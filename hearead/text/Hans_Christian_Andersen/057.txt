Peiter, Peter og Peer.
Det er utroligt Alt, hvad Børn i vor Tid vide! man veed
næsten ikke mere, hvad de ikke vide. At Storken har hentet
dem fra Brønden eller Mølledammen og bragt dem som
Smaa til Fader og Moder, er nu saa gammel en Historie,
at de ikke troe paa den, og det er dog den eneste rigtige.
Men hvorledes komme de Smaa i Mølledammen og
Brønden? Ja, det veed ikke Enhver, men Nogle vide det dog. Har Du rigtig betragtet Himlen i en stjerneklar Nat, seet de
mange Stjerneskud, det er som en Stjerne faldt og forsvandt!
De Lærdeste kunne ikke forklare, hvad de ikke selv vide; men
det kan forklares, naar man veed det. Det er som et lille
Julelys faldt fra Himlen og slukkedes; det er en
Sjæle-Gnist fra Vorherre, som farer ned mod Jorden, og idet den
kommer ind i vor tættere, tunge Luft, svinder Glandsen, der
bliver kun, hvad vore Øine ikke mægte at see, thi det er
Noget langt finere end vor Luft, det er et Himmelbarn, der
sendes, en lille Engel, men uden Vinger, den Lille skal jo
blive Menneske; stille glider den gjennem Luften, og Vinden
bærer den hen i en Blomst; det kan nu være i en Natviol,
i en Fandens Melkebøtte, i en Rose eller i en Begnellike;
der ligger den og fundet sig. Luftig og let er den, en Flue
kan flyve med den, sagtens en Bi, og de komme skiftevis og
søge efter det Søde i Blomsten; ligger nu Luftbarnet dem i
Veien, saa sparke de det ikke ud, det nænne de ikke, de lægge
det hen i Solen i et Aakandeblad, og derfra kravler og
kryber det ned i Vandet, hvor det sover og voxer, til Storken
kan see det og hente det til en Menneske-Familie, som ønsker
sig en sød lille Een; men hvor sød eller ikke, beroer paa om
den Lille har drukket af det klare Væld, eller om der er
kommet Mudder og Andemad i Vrangstruben; det gjør saa
jordisk. Storken tager uden Vrag den Første, han seer. Een
kommer i et godt Huus til mageløse Forældre, en Anden
kommer til haarde Folk i stor Elendighed, det havde været
meget bedre at blive i Mølledammen.
 De Smaa huske slet ikke, hvad de drømte under
Aakandebladet, hvor om Aftenen Frøerne sang for dem: „Koax, koax!
strax, strax!” det betyder i Menneske-Sproget: „Ville I nu
see, I kunne sove og drømme!” De kunne heller ikke huske,
i hvilken Blomst de først laae, eller hvorledes den duftede,
og dog er der Noget hos dem, naar de blive voxne Mennesker,
som siger: „den Blomst holde vi meest af!” og det er den,
de laae i som Luftbørn.
Storken bliver en meget gammel Fugl, og altid giver
han Agt paa, hvorledes det gaaer de Smaa, han har bragt,
og hvorledes de skikke sig i Verden; han kan rigtignok ikke gjøre
Noget for dem eller forandre deres Vilkaar, han har sin egen
Familie at sørge for, men han slipper dem aldrig af Tanke.
Jeg kjender en gammel, meget honnet Stork, som har
store Forkundskaber og har hentet flere Smaa og veed deres
Historie, hvori der altid er lidt Mudder og Andemad fra
Mølledammen. Jeg bad ham at fortælle en lille
Levnetsbeskrivelse af Een af dem, og saa sagde han, at jeg skulde
faae tre for een fra Peitersens Huus.
Det var en særdeles net Familie, Peitersens; Manden
var en af Byens to og tredive Mænd, og det var en
Udmærkelse; han levede for de To og Tredive og gik i de To
og Tredive. Her kom Storken og bragte en lille Peiter,
det blev Barnet kaldt. Næste Aar kom Storken igjen med
Een til, ham kaldte de Peter, og da den Tredie blev bragt,
fik han Navnet Peer, thi i Navnene Peiter-Peter-Peer
ligger Navnet Peitersen.
 Det var altsaa tre Brødre, tre Stjerneskud, vuggede
hver i sin Blomst, lagt hen under Aakandebladet i
Mølledammen og derfra af Storken bragt til Familien Peitersen,
hvis Huus ligger paa Hjørnet, hvor Du nok veed.
De voxte op i Krop og Tanke, og saa vilde de være
Noget endnu mere end de to og tredive Mænd.
Peiter sagde, at han vilde være Røver. Han havde
seet Komedien om „Fra Diavolo” og bestemt sig for
Røverhaandværket som det Yndigste i Verden.
Peter vilde være Skraldemand, og Peer, der var saa sød
og saa artig en Dreng, buttet og rund, men bed sine Negle af,
det var hans eneste Feil, Peer vilde være „Fa'er”. Det sagde
nu hver, naar man spurgte dem: hvad de vilde være i Verden.
Og saa kom de i Skole. Een blev Dux, og Een blev
Fux, og Een kom midt imellem, men derfor kunde de jo være
lige gode og lige kloge, og det var de, sagde deres meget
indsigtsfulde Forældre.
De kom paa Børnebal; de røge Cigarer, naar Ingen
saae det; de toge til i Kundskab og Kjendskab.
Peiter var fra lille af stridig, som jo en Røver maa
være; han var en meget uartig Dreng, men det kom af,
sagde Moderen, at han led as Orm; uartige Børn have
altid Orm: Mudder i Maven. Hans Stivhed og Stridighed
gik en Dag ud over Moderens nye Silkekjole.
„Stød ikke til Kaffebordet, mit Guds Lam!” havde hun
sagt. „Du kunde vælte Flødepotten, og jeg faae Stænk paa
min nye Silkekjole!”
 Og det „Guds Lam” tog med fast Haand om
Flødepotten og heldte med fast Haand Fløden lige i Skjødet paa
Mama, der ikke kunde lade være at sige: „Lam! Lam! det
var ikke besindigt, Lam!” Men Villie havde Barnet, maatte
hun indrømme. Villie viser Charakteer, og det er saa lovende
for en Moder.
Han kunde ganske vist være bleven Røver, men blev
det ikke lige efter Ordet; han kom bare til at see ud som
Røver: gik med bulet Hat, bar Hals og lange, løse Haar;
han skulde være Konstner, men kom kun i Klæderne, saae
dertil ud som en Stokrose; alle de Mennesker, han tegnede,
saae ud som Stokroser, saa lange vare de. Han holdt meget
af den Blomst, han havde ogsaa ligget i en Stokrose, sagde
Storken.
Peter havde ligget i en Smørblomst. Han saae saa
smørret ud om Mundvigerne, var guul i Skindet, man
maatte troe, at blev han skaaren i Kinden, da kom der Smør
Ud. Han var som født til Smørkræmmer, og kunde have
været sit eget Skilt, men inderlig, saadan inden i sig, var
han „Skraldemand”: han var den musikalske Deel af den
Peitersenske Familie, „men Nok for dem Allesammen!” sagde
Naboerne. Han lavede sytten nye Polkaer i een Uge og
satte dem sammen til en Opera med Trompet og Skralde;
fy, hvor den var deilig!
Peer var hvid og rød, lille og almindelig; han havde
ligget i en Gaaseurt. Aldrig slog han fra sig, naar de andre
Drenge bankede ham, han sagde, at han var den Fornuftigste, og den Fornustigste giver altid efter. Han samlede først paa
Grifler, siden paa Segl, saa fik han sig et lille
Naturaliekabinet, hvori var Skelettet af en Hundesteile, tre blindfødte
Rotteunger i Spiritus og en udstoppet Muldvarp. Peer
havde Sands for det Videnskabelige og Øie for Naturen,
og det var fornøieligt for Forældrene og for Peer med.
Han gik heller i Skoven end i Skolen, heller i Naturen end
i Optugtelsen; hans Brødre vare allerede forlovede, da han
endnu levede for at fuldstændiggjøre sin Samling af
Vandfugleæg. Han vidste snart meget mere om Dyrene end om
Menneskene, ja meente, at vi ikke kunde naae op til Dyret i
det, vi sætte høiest: Kjærlighed. Han saae, at naar
Hun-Nattergalen rugede paa sine Æg, sad Fa'er-Nattergal og sang hele Natten for sin lille Kone: „Kluk! kluk! zi zi! lo
lo li!” Det kunde Peer aldrig have udført eller hengivet
sig til. Naar Storkemo'er laae med Unger i Reden, stod
Storkefa'er hele Natten paa eet Been paa Tagryggen, Peer
kunde ikke have staaet saaledes en Time. Og da han en
Dag betragtede Edderkoppens Væv og hvad der sad i den,
saa opgav han aldeles Ægtestanden. Hr. Edderkop væver
for at fange ubetænksomme Fluer, unge og gamle, blodfyldte
og vindtørre, han lever for at væve og ernære sin Familie,
men Madame Edderkop lever ene og alene for Fatter. Hun
æder ham op af bare Kjærlighed, hun æder hans Hjerte,
hans Hoved, hans Mave, kun hans lange, tynde Been blive
tilbage i Spindelvæven, hvor han sad med Næringssorger
for hele Familien. Det er den rene Sandhed lige ud af
Naturhistorien. Det saae Peer, det tænkte han over,
„saaledes at elskes af sin Kone, ædes af hende i voldsom
Kjærlighed. Nei! saa vidt driver intet Menneske det; og vilde
det være ønskeligt?”
Peer besluttede aldrig at gifte sig! aldrig at give eller
tage et Kys, det kunde see ud som det første Skridt til
Ægtestanden. Men et Kys fik han dog, det, vi Alle faae, Dødens
store Smækkys. Naar vi have levet længe nok, faaer Døden
Ordre: „kys væk!” og saa er Mennesket væk; der lysner fra
Vorherre et Solblink, saa stærkt, at det bliver Een sort for
Øinene; Menneskesjælen, der kom som et Stjerneskud, flyver
igjen hen som et Stjerneskud, men ikke for at hvile i en
Blomst eller drømme under et Aakandeblad; den har vigtigere Ting for, den flyver ind i det store Evighedsland, men
hvorledes der er og seer ud, kunde Ingen sige. Ingen har
seet derind, ikke engang Storken, ihvor langt han end seer
og ihvor Meget han end veed; han vidste nu heller ikke det
Mindste mere om Peer, men derimod om Peiter og
Peter, men dem havde jeg hørt Nok om, og det har Du
vel ogsaa; saa sagde jeg Storken Tak for denne Gang; men
nu forlanger han for denne lille, almindelige Historie tre
Frøer og en Snoge-Unge, han tager Betaling i
Levnetsmidler. Vil Du betale? Jeg vil ikke! Jeg har hverken
Frøer eller Snoge-Unger.
