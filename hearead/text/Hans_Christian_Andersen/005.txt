De smaa Grønne.
I Vinduet stod et Rosentræ, nys var det Ungdomsfriskt, nu
saae det sygeligt ud, det led af Noget.
Det havde faaet Indqvartering, der aad det op; forresten
meget honnet Indqvartering i grøn Uniform.
Jeg talte med En af de Indqvarterede, han var kun
tre Dage gammel og allerede Oldefader. Veed Du, hvad
han sagde? Sandt var det, hvad han sagde; han talte om
sig og hele Indqvarteringen.
„Vi er det mærkeligste Regiment af Jordens Skabninger.
I den varme Tid føde vi levende Unger; Veiret er jo da
godt; vi forlove os strax og holde Bryllup. Mod den kolde
Tid lægge vi Æg; de Smaa ligge luunt. Det viseste Dyr,
Myren, vi have megen Agtelse for den, studerer os, vurderer
os. Den æder os ikke strax, den tager vore Æg, lægger dem
i sin og Familiens fælles Tue, underste Etage, lægger os
med Kjendskab og Nummer, Side om Side, Lag paa Lag,
at hver Dag en Frisk kan springe ud af Ægget; saa sætte
de os i Stald, klemme os over Bagbenene, malke os, saa vi døe; det er en stor Behagelighed! Hos dem have vi det
yndeligste Navn: „søde lille Malkeko!” Alle Dyr med
Myre-Forstand nævne os saaledes, kun Menneskene, og det er os
en Krænkelse, det er til at miste sin Sødme over, — kan
De ikke skrive derimod, kan De ikke vise dem til Rette, disse
Menneskene! — de see saa dumt paa os, see med sudle Øine,
fordi vi spise et Rosenblad, medens de selv æde al levende
Skabning, Alt, hvad grønnes og groer. De give os det
foragteligste Navn, det væmmeligste Navn; jeg nævner det
ikke, uh! det vender sig i mig! jeg kan ikke sige det,
idetmindste ikke i Uniform, og jeg er altid i Uniform.
Jeg er født paa Rosentræets Blad; jeg og det hele
Regiment leve af Rosentræet, men det lever igjen i os, der
høre til den høiere stillede Skabning. Menneskene taale os
ikke; de komme og dræbe os med Sæbevand; det er en fæl
Drik! jeg synes, at jeg lugter den. Det er forfærdeligt at
blive vasket, naar man er født til ikke at vaskes!
Menneske! Du, som seer paa mig med de strenge
Sæbevands Øine; tænk over vor Plads i Naturen, vor konstige
Udstyrelse i at lægge Æg og levere Unger! Vi fik
Velsignelsen: „at opfylde og formere!” Vi fødes i Roser, vi
døe i Roser; hele vort Liv er Poesi. Heft ikke paa os det
Navn, Du finder meest væmmeligt og stygt, det Navn —,
jeg siger det ikke, nævner det ikke! Kald os Myrens Malkeko,
Rosentræets Regiment, de smaa Grønne!”
Og jeg, Mennesket, stod og saae paa Træet og paa de
smaa Grønne, hvis Navn jeg ikke skal nævne, ikke krænke en Rosenborger, en stor Familie med Æg og levende Unger.
Sæbevandet, jeg vilde vaske dem med, for jeg var kommen
Med Sæbevand og onde Hensigter, vil jeg nu pidske og blæse
i Skum, puste Sæbebobler, see paa den Pragt, maaskee ligger
der et Eventyr i hver.
Og Boblen blev saa stor med straalende Farver, og
der laae i den ligesom en Sølvperle paa Bunden. Boblen
svaiede, svævede, fløi mod Døren og brast, men Døren
sprang op, og der stod Eventyrmo'er selv.
 „Ja nu kan hun fortælle bedre end jeg om — jeg
siger ikke Navnet! — de smaa Grønne.”
„Bladluus!” sagde Eventyrmo'er. „Man skal
nævne enhver Ting ved sit rette Navn, og tør man det ikke
i Almindelighed, saa skal man kunne det i Eventyret.”
