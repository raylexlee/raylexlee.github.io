Folkesangens Fugl.
Det er Vintertid; Jorden har et Sneelag, som var det
Marmor, hugget ud af Fjeldet: Luften er høi og klar,
Vinden skarp som et dværgesmedet Sværd, Træerne staae
som hvide Koraller, som blomstrende Mandelgrene, her er
friskt som paa de høie Alper. Deilig er Natten med
Nordlysblink og talløse funklende Stjerner.
Stormene komme, Skyerne løfte sig, ryste Svaneduun;
Sneeflokkerne syge, dække Huulvei og Huus, den aabne Mark
og de lukkede Gader. Men vi sidde i den lune Stue, ved
den blussende Kakkelovn, og der fortælles om gammel Tid;
vi høre en Saga:
Ved det aabne Hav laae en Kæmpegrav, paa den sad i
Midnatstimen Spøgelset af den begravne Helt, en Konge
havde han været; Guldringen skinnede om hans Pande,
Haaret flagrede i Vinden, han var klædt i Jern og Staal;
sit Hoved bøiede han sorrigfuld og sukkede dybt i Smerte
som en usalig Aand.
Da kom et Skib forbi. Mændene kastede Anker og
stege i Land. En Skjald var der mellem dem; han traadte
hen mod Kongeskikkelsen og spurgte: „Hvorfor sørger og
lider Du?”
Da svarede den Døde: „Ingen har besjunget min
Livsgjerning; den er død og borte; Sangen bar den ikke ud
over Landene og ind i Menneskenes Hjerter; derfor har jeg
ikke Ro, ikke Hvile.”
Og han mælede om sin Gjerning og Stordaad, den
hans Samtid havde kjendt, men ei besjunget, thi hos den
var ingen Skjald.
Da greb den gamle Barde i Harpens Strænge, sang
om Heltens Ungdoms Mod, Manddoms Kraft og god
Gjernings Storhed. Den Dødes Ansigt lyste derved, som Skyens
Kant i Maaneskin: glad og livsalig løftede Skikkelsen sig i
Glands og Straaler, der svandt som et Nordlysblink; der
var kun at see den Grønsværs-Høi med de runeløse Stene;
men hen over den svang sig ved Strængenes sidste Klang,
ret som var det ud fra Harpen den kom, en lille Fugl, den
deiligste Sangfugl med Droslens klangfulde Slag, med
Menneskehjertets sjælfyldte Slag, Hjemlandets Klang, som
Trækfuglen hører den. Sangfuglen fløi over Fjeld, over
Dal, over Mark og Skov, det var Folkesangens Fugl,
der aldrig døer.
Vi høre Sangen; vi høre den nu her i Stuen, i
Vinteraftenen, mens de hvide Bier sværme derude og Stormen
tager stærke Tag. Fuglen synger os ikke blot Heltens Drapa, den synger søde, bløde Elskovssange, saa rige og saa mange,
om Troskab i Nord; den har Eventyr i Toner og Ord; den
har Ordsprog og Sangsprog, der som Runer lagt under
Dødmands Tunge faaer ham til at tale og man veed hans
Hjemland, Folkesangens Fugl.
I Hedningeold, i Vikingetid, hang dens Rede i Bardens
Harpe. I Ridderborgens Dage, da Næven holdt Retfærds
Vægtskaal, kun Magten var Ret, en Bonde og en Hund
vare lige i Bytte, hvor fandt da Sangfuglen Skjul og Ly?
Raahed og Smaahed tænkte ei paa den. I Ridderborgens
Karnap, hvor Borgfruen sad ved Pergamentet og nedskrev de
gamle Minder i Sang og Sagn, Morlille fra
Græstørvhuset og den omvandrende Bissekræmmer sad paa Bænken
hos hende og fortalte, der, hen over dem, flagrede og fløi,
qviddrede og sang Fuglen, der aldrig døer, saalænge Jorden
har en Tue for dens Fod, Folkesangens Fugl.
Nu synger den for os herinde. Ude er det Sneestorm
og Nat; den lægger Runer under vor Tunge, vi kjende vort
Hjemland; Gud taler til os vor Moders Sprog i
Folkesangfuglens Toner; de gamle Minder løfte sig, de afblegede
Farver opfriskes, Sagn og Sang give en Velsignelsens Drik,
der løfter Sind og Tanke, saa at Aftenen bliver en Julefest.
Sneen fyger, Isen knuger, Stormen raader, den har Magten,
den er Herre, men ikke Vorherre.
Det er Vintertid, Vinden skarp som et dværgesmedet
Sværd; Sneen fyger, — den føg, synes os, i Dage og
Uger, og ligger som et uhyre Sneebjerg over den store Stad; en tung Drøm i Vinternatten. Alt dernede skjult og borte,
kun Kirkens gyldne Kors, Troens Symbol, løfter sig over
Sneegraven og skinner i den blaa Luft, i det klare Solskin.
Og hen over den begravede Stad flyve Himlens Fugle,
de smaa og de store; de pippe og de synge, som de kunne
det, hver Fugl med sit Næb.
Først kommer Spurvenes Flok; de pippe om alt det
Smaa i Gade og i Stræde, i Rede og i Huus; de vide
Historier fra Forhuus og Baghuus. „Vi kjende den
begravede Stad!” sige de. „Alt Levende derinde har Pip!
Pip! Pip!”
De sorte Ravne og Krager flyve hen over den hvide
Snee. „Grav! grav!” skrige de. „Dernede er endnu Noget
at faae, Noget for Skrotten, den er det Vigtigste; det er de
Flestes Mening dernede paa Bunden og den Mening er
bra', bra', brav!”
De vilde Svaner komme paa susende Vinger, og synge
om det Herlige og Store, der endnu spirer fra Menneskenes
Tanker og Hjerter derinde i den under Sneelagene hvilende
Stad.
Døden er der ikke, Livet vælder; vi fornemme det i
Toner, de bruse som fra Kirkens Orgel, gribe os som Klang
fra Elverhøi, som Ossianske Sange, som Valkyriens susende
Vingeslag. Hvilken Samklang! den taler ind i vort Hjerte,
løfter vor Tanke, det er Folkesangens Fugl vi høre! Og i
dette Nu: Guds varme Aande puster fraoven, Sneebjerget
slaaer Revner, Solen skinner derind, Vaaren kommer, Fuglene komme, nye Slægter, med de hjemlige, samme Toner. Hør
Aarets Drapa: Sneestormens Magt, Vinternattens tunge
Drøm! Alt løses, Alt løfter sig i deilig Sang fra
Folkesangens Fugl, der aldrig døer.
