Det nye Aarhundredes Musa.
Det nye Aarhundredes Musa, som vore Børnebørns Børn,
maaskee en fjernere Slægt skal kjende hende, men ikke vi,
naar aabenbarer hun sig? Hvorledes seer hun ud? Hvad
synger hun? Hvilke Sjælens Strænge vil hun berøre? Til
hvilket Høidepunkt vil hun løfte sin Tidsalder?
Saa mange Spørgsmaal i vor travle Tid, hvor
Poesien næsten staaer En i Veien, og hvor man klarlig veed, at
det meget „Udødelige”, Nutids-Poeter skrive, i Fremtiden
maaskee kun existerer som Kulindskrifterne paa
Fængsels-Murene, seet og læst af enkelte Nysgjerrige.
Poesien maa tage et Tag i med, idetmindste give
Forladning i Partikampene, hvor Blod eller Blæk flyder.
Det er eensidig Tale, sige Mange; Poesien er ikke glemt
i vor Tid.
Nei, der gives endnu Mennesker, som paa deres „fri
Mandag” føle Trang til Poesien og da ganske vist, naar de
fornemme denne aandelige Knurren i deres respective ædlere
Dele, sende Bud i Bogladen og kjøbe for hele fire Skilling
Poesie, den bedst anbefalede; Nogle lade sig vel nøie med den,
de kunne faae i Tilgift, eller ere tilfredsstillede ved at læse 
en Stump paa Kræmmerhuset fra Urteboden; den er billigere,
og Billigheden i vor travle Tid maa der tages Hensyn til.
Trangen findes til hvad vi har, og det er nok! Fremtids
Poesie, som Fremtids Musik, hører til Donquixotiaderne;
tale om den, er som at tale om Reiseopdagelser i Uranus.
Tiden er for kort og kostbar til Phantasielege, og hvad
er, skulle vi engang tale ret fornuftigt, hvad er Poesie? Disse
klingende Udslyngninger af Følelser og Tanker, den er kun
Nervernes Svingninger og Bevægelser. Al Begeistring, Glæde,
Smerte, selv den materielle Stræben er, sige de Lærde os,
Nervesvingninger. Vi ere Enhver — et Strængespil.
Men hvem griber i disse Strænge? Hvem faaer dem
til at svinge og bæve? Aanden, den usynlige Guddoms
Aand, som lader, gjennem dem, klinge sin Bevægelse, sin
Stemning, og den forstaaes af de andre Strængespil, saa at
de klinge derved i sammensmeltende Toner og i Modsætningens
stærke Dissonantser. Saaledes var det, saaledes bliver det
i den store Menneskeheds Fremadskriden i Friheds Bevidsthed.
Hvert Aarhundrede, hvert Aartusinde kan der ogsaa
siges, har sit Storhedsudtryk i Poesien; født i det
afsluttende Tidsrum, træder den frem og raader i det nye
kommende Tidsrum.
Midt i vor travle maskinbrusende Tid er hun saaledes
allerede født, hun, det nye Aarhundredes Musa. Vor Hilsen
sende vi hende! hun høre den, eller læse den engang, maaskee
mellem Kulindskrifterne, vi nys omtalte.
Hendes Vuggegænge gik fra det yderste Punkt,
Menneskefod betraadte paa Nordpolsundersøgelserne til saavidt det levende Øie saae ind i Polarhimlens „sorte Kulsække”. Vi
hørte ikke Gængen for klapprende Maskiner, Locomotivets Piben,
Sprængning af materielle Klipper og Aandens gamle Baand.
I vor store Nutids Fabrik er hun født, hvor Dampen
øver sin Kraft, hvor Mester Blodløs og hans Svende
slide Dag og Nat.
Hun har i Eie Qvindens store kjærlighedsfyldte Hjerte,
med Vestalens Flamme og Lidenskabens Baal. Forstandens
Lynglimt fik hun, i alle Prismets gjennem Aartusinder skiftende
Farver, der vurderedes efter Modefarven. Phantasiens
mægtige Svaneham er hendes Pragt og Styrke, Videnskaben
vævede den, „Urkræfterne” gave den Svingkraft.
Hun er Folkets Barn paa Faders Side, sund i Sind
og Tanker, Alvor i Øiet, Humør paa Læben. Moderen er
den højbaarne academi-opdragne, Emigrantens Datter med
de gyldne Rococo Erindringer. Det nye Aarhundredes
Musa har Blod og Sjæl i sig af de To.
Herlige Faddergaver bleve lagte paa hendes Vugge. I
Mængde er strøet der som Bonbons Naturens skjulte Gaader
med Opløsning; af Dykkerklokken er rystet vidunderligt
„Nips” fra Havets Dyb. Himmelkortet, dette ophængte
stille Ocean med de Myriader Øer, hver en Verden, blev
lagt aftrykt som Vuggeklæde. Solen maler hende Billeder;
Photographien maa give hende Legetøi.
Hendes Amme har sjunget for hende af Eivind
Skaldespiller og Firdûsi, af Minnesangerne og hvad Heine
drengekaad sang af sin virkelige Digtersjæl. Meget, altfor
Meget har hendes Amme fortalt hende; hun kjender Edda, den gamle Ur-Mormors Moders gruvækkende Sagaer, hvor
Forbandelserne suse med blodige Vinger. Hele Orientens
„Tusind og een Nat” har hun hørt i en fjerdedeel Time.
Det nye Aarhundredes Musa er Barn endnu, dog hun
er sprungen ud af Vuggen, hun er fuld af Villie, uden at
vide hvad hun vil.
Endnu leger hun i sin store Ammestue, der har fuldt
op af Konstskatte og Rococo. Den græske Tragedie, og det
romerske Lystspil, staae der, meislede i Marmor; Nationernes
Folkeviser hænge som tørrede Planter paa Væggen, et Kys
paa dem, og de svulme frem i Friskhed og Duft. Hun er
ombruset i evige Accorder af Beethovens, Glucks,
Mozarts og alle de store Mesteres Tanker i Toner. Paa
Boghylden er henlagt saa Mange, der i deres Tid vare
udødelige, og her er god Plads til mange Andre, hvis Navne vi
høre klinge gjennem Udødelighedens Telegraphtraad, men døe
med Telegrammet.
Skrækkelig Meget har hun læst, altfor Meget, hun er
jo født i vor Tid, grumme Meget maa glemmes igjen, og
Musaen vil forstaae at glemme.
Hun tænker ikke paa sin Sang, der vil leve frem i et nyt
Aartusinde som Moses’s Digtninger leve og Bidpais
guldkronede Fabel om Rævens List og Lykke. Hun tænker
ikke paa sin Sendelse, sin tonende Fremtid, hun leger endnu,
under Nationers Kamp, som ryster Luften, der sætter
Klangfigurer af Pennefjedre og Kanoner, paa kryds og tværs,
Runer, der ere svære at raade.
Hun bærer Garibaldi-Hat, læser imidlertid sin Shakspeare og tænker et kort Øieblik, han kan endnu
opføres naar jeg bliver stor! Calderon hvile i sine Værkers
Sarkophag, med Berømmelsens Indskrift. Holberg, ja
Musaen er Kosmopolit, hun har ham heftet ind i eet Bind
med Molière, Plautus og Aristophanes, men læser
meest i Molière.
Hun er løst fra den Uro, som jager Alpernes Gemser,
og dog higer hendes Sjæl efter Livets Salt, som Gemserne
efter Bjergets; der hviler i hendes Hjerte en Ro, som i
Hebræernes Oldtids Sagn, denne Røst fra Nomaden paa
de grønne Sletter i de stille stjerneklare Nætter, og dog
svulmer i Sangen Hjertet stærkere end hos den begeistrede
Kriger fra Thessaliens Bjerge i den græske Old.
Hvorledes staaer det sig med hendes Christendom? —
Hun har lært Philosophiens store og lille Tabel; Urstofferne
have knækket en af hendes Melketænder, men hun har saaet
nye igjen, Kundskabsfrugten bed hun i paa Vuggen, aad og
blev klog, — saa at „Udødelighed” lynede frem for
hende som Menneskehedens genialeste Tanke.
Naar oprinder Poesiens nye Aarhundrede? Naar skal
Musaen kjendes? Naar skal hun høres?
En deilig Foraarsmorgen kommer hun paa Locomotivets
Drage brusende gjennem Tunneler og over Viaducter, eller
hen over det bløde, stærke Hav, paa den pustende Delphin,
eller gjennem Luften paa Montgolfiers Fugl Rok, og
daler ned i Landet, hvorfra hendes Guddomsrøst første Gang
skal hilse Menneskeslægten. Hvor? Er det fra Columbus's Fund, Frihedslandet, hvor de Indfødte bleve et jaget Vildt og
Afrikanerne Trældyr, Landet, hvorfra vi hørte Sangen om
„Hiawatha”? Er det fra Antipodernes Verdensdeel,
Guldklumpen i Sydhavet, Modsætningernes Land, hvor vor Nat
er Dag og sorte Svaner synge i Mimose Skove? Eller fra
Landet, hvor Memnons-Støtten klang og klinger, men vi
ikke forstode Sangens Sphinx i Ørkenen. Er det fra
Steenkulsøen, hvor Shakspeare er Herskeren fra
Elisabeths Tid? Er det fra Tycho Brahes Hjem, hvor han
ikke taaltes, eller fra Californiens Eventyrland, hvor
Wellingtontræet løfter sin Krone som Verdensskovenes Konge.
Naar vil Stjernen lyse, Stjernen paa Musaens Pande,
Blomsten, i hvis Blade er indskrevet Aarhundredets Udtryk
af det Skjønne i Form, Farve og Duft?
„Hvad er den nye Musas Program?” spørger vor
Tids kyndige Rigsdagsmænd. „Hvad vil hun?”
Spørg heller hvad hun ikke vil!
Ikke vil hun optræde som Gjenganger af den svundne
Tid! ikke vil hun tømre Dramaer af Scenens aflagte
Herligheder eller dække Mangler i dramatisk Architektur ved
Lyrikens blendende Drapperier! hendes Flugt frem for os
vil værre som fra Thespis-Kærren til
Marmor-Amphitheatret. Hun slaaer ikke den sunde Mennesketale i Stykker
og klinker den sammen til et konstigt Klokkespil med
indsmigrende Klang fra Troubadour-Tourneringerne. Ikke vil
hun stille Versemaalet som Adelsmand og Prosaen som den
Borgerlige! jævnsides staae de i Klang, Fylde og Kraft. Ikke
vil hun meisle ud af Islands Sagablokke de gamle Guder! de ere døde, der er ingen Sympathie for dem i den nye
Tid, intet Slægtskab! Ikke vil hun byde sin Samtid
indlogere deres Tanker i franske Romankipper! ikke vil hun døve
med Hverdagshistoriernes Chloroform! en Livselixir vil hun
bringe! hendes Sang i Vers og Prosa vil være kort, klar,
rig! Nationaliteternes Hjerteslag, hver er kun eet Bogstav i
det store Udviklingsalphabet, men hvert Bogstav griber hun
med lige Kjærlighed, stiller dem i Ord og slynger Ordene i
Rhythmer til sin Nutids Hymne.
Og naar er Tidens Fylde kommen?
Det er længe for os, som endnu ere her tilbage, det er
kort for dem, som fløi forud.
Snart falder den chinesiske Muur; Europas Jernbaner
naae Asiens aflukkede Culturarchiv, — de to Culturstrømme
mødes! da maaskee bruser Fossen med sin dybe Klang, vi
Nutids Gamle ville skjælve ved de stærke Toner og fornemme
deri et Ragnarok, de gamle Guders Fald, glemme, at
hernede maae Tider og Folkeslægter forsvinde, og kun et lille
Billede af hver, indesluttet i Ordets Kapsel, svømmer paa
Evighedens Strøm som Lotusblomst, og siger os, at de Alle
ere og vare Kjød af vort Kjød, i forskjellig Klædning;
Jødernes Billede straaler fra Bibelen, Grækernes fra Iliade
og Odyssee, og vort —? Spørg det nye Aarhundredes
Musa, i Ragnarok, naar det nye Gimle løfter sig i
Forklarelse og Forstaaen.
Al Dampens Magt, al Nutids Tryk vare Løftestænger!
Mester Blodløs og hans travle Svende, der synes vor Tids mægtige Herskere, ere kun Tjenere, sorte Slaver, som
smykke Høisalen, frembære Skattene, dække Bordene til den
store Fest, hvor Musaen med Barnets Uskyldighed, Ungmøens
Begeistring og Matronens Ro og Viden løfter Digtningens
vidunderlige Lampe, dette rige, fulde Menneskehjerte med
Gudsflammen.
Vær hilset, du Musa for Poesiens nye Aarhundrede!
vor Hilsen løfter sig og høres, som Ormens Tankehymne
høres, Ormen, der under Plovjernet skæres over, idet et nyt
Foraar lyser og Ploven skærer Furer, skærer os Orme sønder,
for at Velsignelsen kan groe for den kommende nye Slægt.
Vær hilset, du det nye Aarhundredes Musa!
