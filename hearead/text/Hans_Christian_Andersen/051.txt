Nissen og Madamen.
Nissen kjender Du, men kjender Du Madamen,
Gartnerens Madame? Hun havde Læsning, kunde Vers udenad,
ja med Lethed skrive dem selv; kun Rimene, „Klinkningen”,
som hun kaldte det, voldte hende lidt Besvær. Hun havde
Skrivegave og Talegave, hun kunde godt have været Præst,
idetmindste Præstekone.
 „Jorden er deilig i sin Søndagskjole!” sagde hun, og
den Tanke havde hun sat i Stiil og „Klinkning”, sat den i
en Vise, saa skjøn og lang.
Seminaristen Hr. Kisserup, Navnet gjør ikke til
Sagen, var Søskendebarn og i Besøg hos Gartnerens; han
hørte Madamens Digt og havde godt deraf, sagde han,
inderlig godt. „De har Aand, Madame!” sagde han.
„Snikke mig snak!” sagde Gartneren, „sæt mig ikke
saadant Noget i hende! en Kone skal være Krop, anstændig
Krop, og passe sin Gryde at Grøden ikke bliver sveden.”
„Det Svedne tager jeg bort med en Træglød!” sagde
Madamen, „og det Svedne tager jeg fra Dig med et lille
Kys. Man skulde troe at Du kun tænkte paa Kaal og
Kartofler, og dog elsker Du Blomsterne!” og saa kyssede hun
ham. „Blomsterne ere Aanden!" sagde hun.
„Pas din Gryde!” sagde han og gik i Haven, den var
hans Gryde og den passede han.
Men Seminaristen sad hos Madamen og talte
med Madamen; hendes skjønne Ord „Jorden er deilig”,
holdt han ligesom en heel Prædiken over, paa sin Maade.
„Jorden er deilig, gjører Eder den underdanig, blev
sagt, og vi bleve Herskabet. Een er det ved Aanden, Een ved
Legemet, Een blev sat ind i Verden som et Forbauselsens
Udraabstegn, en Anden som en Tankestreg, saa at man nok
kan spørge, hvad skulde han her? Een bliver Bisp, en Anden
kun fattig Seminarist, men Alt er viseligt. Jorden er deilig og altid i Søndagskjole! Det var et tankevækkende Digt,
Madamens, fuldt af Følelse og Geographi.”
„De har Aand, Hr. Kisserup!” sagde Madamen,
„megen Aand, det forsikkrer jeg Dem! Man faaer Klarhed i
sig selv, naar man taler med Dem.”
Og saa talte de videre, lige smukt og lige godt; men
ude i Kjøkkenet var der ogsaa Een, som talte, det var Nissen,
den lille graaklædte Nisse med den røde Hue; Du kjender
ham! Nissen sad i Kjøkkenet og var Pottekiger; han talte,
men Ingen hørte ham uden den store sorte Missekat,
„Flødetyven”, som Madamen kaldte ham.
Nissen var saa vred paa hende, thi hun troede ikke
paa hans Tilværelse, vidste han; hun havde rigtignok aldrig
seet ham, men hun maatte dog med al hendes Læsning vide
at han var til og da vise ham en lille Opmærksomhed. Det
faldt hende aldrig ind Juleaften at sætte saameget som en
Skeefuld Grød hen til ham, det havde alle hans Forfædre
faaet, og det af Madamer, der flet ikke havde Læsning;
Grøden havde svømmet i Smør og Fløde. Katten blev
ganske vaad om Skjægget ved at høre derom.
„Hun kalder mig et Begreb!” sagde Nissen, „det
gaaer over alle mine Begreber. Hun fornegter mig jo! Det
har jeg luret mig til og nu har jeg luret igjen; hun sidder
og hvæser for Drengebankeren, Seminaristen. Jeg siger med
Fatter: „Pas din Gryde!” Det gjør hun ikke; nu skal jeg
faae den til at koge over!”
 Og Nissen pustede til Ilden, der blussede og brændte.
„Surre-rurre-rup!” der kogte Gryden over.
„Nu skal jeg ind og pille Huller i Fatters Sokker!"
sagde Nissen. „Jeg vil trevle op et stort Hul i Taa og
Hæl, saa bliver der Noget at stoppe, dersom hun ikke skal
hen at digte; Digte-Madame, stop Fatters Hoser!”
Katten nøs derved; han var forkølet, uagtet han altid
gik i Skindpels.
„Jeg har lukket Spisekammerdøren op,” sagde Nissen;
„der staaer henkogt Fløde, saa tyk som Meelpap. Vil Du
ikke slikke, saa vil jeg!”
„Skal jeg have Skylden og Bankene,” sagde Katten,
„saa lad mig ogsaa slikke Fløden!”
„Først Flø'en, saa Kløen!” sagde Nissen. „Men nu
skal jeg ind i Seminaristens Stue, hænge hans Seler paa
Speilet og putte hans Sokker i Vandfadet, saa troer han at
Punschen har været for stærk og han ør i Hovedet. I Nat
sad jeg paa Brændestabelen ved Hundehuset; jeg har megen
Fornøielse af at drille Lænkehunden; jeg lod mine Been
hænge ned og dingle. Hunden kunde ikke naae dem, ihvor
høit han sprang; det ærgrede ham; han gjøede og gjøede, jeg
dinglede og danglede; det var et Spektakel. Seminaristen
vaagnede derved, stod tre Gange op og kigede ud, men han
saae mig ikke, uagtet han havde Briller paa; han sover altid
med Briller.”
„Siig miav, naar Madamen kommer!” sagde Katten.
„Jeg hører ikke godt, jeg er syg i Dag.”
„Du er sliksyg!” sagde Nissen, „slik væk! slik
Sygdommen væk! men tør Dig om Skjægget, at Fløden ikke
hænger i! Nu gaaer jeg og lurer.”
Og Nissen stod ved Døren og Døren stod paa Klem, der var Ingen i Stuen uden Madamen og
Seminaristen; de talte om hvad Seminaristen saa skjønt kaldte
Det, man skal sætte over Potten og Gryden i enhver
Huusholdning: Aandens Gaver.
„Hr. Kisserup!” sagde Madamen, „nu skal jeg i
den Anledning vise dem Noget, som jeg endnu aldrig har
viist til nogen jordisk Sjæl, mindst til et Mandfolk, mine
Smaavers; nogle ere jo rigtignok noget lange, jeg har kaldt
dem: „Klinkninger af en Danneqvinde!” jeg holder saameget
af gamle danske Ord.”
„Dem skal man ogsaa holde paa!” sagde
Seminatisten; „man skal rydde det Tydske ud af Sproget.”
„Det gjør jeg ogsaa!” sagde Madamen; „aldrig skal
De høre mig sige „„Kleiner”” eller „„Butterdeig””, jeg siger
Fedtkager og Bladdeig.”
Og hun tog ud af Skuffen en Skrivebog med
lysegrønt Omslag og to Blækklatter.
„Det er megen Alvor i den Bog!” sagde hun. „Jeg
har stærkest Fornemmelse til det Sørgelige. Her er nu „Sukket
i Natten”, „min Aftenrøde” og „da jeg fik Klemmensen”,
min Mand; det kan De springe over, uagtet det er følt og
tænkt. „Huusmoderens Pligter” er det bedste Stykke! alle
meget sørgelige, deri har jeg min Evne. Kun et eneste
Stykke er spøgefuldt, det er nogle muntre Tanker, som man
jo ogsaa kan have dem, Tanker om — De maa ikke lee ad
mig! — Tanker om — at være Digterinde. Det er kun
kjendt af mig selv, min Skuffe, og nu ogsaa af Dem, Hr. Kisserup! Jeg holder af Poesien, den kommer over mig,
den driller, raader og regjerer. Jeg har udtalt det med
Overskrift: „Lille Nisse”. De kjender nok den gamle Bondetro
om Huusnissen, der altid er paa Spil i Huset. Jeg har
tænkt mig at jeg selv var Huset, og at Poesien,
Fornemmelserne i mig, var Nissen, Geisten der raader; hans
Magt og Storhed har jeg besjunget i „Lille Nisse!” men
De maa love mig med Haand og Mund aldrig at røbe det
for min Mand eller Nogen. Læs det høit, at jeg kan høre
om De forstaaer min Skrift.”
Og Seminaristen læste og Madamen hørte og den
lille Nisse hørte; han lurede, veed Du, og var netop
kommen idet der læstes Overskriften: Lille Nisse.
„Det angaaer jo mig!” sagde han. „Hvad kan hun
have skrevet om mig? Ja, jeg skal nappe hende, nappe hendes
Æg, nappe hendes Kyllinger, jage Fedtet af Fedekalven: See
mig til Madamen!”
Og han hørte efter med spids Mund og lange Øren;
men alt som han hørte om Nissens Herlighed og Magt,
hans Herredømme over Madamen, det var Digtekonsten, veed
Du, hun meente, men Nissen tog det lige efter Overskriften,
blev den Lille mere og mere smilende, hans Øine glindsede i
Glæde, der kom ligesom noget Fornemt i Mundvigerne paa
ham, han løftede sine Hæle, stod paa sine Tæer, blev en heel
Tomme høiere end før; han var henrykt over hvad der blev
sagt om lille Nisse.
„Madamen har Aand og stor Dannelse! Hvor har jeg gjort den Kone Uret! Hun har sat mig ind i sin
„Klinkning”, der vil blive trykt og læst! Nu skal Katten ikke faae
Lov til at drikke hendes Fløde, det skal jeg selv gjøre! Een
drikker mindre end To, det er altid en Besparelse, og den vil
jeg indføre, agte og ære Madamen!”
„Hvor han er Menneske, den Nisse!” sagde den gamle
Kat. „Bare et sødt Miav af Madamen, et Miav om ham
selv, saa skifter han strax Sind. Hun er luun, Madamen!”
Men hun var ikke luun, det var Nissen, som var
Menneske.
Kan Du ikke forstaae denne Historie, saa spørg, men
Du skal ikke spørge Nissen, heller ikke Madamen.
