Stormen flytter Skilt.
I gamle Dage, da Mo'erfa'er var en ganske lille Dreng
og gik med røde Buxer, rød Trøie, Skjærf om Livet og
Fjer i Kasketten, for saaledes gik i hans Barnetid de smaa
Drenge klædte, naar de vare rigtig pyntede, da var Saameget
ganske anderledes end nu; der var tidt Stads i Gaden,
Stads, som vi ikke see, for den er afskaffet, den blev saa
gammeldags; men morsomt er det at høre Mo'erfa'er
fortælle om den.
 Det maa rigtignok have været en Stads den Gang at
see Skomagerne flytte Skilt, naar de skiftede Laugshuus.
Deres Silkefane vaiede; der var malet paa den en stor
Støvle og en Ørn med to Hoveder; de yngste Svende bare
Velkomsten og Laden, og havde røde og hvide Baand
flagrende ned om Skjorteærmerne; de ældre førte dragen
Kaarde med en Citron paa Spidsen. Der var fuld Musik,
og deiligst af Instrumenterne var „Fuglen”, som
Mo'erfa'er kaldte den store Stang med Halvmaanen paa og alt
muligt klingende Dingeldangel, rigtig tyrkisk Musik. Den
blev løftet og svungen, den klingede og klang, og det skjar
ordenligt i Øinene at see Solen skinne paa alt det Guld,
Sølv eller Messing.
Foran Toget løb Harlekin, i Klæder syet sammen af
alle mulige couleurte Lapper, sort i Ansigtet og med Bjælder
paa Hovedet, ligesom en Kanehest; og saa slog han ind paa
Folk med sin Brix, der smældede uden at gjøre ondt, og
Folk trykkede hverandre for at komme tilbage og for at
komme frem; smaa Drenge og Piger faldt over deres egne
Been lige i Rendestenen; gamle Madamer puffede med
Albuerne, saae suurt og skjændte. En loe, en Anden snakkede;
der var Folk paa Trapper og i Vinduer, ja heelt ude paa
Taget. Solen skinnede; lidt Regn fik de ogsaa, men det
var godt for Landmanden, og naar de bleve rigtig
dyngvaade, saa var det en sand Velsignelse for Landet.
O hvor Mo'erfa'er kunde fortælle! Han havde, som
lille Dreng, seet al den Stads i dens største Deilighed. Den ældste Laugssvend holdt Tale fra Stilladset, hvor
Skiltet blev hængt ud, og Talen var paa Vers, ligesom om
den kunde være digtet, og det var den ogsaa; de havde været
Tre om det og først drukket en heel Bolle Punsch, for at
faae den rigtig god. Og Folk raabte Hurra for Talen, men
de raabte endnu mere Hurra for Harlekin, da han kom frem
paa Stilladset og vrængede efter. Narren gjorde saa
udmærket Nar og drak Mjød af Snapseglas, som han saa
hivede ud imellem Folk, der greb dem i Luften. Mo'erfa'er
havde eet af dem, som Kalkslageren havde fanget og foræret
ham. Det var rigtignok morsomt. Og Skiltet hang med
Blomster og Grønt paa det nye Laugshuus.
Saadan en Stads glemmer man aldrig ihvor gammel
man bliver, sagde Mo'erfa'er, og han glemte den heller
ikke, uagtet han fik at see megen anden Stads og Herlighed
og fortalte derom, men morsomst var det dog at høre ham
fortælle om at flytte Skilt ogsaa inde i den store Stad.
Mo'erfa'er reiste jo som Lille derind med sine
Forældre; han havde dengang aldrig før seet den største Stad i
Landet. Der var saa mange Mennesker paa Gaden, saa at
han troede at der skulde flyttes Skilt, og der var mange
Skilte at flytte; man kunde faae hundrede Stuer fyldte med
Billeder, bleve de hængte op indenfor og ikke udenfor. Der
var saaledes alle Slags Menneskeklæder malede af hos
Skrædderen, han kunde sye Folk om fra Grovt til Fiint;
der var Tobakspinderskilter med de yndigste Smaadrenge, der
røg Cigar, ligesom i det Virkelige; der var Skilter med Smør og Spegesild, Præstekraver og Liigkister, og saa
desuden Indskrifter og Opslag; man kunde godt gaae en heel
Dag op og ned ad Gaderne og see sig mæt paa Billeder,
og saa vidste man med det Samme, hvilke Mennesker der
boede derinde, de havde selv hængt deres Skilt ud, og det er
saa godt, sagde Mo'erfa'er, og saa lærerigt at vide i en
stor By, hvad der boer indenfor.
Men saa skulde Det med Skiltene hænde, ligesom
Mo'erfa'er kom til Byen; han har selv fortalt det, og
han havde ingen Skjelm bag Øret, som Moder sagde at han
havde, naar han vilde bilde mig Noget ind; han saae ganske
tilforladelig ud.
Den første Nat, han kom til den store By, blev her det
frygteligste Veir, man nogensinde har læst om i Avisen: et
Veir, som det ikke havde været i Mands Minde. Hele
Luften var opfyldt med Tagsteen; gamle Plankeværk gik
over Ende; ja, der var en Trillebør, der af sig selv løb op ad
Gaden, bare for at redde sig. Det tudede i Luften, det
hylede og ruskede, det var en Storm saa forfærdelig. Vandet
i Canalerne løb heelt op over Bolværket, det vidste ikke, hvor
det turde være. Stormen foer hen over Byen og tog
Skorstenene med sig; meer end eet gammelt, stolt Kirkespiir maatte
bøie sig og har siden aldrig forvundet det.
Der stod et Skilderhuus udenfor hos den gamle,
skikkelige Brandmajor, der altid kom med sidste Sprøite; Stormen
kunde ikke unde ham det lille Skilderhuus, det blev revet af
Tappen og trumlede hen ad Gaden; og, underligt nok, det 
reiste sig og blev staaende udenfor Huset, hvor den sølle
Tømmersvend boede, der havde reddet tre Menneskers Liv ved
den sidste Ildebrand; men Skilderhuset tænkte ikke Noget
derved.
Barberens Skilt, den store Messingtallerken, blev revet
af og flyttet lige hen i Vinduesfordybningen hos
Justitsraadens, og det var næsten som en Ondskab, sagde hele
Nabolaget, for det og de allerintimeste Veninder kaldte Fruen
Ragekniven. Hun var saa klog, hun vidste mere om
Menneskene, end Menneskene vidste om sig selv.
Der fløi et Skilt med en afridset tør Klipfisk lige hen
over Døren, hvor der boede en Mand, som skrev en Avis.
Det var en flau Spøg af Stormvinden, den huskede nok ikke,
at en Avisskriver aldeles ikke er at spøge med, han er Konge
i sin egen Avis og i sin egen Mening.
Veirhanen fløi over paa Gjenboens Tag, og der stod
den som den sorteste Ondskab, sagde Naboerne.
Bødkerens Tønde blev hængt ud under „Damepynt”.
Spiseqvarterets Madseddel i svær Ramme, som hang
ved Døren, blev af Stormen stillet lige over Indgangen til
det Theater, hvor Folk aldrig kom; det var en løierlig Placat:
„Peberrods Suppe og fyldt Kaalhoved.” Men saa kom der
Folk!
Bundtmagerens Ræveskind, der er hans honnette Skilt,
blev flyttet hen paa Klokkestrængen hos den unge Mand, der
altid gik i Froprædiken, saae ud som en nedslaaet Paraply,
stræbte efter Sandhed og var „Exempel”, sagde hans Moster.
 Indskriften: „høiere Dannelses-Anstalt” blev flyttet
hen over Billardklubben, og Anstalten selv fik Skiltet: „her
opammes Børn paa Flaske”; det var aldeles ikke vittigt, kun
uartigt, men Stormen havde nu gjort det, og den kan man
ikke styre.
Det var en frygtelig Nat; og om Morgenen, tænk
bare, da vare næsten alle Byens Skilter flyttede; og somme
Steder var det med en saadan Malice, at Mo'erfa'er vilde
ikke omtale det, men han loe indvendig, det saae jeg nok, og
det er muligt at han da havde Noget bag Øret.
De stakkels Mennesker i den store By, især de Fremmede,
de gik aldeles feil af Menneskene, og de kunde ikke andet,
naar de gik efter Skiltet. Nogle vilde ind til en meget
alvorlig Forsamling af Ældre, der skulde afhandle de vigtigste
Ting, og saa kom de ind i en skraalende Drengeskole, der
var lige ved at springe op paa Bordet.
Der var Folk, som toge Feil af Kirken og Theatret,
og det er dog forfærdeligt!
Saadan en Storm har nu aldrig blæst i vore Dage,
det er kun Mo'erfa'er, som har oplevet den, og det var
som ganske Lille; en saadan Storm kommer maaskee ikke i vor
Tid, men i vore Børnebørns; da maae vi rigtignok haabe
og bede om, at de holde sig inde, mens Stormen flyttet Skilt.
