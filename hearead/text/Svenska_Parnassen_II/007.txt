Siskan och Näktergalen.
Fabel.
Siskan kom till Näktergalen, 
Den hon vänskap svurit har, 
Gråtögd, vred och rörd hon var. 
»Vet du», sad’ hon, »nyss i dalen 
Var jag på en fågelfest, 
Det jag ångrar tusen gånger; 
Tänk, man tadlar dina sånger, 
Och de skönsta aldramest. 
En på drillen lyte lade, 
Sade, att han faller trögt; 
En, att sången går för högt. 
Ändtligt Spolen myndigt sade: 
Hela rösten jag försmår; 
Tacka vill jag Trastens tunga, 
Lärkan kan ock ändtligt sjunga, 
Så att sången man förstår. 
Men mig mest till ifver rörde 
Otacksamma Gökens spel; 
Aldrig utaf dig jag hörde, 
Att du siktat andras fel. 
Deras gåfvor du berömmer, 
Lemnar heder i sitt mått, 
Icke heller den fördömer, 
Som ej någon stämma fått. 
Hvi skall du så lindrig vara 
Om de andras sång och tal?» 
»Derför» — hördes fågeln svara — 
Att jag är en näktergal.»
