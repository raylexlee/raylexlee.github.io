Sorgeqväde.
Ändtligt kom den dyra stunden, 
 Då i grunden 
All min fröjd blef sluten platt; 
Då de svarta olycksdimmor, 
 Mörkrets strimmor, 
Bröto ur mitt ödes natt. 
Då mitt ljus, min stjerna gömdes, 
 Och jag dömdes 
Till ett hemskt och rysligt qval, 
Som alltjemt mitt sinne gnager 
 Och injagar 
Tåreämnen utan tal. 
Ingen undflykt är förhanden, 
 Sorgebranden, 
Som mig utan hvila tär, 
Kan af hoppets fläkt ej lindras 
 Eller hindras. 
Intet hopp mig öfrigt är! 
Hårda lag, som så mig följer 
 Och mig höljer 
Med din stränga tuktans hand! 
Ack, hvad har jag arma brutit. 
 Då jag knutit 
Ett oskyldigt vänskapsband? 
Dyra vänskap, himlastjerna, 
 Nöjets kärna, 
Afbild af ett evigt godt! 
Hvi har jag ditt värde funnit, 
 Har jag vunnit 
Sötman din i högsta mått? 
Hvi har jag ditt väsen fattat 
 Och dig skattat 
Öfver allt hvad jordiskt är, 
Då mig nu din ädla håfva, 
 Himlagåfva, 
Blott oändlig smärta bär? 
 [ 37 ]
Skall på nektar följa galla, 
 Stormar svalla 
Efter någon lugnets tid; 
Då man trängtar efter fara 
 Att bevara 
Himlens nåd och dyra frid? 
Vittna dock mitt ömma sinne 
 Och derinne, 
Du fördolda samvetsgrund, 
Om ej glada lofsångsfröjden 
 Gick till höjden 
För Guds gåfva hvarje stund! 
Hos min vän var all min trefnad, 
 Och hans lefnad 
Var min ljufva tankero. 
Intet mot min sällhet vägde, 
 Då jag ägde 
Dygd och honom i mitt bo. 
Hvad ren kärlek mäktar skänka, 
 Och man tänka 
Kan om vänskap, tro och dygd, 
Allt hvad rena själars sämja 
 Kan befrämja 
Njöto vi fridens skygd. 
Ingen lystnad till den flärden, 
 Som i verlden 
Nu till högsta välde går: 
Rikedom och fåfäng ära 
 Fingo bära 
Namn af stoft i tanken vår. 
Minnets längtan, agg och smärta, 
 Som ens hjerta 
Ur en ljuflig stillhet drar, 
Brydde ej vår stilla lefnad, 
 Frid och trefnad 
Slogo der sitt läger qvar. 
 [ 38 ]
Ack hur kunde jag mig önska 
 Att få grönska 
Vid så stadig sommartid? 
Ödet har ju sagt de orden, 
 Att på jorden 
Gifves ingen stadig frid. 
Hvad fullkomlig mognad vunnit, 
 Allt som hunnit 
Till sitt rätta mål och mått, 
Måste slut och ända taga: 
 Skall jag klaga 
På en oundviklig lott? 
Stilla dig, du djupa smärta, 
 Att mitt hjerta 
Glömma kan den sälla tid, 
Glömma kan vår glada hydda 
 Och den flydda 
Paradisiskt ljufva frid. 
Glömma kan den korta timman, 
 Purpurstrimman 
Af en herrlig morgonsol, 
Hvilken snart i moln gick neder 
 Och nu breder 
Svarta skuggor kring min pol. 
Minnets kraft, du grymma plåga, 
 Som min låga 
Ständig sorgeolja ger, 
O, att snart din kraft försvunne, 
 Att jag funne 
Minnets smärta aldrig mer!
