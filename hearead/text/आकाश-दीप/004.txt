सुनहला साँप
"यह तुम्हारा दुस्साहस है, चन्द्रदेव!"
"मैं सत्य कहता हुँ, देवकुमार।"
"तुम्हारे सत्य की पहचान बहुत दुर्बल है, क्योंकि उसके प्रकट
होने का साधन असत् है। मैं समझता हूँ कि तुम अपना प्रवचन
देते समय बहुत ही भावात्मक हो जाते हो। किसी के जीवन का रहस्य,
उसका विश्वास, समझ लेना हमारी-तुम्हारी बुद्धिरूपी 'एक्सरेज' की
पारदर्शिता के परे है।"---कहता हुआ देवकुमार हँस पड़ा; उसकी
हँसी में विज्ञता की अवज्ञा थीं। [ ५४ ]चन्द्रदेव ने बात बदलने के लिये कहा---"इस पर मैं फिर
वाद-विवाद करूँगा। अभी तो वह देखो, झरना आ गया---हम
लोग जिसे देखने के लिये आठ मील से आये हैं।"
"सत्य और झूठ का पुतला मनुष्य अपने ही सत्य की छाया
नहीं छू सकता, क्योंकि वह सदैव अंधकार में रहता है। चन्द्रदेव, मेरा
तो विश्वास है कि तुम अपने को भी नहीं समझ पाते।"---देवकुमार
ने कहा।
चन्द्रदेव बैठ गया। वह एकटक उस गिरते हुए प्रपात को
देख रहा था। मसूरी-पहाड़ का यह झरना बहुत प्रसिद्ध है। एक
गहरे गड्ढे में गिरकर, यह नाला बनता हुआ, ठुकराये हुए जीवन
के समान भागा जाता है।
चन्द्रदेव एक ताल्लुकेदार का युवक पुत्र था। अपने मित्र
देवकुमार के साथ मसूरी के ग्रीष्म-निवास में सुख और स्वास्थ्य की
खोज में आया था। इस पहाड़ पर कब बादल छा जायँगे, कब एक
झोंका बरसता हुआ निकल जायगा, इसका कोई निश्चय नहीं।
चंद्रदेव का नौकर पान-भोजन का सामान लेकर पहुँचा। दोनों मित्र
एक अखरोट-वृक्ष के नीचे बैठकर खाने लगे। चन्द्रदेव थोड़ी मदिरा
भी पीता था, स्वास्थ्य के लिये।
देवकुमार ने कहा---"यदि हम लोगों को बीच ही में भींगना
न हो तो अब चल देना चाहिये।"
पीते हुए चन्द्रदेव ने कहा---"तुम बड़े डरपोक हो। तनिक [ ५५ ]भी साहित्यिक जीवन का आनन्द लेने का उत्साह तुममें नहीं।
सावधान होकर चलना, समय से कमरे में जाकर बन्द हो जाना और
अत्यन्त रोगी के समान सदैव पथ्य का अनुचर बने रहना हो तो
मनुष्य घर ही बैठा रहे!"
देवकुमार हँस पड़ा। कुछ समय बीतने पर दोनों उठ खड़े
हुए। अनुचर भी पीछे चला। बूँद पड़ने लगी थीं। सबने अपनी-अपनी बरसाती सँभाली।
परन्तु उस वर्षा में कहीं विश्राम करना आवश्यक प्रतीत हुआ,
क्योंकि उससे बचा लेना बरसाती के बूते का काम न था। तीनो
छाया की खोज में चले। एक पहाड़ी चट्टान की गुफा मिली,
छोटी-सी। ये तीनों उसमें घुस पड़े।
भवों पर से पानी पोंछते हुए चन्द्रदेव ने देखा, एक श्याम
किन्तु उज्ज्वल मुख अपने यौवन की आभा में दमक रहा है।
वह एक पहाड़ी स्त्री थी। चन्द्रदेव कला-विज्ञ होने का ढोंग
करके उस युवती की सुडौल गढ़न देखने लगा। वह कुछ लज्जित
हुई। प्रगल्भ चन्द्रदेव ने पूछा---"तुम यहाँ क्या करने
आई हो?"
"बाबूजी, मैं दूसरे पहाड़ी गाँव की रहनेवाली हूँ, अपनी
जीविका के लिये आई हूँ।"
"तुम्हारी क्या जीविका है?" [ ५६ ]"साँप पकड़ती हूँ।"
चन्द्रदेव चौंक उठा। उसने कहा---"तो क्या तुम यहाँ भी
साँप पकड़ रही हो? इधर तो बहुत कम साँप होते हैं।"
"हाँ, कभी खोजने से मिल जाते हैं। यहाँ एक सुनहला साँप
मैने अभी देखा है। उसे...."---कहते-कहते युवती ने एक ढोके
की ओर संकेत किया।
चन्द्रदेव ने देखा, दो तीव्र ज्योति!
पानी का झोंका निकल गया था। चन्द्रदेव ने कहा---"चलो
देवकुमार, हम लोग चलें। रामू, तू भी तो साँप पकड़ता है न?
देवकुमार! यह बड़ी सफाई से बिना किसी मंत्र-जड़ी के साँप पकड़
लेता है!" देवकुमार ने सिर हिला दिया।
रामू ने कहा---"हाँ सरकार! पकड़ें इसे?"
"नहीं-नहीं, उसे पकड़ने दे! हाँ, उसे होटल में लिवा लाना,
हम लोग देखेंगे! क्यों देव! अच्छा मनोरंजन रहेगा न?"---
कहते हुए चन्द्रदेव और देवकुमार चल पड़े।
×××
किसी क्षुद्र हृदय के पास, उसके दुर्भाग्य से दैवी सम्पत्ति या
विद्या, बल, धन और सौन्दर्य उसके सौभाग्य का अभिनय करते
हुए प्रायः देखे जाते हैं, तब उन विभूतियों का दुरुपयोग अत्यन्त
अरुचिकर दृश्य उपस्थित कर देता है। चन्द्रदेव का होटल-निवास [ ५७ ]भी वैसा ही था। राशि-राशि विडम्बनायें उसके चारों ओर घिरकर
उसकी हँसी उड़ातीं, पर उनमें चन्द्रदेव को तो जीवन की सफलता
ही दिखलाई देती।
उसके कमरे में कई मित्र एकत्र थे। 'नेरा' महुअर बजाकर
अपना खेल दिखला रही थी! सबके बाद उसने दिखलाया, अपना
पकड़ा हुआ वही सुन्दर सुनहला साँप!
रामू एकटक नेरा की ओर देख रहा था। चन्द्रदेव ने कहा---"रामू, यह शीशे का बक्स तो ले आ!"
रामू ने तुरन्त उसे उपस्थित किया।
चन्द्रदेव ने हँस कर कहा---"नेरा! तुम्हारे सुन्दर साँप के
लिये यह बक्स है।"
नेरा प्रसन्न होकर अपने नवीन आश्रित को उसमें रखने लगी,
परन्तु वह उस सुन्दर घर में जाना नहीं चाहता था। रामू ने उसे
बाध्य किया। साँप बक्स में जा रहा। नेरा ने उसे आँखों से
धन्यवाद दिया।
चन्द्रदेव के मित्रों ने कहा---"तुम्हारा अनुचर भी तो कम
खेलाड़ी नहीं है!"
चन्द्रदेव ने गर्व से रामू की ओर देखा। परन्तु, नेरा की
मधुरिमा रामू की आँखों की राह उसके हृदय में भर रही थी। वह
एकटक उसे देख रहा था। [ ५८ ]देवकुमार हँस पड़ा। खेल समाप्त हुआ। नेरा को बहुत-सा
पुरस्कार मिला।
×××
तीन दिन बाद, होटल के पास ही, चीड़-वृक्ष के नीचे
चन्द्रदेव चुपचाप खड़ा था---वह बड़े गौर से देख रहा था---एक
स्त्री और एक पुरुष को घुल-घुलकर बातें करते। उसे क्रोध आया;
परन्तु न जाने क्यों, कुछ बोल न सका। देवकुमार ने पीठ पर हाथ
धरकर पूछा---"क्या है?"
चन्द्रदेव ने संकेत से उस ओर दिखा दिया। एक झुरमुट में
नेरा बडी है और रामू कुछ अनुनय कर रहा है! देवकुमार ने
यह देखकर चन्द्रदेव का हाथ पकड़कर खींचते हुए कहा---"चलो।"
दोनों आकर अपने कमरे में बैठे।
देवकुमार ने कहा---"अब कहो, इसी रामू के हृदय की परख
तो तुम उस दिन बता रहे थे। इसी तरह सम्भव है, अपने को भी न
पहचानते हो!"
चन्द्रदेव ने कहा---"में उसे कोड़े से पीटकर ठीक करूँगा---बदमाश!"
×××
चन्द्रदेव 'बाल' देखकर आया था, अपने कमरे में सोने जा
रहा था, रात अधिक हो चुकी थी। उसे कुछ फिस-फिस का [ ५९ ]शब्द सुनाई पड़ा। उसे नेरा का ध्यान आ गया। वह होंठ काट
कर अपने पलंग पर जा पड़ा। मात्रा कुछ अधिक थी। आतिशदान
के कार्निस पर धरे हुए शीशे का बक्स और बोतल चमक उठे। पर
उसे क्रोध ही अधिक आया, बिजली बुझा दी।
कुछ अधिक समय बीतने पर किसी चिल्लाहट से चन्द्रदेव
की नींद खुली। रामू का-सा शब्द था। उसने स्विच दबाया, आलोक
में चन्द्रदेव ने आश्चर्य से देखा कि रामू के हाथ में वही सुनहला
साँप हथकड़ी-सा जकड़ गया है! चन्द्रदेव ने कहा---"क्योरे
बदमाश! तू यहाँ क्या करता था? अरे इसका तो प्राण संकट में है,
नेरा होती तो!"
चन्द्रदेव घबड़ा गया था। इतने में नेरा ने कमरे में प्रवेश
किया। इतनी रात को यहाँ? चन्द्रदेव क्रोध से चुप रहा। नेरा
ने साँप से रामू का हाथ छुड़ाया और फिर उसे बक्स में बन्द किया।
तब चन्द्रदेव ने रामू से पूछा---"क्यों बे तू यहाँ क्या कर रहा था?"
रामू काँपने लगा।
"बोल, जल्द बोल! नहीं तो तेरी खाल उधेड़ता हूँ।"
रामू फिर भी चुप था।
चन्द्रदेव का चेहरा अत्यन्त भीषण हो रहा था। वह कभी नेरा
की ओर देखता और कभी रामू की ओर। उसने पिस्तौल उठाई,
नेरा रामू के सामने आ गई। उसने कहा---"बाबूजी, यह मेरे लिये
शराब लेने आया था, जो उस बोतल में धरी है।" [ ६० ]चन्द्रदेव ने देखा, मदिरा उस बोतल में अपनी लाल हँसी
में मग्न थी। चन्द्रदेव ने पिस्तौल धर दिया। और, बोतल और
बक्स उठाकर देते हुए मुँह फेरकर कहा---"तुम दोनों इसे लेकर
अभी चले जाओ, और रामू अब तुम कभी मुझे अपना मुँह मत
दिखाना।"
दोनों धीरे-धीरे बाहर हो गये। रामू अपने मालिक का मन
पहचानता था।
दूसरे दिन देवकुमार और चन्द्रदेव पहाड़ से उतरे। रामू
उनके साथ न था।
×××
ठीक ग्यारह महीने पर फिर उसी होटल में चन्द्रदेव पहुँचा
था। तीसरा पहर था, रङ्गीन बादले थे, पहाड़ी सन्ध्या अपना रंग
जमा रही थी, पवन तीव्र था। चन्द्रदेव ने शीशे का पल्ला बन्द
करना चाहा। उन्होंने देखा, रामू सिर पर पिटारा धरे चला जा
रहा है और पीछे-पीछे अपनी मन्द गति से नेरा। नेरा ने भी ऊपर
की ओर देखा, वह मुस्कराकर सलाम करती हुई रामू के पीछे चली
गई। चन्द्रदेव ने धड़ से पल्ला बन्द करते हुए सोचा---"सच तो,
क्या मैं अपने को भी पहिचान सका?"
_________
