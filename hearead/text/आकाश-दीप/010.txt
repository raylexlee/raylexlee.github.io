समुद्र-सन्तरण
क्षितिज में नील जलधि और व्योम का चुम्बन हो रहा है।
शांत प्रदेश में शोभा की लहरियाँ उठ रही हैं। गोधूली का करुण
प्रतिबिंब, बेला की बालुकामयी भूमि पर दिगन्त की तीक्षा का
आवाहन कर रहा है।
नारिकेल के निभृत कुंजों में समुद्र के समीर अपना नीड़
खोज रहा था। सूर्य्य लज्जा या क्रोध से नहीं, अनुराग से लाल,
किरणों से शून्य, अनन्त रसनिधि में डूबना चाहता है। लहरियाँ
हट जाती हैं। अभी डूबने का समय नहीं है, खेल चल रहा है।
सुदर्शन कृति के उस महा अभिनय को चुपचाप देख रहा है।
इस दृश्य में सौंदर्य का करुण संगीत था। कला का कोमल चित्र [ ११० ]नील-धवल लहरों में बनता-बिगड़ता था। सुदर्शन ने अनुभव
किया कि लहरों में सौर जगत झोंके खा रहा है। वह उसे नित्य
देखने आता; परन्तु राजकुमार के वेष में नहीं। उसके वैभव के
उपकरण दूर रहते। वह अकेला साधारण मनुष्य के समाने इसे
देखता, निरीह छात्र के सदृश इस गुरु दृश्य से कुछ अध्ययन करता।
सौरभ के समान चेतन परमाणुओं से उसका मस्तक भर उठता। वह
अपने राजमंदिर को लौट जाता।
सुदर्शन बैठा था किसी की प्रतीक्षा में। उसे न देखते हुए,
मछली फसाने का जाल लिये, एक धीवर कुमारी समुद्र-तट से
कगारों पर चढ़ रही थी, जैसे पंख फैलाये तितली। नील भ्रमरी
सी उसकी दृष्टि एक क्षण के लिये कहीं नहीं ठहरती थी। श्याम-सलोनी गोधूली-सी वह सुन्दरी सिकता में अपने पद-चिह्न छोड़ती
हुई चली जा रही थी।
राजकुमार की दृष्टि उधर फिरी। सायंकाल का समुद्र-तट
उसकी आँखों में दृश्य के उस पार की वस्तुओं का रेखा-चित्र खींच
रहा था। जैसे; वह जिसको नहीं जानता था, उसको कुछ-कुछ
समझने लगा हो, और वही समझ, वही चेतना एक रूप रख कर
सामने आ गई हो। उसने पुकारा---"सुन्दरी!"
जाती हुई सुन्दरी धीवर-बाला लौट आई। उसके अधरों में मुसकान, आँखों में क्रीड़ा और कपोलों पर यौवन की आभा खेल रही
थी, जैसे नील मेघ-खण्ड के भीतर स्वर्ण-किरण अरुण का उदय। [ १११ ]धीवर-बाला झाकर खड़ी हो गई। बोली---"मुझे किसने
पुकारा?"
"मैंने।"
"क्या कह कर पुकारा?"
"सुन्दरी!"
"क्यों मुझमें क्या सौन्दर्य है? और है भी कुछ तो क्या
तुमसे विशेष?"
"हाँ, मैं आज तक किसी को सुन्दरी कहकर नहीं पुकार सका
था; क्योंकि यह सौन्दर्य-विवेचना मुझमें अब तक नहीं थी।"
"आज अकस्मात् यह सौंदर्य-विवेक तुम्हारे हृदय में कहाँ से
आया?"
"तुम्हें देखकर मेरी सोई हुई सौन्दर्य-तृष्णा जाग गई।"
"परन्तु भाषा में जिसे सौन्दर्य कहते हैं, वह तो तुममें पूर्ण है।"
"मैं यह नहीं मानता; क्योंकि फिर सब मुझी को चाहते,
सब मेरे पीछे बावले बने घूमते। यह तो नहीं हुआ। मैं राजकुमार
हूँ; मेरे वैभव का प्रभाव चाहे सौन्दर्य का सृजन कर देता हो, पर मैं
उसका स्वागत नहीं करता। उस प्रेम-निमंत्रण में वास्तविकता
कुछ नहीं।"
"हाँ, तो तुम राजकुमार हो! इसीसे तुम्हारा सौन्दर्य
सापेक्ष है।"
"तुम कौन हो?" [ ११२ ]"धीवर-बालिका।"
"क्या करती हो?"
"मछली फँसाती हूँ।"---कह कर उसने जाल को लहरा
दिया।
"जब इस अनन्त एकान्त में लहरियों के मिस प्रकृति अपनी
हँसी का चित्र दत्तचित्त होकर बना रही है, तब तुम उसी के अंचल में
ऐसा निष्ठुर काम करती हो?"
"निष्ठुर हैं तो, पर मैं विवश हूँ। हमारे द्वीप के राजकुमार
का परिणय होनेवाला है। उसी उत्सव के लिये सुनहली मछलियों
फँसाती हूँ। ऐसी ही आज्ञा है।
"परन्तु वह ब्याह तो होगा नहीं।"
"तुम कौन हो?"
"मैं भी राजकुमार हूँ। राजकुमारों को अपने चक्र की बात
विदित रहती है, इसीलिये कहता हूँ।"
धीवर-बाला ने एक बार सुदर्शन के मुख की ओर देखा,
फिर कहा---
"तब तो मैं इन निरीह जीवों को छोड़े देती हूँ।"
सुदर्शन ने कुतूहल से देखा, बालिका ने अपने अंचल से सुनहली मछलियों की भरी हुई मूठ समुद्र में बिखेर दी, जैसे जल-
बालिका वरुण के चरण में स्वर्ण-सुमनों का उपहार दे रही हो।
सुदर्शन ने प्रगल्भ होकर उसका हाथ पकड़ लिया, और कहा--- [ ११३ ]"यदि मैंने झूठ कहा हो, तो?"
"तो कल फिर जाल डालूँगी।"
"तुम केवल सुन्दरी ही नहीं, सरल भी हो।"
"और तुम पंचक हो।"---कह कर धीवर-बाला ने एक
निश्वास ली, और सन्ध्या के समान अपना मुख फेर लिया। उसकी
अलकावली जाल के साथ मिलकर निशीथ का नवीन अध्याय
खोलने लगी। सुदर्शन सिर नीचा करके कुछ सोचने लगा। धीवर
बालिका चली गई। एक मौन अन्धकार टहलने लगा। कुछ काल
के अनन्तर दो व्यक्ति एक अश्व लिये आये। सुदर्शन से बोले---"श्रीमन्, विलम्ब हुआ। बहुत-से निमन्त्रित लोग आ रहे है। महाराज
ने आपका स्मरण किया है।"
"मेरा यहाँ पर कुछ खो गया है, उसे ढूँढ लूँगा, तब
लौटूँगा।
"श्रीमन्, रात्रि तमीप है।"
"कुछ चिन्ता नहीं, चन्द्रोदय होगा।"
"हम लोगों को क्या आज्ञा है?"
"जाओ।"
सब लोग गये। राजकुमार सुदर्शन बैठा रहा। चाँदी का
थाल लिए रजनी समुद्र से कुछ अमृत-भिक्षा लेने आई। उदाहरण सिन्धु देने के लिये उमड़ उठा। लहरियाँ सुदर्शन के पैर [ ११४ ]चूमने लगी। उसने देखा, दिगंत-विस्तृत जलराशि पर कोई गोल
और धवल पाल उड़ाता हुआ अपनी सुन्दर तरणी लिये हुए आ
रहा है। उनका विषय-शून्य हृदय व्याकुल हो उठा। उत्कट
प्रतीक्षा---दिगंत-गामिनी अभिलाषा---उसकी जन्मान्तर की स्मृति
बन कर उस निर्जन प्रकृति में रमणीयता की---समुद्र-गर्जन में
संगीत की सृष्टि करने लगी। धीरे-धीरे उसके कानों में एक
कोमल अस्फुट नाद गूँजने लगा। उस दूरागत स्वर्गीय संगीत ने
उसे अभिभूत कर दिया। नक्षत्र-मालिनी प्रकृति हीरे-नीलम से
जड़ी पुतलों के समान उसकी आँखों का खेल बन गई।
सुदर्शन ने देखा, सब सुन्दर है। आज तक जो प्रकृति उदास
चित्र बनकर सामने आती थी वह उसे हँसती हुई मोहिनी और
मधुर सौंदर्य से ओतप्रोत दिखाई देने लगी। अपने में ओर सबमें
फैली हुई उस सौन्दर्य की विभूति को देखकर सुदर्शन की तन्मयता
उत्कण्ठा मैं बदल गई। उसे उन्माद हो चला। इच्छा होती थी
कि वह समुद्र बन जाय। उसकी उद्वेलित लहरों से चन्द्रमा की
किरणें खेले और वह हँसा करे। इतने में ध्यान आया उस
धीवर-बालिका का। इच्छा हुई कि वह भी वरुण-कन्या-सी चन्द्र-किरणों से लिपटी हुई उसके विशाल वक्षस्थल में बिहार करे।
उसकी आँखों में गोल धवल पालवाली नाव समा गई, कानों में
अस्फुट संगीत भर गया। सुदर्शन उत्मत्त था। कुछ पद-शब्द
सुनाई पड़े। उसे ध्यान आया कि मुझे लौटा ले जाने के लिये [ ११५ ]कुछ लोग आ रहे हैं। वह चंचल हो उठा। फेनिल जलधि में
फॉद पड़ा। लहरों में तैर चली।
बेला से दूर---चारों ओर जल---आखों में वही धवल पाल,
कानों में अस्फुट संगीत। सुदर्शन तैरते-तैरते थक चला था।
संगीत और वंशी समीप आ रही थी। एक छोटी मछली पकड़ने
की नाव आ रही थी। पास आने पर देखा धीवर-बाला वंशी
बजा रही है और नाव अपने मन से चल रही है।
धीवर-बाला ने कहा---आओगे?
लहरों को चीरते हुए सुदर्शन ने पूछा---कहाँ ले चलोगी?
पृथ्वी से दूर जल-राज्य में; जहाँ कठोरता नहीं केवल
शीतल, कोमल और तरल आलिंगन है; प्रवंचना नहीं सीधा
आत्मविश्वास है; वैभव नहीं सरल सौंदर्य है।
धीवर-बाला ने हाथ पकड़कर सुदर्शन को नाव पर खींच
लिया। दोनों हँसने लगे। चन्द्रमा और जलनिधि भी।
_________
