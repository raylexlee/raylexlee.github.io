कला
उसके पिता ने बड़े दुलार से उसका नाम रक्खा था---'कला'।
नवीन इंदुकला-सी वह आलोकमयी और आँखों की प्यास बुझाने-वाली थी। विद्यालय में सबकी दृष्टि उस सरल बालिका की ओर
घूम जाती थी; परंतु रूपनाथ और रसदेव उसके विशेष भक्त थे।
कला भी कभी-कभी उन्हीं दोनों से बोलती थी, अन्यथा वह एक
सुंदर नीरवता ही बनी रहती है।
तीनों एक दूसरे से प्रेम करते थे, फिर भी उनमें डाह थी। वे
एक दूसरे को अधिकाधिक अपनी ओर आकर्षित देखना चाहते थे।
छात्रावास में और बालकों से उनका सौहार्द्र नहीं। दूसरे बालक और
बालिकायें आपस में इन तीनों की चर्चा करतीं। [ ८४ ]कोई कहता---"कला तो इधर आँख उठाकर देखती भी
नहीं।"
दूसरा कहता---"रूपनाथ सुन्दर तो है, किन्तु बड़ा कठोर।"
तीसरा कहता---"रसदेव पागल है। उसके भीतर न-जाने
कितनी हलचल है। उसकी आँखों में निच्छल अनुराग है; पर कला
को जैसे सबसे अधिक प्यार करता है।"
उन तीनों को इधर ध्यान देने का अवकाश नहीं। वे छात्रा-वास की फुलवारी में, अपनी धुन में मस्त विचरते थे। सामने
गुलाब के फूल पर एक नीली तितली बैठी थी। कला उधर देखकर गुनगुना रही थी। उसकी सजल स्वर-लहरी अवगुण्ठित हो
रही थी। पतले पतले अधरो से बना हुआ छोटे-से मुँह को अवगुण्ठन उसे ढँकने में असमर्थ था। रूप एकटक देख रहा था
और रस नीले आकाश में आँखे गड़ाकर उस गुंजार की मधुर
श्रुति में कॉप रहा था।
रूप ने कहा---"आह, कला! जब तुम गुनगुनाने लगती हो
तब तुम्हारे अधरों में कितनी लहरें खेलती हैं। भवें जैसे; अभिव्यक्ति के मंच पर चढ़ती-उतरती कितनी अमिट रेखायें हृदय पर बना
देती हैं।" रूप की बातें सुनकर कला ने गुनगुनाना बन्द कर दिया।
रस ने व्याघात समझ कर भ्रूभंग-सहित उसकी ओर देखा।
कला ने कहा---"अब मैं घर जाऊँगी, मेरी शिक्षा समाप्त हो चुकी।" [ ८५ ]दोनों लुट गये। रूप ने कहा---"मैं तुम्हारा चित्र बनाकर
उसकी पूजा करूँगा।"
रस ने कहा---"भला तुम्हें कभी भूल सकता हूँ!"
कला चली गई। एक दिन वसंत के गुलाब खिले थे, सुरभि
से छात्रावास का उद्यान भर रहा था। रूपनाथ और रसदेव बैठे हुए
कला की बाते कर रहे थे। रूपनाथ ने कहा---"उसका रूप कितना
सुंदर है।"
रसदेव ने कहा---"और उसके हृदय के सौन्दर्य का तो तुम्हें
ध्यान ही नहीं।"
"हृदय का सौंदर्य्य ही तो आकृति ग्रहण करता है, तभी
मनोहरता रूप में आती हैं।"
"परन्तु कभी-कभी हृदय की अवस्था आकृति से नहीं खुलती,
आँखें धोका खाती हैं।"
"मैं रूप से हृदय की गहराई नाप लूँगा। रसदेव, तुम
जानते हो कि मैं रेखा-विज्ञान में कुशल हूँ। मैं चित्र बनाकर उसे
जब चाहूँगा, प्रत्यक्ष कर लूँगा। उसका वियोग मेरे लिये कुछ
भी नहीं है।"
"आह! रूपनाथ! तुम्हारी आकांक्षा साधन-सापेक्ष हैं। भीतर
की वस्तु को बाहर लाकर संसार की दूषित वायु से उसे नष्ट होने
के लिये••••••"
"चुप रहो, तुम मन-ही-मन गुनगुनाया करो। कुछ है भी [ ८६ ]तुम्हारे हृदय में? कुछ खोल कर कह या दिखला सकते हो?---"कहकर रूपनाथ उठकर जाने लगा।
क्षुब्ध होकर उसका कंधा पीछे से पकड़ते हुए रसदेव ने कहा---"तो मैं उसकी उपासना करने में असमर्थ हूँ।"
रूपनाथ अवहेला से देखता हुआ मुसकिराता चला गया।
×××
काल के विश्रृंखला पवन ने उन तीनों को जगत् के अंचल
पर बिखेर दिया, पर वे सदैव एक दूसरे को स्मरण करते रहे।
रूपनाथ एक चतुर चित्रकार बन गया। केवल कला का चित्र बनाने
के लिये अपने अभ्यास को उसने और भी प्रखर कर लिया। वह
अपनी प्रेम-छवि की पूजा के नित्य नये उपकरण जुटाता। वह
पवन के थपेड़े से मुँह फेरे हुए फूलों का श्रृंगार, चित्रपटी के
जंगलों को देता। उसकी तूलिका से जड़ होकर भीतरी आन्दोलनों के वाह्य दृष्य अनेक सुन्दर आकृतियों की तिकृतियों में
स्थायी बना दिये जाते। उसकी बड़ी ख्याति थी। फिर भी उसका
गर्वस्कीत सिर अपनी चित्रशाला में आकर न जाने क्यों नीचे
झुक जाता। वह अपने अभाव को जानता था, पर किसी से
कहता न था। उसने आज भी कला का अपने मनोनुकूल चित्र
नहीं बना पाया।
रसदेव का जीवन नीरव निकुंजों में बीत रहा था। वह चुप-चाप रहता। नदी-तट पर बैठे हुए उस पार की हरियाली देखते- [ ८७ ]देखते अंधकार का परदा खींच लेना, यही उसकी दिनचर्य्या थी, और
नक्षत्र-माला-सुशोभित गगन के नीचे अवाक्, निष्पंद पड़े हुए,
सकुतूहल आँखों से जिज्ञासा करनी उसकी रात्रिचर्या।
कुछ संगीतों की असंगति और कुछ अस्पष्ट छाया उसके हृदय
की निधि थी पर लोग उसे निकम्मा पागल और आलसी कहते।
एकाएक रजनी में सरिता कलोल करती हुई बही जा रही थी। रसदेव
ने कल्पना के नेत्रों से देखा, अकस्मात् नदी का जल स्थिर हो गया
और अपने मरकत-मृणाल पर एक सहस्रदल मणि-पद्म जल-तल
से ऊपर आकर नैश पवन में झूमने लगा। लहरों में स्वर के
उपकरण से मूर्ति बनी, फिर नूपुरों की झनकार होने लगी। धीर
मंथर गति से तरल आस्तरण पर पैर रखते हुए एक छवि आकर उस
कमल पर बैठ गई।
रसदेव बड़बड़ा उठा। वह काली रजनीवाले दुष्ट दिनों की
दुःख-गाथा और आज को वैभवशालिनी निशा की सुख-कथा
मिलाकर कुछ कहने लगा। वह छवि सुनती-सुनती मुसकिराने
लगी, फिर चली गई। नूपुरों की मधुर-मधुर ध्वनि अपनी संगत
का आधार उसे देती गई। विश्व का रूप रसमय हो गया।
आकृतियों का आवरण हट गया। रसदेव की आँखें पारदर्शी
हो गई। आज रसदेव के हृदय की अव्यक्त ध्वनि सार्थक हो गई। वह
कोमल पदावली गाने लगा।
×××
 [ ८८ ]नगर में आज बड़ी धूमधाम है। जिसे देखो रंगशाला की
ओर दौड़ा जा रहा है। रंगशाला के विशिष्ट मंच पर सम्पन्न चित्रकार रूपनाथ ठाट-बाट से बैठा है। धनी, शिक्षित और अधिकारी,
लोग अपने आसनों पर जमे हैं। वीणा और मृदंग की मधुर ध्वनि
के साथ अभिनेत्री ने यवनिका उठते ही पदार्पण किया। नूपुर की
झनकारों की लहर ठहर-ठहर कर उठने लगी। उँगली और कलाई,
कटि और बाहुमूल स्वर की मरोर से बल खा रहे थे। लोगो ने
कहा---"देखने की वस्तु आज ही दिखलाई पड़ी। जीवन का सबसे
बड़ा लाभ आज ही मिला।"
कितने सहृदय अपने उछलते हुए हृदय को हाथों से दबाये
थे। शालीनता उनके लिये विपत्ति बन गई थी।
चित्रकार का अधभक्त धनकुबेर भी पास ही बैठा था।
उसने कहा---"रूपनाथ, इसका एक सुन्दर चित्र बनाकर तुम मुझे
दे सकोगे?"
चित्रकार ने देखा, अतुलनीय छविराशि! तूलिका इसके
समीप पहुँच सकेगी? वह आँखो में अंकित करने लगा। सहसा
अभिनेत्री के अधर खुल पड़े। नृत्य-श्लथ-श्वास-प्रश्वास क्षण-भर
के लिए रुके; बाँसुरी बज उठी। वागीश्वरी के स्वरों के कम्पन की
लहरें ज्योति-सी बिखरने लगीं। चित्रकार पुकार उठा---"कला!"
परंतु यह क्या, उसने देखा, कला सजीव चित्र थी। उसकी
पूर्णता स्वर-कंपन के ज्योति-मण्डल में ओतप्रोत थी। उसने पागलों [ ८९ ]की तरह चिल्लाकर कहा---मैं असफल हूँ। मैं इस भाव को रूप न
दे सकूँगा।" वह उठकर चला गया।
कंगाल रसदेव भी पीछे के मंच पर अपने एक साथी के साथ
बैठा था। उसने कहा---"रसदेव, यह तो तुम्हारी बनाई हुई 'स्मृति'
नाम की कविता गा रही है; तुम्हारी रसमयी भावुकता ही तो इस
स्वर्गीय संगीत का केन्द्र है, आत्मा है। जैसे वर्णमाला पहनकर
आलोक-शिखा नृत्य कर रही है।
संगीत में उस समय विश्राम था। अभिनेत्री ने वीणा और
मृदंग को संकेत से रोक कर मूक अभिनय आरंभ कर दिया था।
अपने झलमले अंचल को मायाजाल के समान फैलाकर स्मृति
की प्रत्यक्ष अनभूति बन रही थी। कवि की मधुर वाणी उसे सुनाई
पड़ी। कवि रसदेव ने अपने साथी से हँसते हुए कहा---"इसकी
अंतिम और मुख्य पदावली यह भूल गई, उसका अर्थ है---"मेरी
भूल ही तेरा रहस्य है, इसीलिये कितनी ही कल्पनाओं में तुझे
खोजता हूँ, देखता हूँ, हे मेरे चिर सुन्दर!"
वह स्मृति में जैसे जग पड़ी। उसने सतृष्ण दृष्टि से उस
कहने वाले को खोजा और अपने बधाई के फूल---विजयमाला---उस दूर खड़े कंगाल कवि के चरणों में श्रद्धांजलि के सदृश
बिखेरने चाहे।
रसदेव ने गर्वस्फीत सर झुका दिया।
—————————
