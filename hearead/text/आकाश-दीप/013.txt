चूड़ीवाली
१
"अभी तो पहना गई हो।"
"बहूजी, बड़ी अच्छी चूड़ियाँ हैं। सीधे बम्बई से पारसल
मंगाया है। सरकार का हुक्म है; इसलिये नयी चूड़ियाँ आते ही
चली आती हूँ।"
"तो जाओ सरकार को ही पहनाओ, मैं नहीं पहनती।"
"बहूजी! जरा देख तो लीजिये।" कहती मुसकराती हुई
ढीठ चूड़ीवाली अपना बक्स खोलने लगी। वह २५ वर्ष की एक
गोरी छरहरी स्त्री थी। उसकी कलाई सचमुच चूड़ी पहनाने के
लिये ढली थी। पान से लाल पतले-पतले ओठ दो तीन वक्रताओं [ १३० ]में अपना रहस्य छिपाये हुए थे। उन्हें देखने का मन करता, देखने
पर उन सलोने अधरों से कुछ बोलवाने का जी चाहता। बोलने
पर हँसाने की इच्छा होती और उस हँसी में शैशव का अल्हड़पन,
यौवन की तरावट और प्रौढ़ा की-सी गम्भीरता बिजली के समान
लड़ जाती।
बहूजी को उसकी हँसी बहुत बुरी लगती; पर जब पंजों में
अच्छी चूड़ी चढ़ाकर, संकट में फँसाकर वह हँसते हुए कहती---"एक पान मिले बिना यह चूड़ी नहीं चढ़ती।" तब बहूजी को क्रोध
के साथ हँसी आ जाती और उसकी तरल हँसी की तरी लेने में
तन्मय हो जातीं।
कुछ ही दिनों से यह चूड़ीवाली आने लगी है। कभी-कभी तो
बिना बुलाये ही चली आती और ऐसे ढंग फैलाती कि बिना सरकार
के आये निबटारा न होता। यह बहूजी को असह्य हो जाता। आज
उसको चूड़ी फसाते देख बहूजी झल्ला कर बोलीं---"आजकल
दूकान पर ग्राहक कम आते हैं क्या?"
"बहूजी, आजकल खरीदने की धुन में हूँ, बेचती हूँ कम।"
इतना कहकर कई दर्जन चूड़ियाँ बाहर सजा दीं। स्लीपरों के
शब्द सुनाई पड़े। बहूजी ने कपड़े सम्हाले, पर वह ढोठ चूड़ीवाली
बालिकाओं के समान सिर टेढ़ा करके "यह जर्मनी की है, यह
फरासीसी है, यह जापानी है" कहती जाती थी। सरकार पीछे खड़े
मुसकिरा रहे थे। [ १३१ ]"क्या रोज नयी चूड़ियाँ पहनाने के लिये इन्हें हुक्म मिला
है?" बहूजी ने गर्व से पूछा।
सरकार ने कहा---"पहनो तो बुरा क्या है।"
"बुरा तो कुछ नहीं, चूड़ी चढ़ाते हुए कलाई दुखती
होगी।" चूड़ीवाली ने सिर नीचा किये कनखियों से देखते हुए
कहा। एक लहर-सी लाली आँखों की ओर से कपोलों को तर करती
हुई दौड़ जाती थी। सरकार ने देखा एक लालता भरी युवती व्यंग
कर रही है। हृदय में हलचल मच गयी, घबरा कर बोले---"ऐसा है
तो न पहने।"
"भगवान करे रोज पहनें। चूड़ीवाली आशीर्वाद देने के
गम्भीर स्वर में प्रौढ़ा के समान बोली।
"अच्छा तुम अभी जाओ।" सरकार और चूड़ीवाली दोनों
की ओर देखते हुए बहूजी ने झुँझला कर कहा।
"तो क्या मैं लौट जाऊँ? आप तो कहती थीं न कि
सरकार को ही पहनाओ, तो जरा उनसे पहनने के लिये कह
दीजिये।"
"निकल मेरे यहाँ से।" कहते हुए बहूजी की आँखें तिलमिला
उठीं। सरकार धीरे से निकल गये। अपराधी के समान सर
नीचा किये चूड़ीवाली अपनी चूड़ियाँ बटोर कर उठी।
हृदय की धड़कन में अपनी रहस्यपूर्ण निश्वास छोड़ती हुई
चली गयी। [ १३२ ]
२
चूड़ीवाली का नाम था विलासिनी। वह नगर की एक प्रसिद्ध
नर्तकी की कन्या थी। उसके रूप और संगीत-कला की सुख्याति थी,
वैभव भी कम न था! विलास और प्रमोद का पर्याप्त सम्भार मिलने
पर भी उसे सन्तोष न था। हृदय में कई अभाव खटकता था,
वास्तव में उसकी मनोवृत्ति उसके व्यवसाय के प्रतिकूल थी।
कुलवधू बनने की अभिलाषा हृदय में और दाम्पत्य सुख का
स्वर्गीय स्वप्न उसकी आँखों में समाया था। स्वछन्द प्रणय का
व्यापार अरुचिकर हो गया। परन्तु समाज उससे हिंस्र पशु के समान
सशंक था। उससे आश्रय मिलना असम्भव जान कर विलासिनी ने
छल के द्वारा वही सुख लेना चाहा, यह उसकी सरल आवश्यकता
थी, क्योंकि अपने व्यवसाय में उसका प्रेम क्रय करने के लिये बहुत
से लोग आते थे, पर विलासिनी अपना हृदय खोल कर किसी से
प्रेम न कर सकती थी।
उन्हीं दिनों सरकार के रूप यौवन और चारित्र्य ने उसे
प्रलोभन दिया। नगर के समीप बाबू विजयकृष्ण की, अपनी ही
जमींदारी में बड़ी सुन्दर अट्टालिका थी। वहीं रहते थे। उनके
अनुचर और प्रजा उन्हें सरकार कहकर पुकराती थी। विलासिनी
की आँखें विजयकृष्ण पर गड़ गयीं। अपना चिर-संचित मनोरथ
पूर्ण करने के लिये वह कुछ दिनों के लिये चूड़ीवाली बन
गयी थी। [ १३३ ]सरकार चूड़ीवाली को जानते हुए भी अनजान बने रहे। अमीरी
का एक कौतुक था, एक खिलवाड़ समझकर उसके आने-जाने में
बाधा न देते। क्योंकि विलासिनी के कलापूर्ण सौन्दर्य ने जो
कुछ प्रभाव उनके मन पर डाला था, उसके लिये उनके सुरुचिपूर्ण मन ने अच्छा बहाना खोज लिया था। वे सोचते "बहूजी
का कुल-वधू-जनोचित सौन्दर्य और वैभव की मर्यादा देखकर
चूड़ीवाली स्वयं पराजय स्वीकार कर लेगी और अपना निष्फल
प्रयत्न छोड़ देगी, तब तक यह एक अच्छा मनोविनोद चल
रहा है!"
चूड़ीवाली अपने कौतूहलपूर्ण कौशल में सफल न हो सकी
थी, परन्तु बहूजी के आज के दुर्व्यवहार ने प्रतिक्रिया उत्पन्न कर दी
और चोट खाकर उसने सरकार को घायल कर दिया। 
३
अब सरकार प्रकाश्य रूप से उसके यहाँ जाने लगे। विलास
रजनी का प्रभात भी चूड़ीवाली के उपवन में कठता। कुल-मर्यादा, लोकलाज और जमींदारी सब एक ओर और चूड़ीवाली
अकेले। दालान में कुर्सियों पर सरकार और चूड़ीवाली बैठकर
रात्रि-जागरण का खेद मिटा रहे थे। पास ही अनार का वृक्ष
था, उसमें फूल खिले थे। एक बहुत ही छोटी काली चिड़िया
आकर उन फूलों में चोंच डालकर मकरन्द पान करती और कुछ
केसर खाती, फिर हृदय-विमोहन कल-नाद करती हुई उड़ जाती। [ १३४ ]सरकार बड़ी देर से कौतुक देख रहे थे। बोले---"इसे पकड़ कर
पालतू बनाया जाय तो कैसा?"
"उहूँ, यह फूलसुँघी है। पींजरे में जी नहीं सकती। उसे फूलों
का प्रदेश ही जिला सकता है, स्वर्ण-पिंजर नहीं। उसे खाने के लिये
फूलों की केसर का चारा और पीने के लिये मुकरन्द-मदिरा कौन
जुटावेगा?"
"पर इसकी सुन्दर बोली संगीत-कला की चरम सीमा है।
वीणा में भी कोई-कोई मीड़ ऐसी निकलती होगी। इसे अवश्य
पकड़ना चाहिये।"
"जिसमें बाधा नहीं, बन्धन नहीं, जिसका सौन्दर्य स्वच्छन्द
है उस असाधारण प्राकृतिक कला का मूल्य क्या बन्धन है?
कुरुचि के द्वारा वह कलङ्कित भले ही हो जाय परन्तु पुरस्कृत
नहीं हो सकती। उसे आप पींजरे में बन्द करके पुरस्कार देंगे
या दण्ड।" कहते हुए उसने विजय की एक व्यंङ्ग भरी मुसकान
छोड़ी। सरकार की---उस वन विहङ्गम को पकड़ने की लालसा,
बलवती हो उठी। उन्होंने कहा---"जाने भी दो, वह अच्छी कला
नहीं जानती।" प्रसङ्ग बदल गया। नित्य का साधारण विनोद-पूर्ण
क्रम चला।
४
चूड़ीवाली अपने अभ्यास के अनुसार समझती कि यदि
बहूजी की अपार प्रणय सम्पत्ति में से कुछ अंश मैं भी ले लेती हूँ [ १३५ ]तो हानि क्या, परन्तु बहूजी को अपने प्रणय के एकाधिपत्य पर पूर्ण
विश्वास था। वह निष्क्रिय प्रतिरोध करने लगीं। राजयक्ष्मा के
भयानक आक्रमण से वह घुलने लगीं और सरकार वन-विहङ्गिनी
विलासिनी को स्वायत्त करने में दत्तचित्त हुए। रोगी की शुअषा और
सेवा में कोई कमी न थी, परन्तु एक बड़े मुकदमे में सरकार का उधर
सर्वस्वान्त हुआ, इधर बहूजी चल बसीं।
चूड़ीवाली ने समझा कि उसकी पूर्ण विजय हुई, पर बात
कुछ दूसरी थी। विजयकृष्ण का वह एक विनोद था। जब सब
कुछ चला गया तब विनोद लेकर क्या होगा। एक दिन उन्हें
त्मरण हुआ कि अब मेरा कुछ नहीं है। उसी दिन चूड़ीवाली से
छुट्टी मॉगी। उसने कहा---"कमी किस बात की है, मैं तुम्हारी
ही हूँ और सब विभव भी तुम्हारा हैं।" विजयकृष्ण ने कहा---"मैं वेश्या की दी हुई जीविका से पेट पालने में असमर्थ हूँ।"
चूड़ीवाली विलखने लगी, विनय किया, रोई, गिड़गिड़ाई, पर
विजयकृष्ण चले ही गये। वह सोचने लगी कि---"अपना व्यवसाय
और विजय की गृहस्थी बिगाड़ कर जो सुख खरीदा था, उसका
कोई मूल्य नहीं। मैं कुलवधू होने के उपयुक्त नहीं। क्या समाज
के पास इसका कोई प्रतिकार नहीं, इतनी तपस्या और इतना
स्वार्थत्याग व्यर्थ है?"
परन्तु विलासिनी यह न जानती थी कि स्त्री और पुरुष
सम्बन्धी समस्त अन्तिम निर्णय करने में समाज कितना ही उदार [ १३६ ]क्यों न हो, दोनों पक्ष को सर्वथा सन्तुष्ट नहीं कर सका और न
कर सकने की आशा है। यह रहस्य सृष्टि को उलझा रखने की
कुंजी है।
×××
विलासिनी ने बहुत सोच समझकर अपनी जीवनचर्या बदल
डाली। सरकार से मिली हुई जो कुछ सम्पत्ति थी उसे बेचकर
पास ही के एक गाँव में खेती करने के लिए भूमि लेकर आदर्श हिन्दू
गृहस्थ की-सी तपस्या करने में अपना बिखरा हुआ मन उसने
लगा दिया। उसके कच्चे मकान के पास एक विशाल वट-वृक्ष
और निर्मल जल का सरोवर था। वहीं बैठकर चूड़ीवाली ने
पथिको की सेवा करने का संकल्प किया। थोड़े ही दिनों में अच्छी
खेती होने लगी और अन्न से उसका घर भरा रहने लग।
भिखारियों को अन्न देकर उन्हें खिला देने में उसे अकथनीय सुख
मिलता। धीरे-धीरे दिन ढलने लगा, चूड़ीवाली को सहेली बनाने
के लिये यौवन का तीसरा पहर करुणा और शान्ति को पकड़
लाया। उस पथ से चलनेवाले पथिकों को दूर से किसी कला-कुशल
कण्ठ की तान सुनाई पड़ती---
अब लौं नसानी अब न नसैहौं।
वट-वृक्ष के नीचे एक अनाथ बालक नन्हू को चना और
गुड़ की दूकान चूड़ीवाली ने कर दी है। जिन पथिकों के पास
पैसे न होते उनका मूल्य वह स्वयं देकर नन्हू की दुकान में घाटा [ १३७ ]न होने देती, और कोई पथिक भी विश्राम किये बिना उस तालाब
से न जाता। कुछ ही दिनों में 'चूड़ीवाली का तालाब' विख्यात
हो गया।
५
सन्ध्या हो चली थी। पखेरुओं का बसेरे की ओर लौटने
का कोलाहल मचा और वट-वृक्ष में चहल-पहल हो गयी। चूड़ीवाली चरनी के पास खड़ी बैलों को देख रही थी। दालान में
दीपक जल रहा था, अन्धकार उसके घर और मन में बरजोरी
घुस रहा था। कोलाहल-शून्य जीवन में भी चूड़ीवाली को
शान्ति मिली, ऐसा विश्वास नहीं होता था। पास ही उसकी
पिंडुलियों से सिर रगड़ता हुआ कलुआ दुम हिला रहा था।
सुखिया उसके लिये घर में से कुछ खाने को ले आयी थी; पर
कलुआ उधर न देखकर अपनी स्वामिनी से स्नेह जता रहा था।
चूड़ीवाली ने हँसते हुए कहा---"चल तेरा दुलार हो चुका,
जा खा ले। चूड़ीवाली ने मन में सोचा, कंगाल मनुष्य स्नेह के
लिये क्यों भीख माँगता है? वह स्वयं नहीं करता, नहीं तो
तृण वीरुध तथा पशु-पक्षी भी तो स्नेह करने के लिये प्रस्तुत है।
इतने में नन्हू ने आकर कहा---"माँ, एक बटोही बहुत थका
हुआ अभी आया है। भूख के मारे वह जैसे शिथिल हो
गया है।" [ १३८ ]"तूने क्यों नहीं दे दिया?"
"लेता भी नहीं, कहता है तू बड़ा गरीब लड़का है, तुझसे
न लूँगा।
चूड़ीवाली वट-वृक्ष की ओर चल पड़ी। अँधेरा हो गया था।
पथिक जड़ का सहारा लेकर लेटा था। चूड़ीवाली ने हाथ जोड़कर
कहा---"महाराज आप कुछ भोजन कीजिये।"
"तुम कौन हो?"
"पहले की एक वेश्या।"
"छिः मुझे पड़े रहने दो, मैं नहीं चाहता कि तुम मुझसे बोलो
भी, क्योकि तुम्हारा व्यवसाय कितने ही सुखी घरों को उजाड़ कर
श्मशान बना देता है।"
"महाराज हम लोग तो कला के व्यवसायी हैं। यह अपराध
कला का मूल्य लगाने वालों की कुरुचि और कुत्सित इच्छा
का है। संसार में बहुत से निर्लज्ज स्वार्थपूर्ण व्यवसाय चलते हैं।
फिर इसी पर इतना क्रोध क्यों?"
"क्योंकि वह उन सबों में अधम और निकृष्ट है।"
"परन्तु वेश्या का व्यवसाय करके भी मैने एक ही व्यक्ति
से प्रेम किया था। मैं और धर्म नहीं जानती, पर अपने सरकार से जो
कुछ मुझे मिला, उसे मैं लोक-सेवा में लगाती हूँ। मेरे तालाब पर
कोई भूखा नहीं रहने पाता। मेरी जीविका चाहे जो रही हो, मेरे
अतिथि-धर्म में बाधा न दीजिये।" [ १३९ ]पथिक एक बार ही उठकर बैठ गया और आँख गड़ाकर
अँधेरे में देखने लगा। सहसा बोल उठा---'चूड़ीवाली?'
"कौन, सरकार?"
"हाँ, तुमने शोक हर लिया। मेरे अपराधजनक तामस त्याग में
पुण्य का भी भाग था, यह मैं नहीं जानता था।"
"सरदार! मैंने गृहस्थ-कुलवधू होने के लिये कठोर तपस्या की
है। इन चार बरसों में मुझे विश्वास हो गया है कि कुलवधू होने में
जो महत्व है वह सेवा का है, न कि विलास का।"
"सेवा ही नहीं चूड़ीवाली! उसमें विलास का अनन्त यौवन
है, क्योंकि केवल स्त्री पुरुष के शारीरिक बन्धन में वह पर्यवसित नहीं
हैं। वाह्य साधनों के विकृत हो जाने तक ही उसकी सीमा नहीं,
गार्हस्थ-जीवन उसके लिये प्रचुर उपकरण प्रस्तुत करता है इसलिये
वह प्रेय भी है और श्रेय भी है। मुझे विश्वास है कि तुम अब
सफल हो जाओगी!"
"मेरी सफलता आपकी कृपा पर है। विश्वास है कि अब
इतने निर्दय न होंगे।" कहते-कहते चूड़ीवाली ने सरकार के पैर
पकड़ लिये।
सरकार ने उसके हाथ पकड़ लिये।
_________
