रमला
साजन के मन में नित्य वसन्त था। वही वसन्त जो उत्साह
और उदासी का समझौता कराता, वह जीवन के उत्साह से कभी
विरत नहीं, न-जाने कौन-सी आशा की लता उसके मन में कली
लेती रहती। तिस पर भी उदासीन साजन उस बड़ी-सी झील के
तट पर, प्रायः निश्चेष्ट अजगर की तरह पड़ा रहता। उसे स्मरण
नहीं कब से वहाँ रहता था। उसका सुन्दर सुगठित शरीर बिना
देख-रेख के अपनी इच्छानुसार मलिनता में भी चमकता रहता।
उस झील का वह एकमात्र स्वामी था, रक्षक था, सखा था।
शैलमाला की गोद में वह समुद्र का शिशु कलोल करता,
उस पर से अरुण की किरणें नाचती हुई, अपने को शीतल करती
चली जातीं। मध्याह्न में दिवस ठहर जाता--उसकी लघु वीचियों
का कम्पन देखने के लिये। सन्ध्या होते, उसके चारों ओर के [ १७४ ]वृक्ष अपनी छाया के अंचल में छिपा लेना चाहते; परन्तु उसका हृदय उदार था, मुक्त था, विराट था। चाँदनी उसमें अपना मुँह देखने लगती और हँस पड़ती।
और साजन! वह भी अपने निर्जन सहचर का उसके शान्त सौन्दर्य में अभिनन्दन करता। हुलसकर उसमें कूद पड़ता, यही उसका स्नेहातिरेक था।
साजन की साँसे उसकी लहरियों से स्वर सामञ्जस्य बनाये रहतीं। यह झील उसे खाने के लिये कमलगट्टे देती, सिंहाड़े देती, कोई बेरा, और भी कितनी वस्तु बिखेरती। वही साजन की गृहिणी थी, स्नेहमयी, कभी-कभी वह उसे पुकार उठता, बड़े उल्लास से बुलाता——'रानी' प्रतिध्वनि होती, ई ई ई......। वह खिलखिला उठता, आँखें विकस जातीं, रोएँ-रोएँ हँसने लगते। फिर सहसा वह अपनी उदासी में डूब जाता, तब जैसे तारा छाई रात उस पर अपना श्याम अञ्चल डाल देती। कभी-कभी वृक्ष की जड़ से ही सिर लगाकर सो रहता।
ऐसे ही कितने ही बरस बीत गये।
उधर पशु चराने के लिये गोप बालक न जाते। दूर दूर के गाँव में यह विश्वास था कि रमला झील पर कोई जल देवता रहता है। उधर कोई झाँकता भी नहीं। वह संसर्ग से वञ्चित देश अपनी विभूती में अपने ही मस्त था।
⁠X⁠X⁠X [ १७५ ]रमला भी बड़ी ढीठ थी। वह गाँव भर में सबसे चञ्चल
लड़की थी। लड़की क्यों! वह युवती हो चली थी। उसका
व्याह नहीं हुआ था। वह अपनी जाति-भर में सबसे अधिक गोरी
थी, तिस पर भी उसका नाम पड़ गया था रमला! वह ऐसी
बाधा थी, कि व्याह होना असम्भव हो गया। उसमें सबसे बड़ा
दोष यह था, कि वह बड़े-बड़े लड़कों को भी उनकी ढिठाई पर चपत
लगाकर हँस देती थी। झील के दक्षिण की पहाड़ी से कोसों दूर पर
उसका गाँव था।
मंजल भी कम दुष्ट न था, वह प्रायः रमला को चिढ़ाया
करता। अपने सब लड़कों से सलाह की---"रमला की पहाड़ी पर
चला जाय।"
बालक इकट्ठे हुए। रमला भी आज पहाड़ी पर पशु चराने
को ठहरी। सब चढ़ने लगे; परन्तु रमला सबके पहले थी। सबसे
ऊँची चोटी पर खड़ी होकर उसने कहा---"लो मैं सबके आगे ही
पहुँची," कहकर पास के लड़के को चपत लगा दी।
मंजल ने कहा---उधर तो देखो! वह क्या है?
रमला ने देखा सुन्दर झील! वह उसे देखने में तन्मय हो
गई थी। प्रतिहिंसा से भरे हुए लड़के ने एक हलका-सा धक्का
दिया, यद्यपि वह उसके परिणाम से पूरी तरह परिचित नहीं था;
फिर भी रमला को तो कष्ट भोगने के लिये कोई रुकावट न थी।
वह लुढ़क चली, जब तक एक झाड़ को पकड़ती और वह [ १७६ ]उखड़कर गिरता, तब एक दूसरे पत्थर का कोना उसे चोट पहुँचाने
पर भी अवलम्ब दे ही देता; किन्तु पतन रुकना असम्भव था।
वह चोट खाते खाते नीचे आ ही पड़ी। बालक गाँव की ओर भगे।
रमला के घरवालों ने भी सन्तोष कर लिया।
×××
साजन कभी-कभी रमला झील की फेरी लगाता। वह झील
कई कोस में थी। जहाँ स्थल-पथ का पहाड़ी की बीहड़ शिलाओं से
अन्त हो जाता, वहाँ वह तैरने लगता। बीच-बीच में उसने दो-एक
स्थान विश्राम के लिये बना लिये थे; वह स्थान और कुछ नहीं;
प्राकृतिक गुहाएँ थीं। उसने दक्षिण की पहाड़ी के नीचे पहुँचकर
देखा, एक किशोरी जल में पैर लटकाये बैठी है।
वह आश्चर्य और क्रोध से अपने होंठ चबाने लगा; क्योंकि
एक गुफा वहीं पर थी। अब साजन क्या करे! उसने पुष्ट भुजा
उठाकर दूर से पूछा---तुम कौन? भागो।
रमला एक मनुष्य की आकृति देखते ही प्रसन्न हो गई, हँस
पड़ी। बोली---
"मैं हूँ, रमला!"
"रमला! रमला रानी।"
"रानी नहीं, रमला।"
"रमला नहीं, रानी कहो, नहीं पीटूँगा, मेरी रानी!" कहकर
साजन झील की ओर देखने लगा। [ १७७ ]"अच्छा, अच्छा, रानी! तुम कौन हो?"
"मैं साजन, रानी का सहचर।"
"तुम सहचर हो? और मैं यहाँ आई हूँ, तुम मेरा कुछ
सत्कार नहीं करते?" हँसोड़ रमला ने कहा।
"जाओ तुम!" कहकर विस्मय से साजन उस किशोरी की
और देखने लगा।
"हाँ, मैं, तुम बड़े दुष्ट हो साजन! कुछ खिलाओ, कहाँ
रहते हो? वहीं चलूँ।"
साजन घबराया, उसने देखा कि रमला उठ खड़ी हुई।
उसने कहा---तैरकर चलना होगा, आगे पथ नहीं है।
वह कूद पड़ी और राजहंसी के समान तैरने लगी। साजन
क्षण-भर तक उस सुन्दर सन्तरण को देखता रहा। उसकी दृष्टि
का यह पहला महोत्सव था। उसे भी तो तैरने का विनोद था
न। मन का विरोध उन लहरों के आन्दोलन से घुलने लगा,
अनिच्छा होने पर भी वह साथ देने के लिये कूद पड़ा। दोनों
साथ-साथ तैर चले।
×××
बहुत दिन बीत गये। रमला और साजन एकत्र रहने पर भी
अलग थे। रमला का सब उत्साह उस एकान्त नीरवता में धीरे-धीरे
विलीन हो चला।
वह अब चली। उसकी गुफा में ढेर-के-ढेर कमलगट्टे फल पड़े [ १७८ ]रहते, उसे उन सब पदार्थों से वितृष्णा हो चली थी। साजन पालतू
पशु के समान अपनी स्वामिनी की आज्ञा की अपेक्षा करता;
परन्तु रमला का उत्साह तो उस बन्दीगृह से भाग जाने के लिए
उत्सुक था।
"साजन ने एक दिन पूछा---
"क्या ले आऊँ?"
"कुछ नहीं।"
"कुछ नहीं? क्यों?"
"मैं अब जाऊँगी?"
"कहाँ?"
"जिधर जा सकूँगी।"
"तब यहीं क्यों नहीं रहती हो?"---अचानक साजन ने कहा।
रमला कुछ न बोली। उस झील पर रात आई, अपना जगमगाता चँदवा तानकर विश्राम करने लगी। रमला अपनी गुफा
में सोने चली गई और साजन अपनी गुफा के पास बैठा। एकटक
वह रजनी का सौन्दर्य देखने लगा। आज जैसे उसे स्मृति
हुई---मला के आ जाने से वह जिस बात को भूल गया था।
उसके अन्तर की वही भावना जाग उठी। साजन पुकार उठा---'रानी!' बहुत दिन के बाद उस झील की पहाड़ियाँ प्रतिध्वनि से
मुखरित हो उठीं--ई--ई--ई।
रमला चौंककर जाग पड़ी। बाहर चली आई। उसने देखा, [ १७९ ]साजन झील की ओर मुँह किये पुकार रहा है---'रानी! रानी!'---
उसका कण्ठ गद्गद् है। चाँदनी आज निखर पड़ी थी। रमला ने
सुना। साजन के स्वर में रुदन था; व्याकुलता थी। रमला ने
उसके कन्धे पर हाथ रख दिया---साजन सिहर उठा। उसने कहा---"कौन रमला!"
"रमला नहीं-रानी।"
साजन विस्मय से देखने लगा। उसने पूछा---"तुम
रानी हो?"
"हाँ, मुझी को तो तुम पुकारते थे न?"
"तुम्हीं तुम्हीं......हाँ तुम्हीं को तो मेरी प्यारी रानी।"
दोनों ने देखा, आकाश के नक्षत्र रमला झील में डुबकियाँ
ले रहे थे, और खिलखिला रहे थे।
कितना समय बीत गया---
साजन की सब सोई वासनायें जाग उठीं---भूले हुए पाठ की
तरह अच्छे गुरु के सामने स्मरण होने लगी थीं!
उसे अब शीत लगने लगा---रमला के कपड़ों की आवश्यकता वह स्वयं अनुभव करने लगा।
अकस्मात् एक दिन रमला ने कहा---"चलो कहीं घूम
आँवें"
साजन ने भी कह दिया---"चलो।"
वही गिरिपथ, जिसने बहुत दिनों से मनुष्य का पद-चिह्न [ १८० ]भी नहीं देखा था—साजन और रमला के पैर चूमने लगा। दोनों उसे रौंदते चले गये।
रमला अपनी फटी साड़ी में लिपटी थी और साजन वल्कल बाँधे था। वे दरिद्र थे पर उनके मुख पर एक तेज था—वे जैसे प्राचीन देव-कथाओं के कोई पात्र हों। सन्ध्या हो गई थी——गाँव के जमींदार का प्राङ्गण अभी सूना न था। जमींदार भी बिलकुल युवक था। उसे इस जोड़े को देखकर कुतूहल हुआ। उसने वस्त्र और भोजन की व्यवस्था करके उन्हें टिकने की आज्ञा दे दी।
⁠X⁠X⁠ X
प्रभात आँखें खोल रहा था। किसान अपने खेतों में जाने की तैयारी में थे। रमला उठ बैठी थी, पास ही साजन पड़ा सो रहा था। कपड़ों की गरमी उसे सुख में लपेटे थी। उसे कभी यह आनन्द न मिला था। कितने ही प्रभात रमला झील के तट उस नारी ने देखे। किन्तु यह गाँव का, दृश्य उसके मन में सन्देह, कुतूहल, आशा भर रहा था। युवक जमींदार अपने घोड़े पर चढ़ना ही चाहता था कि उसकी दृष्टि मलिन वस्त्र में से झाँकती हुई दो आँखों पर पड़ी। वह पास आ गया, पूछने लगा——"तुम लोगों को कोई कष्ट तो नहीं हुआ?"
"नहीं"——कहते हुए रमला ने अपने सिर का कपड़ा हटा [ १८१ ]दिया और युवक को आश्चर्य से देखने लगी। युवक घबड़ा कर बोला——"कौन! रमला?"
"हाँ मंजल!"
युवक की साँस भारी हो चली।
उसने कहा——"रमला, मुझे क्षमा करो, मैंने तुम्हें......"
"हाँ धक्का देकर गिरा दिया था। तब भी मैं बच गई।"
युवक ने सोये हुए मनुष्य की ओर देखकर पूछा——"वह तुम्हारा कौन है?"
"रमला ने रुकते हुए उत्तर दिया——"मेरा--कोई नहीं।"
"तब भी यह है कौन?"
"रमला झील का जल-देवता।"
युवक एक बार झनझना गया।
उसने पूछा——तुम क्या फिर चली जाओगी रमला?"——उसके कण्ठ में बड़ी कोमलता थी।
"तुम जैसा कहो"——रमला जैसे बेबसी से बोली।
युवक——"अच्छा जाओ पहले नहा-धो लो"——कहता हुआ घोड़े पर चढ़ कर चला गया। रमला सलज उठी——गाँव की पोखरी की ओर चली।
उसके जाते ही साजन जैसे जग पड़ा। एक बार अँगड़ाई ली और उठ खड़ा हुआ। जिस पथ से आया था उससे लौटने लगा।
⁠X⁠X⁠X [ १८२ ]गोधूलि थी और वही उदास रमला झील! साजन थका हुआ बैठा था। आज उसके मन में, आँखों में, न-जाने कहाँ का स्नेह उमड़ा था। प्रशान्त रमला में एक चमकीला फूल हिलने लगा; साजन ने आँख उठा कर देखा——पहाड़ी की चोटी पर एक तारिका रमला के उदास भाल पर सौभाग्य-चिह्न सी चमक उठी थी। देखते-देखते रमला का वक्ष नक्षत्रों के हार से सुशोभित हो उठा।
साजन ने उल्लास से पुकारा——"रानी!"
