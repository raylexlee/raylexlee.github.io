बिसाती
उद्यान की शैल-माला के नीचे एक हरा-भरा छोटा-सा गाँव
है। वसन्त का सुन्दर-समीर उसे आलिङ्गन करके फूलों के सौरभ से
उसके झोंपड़ों को भर देता है। तलहटी के हिम शीतल झरने
उसको अपने बाहुपाश में जकड़े हुए हैं। उस रमणीय प्रदेश में एक
स्निग्ध-संगीत निरन्तर चला करता है। जिसके भीतर बुलबुलों का
कलनाद, कम्प और लहर उत्पन्न करता है।
दाड़िम के लाल फूलों की रँगीली छाया सन्ध्या की अरुण
किरणों से चमकीली हो रही थी। शीरीं उसी के नीचे शिलाखण्ड पर बैठी हुई सामने गुलाबों की झुरमुट देख रही थी।
जिसमें बहुत से बुलबुल चहचहा रहे थे, वे समीरण के साथ [ १८४ ]छूल-छूलैया खेलते हुए आकाश को अपने कलरव से गुञ्जरित कर रहे थे। 
शीरीं ने सहसा अपना अवगुण्ठन उलट दिया। प्रकृति प्रसन्न
हो हँस पड़ी। गुलाबों के दल में शीरीं का मुख राजा के समान
सुशोभित था। मकरन्द मुँह में भरे दो नील-भ्रमर उस गुलाब से
उड़ने में असमर्थ थे, भौरो के पर निस्पन्द थे। कटीली झाड़ियों की
कुछ परवाह न करते हुए बुलबुलों का उनमें घुसना और उड़
भागना शीरीं तन्मय होकर देख रही थी।
उसकी सखी जुलेखा के आने से उसकी एकान्त भावना भंग
हो गई। अपना अवगुंठन उलटते हुए जुलेखा ने कहा---"शीरीं!
वह तुम्हारे हाथों पर आकर बैठ जानेवाला बुलबुल, आजकल नहीं
दिखलाई देता?"
आह खींचकर शीरीं ने कहा---"कड़े शीत में अपने दल के
साथ मैदान की ओर निकल गया। वसन्त तो आ गया पर वह नहीं
लौट आया।"
"सुना है कि ये सब हिन्दोस्तान में बहुत दूर तक चले जाते
है। क्या यह सच है शीरीं?"
"हाँ प्यारी! उन्हें स्वाधीन विचरना अच्छा लगता है।
इनकी जाति बड़ी स्वतन्त्रता-प्रिय हैं।"
"तूने अपनी घुँघराली अलको के पाश में उसे क्यों न बाँध
लिया?" [ १८५ ]"मेरे पाश उस पक्षी के लिए ढीले पड़ जाते थे।"
"अच्छा लौट आवेगा, चिन्ता न कर। मैं घर जाती हूँ।"
शीरीं ने सिर हिला दिया।
जुलेखा चली गई।
×××
जब पहाड़ी आकाश में सन्ध्या अपने रँगीले पट फैला देती,
जब विहंग केवल कलरव करते पंक्ति बाँधकर उड़ते हुए गुंजान
झाड़ियों की ओर लौटते और अनिल में उनके कोमल परों से
लहर उठती, जब समीर अपनी झोंकेदार तरंगों में बार-बार अन्धकार
को खींच लाता, जब गुलाब अधिकाधिक सौरभ लुटाकर हरी चादर
में मुँह छिपा लेना चाहते थे; तब शीरीं की आशा भरी दृष्टि कालिमा
से अभिभूत होकर पलकों में छिपने लगी। वह जागते हुए भी एक
स्वप्न की कल्पना करने लगीं।
"हिन्दोस्तान के समृद्धिशाली नगर की गली में एक युवक
पीठ पर गट्ठर लादे घूम रहा है। परिश्रम और अनाहार से
उसका मुख विवर्ण है। थककर वह किसी के द्वार पर बैठ गया
है। कुछ बेंचकर उस दिन की जीविका प्राप्त करने की उत्कण्ठा
उसकी दयनीय बातों से टपक रही है। परन्तु वह गृहस्थ कहता
है---"तुम्हें उधार देना हो तो दो, नहीं तो अपनी गठरी उठाओ।
समझे आगा?"
युवक कहता है---"मुझे उधार देने की सामर्थ्य नहीं।" [ १८६ ]"तो मुझे भी कुछ नहीं चाहिए।"
शीरीं अपनी इस कल्पना से चौंक उठी। काफिले के साथ
अपनी सम्पत्ति लादकर खैबर के गिरि-संकट को वह अपनी भावना
से पदाक्रान्त करने लगी।
उसकी इच्छा हुई कि हिन्दोस्तान के प्रत्येक गृहस्थ के पास
हम इतना धन रख दें कि वें अनावश्यक होने पर भी उस युवक की
सब वस्तुओं का मूल्य देकर उसका बोझ उतार दें। परन्तु सरला
शीरीं निस्सहाय थी। उसके पिता एक क्रूर पहाड़ी सरदार थे। उसने
अपना सिर झुका लिया। कुछ सोचनें लगी।
सन्ध्या का अधिकार हो गया। कलरव बन्द हुआ। शीरीं की
साँसों के समान समीर की गति अवरुद्ध हो उठी। उसकी पीठ शिला
से टिक गई।
दासी ने आकर उसको प्रकृतिस्थ किया। उसने कहा---"बेगम
बुला रही है। चलिए मेंहदी आ गई है।"
×××
महीनों हो गये। शीरीं का ब्याह एक धनी सरदार से हो गया।
झरने के किनारे शीरीं के बाग में शबरी खींची है। पवन अपने
एक-एक थपेड़े में सैकड़ों फूलों को रुला देता है। मधुधारा बहने
लगती है। बुलबुल उसकी निर्दयता पर क्रन्दन करने लगते हैं। शीरीं
सब सहन करती रही। सरदार का मुख उत्साहपूर्ण था। सब होने पर
भी वह एक सुन्दर प्रभात था। [ १८७ ]एक दुर्बल और लम्बा युवक पीठ पर गट्ठर लादे सामने
आकर बैठ गया। शीरीं ने उसे देखा पर वह किसी ओर देखता
नहीं। अपना सामान खोलकर सजाने लगा।
सरदार अपनी प्रेयसी को उपहार देने के लिये काँच की
प्याली और काश्मीरी सामान छाँटने लगा।
शीरीं चुपचाप थी, उसके हृदय-कानन में कलरवों का क्रन्दन
हो रहा था। सरदार ने दाम पूछा। युवक ने कहा---"मैं उपहार
देता हूँ बेचता नहीं। ये विलायती और काश्मीरी सामान मैंने
चुनकर लिये हैं। इनमें मूल्य ही नहीं हृदय भी लगा है। ये दाम
पर नहीं बिकते।
सरदार ने तीक्ष्ण स्वर में कहा---"तब मुझे न चाहिए। ले
जाओ, उठाओ।"
"अच्छा उठा ले जाऊँगा। मैं थका हुआ आ रहा हूँ थोड़ा
अवसर दीजिए मैं हाथ-मुँह धो लूँ।" कहकर युवक भरभराई हुई
आँखों को छिपाते, उठ गया।
सरदार ने समझा झरने की ओर गया होगा। विलम्ब हुआ
पर वह न आया। गहरी चोट और निर्मम व्यथा को वहन करते,
कलेजा हाथ से पकड़े हुए, शीरीं गुलाब की झाड़ियों की ओर
देखने लगी। परन्तु उसकी आँसू भरी आँखों को कुछ न सूझता
था। सरदार ने प्रेम से उसकी पीठ पर हाथ रखकर पूछा---"क्या
देख रही हो?" [ १८८ ]"एक मेरी पालतू बुलबुल शीत में हिन्दोस्तान की ओर चली
गया था। वह लौटकर आज सबेरे दिखलाई पड़ा पर जब वह
पास आ गया और मैंने उसे पकड़ना चाहा तो वह उघर कोहकाफ़ की ओर भाग गया!" शीरीं के स्वर में कम्पन था फिर भी
वे शब्द बहुत सम्हलकर निकले थे। सरदार ने हँसकर कहा---"फूल
को बुलबुल की खोज? आश्चर्य है!"
बिसाती अपना सामान छोड़ गया, फिर लौटकर नहीं आया।
शीरीं ने बोझ तो उतार लिया पर दाम नहीं दिया।
॥ समाप्त ।।
