△卷七　本紀第七　穆宗下
十四年春正月戊寅朔，奉安神纛。戊戌，漢以宋將來襲，馳告。
二月壬子，詔西南面招討使撻烈進兵援漢。癸亥，如潢河。戊辰，支解鹿人沒答、海里等七人于野，封土識其地。己巳，如老林東濼。壬申，漢以敗宋兵石州來告。
夏四月丁巳，漢以擊退宋軍，遣使來謝。是月，黃龍府甘露降。
五月，射舐鹻鹿于白鷹山，至于浹旬。
六月丙午朔，獵于玉山，竟月忘返。
秋七月壬辰，以酒脯祀黑山。
八月乙巳，如磑子嶺，呼鹿射之，獲鹿四，賜虞人女瓌等物有差。丁未，還宮。戊申，以生日值天赦，不受賀，曲赦京師囚。乙卯，錄囚。
九月，黃室韋叛。
冬十月丙午，近侍烏古者進石錯，賜白金二百五十兩。丙辰，以掌鹿矧思代斡里為閘撒狘，賜金帶、金盞，銀二百兩。所隸死罪以下得專之。
十一月壬午，日南至，宴飲達旦。自是晝寢夜飲。殺近侍小六於禁中。
十二月丙午，以黑兔祭神。烏古叛，掠民財畜。詳穩僧隱與戰，敗績，僧隱及乙實等死之。
十五年春正月己卯，以樞密使雅里斯為行軍都統，虎軍詳穩楚思為行軍都監，益以突呂不部軍三百，合諸部兵討之。烏古夷離菫子勃勒底獨不叛，詔褒之。是月，老人星見。
二月壬寅朔，日有食之。上東幸。甲寅，以獲鴨，除鷹坊刺面、腰斬之刑，復其徭役。是月，烏古殺其長窣離底，餘眾降，復叛。
三月癸酉，近侍東兒進匕筯不時，手刃刺之。丁丑，大黃室韋酋長寅尼吉叛。癸未，五坊人四十戶叛入烏古。癸巳，虞人沙剌迭偵鵝失期，加炮烙、鐵梳之刑而死。
夏四月乙巳，小黃室韋叛，雅里斯、楚思等擊之，為室韋所敗，遣使詰之。乙卯，以禿里代雅里斯為都統，以女古為監軍，率輕騎進討，仍令撻馬尋吉里持詔招諭。
五月壬申，尋吉里奏，諭之不從。雅里斯以撻凜、蘇二羣牧兵追至柴河，與戰不利。甲申，庫古只奏室韋長寅尼吉亡入敵烈。
六月辛亥，俞魯古獻良馬，賜銀二千兩。以近侍忽剌比馬至先以聞，賜銀千兩。是月，敵烈來降。
秋七月甲戌，雅里斯奏烏古至河德濼，遣夷離菫畫里、夷離畢常思擊之。丁丑，烏古掠上京北榆林峪居民，遣林牙蕭幹討之。庚辰，雅里斯等與烏古戰，不利。
冬十月丁未，常思與烏古戰，敗之。
十二月甲辰，以近侍喜哥私歸，殺其妻。丁未，殺近侍隨魯。駐蹕黑山平淀。
十六年春正月丁卯朔，被酒，不受賀。甲申，微行市中，賜酒家銀絹。乙酉，殺近侍白海及家僕衫福、押剌葛、樞密使門吏老古、撻馬失魯。
三月己巳，東幸。庚午獲鴨，甲申獲鵝，皆飲達旦。
五月甲申，以歲旱，泛舟于池禱雨；不雨，捨舟立水中而禱，俄頃乃雨。
六月丙申，以白海死非其罪，賜其家銀絹。
秋七月壬午，諭有司：凡行幸之所，必高立標識，令民勿犯，違以死論。
八月丁酉，漢遣使貢金器、鎧甲。
閏月乙丑，觀野鹿入馴鹿羣，立馬飲至晡。
九月庚子，以重九宴飲，夜以繼日，至壬子乃罷。己未，殺狼人褭里。
冬十月庚辰，漢主有母喪，遣使賻弔。
十二月甲子，幸酒人拔剌哥家，復幸殿前都點檢耶律夷臘葛第，宴飲連日。賜金盂、細錦及孕馬百疋，左右授官者甚眾。戊辰，漢遣使來貢。
是冬，駐蹕黑山平淀。
十七年春正月庚寅朔，林牙蕭幹、郎君耶律賢適討烏古還，帝執其手，賜卮酒，授賢適右皮室詳穩。雅里斯、楚思、霞里三人賜醨酒以辱之。乙卯，夷離畢骨欲獻烏古俘。
二月甲子，高勳奏宋將城益津關，請以偏師擾之，上從之。
夏四月戊辰，殺鷹人敵魯。丙子，射柳祈雨，復以水沃羣臣。
五月辛卯，殺鹿人札葛。壬辰，北府宰相蕭海瓈薨，輟朝，罷重五宴。
六月己未，支解雉人壽哥、念古，殺鹿人四十四人。
是夏，駐蹕褭潭。
秋八月辛酉，生日，以政事令阿不底病亟，不受賀。
九月自丙戌朔，獵于黑山、赤山，至于月終。
冬十月乙丑，殺酒人粹你。
十一月辛卯，殺近侍廷壽。壬辰，殺豕人阿不札、曷魯、朮里者、涅里括。庚子，司天臺奏月當食不虧，上以為祥，歡飲達旦。壬寅，殺鹿人唐果、直哥、撒剌。
十二月辛未，手殺饔人海里，復臠之。
是冬，駐蹕黑河平淀。
十八年春正月乙酉朔，宴于宮中，不受賀。己亥，觀燈于市。以銀百兩市酒，命羣臣亦市酒，縱飲三夕。
二月乙卯，幸五坊使霞實里家，宴飲達旦。
三月甲申朔，如潢河。乙酉，獲鴐鵝，祭天地。造大酒器，刻為鹿文，名曰「鹿甒」，貯酒以祭天。庚戌，殺鶻人胡特魯、近侍化葛及監囚海里，仍剉海里之尸。
夏四月癸丑朔，殺彘人抄里只。己巳，詔左右從班有材器幹局者，不次擢用；老耄者，增俸以休于家。
五月丁亥，重五，以被酒不受賀。壬辰，獲鵝于述古水，野飲終夜。丁酉，與政事令蕭排押、南京留守高勳、太師昭古、、劉承訓等酣飲，連日夜。己亥，殺鹿人頗德、臈哥、陶瑰、札不哥、蘇古涅、雛保、彌古特、敵答等。
六月丙辰，殺彘人屯奴。己未，為殿前都點檢夷臘葛置神帳，曲赦京畿囚。甲戌，撻烈於鵰窠中得牝犬來進。
是夏，清暑褭潭。
秋七月辛丑，漢主承鈞殂，子繼元立，來告，遣使弔祭。
九月戊子，殺詳穩八剌、拽剌痕篤等四人。己丑，登小山祭天地。戊戌，知宋欲襲河東，諭西南面都統、南院大王撻烈豫為之備。己亥，獵熊，以喚鹿人鋪姑幷掖庭戶賜夷臘葛。甲辰，以夷臘葛兼政事令，仍以黑山東抹真之地數十里賜之，以女瓌為近侍，女直詳穩戞陌為本部夷離菫。
是秋，獵于西京諸山。
冬十月辛亥朔，宋圍太原，詔撻烈為兵馬總管，發諸道兵救之。
十一月癸卯，冬至，被酒，不受賀。
十二月丁丑，殺酒人搭烈葛。
是冬，駐蹕黑山東川。
十九年春正月己卯朔，宴宮中，不受賀。己丑，立春，被酒，命殿前都點檢夷臘葛代行擊土牛禮。甲午，與羣臣為葉格戲。戊戌，醉中驟加左右官。乙巳，詔太尉化哥曰：「朕醉中處事有乖，無得曲從。酒解，可覆奏。」自立春飲至月終，不聽政。
二月甲寅，漢劉繼元嗣立，遣使乞封冊。辛酉，遣韓知範冊為皇帝。癸亥，殺前導末及益剌，剉其屍，棄之。甲子，漢遣使進白麃。己巳，如懷州，獵獲熊，歡飲方醉，馳還行宮。是夜，近侍小哥、盥人花哥、庖人辛古等六人反，帝遇弒，年三十九。廟號穆宗。後附葬懷陵。重熙二十一年，諡曰孝安敬正皇帝。
贊曰：穆宗在位十八年，知女巫妖妄見誅，諭臣下濫刑切諫，非不明也。而荒耽于酒，畋獵無厭。偵鵝失期，加炮烙鐵梳之刑；獲鴨甚歡，除鷹坊刺面之令。賞罰無章，朝政不視，而嗜殺不已。變起肘腋，宜哉！
