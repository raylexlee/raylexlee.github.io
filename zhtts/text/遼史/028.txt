△卷二十八　本紀第二十八　天祚皇帝二
五年春正月，下詔親征，遣僧家奴持書約和，斥阿骨打名。阿骨打遣賽剌復書，若歸叛人阿疏，遷黃龍府於別地，然後議之。都統耶律斡里朵等與女直兵戰于達魯古城，敗績。
二月，饒州渤海古欲等反，自稱大王。
三月，以蕭謝佛留等討之。遣耶律張家奴等六人齎書使女直，斥其主名，冀以速降。
夏四月癸丑，蕭謝佛留等為渤海古欲所敗，以南面副部署蕭陶蘇斡為都統，赴之。
五月，陶蘇斡及古欲戰，敗績。張家奴等以阿骨打書來，復遣之往。
六月己亥朔，清暑特禮嶺。壬子，張家奴等還，阿骨打復書，亦斥名諭之使降。癸丑，以親征諭諸道。丙辰，陶蘇斡招獲古欲等。癸亥，以惕隱耶律末里為北院大王。是月，遣蕭辭剌使女直，以書辭不屈見留。
秋七月辛未，宋遣使致助軍銀絹。丙子，獵于嶺東。是月，都統斡里朵等與女直戰于白馬濼，敗績。
八月甲子，罷獵，趨軍中。以斡里朵等軍敗，免官。丙寅，以圍場使阿不為中軍都統，耶律張家奴為都監，率番、漢兵十萬；蕭奉先充御營都統，諸行營都部署耶律章奴為副，以精兵二萬為先鋒。餘分五部為正軍，貴族子弟千人為硬軍，扈從百司為護衛軍，北出駱駝口；以都點檢蕭胡睹姑為都統，樞密直學士柴誼為副，將漢步騎三萬，南出寧江州。自長春州分道而進，發數月糧，期必滅女直。
九月丁卯朔，女直軍陷黃龍府。己巳，知北院樞密使蕭得里底出為西南面招討使。辭剌還，女直復遣賽剌以書來報：若歸我叛人阿疏等，即當班師。上親征。粘罕、兀朮等以書來上，陽為卑哀之辭，實欲求戰。書上，上怒，下詔有「女直作過，大軍翦除」之語。女直主聚眾，剺面仰天慟哭曰：「始與汝等起兵，蓋苦契丹殘忍，欲自立國。今主上親征，奈何？非人死戰，莫能當也。不若殺我一族，汝等迎降，轉禍為福。」諸軍皆曰：「事已至此，惟命是從。」乙巳，耶律章奴反，奔上京，謀迎立魏國王淳。上遣駙馬蕭昱領兵詣廣平淀護后妃，行宮小底乙信持書馳報魏國王。時章奴先遣王妃親弟蕭諦里以所謀說魏國王。王曰：「此非細事，主上自有諸王當立，北、南面大臣不來，而汝言及此，何也？」密令左右拘之。有頃，乙信等賷御札至，備言章奴等欲廢立事。魏國王立斬蕭諦里等首以獻，單騎間道詣廣平淀待罪。上遇之如初。章奴知魏國王不聽，率麾下掠慶、饒、懷、祖等州，結渤海群盜，眾至數萬，趨廣平淀犯行宮。順國女直阿鶻產以三百騎一戰而勝，擒其貴族二百餘人，並斬首以徇。其妻子配役繡院，或散諸近侍為婢，餘得脫者皆奔女直。章奴詐為使者，欲奔女直，為邏者所獲，縛送行在，腰斬于市，剖其心以獻祖廟，支解以徇五路。
冬十一月，遣駙馬蕭特末、林牙蕭察剌等將騎兵五萬、步卒四十萬、親軍七十萬至駝門。
十二月乙巳，耶律張家奴叛。戊申，親戰于護步答岡，敗績，盡亡其輜重。己未，錦州刺史耶律朮者叛應張家奴。庚申，北面林牙耶律馬哥討張家奴。癸亥，以北院宣徽使蕭韓家奴知北院樞密使事，南院宣徽使蕭特末為漢人行宮都部署。
六年春正月丙寅朔，東京夜有惡少年十餘人，乘酒執刃，踰垣入留守府，問留守蕭保先所在：「今軍變，請為備。」蕭保先出，刺殺之。戶部使大公鼎聞亂，即攝留守事，與副留守高清明集奚、漢兵千人，盡捕其眾，斬之，撫定其民。東京故渤海地，太祖力戰二十餘年乃得之。而蕭保先嚴酷，渤海苦之，故有是變。其裨將渤海高永昌僭號，稱隆基元年。遣蕭乙薛、高興順招之，不從。
閏月己亥，遣蕭韓家奴、張琳討之。戊午，貴德州守將耶律余睹以廣州渤海叛附永昌，我師擊敗之。
二月戊辰，侍御司徒撻不也等討張家奴，戰于祖州，敗績。乙酉，遣漢人行宮都部署蕭特末率諸將討張家奴。戊子，張家奴誘饒州渤海及中京賊侯概等萬餘人，攻陷高州。
三月，東面行軍副統酬斡等擒侯概于川州。
夏四月戊辰，親征張家奴。癸酉，敗之。甲戌，誅叛黨，饒州渤海平。丙子，賞平賊將士有差；而蕭韓家奴、張琳等復為賊所敗。
五月，清暑散水原。女直軍攻下瀋州，復陷東京，擒高永昌。東京州縣族人痕孛、鐸剌、吳十、撻不也、道剌、酬斡等十三人皆降女直。
六月乙丑，籍諸路兵，有雜畜十頭以上者皆從軍。庚辰，魏國王淳進封秦晉國王，為都元帥；上京留守蕭撻不也為契丹行宮都部署兼副元帥。丁亥，知北院樞密使事蕭韓家奴為上京留守。
秋七月，獵秋山。春州渤海二千餘戶叛，東北路統軍使勒兵追及，盡俘以還。
八月，烏古部叛，遣中丞耶律撻不也等招之。
九月丙午，謁懷陵。
冬十月丁卯，以張琳軍敗，奪官。庚辰，烏古部來降。
十一月，東面行軍副統馬哥等攻曷蘇館，敗績。
十二月乙亥，封庶人蕭氏為太皇太妃。辛巳，削副統耶律馬哥官。
七年春正月甲寅，減廄馬粟，分給諸局。是月，女直軍攻春州，東北面諸軍不戰自潰，女古、皮室四部及渤海人皆降，復下泰州。
二月，淶水縣賊董龐兒聚眾萬餘，西京留守蕭乙薛、南京統軍都監查剌與戰于易水，破之。
三月，龐兒黨復聚，乙薛復擊破之于奉聖州。
夏五月庚寅，東北面行軍諸將涅里、合魯、涅哥、虛古等棄市。乙巳，諸圍場隙地，縱百姓樵採。
六月辛巳，以同知樞密院事余里也為北院大王。
秋七月癸卯，獵秋山。
八月丙寅，獵狘斯那里山，命都元帥秦晉王赴沿邊，會四路兵馬防秋。
九月，上自燕至陰涼河，置怨軍八營：募自宜州者曰前宜、後宜，自錦州者曰前錦、後錦，自乾自顯者曰乾曰顯，又有乾顯大營、岩州營，凡二萬八千餘人，屯衛州蒺藜山。丁酉，獵輞子山。
冬十月乙卯朔，至中京。
十二月丙寅，都元帥秦晉國王淳遇女直軍，戰于蒺藜山，敗績。女直復拔顯州旁近州郡。庚午，下詔自責。癸酉，遣夷離畢查剌與大公鼎諸路募兵。丁丑，以西京留守蕭乙薛為北府宰相，東北路行軍都統奚霞末知奚六部大王事。
是歲，女直阿骨打用鐵州楊朴策，即皇帝位，建元天輔，國號金。楊朴又言，自古英雄開國或受禪，必先求大國封冊，遂遣使議和，以求封冊。
八年春正月，幸鴛鴦濼。丁亥，遣耶律奴哥等使金議和。庚寅，保安軍節度使張崇以雙州二百戶降金。東路諸州盜賊蜂起，掠民自隨以充食。
二月，耶律奴哥還自金，金主復書曰：「能以兄事朕，歲貢方物，歸我上、中京、興中府三路州縣；以親王、公主、駙馬、大臣子孫為質；還我行人及元給信符，并宋、夏、高麗往復書詔、表牒，則可以如約。」
三月甲午，復遣奴哥使金。
夏四月辛酉，以西南面招討使蕭得里底為北院樞密使。
五月壬午朔，奴哥以書來，約不踰此月見報。戊戌，復遣奴哥使金，要以酌中之議。是月，至納葛濼。賊安生兒、張高兒聚眾二十萬，耶律馬哥等斬生兒于龍化州，高兒亡入懿州，與霍六哥相合。金主遣胡突袞與奴哥持書，報如前約。
六月丁卯，遣奴哥等齎宋、夏、高麗書詔、表牒至金。霍六哥陷海北州，趣義州，軍帥回離保等擊敗之。通、祺、雙、遼四州之民八百餘戶降于金。
秋七月，獵秋山。金復遣胡突袞來，免取質子及上京、興中府所屬州郡，裁減歲幣之數，「如能以兄事朕，冊用漢儀，可以如約」。
八月庚午，遣奴哥、突迭使金，議冊禮。
九月，突迭見留，遣奴哥還，謂之曰：「言如不從，勿復遣使。」
閏月丙寅，遣奴哥復使金，而蕭寶、訛里等十五人各率戶降于金。
冬十月，奴哥、突迭持金書來。龍化州張應古等四人率眾降金。
十一月，副元帥蕭撻不也薨。
十二月甲申，議定冊禮，遣奴哥使金。寧昌軍節度使劉宏以懿州戶三千降金。時山前諸路大饑，乾、顯、宜、錦、興中等路，斗粟直數縑，民削榆皮食之，既而人相食。
是年，放進士王翬等百三人。
九年春正月，金遣烏林答贊謨持書來迎冊。
二月，至鴛鴦濼。賊張撒八誘中京射糧軍，僭號，南面軍帥余睹擒撒八。
三月丁未朔，遣知右夷離畢事蕭習泥烈等冊金主為東懷國皇帝。己酉，烏林答贊謨、奴哥等先以書報。
夏五月，阻卜補疏只等叛，執招討使耶律斡里朵，都監蕭斜里得死之。
秋七月，獵南山。金復遣烏林答贊謨來，責冊文無「兄事」之語，不言「大金」而云「東懷」，乃小邦懷其德之義；及冊文有「渠材」二字，語涉輕侮；若「遙芬多戩」等語，皆非善意，殊乖體式。如依前書所定，然後可從。楊詢卿、羅子韋率眾降金。
八月，以趙王習泥烈為西京留守。
九月，至西京。復遣習泥烈、楊立忠先持冊稿使金。
冬十月甲戌朔，耶律陳圖奴等二十餘人謀反，伏誅。是月，遣使送烏林答贊謨持書以還。
十年春二月，幸鴛鴦濼。金復遣烏林答贊謨持書及冊文副本以來，仍責乞兵于高麗。
三月己酉，民有群馬者，十取其一，給東路軍。庚申，以金人所定「大聖」二字，與先世稱號同，復遣習泥烈往議。金主怒，遂絕之。
夏四月，獵胡土白山，聞金師再舉，耶律白斯不等選精兵三千以濟遼師。
五月，金主親攻上京，克外郛，留守撻不也率眾出降。
六月乙酉，以北府宰相蕭乙薛為上京留守、知鹽鐵內省兩司、東北統軍司事。
秋，獵沙嶺。
冬，復至西京。
