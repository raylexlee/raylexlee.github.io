△卷九　　孝獻帝紀第九
孝獻皇帝諱協，靈帝中子也。〔一〕母王美人，為何皇后所害。中平六年四月，少帝即位，封帝為勃海王，徙封陳留王。
〔一〕　謚法曰：「聰明睿智曰獻。」協之字曰合。張璠記曰：「靈帝以帝似己，故名曰協。」帝王紀曰：「協字伯和。」
九月甲戌，即皇帝位，年九歲。遷皇太后於永安宮。〔一〕大赦天下。改昭寧為永漢。丙子，董卓殺皇太后何氏。
〔一〕　董卓遷也。洛陽宮殿名曰：「永安宮周迴六百九十八丈，故基在洛陽故城中。」
初令侍中、給事黃門侍郎員各六人。〔一〕賜公卿以下至黃門侍郎家一人為郎，以補宦官所領諸署，侍於殿上。〔二〕
〔一〕　續漢志曰：「侍中，比二千石，無員。」漢官儀曰：「侍中，左蟬右貂，本秦丞相史，往來殿內，故謂之侍中。分掌乘輿服物，下至褻器虎子之屬。武帝時，孔安國為侍中，以其儒者，特聽掌御唾壺，朝廷榮之。至東京時，屬少府，亦無員。駕出，則一人負傳國璽，操斬蛇劍，〔參〕乘。（輿）〔與〕中官俱止禁中。」又曰：「給事黃門侍郎，六百石，無員。掌侍從左右，給事中使，關通中外。」應劭曰：「黃門侍郎，每日暮向青瑣門拜，謂之夕郎。」輿服志曰：「禁門曰黃闥，以中人主之，故號曰黃門令。」然則黃門郎給事黃闥之內，故曰黃門郎。本既無員，於此各置六人也。獻帝起居注曰：「自誅黃門後，侍中、侍郎出入禁中，機事頗露，由是王允乃奏侍中、黃門不得出入。不通賓客，自此始也。」
〔二〕　靈帝（建元）〔熹平〕四年，改平準為中準，使宦者為令。自是諸內署令、丞悉以閹人為之，故今並令士人代領之。
乙酉，以太尉劉虞為大司馬。董卓自為太尉，加鈇鉞、虎賁〔一〕。丙戌，太中大夫楊彪為司空。甲午，豫州牧黃琬為司徒。
〔一〕　禮記曰：「諸侯賜鈇鉞然後專殺。」說文曰：「鈇，莝刃也。」蒼頡篇曰：「鈇，斧也。」加鈇鉞者，得專殺也。
遣使弔祠故太傅陳蕃、大將軍竇武等。冬十月乙巳，葬靈思皇后。
白波賊寇河東，〔一〕董卓遣其將牛輔擊之。
〔一〕　薛瑩書曰：「黃巾郭泰等起於西河白波谷，時謂之白波賊。」
十一月癸酉，董卓〔自〕為相國。十二月戊戌，司徒黃琬為太尉，司空楊彪為司徒，光祿勳荀爽為司空。
省扶風都尉，置漢安都護。〔一〕
〔一〕　扶風都尉，比二千石，武帝元鼎四年置，中興不改，至此以羌擾三輔，故省之。置都護，令總統西方。
詔除光熹、昭寧、永漢三號，還復中平六年。
初平元年春正月，山東州郡起兵以討董卓。
辛亥，大赦天下。
癸酉，董卓殺弘農王。
白波賊寇東郡。
二月乙亥，太尉黃琬、司徒楊彪免。
庚辰，董卓殺城門校尉伍瓊、督軍校尉周珌。〔一〕以光祿勳趙謙為太尉，〔二〕太僕王允為司徒。
〔一〕　珌音必。東觀記曰：「周珌，豫州刺史慎之子也。」續漢書、魏志並作「毖」，音秘。
〔二〕　謝承書曰：「謙字彥信，太尉趙戒之孫，蜀郡成都人也。」
丁亥，遷都長安。董卓驅徙京師百姓悉西入關，自留屯畢圭苑。
壬辰，白虹貫日。
三月乙巳，車駕入長安，幸未央宮。〔一〕
〔一〕　未央宮，蕭何所造也。張璠記曰：「將入宮日，大雨，晝晦，翟雉飛入長安宮。」
己酉，董卓焚洛陽宮廟及人家。
戊午，董卓殺太傅袁隗、太僕袁基，夷其族。〔一〕
〔一〕　隗，紹之叔父。基，袁術之母兄。卓以山東兵起，依紹、術為主，故誅其親屬。獻帝春秋曰：「尺口以上男女五十餘人，皆下獄死。」
夏五月，司空荀爽薨。六月辛丑，光祿大夫种拂為司空。
大鴻臚韓融、少府陰脩、執金吾胡母班、〔一〕將作大匠吳脩、越騎校尉王瑰安集關東，後將軍袁術、河內太守王匡各執而殺之〔二〕，唯韓融獲免。
〔一〕　風俗通云：「胡母，姓，本陳胡公之後也。公子完奔齊，遂有齊國，齊宣王母弟別封母鄉，遠本胡公，近取母邑，故曰胡母氏也。」
〔二〕　英雄記曰：「匡字公節，太山人也。輕財好施，以任俠聞，為袁紹河內太守。」
董卓壞五銖錢，更鑄小錢。〔一〕
〔一〕　光武中興，除王莽貨泉，更用五銖錢。
冬十一月庚戌，鎮星、熒惑、太白合於尾。
是歲，有司奏，和、安、順、桓四帝無功德，不宜稱宗，又恭懷、敬隱、恭愍三皇后並非正嫡，不合稱后，皆請除尊號。制曰：「可。」〔一〕孫堅殺荊州刺史王叡，〔二〕又殺南陽太守張咨。
〔一〕　和帝號穆宗，安帝號恭宗，順帝號敬宗，桓帝號威宗。和帝尊母梁貴人曰恭懷皇后，安帝尊祖母宋貴人曰敬隱皇后，順帝尊母李氏曰恭愍皇后。
〔二〕　王氏譜曰：「叡字通曜，晉太保祥伯父也。」吳錄曰：「叡素遇堅無禮，堅此時欲殺叡。叡曰：『我何罪？』堅曰：『坐無所知。』叡窮迫，刮金飲之而死。」
二年春正月辛丑，大赦天下。
二月丁丑，董卓自為太師。
袁術遣將孫堅與董卓將胡軫戰於陽人，〔一〕軫軍大敗。董卓遂發掘洛陽諸帝陵。夏四月，董卓入長安。
〔一〕　陽人，聚名，屬河南郡，故城在今汝州梁縣西。史記秦滅東周，徙其君於陽人聚，即此地也。
六月丙戌，地震。
秋七月，司空种拂免，光祿大夫濟南淳于嘉為司空。太尉趙謙罷，太常馬日磾為太尉。
九月，蚩尤旗見于角、亢。〔一〕
〔一〕　天官書曰：「蚩尤之旗，類彗而後曲，象旗。」熒惑之精也。呂氏春秋云：「其色黃上白下，見則王者征伐四方。」角、亢，蒼龍之星。
冬十月壬戌，董卓殺衛尉張溫。
十一月，青州黃巾寇太山，太山太守應劭擊破之。黃巾轉寇勃海，公孫瓚與戰於東光，復大破之。〔一〕
〔一〕　東光，今滄州縣。
是歲，長沙有人死經月復活。
三年春正月丁丑，大赦天下。
袁術遣將孫堅攻劉表於襄陽，堅戰歿。
袁紹及公孫瓚戰于界橋，〔一〕瓚軍大敗。
〔一〕　今貝州宗城縣東有古界城，近枯漳水，則界橋在此也。
夏四月辛巳，誅董卓，夷三族。司徒王允錄尚書事，總朝政，遣使者張种撫慰山東。
青州黃巾擊殺兗州刺史劉岱於東平。東郡太守曹操大破黃巾於壽張，降之。
五月丁酉，大赦天下。
丁未，征西將軍皇甫嵩為車騎將軍。
董卓部曲將李傕、郭汜、樊稠、張濟等反，攻京師。六月戊午，陷長安城，太常种拂、太僕魯旭、大鴻臚周奐、〔一〕城門校尉崔烈、越騎校尉王頎並戰歿，〔二〕吏民死者萬餘人。李傕等並自為將軍。
〔一〕　三輔決錄注曰：「奐字文明，茂陵人。」
〔二〕　頎音祈。
己未，大赦天下。
李傕殺司隸校尉黃琬，甲子，殺司徒王允，皆滅其族。丙子，前將軍趙謙為司徒。
秋七月庚子，太尉馬日磾為太傅，錄尚書事。八月，遣日磾及太僕趙岐，持節慰撫天下。車騎將軍皇甫嵩為太尉。司徒趙謙罷。
九月，李傕自為車騎將軍，郭汜後將軍，樊稠右將軍，張濟鎮東將軍。濟出屯弘農。
甲申，司空淳于嘉為司徒，光祿大夫楊彪為司空，並錄尚書事。
冬十二月，太尉皇甫嵩免。光祿大夫周忠為太尉，參錄尚書事。
四年春正月甲寅朔，日有食之。〔一〕
〔一〕　袁宏紀曰：「時未晡八刻。太史令王立奏曰：『晷過度，無變也。』朝臣皆賀。帝令候焉，未晡一刻而食。賈詡奏曰：『立司候不明，疑誤上下，請付理官。』帝曰：『天道遠，事驗難明，欲歸咎史官，益重朕之不德也。』」
丁卯，大赦天下。
三月，袁術殺楊州刺史陳溫，據淮南。
長安宣平城門外屋自壞。〔一〕
〔一〕　三輔黃圖曰：「長安城東面北頭門也。」
夏五月癸酉，無雲而雷。六月，扶風大風，雨雹。華山崩裂。
太尉周忠免，太僕朱雋為太尉，錄尚書事。
下邳賊闕宣自稱天下。〔一〕
〔一〕　風俗通曰：「闕，姓也，承闕黨童子之後也。縱橫家有闕子著書。」
雨水。遣侍御史裴茂訊詔獄，原輕繫。六月辛丑，天狗西北行。〔一〕
〔一〕　前書音義曰：「有聲為天狗，無聲為枉矢。」
九月甲午，試儒生四十餘人，上第賜位郎中，次太子舍人，下第者罷之。詔曰：「孔子歎『學之不講』，〔一〕不講則所識日忘。今耆儒年踰六十，去離本土，營求糧資，不得專業。結童入學，白首空歸，長委農野，永絕榮望，朕甚愍焉。其依科罷者，聽為太子舍人。」〔二〕
〔一〕　講，習也。論語之文。
〔二〕　劉艾獻帝紀曰：「時長安中為之謠曰：『頭白皓然，食不充糧。裹衣褰裳，當還故鄉。聖主愍念，悉用補郎。舍是布衣，被服玄黃。』」
冬十月，太學行禮，車駕幸永福城門，臨觀其儀，賜博士以下各有差。
辛丑，京師地震。有星孛于天市。〔一〕
〔一〕　袁宏紀曰：「孛于天市，將從天子移都，其後上東遷之應也。」
司空楊彪免，太常趙溫為司空。
公孫瓚殺大司馬劉虞。
十二月辛丑，地震。
司空趙溫免，乙巳，衛尉張喜為司空。〔一〕
〔一〕　獻帝春秋（曰）「喜」作「嘉」。
是歲，琅邪王容薨。
興平元年春正月辛酉，大赦天下，改元興平。甲子，帝加元服。二月壬午，追尊謚皇妣王氏為靈懷皇后，甲申，改葬于文昭陵。丁亥，帝耕于藉田。
三月，韓遂、馬騰與郭汜、樊稠戰於長平觀，遂、騰敗績，左中郎將劉範、前益州刺史种劭戰歿。〔一〕
〔一〕　前書音義曰：「長平，阪名也，上有觀，在池陽宮南，去長安五十里，今涇水南原眭城是也。」袁宏紀曰：「是時馬騰以李傕等專亂，以益州刺史劉焉宗室大臣，遣使招引共誅傕。焉遣子範將兵就騰。故涼州刺史种劭，太常拂之子也。拂為傕所害，劭欲報仇，遂為此戰。」
夏六月丙子，分涼州河西四郡為廱州。〔一〕
〔一〕　謂金城、酒泉、燉煌、張掖。
丁丑，地震；戊寅，又震。乙巳晦，日有食之，帝避正殿，寢兵，不聽事五日。大蝗。
秋七月壬子，太尉朱雋免。戊午，太常楊彪為太尉，錄尚書事。
三輔大旱，自四月至于是月。帝避正殿請雨，遣使者洗囚徒，原輕繫。〔一〕是時穀一斛五十萬，豆麥一斛二十萬，人相食啖，白骨委積。帝使侍御史侯汶出太倉米豆，為飢人作縻粥，經日而死者無降。帝疑賦卹有虛，乃親於御坐前量試作糜，乃知非實，〔二〕使侍中劉艾出讓有司。於是尚書令以下皆詣省閣謝，奏收侯汶考實。詔曰：「未忍致汶于理，可杖五十。」自是之後，多得全濟。
〔一〕　洗謂蕩滌也。
〔二〕　袁宏紀曰：「時敕侍中劉艾取米豆五升於御前作糜，得滿三盂，於是詔尚書曰：『米豆五升，得糜三盂，而人委頓，何也？』」
八月，馮翊羌叛，寇屬縣，郭汜、樊稠擊破之。
九月，桑復生椹，人得以食。
司徒淳于嘉罷。
冬十月，長安市門自壞。
以衛尉趙溫為司徒，錄尚書事。
十二月，分安定、扶風為新平郡。
是歲，楊州刺史劉繇與袁術將孫策戰于曲阿，〔一〕繇軍敗績，孫策遂據江東。〔二〕太傅馬日磾薨于壽春。〔三〕
〔一〕　策字伯符，孫堅子。曲阿，今潤州縣。
〔二〕　吳志曰：「孫策既破繇，遂度兵據會稽，策自領會稽太守。」
〔三〕　壽春，縣名，屬九江郡，今壽春縣也。
二年春正月癸丑，大赦天下。
二月乙亥，李傕殺樊稠而與郭汜相攻。三月丙寅，李傕脅帝幸其營，焚宮室。
夏四月甲午，立貴人伏氏為皇后。
丁酉，郭汜攻李傕，矢及御前。〔一〕是日，李傕移帝幸北塢。〔二〕
〔一〕　山陽公載記曰：「時弓弩並發，矢下如雨，及御所止高樓殿前帷簾也。」
〔二〕　服虔通俗文曰「營居曰塢，一曰庳城」也。山陽公載記曰：「時帝在南塢，傕在北塢。時流矢中傕左耳，乃迎帝幸北塢。帝不肯從，強之乃行。」
大旱。
五月壬午，李傕自為大司馬。六月庚午，張濟自陝來和傕、汜。
秋七月甲子，車駕東歸。郭汜自為車騎將軍，楊定為後將軍，楊奉為興義將軍，董承為安集將軍，並侍送乘輿。張濟為票騎將軍，還屯陝。八月甲辰，幸新豐。冬十月戊戌，郭汜使其將伍習夜燒所幸學舍，逼脅乘輿。楊定、楊奉與郭汜戰，破之。壬寅，幸華陰，露次道南。是夜，有赤氣貫紫宮。〔一〕張濟復反，與李傕、郭汜合。十一月庚午，李傕、郭汜等追乘輿，戰於東澗，王師敗績，殺光祿勳鄧泉、衛尉士孫瑞、廷尉宣播、大長秋苗祀、〔二〕步兵校尉魏桀、侍中朱展、射聲校尉沮雋。〔三〕壬申，幸曹陽，露次田中。〔四〕楊奉、董承引白波帥胡才、李樂、韓暹及匈奴左賢王去卑，率師奉迎，與李傕等戰，破之。十二月庚辰，車駕乃進。李傕等復來追戰，王師大敗，殺略宮人，少府田芬、大司農張義等皆戰歿。進幸陝，夜度河。乙亥，幸安邑。
〔一〕　獻帝春秋曰：「赤氣廣六七尺，東至寅，西至戌地。」
〔二〕　獻帝春秋「播」作「璠」也。
〔三〕　風俗通曰：「沮，姓也。黃帝時史官沮誦之後。」音側余反。
〔四〕　曹陽，澗名，在今陝州西南七里，俗謂之七里澗。崔浩云：「自南山北通於河。」
是歲，袁紹遣將麴義與公孫瓚戰於鮑丘，〔一〕瓚軍大敗。
〔一〕　鮑丘，水名，出北塞中，南流經九莊嶺東，俗謂之大榆河。又東南經漁陽縣故城東，是瓚之戰處。見水經注。
建安元年春正月癸酉，郊祀上帝於安邑，大赦天下，改元建安。
二月，韓暹攻衛將軍董承。
夏六月乙未，幸聞喜。秋七月甲子，車駕至洛陽，幸故中常侍趙忠宅。丁丑，郊祀上帝，大赦天下。己卯，謁太廟。八月辛丑，幸南宮楊安殿。
癸卯，安國將軍張楊為大司馬，韓暹為將軍，楊奉為車騎將軍。
是時，宮室燒盡，百官披荊棘，依牆壁閒。州郡各擁彊兵，而委輸不至，群僚飢乏，尚書郎以下自出採稆，〔一〕或飢死牆壁閒，或為兵士所殺。
〔一〕稆音呂。埤蒼曰：「穭自生也。」稆與穭同。
辛亥，鎮東將軍曹操自領司隸校尉，錄尚書事。曹操殺侍中臺崇、尚書馮碩等。〔一〕封衛將軍董承為輔國將軍伏完等十三人為列侯，贈沮雋為弘農太守。
〔一〕　風俗通曰：「金天氏裔孫曰臺駘，其後氏焉。」山陽公載記（曰）「臺」字作「壺」。
庚申，遷都許。己巳，幸曹操營。
九月，太尉楊彪、司空張喜罷。冬十一月丙戌，曹操自為司空，行車騎將軍事，百官總己以聽。
二年春，袁術自稱天子。三月，袁紹自為大將軍。
夏五月，蝗。秋九月，漢水溢。
是歲飢，江淮閒民相食。袁術殺陳王寵。孫策遣使奉貢。
三年夏四月，遣謁者裴茂率中郎將段煨討李傕，夷三族。〔一〕
〔一〕　獻帝起居注曰「傳傕首到許，有詔高懸之」也。
呂布叛。
冬十一月，盜殺大司馬張楊。
十二月癸酉，曹操擊呂布於徐州，斬之。
四年春三月，袁紹攻公孫瓚于易京，獲之。〔一〕
〔一〕　公孫瓚頻失利，乃臨易河築京以自固，故號易京。其城三重，周回六里。今內城中有土京，在幽州歸義縣南。爾雅曰：「絕高謂之京，非人力為之丘。」
衛將軍董承為車騎將軍。
夏六月，袁術死。
是歲，初置尚書左右僕射。武陵女子死十四日復活。〔一〕
〔一〕　續漢志曰：「女子李娥，年六十餘死，瘞於城外。有行人聞冢中有聲，告家人出之。」
五年春正月，車騎將軍董承、偏將軍王服、越騎校尉种輯受密詔誅曹操，事洩。壬午，曹操殺董承等，夷三族。
秋七月，立皇子馮為南陽王。壬午，南陽王馮薨。
九月庚午朔，日有食之。詔三公舉至孝二人，九卿、校尉、郡國守相各一人。皆上封事，靡有所諱。
曹操與袁紹戰於官度，〔一〕紹敗走。
〔一〕　裴松之北征記曰：「中牟臺下臨汴水，是為官度，袁紹、曹操壘尚存焉。」在今鄭州中牟縣北。
冬十月辛亥，有星孛于大梁。〔一〕
〔一〕　大梁，酉之分。
東海王祗薨。
是歲，孫策死，〔一〕弟權襲其餘業。〔二〕
〔一〕　為許貢客所射傷。
〔二〕　權字仲謀。
六年春（三）〔二〕月丁卯朔，日有食之。
七年夏五月庚戌，袁紹薨。
于窴國獻馴象。〔一〕
〔一〕　馴象謂隨人意也。
是歲，越巂男子化為女子。
八年冬十月己巳，公卿初迎冬於北郊，〔一〕總章始復備八佾舞。〔二〕
〔一〕　斯禮久廢，故曰初。
〔二〕　袁宏紀云：「迎氣北郊，始用八佾。」佾，列也。謂舞者之行列。往因亂廢，今始備之。總章，樂官名。古之安代樂。
初置司直官，督中都官。〔一〕
〔一〕　司直，秩比二千石，武帝元狩五年置，掌佐丞相，舉不法也。建武十一年省，今復置之。
九年秋八月戊寅，曹操大破袁尚，平冀州，自領冀州牧。
冬十月，有星孛于東井。
十二月，賜三公已下金帛各有差。自是三年一賜，以為常制。
十年春正月，曹操破袁譚於青州，斬之。〔一〕
〔一〕　魏書曰：「操攻譚不剋，乃自執桴鼓，應時破之。」
夏四月，黑山賊張燕率眾降。〔一〕
〔一〕　魏志曰：「燕，本姓褚，常山真定人也。黃巾起，燕合聚少年為群盜，萬餘人，博陵人張牛角為主。牛角死，燕代為主，故改姓張。燕剽勇，軍中號曰張飛燕。眾至百萬，號曰黑山賊。」
秋九月，賜百官尤貧者金帛各有差。
十一年春正月，有星孛于北斗。
三月，曹操破高幹於并州，獲之。〔一〕
〔一〕　典論曰：「上洛都尉王琰敗之，追斬其首。」
秋七月，武威太守張猛殺雍州刺史邯鄲商。〔一〕
〔一〕　袁宏漢紀（曰）「雍州」作「涼州」也。
是歲，立故琅邪王容子熙為琅邪王。齊、北海、阜陵、下邳、常山、甘陵、濟（陰）〔北〕、平原八國皆除。
十二年秋八月，曹操大破烏桓於柳城，斬其蹋頓。〔一〕
〔一〕蹋頓，匈奴王號。柳城，縣名，屬遼西郡，今營州縣。
冬十月辛卯，有星孛于鶉尾。〔一〕
〔一〕　鶉尾，巳之分也。
乙巳，黃巾賊殺濟南王贇。〔一〕
〔一〕　河閒孝王五代孫。
十一月，遼東太守公孫康殺袁尚、袁熙。
十三年春正月，司徒趙溫免。
夏六月，罷三公官，置丞相、御史大夫。癸巳，曹操自為丞相。
秋七月，曹操南征劉表。
八月丁未，光祿勳郗慮為御史大夫。〔一〕
〔一〕　續漢書曰：「慮字鴻豫，山陽高平人也。少受學於鄭玄。」
壬子，曹操殺太中大夫孔融，夷其族。
是月，劉表卒，少子琮立，琮以荊州降操。
冬十月癸未朔，日有食之。
曹操以舟師伐孫權，權將周瑜敗之於烏林、赤壁。
十四年冬十月，荊州地震。
十五年春二月乙巳朔，日有食之。
十六年秋九月庚戌，曹操與韓遂、馬超戰於渭南，遂等大敗，關西平。〔一〕
〔一〕　曹瞞傳曰：「時婁子伯說操曰：『今天寒，可起沙為城，以水灌之，可一夜而成。』公從之，比明城立。超、遂數挑戰不利，操縱虎騎夾擊，大破之，超、遂走涼州。」
是歲，趙王赦薨。
十七年夏五月癸未，誅衛尉馬騰，夷三族。
六月庚寅晦，日有食之。
秋七月，洧水、潁水溢。螟。
八月，馬超破涼州，殺刺史韋康。
九月庚戌，立皇子熙為濟陰王，懿為山陽王，邈為濟北王，敦為東海王。〔一〕
〔一〕　山陽公載記曰：「時許靖在巴郡，聞立諸王，曰：『將欲歙之，必姑張之；將欲奪之，必姑與之。其孟德之謂乎！』」
冬十二月，星孛于五諸侯。〔一〕
〔一〕　五諸侯，星名也。
十八年春正月庚寅，復禹貢九州。〔一〕
〔一〕　獻帝春秋曰：「時省幽、并州，以其郡國并於冀州；省司隸校尉及涼州，以其郡國并為雍州；省交州，并荊州、益州。於是有兗、豫、青、徐、荊、楊、冀、益、雍也。」九數雖同，而禹貢無益州有梁州，然梁、益亦一地也。
夏五月丙申，曹操自立為魏公，加九錫。〔一〕
〔一〕　案禮含文嘉曰：「九錫謂一曰車馬，二曰衣服，三曰樂器，四曰朱戶，五曰納陛，六曰虎賁士百人，七曰斧鉞，八曰弓矢，九曰秬鬯。」
大雨水。
徙趙王珪為博陵王。
是歲，歲星、鎮星、熒惑俱入太微。〔一〕彭城王和薨。
〔一〕　是年秋，三星逆行入太微，守帝坐五十日。
十九年，夏四月，旱。五月，雨水。
劉備破劉璋，據益州。
冬十月，曹操遣將夏侯淵討宋建于枹罕，獲之。〔一〕
〔一〕　枹罕，縣，屬金城郡，今河州縣也。魏志曰：「淵字妙才，沛國譙人。」
十一月丁卯，曹操殺皇后伏氏，滅其族及二皇子。〔一〕
〔一〕　山陽公載記曰：「劉備在蜀聞之，遂發喪。」
二十年春正月甲子，立貴人曹氏為皇后。賜天下男子爵，人一級，孝悌、力田二級。賜諸王侯公卿以下穀各有差。
秋七月，曹操破漢中，張魯降。
二十一年夏四月甲午，曹操自進號魏王。
五月己亥朔，日有食之。
秋七月，匈奴南單于來朝。
是歲，曹操殺琅邪王熙，國除。〔一〕
〔一〕　坐謀欲渡江，被誅。
二十二年夏六月，丞相軍師華歆為御史大夫。
冬，有星孛于東北。
是歲大疫。
二十三年春正月甲子，少府耿紀、丞相司直韋晃起兵誅曹操，不克，夷三族。〔一〕
〔一〕　三輔決錄〔注〕曰：「時有京兆全禕，字德偉，自以代為漢臣，乃發憤，與耿紀、韋晃欲挾天子以攻魏，南援劉備。事敗，夷三族。」
三月，有星孛于東方。〔一〕
〔一〕　杜預注左傳云「平旦，眾星皆沒，而孛星乃見」，故不言所在之次。
二十四年春二月壬子晦，日有食之。
夏五月，劉備取漢中。
秋七月庚子，劉備自稱漢中王。
八月，漢水溢。
冬十一月，孫權取荊州。
二十五年春正月庚子，魏王曹操薨。〔一〕子丕襲位。〔二〕
〔一〕　魏志曰，操字孟德，薨時年六十六。
〔二〕　魏志曰，丕字子桓，操之太子。
二月丁未朔，日有食之。
三月，改元延康。
冬十月乙卯，皇帝遜位，魏王丕稱天子。〔一〕奉帝為山陽公，〔二〕邑一萬戶，位在諸侯王上，奏事不稱臣，受詔不拜，以天子車服郊祀天地，宗廟、祖、臘皆如漢制，都山陽之濁鹿城。〔三〕四皇子封王者，皆降為列侯。
〔一〕　遜，讓也。獻帝春秋曰：「帝時召群臣卿士告祠高廟，詔太常張音持節，奉策璽綬，禪位于魏王。乃為壇於繁陽故城，魏王登壇，受皇帝璽綬。」
〔二〕　山陽，縣名，屬河內郡，故城在今懷州脩武縣西北。
〔三〕　濁鹿一名濁城，亦名清陽城，在今懷州脩武縣東北。
明年，劉備稱帝于蜀，孫權亦自王於吳，於是天下遂三分矣。
魏青龍二年三月庚寅，山陽公薨。自遜位至薨，十有四年，年五十四，謚孝獻皇帝。八月壬申，以漢天子禮儀葬于禪陵，〔一〕置園邑令丞。
〔一〕　續漢書曰：「天子葬，太僕駕四輪輈為賓車，大練為屋幙。中黃門、虎賁各二十人執紼。司空擇土造穿，太史卜日，將作作黃腸、題湊、便房，如禮。大駕，大僕御。方相氏黃金四目，蒙熊皮，玄衣朱裳，執戈揚楯，立乘四馬先駈。旂長三刃，十有二旒曳地，畫日、月、升龍。書旐曰『天子之柩』。謁者二人，立乘六馬為次。太常跪〔曰〕哭，（日）十五舉音，止哭。晝漏上〔水〕，請發。司徒、河南尹先引車轉，太常曰請拜送。車著白絲三糾，紼長三十丈，圍七寸；六行，行五十人。公卿已下子弟凡三百人，皆素幘，委貌冠，衣素裳，挽。校尉三（百）人，皆赤幘，不冠，持幢幡，皆銜枚。羽林孤兒、巴俞嬥歌者六十人，為六列。司馬八人，執鐸。至陵南羨門，司徒跪請就下房，都導東園武士奉入房，執事下明器，太祝進醴獻。司空將校復土。」嬥音徒了反。帝王紀曰：「禪陵在濁鹿城西北十里，在今懷州脩武縣北二十五里。陵高二丈，周回二百步。」劉澄之地記云：「以漢禪魏，故以名焉。」
太子早卒，孫康立五十一年，晉太康六年薨。子瑾立四年，太康十年薨。子秋立二十年，永嘉中為胡賊所殺，國除。
論曰：傳稱鼎之為器，雖小而重，故神之所寶，不可奪移。〔一〕至令負而趨者，此亦窮運之歸乎！〔二〕天厭漢德久矣，山陽其何誅焉！〔三〕
〔一〕　左氏傳王孫滿曰：「桀有昏德，鼎遷於商；商紂暴虐，鼎遷於周。德之休明，雖小，重也；其姦回昏亂，雖大，輕也。」故言神之所寶，不可奪移。
〔二〕　言神器至重，被人負而趨走者，斯亦窮盡之運歸於此時乎，言不可復振也。莊子曰：「藏舟於壑，藏山於澤，謂之固矣。然而有力者負之而趨，而昧者不知。」
〔三〕　厭，倦；誅，責也。漢自和帝以後，政教陵遲，故言天厭漢德久矣。禍之來也，非獨山陽公之過，其何所誅責乎？左傳宋子魚曰：「天既厭商德。」孔子曰：「於予（予）〔與〕何誅。」
贊曰：獻生不辰，身播國屯。〔一〕終我四百，永作虞賓，〔二〕
〔一〕　辰，時也。播，遷也。言獻帝生不逢時，身既播遷，國又屯難。詩曰：「我生不辰。」左傳曰：「震蕩播越。」
〔二〕　春秋演孔圖曰：「劉四百歲之際，褒漢王輔，皇王以期，有名不就。」宋均注曰：「雖褒族人為漢王以自輔，以當有應期，名見攝錄者，故名不就也。」虞賓謂舜以堯子丹朱為賓，（商）〔虞〕書曰「虞賓在位」是也。以喻山陽公為魏之賓也。
校勘記
三六七頁　三行　靈帝中子也　按：集解引惠棟說，謂續志作「靈帝少子」。
三六八頁　一行　〔參〕乘（輿）〔與〕中官俱止禁中　依刊誤刪補。按御覽卷二一九引漢官儀，正作「參乘，與中官俱止禁中」。
三六八頁　六行　靈帝（建元）〔熹平〕四年改平準為中準　據殿本、集解本改，與靈紀合。按：兩「準」字原俱作「准」，逕據汲本、殿本改。
三六八頁一三行　董卓〔自〕為相國　據殿本考證引何焯說補。
三七二頁　七行　袁術遣將孫堅攻劉表於襄陽堅戰歿　按：校補謂案通鑑堅被黃祖部曲兵射殺，敘在二年冬十月後。
三七二頁一四行　董卓部曲將李傕郭汜　汲本「汜」作「氾」，殿本則前作「氾」，後又作「汜」，不一律。按：通鑑作「汜」，胡注汜音祀，又孚梵反。然則作「汜」或「氾」，初無一定，亦猶汜水之又作氾水矣。
三七三頁　七行　太僕趙岐　按：「岐」原訛「歧」，逕據汲本、殿本改正。後如此，不悉出校記。
三七四頁　五行　夏五月癸酉　按：「五」原訛「三」，逕改正。
三七四頁一一行　試儒生四十餘人　按袁紀作「三十餘人」。
三七五頁　九行　獻帝春秋（曰）喜作嘉　按：「曰」字當衍，今刪。
三七六頁一０行　帝疑賦卹有虛　按：御覽八三八引「賦」作「賑」。
三七八頁　二行　帷簾　按：「簾」原誤「廉」，逕據汲本、殿本改正。
三七八頁一一行　殺光祿勳鄧泉　按：集解引錢大昕說，謂五行志作「鄧淵」，此章懷避諱改。
三七八頁一四行　少府田芬　按：集解引惠棟說，謂五行志作「田邠」。
三八０頁　一行　封衛將軍董承為輔國將軍伏完等十三人為列侯　按：惠棟、王鳴盛、錢大昕皆謂「董承」下衍「為」字。　李慈銘謂當云「以執金吾伏完為輔國將軍，封衛將軍董承等十三人為列侯」，紀文傳寫脫誤。
三八０頁　三行　山陽公載記（曰）　據刊誤刪。
三八二頁　九行　六年春（三）〔二〕月丁卯朔日有食之　集解引錢大昕說，謂五行志作「十月癸未」。按：推是年二月丁卯朔，日食可見，「三月」乃「二月」之誤，今改，與通鑑目錄引本志合。
三八四頁　八行　袁宏漢紀（曰）　按：「曰」字當衍，今刪。
三八四頁　九行　濟（陰）〔北〕　據集解引錢大昕說及校補引錢大昭說改。
三八四頁一一行　斬其蹋頓　殿本考證引何焯說，謂「其」字應衍。校補謂案烏桓傳，蹋頓為遼西烏桓王丘力居從子，代丘力居立為王，是蹋頓乃烏桓王名，故何氏謂「其」字應衍，不解注何以釋為匈奴王號。今按：如依烏桓傳，則「其」字當刪，「蹋頓」應加標號。
三八八頁　二行　曹操遣將夏侯淵討宋建于枹罕　按：汲本、集解本「宋建」作「朱建」。集解引錢大昕說，謂天文志作「宋建」，董卓傳作「宗建」，三國志亦作「宋建」。
三八九頁　五行　三輔決錄〔注〕曰　按：三輔決錄趙岐著。集解引陳景雲說，謂「決錄」下當有「注」字，趙岐卒於建安六年，不及見此事。今據補。
三八九頁　五行　時有京兆全禕　按：汲本、殿本「全禕」作「金褘」。
三八九頁　七行　有星孛于東方　按：袁紀「東方」作「東井」。
三九０頁　七行　冬十月乙卯皇帝遜位魏王丕稱天子　按：集解引惠棟說，謂魏受禪碑作「十月辛未」。據裴松之注魏志，漢實以十月乙卯策詔魏王，使張愔奉璽綬，而魏王辭讓，往返三四而後受也。又據侍中劉廙奏，問太史令許芝，今月十七日乙未，可治壇墠。又據尚書桓階等奏，云輒下太史令擇元辰，今月二十九日可登壇受命。蓋自十七日乙未至二十九日，正得辛未。以此據之，漢魏二紀皆謬，而獨此碑為是也。
三九一頁　五行　太常跪〔曰〕哭（日）十五舉音止哭　據刊誤改。
三九一頁　六行　晝漏上〔水〕請發　據續志補。
三九一頁　七行　校尉三（百）人　據續志刪。
三九二頁　五行　於予（予）〔與〕何誅　據刊誤改。
三九二頁　八行　春秋演孔圖　按：原作「春秋孔演圖」，誤，逕乙正。
三九二頁　九行　（商）〔虞〕書曰　據殿本、集解本改。
