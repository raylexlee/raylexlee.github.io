△卷二　　顯宗孝明帝紀第二
顯宗孝明皇帝諱莊，〔一〕光武第四子也。母陰皇后。帝生而豐下，〔二〕十歲能通春秋，光武奇之。建武十五年封東海公，十七年進爵為王，十九年立為皇太子。師事博士桓榮，學通尚書。
〔一〕　謚法曰：「照臨四方曰明。」伏侯古今注曰：「莊之字曰嚴。」
〔二〕　杜預注左傳云：「豐下，蓋面方也。」東觀記云：「帝豐下兌上，項赤色，有似於堯。」
中元二年二月戊戌，即皇帝位，年三十。尊皇后曰皇太后。
三月丁卯，葬光武皇帝於原陵。〔一〕有司奏上尊廟曰世祖。
〔一〕　帝王紀曰：「原陵方三百二十步，高六丈，在臨平亭東南，去洛陽十五里。」
夏四月丙辰，詔曰：「予末小子，奉承聖業，夙夜震畏，不敢荒寧。先帝受命中興，德侔帝王，協和萬邦，假於上下，〔一〕懷柔百神，惠於鰥寡。〔二〕朕承大運，繼體守文，〔三〕不知稼穡之艱難，懼有廢失。聖恩遺戒，顧重天下，以元元為首。公卿百僚，將何以輔朕不逮？其賜天下男子爵，人二級；〔四〕三老、孝悌、力田人三級；〔五〕爵過公乘，得移與子若同產、同產子；〔六〕及流人無名數欲自占者人一級；〔七〕鰥、寡、孤、獨、篤〈隆，中“阝改疒”〉粟，人十斛。其施刑及郡國徒，在中元元年四月己卯赦前所犯而後捕繫者，悉免其刑。又邊人遭亂為內郡人妻，在己卯赦前，一切遣還邊，恣其所樂。中二千石下至黃綬，〔八〕貶秩贖論者，悉皆復秩還贖。方今上無天子，下無方伯，〔九〕若涉淵水而無舟楫。夫萬乘至重而壯者慮輕，〔一０〕實賴有德左右小子。〔一一〕高密侯禹元功之首，東平王蒼寬博有謀，並可以受六尺之託，臨大節而不撓。〔一二〕其以禹為太傅，蒼為驃騎將軍。太尉憙告謚南郊，〔一三〕司徒訢奉安梓宮，〔一四〕司空魴將校復土。〔一五〕其封憙為節鄉侯，訢為安鄉侯，魴為楊邑侯。」
〔一〕　假，至也。音格。
〔二〕　懷，安也。柔，和也。禮曰「凡山林能興雲致雨者皆曰神，有天下者祭百神」，懷柔百神也。書曰：「惠于鰥寡。」
〔三〕　創基之主，則尚武功以定禍亂；其次繼體而立者，則守文德。穀梁傳曰：「承明繼體。則守文之君也。」
〔四〕　前書音義曰：「男子者，謂戶內之長也。」商鞅為秦制爵二十級：一，公士；二，上造；三，簪；四，不更；五，大夫；六，官大夫；七，公大夫；八，公乘；九，五大夫；十，左庶長；十一，右庶長；十二，左更；十三，中更；十四，右更；十五，少上造；十六，大上造；十七，駟車庶長；十八，大庶長；十九，關內侯；二十，徹侯。人賜爵者，有罪得贖，貧者得賣與人。
〔五〕　三老、孝悌、力田，三者皆鄉官之名。三老，高帝置，孝悌、力田，高后置，所以勸導鄉里，助成風化也。文帝詔曰：「孝悌，天下之大順也。力田，為生之本也。三老，眾人之師也。其以戶口率置員。」事見前書。
〔六〕　漢制，賜爵自公士已上不得過公乘，故過者得移授也。同產，同母兄弟也。
〔七〕　無名數謂無文簿也。占謂自歸首也。
〔八〕　漢制，二百石以上銅印黃綬也。
〔九〕　公羊傳曰：「上無天子，下無方伯。」此制引以為謙也。
〔一０〕帝謙言年尚少壯，思慮輕淺，故須賢人輔弼。
〔一一〕賴，恃也。左右，助也。
〔一二〕六尺謂年十五已下。大節謂大事。撓，屈也。音女孝反。
〔一三〕趙憙也。應劭風俗通曰：「禮，臣子無爵謚君父之義也，故群臣累其功美，葬日，遣太尉於南郊告天而謚之。」
〔一四〕李訢也。梓宮，以梓木為棺。風俗通曰：「宮者，存時所居，緣生事死，因以為名。」
〔一五〕馮魴也。將校謂將領五校兵以穿壙也。前書音義曰：「復土，主穿壙填塞事也。言下棺訖，復以土為墳，故言復土。」
秋九月，燒當羌寇隴西，敗郡兵於允街。〔一〕赦隴西囚徒，減罪一等，勿收今年租調。又所發天水三千人，亦復是歲更賦。〔二〕遣謁者張鴻討叛羌於允吾，〔三〕鴻軍大敗，戰歿。冬十一月，遣中郎將竇固監捕虜將軍馬武等二將軍討燒當羌。
〔一〕　允街，縣名也，允音鉛，街音佳，屬金城郡，故城在今涼州昌松縣東南。城臨麗水，一名麗水城。
〔二〕　更謂戍卒更相代也。賦謂雇更之錢也。前書音義曰：「更有三品：有卒更，有踐更。古正卒無常，人皆當迭為之。（有）一月一更，是為卒更。貧者欲得雇更錢，次直者出錢雇之，月二千，是為踐更，有過更。古者天下人皆當戍邊三日，亦名為更。不可人人自行三日戍，當行者不可往即還，因住一歲，次直者出錢三百雇之，謂之過更。」
〔三〕　允吾，縣名，屬金城郡，故城在今蘭州廣武縣西南。允音沿。吾音牙。
十二月甲寅，詔曰：「方春戒節，人以耕桑。其敕有司務順時氣，使無煩擾。〔一〕天下亡命殊死以下，聽得贖論：死罪入縑二十匹，右趾至髡鉗城旦舂十匹，〔二〕完城旦舂至司寇作三匹。〔三〕其未發覺，詔書到先自告者，半入贖。今選舉不實，邪佞未去，權門請託，殘吏放手，〔四〕百姓愁怨，情無告訴。有司明奏罪名，并正舉者。〔五〕又郡縣每因徵發，輕為姦利，詭責羸弱，先急下貧。其務在均平，無令枉刻。」
〔一〕　禮記：「孟春之月，布德和令，行慶施惠。仲春，無作大事，以妨農事。」
〔二〕　前書音義曰：「右趾謂刖其右足，次刖左足，次劓，次黥，次髡鉗為城旦舂。城旦者，晝日伺寇虜，夜暮築長城。舂者，婦人犯罪，不任軍役之事，但令舂以食徒者。」
〔三〕　完者，謂不加髡鉗而築城也。次鬼薪、白粲，次隸臣妾，次（作）司寇〔作〕。
〔四〕　放手謂貪縱為非也。
〔五〕　舉非其人，並正舉主之罪。
永平元年春正月，帝率公卿已下朝於原陵，如元會儀。〔一〕
〔一〕　漢官儀曰：「古不墓祭。秦始皇起寑於墓側，漢因而不改。諸陵寑皆以晦、望、二十四氣、三伏、社、臘及四時上飯。其親陵所宮人，隨鼓漏理被枕，具盥水，陳莊具。天子以正月上原陵，公卿百官及諸侯王、郡國計吏皆當軒下，占其郡國穀價，四方改易，欲先帝魂魄聞之也。」元會儀見下。
夏五月，太傅鄧禹薨。
戊寅，東海王彊薨，遣司空馮魴持節視喪事，賜升龍旄頭、鑾輅、龍旂。〔一〕
〔一〕　旄頭，見光武紀。鑾，鈴也，在鑣。交龍為旂，唯天子用之，今特賜以葬。
六月乙卯，葬東海恭王。
秋七月，捕虜將軍馬武等與燒當羌戰，大破之。募士卒戍隴右，賜錢人三萬。
八月戊子，徙山陽王荊為廣陵王，遣就國。
是歲，遼東太守祭肜使鮮卑擊赤山烏桓，大破之，斬其渠帥〔一〕。越巂姑復夷叛，〔二〕州郡討平之。
〔一〕　赤山在遼東西北數千里。
〔二〕　姑復，縣名。
二年春正月辛末，宗祀光武皇帝於明堂，帝及公卿列侯始服冠冕、衣裳、玉佩、絇屨以行事。〔一〕禮畢，登靈臺。使尚書令持節詔驃騎將軍、三公曰：「今令月吉日，宗祀光武皇帝於明堂，以配五帝。〔二〕禮備法物，樂和八音，詠祉福，舞功德，〔三〕（其）班時令，敕群后。〔四〕事畢，升靈臺，望元氣，吹時律，觀物變。〔五〕群僚藩輔，宗室子孫，眾郡奉計，百蠻貢職，〔六〕烏桓、濊貊咸來助祭，單于侍子、骨都侯亦皆陪位。斯固聖祖功德之所致也。朕以闇陋，奉承大業，親執珪璧，恭祀天地。〔七〕仰惟先帝受命中興，撥亂反正，以寧天下，〔八〕封泰山，建明堂，立辟雍，起靈臺，恢弘大道，被之八極；〔九〕而胤子無成康之質，群臣無呂旦之謀〔一０〕，盥洗進爵，踧踖惟慚。〔一一〕素性頑鄙，臨事益懼，故『君子坦蕩蕩，小人長戚戚』。〔一二〕其令天下自殊死已下，謀反大逆，皆赦除之。百僚師尹，其勉修厥職，順行時令，敬若昊天，以綏兆人。」〔一三〕
〔一〕　漢官儀曰：「天子冠通天，諸侯王冠遠遊，三公、諸侯冠進賢三梁，卿、大夫、尚書、二千石、博士冠兩梁，（二）千石已下至小吏冠一梁。天子、公、卿、特進、諸侯祀天地明堂，皆冠平冕，天子十二旒，三公、九卿、諸侯七，其纓各如其綬色，玄衣纁裳。」周禮曰：「王祀昊天上帝則服大裘而冕，祀五帝亦如之。」三禮圖曰：「冕以三十升布漆而為之，廣八寸，長尺六寸，前圜後方，前下後高，有俛伏之形，故謂之冕。欲人之位彌高而志彌下，故以名焉。」董巴輿服志曰：「顯宗初服冕衣裳以祀天地。衣裳以玄上纁下，乘輿備文日月星辰十二章，三公、諸侯用山龍九章，卿已下用華蟲七章，皆五色釆。乘輿刺繡，公卿已下皆織成。陳留襄邑獻之。」徐廣車服注曰：「漢明帝案古禮備其服章，天子郊廟衣皁上絳下，前三幅，後四幅，衣畫而裳繡。」禮記曰：「古之君子必佩玉，君子於玉比德焉。天子佩白玉，公侯佩山玄玉，大夫佩水蒼玉，世子佩瑜玉。」周禮屨人「掌王赤舄青絇」。鄭玄注云：「赤舄，為上冕服之舄也。絇屨，鼻頭以青綵飾之。」絇音劬。三禮圖曰：「屨複下曰舄，其色各隨裳色。」
〔二〕　五經通義曰：「蒼帝靈威仰，赤帝赤熛怒，黃帝含樞紐，白帝白招矩，黑帝（汁）〔協〕光紀。牲幣及玉，各依方色。」
〔三〕　祉亦福也。詠謂詩云「降福穰穰」之類。景帝詔曰：「歌者所以發德，舞者所以明功。」
〔四〕　班，布也。時令謂月令也。四時各有令，若有乖舛，必致妖災，故告之。
〔五〕　元氣，天氣也。王者承天心，理禮樂，通上下四時之氣也，故望之焉。時律者，即月令「孟春律中太蔟，仲春律中夾鍾」之類。大戴禮曰：「聖人〈雀戈〉十二管，察八音之清濁，謂之律呂。律呂不正則諸氣不和。」周禮保章氏：「以五雲之色，辨吉凶、水旱、豐荒之祲象。」鄭司農注云：「以二至二分觀雲色，青為蟲，白為喪，赤為兵荒，黑為水，黃為豐。故春秋傳曰：『凡分至啟閉必書雲物，為備故也』。」杜預注云：「物謂氣色災變也。」
〔六〕　奉計謂計吏也。詩曰「因時百蠻。」百言眾多也。獨言蠻，通四夷。
〔七〕　周禮曰：「四圭尺有二寸，以祀天。」又曰：「以蒼璧禮天，以黃琮禮地，以青圭禮東方，以赤璋禮南方，以白琥禮西方，以玄璜禮北方。」
〔八〕　撥，理也。公羊傳曰：「撥亂世反之正，莫近於春秋。」
〔九〕　淮南子曰：「九州之外有八寅，八寅之外有八紘，八紘之外有八極。」
〔一０〕明帝自謂無〔成康之質〕。成康之時，刑措不用四十餘年。
〔一一〕鄭玄注論語云：「踧踖，敬恭貌。」盥音管。
〔一二〕坦蕩，明達之貌。戚戚，常憂懼也。
〔一三〕若，順也。
三月，臨辟雍，初行大射禮。〔一〕
〔一〕　儀禮（曰）大射之禮，王將祭射宮，擇士以助祭也。張虎侯、熊侯、豹侯，其制若今之射的矣。謂之為侯者，天子射中之，可以服諸侯也。天子侯中一丈八尺，畫以雲氣焉。王以六耦射三侯，樂以騶虞九節；諸侯以四耦射二侯，樂以貍首七節；孤卿、大夫以三耦射一侯，樂以釆蘋五節；士以二耦射豻侯，樂以釆蘩三節。
秋九月，沛王輔、楚王英、濟南王康、淮陽王延、東海王政來朝。
冬十月壬子，幸辟雍，初行養老禮。詔曰：「光武皇帝建三朝之禮，而未及臨饗。〔一〕眇眇小子，屬當聖業。〔二〕閒暮春吉辰，初行大射；令月元日，〔三〕復踐辟雍。尊事三老，兄事五更，安車〈車耎〉輪，供綏執授。侯王設醬，公卿饌珍，朕親袒割，執爵而酳。〔四〕祝哽在前，祝噎在後。〔五〕升歌鹿鳴，下管新宮，〔六〕八佾具脩，萬舞於庭。〔七〕朕固薄德，何以克當？易陳負乘，詩刺彼己，〔八〕永念慚疚，無忘厥心。三老李躬，年耆學明。五更桓榮，授朕尚書。詩曰：『無德不報，無言不酬。』〔九〕其賜榮爵關內侯，食邑五千戶。三老、五更皆以二千石祿養終厥身。其賜天下三老酒人一石，肉四十斤。有司其存耆耋，〔一０〕恤幼孤，惠鰥寡，稱朕意焉。」
〔一〕　三朝之禮謂中元元年初起明堂、辟雍、靈臺也。
〔二〕　尚書康王曰：「眇眇予末小子。」孔安國注云：「眇眇猶微微也。」
〔三〕　東觀記曰：「十月元日。」
〔四〕　孝經援神契曰：「尊事三老，父象也。」宋均注曰：「老人知天地之事者。」安車，坐乘之車；〈車耎〉輪，以蒲裹輪。〈車耎〉音而兗反。三老就車，天子親執綏授之。說文：「綏，車中把也。」五更，老人知五行更代事者。漢官儀曰：「三老、五更，皆取有首妻男女全具者。」續漢志曰：「養三老、五更，先吉日，司徒上太傅若講師故三公人名，用其德行年耆高者，三公一人為三老，次卿一人為五更，皆服絺紵大袍單衣，皁緣領袖中衣，冠進賢，扶（玉）〔王〕杖。五更亦如之，不杖。皆齊于太學講堂。其日乘輿先到辟雍禮殿，坐于東廂，遣使者安車迎三老、五更，天子迎于門屏，交拜，導自阼階。三老自賓階升，東面。三公設几杖。九卿正履。天子親袒割俎，執醬而饋，執爵而酳。五更南面，三公進供，禮亦如之。明日皆詣闕謝，以其於己禮太隆也。」醬，醢也。珍謂肴羞之屬，即周禮「八珍」之類。鄭玄注儀禮云：「酳，漱也，所以潔口。」音胤。
〔五〕　老人食多哽噎，故置人於前後祝之，令其不哽噎也。
〔六〕　鹿鳴，詩小雅篇名也。新宮，小雅逸篇也。升，登也。登堂而歌，所以重人聲也。燕禮曰：「升歌鹿鳴，下管新宮。」
〔七〕　佾，列也。謂舞者行列也。左氏傳曰：「天子八佾，諸侯六，大夫四，士二。夫舞，所以節八音而行八風，故自八以下。」萬亦舞也。詩云：「公庭萬舞。」
〔八〕　易曰：「負且乘，致寇至。」負也者，小人之事也。乘也者，君子之器也，小人而乘君子之器，盜思奪之矣。詩曰「彼己之子，不稱其服」也。
〔九〕　詩大雅也。
〔一０〕禮記曰，六十曰耆，七十曰耋。釋名曰：「耆，指也，不從力役，指事使人也。耋，〈金截〉也，皮膚變黑色如〈金截〉也。」
中山王焉始就國。
甲子，西巡狩，幸長安，祠高廟，遂有事於十一陵。歷覽館邑，會郡縣吏，勞賜作樂。十一月甲申，遣使者以中牢祠蕭何、霍光。帝謁陵園，過式其墓。〔一〕進幸河東，所過賜二千石、令長已下至於掾史，各有差。〔二〕癸卯，車駕還宮。
〔一〕　東觀漢記曰：「蕭何墓在長陵東司馬門道北百步。」又云：「霍光墓在茂陵東司馬門道南四里。」式，敬也。禮記曰：「行過墓必式。」
〔二〕　續漢志曰：「郡國及縣，諸曹皆置掾史。」
十二月，護羌校尉竇林下獄死。
是歲，始迎氣於五郊。〔一〕少府陰就子豐殺其妻酈邑公主，就坐自殺。〔二〕
〔一〕　續漢書曰：「迎氣五效之兆。四方之兆各依其位。中央之兆在未，壇皆（二）〔三〕尺。立春之日，迎春於東郊，祭青帝句芒，車服皆青，歌青陽，八佾舞雲翹之舞。立夏之日，迎夏於南郊，祭赤帝祝融，車服皆赤，歌朱明，八佾舞雲翹之舞，先立秋十八日，迎黃靈於中兆，祭黃帝后土，車服皆黃，歌朱明，八佾舞雲翹、育命之舞。立秋之日，迎秋於西郊，祭白帝蓐收，車服皆白，歌白藏，八佾舞育命之舞。立冬之日，迎冬於北郊，祭黑帝玄冥，車服皆黑，歌玄冥，八佾舞育命之舞。」
〔二〕　酈，縣，屬南陽郡。酈音櫟。
三年春正月癸巳，詔曰：「朕奉郊祀，登靈臺，見史官，正儀度。〔一〕夫春者，歲之始也。始得其正，則三時有成。〔二〕比者水旱不節，邊人食寡，政失於上，人受其咎。有司其勉順時氣，勸督農桑，去其螟蜮，以及蝥賊；〔三〕詳刑慎罰，明察單辭，〔四〕夙夜匪懈，以稱朕意。」
〔一〕　儀謂渾儀，以銅為之，置於靈臺，王者正天文之器也。度謂日月星辰之行度也。史官即太史，掌天文之官也。
〔二〕　正謂日月五星不失其次也。三時謂春、夏、秋。左傳曰：「務其三時。」
〔三〕　爾雅曰：「食苗心曰螟，食節曰賊，食根曰蝥。」蜮一名短弧，今之水弩，含沙射人為災。言此者，欲令臣下順時行政，勿侵擾也。
〔四〕　單辭猶偏辭也。
二月甲寅，太尉趙憙、司徒李訢免。丙辰，左馮翊郭丹為司徒。己未，南陽太守虞延為太尉。
甲子，立貴人馬氏為皇后，皇子炟〔一〕為皇太子。賜天下男子爵，人二級；三老、孝悌、力田人三級；流人無名數欲占者人一級；鰥、寡、孤、獨、篤〈隆，中“阝改疒”〉、貧不能自存者粟，人五斛。
〔一〕　音丁達反。
夏四月辛酉，封皇子建為千乘王，〔一〕羨為廣平王。
〔一〕　千乘，國名，今青州縣，故城在今淄州高苑北。
六月丁卯，有星孛于天船北。〔一〕
〔一〕　天船，星名。續漢志曰：「天船為水，彗出之為大水。是歲，伊、洛水溢到津城門。」伏侯古今注曰：「彗長三尺所，見三十五日乃去。」
秋八月戊辰，改大樂為大予樂。〔一〕
〔一〕　尚書琁機鈐曰「有帝漢出，德洽作樂名予」，故據琁機鈐改之。漢官儀曰：「大予樂令一人，秩六百石。」
壬申晦，日有蝕之。詔曰：「朕奉承祖業，無有善政。日月薄蝕，彗孛見天，水旱不節，稼穡不成，人無宿儲，下生愁墊。〔一〕雖夙夜勤思，而智能不逮。昔楚莊無災，以致戒懼；〔二〕魯哀禍大，天不降譴。〔三〕今之動變，儻尚可救。有司勉思厥職，以匡無德。古者卿士獻詩，百工箴諫。〔四〕其言事者，靡有所諱。」
〔一〕　儲，積也。墊，溺也，音丁念反。
〔二〕　說苑曰：「楚莊王見天不見妖而地不出孽，則禱于山川曰：『天其忘余歟？』此能求過于天，必不逆諫矣。」
〔三〕　春秋感精符曰：「魯哀公時，政彌亂絕，不日食。政亂之類，當致日食之變，而不應者，譴之何益，告之不悟，故哀公之篇絕無日食之異。」
〔四〕　國語曰：「天子聽政，公卿至于庶士獻詩，師箴，百工諫，庶人傳語，近臣盡規，而後王斟酌事焉。」
冬十月，蒸祭光武廟，〔一〕初奏文始、五行、武德之舞。〔二〕
〔一〕　禮記曰：「冬祭曰蒸。」蒸，眾也。冬物畢成，可祭者眾。
〔二〕　前書曰，文始舞者，本舜韶舞也，高祖六年更名曰文始，其舞人執羽籥。五行者，本周舞也，秦始皇二十六年更名曰五行，其舞人冠冕衣服法五行色。武德者，高祖四年作，言行武以除亂也，其舞人執干戚。光武草創，禮樂未備，今始奏之，故云初也。
甲子，車駕從皇太后幸章陵，觀舊廬。十二月戊辰，至自章陵。
是歲，起北宮及諸官府。京師及郡國七大水。
四年春二月辛亥，詔曰：「朕親耕藉田，以祈農事。〔一〕京師冬無宿雪，春不燠沐，〔二〕煩勞群司，積精禱求。〔三〕而比再得時雨，宿麥潤澤。其賜公卿半奉。有司勉遵時政，務平刑罰。」
〔一〕　禮記曰：「天子親耕于東郊，為藉田千畝，冕而朱紘，躬秉耒耜。」五經要義曰：「天子藉田，以供上帝之粢盛，所以先百姓而致孝敬也。藉，蹈也。言親自蹈履于田而耕之。」續漢志云：「正月始耕，既事，告祠先農。」漢舊儀曰：「先農即神農炎帝也。祠以太牢，百官皆從。皇帝親執耒耜而耕。天子三推，三公五，孤卿七，大夫十二，士庶人終畝。乃致藉田倉，置令丞，以給祭天地宗廟，以為粢盛。」
〔二〕　燠，暖也，音於六反。沐，潤澤也。言無暄潤之氣也。
〔三〕　積精猶儲積也。說文云：「告事求福曰禱。」
秋九月戊寅，千乘王建薨。
冬十月乙卯，司徒郭丹、司空馮魴免。丙辰，河南尹范遷為司徒，太僕伏恭為司空。
十二月，陵鄉侯梁松下獄死。〔一〕
〔一〕　坐縣飛書誹謗。
五年春二月庚戌，驃騎將軍東平王蒼罷歸藩；琅邪王京就國。
冬十月，行幸鄴。與趙王栩會鄴。常山三老言於帝曰：「上生於元氏，願蒙優復。」詔曰：「豐、沛、濟陽，受命所由，加恩報德，適其宜也。今永平之政，百姓怨結，而吏人求復，令人愧笑，重逆此縣之拳拳，〔一〕其復元氏縣田租更賦六歲，勞賜縣掾史，及門闌走卒。」〔二〕至自鄴。
〔一〕　重，難也。拳拳猶勤勤也。禮記曰：「得一善則拳拳服膺而不息。」
〔二〕　續漢志曰：「五伯、鈴下、侍閤、門闌部署、街里走卒，皆有程品，多少隨所典領。」
十一月，北匈奴寇五原；十二月，寇雲中，南單于擊卻之。
是歲，發遣邊人在內郡者，賜裝錢人二萬。
六年春正月，沛王輔、楚王英、東平王蒼、淮陽王延、琅邪王京、東海王政、趙王盱、北海王興、齊王石來朝。
二月，王雒山出寶鼎，〔一〕廬江太守獻之。夏四月甲子，詔曰：「昔禹收九牧之金，鑄鼎以象物，使人知神姦，不逢惡氣。〔二〕遭德則興，遷于商、周；周德既衰，鼎乃淪亡。〔三〕祥瑞之降，以應有德。方今政化多僻，何以致茲？易曰鼎象三公，〔四〕豈公卿奉職得其理邪？太常其以礿祭之日，〔五〕陳鼎於廟，以備器用。賜三公帛五十匹，九卿、二千石半之。先帝詔書，禁人上事言聖，而閒者章奏頗多浮詞，自今若有過稱虛譽，尚書皆宜抑而不省，示不為諂子蚩也。」
〔一〕　「雒」或作「雄」。
〔二〕　夏禹之時，令遠方圖畫山川奇異之物，使九州之牧貢金鑄鼎以象之，令人知鬼神百物之形狀而備之，故人入山林川澤，魑魅罔兩莫能逢之。惡氣謂罔兩之類。事見左傳。
〔三〕　史記曰，周鼎亡入泗水中，秦始皇過彭城，齋戒，欲出周鼎於泗水，使千人沒水求之，不得。
〔四〕　易曰：「鼎折足，覆公餗。」
〔五〕　禮記曰「夏祭曰礿」，音藥。礿，薄也。夏物未成，祭尚薄。
冬十月，行幸魯，祠東海恭王陵；會沛王輔、楚王英、濟南王康、東平王蒼、淮陽王延、琅邪王京、東海王政。十二月，還，幸陽城，遣使者祠中岳。壬午，車駕還宮。東平王蒼、琅邪王京從駕來朝皇太后。
七年春正月癸卯，皇太后陰氏崩。二月庚申，葬光烈皇后。
秋八月戊辰，北海王興薨。
是歲，北匈奴遣使乞和親。
八年春正月己卯，司徒范遷薨。〔一〕三月辛卯，太尉虞延為司徒，衛尉趙憙行太尉事。
〔一〕　漢官儀曰，遷字子閭，沛人也。
遣越騎司馬鄭眾報使北匈奴。初置度遼將軍，屯五原曼柏。〔一〕
〔一〕　（武）〔昭〕帝拜范明友為度遼將軍，至此復置焉。以中郎將吳常行度遼將軍。曼柏，縣，在今勝州銀城縣。
秋，郡國十四雨水。
冬十月，北宮成。
丙子，臨辟雍，養三老、五更。禮畢，詔三公募郡國中都官死罪繫囚，減罪一等，勿笞，詣度遼將軍營，屯朔方、五原之邊縣；妻子自隨，便占著邊縣；〔一〕父母同產欲相代者，恣聽之。其大逆無道殊死者，一切募下蠶室。亡命者令贖罪各有差。凡徙者，賜弓弩衣糧。
〔一〕　占著謂附名籍。
壬寅晦，日有食之，既。〔一〕詔曰：「朕以無德，奉承大業，而下貽人怨，上動三光。日食之變，其災尤大，春秋圖讖所為至譴。〔二〕永思厥咎，在予一人。群司勉修職事，極言無諱。」於是在位者皆上封事，各言得失。〔三〕帝覽章，深自引咎，乃以所上班示百官。詔曰：「群僚所言，皆朕之過。人冤不能理，吏黠不能禁；而輕用人力，繕修宮宇，出入無節，喜怒過差。昔應門失守，關雎刺世；〔四〕飛蓬隨風，微子所歎。〔五〕永覽前戒，竦然兢懼。徒恐薄德，久而致怠耳。」
〔一〕　既，盡也。
〔二〕　春秋感精符曰：「人主含天光，據機衡，齊七政，操八極。」故君明聖，天道得正，則日月光明，五星有度。日明則道正，不明則政亂，故常戒以自敕厲。日食皆象君之進退為盈縮。當春秋撥亂，日食三十六，故曰至譴也。
〔三〕　宣帝始令群臣得奏封事，以知下情。封有正有副，領尚書者先發副封，所言不善，屏而不奏；後魏相奏去副封，以防擁蔽。
〔四〕　春秋說題辭曰：「人主不正，應門失守，故歌關雎以感之。」宋均注曰：「應門，聽政之處也。言不以政事為務，則有宣淫之心。關雎樂而不淫，思得賢人與之共化，修應門之政者也。」薛君韓詩章句曰：「詩人言雎鳩貞絜慎匹，以聲相求，隱蔽于無人之處。故人君退朝，入于私宮，后妃御見有度，應門擊柝，鼓人上堂，退反宴處，體安志明。今時大人內傾于色，賢人見其萌，故詠關雎，說淑女，正容儀，以刺時。」
〔五〕　管子曰：「無儀法程式，飛搖而無所定，謂之飛蓬。飛蓬之閒，明王不聽。」此言「微子」，未詳。
北匈奴寇西河諸郡。
九年春三月辛丑，詔郡國死罪囚減罪，與妻子詣五原、朔方占著，所在死者皆賜妻父若男同產一人復終身；其妻無父兄獨有母者，賜其母錢六萬，又復其口筭。〔一〕
〔一〕　口筭，已見光武紀。
夏四月甲辰，詔郡國以公田賜貧人各有差。令司隸校尉、部刺史歲上墨綬長吏視事三歲已上理狀尤異者各一人，與計偕上。〔一〕及尤不政理者，亦以聞。
〔一〕　偕，俱也。所徵之人，令與計吏俱上。
是歲，大有年。〔一〕為四姓小侯開立學校，置五經師。〔二〕
〔一〕　穀梁傳曰：「五穀皆熟，書大有年。」
〔二〕　袁宏漢紀曰，永平中崇尚儒學，自皇太子、諸王侯及功臣子弟，莫不受經。又為外戚樊氏、郭氏、陰氏、馬氏諸子弟立學，號四姓小侯，置五經師。以非列侯，故曰小侯。禮記曰「庶方小侯」，亦其義也。
十年春二月，廣陵王荊有罪，自殺，國除。
夏四月戊子，詔曰：「昔歲五穀登衍，〔一〕今茲蠶麥善收，其大赦天下。方盛夏長養之時，蕩滌宿惡，以報農功。百姓勉務桑稼，以備災害。吏敬厥職，無令愆墯。」
〔一〕　鄭玄注周禮云：「五穀，黍、稷、麥、麻、尗也。」登，成也。衍，饒也，音以戰反。
閏月甲午，南巡狩，幸南陽，祠章陵。日北至，又祠舊宅。〔一〕禮畢，召校官弟子作雅樂，奏鹿鳴，〔二〕帝自御塤篪和之，以娛嘉賓。〔三〕還，幸南頓，勞饗三老、官屬。
〔一〕　北至，夏至也。
〔二〕　校，學也。鹿鳴，詩小雅篇名，宴群臣嘉賓之詩。
〔三〕　鄭玄注周禮云：「塤，燒土為之，大如鴈子。」鄭眾曰：「有六孔。」世本曰：「暴辛公作篪，以竹為之，長尺四寸，有八孔。」
冬十一月，徵淮陽王廷會平輿，〔一〕徵沛王輔會睢陽。
〔一〕　縣名，屬汝南郡，故城在今豫州汝陽縣東北。輿音預。
十二月甲午，車駕還宮。
十一年春正月，沛王輔、楚王英、濟南王康、東平王蒼、淮陽王延、中山王焉、琅邪王京、東海王政來朝。
秋七月，司隸校尉郭霸下獄死。
是歲，漅湖出黃金，廬江太守以獻。〔一〕時麒麟、白雉、醴泉、嘉禾所在出焉。
〔一〕　漅湖，湖名，音子小反，在今廬州合肥縣東南。
十二年春正月，益州徼外夷哀牢王相率內屬，於是置永昌郡，罷益州西部都尉。〔一〕
〔一〕　西南夷傳曰：「罷益州西部所領六縣，合為永昌郡，置哀牢、博南二縣。」去洛陽七千里，在今匡州匡川縣西。
夏四月，遣將作謁者王吳修汴渠，自滎陽至于千乘海口。〔一〕
〔一〕　汴渠即莨蕩渠也。汴自滎陽首受河，所謂石門，在滎陽山北一里。過汴以東，積石為隄，亦號金隄，成帝陽嘉中所作也。
五月丙辰，賜天下男子爵，人二級，三老、孝悌、力田人三級，流民無名數欲占者人一級；鰥、寡、孤、獨、篤〈隆，中“阝改疒”〉、貧無家屬不能自存者粟，人三斛。詔曰：「昔曾、閔奉親，竭觀致養，〔一〕仲尼葬子，有棺無槨。〔二〕喪貴致哀，禮存寧儉。今百姓送終之制，競為奢靡。生者無擔石之儲，而財力盡於墳土。〔三〕伏臘無糟糠，而牲牢兼於一奠。〔四〕糜破積世之業，以供終朝之費，子孫飢寒，絕命於此，豈祖考之意哉！又車服制度，恣極耳目。田荒不耕，游食者眾。〔五〕有司其申明科禁，宜於今者，宣下郡國。」
〔一〕　曾參字子輿，閔損字子騫，並孔子弟子，皆有孝行也。
〔二〕　論語曰：「鯉也死，有棺而無槨。」
〔三〕　前書音義曰：「擔音丁濫反。言一石之儲。」方言作「甔」，云「罃也，齊東北海岱之閒謂之甔」。郭璞注曰：「所謂『家無甔石之儲』者也。」埤蒼曰：「大罌也。」字或作「儋」，音丁甘反。
〔四〕　史記曰，秦德公始為伏祠。歷忌曰：「伏者何也？金氣伏藏之日也。四氣代謝，皆以相生。至于立秋，以金代火；金畏于火，故庚日必伏。」月令：「孟冬之月，臘先祖。」說文云：「臘，冬至後祭百神。」始皇更臘曰嘉平。奠，喪祭也。
〔五〕　游食謂浮食者。
秋七月乙亥，司空伏恭罷。乙未，大司農牟融為司空。
冬十月，司隸校尉王康下獄死。
是歲，天下安平，人無傜役，歲比登稔，百姓殷富，粟斛三十，牛羊被野。
十三年春二月，帝耕於藉田。禮畢，賜觀者食。
三月，河南尹薛昭下獄死。
夏四月，汴渠成。辛巳，行幸滎陽，巡行河渠。乙酉，詔曰：「自汴渠決敗，六十餘歲，〔一〕加頃年以來，雨水不時，汴流東侵，日月益甚，水門故處，皆在河中，漭瀁廣溢，莫測圻岸，〔二〕蕩蕩極望，不知綱紀。今兗、豫之人，多被水患，乃云縣官不先人急，好興它役。又或以為河流入汴，幽、冀蒙利，故曰左隄彊則右隄傷，左右俱彊則下方傷，宜任水埶所之，使人隨高而處，公家息壅塞之費，百姓無陷溺之患。議者不同，南北異論，朕不知所從，久而不決。今既築隄理渠，絕水立門，河、汴分流，復其舊跡，陶丘之北，漸就壤墳，〔三〕故薦嘉玉絜牲，以禮河神。〔四〕東過洛汭，歎禹之績。〔五〕今五土之宜，反其正色，〔六〕濱渠下田，賦與貧人，無令豪右得固其利，〔七〕庶繼世宗瓠子之作。」〔八〕因遂度河，登太行，進幸上黨。壬寅，車駕還宮。
〔一〕　王景傳曰，平帝時汴河決壞。
〔二〕　圻，堮也。
〔三〕　爾雅曰：「丘再成曰陶丘。」孫炎曰：「形如累兩盂也。」郭璞曰：「今濟陰定陶城中有陶丘也。」尚書曰：「厥土惟黑壤，下土墳壚。」孔安國曰：「無塊曰壤。墳，起也。」
〔四〕　禮記曰：「凡祭玉曰嘉玉。」儀禮曰：「絜牲剛鬣。」
〔五〕　水北曰汭。洛汭，洛水入河處也。績，功也。河、洛皆禹所加功，故歎之。
〔六〕　周禮曰「山林、川澤、丘陵、墳衍、原隰，謂之五土」也。色謂其黃、白、青、黑之類。孔安國曰「水所去，土復其性」也。
〔七〕　濱，近也。豪右，大家也。
〔八〕　瓠子，隄名也。武帝元封二年，發卒數萬人塞瓠子決河，沈白馬，玉璧，令群臣皆負薪填河。在今濮州濮陽縣西也。
冬十月壬辰晦，日有食之。三公免冠自劾。制曰：「冠履勿劾。災異屢見，咎在朕躬，憂懼遑遑，未知其方。將有司陳事，多所隱諱，使君上壅蔽，下有不暢乎？昔衛有忠臣，靈公得守其位。〔一〕今何以和穆陰陽，消伏災譴？刺史、太守詳刑理冤，存恤鰥孤，勉思職焉。」
〔一〕　論語：「孔子曰：『衛靈公無道。』季康子曰：『夫如是，奚其不喪？』孔子曰：『仲叔圉主賓客，祝它主宗廟，王孫賈主軍旅。夫如是，奚其喪？』」
十一月，楚王英謀反，廢，國除，遷於涇縣，〔一〕所連及死徙者數千人。
〔一〕　涇縣屬丹陽郡，今宣州縣，故城在縣東。有涇水，出蕪湖，因水立名。
是歲，齊王石薨。
十四年春三月甲戌，司徒虞延免，自殺。夏四月丁巳，鉅鹿太守南陽邢穆為司徒。〔一〕
〔一〕　穆字綏公，宛人。
前楚王英自殺。
夏五月，封故廣陵王荊子元壽為廣陵侯。
初作壽陵。
十五年春二月庚子，東巡狩。辛丑，幸偃師。詔亡命自殊死以下贖：死罪縑四十匹，右趾至髡鉗城旦舂十匹，完城旦至司寇五匹；犯罪未發覺，詔書到日自告者，半入贖。徵沛王輔會睢陽。進幸彭城。癸亥，帝耕于下邳。
三月，徵琅邪王京會良成，〔一〕徵東平王蒼會陽都，〔二〕又徵廣陵侯及其三弟會魯。祠東海恭王陵。還，幸孔子宅，祠仲尼及七十二弟子。親御講堂，〔三〕命皇太子、諸王說經。又幸東平。〔四〕辛卯，進幸大梁，〔五〕至定陶，祠定陶恭王陵。〔六〕夏四月庚子，車駕還宮。
〔一〕　良成，縣名，屬東海郡，故城在今泗州下邳縣北。
〔二〕　陽都，縣名，屬琅邪郡，故城在今沂州沂水縣南。
〔三〕　孔子宅在今兗州曲阜縣故魯城中歸德門內闕里之中，背洙面泗，矍相圃之東北也。七十二弟子，顏、閔之徒。漢春秋曰：「帝時升廟立，群臣中庭北面，皆再拜，帝進爵而後坐。」
〔四〕　東平，國名，故城在今鄆州東。
〔五〕　大梁城，魏惠王所築，故城在今汴州。
〔六〕　恭王，元帝子康。
改信都為樂成國，臨淮為下邳國。封皇子恭為鉅鹿王，黨為樂成王，衍為下邳王，暢為汝南王，昞為常山王，長為濟陰王。〔一〕賜天下男子爵，人三級；郎、從官〔視事〕二十歲已上帛百匹，十歲已上二十匹，十歲已下十匹，官府吏五匹，書佐、小史三匹。令天下大酺五日。〔二〕乙巳，大赦天下，其謀反大逆及諸不應宥者，皆赦除之。
〔一〕　濟陰，郡，今曹州。
〔二〕　前書音義曰：「漢律：三人已上無故群飲，罰金四兩。」今恩詔橫賜，得令聚會飲食五日。酺，布也。言天子布恩於天下。史記：「趙惠文王三年，大赦，置酒大酺五日。」
冬，車騎校獵上林苑。〔一〕
〔一〕　周禮校人掌王田獵之馬，故曰校獵。謂以木相貫穿為欄校，以遮禽獸。
十二月，遣奉車都尉竇固、駙馬都尉耿秉屯涼州。〔一〕
〔一〕　前書曰，奉車都尉，掌乘輿；駙馬都尉，掌天子之副馬。駙，副也。並武帝置，秩二千石。
十六年春二月，遣太僕祭肜出高闕，〔一〕奉車都尉竇固出酒泉，駙馬都尉耿秉出居延，〔二〕騎都尉來苗出平城，伐北匈奴。竇固破呼衍王於天山，〔三〕留兵屯伊吾盧城。〔四〕耿秉、來苗、祭肜並無功而還。
〔一〕　高闕，山名，因以名塞，在朔方北。
〔二〕　本匈奴地名也，武帝因以名縣，屬張掖郡，在今甘州張掖縣東北。
〔三〕　呼衍，匈奴王號。天山即祁連山，一名雪山，今名折羅漢山，在伊州北。祁音時。
〔四〕　本匈奴中地名，既破呼衍，取其地置宜禾都尉，以為屯田，今伊州（細）〔納〕職縣伊吾故城是也。
夏五月，淮陽王延謀反，發覺。癸丑，司徒邢穆、駙馬都尉韓光坐事下獄死，所連及誅死者甚眾。〔一〕
〔一〕　坐與延同謀。
戊午晦，日有食之。
六月丙寅，大司農西河王敏為司徒。〔一〕
〔一〕　漢官儀曰，敏字叔公，并州隰城人也。
秋七月，淮陽王延徙封阜陵王。〔一〕
〔一〕　阜陵，縣名，屬九江郡，故城在今滁州全椒縣南。
九月丁卯，詔令郡國中都官死罪繫囚減死罪一等，勿笞，詣軍營，屯朔方、敦煌；妻子自隨，父母同產欲求從者，恣聽之；女子嫁為人妻，勿與俱。謀反大逆無道不用此書。
是歲，北匈奴寇雲中，雲中太守廉范擊破之。
十七年春正月，甘露降於甘陵。北海王睦薨。
二月乙巳，司徒王敏薨。三月癸丑，汝南太守鮑昱為司徒。
是歲，甘露仍降，樹枝內附，〔一〕芝草生殿前，神雀五色翔集京師。西南夷哀牢、儋耳、僬僥、槃木、白狼、動黏諸種，前後慕義貢獻；〔二〕西域諸國遣子入侍。夏五月戊子，公卿百官以帝威德懷遠，祥物顯應，乃並集朝堂，奉觴上壽。〔三〕制曰：「天生神物，以應王者；遠人慕化，實由有德。朕以虛薄，何以享斯？唯高祖、光武聖德所被，不敢有辭。其敬舉觴，太常擇吉日策告宗廟。其賜天下男子爵，人二級，三老、孝悌、力田人三級，流人無名數欲占者人一級；鰥、寡、孤、獨、篤〈隆，中“阝改疒”〉、貧不能自存者粟，人三斛；郎、從官視事十歲以上者，帛十匹。中二千石、二千石下至黃綬，貶秩奉贖，在去年以來皆還贖。」
〔一〕　仍，頻也。內附謂木連理也。前書終軍曰：「眾枝內附，是無外也。」
〔二〕　山海經曰：「周僥國在三首國東，為人短小，冠帶，一名僬僥。」國語曰：「僬僥氏三尺，短之至也。」楊浮異物志曰：「儋耳，南方夷，生則鏤其頰，皮連耳匡，分為數支，狀如雞腸，纍纍下垂至肩。」
〔三〕　壽者人之所欲，故卑下奉觴進酒，皆言上壽。
秋八月丙寅，令武威、張掖、酒泉、敦煌〔一〕及張掖屬國，繫囚右趾已下任兵者，〔二〕皆一切勿治其罪，詣軍營。
〔一〕　張掖，郡，故匈奴昆邪王地也。漢官儀曰：「張國臂掖，故曰張掖。」故城在今甘州張掖縣西北。
〔二〕　任，堪也。
冬十一月，遣奉車都尉竇固、駙馬都尉耿秉、騎都尉劉張出敦煌昆侖塞，〔一〕擊破白山虜於蒲類海上，遂入車師。〔二〕初置西域都護、戊己校尉。〔三〕
〔一〕　昆侖，山名，因以為塞，在今肅州酒泉縣西南。山有昆侖之體，故名之。周穆王見西王母于此山，有石室、王母臺。
〔二〕　西河舊事曰：「白山冬夏有雪，故曰白山，匈奴謂之天山，過之皆下馬拜焉。去蒲類海百里之內。」
〔三〕　宣帝初置，鄭吉為都護，護三十六國，秩比二千石。元帝置戊己校尉，有丞、司馬各一人，秩比六百石。戊己，中央也，鎮覆四方，見漢官儀。亦處西域，鎮撫諸國。
是歲，改天水為漢陽郡。
十八年春三月丁亥，詔曰：「其令天下亡命，自殊死已下贖：死罪縑三十匹，右趾至髡鉗城旦舂十匹，完城旦至司寇五匹；吏人犯罪未發覺，詔書到自告者，半入贖。」
夏四月己未，詔曰：「自春已來，時雨不降，宿麥傷旱，秋種未下，政失厥中，憂懼而已。其賜天下男子爵，人二級，及流民無名數欲占者人一級；鰥、寡、孤、獨、篤〈隆，中“阝改疒”〉，貧不能自存者粟，人三斛。理冤獄，錄輕繫。二千石分禱五岳四瀆。郡界有名山大川能興雲〔致〕雨者，〔一〕長吏各絜齋禱請，冀蒙嘉澍。」〔二〕
〔一〕　周禮：「職方氏掌天下之地。楊州，其山曰會稽，其川曰三江。荊州，其山曰衡山，其川曰江、漢。豫州，其山曰華，其川曰滎、洛。青州，其山曰沂山，其川曰淮、泗。兗州，其山曰岱，其川曰河、泲。雍州，其山曰嶽，其川曰涇、汭。幽州，其山曰醫無閭，其川曰河、泲。冀州，其山曰霍，其川曰漳。并州，其山曰恆，其川曰滹沱。」此謂九州名山大川也。
〔二〕　說文曰：「時雨所以澍生萬物。」淮南子曰：「春雨之灌，萬物無地不澍，無物不生。」澍音之戍反。
六月己未，有星孛於太微。
焉耆、龜茲攻西域都護陳睦，悉沒其眾。北匈奴及車師後王圍戊己校尉耿恭。
秋八月壬子，帝崩於東宮前殿。年四十八。遺詔無起寑廟，藏主於光烈皇后更衣別室。〔一〕帝初作壽陵，制令流水而已，石槨廣一丈二尺，長二丈五尺，無得起墳。〔二〕萬年之後，埽地而祭，杅水脯糒而已。〔三〕過百日，唯四時設奠，置吏卒數人供給灑埽，勿開修道。敢有所興作者，以擅議宗廟法從事。〔四〕
〔一〕　禮「藏主於廟」，既不起寑廟，故藏於后之易衣別室。更，易也。
〔二〕　東觀記曰：「陵東北作廡，長三丈，五步出外為小廚，財足祠祀。」
〔三〕　說文曰：「杅，飲器。」音于。方言曰：「碗謂之盂。」說文曰：「糒，乾飰也。」
〔四〕　前書曰：「擅議宗廟者棄市。」
帝遵奉建武制度，無敢違者。後宮之家，不得封侯與政。〔一〕館陶公主〔二〕為子求郎，不許，而賜錢千萬。謂群臣曰：「郎官上應列宿，出宰百里，〔三〕有非其人，則民受其殃，是以難之。」故吏稱其官，民安其業，遠近肅服，戶口滋殖焉。
〔一〕　東觀記曰：「光武閔傷前代權臣太盛，外戚與政，上濁明主，下危臣子，后族陰、郭之家不過九卿，親屬榮位不能及許、史、王氏之半耳。」
〔二〕　光武女。
〔三〕　史記曰，太微宮後二十五星，郎位也。
論曰：明帝善刑理，法令分明。日晏坐朝，幽枉必達。內外無倖曲之私，在上無矜大之色。斷獄得情，號居前代十二。〔一〕故後之言事者，莫不先建武、永平之政。而鍾離意、宋均之徒，常以察慧為言，〔二〕夫豈弘人之度未優乎？
〔一〕　十斷其二，言少刑也。
〔二〕　並見本傳。
贊曰：顯宗丕承，業業兢兢。危心恭德，政察姦勝。〔一〕備章朝物，省薄墳陵。〔二〕永懷廢典，下身遵道。〔三〕登臺觀雲，臨雍拜老。懋惟帝績，增光文考。〔四〕
〔一〕　危心言常危懼。姦勝猶勝姦佞。
〔二〕　朝物謂朝儀文物也。
〔三〕　廢典謂明堂、辟雍之禮，歷漢不行。下身謂進爵授綏之類。
〔四〕　懋，勉也。書曰：「惟我文考，光于四海。」
校勘記
九六頁　三行　及流人無名數　按：刊誤謂案他處詔書皆上有「脫無名數」，則云「及流人」云云，此無，故不當有「及」字，三年詔亦無，可互證。
九七頁一二行　主穿壙填塞事也　汲本、殿本「塞」作「墓」。按：疑當依前書如淳注作「瘞」。
九八頁　三行　（有）一月一更　據刊誤刪。
九八頁　五行　蘭州　按：「蘭」原誤「闌」，逕依集解本改正。
九八頁一四行　次（作）司寇〔作〕　據殿本、集解本改。
一００頁　三行　（其）班時令　據刊誤刪。
一００頁　四行　望元氣　按：洪頤軒讀書叢錄謂「元氣」當是「雲氣」之訛，祭祀志云「升露臺以望雲物」，雲物即雲氣也。李慈銘謂洪說是。「雲」古文作「云」，與「元」字易亂。下贊云「登臺觀雲」，可知范書此紀正作「雲」字。
一００頁　七行　立辟雍　按：「辟」原訛「璧」，逕改正。
一００頁一一行　（二）千石已下至小吏冠一梁　據刊誤刪。
一００頁一三行　冕以三十升布漆而為之　按：殿本、集解本「漆」作「染」。
一０一頁　三行　前三幅　按：殿本、集解本「三」作「二」。
一０一頁　五行　以青綵飾之　按：殿本、集解本「綵」作「絲」。
一０一頁　六行　黑帝（汁）〔協〕光紀　據汲本、殿本改。
一０二頁　一行　明帝自謂無〔成康之質〕　據刊誤補。
一０二頁　六行　儀禮（曰）大射之禮　據刊誤刪。
一０三頁　六行　老人知天地之事者　按：刊誤謂知天地人三才，故謂之三老，此「之」字應作「人」。
一０三頁　九行　扶（玉）〔王〕杖　據集解引惠棟說改。
一０四頁一六行　壇皆（二）〔三〕尺　據殿本改，與續志合。
一０六頁一０行　尚書琁機鈐　按：汲本、殿本「機」作「璣」，下同。
一０七頁　二行　春秋感精符曰　按：下所引乃宋均注語，合有一「注」字。
一一一頁　一行　（武）〔昭〕帝拜范明友為度遼將軍　據殿本考證引何焯說改。按：通鑑注引亦作「昭帝」。
一一一頁　九行　春秋圖讖所為至譴　刊誤謂案文「為」當作「謂」。今按：謂為古字通作，汲本作「謂」。
一一一頁一二行　微子所歎　按：集解引沈濤說，謂「微子」當作「微管」，六朝人每以管仲為微管。
一一一頁一五行　天道得正　按：殿本「天」作「人」。
一一一頁一五行　日明則道正　按：殿本「道正」作「政理」。
一一二頁　八行　明王不聽　按：殿本「王」作「主」，與今本管子合。
一一三頁　八行　五穀黍稷麥麻尗也　按：校補謂殿本「尗」作「豆」，與周禮原注合。
一一四頁一一行　成帝陽嘉中所作也　按：成帝年號有「陽朔」，有「鴻嘉」，無「陽嘉」，注必有誤。
一一六頁一四行　厥土惟黑壤　按：殿本作「厥土惟壤」，無「黑」字，與書禹貢合。
一一七頁　九行　冬十月壬辰晦日有食之　按：是年十月甲辰朔，不得有「壬辰」。續五行志作「甲辰晦」，亦非。今查是年九、十、十一等月皆無日食，參閱續五行志六校記。
一一八頁　八行　完城旦至司寇五匹　按：張森楷校勘記謂監本「寇」下有「作」字，下十八年同。
一一九頁　八行　郎從官〔視事〕二十歲已上　據刊誤補。
一二０頁　八行　取其地置宜禾都尉　按：汲本、殿本「取」作「即」。
一二０頁　八行　今伊州（細）〔納〕職縣　姚範謂「細」為「納」字之訛。按：姚說是，各本皆未正，今據改。
一二一頁　五行　甘露降於甘陵　按：惠棟補注引通鑑考異，謂「甘陵」當作「原陵」。
一二一頁一三行　中二千石二千石下至黃綬　按：刊誤謂案文既云中二千石下至黃綬，不須更比二千石，明多「二千石」三字。
一二二頁　一行　楊浮異物志　按：集解引惠棟說，謂「浮」當作「孚」。漢議郎楊孚，字孝先，撰異物志一卷，見廣志及經籍志。
一二三頁　四行　及流民無名數　按：刊誤謂多一「及」字。
一二三頁　五行　能興雲〔致〕雨者　據殿本補。按：章帝紀建初五年詔書亦作「能興雲致雨者」。
一二四頁　四行　長三丈五步出外為小廚　刊誤謂「三丈五步」不成文理，當作「五尺」。按：東觀記亦作「五步」，「五步」二字應屬下為句，劉說非。又按：各本無「出」字。
一二四頁　八行　有非其人　殿本、集解本「有」作「苟」。張森楷校勘記謂群書治要亦作「有」，是唐本不作「苟」也。今按：有猶如也。有非其人猶言如非其人耳。
一二四頁一四行　在上無矝大之色　汲本、殿本「矝」作「矜」。今按：段注說文「矜」作「矝」，云從矛令聲。
