△卷二十一　　任李萬邳劉耿列傳第十一
任光子隗
任光字伯卿，南陽宛人也。少忠厚，為鄉里所愛。初為鄉嗇夫，郡縣吏。〔一〕漢兵至宛，軍人見光冠服鮮明，令解衣，將殺而奪之。會光祿勳劉賜適至，視光容貌長者，乃救全之。光因率黨與從賜，為安集掾，拜偏將軍，與世祖破王尋、王邑。
〔一〕　續漢書志曰：「三老、游徼，郡所署也，秩百石，掌一鄉人。其鄉小者，縣署嗇夫一人，主知人善惡，為役先後，知人貧富，為賦多少。」
更始至洛陽，以光為信都太守。及王郎起，郡國皆降之，光獨不肯，遂與都尉李忠、令萬脩、〔一〕功曹阮況、五官掾郭唐等〔二〕同心固守。廷掾持王郎檄〔三〕詣府白光，光斬之於巿，以徇百姓，發精兵四千人城守。更始二年春，世祖自薊還，狼狽不知所向，傳聞信都獨為漢拒邯鄲，即馳赴之。光等孤城獨守，恐不能全，〔四〕聞世祖至，大喜，吏民皆稱萬歲，即時開門，與李忠、萬脩率官屬迎謁。世祖入傳舍，謂光曰：「伯卿。今埶力虛弱，欲俱入城頭子路、力子都兵中，何如邪？」光曰：「不可。」世祖曰：「卿兵少，何如？」光曰：「可募發奔命，出攻傍縣，若不降者，恣聽掠之。人貪財物，則兵可招而致也。」世祖從之。拜光為左大將軍，封武成侯，留南陽宗廣領信都太守事，使光將兵從。光乃多作檄文曰：「大司馬劉公將城頭子路、力子都兵百萬眾從東方來，擊諸反虜。」遣騎馳至鉅鹿界中。吏民得檄，傳相告語。世祖遂與光等投暮入堂陽界，〔五〕使騎各持炬火，彌滿澤中，光炎燭天地，舉城莫不震驚惶怖，其夜即降。旬日之閒，兵眾大盛，因攻城邑，遂屠邯鄲，迺遣光歸郡。
〔一〕　信都令也。
〔二〕　續漢志曰：「五官掾，掌署諸曹事。」
〔三〕　東觀記扶柳縣廷掾。
〔四〕　獨守無援，故恐之。
〔五〕　投，至也。堂陽，今冀州縣也。
城頭子路者，東平人，姓爰，名曾，字子路，與肥城劉詡起兵盧城頭，〔一〕故號其兵為「城頭子路」。曾自稱「都從事」，詡稱「校三老」，寇掠河、濟閒，眾至二十餘萬。更始立，曾遣使降，拜曾東萊郡太守，〔二〕詡濟南太守，皆行大將軍事。是歲，曾為其將所殺，眾推詡為主，更始封詡助國侯，令罷兵歸本郡。
〔一〕　盧，縣名，屬太山郡，今濟州縣。
〔二〕　今萊州。
力子都者，東海人也。起兵鄉里，鈔擊徐、兗界，眾有六七萬。更始立，遣使降，拜子都徐州牧。為其部曲所殺，餘黨復相聚，與諸賊會於檀鄉，〔一〕因號為檀鄉。檀鄉渠帥董次仲始起茌平，〔二〕遂渡河入魏郡清河，與五校合，眾十餘萬。建武元年，世祖入洛陽，遣大司馬吳漢等擊檀鄉，明年春，大破降之。
〔一〕　今兗州瑕丘縣東北有檀鄉。
〔二〕　茌平，縣名，屬東郡，故城在今博州聊城縣東。茌音仕疑反。
是歲，更封光阿陵侯，〔一〕食邑萬戶。五年，徵詣京師，奉朝請。其冬卒。子隗嗣。
〔一〕　阿陵，縣名，屬涿郡也。
後阮況為南陽太守，郭唐至河南尹，皆有能名。
隗字仲和，少好黃老，清靜寡欲，所得奉秩，常以賑卹宗族，收養孤寡。顯宗聞之，擢奉朝請，遷羽林左監、〔一〕虎賁中郎將，又遷長水校尉。肅宗即位，雅相敬愛，數稱其行，以為將作大匠。〔二〕將作大匠自建武以來常謁者兼之，至隗迺置真焉。建初五年，遷太僕，八年，代竇固為光祿勳，所歷皆有稱。章和元年，拜司空。
〔一〕　續漢志曰：「羽林有左、右監一人，各六百石，主左、右羽林騎。」
〔二〕　前書曰，將作少府，秦官也，景帝更名將作大匠，秩二千石。
隗義行內修，不求名譽，而以沈正見重於世。和帝即位，大將軍竇憲秉權，專作威福，內外朝臣莫不震懾。時憲擊匈奴，國用勞費，隗奏議徵憲還，前後十上。獨與司徒袁安同心畢力，持重處正，鯁言直議，無所回隱，〔一〕語在袁安傳。
〔一〕　持重謂守正也。〔鯁言謂〕執議不移。回，邪也。隱，避也。
永元四年薨，子屯嗣。帝追思隗忠，擢屯為步兵校尉，徙封西陽侯。〔一〕
〔一〕　西陽，縣名，屬山陽郡也。
屯卒，子勝嗣。〔一〕勝卒，子世嗣，徙封北鄉侯。〔二〕
〔一〕　東觀漢記（曰）「勝」字作「騰」。
〔二〕　北鄉，縣名，屬齊郡。
李忠字仲都，東萊黃人也。〔一〕父為高密都尉。〔二〕忠元始中以父任為郎，署中數十人，而忠獨以好禮修整稱。王莽時為新博屬長，〔三〕郡中咸敬信之。
〔一〕　黃，今萊州縣也，故城在縣東南。
〔二〕　臣賢案：東觀記、續漢書並云「中尉」。又郡國志高密，侯〔國〕。百官志皇子封，每國傅、相各一人，中尉一人，比二千石，職如郡都尉，主盜賊。高密非郡，為「都」字者誤。
〔三〕　王莽改信都國曰新博，都尉曰屬長也。
更始立，使使者行郡國，即拜忠都尉官。忠遂與任光同奉世祖，以為右大將軍，封武固侯。時世祖自解所佩綬以帶忠，〔一〕因從攻下屬縣。至苦陘，〔二〕世祖會諸將，問所得財物，唯忠獨無所掠。世祖曰：「我欲特賜李忠，諸卿得無望乎？」即以所乘大驪馬及繡被衣物賜之。〔三〕
〔一〕　東觀記曰：「上初至不脫衣帶，衣服垢薄，使忠解澣長襦，忠更作新袍絝（解）〔鮮〕支小單衣韤而上之。」
〔二〕　苦陘，縣名，屬中山國，章帝改曰漢昌，自此已後，隨代改之，今定州唐昌縣是也。
〔三〕　馬色黑而青曰驪。
進圍鉅鹿，未下，王郎遣將攻信都，信都大姓馬寵等開城內之，收太守宗廣及忠母妻，而令親屬招呼忠。時寵弟從忠為校尉，忠即時召見，責數以背恩反城，因格殺之。諸將皆驚曰：「家屬在人手中，殺其弟，何猛也！」忠曰：「若縱賊不誅，則二心也。」世祖聞而美之，謂忠曰：「今吾兵已成矣，將軍可歸救老母妻子，宜自募吏民能得家屬者，賜錢千萬，來從我取。」忠曰：「蒙明公大恩，思得效命，誠不敢內顧宗親。」世祖迺使任光將兵救信都，光兵於道散降王郎，無功而還。會更始遣將攻破信都，忠家屬得全。世祖因使忠還，行太守事，收郡中大姓附邯鄲者，誅殺數百人。及任光歸郡，忠迺還復為都尉。建武二年，更封中水侯，〔一〕食邑三千戶。其年，徵拜五官中郎將，從平龐萌、董憲等。
〔一〕　中水，縣，屬涿郡。前書音義曰：「此縣在兩河之閒，故曰中水。」故城在今瀛州樂壽縣西北。
六年，遷丹陽太守。是時海內新定，南方海濱江淮，多擁兵據土。忠到郡，招懷降附，其不服者悉誅之，旬月皆平。忠以丹陽越俗不好學，嫁娶禮儀，衰於中國，乃為起學校，習禮容，春秋鄉飲，〔一〕選用明經，郡中向慕之。墾田增多，三歲閒流民占著者五萬餘口。〔二〕十四年，三公奏課為天下第一，遷豫章太守。病去官，〔三〕徵詣京師。十九年，卒。
〔一〕　校亦學也。禮記曰：「鄉飲酒之義，主人拜迎賓於庠門之外，三揖而後至階，三讓而後升，所以致尊讓也。六十者坐，五十者立侍，以聽政役，所以明尊長也。合諸鄉射，教之鄉飲酒之禮，而孝悌之行立。」鄭玄注曰：「春秋以禮會民於州序也。」
〔二〕　著音直略反。
〔三〕　東觀記曰：「病溼痹，免。」
子威嗣，威卒，子純嗣，永平九年，坐母殺純叔父，國除。〔一〕永初七年，鄧太后復封純琴亭侯。純卒，子廣嗣。
〔一〕　東觀記曰：「永平二年，坐純母禮殺威弟季。」
萬脩字君游，扶風茂陵人也。更始時，為信都令，與太守任光、都尉李忠共城守，迎世祖，拜為偏將軍，封造義侯。及破邯鄲，拜右將軍，從平河北。建武二年，更封槐里侯。與揚化將軍堅鐔俱擊南陽，未剋而病，卒于軍。
子普嗣，徙封泫氏侯。〔一〕普卒，子親嗣，徙封扶柳侯。〔二〕親卒，無子，國除。永初七年，鄧太后紹封脩曾孫豐為曲平亭侯。豐卒，子熾嗣。永建元年，熾卒，無子，國除。延熹二年，桓帝紹封脩玄孫恭為門德亭侯。
〔一〕　泫氏，縣名，屬上黨郡。西有泫谷水，故以為名。今澤州高平縣也。泫音（工玄）〔胡涓〕反。
〔二〕　扶柳，縣名，故城在今冀州信都縣西。
邳彤字偉君，信都人也。父吉，為遼西太守。彤初為王莽和成卒正。〔一〕世祖徇河北，至下曲陽，彤舉城降，復以為太守，留止數日。世祖北至薊，會王郎兵起，使其將徇地，所到縣莫不奉迎，唯和成、信都堅守不下。彤聞世祖從薊還，失軍，欲至信都，乃先使五官掾張萬、督郵尹綏，選精騎二千餘匹，掾路迎世祖軍。彤尋與世祖會信都。世祖雖得二郡之助，而兵眾未合，議者多言可因信都兵自送，西還長安。彤廷對曰：「議者之言皆非也。吏民歌吟思漢久矣，故更始舉尊號而天下響應，三輔清宮除道以迎之。一夫荷戟大呼，則千里之將無不捐城遁逃，虜伏請降。自上古以來，亦未有感物動民其如此者也。又卜者王郎，假名因埶，驅集烏合之眾，遂震燕、趙之地；況明公奮二郡之兵，揚響應之威，以攻則何城不克，以戰則何軍不服！今釋此而歸，豈徒空失河北，必更驚動三輔，墮損威重，非計之得者也。若明公無復征伐之意，則雖信都之兵猶難會也。何者？明公既西，即邯鄲城民不肯捐父母，背城主，而千里送公，其離散亡逃可必也。」世祖善其言而止。即日拜彤為後大將軍，和成太守如故，使將兵居前。比至堂陽，堂陽已反屬王郎，彤使張萬、尹綏先曉譬吏民，世祖夜至，即開門出迎。引兵擊破白奢賊於中山。自此常從戰攻。
〔一〕　東觀記曰：「王莽分鉅鹿為和成郡，居下曲陽，以彤為卒正也。」
信都復反為王郎，郎所置信都王捕繫彤父弟及妻子，使為手書呼彤曰：「降者封爵，不降族滅。」彤涕泣報曰：「事君者不得顧家。彤親屬所以至今得安於信都者，劉公之恩也。公方爭國事，彤不得復念私也。」會更始所遣將攻拔信都，郎兵敗走，彤家屬得免。
及拔邯鄲，封武義侯。建武元年，更封靈壽侯，〔一〕行大司空事。帝入洛陽，拜彤太常，月餘日轉少府，是年免。復為左曹侍中，〔二〕常從征伐。六年，就國。
〔一〕　靈壽，縣名，故城在今恆州靈壽縣西北。
〔二〕　前書曰，侍中有左、右曹。入侍天子，故曰侍中。
彤卒，子湯嗣，九年，徙封樂陵侯。〔一〕十九年，湯卒，子某嗣；〔二〕無子，國除。元初元年，鄧太后紹封彤孫音為平亭侯。音卒，子柴嗣。
〔一〕　樂陵，縣名，屬平原郡，故城在今滄州樂陵縣東也。
〔二〕　史闕名也。
初，張萬、尹綏與彤俱迎世祖，皆拜偏將軍，亦從征伐。萬封重平侯，綏封平臺侯。〔一〕
〔一〕　重平，縣名，屬勃海郡，故城在今安德縣西北。臣賢案：平臺，縣，屬常山郡，諸本多云「平臺」者，誤也。
論曰：凡言成事者，以功著易顯；謀幾初者，以理隱難昭。〔一〕斯固原情比跡，所宜推察者也。若迺議者欲因二郡之眾，建入關之策，委成業，臨不測，而世主未悟，謀夫景同，邳彤之廷對，其為幾乎！語曰「一言可以興邦」，〔二〕斯近之矣。
〔一〕　幾者，事之先見者也。
〔一〕　論語（曰）魯定公謂孔子之言。
劉植字伯先，鉅鹿昌城人也。王郎起，植與弟喜、從兄歆〔一〕率宗族賓客，聚兵數千人據昌城。聞世祖從薊還，迺開門迎世祖，以植為驍騎將軍，喜、歆偏將軍，皆為列侯。時真定王劉揚起兵以附王郎，眾十餘萬，世祖遣植說揚，揚迺降。世祖因留真定，納郭后，后即揚之甥也，故以此結之。迺與揚及諸將置酒郭氏漆里舍，〔二〕揚擊筑為歡，因得進兵拔邯鄲，從平河北。
〔一〕　東觀記（曰）「喜」作「嘉」，字共仲；歆字細君也。
〔二〕　漆（園）〔里〕即郭氏所居之里名也。
建武二年，更封植為昌城侯。討密縣賊，戰歿。子向嗣。帝使喜代將植營，復為驍騎將軍，封觀津侯。〔一〕喜卒，復以歆為驍騎將軍，封浮陽侯。〔二〕喜、歆從征伐，皆傳國于後。向徙封東武陽侯，〔三〕卒，子述嗣，永平十五年，坐與楚王英謀反，國除。
〔一〕　觀津，縣名，故城在今德州蓨縣西北。
〔二〕　浮陽，縣名，屬勃海郡，在浮水之陽，今滄州清池縣也。
〔三〕　東武陽，縣，屬東郡，在武水之陽，故城在今魏州（華陽）〔莘縣〕南。
耿純字伯山，鉅鹿宋子人也。父艾，為王莽濟平尹。〔一〕純學於長安，因除為納言士。〔二〕
〔一〕　莽改定陶國曰濟平也。
〔二〕　王莽法古置納言之官，即尚書也。每官皆置士，故曰納言士也。
王莽敗，更始立，使舞陰王李軼降諸郡國，純父艾降，還為濟南太守。時李軼兄弟用事，專制方面，賓客游說者甚眾。純連求謁不得通，久之迺得見，因說軼曰：「大王以龍虎之姿，遭風雲之時，〔一〕奮迅拔起，期月之閒兄弟稱王，〔二〕而德信不聞於士民，功勞未施於百姓，寵祿暴興，此智者之所忌也。〔三〕兢兢自危，猶懼不終，而況沛然自足，可以成功者乎？」〔四〕軼奇之，且以其鉅鹿大姓，迺承制拜為騎都尉，授以節，令安集趙、魏。
〔一〕　遭，遇也。易曰：「雲從龍，風從虎。」
〔二〕　拔猶卒也。拔音步末反。期音期。
〔三〕　前書陳嬰母謂嬰曰「暴得富貴者不祥也」，故云智者之所忌也。
〔四〕　公羊傳曰：「力沛然若有餘。」何休注曰：「沛，有餘（優饒）貌。」
會世祖度河至邯鄲，純即謁見，世祖深接之。純退，見官屬將兵法度不與它將同，遂求自結納，獻馬及縑帛數百匹。世祖北至中山，留純邯鄲。會王郎反，〔一〕世祖自薊東南馳，純與從昆弟訢、宿、植共率宗族賓客二千餘人，〔二〕老病者皆載木自隨，奉迎於育〔三〕。拜純為前將軍，封耿鄉侯，〔四〕訢、宿、植皆偏將軍，使與純居前，降宋子，從攻下曲陽及中山。
〔一〕　東觀記曰：「王郎舉尊號，欲收純，純持節與從吏夜逃出城，（柱）〔駐〕節道中，詔取行者車馬，得數十，馳歸宋子，與從兄訢、宿、植俱詣上所在盧奴，言王郎（所）反（之）狀。」
〔二〕　續漢書曰「皆衣縑襜褕絳衣」也。
〔三〕　左傳曰：「又如是而嫁，將就木焉。」木謂棺也，老病者恐死，故載以從軍。育，縣名，故城在冀州。
〔四〕　酈元注水經曰，〔成〕郎水北有耿鄉，光武封耿純為侯國，俗謂之宜安城。其故城在今恆州槁城縣西南也。
是時郡國多降邯鄲者，純恐宗家懷異心，迺使訢、宿歸燒其廬舍。世祖問純故，對曰：「竊見明公單車臨河北，非有府臧之蓄，重賞甘餌，可以聚人者也，〔一〕徒以恩德懷之，是故士眾樂附。今邯鄲自立，北州疑惑，純雖舉族歸命，老弱在行，猶恐宗人賓客半有不同心者，故燔燒屋室，絕其反顧之望。」世祖歎息。及至鄗，世祖止傳舍，鄗大姓蘇公反城開門內王郎將李惲。純先覺知，將兵逆與惲戰，大破斬之。從平邯鄲，又破銅馬。
〔一〕　黃石公記曰：「芳餌之下必有懸魚，重賞之下必有死夫。」易曰：「何以聚人，曰財。」故純引之。
時赤眉、青犢、上江、大彤、鐵脛、五幡十餘萬眾並在射犬，世祖引兵將擊之。純軍在前，去眾營數里，賊忽夜攻純，雨射營中〔一〕，士多死傷。純勒部曲，堅守不動。選敢死二千人，俱持彊弩，各傅三矢，使銜枚閒行，〔二〕繞出賊後，齊聲呼譟，彊弩並發，賊眾驚走，追擊，遂破之。馳騎白世祖。世祖明旦與諸將俱至營，勞純曰：「昨夜困乎？」純曰：「賴明公威德，幸而獲全。」世祖曰：「大兵不可夜動，故不相救耳。軍營進退無常，卿宗族不可悉居軍中。」迺以純族人耿伋為蒲吾長，〔三〕悉令將親屬居焉。
〔一〕　矢下如雨也。
〔二〕　傅，著也。
〔三〕　蒲吾，縣名，屬常山郡，故城在今恆州靈壽縣南。
世祖即位，封純高陽侯。擊劉永於濟陰，下定陶。初，純從攻王郎，墯馬折肩，時疾發，迺還詣懷宮。〔一〕帝問「卿兄弟誰可使者」，純舉從弟植，於是使植將純營，純猶以前將軍從。
〔一〕　懷，河內縣名，有離宮焉。
時真定王劉揚復造作讖記云：「赤九之後，癭揚為主。」〔一〕揚病癭，欲以惑眾，與綿曼賊交通。〔二〕建武二年春，遣騎都尉陳副、游擊將軍鄧隆徵揚，揚閉城門，不內副等。乃復遣純持節，行赦令於幽、冀，所過並使勞慰王侯。密敕純曰：「劉揚若見，因而收之。」純從吏士百餘騎與副、隆會元氏，俱至真定，止傳舍。揚稱病不謁，以純真定宗室之出，〔三〕遣使與純書，欲相見。純報曰：「奉使見王侯牧守，不得先詣，如欲面會，宜出傳舍。」時揚弟（林）〔臨〕邑侯讓及從兄細〔四〕各擁兵萬餘人，揚自恃眾強而純意安靜，即從官屬詣之，兄弟並將輕兵在門外。揚入見純，純接以禮敬，因延請其兄弟，皆入，迺閉閤悉誅之，因勒兵而出。真定震怖，無敢動者。帝憐揚、讓謀未發，並封其子，復故國。
〔一〕　漢以火德，故云赤也。光武於高祖九代孫，故云九。
〔二〕　綿曼，縣名，屬真定國，故城在今恆州石邑縣西北，俗音訛，謂之「人文」故城也。
〔三〕　男子謂姊妹之子為出也。
〔四〕　東觀記、續漢書「細」並作「紺」。
純還京師，因自請曰：「臣本吏家子孫，幸遭大漢復興，聖帝受命，備位列將，爵為通侯。天下略定，臣無所用志，願試治一郡，盡力自效。」帝笑曰：「卿既治武，復欲修文邪？」迺拜純為東郡太守。時東郡未平，純視事數月，盜賊清寧。四年，詔純將兵擊更始東平太守范荊，荊降。進擊太山濟南及平原賊，皆平之。居東郡四歲，時發干長有罪，純案奏，圍守之，奏未下，長自殺。純坐免，以列侯奉朝請。從擊董憲，道過東郡，百姓老小數千隨車駕涕泣。云「願復得耿君」。帝謂公卿曰：「純年少被甲冑為軍吏耳。治郡迺能見思若是乎？」
六年，定封為東光侯。〔一〕純辭就國，帝曰：「文帝謂周勃『丞相吾所重，君為我率諸侯就國』，今亦然也。」純受詔而去。至鄴，賜穀萬斛。到國，弔死問病，民愛敬之。八年，東郡、濟陰盜賊群起，遣大司空李通、橫野大將軍王常擊之。帝以純威信著於衛地〔二〕，遣使拜太中大夫，使與大兵會東郡。東郡聞純入界，盜賊九千餘人皆詣純降，大兵不戰而還。璽書復以為東郡太守，吏民悅服。十三年，卒官，謚曰成侯。子阜嗣。
〔一〕　東光，今滄州縣也。續漢書曰：「六年，上令諸侯就國，純上書自陳，前在東郡案誅涿郡太守朱英親屬，今國屬涿，誠不自安。制書報曰：『侯前奉公行法，朱英久吏，曉知義理，何時當以公事相是非！然受堯舜之罰者不能愛己也，已更擇國土，令侯無介然之憂。』乃更封純為東光侯也。」
〔二〕　東郡舊衛地也。
植後為輔威將軍，封武邑侯。〔一〕宿至代郡太守，封遂鄉侯。訢為赤眉將軍，封著武侯，從鄧禹西征，戰死雲陽。凡宗族封列侯者四人，關內侯者三人，為二千石者九人。
〔一〕　武邑，縣名，屬信都，今冀州縣也。
阜徙封莒鄉侯，永平十四年，坐同族耿歙與楚人顏忠辭語相連，國除。建初二年，肅宗追思純功，紹封阜子盱為高亭侯。盱卒，無嗣，帝復封盱弟騰。〔一〕卒，子忠嗣。忠卒，孫緒嗣。
〔一〕　續漢書云「封騰高亭侯」也。
贊曰：任、邳識幾，嚴城解扉。〔一〕委佗還旅，二守焉依〔二〕。純、植義發，奉兵佐威。
〔一〕　解猶開也。
〔二〕　委音於危反。佗音移，行貌也。旅，眾也。還旅謂自薊而還也。二守謂任光為信都太守，邳彤為和成太守也。左傳曰：「平王東遷，晉、鄭焉依。」言光武失軍而南還，依任、邳以成功。
校勘記
七五二頁　一行　力子都　汲本「力」作「刁」。校補謂應作「刁」，刁字本即刀字，故易與力混。今按：前書莽傳作「力」。
七五二頁　二行　拜光為左大將軍　按：集解引惠棟說，謂水經注云左將軍，無「大」字。
七五二頁一四行　拜曾東萊郡太守　刊誤謂他處復字郡名皆不言「郡太守」，明此衍「郡」字。今按：何焯校本滅「萊」字，謂上云寇掠河濟閒，則「萊」字當衍，注亦誤。
七五四頁　七行　〔鯁言謂〕執議不移　據校補補。
七五四頁一一行　東觀漢記（曰）　按：「曰」字明衍，今刪。
七五四頁一三行　李忠字仲都　按：集解引惠棟說，謂袁紀「都」作「卿」。
七五五頁　二行　高密侯〔國〕　按：刊誤謂「侯」當作「國」。校補謂高密前漢為王國，後漢為侯國，注所引乃續志，作「侯」明不誤，特奪「國」字耳。今據補。
七五五頁　五行　以為右大將軍　按：集解引惠棟說，謂東觀記無「大」字。
七五五頁　六行　時世祖自解所佩綬以帶忠　按：沈欽韓謂北堂書鈔引東觀記曰「時無綬，上自解所佩綬以賜仲都」，疑此脫「無綬」二字。
七五五頁　九行　解澣長襦　按：「澣」原訛「瀚」，逕改正。
七五五頁　九行　（解）〔鮮〕支　集解引沈欽韓說，謂當作「鮮支」，廣雅「鮮支，絹也」。今據改。
七五七頁　九行　泫音（工玄）〔胡涓〕反　據汲本、殿本改。按：原作「工玄反」，疑是「五玄反」之誤。
七五七頁一一行　邳彤　按：校補謂蜀志譙周傳作「邳肜」。
七五七頁一一行　彤初為王莽和成卒正　按：集解引惠棟說，謂本紀作「和戎」，胡三省、王應麟本皆作「戎」，惟水經注作「和城」。
七五八頁　一行　所到縣莫不奉迎　按：李慈銘謂「所到」下脫一「郡」字。
七五八頁　六行　亦未有感物動民其如此者也　按：王先謙謂「其」字當衍。
七六０頁　二行　論語（曰）魯定公謂孔子之言　據汲本、殿本刪。
七六０頁　八行　東觀記（曰）　按：「曰」字衍，今刪。
七六０頁　九行　漆（園）〔里〕即郭氏所居之里名也　據刊誤改。
七六一頁　二行　故城在今魏州（華陽）〔莘縣〕南　集解引沈欽韓說，謂注「華陽」誤，隋志莘縣後周置武陽郡，「莘」與「華」相似，又衍「陽」字。今據改。
七六二頁　一行　沛有餘（優饒）貌　據今本公羊傳何注刪。
七六二頁　四行　奉迎於育　通鑑胡注謂賢曰「育，縣名」，余考兩漢志無育縣，蓋「貰」字之誤。今按：前志鉅鹿郡有貰縣。
七六二頁　六行　（柱）〔駐〕節道中　據汲本、殿本改，與聚珍本東觀記合。
七六二頁　七行　言王郎（所）反（之）狀　據王先謙說刪。
七六二頁一０行　〔成〕郎水北有耿鄉　據集解引沈欽韓說補。
七六二頁一四行　鄗大姓蘇公反城開門內王郎將李惲　按：李慈銘謂城開二字疑誤倒，當作「開城門」。
七六四頁　三行　宜出傳舍　按：袁宏紀作「宜自強來」。
七六四頁　三行　（林）〔臨〕邑侯讓　王先謙謂「林」當從帝紀作「臨」。今據改。
七六四頁　八行　謂之人文故城也　集解引錢大昕說，謂古音文如岷，與曼聲相近。今按：「人」本作「民」，章懷避唐諱改之。古音文如岷，「民文」與「綿曼」聲相近也。
