△誌第二十二　　郡國四
濟南　平原　樂安　北海　東萊　齊國　右青州　南陽　南郡　江夏　零陵　桂陽　武陵　長沙　右荊州　九江　丹陽　廬江　會稽　吳郡　豫章　　　　右揚州
濟南國故齊，文帝分。雒陽東千八百里。十城，戶七萬八千五百四十四，口四十五萬三千三百八。
東平陵有鐵。有譚城。〔一〕有天山。　著　於陵〔二〕臺　菅有賴亭。〔三〕
土鼓　梁鄒　鄒平　東朝陽〔四〕　歷城有鐵。有巨里聚。〔五〕
〔一〕　故譚國。
〔二〕　杜預曰縣西北有于亭。陳桓子以封齊公子周。
〔三〕　左傳哀六年公如賴。
〔四〕　杜預曰縣西有崔城。
〔五〕　耿弇破費敢處。皇覽曰：「太甲有冢，在歷山上。」
平原郡高帝置。雒陽北一千三百里。九城，戶十五萬五千五百八十八，口百萬二千六百五十八。
平原〔一〕　　高唐濕水出。　　般　　鬲侯國。夏時有鬲君，滅浞立少康。〔二〕　祝阿春秋時曰祝柯。〔三〕有野井亭。〔四〕　　樂陵　　濕陰　　安德侯國。　　厭次本富平，明帝更名。
〔一〕　地道記曰有篤馬河。
〔二〕　魏都賦注曰縣有蓋節淵。三齊記曰：「城南有蒲臺，高八十尺，秦始皇所頓處。在臺下縈蒲繫馬，今蒲猶縈者。」
〔三〕　左傳哀十年「取犁及轅」，杜預曰縣西有轅城。故縣，省。
〔四〕　左傳昭二十五年「齊侯唁公于野井」，杜預曰在縣東。
樂安國高帝西平昌置，為千乘，永元七年更名。雒陽東千五百二十里。九城，戶七萬四千四百，口四十二萬四千七十五。
臨濟本狄，安帝更名。〔一〕　　千乘　高菀　　樂安　　博昌有薄姑城。〔二〕有貝中聚。〔三〕有時水。〔四〕　　蓼城侯國。〔五〕　利故屬齊。　益侯國，故屬北海。　　壽光故屬北海。有灌亭。〔六〕
〔一〕　地道記曰：「狄伐衛懿公。」
〔二〕　古薄姑氏，杜預曰薄姑地。
〔三〕　左傳齊侯田于貝丘，杜預曰縣南有地名貝（中）〔丘〕。
〔四〕　左傳莊九年「戰于乾時」，杜預曰時水在縣界，岐流，旱則竭涸，故曰乾時。
〔五〕　杜預曰縣東北有攝城。
〔六〕　古灌國。
北海國景帝置。建武十三年（有）〔省〕菑川、高密、膠東三國，以其縣屬。十八城，戶十五萬八千六百四十一，口八十五萬三千六百四。
劇有紀亭，古紀國。　　營陵　　平壽有斟城。〔一〕有寒亭，古寒國，浞封此。都昌〔二〕　安丘有渠丘亭。〔三〕　　淳于永元九年復。有密鄉。〔四〕　　平昌侯國，故屬琅邪。有蔞鄉。〔五〕　　朱虛侯國，故屬琅邪，永初元年屬。〔六〕　　東安平故屬菑川。六國時曰安平。有酅亭。〔七〕　　高密侯國。　　昌安侯國，安帝復。　　夷安侯國，安帝復。　　膠東侯國。　　即墨侯國。有棠鄉。〔八〕　　壯武安帝復。〔九〕　　下密安帝復。　　（拒）〔挺〕〔一０〕　　觀陽
〔一〕　杜預曰有斟亭。古斟國，故縣，後省。
〔二〕　左傳莊元年齊遷紀之鄑城。地道記曰鄑城在縣西。
〔三〕　地道記曰有渠丘城。
〔四〕　左傳隱二年紀莒盟密。故密鄉，在縣東北，後省。
〔五〕　左傳昭五年「莒牟夷以牟婁及防、茲來奔」，杜預曰縣西南有防亭。
〔六〕　左傳莊元年齊遷紀郚，杜預曰朱虛縣東南有郚城。鄭志曰：「有小泰山，公玉帶曰岐伯令黃帝封東泰山，即此山也。」
〔七〕　故兆。左傳莊三年「紀季以酅入於齊」。地道紀有羌頭山。
〔八〕　左傳襄六年圍棠，杜預曰棠國也。
〔九〕　故夷國。左傳隱元年紀伐夷。
〔一０〕地道記曰：「〔奚〕養澤在西，幽州藪。有萊山，萊王祠。」
東萊郡高帝置。雒陽三千一百二十八里。十三城，戶十萬四千二百九十七，口四十八萬四千三百九十三。
黃〔一〕　牟平　惤侯國。〔二〕　　曲成侯國。〔三〕　　掖侯國。有過鄉。〔四〕當利侯國。　東牟侯國。　　昌陽　盧鄉　長廣故屬琅邪。　　黔陬侯國，故屬琅邪。有介亭。〔五〕　葛盧有尤涉亭。　　不（期）〔其〕侯國，故屬琅邪。〔六〕
〔一〕　地道記曰：「縣東二百三十里至海中，連岑有土道，秦始皇登此山，列二碑，東二百三十里有始皇、漢武帝二碑。」
〔二〕　地道記曰有百枝萊君祠。三齊記曰：「南有蹲犬山，山似犬蹲，有神，劉寵出西都，經此山，山犬吠之，寵曰『山神謂我人也』。」
〔三〕　前書禱萬里沙，在縣。
〔四〕　故過國。
〔五〕　左傳襄二十四年「伐莒，侵介根」，杜預曰縣東北計基城。號介國。
〔六〕　三齊記曰：「鄭玄教授不（期）〔其〕山，山下生草大如〈图F57C〉，葉長一尺餘，堅刃異常，土人名曰康成書帶。」
齊國秦置。雒陽東千八百里。六城，戶六萬四千四百一十五，口四十九萬一千七百六十五。
臨菑本齊，刺史治。〔一〕　　西安有棘里亭。〔二〕有蘧丘里，古渠丘。　　昌國　臨朐有三亭，古郱邑。〔三〕　　廣　　般陽故屬濟南。
〔一〕　爾雅十藪，齊有海隅，郭璞曰海濱廣斥。左傳齊戍葵丘，杜預曰在縣西。皇覽曰：「呂尚冢在縣城南，去縣十餘里，在齊桓公冢南。菑水南桓公冢西北有晏嬰冢。」孟子注曰：「南小山，曰牛山。」博物記曰縣西有袁婁。
〔二〕　杜預曰在縣東。陳桓子封子山。
〔三〕　左傳莊元年齊所徙，杜預曰在縣東南。應劭曰伯氏邑也。地道記曰有石高山。
右青州刺史部，郡、國六，縣六十五。
南陽郡秦置。雒陽南七百里。三十七城，戶五十二萬八千五百五十一，口二百四十三萬九千六百一十八。
宛。本申伯國。〔一〕有南就聚。有瓜里津。〔二〕有夕陽聚。〔三〕有東武亭。　　冠軍邑。　　葉有長山，曰方城。〔四〕有卷城。〔五〕　　新野有東鄉，故新都。〔六〕有黃郵聚。〔七〕　　章陵故舂陵，世祖更名。〔八〕有上唐鄉。〔九〕　西鄂〔一０〕　　雉〔一一〕　　魯陽有魯山。〔一二〕有牛蘭累亭。〔一三〕　　犨　堵陽　博望　舞陰邑。比陽　復陽侯國。有杏聚。　　　平氏桐柏大復山，淮水出。〔一四〕有宜秋聚。〔一五〕　　棘陽〔一六〕有藍鄉。〔一七〕有黃淳聚。〔一八〕　　湖陽邑。〔一九〕　　隨〔二０〕西有斷蛇丘。〔二一〕　　育陽邑。有小長安。〔二二〕有東陽聚。〔二三〕　　涅陽　陰　酇　鄧有鄾聚。〔二四〕　　山都侯國。　　酈侯國。〔二五〕　　穰　朝陽〔二六〕　　蔡陽侯國。〔二七〕　　安眾侯國。〔二八〕　　筑陽侯國。有涉都鄉。〔二九〕　武當有和成聚。〔三０〕　　順陽侯國，故博山。有須聚。　　成都　襄鄉　南鄉　丹水故屬弘農。〔三一〕有章密鄉。有三戶亭。〔三二〕　　析故屬弘農，故楚白羽邑。〔三三〕有武關，在縣西。〔三四〕有豐鄉城。〔三五〕
〔一〕　荊州記曰：「郡城周三十六里。」博物記有申亭。南都賦注曰有玉池、澤陂。
〔二〕　東觀書鄧奉拒光武瓜里。
〔三〕　袁山松書曰：「賈復從擊鄧奉，追至夕陽聚。」
〔四〕　杜預曰方城山在縣南。屈完曰「楚國方城以為城」。皇覽曰：「縣西北去城三里葉公諸梁冢，近縣祠之，曰葉君丘。」
〔五〕　左傳昭二十五年楚子使季然郭卷。
〔六〕　王莽封也。
〔七〕　吳漢破秦豐地。
〔八〕　古今注曰：「建武十八年，使中郎將耿遵築城。」
〔九〕　前志曰故唐國。下江兵，荊州軍。
〔一０〕有精山，朱雋破孫夏。山海經曰：「有豐山，神耕父處之，常遊清泠之淵，出入有光，見即其國為敗。有九鍾焉，是知霜鳴。」郭璞曰：「清泠水在西鄂縣山上，神來時水赤光耀，今有屋祠也。霜降則鍾鳴，故言知也。物有自然感應，而不可為也。」南都賦注：「耕父，旱鬼也。」皇覽曰王子朝冢在縣西。
〔一一〕博物記曰滍水出。
〔一二〕前志曰古魯縣。南都賦注：「有堯山，封劉累，立堯祠。」
〔一三〕謝沈書云牛蘭山也。
〔一四〕前書曰在縣南。荊州記曰：「桐柏淮源涌發，其中潛流三十里，東出大復山南，山南有淮源廟。」博物記曰：「有陽山，出紫草。」
〔一五〕伯升見下江兵。
〔一六〕荊州記曰東北百里有謝城。
〔一七〕伯升襲甄阜（也）〔處〕。
〔一八〕又伯升攻梁丘賜。杜預曰蓼國在東南。前志蓼國湖陽是。
〔一九〕荊州記曰：「樊重母畏雷，為石室避之，悉以文石為階，今存。」
〔二０〕古隨國。
〔二一〕即銜珠之蛇也。杜預曰有賴亭。左傳僖十五年齊伐厲，在縣北。帝王世記曰：「神農氏起列山，謂列山氏，今隨厲鄉是也。」荊州記曰：「縣北界有重山，山有一穴，云是神農所生。又有周迴一頃二十畝地，外有兩重塹，中有九井。相傳神農既育，九井自穿，汲一井則眾井動，即此地為神農社，年常祠之。」
〔二二〕漢軍為甄阜所破處。
〔二三〕朱祐破張成處。
〔二四〕左傳桓九年楚師圍鄾。
〔二五〕荊州記曰：「縣北八里有菊水，其源旁悉芳菊，水極甘馨。又中有三十家，不復穿井，仰飲此水，上壽百二十三十，中壽百餘，七十者猶以為夭。漢司空王暢、太傅袁隗為南陽令，縣月送三十餘石，飲食澡浴悉用之。太尉胡廣父患風羸，南陽恆汲飲此水，疾遂瘳。此菊莖短花大，食之甘美，異於餘菊。廣又收其實，種之京師，遂處處傳植之。」
〔二六〕南都賦陂澤有鉗盧，注曰在縣。
〔二七〕襄陽耆舊傳曰：「有松子亭，下有神陂，中多魚，人捕不可得。」南都賦所稱。
〔二八〕博物記曰：「有土魯山，出紫石英。」
〔二九〕杜預曰穀國在縣北。博物記曰今穀亭。荊州記曰：「縣北四里有開林山，西北有〈图F57C〉山。」
〔三０〕荊州記曰：「縣有女思山，南二百里。有武當。」
〔三一〕南鄉、丹水二縣有商城，張儀與楚商於之地。
〔三二〕左傳哀四年晉執蠻子畀楚師。
〔三三〕左傳昭十八年「許遷于白羽。」
〔三四〕南都賦曰武關在其西，文穎曰去縣百七十里。
〔三五〕左傳哀四年「司馬起豐、析」。荊州記曰：「縣有龍淵，深不測。縣北有馬頭山。」
南郡秦置。雒陽南一千五百里。十七城，戶十六萬二千五百七十，口七十四萬七千六百四。
江陵〔一〕有津鄉。〔二〕　　巫西有白帝城。〔三〕　　秭歸本（歸）國。〔四〕　　中盧侯國。〔五〕　編有藍口聚。〔六〕　當陽〔七〕　華容侯國。雲夢澤在南。〔八〕襄陽有阿頭山。〔九〕　邔侯國。有犁丘城。〔一０〕　宜城侯國。〔一一〕　鄀侯國，永平元年復。〔一二〕　臨沮侯國。有荊山。〔一三〕　枝江侯國。本羅國。有丹陽聚。〔一四〕　夷道〔一五〕　夷陵有荊門，〔一六〕虎牙山。〔一七〕　州陵〔一八〕　很山故屬武陵。
〔一〕　史記曰楚熊渠立長子康為句亶王，張瑩曰今江陵也。皇覽曰：「孫叔敖冢在城中白土里。」
〔二〕　左傳莊十九年楚子大敗於津。荊州記曰：「縣東三里餘有三湖，湖東有水，名萇谷，又西北有小城名曰冶父，左傳曰：『莫敖縊于荒谷，群帥囚于冶父。』縣北十餘里有紀南城，楚王所都。東南有郢城，子囊所城。」史記蘇秦說楚威王：「楚東有夏州。」左傳楚莊伐陳，鄉取一人以歸，謂之夏州。今夏口城有洲，名夏口。
〔三〕　郭璞曰有巫山。
〔四〕　杜預曰夔國。荊州記曰：「縣北一百里有屈平故宅，方七頃，累石為屋基，今其地名樂平。宅東北六十里有女須廟。」
〔五〕　襄陽耆舊傳曰：「古盧戎也。縣西山中有一道，漢時常有數百匹馬出其中，馬形皆小，似巴、滇馬。三國時陸遜攻襄陽，又值（比）〔此〕穴中有數十匹馬出，遜載還建業。蜀使來，有五部兵家滇池者，識其馬色，云亡父所乘，對之流涕。」荊州記云：「是析縣馬頭山。又縣南十五里有疏水，東流注沔。水中有物如馬，甲如鮮鯉，〔射〕不可入。七八月中好在磧上自曝，膝頭似虎掌爪。小兒不知，欲取弄戲，便殺人。或曰，生得者，摘其鼻，厭可小，小便名為木盧。」
〔六〕　下江兵所據。左傳鬥緡以權叛，楚遷於那處，杜預曰：縣東南有那口城。
〔七〕　杜預曰縣東〔南〕有權城。楚武王所剋。荊州記曰：「縣東南有麥城，城東有廬城，沮水西有磨城，伍子胥造此二城以攻麥城。」
〔八〕　杜預曰州國在縣東〔南〕。枝江縣有雲夢城，江夏安陸縣東南有雲夢城，或曰華容縣東南亦有雲夢。巴丘湖，江南之雲夢也。爾雅十藪，楚有雲夢，郭璞曰巴丘湖是也。
〔九〕　岑彭破張楊。襄陽耆舊傳曰：「縣西九里有（萬）〔方〕山，父老傳云交甫所見游女處，此山之下曲隈是也。」荊州記曰：「襄陽舊楚之北津，從襄陽渡江，經南陽，出方關，是周、鄭、晉、衛之道，其東津經江夏，出平睾關，是通陳、蔡、齊、宋之道。」
〔一０〕朱祐禽秦豐蘇嶺山。
〔一一〕杜預曰縣西舊羅國，後徙枝江。
〔一二〕左傳楚文王伐黃，還及湫，杜預曰縣東南有湫城。
〔一三〕山海經曰：「其陽多鐵，其陰多赤金，其（東）〔中〕多牛。」荊州記曰：「西北三十里有清谿，谿北即荊山，首曰景山，即卞和抱璞之處。」南都賦注曰：「漢水至荊山，東別流，為滄浪之水。」
〔一四〕史記曰秦、齊破楚屈匄，遂取丹陽。
〔一五〕荊州記曰縣西北有宜陽山，東南有羊腸山。
〔一六〕岑彭破田戎處。
〔一七〕荊州記曰：「荊門，江南；虎牙，江北。虎牙有文如齒牙，荊門上合下開。」
〔一八〕史記楚考烈王納州于秦。
江夏郡高帝置。雒陽南千五百里。十四城，戶五萬八千四百三十四，口二十六萬五千四百六十四。
西陵　西陽　軑侯國。〔一〕　鄳〔二〕竟陵侯國。有鄖鄉〔三〕。（立）〔有〕章山，本內方。〔四〕　雲杜〔五〕　沙羡　邾〔六〕下雉　蘄春侯國。　鄂　　平春侯國。　南新市侯國。〔七〕　安陸
〔一〕　杜預曰：「古〈云阝〉國，在東南，有〈云阝〉城。」
〔二〕　史記曰无忌說魏安僖王曰「秦不敢攻冥阨之塞」，徐廣云即此縣也。
〔三〕　左傳桓十一年「鄖人軍蒲騷」。
〔四〕　荊州記曰：「山高三十丈，周迴百餘里。」縣東有（申）〔臼〕水。左傳楚公子比為王次魚陂，杜預曰在縣西北。
〔五〕　杜預曰縣東南有鄖城，故國。
〔六〕　地道記曰：「楚滅邾，徙其君此城。」
〔七〕　案本傳有離鄉聚、綠林。
零陵郡武帝置。雒陽南三千三百里。十三城，戶二十一萬二千二百八十四，口百萬一千五百七十八。
泉陵　零陵陽朔山，湘水出。〔一〕　營道南有九疑山。〔二〕　營浦〔三〕　泠道〔四〕　洮陽　　都梁有路山。　夫夷侯國（故屬長沙）。始安侯國。〔五〕重安侯國，故鍾武，永建三年更名。　湘鄉　昭陽侯國。〔六〕　烝陽侯國，故屬長沙。
〔一〕　羅含湘中記曰：「有營水，有洮水，有灌水，有祁水，有宜水，有（春）〔舂〕水，有烝水，有耒水，有米水，有淥水，有連水，有（倒）〔瀏〕水，有（偽）〔溈〕水，有（伯）〔汨〕水，有資水，皆注湘。」
〔二〕　舜之所葬。郭璞山海經注曰：「其山九谿皆相似，故曰九疑。」湘州營陽郡記曰：「山下有舜祠，故老相傳，舜登九疑。」
〔三〕　營陽郡記曰：「縣南三里餘有舜南巡止宿處，今立廟。」
〔四〕　有（春）〔舂〕陵鄉。
〔五〕　始安郡記曰縣東有駮樂山，東有遼山。
〔六〕　荊州記，縣東有余水，傍有漁父廟。
桂陽郡高帝置。上領山。在雒陽南三千九百里。十一城，戶十三萬五千二十九，口五十萬一千四百三。
郴有客嶺山。〔一〕　便　耒陽有鐵。　陰山　南平　臨武　桂陽含洭　湞陽有苲領山。〔二〕　曲江〔三〕　漢寧永和元年置。
〔一〕　湘中記曰：「項籍徙義帝於郴而害之，今有義陵祠。又縣南十數里有馬嶺山，山有仙人蘇耽壇。」荊州記曰：「城南六里縣西北有溫泉，其下流有數十畝田，常十二月下種，明年三月新穀便登，一年三熟。」
〔二〕　始興郡記有吳山。
〔三〕　始興郡記縣北有臨沅山。
武陵郡秦昭王置，名黔中郡，高帝五年更名。雒陽南二千一百里。〔一〕十二城，戶四萬六千六百七十二，口二十五萬九百一十三。
〔一〕　先賢傳曰：「晉代太守趙厥問主簿潘京曰：『貴郡何以名武陵？』京曰：『鄙郡本名義陵，在辰陽縣界，與夷相接，為所攻破，光武時移東出，遂得見全，先識易號。傳曰「止戈為武，高平曰陵」，於是改名焉。』」臣昭案：前書本名武陵，不知此對何據而出。荊州記曰：「郡社中木麃樹，是光武種至今也。」
臨沅〔一〕漢壽故索，陽嘉三年更名，刺史治。〔二〕　孱陵〔三〕　零陽　充　　沅陵先有壺頭山。〔四〕　辰陽　酉陽　遷陵　鐔成　沅南建武二十六年置。　作唐
〔一〕　荊州記曰：「縣南臨沅水，水源出牂牁且蘭縣，至郡界分為五谿，故云五谿蠻。」
〔二〕　漢官儀曰去雒陽三千里。
〔三〕　魏氏春秋曰：「劉備在荊州所都，改曰公安。」
〔四〕　馬援軍度處。有松梁山，山有石，開處數十丈，其上名曰天門。
長沙郡秦置。雒陽南二千八百里。十三城，戶二十五萬五千八百五十四，口百五萬九千三百七十二。
臨湘　攸　荼陵　安城　酃〔一〕　湘南侯國。衡山在東南〔二〕。　連道　　昭陵　益陽〔三〕下雋　羅〔四〕　醴陵〔五〕　容陵
〔一〕　荊州記曰：「有酃湖，周迴三里。取湖水為酒，酒極甘美。」湘東記曰：「縣西南母山，周迴四百里。」
〔二〕　郭璞曰：「山別名岣嶁。」湘中記曰：「衡山有玉牒，禹案其文以治水。遙望衡山如陣雲，沿湘千里，九向九背，迺不復見。」
〔三〕　荊州記曰：「縣南十里有平岡，岡有金井數百，淺者四五尺，深者不測。俗傳云有金人以杖撞地，輒便成井。」
〔四〕　帝王世記曰：「有黃陵亭。」（洞）〔湘〕中記亦云二妃之神。劉表為之立碑。
〔五〕　荊州記曰：「縣東四十里有大山，山有三石室，室中有石床石臼。父老相傳，昔有道士學仙此室，即合金沙之臼。」
右荊州刺史部，郡七，縣、邑、侯國百一十七。〔一〕
〔一〕　魏氏春秋：「建安二十四年，吳分巫、秭歸為固陵郡。二十五年，分南郡之巫、秭歸、夷陵、臨沮並房陵、上庸、西城七縣為新城郡。」
九江郡秦置。雒陽東一千五百里。十四城，戶八萬九千四百三十六，口四十三萬二千四百二十六。
陰陵　壽春〔一〕　浚遒〔二〕　成德　西曲陽　合肥侯國。　歷陽侯國，刺史治。　　當塗有馬丘聚，徐鳳反於此。〔三〕　全椒　　鍾離侯國。　阜陵　　下蔡故屬沛。〔四〕　平阿故屬沛。有塗山。〔五〕　義成故屬沛。
〔一〕　漢官云刺史治，去雒陽千三百里，與志不同。
〔二〕　左傳哀十二年會吳于橐皋，杜預曰在縣東南。案宋均傳，縣有唐后二山。
〔三〕　帝王世記曰：「禹會諸侯塗山。」皇覽曰：「楚大夫子思冢在縣東山鄉西，去縣四十里。子思造芍陂。」
〔四〕　左傳成七年吳入州來，杜預曰下蔡縣。
〔五〕　應劭云山在當塗。左傳「穆有塗山之會」。
丹陽郡秦鄣郡，武帝更名。雒陽東二千一百六十里。建安十三年，孫權分新都郡。十六城，戶十三萬六千五百一十八，口六十三萬五百四十五。
宛陵　溧陽　丹陽　故鄣〔一〕　於潛　涇　歙〔二〕　黝〔三〕　陵陽〔四〕　蕪湖中江在西。〔五〕　秣陵〔六〕南有牛渚。　湖熟侯國。　句容江乘　春穀　石城
〔一〕　秦鄣郡所治。吳興記曰：「中平〔二〕年，分縣南置安吉縣。光和末，張角亂，此鄉守險助國，漢嘉之，故立縣。中平二年，又分立原鄉縣。」
〔二〕　山海經曰三天子鄣山在閩西海北，郭璞曰在縣東，今謂之玉山。魏氏春秋有安勒烏邪山。
〔三〕　魏氏春秋有林歷山。
〔四〕　陵陽子明得仙於此縣山，故以為名。
〔五〕　左傳襄三年楚子伐吳，剋鳩茲，杜預曰在縣之東。
〔六〕　其地本名金陵，秦始皇改。建安十六年，孫權改曰建業。十七年，城石頭。
廬江郡文帝分淮南置。建武十〔三〕年省六安國，以其縣屬。雒陽東一千七百里。十四城，戶十萬一千三百九十二，口四十二萬四千六百八十三。
舒有桐鄉。〔一〕　雩婁侯國。　尋陽〔二〕南有九江，東合為大江。〔三〕　潛〔四〕　　臨湖侯國。　龍舒侯國。　襄安　　晥有鐵。　居巢侯國。〔五〕六安國。〔六〕　蓼侯國。　安豐有大別山。〔七〕　陽泉侯國。〔八〕　安風侯國。
〔一〕　古桐國。左傳昭五年吳敗楚鵲岸，杜預曰縣有鵲尾渚。
〔二〕　有置馬亭，劉勳士眾散處。
〔三〕　釋慧遠廬山記略曰：「山在尋陽南，南濱宮亭湖，北對小江，山去小江三十餘里。有匡俗先生者，出殷周之際，隱遯潛居其下，受道於仙人而共嶺，時謂所止為仙人之廬而命焉。其山大嶺凡七重，圓基，周迴垂五百里。其南嶺臨宮亭湖，下有神廟。七嶺會同，莫升之者。東南有香爐山，其上氛氳若香煙。西南中石門前有雙闕，壁立千餘仞，而瀑布流焉。其中鳥獸草木之美，靈藥芳林之奇，所稱名代。」豫章舊志：「匡俗字君平，夏禹之苗裔也。」
〔四〕　左傳曰昭三十一年「吳人侵楚伐夷，侵潛、六，楚沈尹戍帥師救潛」是也。潛有天柱山。
〔五〕　皇覽曰：「范增冢在郭東。又庭中亞父井，吏民皆祭亞父於居巢庭上，長吏初（親）〔視〕事，皆祭而後從政，後更造祠於東。」廣志曰有二大湖。
〔六〕　皇覽曰皋陶冢在縣。
〔七〕　左傳昭二十三年吳敗諸侯之師于雞父，杜預曰縣南有雞備亭。
〔八〕　廣志曰有陽泉湖。
會稽郡秦置。本治吳，立郡吳，乃移山陰。雒陽東三千八百里。十四城，戶十二萬三千九十，口四十八萬一千一百九十六。
山陰〔一〕會稽山在南，上有禹冢。〔二〕有浙江。〔三〕　鄮　　烏傷〔四〕　諸暨〔五〕　　餘暨〔六〕　太末〔七〕　上虞〔八〕　剡　餘姚　句章〔九〕　鄞　章安故（治）〔冶〕，閩越地，光武更名。〔一０〕　永寧永和三年以章安縣東甌鄉為縣。東部侯國。
〔一〕　越絕曰：「句踐小城山陰是也。稷山者，句踐（濟戎）〔齋戒〕臺。」吳越春秋曰：「句踐築城已成，怪山自至。怪山者，琅耶海中山也。一夕自來，故名怪山。」
〔二〕　山海經曰：「會稽之山四方，上多金玉，下多（瑛）〔玞〕石。」郭璞曰有禹井。越絕曰有重山，句踐葬大夫種。
〔三〕　郭璞注山海經曰江出歙縣玉山。
〔四〕　越絕曰：「有常山，古聖所采藥，高且神。」英雄交爭記曰：「初平三年，分縣南鄉為長山縣。」
〔五〕　越絕曰，興平二年分立吳寧縣。
〔六〕　越絕曰西施之所出。謝承書有涉屋山。魏都賦注有蕭山，潘水出焉。
〔七〕　左傳謂姑蔑。初平三年，分立新安縣。建安四年，孫氏分立豐安縣。二十三年，立遂昌縣。東陽記：「縣龍丘山有九石，特秀林表，色丹白，遠望盡如蓮花。龍丘（長）〔萇〕隱居於此，因以為名。其峰際復有巖穴，外如牕牖，中有石林。巖前有一桃樹，其實甚甘，非山中自有，莫知誰植。」
〔八〕　漢末分南鄉立始寧縣。
〔九〕　山海經曰：「餘句之山，無草木，多金玉。」郭璞曰：「山在餘姚南，句章北，故二縣因以為名。」句踐欲遷吳王於甬東，韋昭曰縣東洲。
〔一０〕晉（元）〔太〕康記曰本鄞縣南之迴浦鄉，章帝章和元年立。未詳。
吳郡順帝分會稽置。雒陽東三千二百里。十三城，戶十六萬四千一百六十四，口七十萬七百八十二。
吳本國。〔一〕震澤在西，後名具區澤。〔二〕　海鹽〔三〕　烏程〔四〕　餘杭〔五〕毗陵季札所居。北江在北。〔六〕　丹徒〔七〕　曲阿　由拳〔八〕安〔九〕富春　陽羨邑。〔一０〕　無錫侯國。〔一一〕　婁
〔一〕　越絕曰：「吳大城，闔閭所造，周四十七里二百一十步二尺。又有伍子胥城，居巢城。昌門外闔閭冢虎丘。穹隆，赤松子所取赤石脂也，去縣二十里。有（鹿）〔麋〕湖，欐谿城。又石城，闔閭置美〔人〕山。虞山，巫咸山。」皇覽曰：「縣東門外孫武冢。又要離冢，縣西南。」
〔二〕　爾雅十藪，吳越之閒有具區，郭璞曰縣南太湖也。中有包山，山下有洞庭，穴道潛行水底，去無所不通，號為地脈。越絕書曰「湖周三萬六千頃」。又有大雷山，小雷山，周處風土記曰舜漁澤之所。臣昭案：此僻在成陽是也。又吳伐越，敗之夫椒，杜預曰太湖中椒山是也。
〔三〕　案今計偕簿，縣之故治，順帝時陷而為湖，今謂為當湖。大旱湖竭，城郭之處可識。
〔四〕　左傳襄三年楚伐吳至於衡山，杜預曰在縣南。或云丹陽縣之橫山，去鳩茲不遠，子重所至也。吳興記曰：「縣西北（其）〔卞〕山有項籍祠。興平二年，太守許貢奏分縣為永縣。」
〔五〕　顧夷曰：「秦始皇至會稽經此，立為縣。」史記曰，始皇臨浙江，水波惡，乃西百二十里，從狹中渡。徐廣曰餘杭也。臣昭案：始皇所過乃在錢塘、富春，豈近餘杭之界乎？
〔六〕　越絕曰：「縣南城，（在荒）〔古淹〕地。上湖中冢者，季子冢也。名延陵墟。」皇覽曰暨陽鄉。
〔七〕　春秋曰朱方。
〔八〕　左傳曰越敗吳於檇李，杜預曰縣南醉李城也。干寶搜神記曰：「秦始皇東巡，望氣者云『五百年後，江東有天子氣。』始皇至，令囚徒十萬人掘汙其地，表以惡名，故改之曰由拳縣。」
〔九〕　越絕曰：「有西岑冢，越王孫開所立，以備春申君，使其子守之，子死遂葬城中。」
〔一０〕郭璞曰：「縣有張公山，洞密有二堂。」
〔一一〕史記曰：「春申君城故吳墟，以自為都邑。」城在無錫。皇覽曰：「吳王太伯冢在吳縣北梅里聚，去城十里。太伯始所居地名句吳。」臣昭案：無錫縣東皇山有太伯冢，民世修敬焉。去墓十里有舊宅、井猶存。臣昭以為即宅為置廟，不如皇覽所說也。越絕曰：「縣西龍尾陵道，春申君初封吳所造。」臣昭案：今見在，自是山名，非築陵道。
豫章郡高帝置。雒陽南二千七百里。二十一城，戶四十萬六千四百九十六，口百六十六萬八千九百六。〔一〕
〔一〕　豫章記曰：「新吳、上蔡、永脩縣，並中平〔中〕立。豫章縣，建安立。上蔡民分徙此地，立名上蔡。」
南昌〔一〕　建城〔二〕　新淦　宜春　廬陵〔三〕　贛有豫章水。　雩都南野有臺領山。　南城　鄱陽有鄱水。黃金采。〔四〕　歷陵有傅昜山。餘汗　鄡陽　彭澤彭蠡澤在西。　柴桑　艾〔五〕　海昏侯國。〔六〕平都侯國，故安平。　石陽　臨汝永元八年置。　建昌永元十六年分海昏置。
〔一〕　豫章記曰：「江、淮唯此縣及吳、臨湘三縣是令。」
〔二〕　此地立名上蔡者。豫章記曰：「縣有葛鄉，有石炭二頃，可燃以爨。」
〔三〕　興平元年，孫策分立廬陵郡。
〔四〕　建安十五年，孫權分立鄱陽郡，治縣。
〔五〕　左傳哀二十年吳公子慶忌所居。
〔六〕　在昌邑城。豫章記曰：「城東十三里，縣列江邊，名慨口，出豫章大江之口也。昌邑王每乘流東望，輒憤慨而還，故謂之慨口。」
右揚州刺史部，郡六，縣、邑、侯國九十二。
校勘記
三四七二頁　四行　左傳哀六年公如賴　按：集解引錢大昕說，謂案左傳云「使胡姬以安孺子如賴」，此云「公」，誤也。
三四七二頁　五行　縣西有崔城　按：襄二十七年杜注云「朝陽縣西北有崔氏城」。
三四七二頁　七行　平原郡九城　按：錢大昕謂「九」當作「十」。說見下。
三四七二頁　九行　濕水出　按：集解引惠棟說，謂前志及水經注「濕」作「漯」，說文從水〈濕，去“氵”〉聲。
三四七二頁一０行　濕陰　按：集解引惠棟說，謂前志亦作「漯陰」，說見上。杜預注左傳，又作「隰」也。
三四七二頁一四行　杜預曰縣西有轅城　按：集解引惠棟說，謂案地理志轅縣屬平原，水經作「援」，酈元引杜預釋地，云轅即援也，濟南祝阿縣有援城。
三四七二頁一六行　高帝西平昌置　按：集解引錢大昕說，謂案文當云「高帝置」，不應有「西平昌」三字，其為衍字無疑。後讀宦者傳，彭愷為西平昌侯，注云西平昌縣屬平原郡，乃悟此三字當屬上文平原郡，而平原郡九城當為十城，因此三字錯入樂安注中，校書者遂改「十」為「九」，以合見成之數耳。又按：張森楷謂錢說致確，但前志平原有平昌縣，當即此西平昌，漏未引及。
三四七三頁　二行　高菀　殿本「菀」作「苑」。按：前志作「宛」，菀、苑、宛三字古通作。
三四七三頁　二行　有薄姑城　按：集解引惠棟說，謂尚書大傳作「蒲姑」。
三四七三頁　六行　古薄姑氏　按：汲本作「左傳姑氏」。惠棟謂當作「古薄姑氏」，「蒲姑」諸本皆訛作「薄姑」，或脫「蒲」字。
三四七三頁　七行　縣南有地名貝（中）〔丘〕　據殿本改，與杜注合。
三四七三頁　九行　杜預曰縣東北有攝城　按：集解引洪頤烜說，謂左昭二十年傳「聊、攝以東」，杜注「聊、攝，齊西界也，平原聊城縣東北有攝城」。蓼城非聊城，注誤證。
三四七三頁一一行　景帝置　按：張森楷校勘記謂案前志為北海郡，故注云「景帝置」，此國為世祖所立，不得依用其文，當云「景帝置郡」，下接「建武」云云，乃為可通。
三四七三頁一一行　（有）〔省〕菑川高密膠東三國　按：校補謂「有」乃「省」之訛，各本皆未正。今據改。
三四七四頁　三行　（拒）〔挺〕　集解引錢大昕說，謂「拒」當作「挺」。宋書州郡志注挺令，前漢屬膠東，後漢屬北海。或以琅邪之柜當之，琅邪之柜從木不從手，志不言故屬琅邪，字形偏旁亦異，故知非也。王先謙謂錢說是，今據改。
三四七四頁一一行　故兆　按：集解引陳景雲說，謂注「故兆」未詳，疑「故紀邑」之訛。
三四七四頁一二行　杜預曰棠國也　按：殿本考證齊召南謂案左傳注原文「棠，萊邑也。北海即墨縣有棠鄉」。此作「棠國也」，非是。
三四七四頁一四行　地道記曰〔奚〕養澤在西　據集解引錢大昕說補。按：錢氏謂注所引地道記，即前志琅邪長廣注文，「養澤」上當有「奚」字。後漢長廣改屬東萊，劉氏不注於東萊之長廣，而注於北海之拒，未詳其故。
三四七四頁一五行　雒陽東三千一百二十八里　按：汲本、殿本「一」作「二」。
三四七五頁　一行　惤侯國　張森楷校勘記謂案說文，從心之「惤」是河南密縣亭，從巾之「〈巾弦〉」是東萊縣，則此當從巾而從心，誤也。今按：張說是。前志作「〈巾弦〉」，王先謙謂說文「〈巾弦〉布出東萊，從巾弦聲」，是作「〈巾弦〉」為正，縣蓋以布得名也。
三四七五頁　一行　掖　按：集解引惠棟說，謂前志作「夜」，夜音亦，又音掖。
三四七五頁　三行　不（期）〔其〕　按：前志作「不其」，惠棟、齊召南皆謂作「不期」誤，今據改。注同。
三四七五頁　五行　列二碑　按：汲本、殿本「列」作「刻」。
三四七五頁一二行　秦置　按：張森楷校勘記謂齊古建國，非秦置，秦置齊郡耳。前志亦是齊郡。此當詳其沿革之由，第云「秦置」，殊疏。或「置」下有「郡」字，誤奪去。
三四七五頁一三行　臨菑　按：前志作「臨淄」。
三四七五頁一四行　有三亭古郱邑　按：校補引錢大昭說，謂「三」字誤，或是「郱」字。
三四七六頁　七行　有長山曰方城　按：前志作「有長城號曰方城」。惠棟補注引水經注、晉志及盛宏之荊州記，證「長山」當作「長城」。
三四七六頁一二行　涅陽　按：集解引錢大昕說，謂安帝妹涅陽公主食邑，當有「邑」字。
三四七六頁一四行　有和成聚　按：汲本、殿本「成」作「城」。
三四七七頁　一行　有章密鄉　按：集解引惠棟說，謂前志及水經丹水注皆作「密陽鄉」。
三四七七頁　七行　杜預曰方城山在縣南屈完曰楚國方城以為城　按：殿本考證謂推尋文義，當云「左傳屈完曰『楚國方城以為城』，杜預曰方城山在縣南」。今此文誤倒。
三四七七頁一一行　吳漢破秦豐地　按：「地」原訛「也」。逕據汲本、殿本改正。
三四七八頁　一行　博物記曰滍水出　按：校補引柳從辰說，謂此引博物記疑當在「魯陽」下。說文滍水出南陽魯陽堯山，東北入汝。灃水出南陽雉衡山，東入汝。前志亦云魯陽有魯山，滍水所出，東北至定陵入汝。雉衡山灃水所出，東至〈屋阝〉入汝。水經說同。明此注誤。
三四七八頁　八行　伯升襲甄阜（也）〔處〕　據汲本、殿本改。按：「也」疑為「地」字之訛。
三四七九頁　一行　上壽百二十三十　按：汲本無「三十」二字。
三四七九頁　三行　此菊莖短花大　按：汲本、殿本「花」作「葩」。
三四七九頁一六行　秭歸本（歸）國　據汲本刪。按：殿本考證謂推尋文義，「國」上衍一「歸」字，注杜預曰夔國，非歸國明矣。
三四七九頁一六行　中盧　按：殿本「盧」作「廬」。
三四八０頁　二行　鄀　按：前志作「若」。
三四八０頁　四行　很山　汲本、殿本「很」作「佷」。按：前志作「佷」，惠棟謂宋書州郡志作「很」。
三四八０頁　七行　湖東有水名萇谷　按：汲本、殿本「萇」作「長」。
三四八０頁一四行　又值（比）〔此〕穴中有數十匹馬出　據汲本、殿本改。
三四八０頁一五行　甲如鮮鯉　按：汲本「鮮」作「鮫」。王先謙謂水經沔水注作「鯪」。
三四八０頁一五行　〔射〕不可入　何焯據宋殘本校，補一「射」字。今據補。
三四八０頁一六行　摘其鼻厭可小小便名為木盧　按：水經沔水注作「摘其皋厭可小小使名為水虎者也」。王先謙謂「厭字屬下，即厭勝之厭」。又按：何焯據殘宋本校，改「木」為「水」。
三四八一頁　三行　縣東〔南〕有權城　惠棟補注依杜注增「南」字，今據補。
三四八一頁　三行　城東有廬城　按：汲本「廬」作「盧」。王先謙謂水經沮水注作「驢」，諺云「東驢西磨，麥城自破」。
三四八一頁　五行　州國在縣東〔南〕　惠棟補注依杜注增「南」字，今據補。
三四八一頁　七行　縣西九里有（萬）〔方〕山　據汲本、殿本改。按：疑「方」原訛「万」，傳寫訛為「萬」也。
三四八一頁　八行　出平睾關　按：汲本、殿本「睾」作「澤」。
三四八一頁一三行　其（東）〔中〕多牛　據殿本、集解本改。按：今山海經作「其中多犛牛」。
三四八二頁　五行　軑　原訛「〈車犬〉」，逕據集解本改。按：前志作「軑」，孟康曰音汏。補注引周壽昌曰：「說文軑，車輨也。從車大聲。今從犬者，誤。」
三四八二頁　五行　（立）〔有〕章山　集解引惠棟說，謂案前志及晉志，「立」字衍。校補謂「立」當作「有」，涉下「章」字而訛。今據改。
三四八二頁一一行　縣東有（申）〔臼〕水　集解引錢大昭說，謂「申」當作「臼」，左傳定五年，「涉于成臼」，杜注「竟陵縣有臼水，出聊屈山，西南入漢」。今據改。
三四八二頁一一行　杜預曰在縣西北　按：今杜注作「竟陵縣西北有甘魚陂」。
三四八三頁　一行　陽朔山　按：校補謂案前志作「陽海山」，說文同。水經注謂陽海山即陽朔山。
三四八三頁　二行　夫夷侯國（故屬長沙）　集解引惠棟說，謂案前志，夫夷本屬零陵，長沙無是縣，此四字衍文。今據刪。
三四八三頁　三行　烝陽　按：集解引惠棟說，謂前志作「承陽」，承音烝。
三四八三頁　五行　有（春）〔舂〕水　據校補引柳從辰說改。
三四八三頁　六行　有（倒）〔瀏〕水有（偽）〔溈〕水　據校補引柳從辰說改。
三四八三頁　六行　有（伯）〔汨〕水　據集解本改。　按：汲本、殿本訛「泊」。
三四八三頁一０行　有（春）〔舂〕陵鄉　據汲本、殿本改。
三四八三頁一三行　高帝置上領山在雒陽南三千九百里　按：張森楷校勘記謂「上領山」三字于上下文皆不屬，不知何縣下山脫攛于此，俟詳攷之。
三四八四頁　七行　晉代太守趙厥　按：集解引錢大昕說，謂晉書「厥」作「廞」。又引周壽昌說，謂延江水注引先賢傳同，惟「趙厥」作「趙偉」。
三四八四頁一四行　去雒陽三千里　按：汲本、殿本「三」作「二」。
三四八五頁　一行　雒陽南二千八百里　按：汲本「二」作「三」。
三四八五頁　三行　攸　前志作「收」。按：攸，孟康音收，前志因訛「收」，詳漢書補注。
三四八五頁　三行　荼陵　汲本、殿本「荼」作「茶」。今按前志，殿本作「茶陵」，補注本據汲本作「荼陵」。王先謙據說文，謂荼與茶通。
三四八五頁　三行　安城　按：集解引惠棟說，謂前志及州郡志皆作「安成」。王先謙謂城成通作。
三四八五頁　九行　（洞）〔湘〕中記　據汲本、殿本改。
三四八六頁　一行　浚遒　按：集解引惠棟說，謂「浚」一作「逡」。
三四八六頁　一行　西曲陽　按：前志作「曲陽」，惠棟謂下邳有曲陽，故加「西」。
三四八六頁　四行　去雒陽千三百里　按：汲本「三」作「二」。
三四八六頁　五行　有唐后二山　按：集解引惠棟說，謂風俗通作「唐居山」。
三四八六頁　九行　丹陽郡　殿本考證謂「陽」當作「楊」。今按：前志作「揚」。補注引宋祁說，謂當作「陽」。又引王鳴盛說，謂「揚」字從手，其屬縣丹陽則從，而南監本俱作「陽」，晉志或作「揚」，或作「陽」，而屬縣則作「楊」，且注云「丹陽山，多赤柳，在西」，然則縣名從木甚明，而郡亦當以此得名，凡從手從，皆傳寫誤也。
三四八六頁一一行　丹陽　集解引惠棟說，謂案晉志「陽」當作「楊」。今按：前志作「陽」。
三四八六頁一一行　於潛　按：前志「潛」作「朁」，音潛。
三四八六頁一一行　黝　按：集解引惠棟說，謂一作「黟」，見說文。
三四八六頁一二行　湖熟　按：前志作「湖孰」。
三四八六頁一四行　秦鄣郡所治　按：集解引惠棟說，謂「秦」當作「故」。
三四八六頁一四行　中平〔二〕年　集解引惠棟說，謂沈約、歐陽忞皆云中平二年，諸本脫「二」字。今據補。
三四八六頁一六行　今謂之玉山　殿本作「今謂之三王山」。按：今山海經郭注亦作「三王山」，然歙縣玉山並見會稽郡注，則作「玉山」為是，何焯校本亦作「玉山」，殿本殆據今山海經改也。
三四八七頁　五行　建武十〔三〕年省六安國　殿本考證齊召南謂應作「十三年」。後章帝元和二年，復改廬江為六安國，至章和二年，和帝即位，復省六安入廬江，此注未明。今據齊說，補一「三」字。
三四八七頁　八行　晥　前志作「睆」，殿本作「皖」。按：晥睆皖並通。
三四八七頁　九行　六安　按：前志六，屬六安國，無「安」字。
三四八八頁　二行　長吏初（親）〔視〕事　據汲本、殿本改。
三四八八頁　五行　縣南有雞備亭　殿本考證謂何焯校本「備」改「人」。今按：今杜注亦作「備」，何氏殆據殘宋本改也。
三四八八頁　七行　立郡吳　殿本考證謂當改「吳立郡」。今按：校補謂立郡吳，謂縣升為郡也，改之於說反窒。
三四八八頁一０行　太末　按：前志「太」作「大」，孟康曰「大音如闥」。
三四八八頁一０行　章安故（治）〔冶〕閩越地光武更名　殿本「治」作「冶」，王先謙謂作「冶」是，今據改。今按：通鑑胡注引洪氏隸釋，謂中有脫文，當作「章安故回浦，章帝更名，東侯官故冶，閩越地，光武更名」，於文乃足。此郡之末有「東部侯國」四字，卻是衍文。說詳通鑑漢獻帝建安元年注。又按：集解引惠棟說，謂「閩越地」宋書州郡志作「閩中地」。又按：集解引錢大昕說，謂案鄭宏傳，舊交阯七郡，貢獻轉運皆從東冶汎海而至。所云東冶，即會稽之冶縣。宏以章帝建初八年為大司農，其時尚稱東冶，則非光武更名明矣。
三四八八頁一二行　東部侯國　集解引錢大昕說，謂案宋書州郡志侯官，前漢無，後漢曰東侯官，屬會稽。此「東部侯國」當即「東侯官」之訛，漢時未見有封東部侯者也。今按：錢說是，然此四字卻是衍文，說見上。
三四八八頁一三行　稷山者句踐（濟戎）〔齋戒〕臺　殿本「者」作「有」。汲本、殿本「濟戎臺」皆作「齋戒臺」。按：越絕書作「齋戒臺」，寶慶會稽縣志云「稷山在縣東五十三里，亦名齋臺山」，則以作「齋戒」為是，今據汲本、殿本改。
三四八八頁一五行　下多（瑛）〔玞〕石　據殿本改。按：今山海經作「玞」，注云「砆武，大石似玉」。
三四八八頁一五行　有重山　按：今本越絕書「重」作「種」。
三四八八頁一六行　江出歙縣玉山　按：今山海經郭注云「按地理志，浙江出新安黟縣南蠻中，東入海，今錢唐浙江是也。黟即歙也」。
三四八九頁　三行　有涉屋山　按：汲本、殿本「屋」作「皇」。
三四八九頁　三行　潘水出焉　汲本、殿本「潘」作「潛」。按：前書補注王先謙謂潛水即潘水也。
三四八九頁　四行　建安四年孫氏分立豐安縣二十三年立遂昌縣　按：集解引錢大昕說，謂宋書州郡志與此異，未知孰是。
三四八九頁　五行　龍丘（長）〔萇〕隱居於此　殿本考證謂「長」當作「萇」。按：集解引馬與龍云，龍丘萇見任延傳。今據改。
三四八九頁　五行　中有石林　按：汲本「林」作「床」。
三四八九頁　八行　餘句之山　按：集解引惠棟說，謂依山海經當作「句餘」。
三四八九頁一０行　晉（元）〔太〕康記曰本鄞縣南之迴浦鄉　錢大昕謂「元康」當作「太康」，今據改。集解引錢大昕說，謂攷班志冶與回浦本是二縣，意者東漢初嘗省迴浦入鄞縣，故有「回浦鄉」之稱。今按：洪氏隸釋謂鄞及回浦皆西漢縣名，謂西漢割郡而置縣，或未可知。至章帝時，回浦已非鄉矣。太康所紀，亦誤也。說詳通鑑漢獻帝建安元年胡注引。
三四八九頁一一行　十三城　按：據錢大昕考證，當作「十二城」，詳下安縣條校勘記。
三四八九頁一四行　安　按：集解引錢大昕說，謂前漢、晉、宋志皆無此縣，本志又不言何年所置，前無所承，後無所併，疑即「婁」之訛，因「婁」脫其半而為「安」，校者不能是正，疑有脫漏，又增「婁」於「無錫」後，並改「十二」城為「十三」。
三四八九頁一五行　婁　殿本考證謂監本脫此一縣，依宋本添。按：前安縣即婁縣之誤，後人不曉，增此一縣，說見上。
三四八九頁一六行　昌門外闔閭冢　按：殿本「昌」作「閶」，與今本越絕書合。
三四九０頁　一行　有（鹿）〔麋〕湖　據殿本改，與今本越絕書合。
三四九０頁　一行　又石城闔閭置美〔人〕山　集解引惠棟說，謂「美山」無攷，案越紐錄曰「石城，闔閭置美人山」，脫「人」字也。今據補。
三四九０頁　一行　虞山巫咸山　按：「巫咸山」之「山」，疑當作「出」。今本越絕書作「虞山者，巫咸所出也」。寰宇記九十一作「巫咸所居」。
三四九０頁　六行　順帝時陷而為湖　按：集解引洪亮吉說，謂水經注「順帝」作「安帝」。
三四九０頁　八行　（其）〔卞〕山有項籍祠　據何焯校本改。
三四九０頁一一行　縣南城（在荒）〔古淹〕地上湖中冢者季子冢也　汲本「在荒地」作「在荒連」，此據殿本改。按：今越絕書云「毗陵縣南城，故古淹君地也」。又云「毗陵上湖中冢者，延陵季子冢也，去縣七十里，上湖通上洲」。殿本殆據越絕書改也。
三四九０頁一七行　吳王太伯冢　按：張森楷校勘記謂太伯非吳王，疑此文有衍誤。
三四九一頁　五行　永脩縣　按：汲本「脩」作「修」。
三四九一頁　五行　並中平〔中〕立　集解引惠棟說，謂諸本脫「中」字。今據補。
三四九一頁　六行　建城　按：前志作「建成」。
三四九一頁　七行　南野　按：前志作「南野」。
三四九一頁一二行　此地立名上蔡者　按：殿本考證齊召南謂案上文豫章郡戶口下分注「豫章記曰」一條三十二字，應在此文之下。遍檢本志，引書必有所指。上文豫章記言「上蔡民分徙此地」，即「此地立名上蔡者」之注解也。不知何以將「豫章記」一條移置於前，後人遂無糾正者。
