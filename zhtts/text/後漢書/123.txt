△誌第二十三　　郡國五
漢中　巴郡　廣漢　蜀郡　犍為　牂牁　越巂　益州　永昌　廣漢屬國　蜀郡屬國　犍為屬國　右益州　隴西　漢陽　武都　金城　安定　北地　武威　張掖　酒泉　敦煌　張掖屬國　張掖居延屬國　右涼州　上黨　太原　上郡　西河　五原　雲中　定襄　鴈門　朔方　右并州　涿郡　廣陽　代郡　上谷　漁陽　右北平　遼西　遼東　玄菟　樂浪　遼東屬國　右幽州　南海　蒼梧　鬱林　合浦　交趾　九真　日南　右交州
漢中郡秦置。雒陽西千九百九十里。九城，戶五萬七千三百四十四，口二十六萬七千四百二。
南鄭〔一〕　成固媯墟在西北。〔二〕　西城〔三〕　褒中〔四〕　沔陽有鐵。〔五〕安陽　錫有錫，春秋時曰錫穴。〔六〕　上庸本庸國。　房陵〔七〕
〔一〕　華陽國志曰：「有池水，從旱山來。」
〔二〕　前書云在西城。帝王世記亦云姚墟在西北，有舜祠。
〔三〕　巴漢志云漢末以為西城郡。
〔四〕　華陽國志曰有唐公（防）〔房〕祠。
〔五〕　華陽國志曰有定軍山。博物記曰縣北有丙穴。巴漢志曰：「縣有度水，水有二原，一曰清檢，二曰濁檢。」
〔六〕　左傳文十一年，楚伐麋，至于錫穴。
〔七〕　巴漢志曰：「建安十三年別屬新城郡。有維山，維水所出，東入瀘。」
巴郡秦置。雒陽西三千七百里。〔一〕十四城，戶三十一萬六百九十一，口百八萬六千四十九。
〔一〕　譙周巴記曰：「初平（六）〔元〕年，趙穎分巴為二郡，欲得巴舊名，故郡以墊江為治，安漢以下為永寧郡。建安六年，劉（綽）〔璋〕分巴，以永寧為巴東郡，以墊江為巴西郡。」蜀都賦注云：「銅梁山在巴東。」干寶搜神記曰：「有澤水，民謂神龍，不可鳴鼓其傍，即使大雨。」蜀都賦曰：「潛龍蟠於沮澤，應鳴鼓而興雨。」
江州〔一〕　宕渠有鐵。　朐忍〔二〕　閬中〔三〕　魚復〔四〕扞水有扦關。〔五〕臨江　　枳〔六〕　　涪陵出丹〔七〕　墊江　安漢　平都〔八〕　充國永元二年分閬中置。〔九〕　宣漢〔一０〕　漢昌永元中置。〔一一〕
〔一〕　杜預曰巴國也。有塗山，禹娶塗山。華陽國志曰：「帝禹之廟銘存焉。有清水穴，巴人以此為粉，則膏（暉）〔澤〕鮮芳，貢粉京師，因名粉水。」
〔二〕　巴漢志曰：「山有大小石城（勢者）。」
〔三〕　案本傳有俞水。巴漢志曰：「有彭池、大澤、名山、靈臺，見孔子內讖。」
〔四〕　古庸國，左傳文十〔六〕年魚人逐楚師是也。
〔五〕　史記曰，楚肅王為扞關以拒蜀。
〔六〕　史記蘇代曰：「楚得枳而國亡。」華陽國志有明月峽、廣德嶼者是也。
〔七〕　巴記曰：「靈帝分涪陵置永寧縣。」巴漢志曰：「涪陵，巴郡之南鄙，從枳南入折丹涪水，本與楚商於之地接。漢時赤（田）〔甲〕軍常取其民。」
〔八〕　巴記曰：「和帝分枳置。」
〔九〕　巴記曰：「初平四年，復分為南充國縣。」
〔一０〕巴漢記曰：「和帝分宕渠之東置。」
〔一一〕巴記曰：「分宕渠之北而置之。」
廣漢郡高帝置。雒陽西三千里。十一城，戶十三萬九千八百六十五，口五十萬九千四百三十八。
雒（州）刺史治。　新都〔一〕　綿竹〔二〕　什邡　涪〔三〕　梓潼〔四〕　白水〔五〕　葭萌〔六〕　郪　廣漢有沈水。　德陽〔七〕
〔一〕　華陽國志曰：「有金堂山，水通巴（漢）。」
〔二〕　地道記曰：「有紫巖山，綿水之所出焉。」
〔三〕　巴漢志曰：「孱水出孱山。」
〔四〕　地道記「五婦山，馳水出」。建安二十二年，劉備以為郡。
〔五〕　山海經曰白水出蜀而東南入江，郭璞曰今在縣。
〔六〕　華陽國志：「有水通于漢川，有金銀礦，民洗取之。」
〔七〕　華陽國志曰：「有劍閣道，三十里，至險。」
蜀郡秦置。雒陽西三千一百里。十一城，戶三十萬四百五十二，口百三十五萬四百七十六。
成都〔一〕　郫　江原　繁　廣都〔二〕　臨邛〔三〕有鐵。　湔氐道〔四〕岷山在西徼外。〔五〕　汶江道〔六〕　八陵　廣柔〔七〕　綿虒道〔八〕
〔一〕　蜀都賦注曰：「武帝元鼎二年，立成都郭十八門。」
〔二〕　任豫益州記曰：「縣有望川源，鑿石二十里，引取郫江水灌廣都田，云後漢所穿鑿者。」
〔三〕　博物記曰：「有火井，深二三丈，在縣南百里。以竹木投取火，後人以火燭投井中，火即滅絕，不復然。」蜀都賦注曰：「火井欲出其火，先以家火投之，須臾許隆隆如雷聲，爛然通天，光耀十里，以竹筒盛之，接其光而無炭也。取井火還，煮井水，一斛水得四五斗鹽，家火煮之，不過二三斗鹽耳。」
〔四〕　蜀王本紀曰：「縣前有兩石對如闕，號曰彭門。」
〔五〕　山海經曰：「岷江，江水出焉，東北注于海。中多良龜，其上多金玉，其下多白珉，其獸多犀、象、夔。」郭璞曰：「今蜀山中有大牛，重數千斤，曰夔。」蜀都賦注曰：「岷山特多藥，其椒特多好者，絕異於天下之好者。」
〔六〕　華陽國志曰：「濊水、駹水出焉，多冰寒，盛夏凝凍不釋。孝安延光三年復立之以為郡。」
〔七〕　帝王世記曰禹生石紐。縣有石紐邑。華陽國志曰：「夷人營其地，方百里，不敢居牧。有過，逃其野中不敢追，云畏禹神；能藏三年，為人所得，則共原之，云禹神靈祐之。」
〔八〕　華陽國志曰：「有玉壘山，出璧玉，湔水所出。」
犍為郡武帝置。雒陽西三千二百七十里。劉璋分立江陽郡。九城，戶十三萬七千七百一十三，口四十一萬一千三百七十八。
武陽有彭亡聚。〔一〕　　資中　　牛鞞　　南安〔二〕有魚（泣）〔涪〕津。〔三〕　　僰道〔四〕　　江陽〔五〕　　（荷）〔符〕節　　南廣　　漢安
〔一〕　岑彭死處。南中志曰：「縣南二十里彭望山。」益州記曰：「縣有王喬仙處。王喬祠今在縣，下有彭祖冢，上有彭祖祠。」
〔二〕　蜀都賦注曰：「縣之南有五屼山，一山而五里，在越嶲界。」
〔三〕　蜀都賦注曰：「魚符津數百步，在縣北三十里。縣臨大江，岸便山嶺相連，經益州郡，有道廣四五尺，深或百丈，斬鑿之跡今存，昔唐蒙所造。」博物記：「縣西百里有牙門山。」華陽國志曰：「縣西有熊耳峽，南有峨眉山，去縣八十餘里。」
〔四〕　華陽國志曰：「治馬湖江會，水通越巂。舊本有僰人。有荔枝、薑蒟。有〔蜀〕王（岳）〔兵〕蘭。李冰燒之崖有五色，赤白映水玄黃。魚從楚來，至此而止，畏崖映其水故也。」
〔五〕　華陽國志曰：「江、雒會，有方〔山〕蘭祀，江中有大闕小闕。」蜀都賦注云：「沱、潛既道，從縣南流至漢嘉縣入大穴，中通剛山下，因南潛出，今名復出水是也。」
牂牁郡武帝置。雒陽西五千七百里。十六城，戶三萬一千五百二十三，口二十六萬七千二百五十三。
故且蘭〔一〕　　平夷　　鄨〔二〕　　毋斂　　談指出丹〔三〕。　　夜郎出雄黃、雌黃。〔四〕　　同並　　談稿　　漏江　　毋單　　宛溫〔五〕　　鐔封〔六〕　　漏臥　　句町〔七〕　　進乘　　西隨〔八〕
〔一〕　地道記曰：「有（沈）〔沅〕水。」
〔二〕　地道記曰：「不狼山，鄨水所出。」
〔三〕　南中志曰：「有不津江，江有瘴氣。」
〔四〕　案本傳有竹王三郎祠。
〔五〕　南中志曰：「縣北三百里有盤江，廣數百步，深十餘丈。此江有毒氣。」
〔六〕　華陽國志曰：「有溫水。」
〔七〕　案本傳有桄榔木。地道記有文眾水。
〔八〕　地道記曰：「麋水，西受徼外，東至麋泠，入尚龍谿。」
越巂郡武帝置。雒陽西四千八百里。十四城，戶十三萬一百二十，口六十二萬三千四百一十八。
邛都南山出銅。〔一〕　　遂久〔二〕　　靈關道〔三〕　　臺登出鐵。〔四〕　青蛉有禺同山，俗謂有金馬碧雞。〔五〕　卑水〔六〕　　三縫〔七〕　　會無出鐵。〔八〕　　定莋〔九〕　　闡〔一０〕　　蘇示　　大莋　　莋秦　　姑復〔一一〕
〔一〕　南中志曰：「縣東南數里有水名邛廣都河，從廣二十里，深百餘丈，有魚長一二丈，頭特大，遙視如戴鐵釜狀。」華陽國志曰：「河有唪雋山，又有溫水穴，冬夏常熱。」
〔二〕　華陽國志曰：「有繩水。」廣志曰：「有縹碧石，有綠碧。」
〔三〕　華陽國志曰：「有銅山，又有利慈。」
〔四〕　華陽國志曰：「有孫水，一曰白沙江。山有砮，火燒成鐵。」
〔五〕　華陽國志曰：「有鹽官。濮水出。」
〔六〕　華陽國志曰：「水通馬湖。」
〔七〕　華陽國志曰：「通道寧州，度瀘得〔蜻〕蛉縣。有長谷石時坪，中有石豬，子母數千頭，長老傳言夷昔牧豬於此，一朝豬化為石，迄今夷不敢往牧。」
〔八〕　郭璞曰，山海經稱縣東山出碧，亦玉類。華陽國志曰：「故濮人邑也。今有濮人冢，冢不閉戶，其中多珠，人不可取，取之不祥。有（元）〔天〕馬河。（元）〔天〕馬日行千里。縣有（元）〔天〕馬祠。民居家馬牧山下，或產駿駒，云（元）〔天〕馬子也。今（其）有（元）〔天〕馬逕，厥跡存焉。河中有銅船，今在，祠以羊可取也。河中見（子）〔存〕。土地特產好（群）〔犀〕牛。東山出青碧。」
〔九〕　華陽國志：「縣在郡西。度瀘水，賓岡徼白摩沙夷有鹽坑，積薪，以齊水灌而後焚之，成白鹽，漢末夷等皆錮之。」
〔一０〕華陽國志：「故邛人邑，治邛都城。」
〔一一〕地道記：鹽池澤在南。
益州郡武帝置。故滇王國。雒陽西五千六百里。諸葛亮表有耽文山、澤山、司彌瘞山、婁山、辟龍山，此等並皆未詳所在縣。十七城，戶二萬九千三十六，口十一萬八百二。
滇池出鐵。有池澤。〔一〕北有黑水祠。〔二〕　　勝休〔三〕　　俞元裝山出銅。〔四〕　律高石室山出錫。盢町山出銀、鉛。　　賁古采山出銅、錫。〔五〕羊山出銀、鉛。〔六〕（母掇）〔毋棳〕〔七〕　　建伶　　穀昌　牧靡〔八〕　味　昆澤　同瀨〔九〕同勞　雙柏出銀。　連然　梇棟〔一０〕　秦臧
〔一〕　澤在縣西，見前書。南中志曰；「池周二百五十里。」
〔二〕　華陽國志曰水是溫泉。又有白蝟山，（淮）〔惟〕有蝟。
〔三〕　南中志曰：「有大河，從廣百四十里，深數十丈。」地道記曰「水東至（母掇）〔毋棳〕，入橋水。」
〔四〕　華陽國志在河中洲上。
〔五〕　前書曰在縣北。
〔六〕　在縣西。地道記曰：「南烏山，出錫。」
〔七〕　地道記曰：「有橋水，出橋山。」
〔八〕　李奇曰：「靡音麻。」出升麻。
〔九〕　地道記曰：「銅虜山，米水所出。」
〔一０〕地道記：「連山，無血水所出。」
永昌郡明帝永平〔十〕二年分益州置。雒陽西七千二百六十里。〔一〕八城，戶二十三萬一千八百九十七，口百八十九萬七千三百四十四。
〔一〕　廣志曰：「永昌一郡，見龍之燿，日月相屬。」
不韋出鐵。〔一〕　巂唐〔二〕　　比蘇　　楪榆〔三〕　　邪龍　　雲南〔四〕　　哀牢永平中置，故牢王國。　　博南永平中置。南界出金。〔五〕
〔一〕　華陽國志曰：「孝武置不韋縣，徙南越相呂嘉子孫宗族居之，因名不韋，以章其先人之惡。」
〔二〕　本西南夷，史記曰古為巂、昆明。古今注曰：「永平十年置益州西部都尉，治巂唐，鎮尉哀牢人楪榆蠻夷。」華陽國志曰；「有（同）〔周〕水從徼外來。」
〔三〕　有河。廣志曰：「有弔鳥山，縣西北八十里，在阜山，眾鳥千百群共會，鳴呼啁哳，每歲七月、八月晦望至，集六日則止，歲凡六至。雉雀來弔，特悲。其方人夜然火伺取，無嗉不食者以為義鳥，則不取也。俗言鳳皇死於此山，故眾鳥來弔。」地道記有澤，在縣東。
〔四〕　南中志曰：「縣西高山相連，有大泉水，周旋萬步，名馮河。縣西北百數十里有山，眾山之中特高大，狀如扶風太一，鬱然高峻，與雲氣相連結，因視之不見。其山固陰沍寒，雖五月盛暑不熱。」廣志曰：「五月霜雪皓然。」
〔五〕　華陽國志曰：「西山高三十里，越〔山〕得蘭滄水，有金沙，洗取融為金。有光珠穴。」廣志曰：「有虎魄生地中，其上及旁不生草，深者四五八九尺，大者如斛，削去外皮，中成虎魄如升，初如桃膠凝堅成也。」
廣漢屬國（都尉）故北部都尉，屬（蜀）〔廣漢〕郡，安帝時以為屬國都尉，別領三城。戶三萬七千一百一十，口二十萬五千六百五十二。
陰平道　　甸氐道〔一〕　　剛氐道〔二〕
〔一〕　華陽國志曰：「有白水，出徼外，入漢。」
〔二〕　華陽國志曰：「涪水所出，有金銀礦。」
蜀郡屬國故屬西部都尉，延光元年以為屬國都尉，別領四城。戶十一萬一千五百六十八，口四十七萬五千六百二十九。
漢嘉故青衣，陽嘉二年改。有蒙山。〔一〕　　嚴道有邛僰九折阪者，邛（刻）〔郵〕置。〔二〕　　徙〔三〕　　旄牛〔四〕
〔一〕　華陽國志曰：「有洙水，從邛來出岷江，又從岷山西來入江，合郡下青衣江入大江，土地多山。」蜀都賦曰「廓靈關而為門」，注曰山名也。地在縣南。
〔二〕　山海經曰「崍山，江水出焉」，郭〈漢，中“氵改王”〉曰「中江所出也」。華陽國志曰：「道至險，有長嶺若棟，八渡之難，楊母閣之峻，昔楊氏倡造作閣，故名焉。邛崍山本名邛莋，故邛人、莋人界也。巖阻峻，迴曲九折，乃至山上，凝冰夏結，冬則劇寒，王陽行部至此退。」
〔三〕　華陽國志曰：「出丹砂、雄雌黃、空青、青碧。」
〔四〕　華陽國志曰：「旄，地也，在邛崍山表。邛人自蜀入，度此山甚險難，南人毒之，故名邛崍。有鮮水、若水，一名洲江。」
犍為屬國故郡南部都尉，永初元年以為屬國都尉，別領二城。戶七千九百三十八，口三萬七千一百八十七。
朱提〔一〕山出銀、銅。〔二〕　　漢陽
〔一〕　南中志曰：「縣有大淵池水，名千頃池。西南二里有堂狼山，多毒草，盛夏之月，飛鳥過之，不能得去。」蜀都賦注曰：「有靈池在縣南數十里，周四十七里。」
〔二〕　案前書，朱提銀重以八兩為一流，直一千五百八十，他銀一流直一千。南中志曰：「舊有銀窟數處。」諸葛亮書云：「漢嘉金，朱提銀，採之不足以自食。」
右益州刺史部，郡、國十二，縣、道〔一〕百一十八。〔一〕
〔一〕　本梁州。袁山松書曰：「建安二十年復置漢寧郡，漢中之安陽、西城郡，分錫、上庸為上庸郡，置都尉。」
隴西郡秦置。雒陽西二千二百二十里。十一城，戶五千六百二十八，口二萬九千六百三十七。
狄道　安故　氐道養水出此。〔一〕　　首陽有鳥鼠同穴山〔二〕，渭水出。〔三〕大夏　　襄武有五雞聚。　　臨洮有西頃山〔四〕。　　枹罕故屬金城。　　白石故屬金城。　　鄣　　河關故屬金城。積石山在西南，河水出。
〔一〕　巴漢志曰：「漢水二源，東源出縣之養山，名養。」南都賦注曰：「漢水源出隴西，經武都至武關山，歷南陽界，出沔口入江。」巴漢志曰：「西漢，隴西嶓冢山，會白水經葭萌入漢。始源曰沔，故曰漢沔。」
〔二〕　爾雅曰：「其鳥為〈余鳥〉。其鼠為鼵，如人家鼠而短尾。〈余鳥〉似鵽而小，黃黑色。穴地入三四尺，鼠在內，鳥在外。」孔安國尚書傳曰：「共為雌雄。」張氏地理記云不為牝牡。山海經曰：「山多白虎、白玉。」
〔三〕　地道記曰：「有三危，三苗所處。」
〔四〕　前志曰在縣西。本傳（縣）馬防築索西城。
漢陽郡武帝置，為天水，永平十七年更名。在雒陽西二千里。〔一〕十三城，戶二萬七千四百二十三，口十三萬一百三十八。
〔一〕　秦州記曰：「中平五年，分置南安郡。」獻帝起居注曰：「初平四年十二月，已分漢陽、上郡為永陽，以鄉亭為屬縣。」
冀〔一〕有朱圄山。〔二〕有緹群山。有雒門聚。〔三〕　　望恒　　阿陽　　略陽有街泉亭。〔四〕　　勇士　　成紀〔五〕　　隴（州）刺史治。〔六〕有大阪名隴坻。〔七〕豲坻聚有秦亭。〔八〕　　豲道〔九〕　　蘭干　　平襄　　顯親　　上邽故屬隴西〔一０〕。　西故屬隴西。有嶓冢山，西漢水〔一一〕。
〔一〕　史記曰：「秦武公伐冀戎，縣。」
〔二〕　前志曰在縣南。
〔三〕　來歙破隗囂處。
〔四〕　街（水）〔泉〕故縣，省。
〔五〕　帝王世記曰：「庖犧氏生於成紀。」
〔六〕　漢官云：「去雒陽二千一百里。」
〔七〕　三秦記：「其阪九迴，不知高幾許，欲上者七日乃越。高處可容百餘家，清水四注下。」郭仲產秦州記曰：「隴山東西百八十里。登山嶺，東望秦川四五百里，極目泯然。山東人行役升此而顧瞻者，莫不悲思。故歌曰：『隴頭流水，分離四下。念我行役，飄然曠野。登高遠望，涕零雙墮。』度汧、隴，無蠶桑，八月乃麥，五月乃凍解。」
〔八〕　秦之先封起於此。
〔九〕　史記秦孝公西斬戎王。
〔一０〕秦州記曰：「縣北有利山，川中平地有土堆，高五丈，生細竹，翠茂殊常。二楊樹大數十圍，百姓祀之。」
〔一一〕史記曰：「申命和仲居西土。」徐廣曰：「今之西縣。」鄭玄曰：「西在隴西〔之〕西，今謂之（人）〔八〕充山。」
武都郡武帝置。雒陽西一千九百六十里。七城，戶二萬一百二，口八萬一千七百二十八。
下辨〔一〕　　武都道〔二〕　　上祿　　故道〔三〕　　河池〔四〕　　沮沔水出東狼谷。　　羌道
〔一〕　有赤亭。
〔二〕　華陽國志曰：「有天池澤。」
〔三〕　干寶搜神記曰：「有（奴）〔怒〕特祠，秦置旄頭騎起此。」
〔四〕　地道記曰：「有泉街水。」
金城郡昭帝置。雒陽西二千八百里。十城，戶三千八百五十八，口萬八千九百四十七。
允吾〔一〕　　浩亹〔二〕　　令居　　枝陽　　金城　　榆中　　臨羌有昆崙山。破羌　　安夷　　允街
〔一〕　西羌傳有唐谷。秦州有牢北山，傍有三窟。
〔二〕　有雒都谷，馬武破羌處。
安定郡武帝置。雒陽西千七百里。八城，戶六千九十四，口二萬九千六十。
臨涇〔一〕　　高平有第一城。〔二〕　　朝那〔三〕　　烏枝有瓦亭，〔四〕出薄落谷。〔五〕三水〔六〕　　陰盤〔七〕　　彭陽　　鶉觚故屬北地。
〔一〕　謝承書曰「宣仲為長史，民扳留，改曰宜民」，見李固傳，而志無此改，豈承之妄乎？
〔二〕　高峻所據。
〔三〕　有湫淵，方四十里，停不流，冬夏不增減，不生草木。郭璞注山海經曰：「涇水出縣西（丹）〔〈暂缺F3A0〉〕頭山，入渭。」
〔四〕　牛邯軍處。
〔五〕　本傳有龍池山，地道記曰烏水出。
〔六〕　有左谷，盧芳所居。
〔七〕　舊有陰密縣，未詳所并。杜預曰：「定安陰密縣，古密須國。」史記曰，秦遷白起于陰密。山海經曰：「溫水出崆峒山，在臨汾南入河，華陽北。」郭璞曰：「水常煖。」
北地郡秦置。雒陽西千一百里。六城，戶三千一百二十二，口萬八千六百三十七。
富平　　泥陽有五柞亭。〔一〕　　弋居有鐵。　　廉〔二〕　　參〈糸言糸〉故屬安定。〔三〕靈州
〔一〕　地道記曰：「泥水出郁郅北蠻中。」
〔二〕　前志卑移山在西北。
〔三〕　有青山。謝沈書：「屬國降羌胡數千人，居山田畜。」
武威郡故匈奴休屠王地，武帝置。雒陽西三千五百里。十四城，戶萬四十二，口三萬四千二百二十六。
姑臧〔一〕　　張掖　　武威　　休屠　　揟次　　鸞鳥　　樸〈图F5E2〉　　媼圍　　宣威　　倉松〔二〕　　鸇陰故屬安定。　　租厲故屬安定。　　顯美故屬張掖。　　左騎千人官。
〔一〕　地道記：「南山，谷水所出。」
〔二〕　地道記曰：「南山，松陝水所出。」
張掖郡故匈奴昆邪王地，武帝置。雒陽西四千二百里。獻帝分置西郡。八城，戶六千五百五十二，口二萬六千四十。
觻得　　昭武　　刪丹弱水出。　　氐池　　屋蘭　　日勒　　驪靬　　番和
酒泉郡武帝置。雒陽西四千七百里。九城，戶萬二千七百六。
福祿　　表氏　　樂涫　　玉門　　會水　　沙頭　　安彌故曰（緩）〔綏〕彌。乾齊　　延壽〔一〕
〔一〕　博物記曰：「縣南有山，石出泉水，大如筥{竹豦}，注地為溝。其水有肥，如煮肉洎，羕羕永永，如不凝膏，然之極明，不可食，縣人謂之石漆。」
敦煌郡武帝置。雒陽西五千里。〔一〕六城，戶七百四十八，口二萬九千一百七十。
〔一〕　耆舊記曰：「國當乾位，地列艮墟，水有縣泉之神，山有鳴沙之異，川無蛇虺，澤無兕虎，華戎所交，一都會也。」
敦煌古瓜州，出美瓜。　　冥安　　效穀　　拼泉　　廣至　　龍勒有玉門關。
張掖屬國武帝置屬國都尉，以主蠻夷降者。安帝時，別領五城。戶四千六百五十六，口萬六千九百五十二。
候官　　左騎　　千人　　司馬官　　千人官。
張掖居延屬國故郡都尉，安帝別領一（郡）〔城〕。戶一千五百六十，口四千七百三十三。
居延有居延澤，古流沙。〔一〕
〔一〕　獻帝建安末，立為西海郡。
右涼州刺史部，郡（國）十二，縣、道、候官九十八。〔一〕
〔一〕　袁山松書曰：「興平元年，分安定鶉觚、右扶風之漆置新平郡。」
上黨郡秦置。雒陽北千五百里。十三城，戶二萬六千二百二十二，口十二萬七千四百三。
長子〔一〕　　屯留絳水出。〔二〕　　銅鞮〔三〕　　沾〔四〕　　涅有閼與聚。〔五〕　　襄垣〔六〕　　壺關有黎亭，故黎國。〔七〕　　泫氏有長平亭。〔八〕　　高都〔九〕　　潞本國〔一０〕。　　猗氏〔一一〕　　陽阿侯國。　　穀遠〔一二〕
〔一〕　山海經曰：「有發鳩之山，（章）〔漳〕水出焉。」上黨記曰：「關城，都尉所治。令狐徵君隱城東山中，去郡六十里，即壺關三老令狐茂上書訟戾太子者也，茂即葬其山。」
〔二〕　上黨記曰：「有鹿谷山，濁漳所出。有余吾城，在縣西北三十里。」
〔三〕　上黨記曰：「晉別宮墟關猶存，有北城，去晉宮二十里，羊舌所邑。」左傳成九年晉執鄭伯於此。
〔四〕　山海經曰：「有少山，其上有金玉，其下有銅。」郭璞云在沾。
〔五〕　史記曰，趙奢破秦兵閼與。山海經云：「謁戾之山有金玉，沁水出焉，南流注于河。」郭璞曰在涅。
〔六〕　上黨記曰：「邑帶山林，茂松生焉。」
〔七〕　文王戡黎即此也。上黨記曰：「東山在城東南，晉申生所伐，今名平睾。」
〔八〕　史記曰，白起破趙長平。上黨記曰：「城在郡南山中百二十里。」
〔九〕　前志曰有天井關。戰國策曰桀居天井，即天門也。博物記曰：「縣南地名即垂。」
〔一０〕左傳哀四年齊伐晉壺口，杜預曰：「（路）〔潞〕縣東有壺口關。」上黨記曰：「潞，濁漳也。縣城臨潞。晉荀林父伐曲梁，在城西十里，今名石梁。又東北八十里有黎城，臨壺口關，至建安十一年，從洶河口鑿入潞河，名泉州梁，以通于海。」
〔一一〕漢書音義縣出鶡。
〔一二〕上黨記曰：「有羊頭山，沁水所出。」
太原郡秦置。十六城，戶三萬九百二，口二十萬一百二十四。
晉陽本唐國。〔一〕有龍山，晉水所出。〔二〕刺史治。〔三〕　　界休有界山，有綿上聚。〔四〕有千畝聚。〔五〕　　榆次〔六〕有鑿壺。〔七〕　　中都〔八〕　　于離　　茲氏　　狼孟鄔〔九〕　　盂〔一０〕　　平陶　　京陵春秋時九京。〔一一〕　　陽曲　　大陵有鐵。〔一二〕祁　　慮虒　　陽邑有箕城。〔一三〕
〔一〕　毛詩譜曰堯始都於此，後遷河東平陽。
〔二〕　山海經曰：「有懸甕之山，其上多玉，其下多銅，其獸多閭麋，晉水出焉，東南注汾。」郭璞曰在縣。左傳曰：「遷實沈于大夏。」賈逵曰：「陶唐之胤劉累也。」杜元凱曰：「今晉陽縣。」
〔三〕　漢官曰：「南有梗陽城，中行獻子見巫皋。」
〔四〕　左傳曰晉文公以綿上為介之推田。界山，推焚死之山，故太原俗有寒食。
〔五〕　左傳曰「晉為千畝之戰」，在縣南。
〔六〕　左傳謂塗水。
〔七〕　史記曰，韓魏殺智伯，埋於鑿壺之下。
〔八〕　左傳昭二年執陳無宇於中都，杜預曰界休縣南中都城是也。
〔九〕　史記韓信破夏說於鄔〔東〕，徐廣曰音於庶反。
〔一０〕晉大夫（孟）〔盂〕丙邑。
〔一一〕禮記曰趙武從先大夫於九京，鄭玄曰「晉卿大夫之墓地。『京』，字之誤，當為『九原』」。
〔一二〕史記曰趙肅侯游大陸，出於鹿門。即大陵。
〔一三〕左傳僖三十三年晉敗狄于箕。
上郡秦置。十城，戶五千一百六十九，口二萬八千五百九十九。
膚施　　白土　　漆垣　　奢延　　雕陰　　楨林　　定陽　　高奴　　龜茲屬國　　候官
西河郡武帝置。雒陽北千二百里也。十三城，戶五千六百九十八，口二萬八百三十八。
離石　　平定　　美稷　　樂街　　中陽　　皋狼　　平周　　平陸　　益蘭圜陰　　藺　　圜陽　　廣衍
五原郡秦置為九原，武帝更名。十城，戶四千六百六十七，口二萬二千九百五十七。
九原　　五原　　臨沃　（父）〔文〕國　　河（除）〔陰〕　　武都　　宜梁　　曼柏　　成宜　西安陽北有陰山。〔一〕
〔一〕　徐廣曰：「陰山在河南，陽山在河北。」史記曰，蒙恬築長城臨洮，延袤萬里餘，度河據陽山。
雲中郡秦置。十一城，戶五千三百五十一，口二萬六千四百三十。
雲中　咸陽　箕陵　沙陵　沙南〔一〕　北輿　武泉　原陽　定襄故屬定襄。　　成樂故屬定襄。　　武進故屬定襄。
〔一〕　案：烏桓有蘭池城，烏桓之圍耿曄處。
定襄郡高帝置。五城，戶三千一百五十三，口萬三千五百七十一。
善無故屬鴈門。　　桐過　武成　駱　中陵故屬鴈門。
鴈門郡秦置。雒陽北千五百里。十四城，戶三萬一千八百六十二，口二十四萬九千。
陰館〔一〕　繁畤　樓煩　武州〔二〕　　汪陶　劇陽　崞　平城〔三〕埒　馬邑〔四〕　鹵城故屬代郡。〔五〕　廣武故屬太原。有夏屋山。〔六〕　原平故屬太原。〔七〕　　彊陰
〔一〕　史記曰漢蘇意軍句注，應劭曰山險名也，在縣。爾雅八陵西隃鴈門是也。郭〈漢，中“氵改王”〉曰即鴈門山。山海經曰，鴈門山者，鴈飛出於其閒。
〔二〕　前書武帝誘匈奴入武州塞。
〔三〕　前書高帝被圍白登，服虔曰去縣七里。
〔四〕　干寶搜神記曰：「昔秦人築城於武州塞內以備胡，城成而崩者數矣。有馬馳走一地，周旋反覆，父老異之，因依以築城，城乃不崩，遂名之為馬邑。」
〔五〕　山海經曰：「（秦）〔泰〕戲之山，無草木，多金玉，呼沱之水出焉。」郭〈漢，中“氵改王”〉曰，今呼沱河〔出〕縣武夫山。周禮：「并州，其川呼沱。」魏志曰：「建安十年鑿渠自呼沱入汾，名平虜渠。」
〔六〕　史記曰，趙襄子北登夏屋山，以銅斗殺代王。郭璞曰，爾雅山中有獸，形如菟，相負共行，土俗名之蹶。
〔七〕　古史考曰：「趙衰居原，今原平縣。」
朔方郡武帝置。六城，戶千九百八十七，口七千八百四十三。
臨戎　三封　朔方　沃野　廣牧　大城故屬西河。
右并州刺史部，郡九，縣、邑、侯國九十八。〔一〕
〔一〕　古今注曰：「建武十一年十月，西河上郡屬（魏）。」魏志曰：「建安二十年省雲中、定襄、五原、朔方，置一縣領其民，合以為新興郡。」
涿郡高帝置。雒陽東北千八百里。七城，戶十萬二千二百一十八，口六十三萬三千七百五十四。
涿　迺侯國。〔一〕　　故安易水出，雹水出。〔二〕　　范陽侯國。　　良鄉　　北新城有汾水門。〔三〕　　方城故屬廣陽。有臨鄉。〔四〕有督〔亢〕亭。〔五〕
〔一〕　史記漢武帝至鳴澤，服虔曰在縣北界。
〔二〕　案本紀，永元十五年復置縣鐵官。
〔三〕　史記曰，趙與燕汾門。
〔四〕　故縣，後省。惠文王與燕臨樂。
〔五〕　劉向別錄曰：「督亢，膏腴之地。」史記荊軻奉督亢圖入秦。
廣陽郡高帝置，為燕國，昭帝更名為郡。世祖省并上谷，永（平）〔元〕八年復。五城，戶四萬四千五百五十，口二十八萬六百。
薊本燕國。刺史治。〔一〕　廣陽　昌平故屬上谷。　　軍都故屬上谷。　安次故屬勃海。
〔一〕　漢官曰：「雒陽東北二千里。」
代郡秦置。雒陽東北二千五百里。〔一〕十一城，戶二萬一百二十三，口十二萬六千一百八十八。
〔一〕　古今注曰：「建武二十七年七月屬幽州。」
高柳　桑乾　道人　當城　馬城　班氏　狋氏　北平邑永元八年復。　東安陽　平舒　代〔一〕
〔一〕　干寶搜神記曰：「代城始築，立板幹，一旦亡西南板，四五十里於澤中自立，結葦為外門，因就營築焉，故其城周圓三十五丈，為九門，故城處呼之以為東城。」
上谷郡秦置。雒陽東北三千二百里。八城，戶萬三百五十二，口五萬一千二百四。
沮陽　潘永元十一年復。　甯　廣甯　居庸　雊瞀　涿鹿〔一〕下落
〔一〕　帝王世記曰；「黃帝所都，有蚩尤城、阪泉地、黃帝祠。」世本云在（鼓）〔彭〕城南，張晏曰在上谷。于瓚案禮五帝位云黃帝與赤帝戰于阪泉之野，不在涿鹿，是伐蚩尤之地。
漁陽郡秦置。雒陽東北二千里。九城，戶六萬八千四百五十六，口四十三萬五千七百四十。
漁陽有鐵。　狐奴　　潞　　雍奴　　泉州有鐵。　平谷　　安樂　　傂奚　　獷平
右北平郡秦置。雒陽東北二千三百里。四城，戶九千一百七十，口五萬三千四百七十五。
土垠　　徐無　　俊靡　　無終
遼西郡秦置。雒陽東北三千三百里。五城，戶萬四千一百五十，口八萬一千七百一十四。
陽樂　海陽　令支有孤竹城。〔一〕　肥如　臨渝〔二〕
〔一〕　伯夷、叔齊本國。
〔二〕　山海經曰；「碣石之山，（綱）〔繩〕水出焉，其上有玉，其下多青碧。」水經曰在縣南。郭璞曰：「或曰在右北平驪（城）〔成〕縣海邊山也。」
遼東郡秦置。雒陽東北三千六百里。〔一〕十一城，戶六萬四千一百五十八，口八萬一千七百一十四。
〔一〕　案本紀，和帝永元十六年郡復置西部都尉官。
襄平　新昌　無慮　望平　候城　安巿　平郭有鐵。　　西安平〔一〕　　汶　番汗　沓氏
〔一〕　魏氏春秋曰：「縣北有小水，南流入海，句驪別種，因名之小水貊。」
玄菟郡武帝置。雒陽東北四千里。六城，戶一千五百九十四，口四萬三千一百六十三。
高句驪遼山，遼水出。〔一〕　西蓋（鳥）〔馬〕　上殷台　高顯故屬遼東。候城故屬遼東。　　遼陽故屬遼東。〔二〕
〔一〕　山海經曰：「遼水出白平東。」郭璞曰：「出塞外（銜）〔衛〕白平山。遼山，小遼水所出。」
〔二〕　東觀書安帝即位之年，分三縣來屬。
樂浪郡武帝置。雒陽東北五千里。十八城，戶六萬一千四百九十二，口二十五萬七千五十。
朝鮮　〈言冉〉邯　浿水　含資　占蟬　遂城　增地　帶方　駟望海冥　列口〔一〕　長岑　屯有　昭明　鏤方　提奚　渾彌　樂都
〔一〕　郭璞注山海經曰：「列，水名。列水在遼東。」
遼東屬國故邯鄉，西部都尉，安帝時以為屬國都尉，別領六城。雒陽東北三千二百六十里。
昌遼故天遼，屬遼西。〔一〕　賓徒故屬遼西。　徒河故屬遼西。　無慮有醫無慮山。　險瀆〔二〕　房
〔一〕　何法盛晉書有青城山。
〔二〕　史記曰，王險，衛滿所都。
右幽州刺史部，郡、國十一，縣、邑、侯國九十。
南海郡武帝置。雒陽南七千一百里。七城，戶七萬一千四百七十七，口二十五萬二百八十二。
番禺〔一〕　博羅〔二〕　中宿　龍川　四會　揭陽　增城有勞領山。
〔一〕　山海經（注）「桂林八樹，在賁禺東」，郭璞云今番禺。
〔二〕　有羅浮山，自會稽浮往博（羅）山，故置博羅縣。
蒼梧郡武帝置。雒陽南六千四百一十里。十一城，戶十一萬一千三百九十五，口四十六萬六千九百七十五。
廣信〔一〕　謝沐　高要　封陽　臨賀　端谿　馮乘　富川　荔浦　　　猛陵〔二〕　鄣平〔三〕
〔一〕　漢官曰：「刺史治，去雒陽九千里。」
〔二〕　地道記曰：「龍山，合水所出。」
〔三〕　永平十四年置。
鬱林郡秦桂林郡，武帝更名。雒陽南六千五百里。十一城。
布山　安廣　阿林　廣鬱　中溜　桂林　潭中　臨塵　定周增食　領方
合浦郡武帝置。雒陽南九千一百九十一里。五城，戶二萬三千一百二十一，口八萬六千六百一十七。
合浦　徐聞〔一〕　高涼〔二〕　臨元　朱崖
〔一〕　交州記曰：「出大吳公，皮以冠鼓。」
〔二〕　建安二十五年，孫權立高梁郡。
交趾郡武帝置，即安陽王國。雒陽南萬一千里。十二城。
龍編〔一〕　羸〈阝婁〉〔二〕　（定）安〔定〕〔三〕　苟漏〔四〕　麊泠　曲陽　北帶稽徐　西于　朱〈截，中“隹改鳥”〉　封谿建武十九年置。〔五〕　望海建武十九年置。
〔一〕　交州記曰：「縣西帶江，有仙山數百里，有三湖，有注、沆二水。」
〔二〕　地道記曰：「南越侯織在此。」
〔三〕　交州記曰：「越人鑄銅為船，在江潮退時見。」
〔四〕　交州記曰：「有潛水牛上岸共鬥，角軟，還復出。」
〔五〕　交州記曰：「有隄防龍門，水深百尋，大魚登此門化成龍，不得過，曝鰓點額，血流此水，恆如丹池。有秦潛江，出嘔山，分為九十九，流三百餘里，共會於一口。」
九真郡武帝置。雒陽南萬一千五百八十里。五城，戶四萬六千五百一十三，口二十萬九千八百九十四。
胥浦　居風〔一〕　咸懽　無功　無編
〔一〕　交州記曰：「有山出金牛，往往夜見，光曜十里。山有風門，常有風。」
日南郡秦象郡，武帝更名。雒陽南萬三千四百里。五城，戶萬八千二百六十三，口十萬六百七十六。
西卷　朱吾〔一〕　盧容〔二〕　象林〔三〕　比景〔四〕
〔一〕　交州記曰：「其民依海際居，不食米，止資魚。」
〔二〕　交州記曰：「有採金浦。」
〔三〕　今之林邑國。
〔四〕　博物記曰：「日南出野女，群行不見夫，其狀皛且白，裸袒無衣襦。」
右交州刺史部，郡七，縣五十六。〔一〕
〔一〕　王範交廣春秋曰：「交州治羸〈阝婁〉縣，元封五年移治蒼梧廣信縣，建安十五年治番禺縣。詔書以州邊遠，使持節，并七郡皆授鼓吹，以重威鎮。」
漢書地理志承秦三十六郡，縣邑數百，後稍分析，至于孝平，凡郡、國百三，縣、邑、道、侯國千五百八十七。世祖中興，惟官多役煩，乃命并合，省郡、國十，縣、邑、道、侯國四百餘所。〔一〕至明帝置郡一，章帝置郡、國二，和帝置三，安帝又命屬國別領比郡者六，又所省縣漸復分置，至于孝順，凡郡、國百五，縣、邑、道、侯國千一百八十，〔二〕民戶九百六十九萬八千六百三十，口四千九百一十五萬二百二十。〔三〕
〔一〕　應劭漢官曰：「世祖中興，海內人民可得而數，裁十二三。邊陲蕭條，靡有孑遺，鄣塞破壞，亭隊絕滅。建武二十一年，始遣中郎將馬援、謁者，分築烽候，堡壁稍興，立郡縣十餘萬戶，或空置太守、令、長，招還人民。上笑曰：『今邊無人而設長吏治之，難如春秋素王矣。』乃建立三營，屯田殖穀，弛刑謫徒以充實之。」
〔二〕　東觀書曰：「永興元年，鄉三千六百八十二，亭萬二千四百四十二。」
〔三〕　應劭漢官儀曰：「永和中，戶至千七十八萬，口五千三百八十六萬九千五百八十八。」又帝王世記，永嘉（二）〔元〕年戶則多九十七萬八千七百七十一，口七百二十一萬六千六百三十六。應載極盛之時，而所殊甚眾，舍永嘉多，取永和少，良不可解。皇甫謐校覈精審，復非謬記，未詳孰是。豈此是順朝時書，後史即為本乎？伏无忌所記，每帝崩，輒最戶口及墾田大數，今列于後，以見滋減之差焉。光武中元二年，戶四百二十七萬九千六百三十四，口二千一百萬七千八百二十。　明帝永平十八年，戶五百八十六萬五百七十三，口三千四百一十二萬五千二十一。　章帝章和二年，戶七百四十五萬六千七百八十四，口四千三百三十五萬六千三百六十七。　和帝永興元年，戶九百二十三萬七千一百一十二，口五千三百二十五萬六千二百二十九，墾田七百三十二萬一百七十頃八十畝百四十步。　安帝延光四年，戶九百六十四萬七千八百三十八，口四千八百六十九萬七百八十九，墾田六百九十四萬二千八百九十二頃一十三畝八十五步。　順帝建康元年，戶九百九十四萬六千九百一十九，口四千九百七十三萬五百五十，墾田六百八十九萬六千二百七十一頃五十六畝一百九十四步。　沖帝永嘉元年，戶九百九十三萬七千六百八十，口四千九百五十二萬四千一百八十三，墾田六百九十五萬七千六百七十六頃二十畝百八步。　質帝本初元年，戶九百三十四萬八千二百二十七，口四千七百五十六萬六千七百七十二，墾田六百九十三萬一百二十三頃三十八畝。
贊曰：眾安后載，政洽區分；侯罷守列，民無常君。稱號遷隔，封割糾紛；略存減益，多證前聞。
校勘記
三五０六頁　八行　錫　按：前志作「鍚」，應劭曰音陽。王先謙補注謂應劭後漢人，時尚有此縣，應音必不誤，當以作「鍚」為正。三五一六頁七行同。
三五０六頁一二行　有唐公（防）〔房〕祠　集解引錢大昕說，謂「防」當作「房」，漢人隸書「房」或作「〈户方〉」，因訛為旁。今據改。
三五０六頁一四行　至于錫穴　按：左傳「錫」作「鍚」。
三五０七頁　二行　初平（六）〔元〕年　惠棟補注謂初平無六年，當依華陽國志作「初平元年」。今據改。
三五０七頁　二行　趙穎分巴為二郡　三國志劉焉傳「趙穎」作「趙韙」。張森楷校勘記謂案沈約所引譙周巴記元文及通鑑並作「韙」，疑「穎」字誤。
三五０七頁　二行　故郡以墊江為治安漢以下為永寧郡　按：錢大昕考異謂案華陽國志，趙穎建議以墊江以上為巴郡，治安漢，江州至臨江為永寧郡，是安漢、墊江同在巴郡之內，而安漢且為郡治，穎為安漢人，故欲移巴郡之名於安漢也。此文似有誤。
三五０七頁　三行　劉（綽）〔璋〕分巴　據殿本改。按：殿本亦有作「綽」者，故考證齊召南謂「劉綽」當作「劉璋」，璋分巴東、巴西二郡，蜀志可考。
三五０七頁　八行　則膏（暉）〔澤〕鮮芳　據汲本、殿本改。
三五０七頁一０行　山有大小石城（勢者）　據集解引惠棟說刪。
三五０七頁一二行　左傳文十〔六〕年　據殿本考證補。
三五０七頁一五行　從枳南入折丹涪水本與楚商於之地接　殿本「水」上有「陵」字，「與」上無「本」字。考證齊召南謂按析、丹水皆縣名，與涪陵相接，注當云「從枳南入析、丹水、涪陵，與商於之地接」。「析」訛作「折」，「丹涪陵水」又倒其字，遂不可解。今按：集解引馬與龍說，謂析、丹水二縣屬南陽郡，與商於地接，然與涪陵南北懸隔，又非可從枳南入也。商於未嘗屬楚。今考華陽國志，涪陵，巴之南郡，從枳縣南入，泝舟涪水，秦司馬錯由之以取黔中。據此，疑注「折」當作「泝」，「丹」當作「舟」，「商於」當改「黔中」，於地望方合。
三五０七頁一五行　漢時赤（田）〔甲〕軍　集解引惠棟說，謂「赤田」當依華陽國志作「赤甲」。今據改。
三五０八頁　七行　（州）刺史治　殿本考證齊召南謂各州刺史治例無「州」字，此「州」字衍。今據刪。
三五０八頁　七行　什邡　按：前志作「汁方」，功臣表作「汁防」，晉志又作「什方」，諸本不一。
三五０八頁　九行　水通巴（漢）　集解引惠棟說，謂案華陽國志云水通于巴，注衍「漢」字。今據刪。
三五０九頁　二行　汶江道　按：前志無「道」字。
三五０九頁　二行　八陵　按：集解引錢大昕說，謂前志有蠶陵，無八陵，晉志亦作「蠶陵」。又引惠棟說，謂靈帝以汶江、蠶陵、廣柔三縣置汶山郡，「八陵」當作「蠶陵」。
三五０九頁　二行　綿虒道　按：前志無「道」字。
三五一０頁　一行　有魚（泣）〔涪〕津　集解引錢大昭說，謂「泣」當作「涪」。吳漢傳漢與公孫述將魏黨、公孫永戰於魚涪津，注云在南安縣，北臨大江。蜀都賦注作「魚符津」，符涪聲相近也。今據改。
三五一０頁　二行　（荷）〔符〕節　集解引錢大昕說，謂前志有符，無荷節，疑「荷」乃「符」之訛，而衍一「節」字也。今按：符節長王士，見蜀志楊戲傳，是東漢改名符節，三國蜀因之，「節」字當非衍文，荷與符則形近而訛也。今改「荷」字，不刪「節」字。
三五一０頁　五行　縣之南有五屼山一山而五里在越巂界　按：集解引惠棟說，謂今蜀都賦注曰「一山有五重，在縣南」也。
三五一０頁　九行　有〔蜀〕王（岳）〔兵〕蘭　集解引惠棟說，謂江水注云「縣有蜀王兵蘭」，蘭與闌古字通。今據惠說補改。按：華陽國志亦云「棘道有故蜀王兵蘭」。
三五一０頁　九行　李冰燒之崖有五色赤白映水玄黃　按：「燒」上疑脫「所」字。今華陽國志作「其崖嶃峻不可鑿，乃積薪燒之，故其處懸崖有赤白五色」。又云「李冰所燒之崖有五色，赤白映水玄黃」。
三五一０頁一一行　有方〔山〕蘭祀　集解引惠棟說，謂各本脫「山」字。今據補。
三五一一頁　一行　進乘　按：前志作「進桑」，水經葉榆水注亦作「進桑」。
三五一一頁　二行　有（沈）〔沅〕水　據王先謙說改。按：水經注「沅水出牂牁且蘭縣」。
三五一一頁　八行　有文眾水　按：王先謙謂班志、酈注並作「文象水」。
三五一一頁　九行　東至麋泠　按：殿本、集解本「麋」作「麊」。
三五一一頁一二行　臺登　按：補注引何焯說，謂前志臺登，應劭云今曰臺高，則「登」當作「高」也。
三五一一頁一三行　三縫　前志作「三絳」。按：華陽國志作「三縫」。
三五一一頁一四行　闡　按：前志作「闌」。補注王先謙謂「闌」續志及華陽國志作「闡」，案宋志沈黎郡領蘭縣，漢舊縣作「闌」，然則作「闌」是也。
三五一一頁一六行　又有溫水穴　按：集解引惠棟說，謂「溫水」一作「溫泉」。
三五一二頁　六行　度瀘得〔蜻〕蛉縣　集解引惠棟說，謂今華陽國志云蜻蛉縣。今據補。
三五一二頁　九行　有（元）〔天〕馬河　集解引惠棟說，謂「元馬河」華陽國志及水經注皆作「天馬河」。隸書天字有似元者，見無極山碑。今據改，下同。
三五一二頁一０行　今（其）有（元）〔天〕馬逕　集解引惠棟說，謂「其」字衍。今據刪。按：華陽國志無「其」字。
三五一二頁一０行　河中有銅船　校補引柳從辰說，謂華陽國志廖寅本「船」作「胎」，蓋據水經注作「胎銅」校改。惟交州記「越人鑄銅為船，在江潮退時見」，此「銅船」似不誤，故惠氏正誤亦不及「船」字也。黃山謂就下文「可取」言，似又不當作「船」。
三五一二頁一０行　今在祠以羊　按：惠棟補注謂一作「今以羊祠之」，案下文又云「河中見存」，文不應重出，當有舛誤。
三五一二頁一０行　河中見（子）〔存〕　惠棟補注謂「子」字誤，今華陽國志作「存」。今據改。
三五一二頁一０行　土地特產好（群）〔犀〕牛　惠棟補注謂今華陽國志云「土地特產犀牛」也。按：犀與群形近而訛，今據改。
三五一三頁　一行　勝休　按：惠棟補注謂沈約作「騰休」，晉志作「滕休」。
三五一三頁　一行　裝山　按：集解引惠棟說，謂前志作「懷山」。
三五一三頁　三行　（母掇）〔毋棳〕　據前志改。按：殿本作「毋」，不誤。又按：集解引錢大昕說，謂說文棳從木，此從手，誤，前志亦作「棳」。
三五一三頁　三行　牧靡　按：集解引惠棟說，謂前志作「收靡」，華陽國志作「升麻」，云出好升麻，晉書作「牧麻」，按靡與麻古字通，山海經有「壽麻之國」，呂覽作「壽靡」是也。又按：漢書補注引段玉裁說，云收升牧三字同紐。
三五一三頁　三行　同瀨　按：前志作「銅瀨」。
三五一三頁　四行　梇棟　按：前志作「弄棟」。
三五一三頁　六行　（淮）〔惟〕有蝟　集解引惠棟說，謂華國陽志曰「山無石，惟有蝟」，「淮」當作「惟」。今據改。按：御覽九百十二引「惟有」作「而多」。
三五一三頁　七行　水東至（母掇）〔毋棳〕　據前志改，詳前「毋棳」條校記。
三五一三頁一三行　銅虜山米水所出　按：集解引錢大昕說，謂前志云「談虜山，迷水所出」。銅談聲相近，米即迷也，縣蓋以山得名。瀨虜聲亦相近。
三五一三頁一五行　明帝永平〔十〕二年　殿本考證齊召南謂按本書，永平十二年以益州徼外夷哀牢王內附，置永昌郡，是「二年」上脫「十」字。今據補。
三五一三頁一五行　戶二十三萬一千八百九十七口百八十九萬七千三百四十四　按：張森楷校勘記謂永昌僻郡，而戶口繁庶如此，且以除法計之，每十戶過八十餘口，逾恆率矣，疑口數有訛。
三五一四頁　二行　楪榆　按：前志作「葉榆」。
三五一四頁　六行　有（同）〔周〕水從徼外來　據前志及華陽國志改。按：王先謙謂同周形近而誤，錢坫以為今怒江也。
三五一四頁一二行　越〔山〕得蘭滄水　據華陽國志補。
三五一四頁一四行　廣漢屬國（都尉）　據集解引錢大昕說刪。
三五一四頁一四行　屬（蜀）〔廣漢〕郡　殿本考證齊召南謂注「蜀郡」應是「廣漢郡」之訛。陰平、甸氐、剛氐三道舊屬廣漢，陰平道即廣漢北部都尉治也，前書可證。今據改。
三五一五頁　五行　有邛僰九折阪者邛（刻）〔郵〕置　集解引惠棟說，謂案司馬相如傳「嚴道邛郵」，徐廣云「嚴道有邛僰九折阪，又有邛郵」。「刻」當作「郵」。又引洪頤烜說，謂前書淮南厲王傳注，張晏曰「邛郵，置名也」。「刻」是「郵」之誤。今據改。
三五一五頁　七行　有洙水　按：集解引惠棟說，謂「洙水」華陽國志作「沫水」，音妹，又音末。
三五一五頁　七行　從邛來出岷江　按：校補引柳從辰說，謂華陽國志「來」作「崍」。
三五一六頁　二行　有堂狼山　按：集解引惠棟說，謂華陽國志作「堂蜋山」。
三五一六頁　六行　縣道〔一〕百一十八　據汲本、殿本補。
三五一七頁　三行　本傳（縣）馬防築索西城　據殿本考證刪。
三五一七頁　六行　秦州記曰　按：「州」原作「川」，逕據汲本、殿本改。
三五一七頁　六行　已分漢陽上郡為永陽　按：集解引馬與龍說，謂上郡與漢陽地望懸隔，不得並以分郡，此注有誤。疑「上郡」為「上邽」之訛，「已」字為「郡」字之訛，當云「分漢陽上邽為永陽郡」。觀注言以鄉亭為屬縣，必以縣為郡明矣。
三五一七頁　八行　有雒門聚　按：集解引惠棟說，謂來歙傳「雒門」皆作「落門」，縣有落門山，故名。
三五一七頁　八行　望恒　按：前志作「望垣」。此作「望恒」，蓋恒與垣形近而訛。
三五一七頁　八行　略陽　按：前志作「略陽道」。
三五一七頁　九行　隴（州）　集解引惠棟說，謂「州」字衍。今據刪。
三五一七頁一五行　街（水）〔泉〕故縣省　據殿本考證改。
三五一八頁　三行　山東人行役升此而顧瞻者　按：「役」原訛「投」，逕改正。
三五一八頁　八行　西在隴西〔之〕西　據集解引惠棟說補。
三五一八頁　八行　今謂之（人）〔八〕充山　據汲本、殿本改。按：集解引惠棟說，謂「八充山」一作「兌山」，見裴駰史記注，北宋本作「人充山」，誤。
三五一八頁一０行　下辨　前志「辨」下有「道」字。按：集解引惠棟說，謂洪适云李翕碑題名有下辨道長任詩，則志闕一「道」字。又按：本書光武紀作「下辯」，辨辯古字通。
三五一八頁一０行　武都道　前志無「道」字。按：「下辨道」作「下辨」，「武都」作「武都道」，疑上下誤寫。
三五一八頁一０行　沔水出東狼谷　集解引惠棟說，謂前志云「沮水」，華陽國志云「河池水」。今按：水經注「沔水一名沮水」，華陽國志作「河池水」，誤。
三五一八頁一一行　羌道　按：前志屬隴西。集解引錢大昕說，謂下脫「故屬隴西」四字。
三五一八頁一三行　有天池澤　汲本、殿本「天」作「大」。按：廖刻華陽國志顧校謂「天池」原訛「天地」。又按：前志云「天地大澤」，王先謙謂即仇池。
三五一八頁一四行　有（奴）〔怒〕特祠　集解引惠棟說，謂注「奴特」史記注及魏文帝列異傳皆作「怒特」。今據改。
三五一九頁　六行　烏枝　集解引錢大昕說，謂前志作「烏氏」，師古讀氏為枝，梁統傳亦作「烏氏」。又引惠棟說，謂史記、漢書作「烏氏」，音枝，本傳亦作「氏」，作「枝」者非也。
三五一九頁　六行　有瓦亭出薄落谷　殿本「出」作「山」。惠棟補注出「有瓦亭山」四字，云一作「出」，誤。今按：瓦亭非山名，注文在「瓦亭」下可證也，惠說誤。疑「出薄落谷」四字乃側注，當在注文「烏水出」下。
三五一九頁　七行　陰盤　按：前志作「陰槃」。
三五一九頁　七行　鶉觚　按：前志作「鶉孤」。
三五一九頁一０行　涇水出縣西（丹）〔幵〕頭山　殿本考證齊召南謂「丹頭」當作「幵頭」，各本俱誤。集解引惠棟說，謂依前志及山海經，皆作「幵頭」，傳寫誤作「丹」也。今據改。
三五一九頁一三行　有左谷　集解引惠棟說，謂盧芳傳注引續漢志曰「三水有左右谷」。今按：此三字疑是正文，當連正文「三水」下。
三五二０頁　六行　戶萬四十二　按：汲本、殿本「四十二」作「四十三」。
三五二０頁　九行　倉松　殿本「倉」作「蒼」。按：前志亦作「蒼」。
三五二０頁　九行　鸇陰　按：前志作「鶉陰」。
三五二０頁　九行　租厲　按：集解引惠棟說，謂前書武紀及志皆作「祖厲」，案司農夫人碑，其字作「祖」，今誤「租」。
三五二０頁　九行　左騎千人官　按：集解引錢大昕說，謂此蓋別居一城，并姑臧等十三縣數之為十四也。至張掖屬國則領五城，以左騎、千人各一城，與此互異。又王先謙謂李兆洛云今地闕。
三五二一頁　一行　戶萬二千七百六　按：張森楷校勘記謂此下當有口數，脫去。
三五二一頁　二行　福祿　集解引錢大昕說，謂前志作「祿福」。魏志龐淯傳及皇甫謐列女傳載龐娥事，云「祿福趙君安之女」，又云「祿福長尹嘉」，曹全碑亦云「拜酒泉祿福長」，則知作「福祿」者誤也。又引惠棟說，謂晉志亦作「福祿」，誤。今按：漢書補注引吳卓信說，謂漢魏之閒猶稱「祿福」，其改為「福祿」，當自晉始。又按：本書列女傳云「福祿長尹嘉」，則其誤不自續志始也。
三五二一頁　二行　表氏　按：集解引錢大昕說，謂前志作「表是」，是氏古通用也。
三五二一頁　二行　沙頭　按：前志作「池頭」。
三五二一頁　二行　故曰（緩）〔綏〕彌　前志作「綏彌」，王先謙謂「緩」乃「綏」之訛。今據改。
三五二一頁　六行　戶七百四十八口二萬九千一百七十　按：張森楷校勘記謂此戶數有訛誤，否則戶有四十許人，太不近情矣。
三五二一頁　八行　拼泉　按：前志作「淵泉」。
三五二一頁　九行　別領五城　按：殿本考證齊召南謂按下有候官、左騎、千人、司馬官、千人官，皆官名，非城名也。前志張掖領十城，後志領八城，其居延別為居延屬國，顯美改屬武威郡，未知張掖屬國所領之五城為何名也。又集解引錢大昕說，謂張掖屬國別領五城，以志考之，惟有候官、左騎、千人、司馬官、千人官，而不領縣，以左騎、千人各一城，又別有千人官一城，與候官、司馬官為五城，與武威郡之左騎千人官為一城者互異。
三五二一頁一二行　安帝別領一（郡）〔城〕　殿本考證謂「郡」字何焯校本改作「城」。今據改。
三五二一頁一二行　口四千七百三十三　按：殿本「三十三」作「三十二」。
三五二一頁一四行　獻帝建安末立為西海郡　按：集解引錢大昕說，謂案獻帝起居注，建安十八年復禹貢九州，雍州部已有西海郡，是立郡不在建安末也。
三五二一頁一五行　郡（國）十二　據汲本刪。
三五二二頁　五行　猗氏　前志作「陭氏」。按：集解引洪亮吉說，謂應如前志作「陭」，與河東所屬者有別。又按：說文「〈頧，中“頁改奇”〉，上黨〈頧，中“頁改奇”〉氏阪也，從邑奇聲」，則當以「陭」為正。
三五二二頁　六行　（章）〔漳〕水出焉　據惠棟補注改。
三五二二頁　七行　壺關三老　按：「三」原訛「二」，逕改正。
三五二三頁　一行　（路）〔潞〕縣東有壺口關　據汲本、殿本改。按：今左傳杜注亦訛「路」。
三五二三頁　六行　秦置　按：下脫洛陽北里數，下上郡、五原郡、雲中郡、定襄郡、朔方郡同。
三五二三頁　八行　有鑿壺　集解引惠棟說，謂史記、戰國策、水經汾水注皆作「鑿臺」。今按：壺與臺疑形近而訛。
三五二三頁一五行　界山推焚死之山　按：殿本「界」作「介」。
三五二四頁　一行　左傳謂塗水　按：注有脫誤，當云「左傳知徐吾為塗水大夫，杜預曰榆次有塗水鄉」。
三五二四頁　三行　杜預曰界休縣南中都城是也　按：左傳杜注作「界休縣東南」。
三五二四頁　四行　韓信破夏說於鄔〔東〕　據集解引惠棟說改。
三五二四頁　五行　晉大夫（孟）〔盂〕丙邑　據汲本改。按：前志亦作「孟丙」，補注引段玉裁說，謂「孟」或作「盂」，廣韻「左傳晉有盂丙」，則是以邑為氏。王先謙謂作「盂」是。並引顧炎武說，謂以其為盂大夫而謂之盂丙，猶魏大夫之為魏壽餘。
三五二四頁一０行　雕陰　按：前志有「道」字。
三五二四頁一三行　益蘭　按：前志作「益闌」。
三五二四頁一六行　（父）〔文〕國　據殿本改。按：前志作「文國」，王先謙謂續志後漢因，「文」或訛「父」。
三五二四頁一六行　河（除）〔陰〕　據殿本改。按：前志作「河陰」。集解引錢大昕說，謂當作「河陰」。
三五二五頁　四行　箕陵　集解引惠棟說，謂何焯云前志有楨陵，無箕陵。今按：李兆洛以箕陵即前漢楨陵縣地。
三五二五頁　八行　武成　按：前志作「武城」。
三五二五頁　九行　戶三萬一千八百六十二口二十四萬九千　按：張森楷校勘記謂案大計，此十戶幾八十口矣，疑「三」當為「五」字。
三五二五頁一０行　汪陶　前志作「〈氵{山王}〉陶」。按：「〈氵{山王}〉」即「汪」之本字。
三五二五頁一一行　有夏屋山　按：前志作「賈屋山」。補注引錢坫說，謂夏屋即賈屋，如淮陽國陽夏縣，應劭、如淳音夏為賈是矣。
三五二六頁　四行　（秦）〔泰〕戲之山　據汲本、殿本改。與今山海經合。
三五二六頁　四行　今呼沱河〔出〕縣武夫山　集解引惠棟說，謂諸本脫「出」字。今據補。
三五二六頁　九行　大城　按：前志作「大成」。殿本考證謂何焯校本「城」字去土旁。
三五二六頁一一行　建武十一年十月西河上郡屬（魏）　集解引錢大昕說，謂「魏」字訛。按光武記，建武十一年省朔方牧，并并州，此西河上郡必朔方刺史所部，至此始屬并州耳。班史馮野王為上郡太守，朔方刺史蕭育奏封事薦之，是上郡屬朔方部之證也。注文當有脫漏，又因下引魏志而衍一「魏」字耳。今據錢說，刪一「魏」字，但注文有脫漏，「西河上郡屬」亦不成句。
三五二六頁一五行　北新城　集解引錢大昕說，謂當云「故屬中山」。今按：前志中山國北新成，王先謙謂志末論十二國分域，北新成屬涿郡。
三五二七頁　一行　有督〔亢〕亭　按：集解王先謙謂據水經巨馬水注引，此「督」下奪「亢」字。今據補。
三五二七頁　七行　昭帝更名為郡　按：殿本考證齊召南謂下缺「宣帝復為國」五字，蓋本始元年更為廣陽國，至光武始入上谷郡耳。
三五二七頁　七行　永（平）〔元〕八年復　錢大昕考異謂據和帝紀，永元八年九月復，此「永平」當為「永元」之訛。殿本考證齊召南說同。今據改。
三五二七頁一五行　北平邑　前志無「北」字。按：集解引錢大昕說，謂章帝女平邑公主，章懷注「平邑屬伐郡。」
三五二八頁　五行　甯　前志作「寧」，惠棟謂古書寧與甯通。又按：「甯」原作「甯」，即甯之俗寫。下「廣甯」同。
三五二八頁　六行　下落　按：惠棟補注本作「下洛」，王先謙漢書補注謂水經〈氵纍〉水注「落」作「洛」。
三五二八頁　七行　在（鼓）〔彭〕城南　集解引惠棟說，謂前書刑法志云黃帝有涿鹿之戰，鄭德云在彭城南，小顏云彭城者上谷別有彭城，非宋之彭城也。「鼓」當作「彭」。今據改。
三五二八頁　七行　于瓚　按：惠棟補注本作「干瓚」，云漢書注有「臣瓚」，莫知姓氏，酈元謂之薛瓚，或謂之傅瓚，劉孝標、姚察皆曰干瓚，未詳孰是。
三五二八頁一０行　漁陽有鐵　按：前書作「有鐵官」。
三五二八頁一０行　潞　按：前志作「路」。
三五二八頁一０行　泉州有鐵　按：前志作「有鹽官」。
三五二八頁一０行　傂奚　按：前志作「厗奚」，補注引王念孫說，謂「厗」當作「虒」。
三五二八頁一三行　土垠　按：「土」原訛「上」，逕據殿本、集解本改正。
三五二八頁一三行　俊靡　按：集解引惠棟說，謂依說文「俊」當作「浚」。又校補引錢大昭說，謂耿弇傳作「浚靡」。
三五二八頁一五行　有孤竹城　按：集解引惠棟說，謂爾雅作「觚竹」，四荒之一也。
三五二九頁　二行　（綱）〔繩〕水出焉　汲本、殿本作「編水」，集解引惠棟說，謂「編」一作「繩」。今據改，與山海經合。
三五二九頁　二行　右北平驪（城）〔成〕縣　據集解本改。按：前志作「驪成」。
三五二九頁　四行　戶六萬四千一百五十八口八萬一千七百一十四　按：張森楷校勘記謂案如此文，則戶不能二口矣，非情理也，疑「八萬」上有脫漏。
三五二九頁　七行　無慮　集解引錢大昕說，謂此下當有「有醫無慮山」五字。今按：後遼東屬國「無慮」下「有醫巫慮山」五字當移此。
三五二九頁　七行　候城　按：集解引錢大昕說，謂玄菟郡有候城，云故屬遼東，則此「候城」為衍文矣。王先謙謂錢說是。
三五二九頁　八行　汶　前志作「文」。按：殿本考證謂何焯校本滅去氵。
三五二九頁一０行　戶一千五百九十四口四萬三千一百六十三　按：張森楷校勘記謂案如此文，則戶幾四十許人矣，亦非情理也，疑「一千」之「千」字當為「萬」字。
三五二九頁一一行　西蓋（鳥）〔馬〕　據殿本考證齊召南說改。按：前志作「西蓋馬」，縣以蓋馬山得名，「馬」作「鳥」，乃形近而訛。
三五二九頁一二行　候城故屬遼東　按：殿本考證齊召南引顧炎武說，謂候城改屬玄菟，而遼東復出一候城，無慮改屬遼東屬國，而遼東復出一無慮，必有一焉宜刪者，然則天下郡國少二城矣。
三五二九頁一三行　出塞外（銜）〔衛〕白平山　按：汲本、殿本「銜」作「御」，殿本考證謂「御」當作「銜」，此正作「銜」，與考證說合，然王先謙謂考證之「銜」字當作「衛」，山海經、水經並作「衛」，今據改。又按：集解引惠棟說，謂案今山海經云「遼水出衛皋東」，衛皋山名，轉寫既久，因析「皋」為「白平」，復誤「衛」為「銜」，遂令此字義無所附。桑欽水經亦作「白平」。
三五三０頁　一行　占蟬　按：前志作「黏蟬」。
三五三０頁　一行　遂城　按：前志作「遂成」。
三五三０頁　四行　遼東屬國　按：殿本考證杭世駿謂案此郡獨無戶口。
三五三０頁　五行　昌遼故天遼　集解引惠棟說，謂案闞駰十三州志云遼東屬國都尉治昌黎道，又前志遼西郡交黎縣，應劭云今昌黎，然則「昌遼」當作「昌黎」，「天遼」當作「交黎」。又通鑑注云昌黎，漢交黎縣，屬遼西，後漢屬遼東屬國都尉，則知胡氏所見本尚未舛謬也。又引錢大昕說，謂黎遼聲相近，故「昌黎」亦作「昌遼」，猶「烏氏」為「烏枝」，「厗奚」為「傂奚」也。
三五三０頁　五行　賓徒　按：前志「徒」作「從」，補注王先謙謂作「從」誤。
三五三０頁　五行　無慮　按：無慮已見前遼東郡，此當作「扶黎」，後人傳寫之誤。說詳惠棟補注。
三五三０頁　五行　有醫無慮山　按：此五字當移於前遼東郡「無慮」之下。說詳前。
三五三０頁一０行　戶七萬一千四百七十七口二十五萬二百八十二　按：張森楷校勘記謂「二十」之「二」當作「三」，乃合李心傳東漢戶約五口之率，若如此文，則戶不能四口矣，非情理也。
三五三０頁一一行　博羅　按：集解引惠棟說，謂沈約云「博羅」，二漢皆作「傅」字，晉太康地志作「博」。案此則班、馬本書皆作「傅羅」，後人誤為「博」也。
三五三０頁一二行　山海經（注）　按：下所引乃山海經海內南經正文，「注」字衍，今刪。
三五三０頁一三行　自會稽浮往博（羅）山　集解引惠棟說，謂何焯云「羅」字衍。今據刪。
三五三０頁一四行　雒陽南六千四百一十里　按：張森楷校勘記謂案蒼梧去雒陽較南海遠，上南海云七千一百里，此祗六千餘里，殊非事實，且郡首縣廣信，是廣信即郡治也，廣信下注云去雒陽九千里，則非六千餘里矣。「六」字疑誤。下鬱林同。
三五三一頁　七行　鬱林郡十一城　按：集解引馬與龍說，謂此郡與交趾及幽州之遼東屬國，皆闕戶口之數。
三五三一頁　八行　中溜　按：前志作「中留」。
三五三一頁一二行　臨元　前志作「臨允」。按：漢書補注王先謙謂「元」乃「允」字之訛。
三五三一頁一二行　朱崖　按：前志作「朱盧」。
三五三二頁　一行　羸〈阝婁〉　殿本考證謂「羸」應作「羸」，前書孟康曰羸音連，則作「羸」字非也。今按：漢書補注王先謙謂地道記作「羸〈阝婁〉」，蓋後人因孟音而製「羸」字，廣韻載之，皆誤。
三五三二頁　一行　（定）安〔定〕　據殿本改。按：前志作「安定」，王先謙補注謂續志後漢因，或誤「定安」。
三五三二頁　一行　麊泠　集解引惠棟說，謂「麊」說文作「{米尼}」，從米尼聲。按：漢書補注引王鳴盛說，亦謂作「{米尼}」是。
三五三二頁　一行　曲陽　前志作「曲昜」。按：昜陽古今字。
三五三二頁　三行　有注沆二水　按：汲本、殿本「沆」作「沅」。
三五三二頁　六行　角軟還復出　按：張森楷校勘記謂案上言上岸共鬥，已是出矣，不當云復出，疑是「入」字之誤。
三五三二頁一一行　咸懽　前志作「咸驩」。按：驩懽古今字。
三五三二頁一一行　無功　按：前志作「無切」。
三五三二頁一五行　西卷　按：前志作「西捲」。
三五三三頁一五行　鄉三千六百八十二　按：汲本、殿本「八十二」作「八十一」。
三五三二頁一五行　亭萬二千四百四十二　汲本、殿本「四十二」作「四十三」。按：聚珍本東觀漢記亦作「三」。
三五三四頁　一行　永嘉（二）〔元〕年　集解引何焯說，謂永嘉無二年，「二」當作「元」。今據改。
三五三四頁　八行　口四千八百六十九萬七百八十九　按：張森楷校勘記謂案和帝之世，口五千三百餘萬，戶祗九百二十餘萬，此戶已九百六十餘萬，而口祗四千餘萬，反更少之，殊非情理，疑「四」是「五」之訛。下順帝口數同。
