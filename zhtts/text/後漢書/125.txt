△誌第二十五　　百官二
太常　光祿勳　衛尉　太僕　廷尉　大鴻臚
太常，卿一人，中二千石。〔一〕本注曰：掌禮儀祭祀，每祭祀，先奏其禮儀；及行事，常贊天子。〔二〕每選試博士，奏其能否。大射、養老、大喪，皆奏其禮儀。每月前晦，察行陵廟。〔三〕丞一人，比千石。〔四〕本注曰：掌凡行禮及祭祀小事，總署曹事。〔五〕其署曹掾史，隨事為員，諸卿皆然。
〔一〕　盧植禮注曰：「如大樂正。」
〔二〕　漢舊儀曰：「贊饗一人，秩六百石，掌贊天子。」
〔三〕　漢官曰：「員吏八十五人，其十二人四科，十五人佐，五人假佐，十三人百石，十五人騎吏，九人學事，十六人守學事。」臣昭曰：凡漢官所載列職人數，今悉以注，雖頗為繁，蓋周禮列官，陳人役（放）〔於〕前，以為民極，寔觀國制，此則宏模不可闕者也。
〔四〕　盧植禮注曰：「如小樂正。」
〔五〕　漢舊儀曰：「丞舉廟中非法者。」
太史令一人，六百石。本注曰：掌天時、星曆。凡歲將終，奏新年曆。凡國祭祀、喪、娶之事，掌奏良日及時節禁忌。凡國有瑞應、災異，掌記之。〔一〕丞一人。明堂及靈臺丞一人，二百石。本注曰：二丞，掌守明堂、靈臺。靈臺掌候日月星氣，皆屬太史。〔二〕
〔一〕　漢官（儀）曰：「太史待詔三十七人，其六人治曆，三人龜卜，三人廬宅，四人日時，三人易筮，二人典禳，九人籍氏、許氏、典昌氏，各三人，嘉法、請雨、解事各二人，醫一人。」
〔二〕　漢官曰：「靈臺待詔四十（二）〔一〕人，其十四人候星，二人候日，三人候風，十二人候氣，三人候晷景，七人候鍾律。一人舍人。」
博士祭酒一人，六百石。本僕射，中興轉為祭酒。〔一〕博士十四人，比六百石。本注曰：易四，施、孟、梁丘、京氏。尚書三，歐陽、大小夏侯氏。詩三，魯、齊、韓氏。禮二，大小戴氏。春秋二，公羊嚴、顏氏。掌教弟子。國有疑事，掌承問對。本四百石，宣帝增秩。〔二〕
〔一〕　胡廣曰：「官名祭酒，皆一位之元長者也。古禮，賓客得主人饌，則老者一人舉酒以祭於地，舊說以為示有先。」
〔二〕　本紀桓帝延熹二年，置祕書監。
太祝令一人，六百石。本注曰：凡國祭祀，掌讀祝，及迎送神。〔一〕丞一人。本注曰：掌祝小神事。
〔一〕　漢舊儀曰：「廟祭，太祝令主席酒。」漢官曰：「員吏四十一人，其二人百石，二人斗食，二十二人佐，二人學事，四人守學事，九人有秩。百五十人祝人，宰二百四十二人，屠者六十人。」
太宰令一人，六百石。本注曰：掌宰工鼎俎饌具之物。凡國祭祀，掌陳饌具。〔一〕丞一人。
〔一〕　漢官曰：「明堂丞一人，二百石。員吏四十二人，其二人百石，二人斗食，二十三人佐，九人有秩，二人學事，四人守學事。宰二四百四十二人，屠者七十三人，衛士一十五人。」
大（子）〔予〕樂令一人，六百石。本注曰：掌伎樂。凡國祭祀，掌請奏樂，及大饗用樂，掌其陳序。〔一〕丞一人。〔二〕
〔一〕　漢官曰：「員吏二十五人，其二人百石，二人斗食，七人佐，十人學事，四人守學事。樂人八佾舞三百八十人。」盧植禮注曰：「大（子）〔予〕令如古大胥。漢大樂律，卑者之子不得舞宗廟之酎。除吏二千石到六百石，及關內侯到五大夫子，取適子高五尺已上，年十二到三十，顏色和，身體修治者，以為舞人。」
〔二〕　盧植禮注曰：「大樂丞如古小胥。」
高廟令一人，六百石。本注曰：守廟，掌案行掃除。無丞。〔一〕
〔一〕　漢官曰：「員吏四人，衛士一十五人。」
世祖廟令一人，六百石。本注曰：如高廟。〔一〕
〔一〕　漢官曰：「員吏六人，衛士二十人。」
先帝陵，每陵園令各一人，六百石。本注曰：掌守陵園，案行掃除。丞及校長各一人。本注曰：校長，主兵戎盜賊事。〔一〕
〔一〕　應劭曰漢官名秩曰：「丞皆選孝廉郎年少薄伐者，遷補府長史、都官令、候司、馬。」
先帝陵，每陵食官令各一人，六百石。本注曰：掌望晦時節祭祀。〔一〕
〔一〕　漢官曰：「每陵食監一人，秩六百石。監丞一人，三百石。中黃門八人，從官二人。」案：食監即是食官令號。
右屬太常。本注曰：有祠祀令一人，後轉屬少府。有太卜令，六百石，後省并太史。
中興以來，省前凡十官。〔一〕
〔一〕　案前書，十官者，太宰、均官、都水、雍太祝、五畤各一尉也。東觀書曰：「章帝又置祀令、丞，延平元年省。」
光祿勳，卿一人，中二千石。本注曰：掌宿衛宮殿門戶，典謁署郎更直執戟，宿衛門戶，考其德行而進退之。〔一〕郊祀之事，掌三獻。〔二〕丞一人，比千石。
〔一〕　胡廣曰：「勳猶〈門昬〉也，易曰『為〈門昬〉寺』。（官）〔宦〕寺，主殿宮門戶之職。」
〔二〕　漢官曰：「員吏四十四人，其十人四科，三人百石，一人斗食，二人佐，六人騎吏，八人學事，十三人守學事，一人官醫。衛士八十一人。」
五官中郎將一人，比二千石。本注曰：主五官郎。〔一〕五官中郎，比六百石。本注曰：無員。〔二〕五官侍郎，比四百石。本注曰：無員。五官郎中，比三百石。本注曰：無員。凡郎官皆主更直執戟，宿衛諸殿門，出充車騎。唯議郎不在直中。〔三〕
〔一〕　蔡質漢儀曰：「中郎解，其府對太學。」
〔二〕　郎年五十以屬五官，故曰六百石。
〔三〕　蔡質漢儀曰：「三署郎見光祿勳，執板拜；見五官左右將，執板不拜。於三公諸卿無敬。」
左中郎將，比二千石。本注曰：主左署郎。〔一〕中郎，比六百石。侍郎，比四百石。郎中，比三百石。〔二〕本注曰：皆無員。
〔一〕　蔡質漢儀曰：「（郎）中〔郎〕解，其府（府）次五官〔府〕。」
〔二〕　三郎。
右中郎將，比二千石。本注曰：主右署郎。中郎，比六百石。侍郎，比四百石。郎中，比三百石。本注曰：皆無員。〔一〕
〔一〕　三郎，並無員。
虎賁中郎將，比二千石。本注曰：主虎賁宿衛。〔一〕左右僕射、左右陛長各一人，比六百石。本注曰：僕射，主虎賁郎習射。陛長，主直虎賁，朝會在殿中。〔二〕虎賁中郎，比六百石。虎賁侍郎，比四百石。虎賁郎中，比三百石。〔三〕節從虎賁，比二百石。〔四〕本注曰：皆無員。掌宿衛侍從。自節從虎賁久者轉遷，才能差高至中郎。
〔一〕　前書武帝置期門，平帝更名虎賁。蔡質漢儀曰：「主虎賁千五百人，無常員，多至千人。戴鶡冠，次右將府。」又虎賁舊作「虎奔」，言如虎之奔也，王莽以古有勇士孟賁，故名焉。孔安國曰「若虎賁獸」，言其甚猛。
〔二〕　漢官曰：「陛長，墨綬銅印。」
〔三〕　荀綽晉百官表注曰：「虎賁諸郎，皆父死子代，漢制也。」
〔四〕　四郎。
羽林中郎將，比二千石。本注曰：主羽林郎。〔一〕羽林郎，此三百石。本注曰：無員。掌宿衛侍從。常選漢陽、隴西、安定、北地、上郡、西河凡六郡良家補。本武帝以便馬從獵，還宿殿陛巖下室中，故號巖郎。〔二〕
〔一〕　案：漢末又有四中郎將，皆帥師征伐，不知何時置。董卓為東中郎將，盧植為北中郎將，獻帝以曹（操）〔植〕為南中郎將。
〔二〕　前書曰初置名建章營騎，後更名。出補三百石丞、尉。荀綽晉百官表注曰：「言其嚴厲整銳也。」案此則為巖郎，與志不同。蔡質漢儀曰：「羽林郎百（一）〔二〕十八人，無常員，府次虎賁府。」
羽林左監一人，六百石。本注曰：主羽林左騎。〔一〕丞一人。
〔一〕　漢官曰：「孝廉郎作，主羽林九百人。二監官屬史吏，皆自出羽林中，有材者作。」
羽林右監一人，六百石。本注曰：主羽林右騎。丞一人。
奉車都尉，比二千石。本注曰：無員。〔一〕掌御乘輿車。
〔一〕　漢官曰三人。
駙馬都尉，比二千石。本注曰：無員。〔一〕掌駙馬。
〔一〕　漢官曰五人。
騎都尉，比二千石。本注曰：無員。〔一〕本監羽林騎。
〔一〕　漢官曰一十人。
光祿大夫，比二千石。本注曰：無員。〔一〕凡大夫、議郎皆掌顧問應對，無常事，唯詔令所使。凡諸國嗣之喪，則光祿大夫掌弔。
〔一〕　漢官曰三人。
太中大夫，千石。本注曰：無員。〔一〕
〔一〕　漢官曰：「二十人，秩比二千石。」
中散大夫，六百石。本注曰：無員。〔一〕
〔一〕　漢官曰：「三十人，秩比二千石。」
諫議大夫，六百石。本注曰：無員。〔一〕
〔一〕　胡廣曰：「光祿大夫，本為中大夫，武帝元狩五年置諫大夫為光祿大夫，世祖中興，以為諫議大夫。又有太中、中散大夫。此四等於古皆為天子之下大夫，視列國之上卿。」漢官曰三十人。
議郎，六百石。本注曰：無員。〔一〕
〔一〕　漢官曰：「五十人，無常員。」
謁者僕射一人，比千石。本注曰：為謁者臺率，主謁者，天子出，奉引。古重習武，有主射以督錄之，故曰僕射。〔一〕常侍謁者五人，比六百石。本注曰：主殿上時節威儀。〔二〕謁者三十人。其給事謁者，四百石。其灌謁者郎中，比三百石。本注曰：掌賓贊受事，及上章報問。將、大夫以下之喪，掌使弔。本員七十人，中興但三十人。〔三〕初為灌謁者，滿歲為給事謁者。〔四〕
〔一〕　蔡質漢儀曰：「見尚書令，對揖無敬。謁者見，執板拜之。」
〔二〕　漢官曰：「謁者三十人，其二人公府掾，六百石（特）〔持〕使也。」
〔三〕　荀綽晉百官表注曰：「漢皆用孝廉年五十，威容嚴恪能賓者為之。明帝詔曰：『謁者乃堯之尊官，所以試舜賓于四門，四門穆穆者也。』昔燕太子使荊軻劫始皇，變起兩楹之閒，其後謁者持匕首刺腋，高祖偃武行文，故易之以板。」
〔四〕　蔡質漢儀曰：「出府丞、長史、陵令，皆選儀容端正，任奉使者。」
右屬光祿勳。本注曰：職屬光祿者，自五官將至羽林右監，凡七署。自奉車都尉至謁者，以文屬焉。舊有左右曹，秩以二千石，上殿中，主受尚書奏事，平省之。世祖省，使小黃門郎受事，車駕出，給黃門郎兼。有請室令，車駕出，在前請所幸，徼車迎白，示重慎。中興但以郎兼，事訖罷，又省車、戶、騎凡三將，〔一〕及羽林令。
〔一〕　如淳曰：「主車曰車郎，主戶衛曰戶郎。」
衛尉，卿一人，中二千石。本注曰：掌宮門衛士，宮中徼循事。〔一〕丞一人，比千石。
〔一〕　漢官曰：「員吏四十一人，其九人四科，二人二百石，文學三人百石，十二人斗食，二人佐，十二人學事，一人官醫。衛士六十人。」
公車司馬令一人，六百石。本注曰：掌宮南闕門，凡吏民上章，四方貢獻，及徵詣公車者。〔一〕丞、尉各一人。本注曰：丞選曉諱，掌知非法。尉主闕門兵禁，戒非常。〔二〕
〔一〕　獻帝起居注曰：「建安八年，議郎衛林為公車司馬令，位隨將、大夫。舊公車令與都官、長史位從將、大夫，自林始。」
〔二〕　胡廣曰：「諸門部各陳屯夾道，其旁當兵，以示威武，交戟，以遮妄出入者。」
南宮衛士令一人，六百石。本注曰：掌南宮衛士。〔一〕丞一人。
〔一〕　漢官曰：「員吏九十五人，衛士五百三十七人。」
北宮衛士令一人，六百石，本注曰：掌北宮衛士。〔一〕丞一人。
〔一〕　漢官曰：「員吏七十二人，衛士四百七十一人。」
左右都候各一人，六百石。〔一〕本注曰：主劍戟士，徼循宮，及天子有所收考。〔二〕丞各一人。
〔一〕　周禮司寤氏有夜士，干寶注曰：「今都候之屬。」
〔二〕　漢官曰：「右都候員吏二十二人，衛士四百一十六人。左都候員吏二十八人，衛士三百八十三人。」蔡質漢儀曰：「宮中諸有劾奏罪，左都候執戟戲車縛送付詔獄，在官大小各付所屬。以馬皮覆。見尚書令、尚書僕射、尚書皆執板拜，見丞、郎皆揖。」
宮掖門，每門司馬一人，比千石。木注曰：南宮南屯司馬，主平城門；〔一〕（北）宮門蒼龍司馬，主東門；〔二〕玄武司馬，主玄武門；〔三〕北屯司馬，主北門；〔四〕北宮朱爵司馬，主南掖門；〔五〕東明司馬，主東門；〔六〕朔平司馬，主北門：〔七〕凡七門。〔八〕凡居宮中者，皆有口籍於門之所屬。宮名兩字，為鐵印文符，案省符乃內之。〔九〕若外人以事當入，本（宮）〔官〕長史為封棨傳；其有官位，出入令御者言其官。
〔一〕　漢官曰：「員吏九人，衛士百二人。」古今注曰建武十三年九月，初開此門。
〔二〕　案雒陽宮門名為蒼龍闕門。漢官曰：「員吏六人，衛士四十人。」
〔三〕　漢官曰：「員吏二人，衛士三十八人。」
〔四〕　漢官曰：「員吏二人，衛士三十八人。」
〔五〕　漢官曰：「員吏四人，衛士百二十四人。」古今注曰：「永平二年十一月，初作北宮朱爵南司馬門。」
〔六〕　漢官曰：「員吏十三人，衛士百八十人。」
〔七〕　漢官曰：「員吏五人，衛士百一十七人。」
〔八〕　漢官曰：「凡員吏皆隊長佐。」
〔九〕　胡廣曰：「符用木，長（可）〔尺〕二寸，鐵印以符之。」
右屬衛尉。本注曰：中興省旅賁令，衛士一人丞。〔一〕
〔一〕　漢官目錄曰：「右三卿，太尉所部。」
太僕，卿一人，中二千石。本注曰：掌車馬。天子每出，奏駕上鹵簿用；大駕則執馭。〔一〕丞一人，比千石。
〔一〕　漢官曰：「員吏七十人，其七人四科，一人二百石，文學八人百石，六人斗食，七人佐，六人騎吏，三人假佐，三十一人學事，一人官醫。」
考工令一人，六百石。本注曰：主作兵器弓弩刀鎧之屬，成則傳執金吾入武庫，及主織綬諸雜工。〔一〕左右丞各一人。
〔一〕　漢官曰：「員吏百九人。」
車府令一人，六百石。本注曰：主乘輿諸車。〔一〕丞一人。
〔一〕　漢官曰：「員吏二十四人。」
未央廄令一人，六百石。本注曰：主乘輿及廄中諸馬。〔一〕長樂廄丞一人。〔二〕
〔一〕　漢官曰：「員吏七十人，卒騶二十人。」
〔二〕　漢官曰：「員吏十五人，率騶二十人。苜蓿菀官田所一人守之。」
右屬太僕。本注曰：舊有六廄，皆六百石令，〔一〕中興省約，但置一廄。後置左駿令、廄，別主乘輿御馬，後或并省。又有牧師菀，皆令官，主養馬，分在河西六郡界中，中興皆省，唯漢陽有流馬菀，但以羽林郎監領。〔二〕
〔一〕　前書曰，有大廄、未央、家馬三令，各五丞一尉。又車府、路軨、騎馬、駿馬四令丞。晉灼曰：「六廄名也，主馬萬匹。」
〔二〕　古今注曰：「漢安元年七月，置承華廄令，秩六百石。」
廷尉，卿一人，中二千石。〔一〕本注曰：掌平獄，奏當所應。凡郡國讞疑罪，皆處當以報。〔二〕正、左監各一人。〔三〕左平一人，六百石。本注曰：掌平決詔獄。
〔一〕　應劭曰：「兵獄同制，故稱廷尉。」
〔二〕　胡廣曰：「讞，質也。」漢官曰：「員吏百四十人，其十一人四科，十六人二百石廷（史）〔吏〕，文學十六人百石，十三人獄史，二十七人佐，二十六人騎吏，三十人假佐，一人官醫。」
〔三〕　前漢有左右監平，世祖省右而猶曰左。
右屬廷尉。本注曰：孝武帝以下，置中都官獄二十六所，各令長名世祖中興皆省，
唯廷尉及雒陽有詔獄。〔一〕
〔一〕　蔡質漢儀曰：「正月旦，石官朝賀，光祿勳劉嘉、廷尉趙世各辭不能朝，高賜舉奏：『皆以被病篤困，空文武之位，闕上卿之贊，既無忠信斷金之用，而有敗禮傷化之尤，不謹不敬！請廷尉治嘉罪，河南尹治世罪。』議以世掌廷尉，故轉屬他官。」
大鴻臚，卿一人，中二千石。〔一〕本注曰：掌諸侯及四方歸義蠻夷。其郊廟行禮，贊導，請行事，既可，以命群司。諸王入朝，當郊迎，典其禮儀。及郡國上計，匡四方來，亦屬焉。〔二〕皇子拜王，贊授印綬。及拜諸侯、諸侯嗣子及四方夷狄封者，臺下鴻臚召拜之。王薨則使弔之，及拜王嗣。丞一人，比千石。
〔一〕　周禮「象胥」，干寶注曰今鴻臚。
〔二〕　漢官曰：「員吏五十五人，其六人四科，二人二百石，文學六人百石，一人斗食，十四人佐，六人騎吏，十五人學事，五人官醫。」永元十年，大匠應順上言：「百郡計吏，觀國之光，而舍逆旅，崎嶇私館，直裝衣物，敝朽暴露，朝會邈遠，事不肅給。昔〔晉〕，霸國盟主耳，舍諸侯於隸人，子產以為大譏。況今四海之大，而（百）〔可〕無乎？」和帝嘉納其言，即創業焉
大行令一人，六百石。本注曰：主諸郎。〔一〕丞一人。治禮郎四十七人。〔二〕
〔一〕　漢官曰：「員吏四十人。」
〔二〕　漢官曰：「其四人四科，五人二百石，文學五人百石，九人斗食，六人佐，六人學事，十二人守學事。」東觀書曰：「主齋祠儐贊九賓。又有公室，主調中都官斗食以下，功次相補。」案盧植禮注曰：「大行郎亦如謁者，兼舉形貌。」
右屬大鴻臚。本注曰：承秦有典屬國，別主四方夷狄朝貢侍子，成帝時省并大鴻臚。
中興省驛官、別火二令、丞，〔一〕及郡邸長、丞，但令郎治郡邸。〔二〕
〔一〕　如淳曰：「漢儀注：『別火，獄令官，主治改火事。』」
〔二〕　漢官目錄曰：「右三官，司徒所部。」
校勘記
三五七一頁　四行　常贊天子　按：集解引惠棟說，謂「常」依注及袁山松百官志當作「掌」。
三五七一頁一一行　陳人役（放）〔於〕前　據汲本、殿本改。
三五七二頁　六行　漢官（儀）曰　據汲本刪。
三五七二頁　七行　醫一人　汲本、殿本「一」作「二」。按：醫一人，正符三十七人之數。又按：上「三人易筮」，惠棟云北宋本「三」作「二」。若依北宋本，則「醫一人」當作「醫二人」，方符三十七人之數。
三五七二頁　八行　靈臺待詔四十（二）〔一〕人　校補引柳從辰說，謂「四十二」孫輯本作「四十一」，是。今按：舍人一人不在待詔之列，是「四十二」當作「四十一」也。今據改。
三五七二頁一０行　博士祭酒一人六百石本僕射　按：集解引錢大昕說，謂「本僕射」上當有「本注曰」三字。
三五七二頁一二行　春秋二公羊嚴顏氏　按：錢大昭續漢書辨疑謂「公羊」二字疑衍，徐防傳注引漢官儀亦無「公羊」。
三五七三頁　七行　大（子）〔予〕樂令　按：汲本、殿本「大」訛「太」。集解引錢大昕說，謂「太子」當為「大予」。明帝紀永平三年改大樂為大予樂，注引漢官儀云大予樂令一人，秩六百石。又引惠棟說，謂「子」依北宋本當作「予」，注同。今據改。
三五七四頁一一行　（官）〔宦〕寺主殿宮門戶之職　據汲本改。按：孫輯漢官解詁無「宦寺」二字。
三五七五頁　七行　（郎）中〔郎〕解其府（府）次五官〔府〕　按：「中郎」二字訛倒，據汲本、殿本乙。又孫星衍謂「府次五官」當作「次五官府」，訛倒。今據改。
三五七六頁　八行　獻帝以曹（操）〔植〕為南中郎將　校補引陳景雲說，謂「操」當作「植」，見魏志植傳。今據改。
三五七六頁一０行　言其嚴厲整銳也　按：「銳」原訛「說」，逕改正。
三五七六頁一一行　羽林郎百（一）〔二〕十八人　汲本「一」作「二」，孫輯本同。今據改。
三五七七頁　五行　唯詔令所使　按：汲本、殿本「令」作「命」。
三五七八頁　七行　六百石（特）〔持〕使也　據汲本、殿本改。
三五七九頁　五行　戒非常　按：「常」原訛「掌」，逕據汲本、殿本改。
三五七九頁一二行　衛士四百七十一人　按：汲本、殿本「七十一」作「七十二」。
三五八０頁　二行　在官大小各付所屬　按：汲本「官」作「候」，通典注引作「宮」，未詳孰是。
三五八０頁　二行　以馬皮覆　汲本、殿本「皮」作「被」。校補謂「以馬被覆」四字不知何指，通典注省。今按：蓋以宮中之人，故以馬皮覆之，不欲人見。各本「皮」訛「被」，遂令人不知何指矣。
三五八０頁　四行　（北）宮門蒼龍司馬主東門　據汲本刪。按：校補謂北宮三門，另列在後，此皆南宮門，不應有「北」字。
三五八０頁　七行　若外人以事當入本（宮）〔官〕長史為封棨傳　據殿本改。按：校補謂外人謂無官位者，受本官所遣，當封棨傳為信也。作「官」是。
三五八一頁　一行　長（可）〔尺〕二寸　據汲本、殿本改。
三五八二頁　一行　後置左駿令廄　按：校補引錢大昭說，謂「令廄」二字當乙。黃山謂今案承上「但置一廄」言，重在廄，疑令、廄本同時置，兼言之也。
三五八二頁一０行　十六人二百石廷（史）〔吏〕　據汲本、殿本改。按：孫輯漢官作「吏」。
三五八二頁一五行　蔡質漢儀曰　按：「質」原訛「賀」，逕改正。
三五八三頁一０行　昔〔晉〕霸國盟主耳舍諸侯於隸人　按：事見左襄三十一年，此脫「晉」字，遂不知所指矣。今依何焯校本補一「晉」字。
三五八三頁一０行　而（百）〔可〕無乎　據汲本改。
三五八四頁　三行　中興省驛官別火二令丞　按：沈家本謂「驛」當作「譯」。
