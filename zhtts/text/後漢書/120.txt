△誌第二十　　郡國二
潁川　汝南　梁國　沛國　陳國　魯國　右豫州　魏郡　鉅鹿　常山　中山　安平　河閒　清河　趙國　勃海　右冀州
潁川郡秦置。雒陽東南五百里。十七城，戶二十六萬三千四百四十，口百四十三萬六千五百一十三。
陽翟禹所都。〔一〕有鈞臺。〔二〕有高氏亭。〔三〕有雍氏城。〔四〕　襄有養陰里。襄城〔五〕有西不羹。〔六〕有氾城。〔七〕有汾丘。〔八〕有魚齒山。〔九〕　昆陽有湛水。〔一０〕　　定陵有東不羹。〔一一〕　舞陽邑。　　郾　臨潁　潁陽　潁陰〔一二〕有狐宗鄉，或曰古狐人亭。有岸亭。〔一三〕　許〔一四〕　新汲〔一五〕　衝陵春秋時曰衝。〔一六〕　長社有長葛城。〔一七〕有向鄉。〔一八〕有蜀城，有蜀津。〔一九〕　陽城〔二０〕有嵩高山，〔二一〕洧水、潁水出。〔二二〕有鐵。有負黍聚。〔二三〕　父城有應鄉。〔二四〕　輪氏建初四年置。
〔一〕　汲冢書：「禹都陽城。」古史考曰「鄭厲公入櫟」，即此也。晉地道記曰去雒陽二百八十六里，屬河南。
〔二〕　左傳曰「夏啟有鈞臺之享」，杜預曰有鈞臺陂。帝王世記云在縣西。
〔三〕　左傳成十七年衛侵鄭，至高氏，杜預曰縣西南。
〔四〕　左傳襄十八年楚伐鄭，侵雍梁，杜預曰在縣東北。史記齊湣王十二年攻魏，楚圍雍氏。
〔五〕　左傳定四年「盟皋鼬」，杜預曰縣東南有城皋亭。
〔六〕　杜預曰有不羹城。
〔七〕　杜預曰在縣南。周襄王所處。
〔八〕　左傳襄十八年楚治兵於汾，杜預曰縣東北有汾丘城。
〔九〕　左傳謂魚陵，杜預曰魚齒山也，在犨縣北。
〔一０〕左傳襄十六年，楚公子格與晉戰於湛阪。
〔一一〕杜預曰縣西北有不羹亭。地道記曰：「高陵山，汝水所出。」
〔一二〕左傳文九年楚伐鄭，師於狼淵，杜預曰縣西有狼陂。獻帝遣御史大夫張音奉皇帝璽綬策書，禪帝位於魏，是文帝繼王位，南巡在潁陰，有司乃為壇於潁陰。庚午，登壇，魏相國華歆跪受璽綬，以進於王。王既受畢，降壇視燎，成禮而反。帝王世記云：「魏文皇帝登禪于曲蠡之繁陽亭，為縣曰繁昌，亦禹貢豫州之域，今許之封內，今潁川繁昌是也。」北征記曰：「城在許之南七十里。東有臺，高七丈，方五十步，臺南有壇高二丈，方三十步，即受終之壇也。」案北征記云是外黃縣繁昌城，非也。
〔一三〕史記魏哀王五年秦伐魏，走犀首岸門，徐廣曰岸亭。
〔一四〕左傳莊二十八年楚伐鄭，鄭奔桐丘，杜預曰縣東北有桐丘城。獻帝徙都，改許昌。
〔一五〕左傳文元年衛孔達侵鄭，伐綿訾及匡，杜預曰縣東北有匡城。成十七年伐（齊）〔鄭〕至曲洧，杜預曰縣治曲洧，城臨洧水。
〔一六〕春秋鄭共叔所保，故曰「克段於鄢」。又成十六年晉敗楚於鄢陵。李奇曰：「六國曰安陵。」
〔一七〕左傳隱五年宋伐鄭，圍長葛。縣本名長葛。地道記曰：「社中樹暴長，漢改名。」
〔一八〕左傳襄十一年諸侯師于向，杜預曰在縣東北。
〔一九〕史記曰魏惠王元年韓、趙合軍伐魏蜀澤。
〔二０〕帝王世記曰：「陽城有啟母冢。」
〔二一〕山海經謂為太室之山。禹貢有外方山，鄭玄毛詩譜云外方之山即嵩也。孟子曰「益避禹之子於箕山之陰」，注云嵩高之北。
〔二二〕晉地道記曰：「潁水出陽乾山。」
〔二三〕史記曰周敬王十九年鄭伐負黍。馮敬通賦「遇許由於負黍（山）」也。
〔二四〕杜預曰應國在西南。史記曰客謂周最，以應為秦王太后養地。
汝南郡高帝置。雒陽東南六百五十里。三十七城，戶四十萬四千四百四十八，口二百一十萬七百八十八。
平輿有沈亭，故國，姬姓。〔一〕　新陽侯國。　西平有鐵。有柏亭，故柏國。上蔡本蔡國。　南頓本頓國。　汝陰本胡國。〔二〕　汝陽　　新息〔侯〕國。　　北宜春　　濦強侯國。　灈陽　　期思有蔣鄉，故蔣國。　陽安〔有〕道亭，故國。〔三〕　項〔四〕　　西華　　細陽　　安城侯國。有武城亭。　吳房有棠谿亭。〔五〕　鮦陽侯國。〔六〕　慎陽　　慎　　新蔡有大呂亭。〔七〕　安陽侯國。有江亭，故國，嬴姓。　富波侯國，永元中復。　宜祿永元中復。　朗陵侯國。〔八〕　弋陽侯國。有黃亭，故黃國，嬴姓。　召陵〔九〕有陘亭。〔一０〕有安陵鄉。　　征羌侯國。有安陵亭〔一一〕。　思善侯國。　宋公國，周名郪丘，漢改為新郪，章帝建初四年徙宋公於此。有繁陽亭。〔一二〕　褒信侯國。有賴亭，故國〔一三〕。原鹿侯國。〔一四〕　定潁侯國。　固始侯國。故寢也，光武中興更名。有寢丘。〔一五〕　　山桑侯國，故屬沛。有下城父聚。有垂惠聚。〔一六〕　城父故屬沛，春秋時曰夷。〔一七〕有章華臺。〔一八〕
〔一〕　有（摯）〔{執羊}〕亭，見說文。
〔二〕　杜預曰縣西北有胡城。地道記有陶丘鄉。詩所謂「汝墳」。
〔三〕　杜預曰在縣南。袁山松書有朔山。魏氏春秋曰：「初平三年，分二縣置陽安都尉。」
〔四〕　故國，左傳僖十七年魯所滅。地道記曰有公路城，袁術所築。
〔五〕　左傳曰房國，楚靈王所滅。又楚封吳王夫概於棠谿。地道記有吳城。
〔六〕　皇覽曰：「縣有葛陂鄉，城東北有楚武王冢，民謂之楚王岑。永平中，葛陂城北祝里社下於土中得銅鼎，而銘曰『楚武王之冢』。民傳言秦、項、赤眉之時欲發之，輒頹壞〔填〕厭，不得發。」
〔七〕　地道記曰故呂侯國。左傳昭四年吳伐楚，入櫟，杜預曰縣東北有櫟亭。
〔八〕　左傳成六年楚拒晉桑隧，杜預曰縣東有桑里亭。
〔九〕　左傳昭十三年楚蔡公與子干、子晳盟于鄧，杜預曰縣西南有鄧城。
〔一０〕左傳僖四年齊伐楚，次陘，杜預曰在縣南。蘇秦說韓宣惠王曰：「南有陘山。」
〔一一〕史記无忌說魏安僖王曰：「王之使者出，過而惡安陵氏於秦。」博物記曰故安陵君也。
〔一二〕左傳襄四年楚師繁陽，杜預曰鮦陽南有繁陽亭。
〔一三〕史記楚封王孫勝白公。杜預曰褒信縣有白亭。
〔一四〕春秋左氏傳僖二十一年宋盟鹿上，杜預曰原鹿縣也。
〔一五〕史記曰楚莊王封孫叔敖子，又蒙恬破楚軍。
〔一六〕蘇茂奔垂惠，王劉紆。
〔一七〕夷屬陳，左傳僖二十三年楚所取。有乾谿，在縣南。
〔一八〕杜預曰：「章華宮在華容縣城內。」
梁國秦碭郡，高帝改。其三縣，元和元年屬。雒陽東南八百五十里。九城，戶八萬三千三百，口四十三萬一千二百八十三。
下邑〔一〕　　睢陽〔二〕本宋國閼伯墟。有盧門亭。〔三〕有魚門。〔四〕有陽梁聚。〔五〕虞有空桐地，有桐地，有桐亭。〔六〕有綸城，少康邑。　碭山出文石。〔七〕　蒙〔八〕有蒙澤。〔九〕　穀熟有新城。〔一０〕有邳亭。〔一一〕　衝故屬陳留。　寧陵故屬陳留。〔一二〕有葛鄉，故葛伯國。〔一三〕　薄故屬山陽〔湯〕，所都。〔一四〕
〔一〕　左傳哀七年築黍丘，杜預曰縣西南有黍丘亭。
〔二〕　北征記曰：「城周三十七里，南臨濊水，凡二十四門。」地道記曰：「梁孝王築城十二里，小鼓唱節杵下而和之，稱睢陽曲。」
〔三〕　左傳桓十四年宋伐鄭，「取太宮之椽，為盧門之椽」。昭二十一年敗吳鴻口，杜預曰縣東〔南〕有鴻口亭。地道記曰：「昭二十一年『禦諸橫』，橫亭在縣南。」
〔四〕　左傳僖二十二年邾人懸公冑於魚門。
〔五〕　左傳十二年楚伐宋，師楊梁，杜預曰有梁亭。僖二十八年楚子玉夢河神謂己曰「吾賜汝孟諸之麋」，杜預曰在縣東北。爾雅十藪，宋有孟諸。
〔六〕　左傳哀二十六年，宋景公死空桐。
〔七〕　史記曰高祖隱於芒、碭山澤巖石之閒。有陳勝墓。
〔八〕　帝王世記曰有北亳，即景亳，湯所盟處。
〔九〕　左傳宋萬殺宋閔公於蒙澤。僖二年齊侯盟貫，杜預曰縣西北有貰城，貰字與貫字相似。
〔一０〕左傳曰文十四年諸侯會新城。帝王世記有南亳。
〔一一〕古邳國。
〔一二〕左傳成十六年會沙隨，杜預曰縣北有沙隨亭。
〔一三〕（左傳）〔杜預〕曰在縣東北。
〔一四〕杜預曰蒙縣西北有薄城。中有湯冢。左傳宋公子御說奔亳。其西又有微子冢。
沛國秦泗（川）〔水〕郡，高帝改。雒陽東南千二百里。二十一城，戶二十萬四百九十五，口二十五萬一千三百九十三。
相〔一〕　蕭本國。〔二〕　沛有泗水亭。〔三〕　豐〔四〕西有大澤，高祖斬白蛇於此。有枌榆亭。〔五〕　酇〔六〕有鄍聚〔七〕。　穀陽　譙〔八〕刺史治。〔九〕　洨有垓下聚。〔一０〕　蘄有大澤鄉，陳涉起此。〔一一〕　銍　鄲　建平　臨睢故芒，光武更名。　竹邑侯國，故竹。　公丘本（膠）〔滕〕國。〔一二〕　龍亢〔一三〕　向本國。　　符離　虹〔一四〕　太丘　杼秋故屬梁國，有檀淵聚。〔一五〕
〔一〕　左傳桓十五年會於袲，杜預曰在縣西南。一名犖。
〔二〕　北征記：「城周十四里，南臨汙水。」
〔三〕　亭有高祖碑，班固為文，見固集。地道記有許城。左傳定八年，鄭伐許。
〔四〕　地道記曰：「去國二百六十，州六百，雒千二十五里。」
〔五〕　案：前志注「枌榆社在縣東北十五里」。或鄉名，高祖里社。戴延之西征記曰：「縣西北有漢祖廟，為亭長所處。」
〔六〕　左傳昭四年吳伐楚入棘，杜預曰縣東北有棘亭。襄元年鄭侵宋，取犬丘，杜預曰縣東北有犬丘城。帝王世記曰「曹騰封費亭侯，縣有費亭是也。」
〔七〕　左傳曰「冀為不道，伐鄍三門」，服虔曰鄍，晉別都，杜預曰是虞邑，地處闕，則非此鄍矣。博物記曰：「諸侯會于鄍亭。」
〔八〕　平陽邑，左傳僖二十三年楚所取。乾谿在南。
〔九〕　漢官曰去雒陽千二十里。
〔一０〕高祖破項羽也。
〔一一〕史記曰高祖擊黥布於會甀，徐廣曰在縣西。
〔一二〕杜預曰在縣東南。
〔一三〕地道記曰左傳隱二年入向城，在縣東南。
〔一四〕地道記云左傳昭八年「大蒐於紅」。
〔一五〕左傳襄二十年「盟於澶淵」。
陳國高帝置為淮陽，章和二年改。雒陽東南七百里。九城，戶十一萬二千六百五十三，口百五十四萬七千五百七十二。
陳〔一〕　陽夏有固陵聚。〔二〕　　寧平　苦春秋時曰相。有賴鄉。〔三〕　　柘新平　扶樂　武平〔四〕　長平故屬汝南。〔五〕有辰亭。〔六〕有赭丘城。
〔一〕　帝王世記曰：「庖犧氏所都，舜後所封。」左傳僖元年會於檉，杜預曰縣西北有檉城。爾雅曰：「丘上有丘曰宛丘。」陳有株邑，蓋朱襄之地。博物記曰：「邛地在縣北，防亭在焉。詩曰：『（卬）〔邛〕有旨苕，防有鵲巢。』」
〔二〕　史記高祖五年（楚）〔追〕項籍至固陵，晉灼漢書注云汝南固始縣。
〔三〕　伏滔北征記曰：「有老子廟，廟中有九井，水相通。」古史考曰：「有曲仁里，老子里也。」地道記曰：「城南三十里有平城。」
〔四〕　左傳成十六年，諸侯侵陳鳴鹿，杜預曰縣西南有鹿邑。
〔五〕　左傳宋華氏戰于鬼閻，杜預曰縣西北有閻亭。
〔六〕　左傳宣十一年盟辰陵，杜預曰縣東南有辰亭。
魯國秦薛郡，高后改。本屬徐州，光武改屬豫州。六城，戶七萬八千四百四十七，口四十一萬一千五百九十。
魯國，〔古〕奄國。〔一〕有大庭氏庫。〔二〕有鐵。有闕里，孔子所居。〔三〕有牛首亭。〔四〕有五父衢。〔五〕　　騶本邾國。〔六〕　蕃有南梁水。〔七〕　薛本國，〔八〕六國時曰徐州〔九〕。　卞有盜泉。有郚鄉城。〔一０〕　汶陽〔一一〕
〔一〕　帝王世記曰：「黃帝生於壽丘，在魯東門之北。少昊自窮桑登帝位，窮桑在魯北，後徙曲阜。」應劭曰：「曲阜在魯城中，委曲長七八里。」左傳曰伯禽封少昊之墟。僖二十九年介葛盧舍于昌衍，杜預曰縣東南有昌平城。皇覽曰：「奄里伯公冢在城內祥舍中，民傳言魯五德奄里伯公葬其宅。」
〔二〕　杜預曰：「大庭氏，古國名，在城內，魯於其處作庫。」
〔三〕　漢晉春秋曰：「鍾離意相魯，見仲尼廟頹毀，會諸生於廟中，慨然歎曰：『蔽芾甘棠，勿翦勿伐，況見聖人廟乎！』遂躬留治之。周觀輿服之在焉，自仲尼以來，莫之開也。意發視之，得古文策書，曰『亂吾書，董仲舒。治吾堂，鍾離意。璧有七，張伯盜一。』意尋案未了。而卒張伯者、治中庭，治地得六璧，上之。意曰：『此有七，何以不遂？』伯懼，探璧懷中。魯咸以為神。」意別傳曰：「意省堂有孔子小車乘，皆朽敗，意自糶俸雇漆膠之直，請魯民治之，及護几席（嗣）〔劍〕履。後得甕中素書，曰『護吾履，鍾離意』。」又禮記矍相之圃亦在城中西南，近孔子廟。而仲尼墓在魯城門北便之外泗水上，去城一里。葬地蓋一頃，墓墳南北十步，東西十三步，高一丈二尺。墓前有瓴甓為祠壇，方六尺，與地平。塋中異木以百數，魯人莫能識也。皇覽曰：「孔子本無祠堂，塋中不生荊棘及刺人草。伯魚冢在孔子冢東，與孔子冢併，大小相望。子思冢在孔子冢南。」案：今墓書孫在祖前，謂此為驕孫祔。
〔四〕　左傳曰桓十四年宋伐鄭，取牛首。
〔五〕　地道記曰在城東。
〔六〕　有騶山，高五里，秦始皇刻石焉。劉薈騶山記曰：「邾城在山南，去山二里。城東門外有韋賢墓，北有繹山。左傳文十三年邾遷於繹。郭璞曰繹山純石，積構連屬。城北有牙山，牙山北有唐口山，唐口山北有陽山。城北有孟軻冢焉。」
〔七〕　左傳襄四年戰狐台，杜預曰縣東南有目台亭。
〔八〕　地道記曰：「夏車正奚仲所封，冢在城南二十里山上。」皇覽曰：「靖郭君冢在城中東南陬。孟嘗君冢在城中向門東北邊。」
〔九〕　史記曰齊宣王九年與魏襄王會徐州而相王。
〔一０〕左傳文公七年城郚，杜預曰縣南有郚鄉城。隱元年盟于蔑，杜預曰蔑，地名，縣南有姑城。襄十七年齊圍桃，杜預曰縣東南有桃墟。
〔一一〕左傳桓十二年盟曲池，杜預曰縣北有曲水亭。地道記「臨淄縣西南門曰曲門，其側有池」。案：魯桓與杞、莒盟，不往齊地，地道為妄。
右豫州刺史部，郡、國六，縣、邑、〔公〕、侯國九十九。
魏郡高帝置。雒陽東北七百里。〔一〕十五城，戶十二萬九千三百一十，口六十九萬五千六百六。
〔一〕　魏志曰：「建安十七年，割河內之蕩陰、朝歌、林慮，東郡之衛國、頓丘、東武陽、發干，鉅鹿之廮陶、曲（陽）〔周〕、南和、（廣平之）廣平、任（城），趙國之襄國、邯鄲、易陽，以益魏郡。十八年，分置東西都尉。」
鄴〔一〕有故大河。有滏水。〔二〕有汙水，有汙城。〔三〕有平陽城。〔四〕有武城。有九侯城。〔五〕　繁陽　內黃〔六〕清河水出。有羛陽聚。〔七〕有黃澤。〔八〕　魏元城〔九〕〔五鹿〕墟，故沙鹿，〔一０〕有沙亭。〔一一〕　黎陽〔一二〕　陰安邑。　館陶清淵　平恩　沙侯國。〔一三〕　斥丘有葛。〔一四〕　武安有鐵。〔一五〕　曲梁侯國，〔一六〕故屬廣平。有雞澤。〔一七〕　梁期
〔一〕　帝王世記曰：「縣西南有上司馬，殷太甲常居焉。」魏都賦注曰：「縣西北有鼓山，時時自鳴，鳴則兵。」又交谷水在縣南。案：本傳有西唐山。又鄴北太行山，西北去，亦不知山所極處，亦如東海不知水所窮盡也。
〔二〕　魏都賦曰：「北臨漳、滏，則冬夏異沼。」注云：「水經鄴西北。滏水熱，故名滏口。」
〔三〕　史記曰項羽破秦軍汙水上。
〔四〕　史記曰靳歙別下平陽。
〔五〕　徐廣曰一作「鬼侯」。與文王為紂三公。
〔六〕　左傳襄十九年會于柯，杜預曰縣東北有柯城。昭九年荀盈卒于戲陽，杜預曰縣北有戲陽城。
〔七〕　世祖破五校處。
〔八〕　前志曰在縣西。
〔九〕　左傳成七年會馬陵，杜預曰縣東南有地名馬陵。史記曰龐涓死處。
〔一０〕左傳：「沙鹿崩。」穀梁傳曰：「林屬於山曰鹿。沙，山名也。」
〔一一〕左傳定七年盟于沙（亭），杜預曰〔沙亭〕在縣東南。七年盟于瑣，晉地道記曰縣南有瑣陽城。
〔一二〕左傳定十四年會于牽，杜預曰縣東北有牽城。
〔一三〕魏都賦注曰有龍山。
〔一四〕杜預曰有乾侯。魯昭公所處。
〔一五〕即臺孝威隱于縣山。
〔一六〕左傳宣十五年敗赤狄于曲梁。
〔一七〕左傳襄三年諸侯會雞澤，杜預曰在縣西南。
鉅鹿郡秦置。建武十三年省廣平國，以其縣屬。雒陽北千一百里。十五城，戶十萬九千五百一十七，口六十萬二千九十六。
廮陶有薄落亭。　鉅鹿故大鹿，有大陸澤。〔一〕　楊氏　鄡　下曲陽有鼓聚，故翟鼓子國。〔二〕有昔陽亭。〔三〕　任　南和　廣平　斥章　廣宗曲周　列人　廣年　平鄉　南〈糸言糸〉
〔一〕　有廣阿澤。呂氏春秋九藪趙之鉅鹿，高誘注云廣阿澤也，山海經曰大陸之水。史記紂盈鉅橋之粟。許慎云：「鉅鹿之大橋也。」鉅鹿南有棘原，章邯所軍處。前書曰沙丘臺在縣東北七十里。
〔二〕　杜預曰縣西南有肥累城。古肥國，白狄別種。
〔三〕　左傳昭十二年晉荀吳入昔陽，杜預曰沾縣東有昔陽城。（取）〔肥〕故都也。
常山國高帝置。建武十三年省真定國，以其縣屬。十三城，戶九萬七千五百，口六十三萬一千一百八十四。
元氏〔一〕　高邑故鄗，光武更名。刺史治。〔二〕有千秋亭、五成陌，〔三〕光武即位於此矣。　都鄉侯國。有鐵。　南行唐有石臼谷。　房子贊皇山，〔四〕濟水所出。〔五〕　平棘有塞。　欒城〔六〕　九門〔七〕　靈壽衛水出。　蒲吾〔八〕井陘　真定　上艾故屬太原。
〔一〕　晉地道記有石塞、三公塞。
〔二〕　漢官曰去雒陽一千里。
〔三〕　縣南七里。
〔四〕　在縣西南六十里。
〔五〕　晉地道記有礫塞、中谷塞。
〔六〕　〔在平棘〕縣西北四十里。
〔七〕　史記趙武靈王出九門，如野臺以望齊、中山之境。碣石山，戰國策云在縣界。
〔八〕　史記番吾君。杜預曰晉之蒲邑也。古今注曰：「永平十年，作常山呼沱河蒲吾渠，通漕船也。」
中山國高祖置。雒陽北一千四百里。十三城，戶九萬七千四百一十二，口六十五萬八千一百九十五。
盧奴　北平有鐵。　（母）〔毋〕極　新市有鮮虞亭，故國，子姓。〔一〕　望都〔二〕唐有中人亭，〔三〕有左人鄉。〔四〕　安國　安憙本安險，章帝更名。　漢昌本苦陘，章帝更名。　蠡吾侯國，故屬涿。　上曲陽故屬常山。恒山在西北。〔五〕　蒲陰本曲逆，章帝更名。有陽城。〔六〕　廣昌故屬代郡。
〔一〕　杜預曰白狄別種。
〔二〕　左傳晉伐鮮虞及中人，杜預曰縣西北有中人城。晉地道記有馬安關。
〔三〕　博物記曰：「堂關在中人西北百里，中人在縣西四十里。」列子曰：「趙襄子使新稚穆子攻翟，取左人、中人。」
〔四〕　帝王世記曰：「堯封唐。堯山在北，唐水西入河，南有望都山，即堯母慶都所居，相去五十里。都山一名豆山。」博物記曰：「左人，唐西北四十里。」
〔五〕　有泉水，干吉得神書。晉地道記：「自縣北行四百二十五里，恒多山阪，名飛狐口。」
〔六〕　晉地道記曰：「有陽安關。陽城。蒲陽山，蒲水出也。」
安平國故信都，高帝置。明帝名樂成，延光元年改。雒陽北二千里。十三城，戶九萬一千四百四十，口六十五萬五千一百一十八。
信都有絳水、呼沱河。　阜城故昌城。　南宮　扶柳　下博　武邑觀津〔一〕　經西有漳水，津名薄落津。〔二〕　堂陽故屬鉅鹿。　武遂故屬河閒。　饒陽故名饒，屬涿。有無蔞亭。〔三〕　安平故屬涿。　南深（國）〔澤〕故屬涿。
〔一〕　本清河下縣。決錄注曰：「孝文竇皇后父隱身漁釣，墜淵而卒。景帝立，后為太后，遣使者更填父所墜淵而葬，起大墳于縣城南，民號曰竇氏青山。」
〔二〕　史記曰，趙武靈王曰：「吾國東有河、薄落之水。」
〔三〕　馮異進豆粥光武。案：志有解犢侯，靈帝封。
河閒國文帝置，世祖省屬信都，和帝永元（三）〔二〕年復故。雒陽北二千五百里。十一城，戶九萬三千七百五十四，口六十三萬四千四百二十一。
樂成　　弓高　　易故屬涿。　武垣故屬涿。　中水故屬涿。　鄚故屬涿。高陽故屬涿。有葛城。　文安故屬勃海。　束州故屬勃海。　成平故屬勃海。　　東平舒故屬勃海。
清河國高帝置。桓帝建和二年改為甘陵。雒陽北千二百八十里。七城，戶十二萬三千九百六十四，口七十六萬四百一十八。
甘陵故厝，安帝更名。　貝丘　東武（成）〔城〕　　鄃　靈和帝永元九年復。〔一〕　　繹幕　廣川故屬信都。有棘津城。〔二〕
〔一〕　地道記曰有鳴犢河。
〔二〕　太公呂尚困於棘津城，琅邪海曲，非此城也。案：永初元年鄧太后分置廣川王國，後王薨，國除。太后崩，還益清河。
趙國秦邯鄲郡，高帝改名。雒陽北千一百里。五城，戶三萬二千七百一十九，口十八萬八千三百八十一。
邯鄲〔一〕有叢臺。〔二〕　易陽〔三〕　襄國本邢國，秦為信都，項羽更名。有檀臺。〔四〕有蘇人亭。　柏人　中丘〔五〕
〔一〕　張華曰：「趙奢冢在邯鄲西山上，謂之馬服山。」
〔二〕　有洪波臺。
〔三〕　魏都賦曰：「溫泉毖涌而自浪。」注曰：「溫泉在易陽，世以治疾，洗百病。」
〔四〕　史記曰趙成侯，魏獻榮椽，因以為檀臺。
〔五〕　晉地道記曰有石門塞、燒梁關。
勃海郡高帝置。雒陽北千六百里。八城，戶十三萬二千三百八十九，口百一十萬六千五百。
南皮　高城侯國。　重合侯國。　浮陽侯國。　東光〔一〕　武　陽信延光元年復。　脩故屬信都。
〔一〕　有胡蘇亭。胡蘇河之名見爾雅。
右冀州刺史部，郡、國九，縣、邑、侯國百。
校勘記
三四二一頁一０行　有氾城　按：「氾」原訛「汜」，逕改正。
三四二一頁一一行　臨潁　按：集解引錢大昕說，謂和帝女封臨潁公主，志似脫「邑」字。桓帝時，邊韶為臨潁侯相，蓋公主之子襲封為侯也。
三四二二頁　一行　衝陵　按：前志「衝」作「傿」。
三四二二頁　三行　輪氏　按：前志作「綸氏」。
三四二二頁　三行　建初四年置　殿本考證齊召南謂按前志潁川郡有綸氏，疑縣不自建初置也。今按：漢書補注王先謙謂「置」疑「復」之誤。
三四二二頁一五行　高陵山汝水所出　按：張森楷校勘記謂案前志，潁川、汝南俱有定陵，此定陵下但云「有東不羹」，其高陵云云在汝南定陵下，今於此處注之，非是。
三四二二頁一六行　是文帝繼王位　按：張森楷校勘記謂案上下文義，「是」字頗不相屬，疑當作「時」，否則下有「時」字脫去。
三四二三頁　五行　徐廣曰岸亭　集解引惠棟說，謂當作「岸門亭」，諸本缺「門」字。今按：史記魏世家裴駰集解引作「岸亭」，小司馬索隱引作「岸門亭」。
三四二三頁　六行　獻帝徙都改許昌　按：集解引周壽昌說，謂考獻帝改都許在建安二年八月，改許縣為許昌縣在魏文帝黃初二年，非獻帝徙都時改名也。注誤。
三四二三頁　七行　成十七年伐（齊）〔鄭〕至曲洧　按：據左傳「齊」當作「鄭」，各本皆未正，今改。
三四二三頁　九行　克段於鄢　按：「段」原訛「假」，逕改正。
三四二三頁一二行　伐魏蜀澤　按：殿本考證謂魏世家作「濁澤」，六國年表又作「涿澤」。
三四二三頁一七行　史記曰周敬王十九年鄭伐負黍　按：殿本考證齊召南謂按周本紀無此文。年表是周威烈王十九年鄭敗韓於負黍，時鄭繻公十六年，韓景侯二年也。又按：「伐」原訛「代」，逕改正。
三四二三頁一七行　遇許由於負黍（山）　據集解引惠棟說刪。
三四二四頁　五行　新息〔侯〕國　集解引錢大昕說，謂「國」上當有「侯」字，馬援所封。今據補。按：集解又引馬與龍說，謂光武封朱浮為侯，在馬援前，見浮傳。
三四二四頁　六行　濦強　按：集解引惠棟說，謂說文「濦」作「濦」，云「濦水出陽城少室山，東入潁」。
三四二四頁　六行　〔有〕道亭故國　張森楷校勘記謂「道」上當有「有」字，各本皆脫，蓋道是國，道亭非國也。按：張說是，今據補。
三四二四頁　七行　安城侯國　按：前志作「安成」。錢大昕謂銚期封安成侯，即此安城也。光武又封劉賜為安成侯。
三四二四頁　八行　慎陽　集解引惠棟說，謂索隱、路史引司馬志皆作「滇陽」。前志作「慎陽」，闞駰云合作「滇」。今按：前書師古注謂「慎」字本作「滇」，音真，後誤為「慎」耳。
三四二五頁　一行　有（摯）〔{執羊}〕亭見說文　集解引錢大昕說，謂「摯」當作「{執羊}」。說文「汝南平輿縣有{執羊}亭」，讀若晉。今據改。
三四二五頁　六行　縣有葛陂鄉　按：集解引惠棟說，謂「葛陂」一作「葛陵」。
三四二五頁　六行　民謂之楚王岑　按：集解引惠棟說，謂水經汝水注作「楚王琴」，云楚人謂冢曰琴也。
三四二五頁　七行　輒頹壞〔填〕厭　集解引惠棟說，謂諸本脫「填」字。今據補。
三四二五頁　九行　縣東有桑里亭　按：今杜注云「郎陵縣東南有桑里」，不言「亭」。
三四二五頁一二行　无忌說魏安僖王　按：「无」原訛「元」，逕改正。
三四二五頁一三行　鮦陽南有繁陽亭　按：今杜注云「繁陽，楚地，在汝南鮦陽縣南」，不言「亭」。
三四二五頁一四行　史記楚封王孫勝白公　按：下引杜注，「史記」疑「左傳」之誤。杜注見左哀十六年。
三四二五頁一四行　褒信縣有白亭　按：左傳哀十六年杜注「褒信縣」下有「西南」二字。
三四二六頁　七行　穀熟　按：集解引惠棟說，謂「熟」當作「孰」。
三四二六頁　七行　衝　按：前志作「傿」。
三四二六頁　八行　薄故屬山陽〔湯〕所都　殿本考證齊召南謂案「山陽」下脫「湯」字。薄與亳通，前書臣瓚注「薄，湯所都」是也。今據改。
三四二六頁一四行　邾人懸公冑於魚門　按：殿本考證齊召南謂睢陽宋國，不應有邾城門事。此亦錯簡，當在「魯國騶本邾國」下。
三四二六頁一五行　杜預曰有梁亭　按：今杜注云「睢陽縣東有地名揚梁」。
三四二七頁　四行　左傳宋萬殺宋閔公於蒙澤　按：柳從辰云左傳「殺」作「弒」，無「宋」字。校補謂今案注引左傳文往往有增損字句處，章懷注亦然。「弒」多改「殺」，則有所避忌也。
三四二七頁　八行　（左傳）〔杜預〕曰在縣東北　集解王先謙謂「左傳」二字應作「杜預」，見桓十三年注，諸本皆誤。今據改。
三四二七頁　九行　杜預曰蒙縣西北有薄城　按：杜注見莊十二年，「薄」作「亳」。
三四二七頁一０行　秦泗（川）〔水〕郡　殿本考證謂「川」何焯校本改「水」。集解引惠棟說，謂「川」當作「水」。今據改。
三四二七頁一五行　公丘本（膠）〔滕〕國　據殿本改。按：前志亦云「故滕國」。
三四二七頁一六行　虹　按：汲本作「紅」。前志作「〈工虫〉」，音貢。
三四二八頁　三行　左傳定八年鄭伐許　按：定八年無鄭伐許事，疑有誤。
三四二八頁一七行　襄二十年盟於澶淵　按：集解引錢大昕說，謂春秋之澶淵，杜云在頓丘縣南，劉昭以杼秋之澶淵當之，非也。
三四二九頁　一行　戶十一萬二千六百五十三口百五十四萬七千五百七十二　張森楷校勘記謂每戶十三四人，戶少口多，毋乃不倫？今按：惠棟補注前引李心傳云，西漢戶口至盛之時，率以十戶為四十八口有奇，東漢戶口率以十戶為五十二口，此必有誤。
三四二九頁　六行　（邛）〔邛〕有旨苕　據集解本改。
三四二九頁　七行　（楚）〔追〕項籍至固陵　據汲本、殿本改。
三四二九頁　七行　晉灼漢書注云　按：「灼」原訛「卿」，逕據汲本、殿本改正。
三四二九頁　七行　汝南固始縣　按：集解引惠棟說，謂前志淮陽有固始縣，云「汝南」者，非也。
三四二九頁一五行　魯國〔古〕奄國　據殿本補。按：汲本亦脫「古」字，王先謙謂大注「奄國」上缺「古」字，各本皆有。
三四二九頁一六行　六國時曰徐州　按：此「徐」非禹貢徐州之「徐」。司馬貞謂「徐」字從「人」，說文作「〈余阝〉」，並音舒。何焯校本定作「俆」。說詳補注。
三四三０頁　二行　黃帝生於壽丘　按：「生」原訛「主」，逕據汲本、殿本改正。
三四三０頁　七行　亂吾書董仲舒　按：校補謂本書鍾離意傳章懷注引意別傳「亂」作「修」，未詳孰是。
三四三０頁　八行　璧有七　按：此「璧」字及下兩「璧」字原皆訛「壁」，逕改正。
三四三０頁一０行　及護几席（嗣）〔劍〕履　據汲本、殿本改。
三四三０頁一三行　與孔子冢併　汲本、殿本「併」作「近」。按：併，相並也，作「併」義長。
三四三０頁一四行　宋伐鄭取牛首　按：集解引錢大昕說，謂左傳之牛首，杜元凱以為鄭邑，劉昭以魯之牛首亭當之，非也。
三四三０頁一六行　劉薈騶山記　按：汲本「薈」作「會」。
三四三一頁　六行　縣南有郚鄉城　按：今杜注作「有郚城」，無「鄉」字。
三四三一頁一０行　縣邑〔公〕侯國九十九　校補引錢大昭說，謂兗州作「縣、邑、公、侯國八十」，以有東郡衛公國也。今豫州汝南郡有宋公國，則此「侯」上亦當有「公」字。今據補。
三四三一頁一二行　鉅鹿之廮陶曲（陽）〔周〕　集解引馬與龍說，謂「陽」當作「周」，諸本皆誤。今據改。
三四三一頁一三行　（廣平之）廣平任（城）　錢大昭謂閩本無「廣平之」三字，據建武十三年省廣平國入鉅鹿，則不得云「廣平之廣平」。今據刪。又集解引馬與龍說，謂謝鍾英云任城屬東平，任縣屬鉅鹿，志衍「城」字。今據刪。
三四三二頁　一行　〔五鹿〕墟故沙鹿　集解引惠棟說，謂水經河水注引郡國志，云「五鹿墟故沙鹿，有沙亭」。案前書元后傳云「元城東有五鹿之墟，即沙鹿地也」。應脫「五鹿」二字。今據補。
三四三二頁　三行　梁期　按：集解引惠棟說，謂史記作「梁淇」。
三四三二頁一二行　前志曰在縣西　前書地理志魏郡內黃注：「應劭曰，今黃澤在西。」按文「前志」當作「應劭」。
三四三二頁一五行　盟于沙（亭）杜預曰〔沙亭〕在縣東南　集解引惠棟說，謂左傳云「盟于沙」，衍「亭」字。杜注云「沙亭在縣東南」，脫「沙亭」二字。今據以刪補。
三四三二頁一五行　七年盟于瑣　按：杜注云「瑣即沙也」。
三四三三頁　八行　鄡　按：集解引惠棟說，謂前志作「郻」，古字通。
三四三三頁一四行　（取）〔肥〕故都也　據殿本改。
三四三四頁一０行　〔在平棘〕縣西北四十里　按：汲本、殿本作「在縣西四十里」。集解引惠棟說，謂哀四年，國夏伐晉，取欒，杜預云「欒城在平棘縣西北」。此脫「在平棘」三字。今據補。
三四三四頁一五行　（母）〔毋〕極　據殿本改。按：校補謂作「母」者誤，通典作「無極」，可證。
三四三五頁　四行　晉地道記有馬安關　按：集解引惠棟說，謂水經水注引地道記作「馬溺關」，又引中山記，云「人渡馬溺，是山之要害也」。
三四三五頁　五行　堂關在中人西北百里　按：汲本、殿本「堂」作「唐」。
三四三五頁　九行　有陽安關　按：「關」原訛「闕」，逕改正。
三四三五頁一二行　阜城故昌城　按：集解引錢大昕說，謂前志昌城縣屬信都郡，而勃海郡卻有阜城縣。又引惠棟說，謂宋書州郡志云前漢渤海有阜城縣，續志云故昌城，信都有昌城，未詳孰是。
三四三五頁一四行　南深（國）〔澤〕故屬涿　據殿本改。按：集解引錢大昕說，謂「國」當作「澤」。案前志，涿郡、中山皆有深澤縣，而涿郡加「南」字，續志有南深澤，無深澤。
三四三六頁　四行　和帝永元（三）〔二〕年復故　據殿本改。按：集解引洪亮吉說，謂「三年」應作「二年」。
三四三六頁一一行　東武（成）〔城〕　據汲本、殿本改。
三四三七頁　四行　中丘　按：集解引錢大昕說，謂當云「故屬常山」。
三四三七頁一一行　高城侯國　按：前志作「高成」。
