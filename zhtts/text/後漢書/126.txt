△誌第二十六　　百官三
宗正　大司農　少府
宗正，卿一人，中二千石。本注曰：掌序錄王國嫡庶之次，及諸宗室親屬遠近，郡國歲因計上宗室名籍。若有犯法當髡以上，先上諸宗正，宗正以聞，乃報決。〔一〕丞一人，比千石。
〔一〕　胡廣曰：「又歲一治諸王世譜差序秩第。」漢官曰：「員吏四十一人，其六人四科，一人二百石，四人百石，三人佐，六人騎吏，二人法家，十八人學事，一人官醫。」
諸公主，每主家令一人，六百石。丞一人，三百石。本注曰：其餘屬吏增減無常。〔一〕
〔一〕　漢官曰：「主簿一人，秩六百石。僕一人，秩六百石。私府長一人，秩六百石。家丞一人，三百石。直吏三人，從官二人。」東觀書曰：「其主薨無子，置傅一人守其家。」
右屬宗正。本注曰：中興省都司空令、丞。〔一〕
〔一〕　如淳曰：「主罪人。」
大司農，卿一人，中二千石。本注曰：掌諸錢穀金帛諸貨幣。郡國四時上月旦見錢穀簿，其逋未畢，各具別之。邊郡諸官請調度者，皆為報給，損多益寡，取相給足。〔一〕丞一人，比千石。部丞一人，六百石。本注曰：部丞主帑藏。〔二〕
〔一〕　漢（書）〔官〕曰：「員吏百六十四人，其十八人四科，九人斗食，十六人二百石，文學二十人百石，二十五人佐，七十五人學事，一人官醫。」
〔二〕　古今注曰「建初七年七月，為大司農置丞一人，秩千石，別主帑藏」，則部丞應是而秩不同。應劭漢官秩亦云二千石。
太倉令一人，六百石。本注曰：主受郡國傳漕穀。〔一〕丞一人。
〔一〕　漢官曰：「員吏九十九人。」
平準令一人，六百石。本注曰：掌知物賈，主練染，作采色〔一〕。丞一人。
〔一〕　漢官曰：「員吏百九十人。」
導官令一人，六百石。本注曰：主舂御米，及作乾糒。導，擇也。〔一〕丞一人。
〔一〕　漢官曰：「晨吏百一十二人。」
右屬大司農。本注曰：郡國鹽官、鐵官本屬司農，中興皆屬郡縣。〔一〕又有廩犧令，六百石，掌祭祀犧牲鴈鶩之屬。〔二〕及雒陽巿長、〔三〕滎陽敖倉官，中興皆屬河南尹。餘均輸等皆省。〔四〕
〔一〕　魏志曰：「曹公置典農中郎將，秩二千石。典農都尉，秩六百石，或四百石。典農校尉，秩比二千石。所主如中郎。部分別而少，為校尉丞。」
〔二〕　漢官曰：「丞一人，三百石。員吏四十人，其十一人斗食，十七人佐，七人學事，五人守學事，皆河南屬縣給吏者。」
〔三〕　漢官曰：「巿長一人，秩四百石。丞一人，二百石，明法補。員吏三十六人，十三人百石嗇夫，十一人斗食，十二人佐。又有楫櫂丞，三百石，別治中水官，主水渠，在馬巿東，有員吏六人。」
〔四〕　均輸者，前書孟康注曰：「謂諸當所有輸於官者，皆令輸其土地所饒，平其所在時賈，官更於他處貨之。輸者既便，而官有利。」鹽鐵論：「大夫曰：『往者郡國諸侯，各以其物貢輸，往來煩雜，物多苦惡，或不償其費，故郡置輸官以相給運，而便遠方之貢，故曰均輸。開委府于京師，以籠貨物，賤則買，貴則賣，是以縣官不失實，商賈無所利，故曰平準。準平則民不失職，均輸則民不劬勞，故平準、均輸，所以平萬物而便百姓也。』文學曰：『古之賦稅於民也，因其所工，不求所拙。農人納其穫，工女效其織。今釋其所有，責其所無，百姓賤買貨物以便上求。閒者郡國或令民作布絮，吏留難與之為巿。吏之所入非獨齊、陶之縑，蜀、漢之布也，亦民閒之所為耳。行姦賣平，農民重苦，必苦女工繭稅，未見輸之均也。縣官猥發，闔門擅巿，即萬民並收。並收則物騰躍，騰躍則商賈利。自巿則吏容姦，豪吏富商，積貨儲物，以待其急，輕賈姦吏，收以取貴，未見準之平也。蓋古之均輸，所以齊勞逸而便貢輸，非以為利而賈萬物也。』」王隆小學漢官篇曰：「調均報度，輸漕委輸。」胡廣注曰：「邊郡諸官請調者，皆為調均報給之也。以水通輸曰漕。委，積也。郡國所積聚金帛貨賄，隨時輸送諸司農，曰委輸，以供國用。」前書又有都內籍田令、丞，斡官、鐵巿兩長、丞，郡國諸倉農監六十五官長、丞，皆屬之。
少府，卿一人，中二千石。本注曰：掌中服御諸物，衣服寶貨珍膳之屬。〔一〕丞一人，比千石。
〔一〕　漢官曰：「員吏三十四人，其一人四科，一人二百石，五人百石，四人斗（石）〔食〕，三人佐，六人騎吏，十三人學事，一人官醫。少者小也，小故稱少府。王者以租稅為公用，山澤陂池之稅以供王之私用。古皆作小府」。漢官儀曰：「田租、芻稿以給經用，凶年，山澤魚鹽巿稅少府以給私用也。」
太醫令一人，六百石。本注曰：掌諸醫。〔一〕藥丞、方丞各一人。本注曰：藥丞主藥。方丞主藥方。
〔一〕　漢官曰：「員醫二百九十三人，員吏十九人。」
太官令一人，六百石。本注曰：掌御飲食。〔一〕左丞、甘丞、湯官丞、果丞各一人。本注曰：左丞主飲食。甘丞主膳具。湯官丞主酒。果丞主果。〔二〕
〔一〕　漢官曰：「員吏六十九人，衛士三十八人。」荀綽晉百官表注曰「漢制，太官令秩千石。丞四人，秩四百石」，不與志同。
〔二〕　荀綽云：「甘丞掌諸甘肥。果丞別在外諸果菜茹。」
守宮令一人，六百石。本注曰：主御紙筆墨，及尚書財用諸物及封泥。〔一〕丞一人。〔二〕
〔一〕　漢官曰：「員吏六十九人。」
〔二〕　漢官曰：「外官丞二百石，公府吏府也。」
上林苑令一人，六百石。本注曰：主苑中禽獸。頗有民居，皆主之。捕得其獸送太官。〔一〕丞、尉各一人。
〔一〕　漢官曰：「員吏五十八人。」案桓帝又置鴻德苑令。
侍中，比二千石。〔一〕本注曰：無員。掌侍左右，贊導眾事，顧問應對。法駕出，則多識者一人參乘，餘皆騎在乘輿車後。本有僕射一人，中興轉為祭酒，或置或否。〔二〕
〔一〕　漢官秩云千石。周禮「太僕」，干寶注曰：「若漢侍中。」
〔二〕　蔡質漢儀曰：「侍中、常伯，選舊儒高德，博學淵懿。仰占俯視，切問近對，喻旨公卿，上殿稱制，參乘佩璽秉劍。員本八人，陪見舊在尚書令、僕射下，尚書上；今官出入禁中，更在尚書下。司隸校尉見侍中，執板揖，河南尹亦如之。又侍中舊與中官俱止禁中，武帝時，侍中莽何羅挾刃謀逆，由是侍中出禁外，有事乃入，畢即出。王莽秉政，侍中復入，與中官共止。章帝元和中，侍中郭舉與後宮通，拔佩刀驚上，舉伏誅，侍中由是復出外。」
中常侍，千石。本注曰：宦者，無員。後增秩比二千石。掌侍左右，從入內宮，贊導內眾事，顧問應對給事。
黃門侍郎，六百石。本注曰：無員。掌侍從左右，給事中，關通中外。及諸王朝見於殿上，引王就坐。〔一〕
〔一〕　漢舊儀曰：「黃門郎屬黃門令，日暮入對青棄門拜，名曰夕郎。」宮閣簿青棄門在南宮。衛（瓘）〔權〕注吳都賦曰：「青棄，戶邊青鏤也。一曰天子門內有眉，格再重，裏青畫曰棄。」獻帝起居注曰：「帝初即位，初置侍中、給事黃門侍郎，員各六人，出入禁中，近侍帷幄，省尚書事。改給事黃門侍郎為侍中侍郎，去給事黃門之號，旋復復故。舊侍中、黃門侍郎以在中宮者，不與近密交政。誅黃門後，侍中、侍郎出入禁闈，機事頗露，由是王允乃奏比尚書，不得出入，不通賓客，自此始也。」又曰：「諸奄人官，悉以議郎、郎中稱，秩如故。諸署令兩梁冠，陛殿上，得召都官從事已下。」
小黃門，六百石。〔本注曰〕：宦者，無員。掌侍左右，受尚書事。上在內宮，關通中外，及中宮已下眾事。諸公主及王太妃等有疾苦，則使問之。
黃門令一人，六百石。〔一〕本注曰：宦者。主省中諸宦者〔二〕。丞、從丞各一人。本注曰：宦者。從丞主出入從。
〔一〕　董巴曰：「禁門曰黃闥，以中人主之，故號曰黃門令。」
〔二〕　漢官曰：「員吏十八人。」
黃門署長、畫室署長、玉堂署長各一人。丙署長七人。皆四百石，黃綬。本注曰：宦者。各主中宮別處。
中黃門冗從僕射一人，六百石。本注曰：宦者。主中黃門冗從。居則宿衛，直守門戶；出則騎從，夾乘輿車。
中黃門，比百石。本注曰：宦者，無員。後增比三百石。掌給事禁中。
掖庭令一人，六百石。本注曰：宦者。掌後宮貴人采女事。〔一〕左右丞、暴室丞各一人。本注曰：宦者。暴室丞主中婦人疾病者，就此室治；其皇后、貴人有罪，亦就此室。
〔一〕　漢官曰：「吏從官百六十七人，待詔五人，員吏十人。」
永巷令一人，六百石。本注曰：宦者。典官婢侍使。〔一〕丞一人。本注曰：宦者。〔二〕
〔一〕　漢官曰：「員吏六人，吏從官三十四人。」
〔二〕　漢官曰：「右丞一人，暴室一人。」
御府令一人，六百石。本注曰：宦者。典官婢作中衣服及補浣之屬。〔一〕丞、織室丞各一人。本注曰：宦者〔二〕。
〔一〕　漢官曰：「員吏七人，吏從官三十人。」
〔二〕　漢官曰：「右丞一人。」
祠祀令一人，六百石。本注曰：典中諸小祠祀。〔一〕丞一人。本注曰：宦者。
〔一〕　漢官曰：「從官吏八人，騶僕射一人，家巫八人。」
鉤盾令一人，六百石。本注曰：宦者。典諸近池苑囿遊觀之處。〔一〕丞、永安丞各一人，三百石。本注曰：宦者。永安，北宮東北別小宮名，有園觀。苑中丞、果丞、鴻池丞、南園丞各一人，二百石。本注曰：苑中丞主苑中離宮。果丞主果園。鴻池，池名，在雒陽東二十里。南園在雒水南。〔二〕濯龍監、〔三〕直里監各一人，四百石。本注曰：濯龍亦園名，近北宮。直里亦園名也，在雒陽城西南角。
〔一〕　漢官曰：「吏從官四十人，員吏四十八人。」
〔二〕　漢官曰：「又有署一人，胡熟監一人。」案本紀，桓帝又置顯陽苑丞。
〔三〕　應劭漢官秩曰：「秩六百石。」
中藏府令一人，六百石。本注曰：掌中幣帛金銀諸貨物。〔一〕丞一人。
〔一〕　漢官曰：「員吏十三人，吏從官六人。」
內者令一人，六百石。本注曰：掌〔宮〕中布張諸（衣）〔褻〕物。〔一〕左右丞各一人。
〔一〕　漢官曰：「從官錄事一人，員吏十九人。」
尚方令一人，六百石。本注曰：掌上手工作御刀劍諸好器物〔一〕。丞一人。
〔一〕　漢官曰：「員吏十三人，吏從官六人。」
尚書令一人，千石。本注曰：承秦所置，〔一〕武帝用宦者，更為中書謁者令，成帝用士人，復故。掌凡選署及奏下尚書曹文書眾事。〔二〕
〔一〕　荀綽晉百官表注曰：「唐、虞官也。詩云『仲山甫王之喉舌』，蓋謂此人。」
〔二〕　蔡質漢儀曰：「故公為之者，朝會（不）〔下〕陛奏事，增秩二千石，故自佩銅印墨綬。」
尚書僕射一人，六百石。本注曰：署尚書事，令不在則奏下眾事。〔一〕
〔一〕　蔡質漢儀曰：「僕射主封門，掌授廩假錢穀。凡三公、列卿、將、大夫、五營校尉行復道中，遇尚書僕射、左右丞郎、御史中丞、侍御史，皆避車豫相迴避。衛士傳不得迕臺官，臺官過後乃得去。」臣昭案：獻帝分置左、右僕射，建安四年以榮邵為尚書左僕射是也。獻帝起居注曰：「邵卒官，贈執金吾。」
尚書六人，六百石。本注曰：成帝初置尚書四人，〔一〕分為四曹：〔二〕常侍曹尚書主公卿事；〔三〕二千石曹尚書主郡國二千石事；〔四〕民曹尚書主凡吏上書事；〔四〕客曹尚書主外國夷狄事。〔六〕世祖承遵，後分二千石曹，又分客曹為南主客曹、北主客曹，〔七〕凡六曹。〔八〕左右丞各一人，四百石。本注曰：掌錄文書期會。左丞主吏民章報及騶伯史。〔九〕右丞假署印綬，及紙筆墨諸財用庫藏。〔一０〕侍郎三十六人，四百石。本注曰：一曹有六人，主作文書起草。〔一一〕令史十八人，二百石。本注曰：曹有三，主書。後增劇曹三人，合二十一人。〔一二〕
〔一〕　韋昭曰：「尚，奉也。」
〔二〕　漢舊儀曰：「初置五曹，有三公曹，主斷獄。」蔡質漢儀曰：「典天下歲盡集課事。三公尚書二人，典三公文書。吏曹尚書典選舉齋祀，屬三公曹。靈帝末，梁鵠為選部尚書。」
〔三〕　蔡質漢儀曰：「主常侍黃門御史事，世祖改曰吏曹。」
〔四〕　漢舊儀曰：「亦云主刺史。」蔡質漢儀曰：「掌中（郎）〔都〕官水火、盜賊、辭訟、罪眚。」
〔五〕　蔡質漢舊儀曰：「典繕治功作，監池、苑、囿、盜賊事。」
〔六〕　尚書：「龍作納言，出入帝命。」應劭曰：「今尚書官，王之喉舌。」
〔七〕　蔡質漢儀曰：「天子出獵，駕，御府曹郎屬之。」
〔八〕　周禮天官有司會，鄭玄曰「若今尚書」。
〔九〕　蔡質漢儀曰：「總典臺中綱紀，無所不統。」
〔一０〕蔡質漢儀曰：「右丞與僕射對掌授廩假錢穀，與左丞無所不統。凡中宮漏夜盡，鼓鳴則起，鍾鳴則息。衛士甲乙徼相傳，甲夜畢，傳乙夜，相傳盡五更。衛士傳言五更，未明三刻後，雞鳴，衛士踵丞郎趨嚴上臺，不畜宮中雞，汝南出雞鳴，衛士候朱爵門外，專傳雞鳴於宮中。」應劭曰：「楚歌，今雞鳴歌也。」晉太康地道記曰：「後漢固始、鮦陽、公安、細陽四縣衛士，習此曲於闕下歌之，今雞鳴是也。」
〔一一〕蔡質漢儀曰：「尚書郎初從三署詣臺試，初上臺稱守尚書郎，中歲滿稱尚書郎，三年稱侍郎。客曹郎主治羌胡事，劇遷二千石或刺史，其公遷為縣令，秩滿自占縣去，詔書賜錢三萬與三臺祖餞，餘官則否。治嚴一月，準謁公卿陵廟乃發。御史中丞遇尚書丞、郎，避車執板住揖，丞、郎坐車舉手禮之，車過遠乃去。尚書言左右丞，敢告知如詔書律令。郎見左右丞，對揖無敬，稱曰左右君。丞、郎見尚書，執板對揖，稱曰明時。見令、僕射，執板拜，朝賀對揖。」
〔一二〕古今注曰：「永元三年七月，增尚書令史員。功滿未嘗犯禁者，以補小縣，墨綬。」蔡質曰：「皆選蘭臺、符節上稱簡精練有吏能為之。」決錄注曰：「故事尚書郎以令史久缺補之，世祖始改用孝廉為郎，以孝廉丁邯補焉。邯稱病不就。詔問：『實病？羞為郎乎？』對曰：『臣實不病，恥以孝廉為令史職耳！』世祖怒曰：『虎賁滅頭杖之數十。』詔曰：『欲為郎不？』邯曰：『能殺臣者陛下，不能為郎者臣。』中詔遣出，竟不為郎。邯字叔春，京兆陽陵人也。有高節，正直不撓，後拜汾陰令，治有名跡，遷漢中太守。妻弟為公孫述將，收妻送南鄭獄，免冠徒跣自陳。詔曰：『漢中太守妻乃繫南鄭獄，誰當搔其背垢者？懸牛頭，賣馬脯，盜跖行，孔子語。以邯服罪，且邯一妻，冠履勿謝。』治有異，卒於官。」
符節令一人，六百石。本注曰：為符節臺率，主符節事。凡遣使掌授節。尚符璽郎中四人。本注曰：舊二人在中，主璽及虎符、竹符之半者。〔一〕符節令史，二百石。本注曰：掌書。〔二〕
〔一〕　漢官曰：「當得明法律郎。」周禮掌節有虎節、龍節，皆金也。干寶注曰：「漢之銅虎符，則其制也。」周禮又曰：「以英蕩輔之。」干寶曰：「英，刻書也。蕩，竹箭也。刻而書其所使之事，以助三節之信，則漢之竹使符者，亦取則於故事也。」
〔二〕　魏氏春秋曰：「中平六年，始復節上赤葆。」
御史中丞一人，千石。本注曰：御史大夫之丞也。舊別監御史在殿中，密舉非法。〔一〕及御史大夫轉為司空，因別留中，為御史臺率，〔二〕後又屬少府。治書侍御史二人，六百石。本注曰：掌選明法律者為之。凡天下諸讞疑事，掌以法律當其是非。〔三〕侍御史十五人，六百石。本注曰：掌察舉非法，受公卿群吏奏事，有違失舉劾之。凡郊廟之祠及大朝會、大封拜，則（一）〔二〕人監威儀，有違失則劾奏。〔四〕
〔一〕　周禮：「〔小宰〕掌建邦之宮刑，以主治王宮之政令。」干寶注曰：「若御史中丞。」
〔二〕　風俗通曰：「尚書、御史臺，皆以官蒼頭為吏，主賦舍，凡守其門戶。」蔡質漢儀曰：「丞，故二千石為之，或選侍御史高第，執憲中司，朝會獨坐，內掌蘭臺，督諸州刺史，糾察百寮，出為二千石。」魏志曰：「建安置御史大夫，不領中丞，置長史一人。」
〔三〕　蔡質漢儀曰：「選御史高第補之。」胡廣曰：「孝宣感路溫舒言，秋季後請讞。時帝幸宣室，齋居而決事，令侍御史二人治書，御史起此。後因別置，冠法冠，秩百石，有印綬，與符節郎共平廷尉奏事，罪當輕重。」荀綽晉百官表注曰：「惠帝以後，無所平治，備位而已。」
〔四〕　蔡質漢儀曰：「其二人者更直。執法省中者，皆糾察百官，督州郡。公法府掾屬高第補之。初稱守，滿歲拜真，出治劇為刺史、二千石，平遷補令。見中丞，執板揖。」
蘭臺令史，六百石。本注曰：掌奏及印工文書。
右屬少府。本注曰：職屬少府者，自太醫、上林凡四官。自侍中至御史，皆以文屬焉。承秦，凡山澤陂池之稅，名曰禁錢，屬少府。世祖改屬司農，考工轉屬太僕，都水屬郡國。孝武帝初置水衡都尉，秩比二千石，別主上林苑有離宮燕休之處，世祖省之，并其職於少府。每立秋貙劉之日，輒暫置水衡都尉，事訖乃罷之。少府本六丞，省五。又省湯官、織室令，置丞。又省上林十池監，胞人長丞，宦者、昆臺、〔一〕佽飛〔二〕三令，二十一丞。又省水衡屬官令、長、丞、尉二十餘人。章和以下，中官稍廣，加嘗藥、太官、御者、鉤盾、尚方、考工、別作監，皆六百石，宦者為之，轉為兼副，或省，故錄本官。〔三〕
〔一〕　昆臺本名甘泉居室，武帝改。
〔二〕　佽飛本名左弋，武帝改。
〔三〕　蔡質漢儀曰：「少府符著出見都官從事，持板。都官從事入少府見符著，持板。」漢官目錄曰：「右三卿，司空所部。」
校勘記
三五八九頁　九行　從官二人　按：汲本「二」作「三」，孫輯本漢官同。
三五九０頁　四行　漢（書）〔官〕曰　校補引柳從辰說，謂「書」當作「官」，諸本皆未正。今據改。
三五九０頁　六行　亦云二千石　按：此承上文「秩千石」而言，「二」字疑衍。
三五九０頁一二行　導官令　宋書百官志「導官令」下引司馬相如封禪書「導一莖六穗於庖」，史記司馬相如傳「導」作「{道禾}」。按：說文云「{道禾}，{道禾}米也，從禾道聲。司馬相如曰『{道禾}一莖六穗』也」。是「導官令」之「導」當從禾作「{道禾}」。
三五九一頁一０行　準平則民不失職　按：校補謂「準平」殿本注作「平準」，與今本鹽鐵論合。
三五九一頁一三行　必苦女工繭稅　按：校補謂「繭稅」今本鹽鐵論作「再稅」。
三五九一頁一七行　斡官鐵市兩長丞　汲本、殿本「斡」作「幹」。按：漢書百官表作「斡」，注如淳曰：「斡音莞，或作『幹』，幹，主也。」
三五九二頁　三行　四人斗（石）〔食〕　據汲本、殿本改。
三五九三頁　二行　上林苑令一人　按：此與下「主苑中禽獸」兩「苑」字，原皆作「菀」，菀苑本通，然以下「苑中丞」等之「苑」，皆不作「菀」，今改歸一律。注同。
三五九三頁　五行　本注曰無員　按：集解引錢大昕說，謂案朱穆傳，言漢家舊典，置侍中、中常侍各一人，黃門侍郎一人。宦者傳永平中始置員數，中常侍四人，小黃門十人，自明帝迄乎延平，其員稍增，中常侍至有十人，小黃門二十人。此志於侍中、中常侍、黃門侍郎、小黃門皆云無員，亦未深考耳。
三五九三頁一三行　顧問應對給事　按：「給事」二字應移入下行「黃門侍郎」上，說詳下。
三五九三頁一四行　黃門侍郎　按：沈家本謂應作「給事黃門侍郎」。「給事」二字誤在前一行之末。宋志云「漢東京曰給事黃門侍郎」，此其證也。隋煬帝時始去「給事」之名，見隋志。
三五九三頁一四行　朝見於殿上　按：汲本、殿本「上」作「中」。
三五九四頁　六行　〔本注曰〕宦者無員　據殿本補。
三五九四頁一二行　皆四百石黃綬　按：集解引錢大昕說，謂「黃綬」二字疑衍，公卿以下綬制已見輿服志，不應單出此條。
三五九五頁　四行　典官婢侍使　按：校補謂「侍使」當依周禮酒人注作「侍史」。
三五九六頁　八行　掌〔宮〕中布張諸（衣）〔褻〕物　據漢書宣帝紀注引續漢書志補改。按：集解引惠棟說，謂黃圖引續漢書曰「掌宮中步帳褻物」，宣帝紀亦引作「褻物」，誤作「衣」也。校補引錢大昕說，謂宣帝紀注亦引作「掌宮中」，知志文「掌」下亦脫「宮」字。
三五九六頁　九行　從官錄事一人　按：汲本、殿本「錄事」作「祿士」，孫輯漢官同。
三五九六頁一三行　奏下尚書曹文書眾事　按：汲本無「曹」字。
三五九六頁一五行　朝會（不）〔下〕陛奏事　集解引惠棟說，謂以漢官儀、漢官典職校之，乃下陛奏事，「下」訛「不」。今據改。
三五九七頁　四行　成帝初置尚書四人　按：集解引惠棟說，謂「成帝」當作「武帝」。應劭漢官儀云尚書四員，武帝置，成帝加一為五。有三公曹，主斷獄。世祖分為六曹，并一令一僕，謂之八座。又引李祖楙說，謂前書成帝建武四年，初置尚書五人，中以一人為僕射。注云四人，別僕射言。
三五九七頁　七行　左右丞各一人　按：左右丞與下侍郎原皆提行，校補謂左右丞、侍郎皆尚書官屬，不應提行。今從之。
三五九七頁　八行　侍郎三十六人　按：集解引惠棟說，謂一作「三十五人」，一作「三十四人」。
三五九七頁一五行　掌中（郎）〔都〕官水火盜賊辭訟罪眚　按：集解本據通典改「郎」為「都」，今從之。
三五九九頁　七行　干寶注曰　按：「干」原作「于」，逕據集解本改，下同。
三五九九頁　七行　以英蕩輔之　按：「蕩」周禮作「簜」。
三五九九頁一五行　則（一）〔二〕人監威儀　據汲本、殿本改。
三五九九頁一六行　周禮〔小宰〕掌建邦之宮刑　據集解引惠棟說補。
三六００頁　一行　主賦舍　按：汲本「賦」作「賊」。
三六００頁　一行　或選侍御史高第　按：汲本、殿本「選」作「遷」，疑誤，下注引漢儀「選御史高第補之」，可證。
三六００頁　四行　令侍御史二人治書御史起此　按：「御史起此」上疑脫「治書」二字。
