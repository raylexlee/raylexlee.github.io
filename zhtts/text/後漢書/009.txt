△卷八　　孝靈帝紀第八
孝靈皇帝諱宏，〔一〕肅宗玄孫也。曾祖河閒孝王開，祖淑，父萇。世封解瀆亭侯，〔二〕帝襲侯爵。母董夫人。桓帝崩，無子，皇太后與父城門校尉竇武定策禁中，使守光祿大夫劉儵持節，將左右羽林至河閒奉迎。〔三〕
〔一〕　謚法曰：「亂而不損曰靈。」（伏侯古今注曰）宏之字曰大。
〔二〕　淑以河閒王子封為解瀆亭侯，萇襲父封，故言世封也。解瀆亭在今定州義豐縣東北也。
〔三〕　續漢志曰：「桓帝之初，京都童謠曰：『城上烏，尾畢逋，父為吏，子為徒。一徒死，百乘車。車班班，入河閒。河閒奼女工數錢，以錢為室金為堂，石上慊慊舂黃粱。（粱）〔粱〕下有懸鼓，我欲擊之丞卿怒。』『城上烏』者，處高獨食，不與下共，謂人主多聚斂也。『父為吏，子為徒』者，言蠻夷叛逆，父既為軍吏，子弟又為卒徒往擊之也。『一徒死，百乘車』者，言前一人討胡既死矣，後又遣百乘車往也。『車班班』者，言乘輿班班入河閒迎靈帝也。『奼女數錢』，言帝既立，其母永樂太后好聚金以為堂室也。『石上慊慊』者，言太后雖積金錢，猶慊慊常若不足，使人舂黃粱而食之也。『我欲擊之』者，言太后教帝使賣官受錢，天下忠篤之士怨望，欲擊鼓求見〔丞〕卿，（懸）〔主〕鼓者復怒而止我也。」
建寧元年春正月壬午，城門校尉竇武為大將軍。己亥，帝到夏門亭，〔一〕使竇武持節，以王青蓋車迎入殿中。庚子，即皇帝位，年十二。改元建寧。以前太尉陳蕃為太傅，與竇武及司徒胡廣參錄尚書事。
〔一〕　東觀記曰：「到夏門外萬壽亭，群臣謁見。」
使護羌校尉段熲討先零羌。
二月辛酉，葬孝桓皇帝于宣陵，〔一〕廟曰威宗。
〔一〕　在洛陽東南三十里，高十二丈，周三百步。
庚午，謁高廟。辛未，謁世祖廟。大赦天下。賜民爵及帛各有差。
段熲大破先零羌於逢義山。〔一〕
〔一〕　山在今原州（高）平〔高〕縣。「逢」一作「途」。
閏月甲午，追尊皇祖為孝元皇，夫人夏氏為孝元皇后，考為孝仁皇，夫人董氏為慎園貴人。〔一〕
〔一〕　慎園在今瀛州樂壽縣東南，俗呼為二皇陵。
夏四月戊辰，太尉周景薨。司空宣酆免，長樂衛尉王暢為司空。
五月丁未朔，日有食之。詔公卿以下各上封事，及郡國守相舉有道之士各一人；又故刺史、二千石清高有遺惠，為眾所歸者，皆詣公車。
太中大夫劉矩為太尉。
六月，京師雨水。
秋七月，破羌將軍段熲復破先零羌於涇陽。〔一〕
〔一〕　涇陽，縣名，屬安定，故城在今原州平涼縣南也。
八月，司空王暢免，宗正劉寵為司空。
九月（丁）〔辛〕亥，中常侍曹節矯詔誅太傅陳蕃、大將軍竇武及尚書令尹勳、侍中劉瑜、屯騎校尉馮述，皆夷其族。皇太后遷于南宮。〔一〕司徒胡廣為太傅，錄尚書事。司空劉寵為司徒，大鴻臚許栩為司空。
〔一〕　太后與竇武密謀欲誅曹節，今武等既誅，故太后被遷。
冬十月甲辰晦，日有食之。令天下繫囚罪未決入縑贖，各有差。
十一月，太尉劉矩免，太僕沛國聞人襲為太尉。〔一〕
〔一〕　姓聞人，名襲，字定卿。風俗通曰：「少正卯，魯之聞人，其後氏焉。」
十二月，鮮卑及濊貊寇幽并二州。
二年春正月丁丑，大赦天下。
三月乙巳，尊慎園董貴人為孝仁皇后。〔一〕
〔一〕　續漢志曰：「置永樂宮，儀如桓帝尊匽貴人之禮。」
夏四月癸巳，大風，雨雹。詔公卿以下各上封事。
五月，太尉聞人襲罷，司空許栩免。六月，司徒劉寵為太尉，太常許訓為司徒，〔一〕太僕長沙劉囂為司空。〔二〕
〔一〕　訓字季師，平輿人。
〔二〕　囂字重寧。
秋七月，破羌將軍段熲大破先零羌於射虎塞外谷，東羌悉平。
九月，江夏蠻叛，州郡討平之。
丹陽山越賊圍太守陳夤，夤擊破之。
冬十月丁亥，中常侍侯覽諷有司奏前司空虞放、太僕杜密、長樂少府李膺、司隸校尉朱（瑀）〔宇〕、潁川太守巴肅、沛相荀（翌）〔昱〕、河內太守魏朗、山陽太守翟超皆為鉤黨，下獄，〔一〕死者百餘人，妻子徙邊，諸附從者錮及五屬。〔二〕制詔州郡大舉鉤黨，於是天下豪桀及儒學行義者，一切結為黨人。〔三〕
〔一〕　鉤謂相牽引也。事具劉淑、李膺傳。
〔二〕　五屬謂五服內親也。
〔三〕　續漢志曰：「建寧中，京都長者皆以葦方笥為裝具，時有識者竊言，葦笥郡國讞篋也。後黨人禁錮，會赦，有疑者皆讞廷尉，人名悉入方笥中。」
（庚子）〔戊戌〕晦，日有食之。
十一月，太尉劉寵免，太僕郭禧為太尉。〔一〕
〔一〕　字公房，扶溝人也。禧音僖。
鮮卑寇并州。
是歲，長樂太僕曹節為車騎將軍，百餘日罷。
三年春正月，河內人婦食夫，河南人夫食婦。
三月丙寅晦，日有食之。
夏四月，太尉郭禧罷，太中大夫聞人襲為太尉。秋七月，司空劉囂罷。八月，大鴻臚橋玄為司空。
九月，執金吾董寵下獄死。
冬，濟南賊起，攻東平陵。〔一〕
〔一〕　東平陵，縣名，屬濟南國，故城在今（濟）〔齊〕州東。
鬱林烏滸民相率內屬。〔一〕
〔一〕　烏滸，南方夷號也。廣州記曰：「其俗食人，以鼻飲水，口中進噉如故。」
四年春正月甲子，帝加元服，大赦天下。賜公卿以下各有差，唯黨人不赦。
二月癸卯，地震，海水溢，河水清。
三月辛酉朔，日有食之。
太尉聞人襲免，太僕李咸為太尉。〔一〕
〔一〕　字元卓，汝南西平人。
詔公卿至六百石各上封事。
大疫，使中謁者巡行致醫藥。
司徒許訓免，司空橋玄為司徒。夏四月，太常來豔為司空。〔一〕
〔一〕　豔字季德，南陽新野人。
五月，河東地裂，雨雹，山水暴出。
秋七月，司空來豔免。
癸丑，立貴人宋氏為皇后。〔一〕
〔一〕　執金吾宋酆女，前年入掖庭為貴人。
司徒橋玄免。太常宗俱為司空，〔一〕前司空許栩為司徒。
〔一〕　俱字伯儷，南陽安眾人。
冬，鮮卑寇并州。
熹平元年春三月壬戌，太傅胡廣薨。
夏五月己巳，大赦天下，改元熹平。
長樂太僕侯覽有罪，自殺。
六月，京師雨水。
癸巳，皇太后竇氏崩。秋七月甲寅，葬桓思皇后。
宦官諷司隸校尉段熲捕繫太學諸生千餘人。〔一〕冬十月，渤海王悝被誣謀反，丁亥，悝及妻子皆自殺。
〔一〕　時有人書朱雀闕云「天下大亂，公卿皆尸祿」故捕之。事見宦者傳。
十一月，會稽人許生自稱「越王」，寇郡縣，〔一〕遣楊州刺史臧旻、丹陽太守陳夤討破之。
〔一〕　東觀記曰：「會稽許昭聚眾自稱大將軍，立父生為越王，攻破郡縣。」
十二月，司徒許栩罷，大鴻臚袁隗為司徒。
鮮卑寇并州。
是歲，甘陵王恢薨。
二年春正月，大疫，使使者巡行致醫藥。
丁丑，司空宗俱薨。
二月壬午，大赦天下。
以光祿勳楊賜為司空。
三月，太尉李咸免。夏五月，以司隸校尉段熲為太尉。
沛相師遷坐誣罔國王，下獄死。〔一〕
〔一〕　國王，陳愍王寵也。臣賢案：陳敬王傳云「國相師遷」。又東觀記曰「陳行相師遷奏，沛相魏愔，前為陳相，與陳王寵交通」。明魏愔為沛相，此言師遷為沛相，蓋誤也。
六月，北海地震。東萊，北海海水溢。〔一〕
〔一〕　續漢志曰：「時出大魚二枚，各長八九丈，高二丈餘。」
秋七月，司空楊賜免，太常潁川唐珍為司空。
冬十二月，日南徼外國重譯貢獻。
太尉段熲罷。
鮮卑寇幽并二州。
癸酉晦，日有食之。
三年春正月，夫餘國遣使貢獻。
二月己巳，大赦天下。
太常陳耽為太尉。〔一〕
〔一〕　耽字漢公，東海人也。
三月，中山王暢薨，無子，國除。
夏六月，封河閒王利子康為濟南王，奉孝仁皇祀。
秋，洛水溢。
冬十月癸丑，令天下繫囚罪未決，入縑贖。
十一月，楊州刺史臧旻率丹陽太守陳寅，大破許生於會稽，斬之。
任城王博薨。
十二月，鮮卑寇北地，北地太守夏育追擊破之。鮮卑又寇并州。
司空唐珍罷，永樂少府許訓為司空。
四年春三月，詔諸儒正五經文字，刻石立于太學門外。
封河閒王建（孫）〔子〕佗為任城王。〔一〕
〔一〕　建，桓帝弟也。
夏四月，郡國七大水。
五月丁卯，大赦天下。
延陵園災〔一〕，遣使者持節告祠延陵。
〔一〕　成帝陵也，在今咸陽縣西。
鮮卑寇幽州。
六月，弘農、三輔螟。
遣守宮令之鹽監，穿渠為民興利。〔一〕
〔一〕　前書地理志及續漢郡國志並無〔鹽〕監，今蒲州安邑西南有鹽池〔監也〕。
令郡國遇災者，減田租之半；其傷害十四以上，勿收責。
冬十月丁巳，令天下繫囚罪未決，入縑贖。
拜沖帝母虞美人為憲園貴人，〔一〕質帝母陳夫人為渤海孝王妃。〔二〕
〔一〕　順帝虞美人也。憲園在洛陽東北。
〔二〕　渤海孝王鴻之夫人也。
改平準為中準，〔一〕使宦者為令，列於內署。自是諸署悉以閹人為丞、令。
〔一〕　漢官儀曰：「平準令一人，秩六百石也。」
五年夏四月癸亥，大赦天下。
益州郡夷叛，太守李顒討平之。
復崇高山名為嵩高山。〔一〕
〔一〕　前書武帝祠中嶽，改嵩高為崇高。東觀記曰：「使中郎將堂谿典請雨，因上言改之，名為嵩高山。」
大雩。使侍御史行詔獄亭部，理冤枉，原輕繫，休囚徒。
五月，太尉陳耽罷，司空許訓為太尉。
閏月，永昌太守曹鸞坐訟黨人，棄市。〔一〕詔黨人門生故吏父兄子弟在位者，皆免官禁錮。
〔一〕　訟謂申理之也。其言切直，帝怒，檻車送槐里獄掠殺之也。
六月壬戌，太常南陽劉逸〔一〕為司空。
〔一〕　逸字大過，安眾人。
秋七月，太尉許訓罷，光祿勳劉寬為太尉。
冬十月壬午，御殿後槐樹自拔倒豎。
司徒袁隗罷。十一月丙戌，光祿大夫楊賜為司徒。
十二月，甘陵王定薨。
試太學生年六十以上百餘人，除郎中、太子舍人至王家郎、郡國文學吏。〔一〕
〔一〕　漢官儀曰：「太子舍人、王家郎中並秩二百石，無員。」
是歲，鮮卑寇幽州。沛國言黃龍見譙。
六年春正月辛丑，大赦天下。
二月，南宮平城門及武庫東垣屋自壞。〔一〕
〔一〕　平城門，洛陽城南門也。蔡邕曰：「平城門，正陽之門，與宮連，郊祀法駕所從出，門之最尊者。」武庫，禁兵所藏。東垣，庫之外障。易傳曰：「小人在位，厥妖城門自壞。」
夏四月，大旱，七州蝗。
鮮卑寇三邊。〔一〕
〔一〕　謂東、西與北邊。
市賈民為宣陵孝子者數十人，皆除太子舍人。
秋七月，司空劉逸免，衛尉陳球為司空。
八月，遣破鮮卑中郎將田晏出雲中，使匈奴中郎將臧旻與南單于出鴈門，護烏桓校尉夏育出高柳，並伐鮮卑，晏等大敗。
冬十月癸丑朔，日有食之。
太尉劉寬免。
帝臨辟雍。
辛丑，京師地震。
辛亥，令天下繫囚罪未決，入縑贖。
十一月，司空陳球免。十二月甲寅，太常河南孟戫為太尉。〔一〕庚辰，司徒楊賜免。太常陳耽為司空。
〔一〕　戫字叔達，音乙六反。
鮮卑寇遼西。
永安太僕王旻下獄死。〔一〕
〔一〕　永安宮之太僕也。
光和元年春正月，合浦、交阯烏滸蠻叛，招引九真、日南民攻沒郡縣。
太尉孟戫罷。
二月辛亥朔，日有食之。
癸丑，光祿勳陳國袁滂為司徒。〔一〕
〔一〕　滂字公喜。
己未，地震。
始置鴻都門學生。〔一〕
〔一〕　鴻都，門名也，於內置學。時其中諸生，皆敕州、郡、三公舉召能為尺牘辭賦及工書鳥篆者相課試，至千人焉。
三月辛丑，大赦天下，改元光和。
太常常山張顥為太尉。　〔一〕
〔一〕　顥字智明。搜神記曰：「顥為梁相，新雨後，有鵲飛翔近地，令人擿之，墯地化為圓石，顥命椎破，得一金印，文曰『忠孝侯印』。」
夏四月丙辰，地震。
侍中寺雌雞化為雄。
司空陳耽免，太常來豔為司空。
五月壬午，有白衣人入德陽殿門，亡去不獲。〔一〕六月丁丑，有黑氣墯所御溫德殿庭中。〔二〕秋七月壬子，青虹見御坐玉堂後殿庭中。〔三〕八月，有星孛于天巿。
〔一〕　東觀記曰：「白衣人言『梁伯夏教我上殿』，與中黃門桓賢語，因忽不見。」
〔二〕　東觀記曰：「墯所御溫明殿庭中，如車蓋隆起，奮迅，五色，有頭，體長十餘丈，形貌似龍。」
〔三〕　洛陽宮殿名，南宮有玉堂前、後殿。據楊賜傳，云墯嘉德殿前。
九月，太尉張顥罷，太常陳球為太尉。司空來豔薨。冬十月，屯騎校尉袁逢為司空。
皇后宋氏廢，后父執金吾酆下獄死。
丙子晦，日有食之。
十一月，太尉陳球免。十二月丁巳，光祿大夫橋玄為太尉。
是歲，鮮卑寇酒泉。京師馬生人。〔一〕初開西邸賣官，自關內侯、虎賁、羽林，入錢各有差。〔二〕私令左右賣公卿，公千萬，卿五百萬。
〔一〕　京房易傳曰：「諸侯相伐，厥妖馬生人。」
〔二〕　山陽公載記曰：「時賣官，二千石二千萬，四百石四百萬，其以德次應選者半之，或三分之一，於西園立庫以貯之。」
二年春，大疫，使常侍、中謁者巡行致醫藥。
三月，司徒袁滂免，大鴻臚劉郃為司徒。〔一〕乙丑，太尉橋玄罷，太中大夫段熲為太尉。
〔一〕　郃字季承。
京兆地震。
司空袁逢罷，太常張濟為司空。〔一〕
〔一〕　濟字元江，細陽人。
夏四月甲戌朔，日有食之。
辛巳，中常侍王甫及太尉段熲並下獄死。
丁酉，大赦天下，諸黨人禁錮小功以下皆除之。〔一〕
〔一〕　時上祿長和海上言：「黨人錮及五族，有乖典訓。」帝從之。
東平王端薨。
五月，衛尉劉寬為太尉。
秋七月，使匈奴中郎將張脩有罪，下獄死。〔一〕
〔一〕　時張脩擅斬單于呼微，更立羌渠為單于，故坐死。
冬十月甲申，司徒劉郃、永樂少府陳球、衛尉陽球、步兵校尉劉納謀誅宦者，事泄，皆下獄死。
巴郡板楯蠻叛，遣御史中丞蕭瑗督益州刺史討之，不剋。
十二月，光祿勳楊賜為司徒。
鮮卑寇幽并二州。
是歲，河閒王利薨。洛陽女子生兒，兩頭四臂。〔一〕
〔一〕　京房易傳曰：「二首，下不一也，厥妖人生兩頭。」
三年春正月癸酉，大赦天下。
二月，公府駐駕廡自壞。〔一〕
〔一〕　公府，三公府也。駐駕，停車處也。廡，廊屋也，音無禹反。續漢志云：「南北四十餘閒壞。」
三月，梁王元薨。
夏四月，江夏蠻叛。
六月，詔公卿舉能通〔古文〕尚書、毛詩、左氏、穀梁春秋各一人，悉除議郎。
秋，表是地震，涌水出。〔一〕
〔一〕　表是，縣，屬酒泉郡，故城在今甘州張掖縣西北也。
八月，令繫囚罪未決，入縑贖，各有差。
冬閏月，有星孛于狼、弧。〔一〕
〔一〕　二星名也。
鮮卑寇幽、并二州。
十二月己巳，立貴人何氏為皇后。〔一〕
〔一〕　南陽宛人也，車騎將軍何（貢）〔真〕女也。
是歲，作罼圭、靈昆苑。〔一〕
〔一〕　罼圭苑有二，東罼圭苑周一千五百步，中有魚梁臺，西罼圭苑周三千三百步，並在洛陽宣平門外也。
四年春正月，初置騄驥廄丞，領受郡國調馬。〔一〕豪右辜搉，馬一匹至二百萬。〔二〕
〔一〕　騄驥，善馬也。調謂徵發也。
〔二〕　前書音義曰：「辜，障也。搉，專也。謂障餘人賣買而自取其利。」
二月，郡國上芝英草。夏四月庚子，大赦天下。
交阯刺史朱雋討交阯、合浦烏滸蠻，破之。
六月庚辰，雨雹。〔一〕秋七月，河南言鳳皇見新城，群鳥隨之；賜新城令及三老、力田帛，各有差。九月庚寅朔，日有食之。
〔一〕　續漢書曰：「雹大如雞子。」
太尉劉寬免，衛尉許戫為太尉。
閏月辛酉，北宮東掖庭永巷署災。〔一〕
〔一〕　永巷，宮中署名也。漢官儀曰：「令一人。宦者為之，秩六百石，掌宮婢侍使。」
司徒楊賜罷。冬十月，太常陳耽為司徒。
鮮卑寇幽并二州。
是歲帝作列肆於後宮，使諸釆女販賣，更相盜竊爭鬥。帝著商估服，飲宴為樂。又於西園弄狗，著進賢冠，帶綬。〔一〕又駕四驢，帝躬自操轡，驅馳周旋，京師轉相放效。〔二〕
〔一〕　三禮圖曰：「進賢冠，文官服之，前高七寸，後高三寸，長八寸。」續漢志曰：「靈帝寵用便嬖子弟，轉相汲引，賣關內侯直五百萬。令長強者貪如豺狼，弱者略不類物，實狗而冠也。」昌邑王見狗冠方山冠，龔遂曰：「王之左右皆狗而冠。」
〔二〕　續漢志曰：「驢者乃服重致遠，上下山谷，野人之所用耳，何有帝王君子而驂駕之乎！天意若曰，國且大亂，賢愚倒植，凡執政者皆如驢也。」
五年春正月辛未，大赦天下。
二月，大疫。
三月，司徒陳耽免。
夏四月，旱。
太常袁隗為司徒。
五月庚申，永樂宮置災。〔一〕秋七月，有星孛于太微。
〔一〕　續漢志曰：「德陽前殿西北入門內永樂太后宮署災。」
巴郡板楯蠻詣太守曹謙降。
癸酉，令繫囚罪未決，入縑贖。
八月，起四百尺觀於阿亭道。
冬十月，太尉許戫罷，太常楊賜為太尉。
校獵上林苑，歷函谷關，遂巡狩于廣成苑。十二月，還，幸太學。
六年春正月，日南徼外國重譯貢獻。
二月，復長陵縣，比豐、沛。三月辛未，大赦天下。
夏，大旱。
秋，金城河水溢。五原山岸崩。
始置圃囿署，以宦者為令。
冬，東海、東萊、琅邪井中冰厚尺餘。
大有年。
中平元年春二月，鉅鹿人張角自稱「黃天」，其部（師）〔帥〕有三十六（萬）〔方〕，皆著黃巾，同日反叛。〔一〕安平、甘陵人各執其王以應之。〔二〕
〔一〕　續漢書曰：「三十六萬餘人。」
〔二〕　安平王續、甘陵王忠。
三月戊申，以河南尹何進為大將軍，將兵屯都亭。置八關都尉官。〔一〕壬子，大赦天下黨人，還諸徙者，〔二〕唯張角不赦。詔公卿出馬、弩，舉列將子孫及吏民有明戰陣之略者，詣公車。遣北中郎將盧植討張角，左中郎將皇甫嵩、右中郎將朱雋討潁川黃巾。庚子，南陽黃巾張曼成攻殺郡守褚貢。
〔一〕　都亭在洛陽。八關謂函谷、廣城、伊闕、大谷、轘轅、旋門、小平津、孟津也。
〔二〕　時中常侍呂彊言於帝曰：「黨錮久積，若與黃巾合謀，悔之無救。」帝懼，皆赦之。
夏四月，太尉楊賜免，太僕弘農鄧盛為太尉。〔一〕司空張濟罷，大司農張溫為司空。
〔一〕　盛字伯能。
朱雋為黃巾波才所敗。
侍中向栩、張鈞坐言宦者，下獄死。〔一〕
〔一〕　時鈞上書曰：「今斬常侍，懸其首於南郊以謝天下，即兵自消也。」帝以章示常侍，故下獄也。
汝南黃巾敗太守趙謙於邵陵。〔一〕廣陽黃巾殺幽州刺史郭勳及太守劉衛。
〔一〕　邵陵，縣名，屬汝南郡，故城在今豫州郾城縣東。
五月，皇甫嵩、朱雋復與波才等戰於長社，大破之。〔一〕
〔一〕　長社，今許州縣也，故城在長葛縣西。
六月，南陽太守秦頡擊張曼成，斬之。
交阯屯兵執刺史及合浦太守來達，自稱「柱天將軍」，遣交阯刺史賈琮討平之。
皇甫嵩、朱雋大破汝南黃巾於西華。〔一〕詔嵩討東郡，朱雋討南陽。盧植破黃巾，圍張角於廣宗。宦官誣奏植，抵罪。〔二〕遣中郎將董卓攻張角，不剋。
〔一〕　西華，縣，屬汝南郡，故城在今陳州項城縣西。
〔二〕　植連破張角，垂當拔之，小黃門左豐言於帝曰：「盧中郎固壘息軍，以待天誅。」帝怒，遂檻車徵植，減死一等。
洛陽女子生兒，兩頭共身。〔一〕
〔一〕　續漢志曰：「上西門外女子生兒，兩頭，異肩共胸，以為不祥，墮地棄之。其後政在私門，上下無別，二頭之象。」
秋七月，巴郡妖巫張脩反，寇郡縣。〔一〕
〔一〕　劉艾紀曰：「時巴郡巫人張脩療病，愈者雇以米五斗，號為『五斗米師』。」
河南尹徐灌下獄死。
八月，皇甫嵩與黃巾戰於倉亭，獲其帥。〔一〕
〔一〕　其帥，卜已也。倉亭在東郡。
乙巳，詔皇甫嵩北討張角。
九月，安平王續有罪誅，國除。
冬十月，皇甫嵩與黃巾賊戰於廣宗，獲張角弟梁。角先死，乃戮其屍。〔一〕以皇甫嵩為左車騎將軍。十一月，皇甫嵩又破黃巾于下曲陽，斬張角弟寶。
〔一〕　發棺斷頭，傳送馬市。
湟中義從胡北宮伯玉與先零羌叛，以金城人邊章、韓遂為軍帥，攻殺護羌校尉伶徵、金城太守陳懿。〔一〕
〔一〕　伶，姓也，周有大夫伶州鳩。
癸巳，朱雋拔宛城，斬黃巾別帥孫夏。
詔減太官珍羞，御食一肉；廄馬非郊祭之用，悉出給軍。
十二月己巳，大赦天下，改元中平。
是歲，下邳王意薨，無子，國除。郡國生異草，備龍蛇鳥獸之形。〔一〕
〔一〕　風俗通曰：「亦作人狀，操持兵弩，一一備具。」續漢志曰：「龍蛇鳥獸，其狀毛羽頭目足翅皆具。是歲黃巾賊起，漢遂微弱。」
二年春正月，大疫。
琅邪王據薨。
二月己酉，南宮大災，火半月乃滅。〔一〕（己）〔癸〕亥，廣陽門外屋自壞。〔二〕
〔一〕　續漢志曰：「時燒靈臺殿、樂成殿，延及北闕度道，西燒嘉德、和驩殿。」
〔二〕　洛陽城西面南頭門也。
稅天下田，畝十錢。〔一〕
〔一〕　以修宮室。
黑山賊張牛角等十餘輩並起，所在寇鈔。
司徒袁隗免。三月，廷尉崔烈為司徒。
北宮伯玉等寇三輔，遣左車騎將軍皇甫嵩討之，不剋。
夏四月庚戌，大風，雨雹。
五月，太尉鄧盛罷，太僕河（南）〔內〕張延為太尉。〔一〕
〔一〕　延字公威，歆之子。
秋七月，三輔螟。
左車騎將軍皇甫嵩免。八月，以司空張溫為車騎將軍，討北宮伯玉。九月，特進楊賜為司空。冬十月庚寅，司空楊賜薨，光祿大夫許相為司空。〔一〕
〔一〕　相字公弼，平輿人，許訓之子。
前司徒陳耽、諫議大夫劉陶坐直言，下獄死。
十一月，張溫破北宮伯玉於美陽，因遣盪寇將軍周慎追擊之，圍榆中；〔一〕又遣中郎將董卓討先零羌。慎、卓並不克。
〔一〕　縣名，故城在今蘭州金城縣東也。
鮮卑寇幽、并二州。
是歲，造萬金堂於西園。洛陽民生兒，兩頭四臂。
三年春二月，江夏兵趙慈反，殺南陽太守秦頡。
庚戌，大赦天下。
太尉張延罷。車騎將軍張溫為太尉，中常侍趙忠為車騎將軍。
復修玉堂殿，鑄銅人四，黃鍾四，〔一〕及天祿、蝦蟆，又鑄四出文錢。〔二〕
〔一〕　其音中黃鍾也。子為黃鍾。
〔二〕　天祿，獸也。時使掖廷令畢嵐鑄銅人，列於倉龍、玄武闕外，鍾懸於玉堂及雲臺殿前，天祿、蝦蟆吐水於平門外。事具宦者傳。案：今鄧州南陽縣北有宗資碑，旁有兩石獸，鐫其膊一曰天祿，一曰辟邪。據此，即天祿、辟邪並獸名也。漢有天祿閣，亦因獸以立名。
五月壬辰晦，日有食之。
六月，荊州刺史王敏討趙慈，斬之。
車騎將軍趙忠罷。
秋八月，懷陵上有雀萬數，悲鳴，因鬥相殺。〔一〕
〔一〕　懷陵，沖帝陵也。續漢志曰：「天戒若曰：諸懷爵祿而尊厚者，還自相害也。」
冬十月，武陵蠻叛，寇郡界，郡兵討破之。
前太尉張延為宦人所譖，下獄死。
十二月，鮮卑寇幽并二州。
四年春正月己卯，大赦天下。
二月，滎陽賊殺中牟令。〔一〕
〔一〕　中牟，今鄭州縣。劉艾紀曰：「令落皓及主簿潘業，臨陣不顧，皆被害。」
己亥，南宮內殿罘罳自壞。〔一〕
〔一〕　前書音義曰：「罘罳，連闕曲閣也，音浮思。」
三月，河南尹何苗討滎陽賊，破之，拜苗為車騎將軍。
夏四月，涼州刺史耿鄙討金城賊韓遂，鄙兵大敗，遂寇漢陽，漢陽太守傅燮戰沒。扶風人馬騰、漢陽人王國並叛，寇三輔。
太尉張溫免，司徒崔烈為太尉。五月，司空許相為司徒，光祿勳沛國丁宮為司空。〔一〕
〔一〕　宮字元雄。
六月，洛陽民生男，兩頭共身。〔一〕
〔一〕　劉艾紀曰「上西門外劉倉妻生」也。
漁陽人張純與同郡張舉舉兵叛，攻殺右北平太守劉政、遼東太守楊終、護烏桓校尉公綦稠等。舉（兵）自稱天子，寇幽、冀二州。
秋九月丁酉，令天下繫囚罪未決，入縑贖。
冬十月，零陵人觀鵠〔一〕自稱「平天將軍」，寇桂陽，長沙太守孫堅擊斬之。
〔一〕　觀，姓；鵠，名。
十一月，太尉崔烈罷，大司農曹嵩為太尉。
十二月，休屠各胡叛。
是歲，賣關內侯，假金印紫綬，傳世，入錢五百萬。
五年春正月，休屠各胡寇西河，殺郡守邢紀。
丁酉，大赦天下。
二月，有星孛于紫宮。
黃巾餘賊郭太等起於西河白波谷，寇太原、河東。
三月，休屠各胡攻殺并州刺史張懿，遂與南匈奴左部胡合，殺其單于。
夏四月，汝南葛陂黃巾攻沒郡縣。〔一〕
〔一〕　葛陂在今豫州新蔡縣西北。
太尉曹嵩罷。五月，永樂少府樊陵為太尉。〔一〕
〔一〕　陵字德雲，胡陽人也。
六月丙寅，大風。
太尉樊陵罷。
益州黃巾馬相攻殺刺史郗儉，自稱天子，又寇巴郡，殺郡守趙部，益州從事賈龍擊相，斬之。
郡國七大水。
秋七月，射聲校尉馬日磾為太尉。
八月，初置西園八校尉。〔一〕
〔一〕　樂資山陽公載記曰：「小黃門蹇碩為上軍校尉，虎賁中郎將袁紹為中軍校尉，屯騎校尉鮑鴻為下軍校尉，議郎曹操為典軍校尉，趙融為助軍左校尉，馮芳為助軍右校尉，諫議大夫夏牟為左校尉，淳于瓊為右校尉：凡八校〔尉〕，皆統於蹇碩。」
司徒許相罷，司空丁宮為司徒。光祿勳南陽劉弘為司空。〔一〕衛尉董重為票騎將軍。
〔一〕　字子高，安眾人。
九月，南單于叛，與白波賊寇河東。遣中郎將孟益率騎都尉公孫瓚討漁陽賊張純等。
冬十月，（壬午御殿後槐樹自拔倒豎）青、徐黃巾復起，寇郡縣。
甲子，帝自稱「無上將軍」，燿兵於平樂觀。〔一〕
〔一〕　平樂觀在洛陽城西。
十一月，涼州賊王國圍陳倉，右將軍皇甫嵩救之。
遣下軍校尉鮑鴻討葛陂黃巾。
巴郡板楯蠻叛，遣上軍別部司馬趙瑾討平之。
公孫瓚與張純戰於石門，大破之。〔一〕
〔一〕　時烏桓反叛，與賊張純等攻薊中，故瓚追擊之。石門，山名也，在今營州西南。
是歲，改刺史，新置牧。
六年春二月，左將軍皇甫嵩大破王國於陳倉。
三月，幽州牧劉虞購斬漁陽賊張純。
下軍校尉鮑鴻下獄死。
夏四月丙午朔，日有食之。
太尉馬日磾免，幽州牧劉虞為太尉。
丙辰，帝崩于南宮嘉德殿，年三十四。戊午，皇子辯即皇帝位，年十七。尊皇后曰皇太后，太后臨朝。大赦天下，改元為光（喜）〔熹〕。封皇弟協為渤海王。後將軍袁隗為太傅，與大將軍何進參錄尚書事。上軍校尉蹇碩下獄死。〔一〕五月辛巳，票騎將軍董重下獄死。〔二〕六月辛亥，孝仁皇后董氏崩。
〔一〕　時蹇碩謀欲立渤海王協，發覺。
〔二〕　董重，〔孝仁〕皇后之（弟）〔兄〕子也。
辛酉，葬孝靈皇帝于文陵。〔一〕
〔一〕　在洛陽西北二十里，陵高十二丈，周回三百步。
雨水。
秋七月，甘陵王忠薨。
庚寅，孝仁皇后歸葬河閒慎陵。
徙渤海王協為陳留王。司徒丁宮罷。
八月戊辰，中常侍張讓、段珪等殺大將軍何進，於是虎賁中郎將袁術燒東西宮，攻諸宦者。庚午，張讓、段珪等劫少帝及陳留王幸北宮德陽殿。何進部曲將吳匡與車騎將軍何苗戰於朱雀闕下，苗敗斬之。辛未，司隸校尉袁紹勒兵收偽司隸校尉樊陵、河南尹許相及諸閹人，無少長皆斬之。讓、珪等復劫少帝、陳留王走小平津。〔一〕尚書盧植追讓、珪等，斬數人，其餘投河而死。〔二〕帝與陳留王協夜步逐熒光行數里，得民家露車，共乘之。
〔一〕　小平津在今鞏縣西北。續漢志曰：「時京師童謠曰『侯非侯，王非王，千乘萬騎上北邙。』案獻帝未有爵號，為段珪等所執，公卿百官皆隨其後，到河上乃得還。」
〔二〕　獻帝春秋曰：「河南中部掾閔貢見天子出，率騎追之，（北）〔比曉〕到河上。天子飢渴，貢宰羊進之，厲聲責讓等曰：『君以閹宦之隸，刀鋸之殘，越從洿泥，扶侍日月，賣弄國恩，階賤為貴，劫迫帝主，蕩覆王室，假息漏刻，遊魂河津。自亡新以來，姦臣賊子未有如君者。今不速死，吾射殺汝。』讓等惶怖，叉手再拜叩頭，向天子辭曰：『臣等死，陛下自愛。』遂投河而死。」
辛未，還宮。大赦天下，改光（喜）〔熹〕為昭寧。
并州牧董卓殺執金吾丁原。司空劉弘免，董卓自為司空。
九月甲戌，董卓廢帝為弘農王。
自六月雨，至于是月。
論曰：秦本紀說趙高譎二世，指鹿為馬，〔一〕而趙忠、張讓亦紿靈帝不得登高臨觀，〔二〕故知亡敝者同其致矣。然則靈帝之為靈也優哉！
〔一〕　史記曰，趙高欲為亂，恐群臣不聽，乃先設驗。持鹿獻胡亥曰：「馬也。」胡亥曰：「丞相誤也。」以問群臣，左右或言馬，或言鹿者高皆陰法中之，自此左右不敢言之也。
〔二〕　時宦官並起第宅，擬則宮室。帝嘗登永安候臺，宦官恐望見之，乃使趙忠等諫曰：「人君不當登高，登高則百姓散離。」自是不敢復登臺榭。見宦者傳。
贊曰：靈帝負乘，委體宦孽。〔一〕徵亡備兆，小雅盡缺。〔二〕麋鹿霜露，遂棲宮衛。〔三〕
〔一〕　易曰：「負且乘，致寇至。」言帝以小人而乘君子之器。
〔二〕　詩小雅曰：「小雅廢，則四夷交侵，中國微矣。」缺亦廢也。
〔三〕　史記曰，伍子胥諫吳王，吳王不聽，子胥曰：「臣今見麋鹿遊于姑蘇之臺，官中生荊棘，露沾衣也。」言帝為政貪亂，任寄不得其人，尋以獻帝遷播，洛陽丘墟，故麋鹿棲宮衛也。衛，協韻音于別反。
校勘記
三二七頁　三行　父萇　按：集解引錢大昕說，謂河閒王開傳作「長」，古書長萇多通用。
三二七頁　六行　（伏侯古今注曰）宏之字曰大　據集解引沈宇說刪。　按：沈氏謂據伏湛傳注，章懷親見伏侯古今注，其書終於質帝，不及桓帝，今桓獻二紀俱無此六字，此傳寫者妄增。
三二七頁　九行　（粱）〔梁〕下有懸鼓　據殿本改。　按：續志亦作「梁」。
三二七頁一三行　欲擊鼓求見〔丞〕卿（懸）〔主〕鼓者復怒而止我也　據續志補改。
三二八頁一一行　今原州（高）平〔高〕縣　據集解引惠棟說改。
三二八頁一五行　夏四月戊辰　按：校補引錢大昭說，謂是月戊寅朔，不得有戊辰。校補又謂袁紀亦書「夏四月戊辰以王暢為司空」，則誤不自范書始。
三二九頁　八行　九月（丁）〔辛〕亥　集解引惠棟說，謂是年九月乙巳朔，無丁亥，當從袁紀作「辛亥」。今據改。
三三０頁一二行　司隸校尉朱（瑀）〔宇〕　集解引錢大昕說，謂黨錮及竇武傳皆作「朱宇」，此作「瑀」，誤。今據改。
三三０頁一三行　沛相荀（翌）〔昱〕　洪頤軒讀書叢錄謂「翌」當作「昱」，荀淑傳、黨錮傳序及竇武傳並作「昱」。今據改。
三三一頁　六行　（庚子）〔戊戌〕晦日有食之　據集解引錢大昕說改，與五行志合。
三三一頁一二行　三月丙寅晦日有食之　按：推是年四月合朔丁卯晨夜，日食不能見。參閱續五行志六校記。
三三二頁　三行　故城在今（濟）〔齊〕州東　錢大昕廿二史考異謂「濟州」當「齊州」。今據改。按：唐無「濟州」。
三三二頁　九行　太尉聞人襲免　集解引惠棟說，謂案蔡質漢官典職儀載建寧四年七月立宋皇后儀，稱太尉襲使持節奉璽綬。襲於三月罷，不應七月尚與立后之事。何焯云蔡氏所載是詔書，不應有誤，當是本紀所書拜罷未審也。按：校補謂袁紀建寧四年三月，太尉劉寵、司空喬玄以災異免，免太尉者不作聞人襲，其他拜罷亦多與范書異，則何說信也。
三三三頁　三行　癸丑立貴人宋氏為皇后　集解引何焯說，謂禮儀志載蔡質所記立后儀，下詔之日非癸丑，乃乙未。奉璽綬者乃聞人襲，非李咸，疑范氏誤。今按：此云七月癸丑，蔡質所記則云七月乙未。建寧四年七月己未朔，無癸丑，亦無乙未。疑此「癸丑」上脫「八月」二字，而蔡質所記之七月乙未，亦八月乙未之誤也。
三三四頁　二行　會稽人許生自稱越王　　按：集解引何焯說，謂「許生」吳志作「許昌」。又引惠棟說，謂天文志、臧洪傳皆作「許生」。
三三四頁　二行　丹陽太守陳夤討破之　集解引惠棟說，謂「夤」天文志作「寅」。按：前建寧二年作「陳夤」，下熹平三年又作「陳寅」，紀前後亦不一律也。
三三四頁　四行　會稽許昭聚眾自稱大將軍　按：集解引何焯說，謂「許昭」吳志作「許韶」。又引惠棟說，謂晉諱昭，故作「韶」。
三三四頁　七行　甘陵王恢薨　按：集解引錢大昕說，謂清河王慶傳梁太后立安平孝王子經侯理為甘陵王，是為威王，理立二十五年薨，子貞王定嗣，定立四年薨，子獻王忠嗣，別無名恢者。考理以桓帝建和二年封，至熹平元年恰二十五年，則恢與理實一人也。
三三五頁　八行　癸酉晦日有食之　按：熹平二年十二月乙巳朔，三年正月乙亥朔，則晦為甲戌而非癸酉。今推熹平三年正月合朔甲戌，日食可見，紀書月日有誤。參閱續五行志六校記。
三三五頁一三行　三月中山王暢薨無子國除　按：集解引錢大昕說，謂按中山王焉傳，穆王暢立三十四年薨，子節王稚嗣，無子，國除。是暢本有子，而國亦未即除也。
三三六頁　八行　封河閒王建（孫）〔子〕佗為任城王　集解引錢大昕說，謂光武十王傳佗為建子，非建孫。今據改。
三三六頁一０行　夏四月郡國七大水　按：校補謂續志但云「郡國三水」。
三三七頁　三行　並無〔鹽〕監今蒲州安邑縣西南有鹽池〔監也〕　據刊誤並參照校補改。
三三八頁　七行　逸字大過　按：殿本、集解本「過」作「迥」。
三三九頁　二行　二月南宮平城門及武庫東垣屋自壞　按：集解引惠棟說，謂謝承書及續漢志皆云光和元年事，疑紀誤也。
三三九頁一五行　辛丑京師地震　按：是年十月癸丑朔，不得有辛丑。校補謂袁紀於癸丑朔日食下接書地震，不另出日，似兩事同日，「辛丑」或即「癸丑」之誤。
三四０頁　一行　辛亥令天下繫囚罪未決入縑贖　按：是年十月癸丑朔，不得有辛亥，辛亥當在下月，疑有誤。
三四０頁一０行　二月辛亥朔日有食之　按：今推是年二月合朔辛亥，無日食。參閱續五行志六校記。
三四三頁　二行　中常侍王甫及太尉段熲並下獄死　按：李慈銘謂「並」下當增「有罪」二字。
三四四頁　七行　詔公卿舉能通〔古文〕尚書　殿本考證引顧炎武說，謂「尚書」上脫「古文」二字。今據補。按：李慈銘謂以古文尚書及毛詩、左氏、穀梁春秋皆不立學官，故詔能通之者得拜議郎也，與安紀延光二年所書正同。
三四四頁一一行　冬閏月　按：光和三年無閏月，「閏月」二字衍。
三四五頁　一行　車騎將軍何（貢）〔真〕女也　據校補引洪亮吉說改。
三四五頁一二行　衛尉許戫為太尉　按：集解引惠棟說，謂「許戫」袁宏紀作「許郁」。
三四五頁一四行　掌宮婢侍使　按：刊誤謂「使」當作「史」，即尚書郎侍史之類。
三四七頁一三行　冬東海東萊琅邪井中冰厚尺餘　按：校補引錢大昭說，謂續五行志「東海」作「北海」。
三四八頁　二行　其部（師）〔帥〕有三十六（萬）〔方〕　據殿本考證集解引惠棟說改。
三四八頁一五行　張鈞　按：集解引惠棟說，謂袁宏紀作「均」。
三四九頁一三行　續漢志曰　按：「志」原作「書」，逕據汲本、殿本改。
三五０頁一五行　下邳王意薨無子國除　按：集解引錢大昕說，謂下邳王衍傳中平元年意薨，子哀王宜嗣，數月薨，無子，建安十一年國除。是意亦有子。
三五一頁　五行　（己）〔癸〕亥廣陽門外屋自壞　集解引錢大昕說，謂五行志作「癸亥」，以四分術推之，是年二月庚子朔，不得有己亥日，紀誤。今據改。
三五一頁一四行　太僕河（南）〔內〕張延為太尉　據集解引惠棟說改。
三五二頁　四行　冬十月庚寅司空楊賜薨　集解引錢大昕說，謂以四分術推，是月丙申朔，無庚寅，庚寅乃九月二十四也，月日必有一誤。今按：楊賜傳云二年九月復代張溫為司空，其月薨，則紀作「十月」，誤也。
三五四頁一二行　遼東太守楊終　按：集解引惠棟說，謂水經注作「楊紘」。
三五四頁一三行　舉（兵）自稱天子　據刊誤刪。
三五五頁　八行　黃巾餘賊郭太　按：「太」原作「大」，逕據汲本、殿本改。集解引惠棟說，謂「太」本作「泰」，范氏以家諱改也。
三五五頁一三行　陵字德雲胡陽人也　按：陵，樊英之孫，英傳稱南陽魯陽人，此作「胡陽」，非。
三五六頁　八行　凡八校〔尉〕　據汲本、殿本補。
三五六頁一二行　九月南單于叛與白波賊寇河東　按：集解引惠棟說，謂考異云匈奴傳六年帝崩之後，於扶羅乃與白波賊為寇，紀誤。
三五六頁一三行　冬十月（壬午御殿後槐樹自拔倒豎）青徐黃巾復起　按：熹平五年已書「冬十月壬午御殿後槐樹自拔倒豎」，此重出，且是年十月己酉朔，無壬午，今刪。
三五七頁一二行　年三十四　按：當作「三十三」。張燴讀史舉正謂帝即位年十二，是年改元建寧，至此凡二十二年，時帝年三十三。
三五七頁一三行　改元為光（喜）〔熹〕　據汲本、殿本改。下同。
三五八頁　三行　董重〔孝仁〕皇后之（弟）〔兄〕子也　據集解引陳景雲說改。
三五九頁　二行　（北）〔比曉〕到河上　集解謂御覽引獻帝春秋作「比曉到河上」，注脫「曉」字，復誤「比」為「北」也。今據改。
三五九頁　六行　辛未還宮　集解引陳景雲說，謂上文已書「辛未」，不應複書。
