△誌第二十一　　郡國三
陳留　東郡　東平　任城　泰山　濟北　山陽　濟陰　右兗州　東海　琅邪　彭城　廣陵　下邳　右徐州
陳留郡武帝置。雒陽東五百三十里。十七城，戶十七萬七千五百二十九，口八十六萬九千四百三十三。
陳留有鳴鴈亭。〔一〕　浚儀本大梁。〔二〕　尉氏〔三〕　雍丘本杞國。〔四〕襄邑有滑亭。〔五〕有承匡城。〔六〕　外黃〔七〕有葵丘聚，齊桓公會此。城中有曲棘里。〔八〕有繁陽城。　小黃〔九〕東昏〔一０〕濟陽〔一一〕平丘有臨濟亭，田儋死此。有匡。〔一二〕有黃池亭。〔一三〕　封丘〔一四〕有桐牢亭，或曰古蟲牢。〔一五〕　酸棗〔一六〕長垣侯國。有匡城。〔一七〕有蒲城〔一八〕。有祭城。〔一九〕　己吾有大棘鄉。〔二０〕有首鄉。〔二一〕　　考城故菑，〔二二〕章帝更名。故屬梁。〔二三〕　圉故屬淮陽。有高陽亭。〔二四〕　扶溝故屬淮陽。
〔一〕　左傳成十六年衛伐鄭鳴鴈，杜預曰在〔雍丘〕縣西北。陳留志曰：「有桐陵亭，古桐丘。」
〔二〕　帝王世記曰：「禹避商均浚儀。」晉地道記：「儀封人，此縣也。」通俗文曰「渠在浚儀，曰莨蕩」也。
〔三〕　陳留志曰：「有陵樹鄉，北有澤，澤有天子菀囿，有秦樂廄，漢諸帝以馴養猛獸。」
〔四〕　陳留志曰：「城內有神井，能興霧雹。」案：徐齊民北征記曰：「有呂祿臺，高七丈。有酈生祠。」曹植禹廟讚曰：「有禹祠，植移于其城，城本名杞城。」
〔五〕　左傳莊三年次于滑，杜預曰在縣西北。
〔六〕　地道記曰在縣西。左傳文十一年會晉郤缺于承匡。有桐門亭，有黃門亭。襄元年會鄫，杜預曰縣東南有鄫城。
〔七〕　左傳「惠公季年，敗宋師于黃」，杜預曰宋邑，縣東有黃城。
〔八〕　左傳昭二十五年「宋公佐卒曲棘」。
〔九〕　漢舊儀曰：「高祖母起兵時死縣北，為作陵廟於小黃。」
〔一０〕陳留志曰：「故戶牖鄉有陳平祠。」
〔一一〕有武父鄉。左傳桓十二年「盟于武父」，杜預曰縣東北有武父城。縣東南有戎城。縣都鄉有行宮，光武生。
〔一二〕匡人之亭，曹公破袁術處。
〔一三〕陳留志云：「黃亭在封丘。」左傳哀十三年盟黃池，杜預曰在〔封邱〕縣南。傳曰「吳囚子服景伯以還，及戶牖」，然即黃池在戶牖西。或以為外黃縣東溝，非也。
〔一四〕博物記有狄溝，即敗狄于長丘是也。
〔一五〕左傳成五年諸侯會蟲牢。陳留志：「有鞠亭，古鞠居。」
〔一六〕左傳鄭太叔至于廩延，杜預曰縣北有延津。襄五年會城棣，杜預曰縣西南有棣城。東有地烏巢，曹公破袁紹處。陳留志曰：「城內有韓王故宮闕。」
〔一七〕陳留志曰：「孔子（囚）〔圍〕此。」北征記城周三里。左傳僖十五年會牡丘，次于匡，杜預曰匡在縣西南。昭十三年會平丘，杜預曰縣西南有平丘城。
〔一八〕左傳成九年會于蒲，杜預曰在縣西南。史記曰孔子自匡過蒲。陳留志云「有子路祠。」
〔一九〕杜預曰鄭祭封人仲邑。陳留志曰：「有蘧伯玉墓及祠。」又西南有宛亭。左傳僖二十八年衛人盟宛濮，杜預曰近濮水。
〔二０〕左傳宣二年鄭破宋師大棘，杜預曰在襄邑縣南。
〔二一〕左傳（桓八）〔僖五〕年齊侯（師）〔會〕于首止，杜預曰在襄邑東南，有首（止城）〔鄉〕。
〔二二〕陳留志曰：「古戴國地名。」杜預曰：「戴在外黃東南。」爾雅曰：「木立死曰菑。」呂氏春秋：「草鬱即為菑。」
〔二三〕陳留志曰：「有箕子祠。有穀亭。古句瀆之丘。」案本傳有蒲亭。
〔二四〕陳留志曰：「有萬人聚，王邑破翟義積尸處。」前書「今高陽」。文穎曰：「高陽，聚邑名，在縣西。」
東郡秦置。去雒陽八百餘里。十五城，戶十三萬六千八十八，口六十萬三千三百九十三。
濮陽古昆吾國，〔一〕春秋時曰濮。有鹹城，或曰古鹹國。〔二〕有清丘。〔三〕有鉏城。燕本南燕國。有雍鄉。〔四〕有胙城，古胙國。有平陽亭。〔五〕有瓦亭。〔六〕有桃城。〔七〕　　白馬有韋鄉。〔八〕　頓丘〔九〕東阿〔一０〕有清亭。〔一一〕　東武陽濕水出。范有秦亭。〔一二〕　臨邑有（沛）〔泲〕廟。　博平　聊城有夷儀聚。〔一三〕有聶（戚）〔城〕。〔一四〕　發干　樂平侯國。故清，章帝更名。　陽平侯國。有莘亭。〔一五〕有岡成城〔一六〕。衛公國。本觀故國，姚姓，光武更名。有河牧城。〔一七〕有竿城。〔一八〕　　穀城春秋時小穀。〔一九〕有巂下聚。〔二０〕
〔一〕　杜預曰古衛也。帝王世記曰：「顓頊自窮桑徙商丘。」左傳曰「衛，顓頊之墟」，杜預曰帝丘，昆吾氏因之，故曰昆吾之墟，縣城內有顓頊冢。皇覽曰：「冢在城門外廣陽里中。」博物記曰：「桑中在其中。」
〔二〕　左傳僖十三年同會于鹹。
〔三〕　左傳曰宣十二年盟清丘，杜預曰縣東南。
〔四〕　謝沈書曰，赤眉攻雍鄉。
〔五〕　左傳哀十六年「衛侯飲孔悝酒於平陽」。
〔六〕　左傳曰定八年會于瓦，杜預曰縣東北。
〔七〕　史記曰春申君說秦曰「王又舉甲拔桃入邢」是也。
〔八〕　杜預曰：「縣東南有韋城。古豕韋氏之國」。
〔九〕　（白虎通）〔皇覽〕曰「帝嚳冢在城〔南〕臺陰野〔中〕」是也。
〔一０〕左傳桓十年會于桃丘，杜預曰縣東南有桃城。襄十四年孫林父敗衛侯于阿澤，杜預曰縣西南大澤。魏志有渠丘山。
〔一一〕左傳隱四年「遇于清」是也。
〔一二〕左傳莊三十一年「築臺于秦」。地道記在縣西北。
〔一三〕左傳僖元年「邢遷于夷儀」。
〔一四〕左傳曰「聊攝以東」。
〔一五〕杜預注傳曰衛作新臺在縣北。衛殺公子伋之地，故曰「待諸莘」。
〔一六〕秦封蔡澤為岡成君，未詳。
〔一七〕左傳文元年會于戚，鄭救晉中行氏，晉敗鄭鐵，杜預曰戚城南有鐵丘。
〔一八〕前書故發干（縣）〔城〕。
〔一九〕左傳莊三十二年「城小穀」，杜預曰城中有管仲井。又傳曰埋長狄榮如首於周首之北門，杜預曰縣東北有周首亭。
〔二０〕左傳僖二十六年追齊師至酅，杜預曰縣西有地名酅下。皇覽曰：「縣東十五里有項羽冢。」
東平國故梁，景帝分為濟東國，宣帝改。雒陽東九百七十五里。七城，戶七萬九千一十二，口四十四萬八千二百七十。
無鹽本宿國，任姓。〔一〕有章城。〔二〕　東平陸六國時曰平陸。有闞亭。〔三〕有堂陽亭。〔四〕　富成　章　壽張春秋曰良，漢曰壽良，光武改曰壽張。有堂聚，故聚屬東郡。〔五〕　須昌故屬東郡。〔六〕有致密城，古中都。有陽穀城。〔七〕　寧陽故屬泰山。
〔一〕　左傳昭二十五年臧會奔郈，杜預曰縣東南有郈鄉亭。
〔二〕　古國。左傳莊三十年，齊取鄣。
〔三〕　左傳桓十一年會于闞，杜預曰在須昌縣東南。有闞城，博物記云即此亭是。
〔四〕　故縣，後省。
〔五〕　地道記曰：「有蚩尤祠，狗城。」皇覽曰：「蚩尤冢在縣闞〔鄉〕城中，高七丈。」
〔六〕　杜預曰：「須句，古國，在西北。」
〔七〕　左傳僖三年會陽穀，杜預曰在縣北。
任城國章帝元和元年，分東平為任城。雒陽東千一百里。三城，戶三萬六千四百四十二，口十九萬四千一百五十六。
任城本任國。有桃聚。〔一〕　亢父〔二〕樊
〔一〕　光武破龐萌於桃鄉。
〔二〕　左傳襄十三年「取邿」，杜預曰縣有邿亭。哀六年「城邾瑕」，杜預曰縣北有邾瑕城。
泰山郡高帝置。雒陽東千四百里。十二城，戶八千九百二十九，口四十三萬七千三百一十七。
奉高有明堂，武帝造。〔一〕　博有泰山廟。岱山在西北。有龜山。〔二〕有龍鄉城。〔三〕　　梁甫侯國。有菟裘聚。〔四〕　鉅平侯國。有亭禪山。〔五〕有陽關亭。〔六〕　嬴有鐵。　山茌侯國。　萊蕪有原山，潘水出。〔七〕　蓋沂水出。〔八〕　南武陽侯國。有顓臾城。　南城故屬東海。有東陽城。〔九〕　費侯國，〔一０〕故屬東海。有祊亭。〔一一〕有台亭。〔一二〕　牟故國。
〔一〕　前書曰在縣西南四里。左傳昭八年「大蒐于紅，至于商、衛」。紅亭在縣西北，杜預曰接宋、衛也。
〔二〕　左傳定十年齊歸龜陰之田，杜預曰田在山北。琴操孔子作龜山之操。
〔三〕　左傳成二年齊圍龍，杜預曰在縣西南。史記作「隆」。又楚有蜀之役，杜預曰縣西北有蜀亭。
〔四〕　左傳隱公「使營菟裘，吾將老焉」，杜預曰縣南有菟裘城。
〔五〕　即古所禪亭亭者也。
〔六〕　左傳襄十七年「師自陽關」。桓六年會于成，杜預曰縣東南。成城即孟孫之邑。
〔七〕　杜預曰汶水出。
〔八〕　左傳會于防，杜預曰在縣東南，有防城。
〔九〕　呂氏春秋夏孔甲遊田于東陽萯山。左傳哀八年「克東陽」。襄十九年城武城，杜預曰南城縣。哀十四年司馬〔牛〕葬丘輿，杜預曰縣西北有輿城。
〔一０〕曹勝封費是酇縣費亭，非此國。
〔一一〕左傳隱八年鄭歸祊，杜預曰在縣東南。閔二年莒人歸共仲及密，杜預曰縣有密如亭。
〔一二〕左傳襄十二年莒圍台，杜預曰縣南有台亭。
濟北國和帝永元二年，分泰山置。〔一〕雒陽東千一百五十里。五城，戶四萬五千六百八十九，口二十三萬五千八百九十七。
〔一〕　臣昭案：濟北，前漢之舊國，此是經并泰山復分。
盧〔一〕有平陰城。有防門。〔二〕有光里。有景茲山。〔三〕有敖山。〔四〕有清亭。〔五〕有長城至東海。〔六〕　蛇丘有遂鄉。〔七〕有下讙亭。〔八〕有鑄鄉城。〔九〕　成本國。〔一０〕　　茌平本屬東郡。　剛。〔一一〕
〔一〕　左傳隱三年齊鄭尋盧之盟，杜預曰今縣故城。有邾山，在縣北。成二年封銳司徒女石窌，杜預曰縣東有地名石窌。
〔二〕　左傳襄十八年齊禦晉平陰，塹防門，杜預曰在縣北。又齊登巫山以望晉師，杜預曰在縣東北。
〔三〕　杜預曰在縣東南。
〔四〕　左傳曰「先君獻、武廢二山」，即敖山、具山。
〔五〕　左傳哀十〔一〕年，齊伐魯及清是也。
〔六〕　史記蘇代說燕王曰「齊有長城、巨防」。巨防即防門。
〔七〕　古遂國，左傳莊十三年齊人滅遂。
〔八〕　左傳桓三年送姜氏于讙。
〔九〕　周武王未及下車，封堯後於鑄。左傳有棘地，成公三年叔孫僑如所圍。杜預曰汶水北地有棘鄉。東觀書有芳陘山。
〔一０〕左傳「衛師入郕」，杜預曰東平剛父縣西南有郕鄉。
〔一一〕左傳哀八年齊取闡，杜預曰在縣北，有闡鄉。
山陽郡故梁，景帝分置。雒陽東八百十一里。十城，戶十萬九千八百九十八，口六十萬六千九十一。
昌邑刺史治。有梁丘城。〔一〕有甲父亭。〔二〕　東緡春秋時曰緡。〔三〕　鉅野〔四〕有大野澤。〔五〕　高平侯國。故橐，章帝更名。〔六〕有茅鄉城。〔七〕　湖陸故湖陵，章帝更名。〔八〕　南平陽侯國。有漆亭。〔九〕有閭丘亭。〔一０〕　方與有武唐亭，〔一一〕魯侯觀魚臺。〔一二〕有泥母亭，或曰古甯母。〔一三〕　瑕丘　金鄉〔一四〕防東
〔一〕　左傳莊三十二年遇于梁丘，杜預曰梁丘鄉在縣西南。
〔二〕　杜預曰甲父，古國名，在縣東南。左傳隱十年「取防」，杜預曰縣西有防城。
〔三〕　左傳僖二十三年齊圍緡。
〔四〕　左傳桓七年「焚咸丘」，杜預曰縣西有咸亭。
〔五〕　春秋西狩獲麟之所。爾雅十藪，魯有大野。杜預曰縣西南有（〈具阝〉）〔郥〕亭。定十三年齊伐晉之所。
〔六〕　前漢志莽改曰高平，章帝復莽此號。左傳隱（九）〔元〕年費伯城郎，杜預曰縣東南有郁郎亭。
〔七〕　杜預曰茅鄉在昌邑西南。
〔八〕　前漢志在王莽改曰湖陸，章帝復其號。博物記曰苟水出。地道記縣西有費亭城，魏武帝初所封。
〔九〕　左傳城漆。
〔一０〕左傳襄二十一年「邾庶其以漆、閭丘來奔」，杜預曰縣東北有漆鄉，西北有顯閭亭。哀七年囚邾子負瑕，杜預曰縣西北有瑕丘城。
〔一一〕左傳桓二年盟于唐，杜預曰在西南。
〔一二〕春秋經隱五年矢魚于棠。
〔一三〕左傳僖七年盟甯母，杜預曰在縣東。三十一年臧文仲宿重館，杜預曰縣西北有重鄉城。
〔一四〕晉地道記曰：「縣多山，所治名金山。山北有鑿石為冢，深十餘丈，隧長三十丈，傍卻入為堂三方，云得白兔不葬，更葬南山，鑿而得金，故曰金山。故冢今在。或云漢昌邑所作，或云秦時。」
濟陰郡故梁，景帝分置。雒陽東八百里。十一城，戶十三萬三千七百一十五，口六十五萬七千五百五十四。
定陶本曹國，〔一〕古陶，堯所居。〔二〕有三鬷亭。〔三〕　冤句有煮棗城。〔四〕　成陽有堯冢、靈臺，有雷澤。〔五〕　乘氏侯國。〔六〕有泗水。有鹿城鄉。　句陽有垂亭。〔七〕　鄄城　　離狐故屬東郡。　廩丘故屬東郡。有高魚城。有運城。〔八〕　單父侯國，故屬山陽。　成武故屬山陽。〔九〕有郜城。〔一０〕　己氏故屬梁。〔一一〕
〔一〕　郭璞曰：「城中有陶丘。」皇覽曰：「伯樂冢縣東南一里所，高四五丈。」
〔二〕　帝王世記曰：「舜陶河濱，縣西南陶丘亭是。」
〔三〕　湯伐三鬷，孔安國曰今定陶。
〔四〕　史記蘇秦說魏襄王曰：「大王之地，東有淮、潁、煮棗。」
〔五〕　禹貢曰：「雷夏既澤。」帝王世記曰：「舜耕歷山，漁雷澤，濟陰有歷山。」
〔六〕　博物記曰古乘丘。
〔七〕　左傳隱八年遇于垂。史記无忌說魏安僖王曰：「文臺墮，垂都焚。」徐廣曰：「縣有垂亭。」
〔八〕　左傳襄二十六年「齊烏餘以廩丘奔晉」，杜預曰今縣故城是。又「襲衛羊角取之」，杜預曰今縣所治城。又襲我高魚，杜預曰在縣東北。
〔九〕　左傳隱七年「戎執凡伯於楚丘」，杜預曰在縣西南。
〔一０〕左傳隱十年「取郜」，杜預曰縣東南有郜城。地道記有秺城。
〔一一〕皇覽曰有平和鄉，鄉有伊尹冢。
右兗州刺史部，郡、國八，縣、邑、公、侯國八十。
東海郡高帝置。雒陽東千五百里。十三城，戶十四萬八千七百八十四，口七十萬六千四百一十六。
郯本國，刺史治。〔一〕　蘭陵有次室亭。〔二〕　戚　朐〔三〕有鐵。有伊盧鄉。〔四〕　　襄賁　昌慮有藍鄉。〔五〕　承　陰平　利城　合（城）〔鄉〕〔六〕祝其有羽山。〔七〕春秋時曰祝其，夾谷地。〔八〕　厚丘〔九〕贛榆本屬琅邪，建初五年復。〔一０〕
〔一〕　博物記曰：「有勇（王）〔士〕亭，即勇士（萬）〔菑〕丘欣。」
〔二〕　地道記曰：「故魯次室邑。」列女傳有漆室之女，或作「次室」。
〔三〕　山海經曰：「都州在海中，一曰郁州。」郭璞曰：「在縣界。世俗傳此山在蒼梧徙來，上皆有南方樹木。」博物記：「縣東北海邊植石，秦所立之東門。」
〔四〕　史記曰，鍾離昧（冢）〔家〕在伊盧。
〔五〕　左傳昭三十一年邾黑肱以濫來奔，杜預曰縣所治，城東北有郳城。郳，小邾國也。
〔六〕　漷水自此南至湖陸。
〔七〕　殛鯀之山。杜預曰在縣西南。博物記曰：「東北獨居山，西南有淵水，即羽泉也，俗謂此山為懲父山。」
〔八〕　左傳定十年會齊侯夾谷，孔子相。
〔九〕　左傳成九年「城中城」，杜預曰在縣西南，有中鄉城。
〔一０〕左傳「齊伐莒，莒子奔紀鄣」，杜預曰縣東北有紀城。地道記曰：「海中去岸百五十步，有秦始皇碑，長一丈八尺，廣五尺，厚八尺三寸；一行十二字。潮水至加其上三丈，去則三尺見也。」
琅邪國秦置。建武中省城陽國，以其縣屬。〔一〕雒陽東一千五百里。十三城，戶二萬八百四，口五十七萬九百六十七。
〔一〕　案本紀，永壽元年置，都尉治。
開陽〔一〕故屬東海，建初五年屬。　東武　琅邪〔二〕東莞有鄆亭。〔三〕有邳鄉。有公來山，或曰古浮來。〔四〕　西海〔五〕　諸〔六〕　莒本國，故屬城陽。〔七〕有鐵。有崢嶸谷。　東安故屬城陽。　陽都故屬城陽。有牟臺。〔八〕　臨沂故屬東海。有叢亭。〔九〕　即丘侯國，故屬東海，春秋曰祝丘。　繒侯國，故屬東海。有概亭。〔一０〕　姑幕〔一一〕
〔一〕　杜預曰古鄅。左傳哀三年城啟陽，杜預曰開陽。
〔二〕　山海經云有琅邪臺，在勃海閒，琅邪之東。郭璞曰：「琅邪臨海邊，有山嶕嶢特起，狀如高臺。此即琅邪臺。」齊景公曰：「吾循海而南，放乎琅邪。」越絕曰：「句踐徙琅邪，起觀臺，臺周七里，以望東海。」史記曰秦始皇徙黔首三萬戶琅邪臺下。傳有勞山。
〔三〕　左傳曰「公處鄆」。
〔四〕　左傳隱八年盟浮來，杜預曰邳來山之閒，號曰邳來。莊九年鮑叔受管仲，及堂阜而脫之。杜預曰：「東莞蒙陰縣西北有夷吾亭，或曰鮑叔解夷吾縛於此，因以為名。」即古堂阜也，東莞後為（名）〔郡〕。
〔五〕　東觀書曰有勝山。博物記：「太公呂望所出，今有東呂鄉。又釣於棘津，其浦今存。」
〔六〕　左傳莊二十九年「城諸」，杜預曰諸縣在城陽郡。又隱四年「莒人伐杞，取牟婁」，杜預曰縣東北有婁鄉。
〔七〕　左傳成八年申公巫臣會渠丘公，杜預曰縣有蘧丘里。
〔八〕　左傳宣元年會于平州，杜預曰在縣西。
〔九〕　左傳隱六年盟于艾，杜預曰縣東南有艾山。七年「城中丘」，杜預曰縣東北有中丘亭。博物記曰：「縣東界次睢有大叢社，民謂之食人社，即次睢之社。」
〔一０〕左傳莊九年盟于蔇，杜預曰在縣北。
〔一一〕左傳昭五年「莒牟夷以牟婁及防茲來奔」，杜預曰縣東北有茲亭。博物記曰淮水入。城東南五里有公冶長墓。
彭城國高祖置為楚，章帝改。雒陽東千二百二十里。八城，戶八萬六千一百七十，口四十九萬三千二十七。
彭城〔一〕有鐵。　　武原　　傅陽有柤水。〔二〕　　呂　　留〔三〕　　梧　　菑丘廣戚故屬沛（國）。
〔一〕　古大彭邑。北征記城西二十里有山，山有楚元王墓。伏滔北征記曰：「城北六里有山，臨泗，有宋桓魋石槨，皆青石，隱起龜龍鱗鳳之象。」
〔二〕　左傳襄十年滅偪陽，杜預曰即此縣也。
〔三〕　西征記曰城中有張良廟。
廣陵郡景帝置為江都，武帝更名。建武中省泗水國，以其縣屬。雒陽東一千六百四十里。十一城，戶八萬三千九百七，口四十一萬百九十。
廣陵〔一〕有東陵亭。〔二〕　江都有江水祠。　高郵　平安　淩故屬泗水。東陽故屬臨淮。有長洲澤，吳王濞太倉在此。〔三〕　射陽故屬臨淮。〔四〕　鹽瀆故屬臨淮。　　輿侯國，故屬臨淮。　　堂邑故屬臨淮。有鐵。春秋時曰堂。　　海西故屬東海。
〔一〕　吳王濞所都，城周十四里半。
〔二〕　博物記曰：「女子杜姜，左道通神，縣以為妖，閉獄桎梏，卒變形莫知所極。以狀上，因以其處為廟祠，號曰東陵聖母。」
〔三〕　縣多麋。博物記曰：「千千為群，掘食草根，其處成泥，名曰麋畯。民人隨此畯種稻，不耕而穫，其收百倍。」又扶海洲上有草名蒒，其實食之如大麥，從七月稔熟，民斂穫至冬乃訖，名曰自然穀，或曰禹餘糧。
〔四〕　有梁湖。地道記曰有博支湖。
下邳國武帝置為臨淮郡，永平十五年更為下邳國。雒陽東千四百里。十七城，戶十三萬六千三百八十九，口六十一萬一千八十三。
下邳本屬東海。〔一〕葛嶧山，本嶧陽山。〔二〕有鐵。　　徐本國。有樓亭，或曰古蔞林。〔三〕　僮侯國。　睢陵　下相　淮陰〔四〕　淮浦　盱台　高山潘旌　淮陵　取慮有蒲姑陂。〔五〕　東成　曲陽侯國，故屬東海。　　司吾侯國，故屬東海。　　良成故屬東海。春秋時曰良。〔六〕　夏丘故屬沛。
〔一〕　戴延之西征記曰：「有沂水，自城西西南注泗，別下迴城南，亦注泗。舊有橋處，張良與黃石公會此橋。」
〔二〕　山出名桐，伏滔北征記曰今槃根往往而存。
〔三〕　杜預曰在僮縣東南。伏滔北征記曰：「縣北有大冢，徐君墓，延陵解劍之處。」
〔四〕　下鄉有南昌亭，韓信寄食處。
〔五〕　左傳昭十六年齊師至蒲隧，杜預曰縣東有蒲姑陂。
〔六〕　左傳昭十三年晉會吳於良。
右徐州刺史部，郡、國五，縣、邑、侯國六十二。〔一〕
〔一〕　魏氏春秋曰：「初平三年，分琅邪、東海為城陽、（新）〔利〕城、昌慮郡。建安十一年，省昌慮并東海。」
校勘記
三四四八頁　二行　有大棘鄉有首鄉　按：殿本考證齊召南謂大注此二鄉皆應在上文襄邑「有承匡城」之下。大棘、首鄉皆襄邑地，非己吾地也，不知何以脫入於此。
三四四八頁　五行　杜預曰在〔雍丘〕縣西北　左傳杜注作「在陳留雍丘縣西北」。按：晉泰始元年封魏廢帝為陳留王，治小黃，省陳留入之，晉無陳留縣，此「雍丘」二字不可省，今據補。
三四四八頁一六行　縣東南有戎城　按：此亦杜注，見隱二年。
三四四九頁　二行　在〔封邱〕縣南　集解引惠棟說，謂案杜注在封邱縣南，注脫「封邱」二字。今據補。
三四四九頁　八行　孔子（囚）〔圍〕此　按：校補謂「囚」當是「圍」之訛。今據改。
三四四九頁一四行　（桓八）〔僖五〕年齊侯（師）〔會〕于首止　據殿本考證齊召南說改。
三四四九頁一四行　有首（止城）〔鄉〕　據殿本考證齊召南說改。
三四五０頁　四行　濕水出　按：集解引惠棟說，謂前志及水經皆作「漯」。說文作「濕」，從水〈濕，去“氵”〉聲。
三四五０頁　五行　有（沛）〔泲〕廟　按：前志作「泲」。集解引惠棟說，謂案風俗通云「濟出常山房子贊皇山，東入沮，廟在東郡臨邑縣」，則是濟瀆之廟也。尚書古文「濟」作「泲」，當從「泲」。今據改。
三四五０頁　五行　有聶（戚）〔城〕　集解引惠棟說，謂京相璠云「聊城縣東北三十里有故攝城」，當作「聶城」。今據改。
三四五０頁　七行　有岡成城　按：集解引惠棟說，謂水經注引作「岡成亭」。
三四五一頁　二行　（白虎通）〔皇覽〕曰帝嚳冢在城〔南〕臺陰野〔中〕是也　按：集解引惠棟說，謂「在城」下諸本脫「南」字，「野」下脫「中」字。語見皇覽，云「白虎通」者誤也。今據改。
三四五一頁　九行　杜預注傳曰衛作新臺在縣北　按：「新臺」疑「莘亭」之訛。左桓十六年「公使諸齊使盜待諸莘，將殺之」，杜注「莘，衛地，陽平縣西北有莘亭」。
三四五一頁一一行　晉敗鄭鐵　按：晉敗鄭鐵乃哀二年事，注繫文元年下，疑有脫誤。
三四五一頁一二行　前書故發干（縣）〔城〕　據汲本改。按：校補謂不曰「前志」而曰「前書」，則固非指前志之發干，蓋前志之發干所治已非故地，而竿城即前漢故發干城，其地至後漢已併入於衛也。如即前志之發干城，則既言「前」，不必改言「故」矣。前書衛青傳封青子登為發干侯，或即在此。是則故發干乃侯國城，一作「縣」，非也。
三四五一頁一六行　雒陽東九百七十五里　按：汲本作「六百七十二里」。
三四五二頁　一行　有闞亭　按：校補謂前志東平陸，應劭云「古厥國，今有厥亭是」，與此言有闞亭，即春秋「會于闞」之闞不符，未詳孰是。
三四五二頁　二行　富成　按：前志作「富城」。
三四五二頁　五行　杜預曰縣東南有郈鄉亭　按：今杜注云「郈在東平無鹽縣東南」，不言「郈鄉亭」。
三四五二頁　八行　故縣後省　按：集解引洪頤烜說，謂前志堂陽屬鉅鹿郡，東漢省，與此絕遠，注誤證。
三四五二頁　九行　狗城　按：前志東郡壽良縣有朐城。此作「狗城」，「狗」與「朐」疑形近而誤，當從前志。
三四五二頁　九行　蚩尤冢在縣闞〔鄉〕城中　集解引惠棟說，謂注「闞鄉城中」，諸本脫「鄉」字。今據補。
三四五二頁一六行　杜預曰縣北有邾瑕城　按：今杜注作「邾婁城」。
三四五三頁　一行　十二城戶八千九百二十九口四十三萬七千三百一十七　按：張森楷校勘記謂十二城而祗八千餘戶，城不及八百戶，太少。八千餘戶而有四十三萬餘口，太多。以李心傳東漢戶口率十戶為五十二口準之，「八千」之「千」當作「萬」，各本並誤。又按：「口四十三萬七千三百一十七」末「七」字，汲本作「一」。
三四五三頁　四行　梁甫　按：前志作「梁父」。
三四五三頁　四行　有亭禪山　按：前志「禪」作「亭」，當從前志。
三四五三頁　四行　山茌　按：各本「山」字皆連上為句。錢大昕謂「山」字當連下句，山茬，縣名也。又王先謙謂前志作「茬」，通鑑胡注後漢改曰山茌。又按：集解引惠棟說，謂此與濟北之茌平，皆當作「茬」。
三四五三頁　四行　潘水出　按：集解引惠棟說，謂潘水無攷，或淄水之誤，前志作「甾」。
三四五三頁　五行　南城　按：前志作「南成」。
三四五三頁一四行　杜預曰在縣東南有防城　按：隱九年經「公會齊侯于防」，杜注「防，魯地，在琅邪華縣東南」。
三四五三頁一五行　杜預曰南城縣　今杜注「南城」作「南武城」。按：南城晉志作「南武城」。
三四五三頁一五行　司馬〔牛〕葬丘輿　集解引惠棟說，謂諸本脫〔牛〕字。今據補。
三四五四頁　七行　有景茲山　按：左傳「景」作「京」。
三四五四頁　八行　成　集解引錢大昕說，謂前志泰山郡有式縣，無成縣。按：前志補注引李賡芸說，謂前志泰山郡有式無成，後漢分置濟北，有成而皆無式，蓋東都省式置成也。
三四五四頁一二行　杜預曰在縣北　按：今杜注作「平陰城在濟北盧縣東北，其城南有防，防有門」。
三四五四頁一三行　杜預曰在縣東南　按：今杜注作「在平陰城東南」，此「縣」字疑當作「城」。
三四五五頁　五行　東平剛父縣西南有郕鄉　按：集解引羅革說，謂郡有剛縣，晉為東平國之剛平，無剛父。
三四五五頁一０行　故橐　汲本、殿本「橐」作「櫜」。按：集解引惠棟說，謂前志作「橐」，州郡志作「稿」，案東平王傳亦作「稿」。
三四五六頁　二行　縣西南有（〈具阝〉）〔郥〕亭　據汲本、殿本改。按：集解引惠棟說，謂郥古閴字。
三四五六頁　三行　左傳隱（九）〔元〕年費伯城郎　據左傳改。按：九年亦書「城郎」，但無杜注。
三四五六頁　五行　苟水出　按：張森楷校勘記謂諸書無苟水，前志引禹貢「通于河」，「河」當作「菏」。菏苟形近，此蓋亦「菏水出」之誤。
三四五六頁　七行　哀七年囚邾子負瑕　按：集解引惠棟說，謂當注「瑕丘」下。
三四五六頁　九行　左傳桓二年盟于唐杜預曰在西南　按：隱二年經「公及戎盟于唐」，杜注「高平方與縣北有武唐亭」。劉昭注引經傳及杜注多刪節，若此注則有脫誤矣。
三四五七頁一四行　戎執凡伯於楚丘　按：春秋經「執」作「伐」，傳亦云「戎伐之於楚丘」。
三四五七頁一六行　有平和鄉　按：集解引惠棟說，謂皇覽作「平利」。
三四五八頁　四行　伊盧鄉　按：集解引惠棟說，謂史記作「廬」，韋昭曰今廬中縣。
三四五八頁　五行　利城　按：前志作「利成」。
三四五八頁　五行　合（城）〔鄉〕　集解引錢大昕說，謂前志有合鄉，無合城，晉書地理志東海亦祇有合鄉縣，此「城」字必「鄉」之訛。又引惠棟說，謂案前志及水經泗水注皆作「合鄉」。又引馬與龍說，謂泗水注漷水出東海合鄉縣，漢安帝永初七年封馬光子朗為侯國，亦見馬防傳。今據改。
三四五八頁　八行　有勇（王）〔士〕亭即勇士（萬）〔菑〕丘欣　殿本「萬」作「菑」，王先謙謂作「菑」是，「王」乃「士」之訛。今據改。
三四五八頁一０行　都州在海中　按：「州」原作「洲」，逕據汲本、殿本改，與今山海經合。
三四五八頁一二行　鍾離昧（冢）〔家〕在伊盧　據殿本改，與史記淮陰侯列傳合。
三四五八頁一三行　左傳昭三十一年　至　郳小邾國也　按：昭三十一年經「黑肱以濫來奔」，杜預注「黑肱，邾大夫；濫，東海昌慮縣」。又莊五年經「郳犁來來朝」，杜注「東海昌慮縣東北有郳城；黎來，名」。釋文「郳，五兮反，國名，後為小邾」。此注節引杜注錯亂，驟睹之幾不可解。
三四五八頁一五行　即羽泉也　按：校補謂「羽泉」當作「羽淵」，見左傳，此回改未盡者。
三四五九頁　二行　在縣西南有中鄉城　按：今杜注云「在東海廩丘縣西南」，不言有中鄉城。
三四五九頁　三行　海中去岸百五十步　按：汲本、殿本「五」作「九」。
三四五九頁　四行　一行十二字　按：汲本、殿本「二」作「三」。
三四五九頁　四行　潮水至加其上三丈　按：何焯校本「丈」改「尺」。
三四五九頁　五行　琅邪國秦置　按：殿本考證齊召南謂此注不明，郡與國亦略有別，秦置琅邪郡，前漢因之，光武改為國，省城陽國來屬，此其始末也。「秦置」之下當有「郡」字。
三四五九頁　五行　十三城戶二萬八百四口五十七萬九百六十七　按：張森楷校勘記謂若如此文，則一城祗千餘戶，太少，一戶凡三十口，太多，殊不近情，疑「戶」下脫去一「十」字。
三四五九頁　九行　西海　按：集解引錢大昕說，謂前志無西海，蓋「海曲」之訛。劉盆子傳「琅邪海曲有呂母」，注「海曲，縣名，故城在密州莒縣東」。又引惠棟說，謂何焯云疑「海曲」之訛。
三四五九頁一０行　有崢嶸谷　按：集解引惠棟說，謂說文作「崝嶸」，徐鍇云俗作「崢」，非。
三四五九頁一一行　繒　按：集解引惠棟說，謂春秋傳僖十四年，鄫子來朝，杜預云「今鄫縣」，陵氏云本或作「繒」。又按：校補謂穀梁「鄫」皆作「繒」。
三四六０頁　二行　邳來山之閒號曰邳來　殿本考證謂案杜注原文云「邳鄉西有公來山，號曰邳來閒」。今案：杜注「邳鄉」上有「縣北有」三字，劉注錯謬，攷證引亦不全。
三四六０頁　三行　東莞後為（名）〔郡〕　據集解引惠棟說改。
三四六０頁　六行　縣有蘧丘里　按：今杜注云「莒縣有蘧里」，無「丘」字。
三四六０頁　七行　杜預曰在縣西　按：今杜注云「在泰山牟縣西」，不云在陽都西。
三四六０頁　八行　縣東南有艾山　按：集解引惠棟說，謂案杜氏注云「泰山牟縣東南有艾山」，不云在臨沂，未詳。
三四六０頁　八行　縣東北有中丘亭　按：今杜注云「中丘在琅邪臨沂縣東北」，不言亭。
三四六０頁一四行　有柤水　按：集解引惠棟說，謂「柤」一作「祖」。京相璠云縣西北有祖水溝，去偪陽八十里。
三四六０頁一五行　故屬沛（國）　集解引惠棟說，謂「國」字衍，前志為沛郡也。今據刪。
三四六一頁　四行　建武中省泗水國　按：「省」原訛「有」，逕據汲本、殿本改正。
三四六一頁　八行　堂邑　按：集解引惠棟說，謂玉篇「堂」作「〈堂阝〉」。
三四六二頁　三行　盱台　按：前志「台」作「眙」。
三四六二頁　四行　潘旌　按：前志「潘」作「播」。
三四六二頁一０行　縣東有蒲姑陂　按：今杜注「姑」作「如」。
三四六二頁一三行　初平三年分琅邪東海為城陽（新）〔利〕城昌慮郡　集解引馬與龍說，謂徐州無新城郡，「新」當作「利」，形近而訛。今據改。按：錢大昕謂魏志太祖紀，建安三年分琅邪、東海、北海為城陽、利城、昌慮郡，以臧霸傳考之，蓋禽呂布後所置，魏氏春秋以為初平三年分者，誤。
