△卷三十八　　張法滕馮度楊列傳第二十八
張宗字諸君，南陽魯陽人也。王莽時，為縣陽泉鄉佐。〔一〕會莽敗，義兵起，宗乃率陽泉民三四百人起兵略地，西至長安，更始以宗為偏將軍。宗見更始政亂，因將家屬客安邑。
〔一〕　續漢書曰：「鄉佐，主佐鄉收稅賦。」
及大司徒鄧禹西征，定河東，宗詣禹自歸。禹聞宗素多權謀，乃表為偏將軍。禹軍到栒邑，赤眉大眾且至，禹以栒邑不足守，欲引師進就堅城，而眾人多畏賊追，憚為後拒。禹乃書諸將名於竹簡，署其前後，亂著笥中，令各探之。〔一〕宗獨不肯探，曰：「死生有命，張宗豈辭難就逸乎！」禹歎息謂曰：「將軍有親弱在營，柰何不顧？」宗曰：「愚聞一卒畢力，百人不當；萬夫致死，可以橫行。宗今擁兵數千，以承大威，何遽其必敗乎！」遂留為後拒。諸營既引兵，宗方勒厲軍士，堅壘壁，以死當之。禹到前縣，議曰：「以張將軍之眾，當百萬之師，猶以小雪投沸湯，雖欲戮力，其埶不全也。」乃遣步騎二千人反還迎宗。宗引兵始發，而赤眉卒至，宗與戰，卻之，乃得歸營，於是諸將服其勇。及還到長安，宗夜將銳士入城襲赤眉，中矛貫胛，〔二〕又轉攻諸營保，為流矢所激，皆幾至於死。
〔一〕　笥以竹為之。鄭玄注禮記云：「圓曰簞，方曰笥。」
〔二〕　胛，背上兩膊閒。
及鄧禹徵還，光武以宗為京輔都尉，〔一〕將突騎與征西大將軍馮異共擊關中諸營保，破之，遷河南都尉。建武六年，都尉官省，拜太中大夫。八年，潁川桑中盜賊群起，宗將兵擊定之。後青、冀盜賊屯聚山澤，宗以謁者督諸郡兵討平之。十六年，琅邪、北海盜賊復起，宗督二郡兵討之，乃設方略，明購賞，皆悉破散，於是沛、楚、東海、臨淮群賊懼其威武，相捕斬者數千人，青、徐震慄。後遷琅邪相，其政好嚴猛，敢殺伐。永平二年，卒於官。
〔一〕　秦每郡有尉一人，典兵禁，景帝更名都尉。武帝元鼎四年，置京輔都尉，各一人，二千石，見前書也。
法雄字文彊，扶風郿人也，齊襄王法章之後。秦滅齊，子孫不敢稱田姓，故以法為氏。〔一〕宣帝時，徙三輔，世為二千石。雄初仕郡功曹，〔二〕辟太傅張禹府，舉雄高第，除平氏長。〔三〕善政事，好發擿姦伏，盜賊稀發，吏人畏愛之。南陽太守鮑得上其理狀，遷宛陵令。
〔一〕　法章，齊涽王子也。法章子建立，為秦所滅。見史記也。
〔二〕　續漢志曰「郡皆置諸曹掾史，功曹史，主選署功勞」也。
〔三〕　平氏，縣，屬南陽郡，故城今唐州平氏縣也。
永初三年，海賊張伯路等三千餘人，冠赤幘，服絳衣，自稱「將軍」，寇濱海九郡，殺二千石令長。初，遣侍御史龐雄督州郡兵擊之，伯路等乞降，尋復屯聚。明年，伯路復與平原劉文河等三百餘人稱「使者」。攻厭次城，殺長吏，〔一〕轉入高唐，〔二〕燒官寺，出繫囚，渠帥皆稱「將軍」，共朝謁伯路。伯路冠五梁冠，佩印綬〔三〕，黨眾浸盛。乃遣御史中丞王宗持節發幽、冀諸郡兵，合數萬人，乃徵雄為青州刺史，與王宗并力討之。連戰破賊，斬首溺死者數百人，餘皆奔走，收器械財物甚眾。會赦詔到，賊猶以軍甲未解，不敢歸降。於是王宗召刺史太守共議，皆以為當遂擊之。雄曰：「不然。兵，凶器；戰，危事。〔四〕勇不可恃，勝不可必。賊若乘船浮海，深入遠島，攻之未易也。及有赦令，可且罷兵，以慰誘其心，埶必解散，然後圖之，可不戰而定也。」宗善其言，即罷兵。賊聞大喜，乃還所略人。而東萊郡兵獨未解甲，賊復驚恐，遁走遼東，止海島上。五年春，乏食，復抄東萊閒，雄率郡兵擊破之，賊逃還遼東，遼東人李久等共斬平之，於是州界清靜。
〔一〕　厭次，今棣州縣是也。
〔二〕　高唐今博州縣。
〔三〕　漢官儀曰「諸侯冠進賢三梁，卿大夫、尚書、二千石冠兩梁，千石以下至小吏冠一梁」，無五梁制者也。
〔四〕　史記范蠡之詞。
雄每行部，錄囚徒，察顏色，多得情偽，長吏不奉法者皆解印綬去。
在州四年，遷南郡太守，斷獄省少，戶口益增。郡濱帶江沔〔一〕，又有雲夢藪澤，〔二〕永初中，多虎狼之暴，前太守賞募張捕，反為所害者甚眾。雄乃移書屬縣曰：「凡虎狼之在山林，猶人之居城市。古者至化之世，猛獸不擾，〔三〕皆由恩信寬澤，仁及飛走。太守雖不德，敢忘斯義。記到，其毀壞檻阱，不得妄捕山林。」〔四〕是後虎害稍息，人以獲安。在郡數歲，歲常豐稔。〔五〕元初中卒官。
〔一〕　水經曰：「沔水出武都沮縣東狼谷中，至江夏沙羨縣北，南入于江。」羨音夷。
〔二〕　雲夢澤今在安州。
〔三〕　禮記曰：「大道之行，四靈以為畜。龍以為畜，故魚鮪不淰；鳳以為畜，故鳥不獝；麟以為畜，故獸不狘。」是不擾之也。
〔四〕　檻謂捕獸之機也。阱謂穿地陷獸也。
〔五〕　稔，熟也。
子真，在逸人傳。
滕撫字叔輔，北海劇人也。初仕州郡，稍遷為涿令，有文武才用。太守以其能，委任郡職，兼領六縣。〔一〕風政修明，流愛于人，在事七年，道不拾遺。
〔一〕　續漢志涿郡領七縣，除涿以外，有迺、故安、范陽、良鄉、北新城、方城六縣，使撫兼領之。
順帝末，揚、徐盜賊群起，磐牙連歲。〔一〕建康元年，九江范容、周生等相聚反亂，屯據歷陽，〔二〕為江淮巨患，遣御史中丞馮緄將兵督揚州刺史尹燿、九江太守鄧顯討之。燿、顯軍敗，為賊所殺。又陰陵人徐鳳、馬勉等復寇郡縣，殺略吏人。鳳衣絳衣，帶黑綬，稱「無上將軍」，勉皮冠黃衣，帶玉印，稱「黃帝」，築營於當塗山中。〔三〕乃建年號，置百官，遣別帥黃虎攻沒合肥。〔四〕明年，廣陵賊張嬰等復聚眾數千人反，據廣陵。朝廷博求將帥，三公舉撫有文武才，拜為九江都尉，與中郎將趙序助馮緄合州郡兵數萬人共討之。又廣開賞募，錢、邑各有差。梁太后慮群賊屯結，諸將不能制，又議遣太尉李固。未及行，會撫等進擊，大破之，斬馬勉、范容、周生等千五百級，徐鳳遂將餘眾攻燒東城縣。〔五〕下邳人謝安應募，率其宗親設伏擊鳳，斬之，封安為平鄉侯，邑三千戶。拜撫中郎將，督揚徐二州事。撫復進擊張嬰，斬獲千餘人。趙序坐畏懦不進，詐增首級，徵還棄市。又歷陽賊華孟自稱「黑帝」，攻九江，殺郡守。撫乘勝進擊，破之，斬孟等三千八百級，虜獲七百餘人，牛馬財物不可勝筭。於是東南悉平，振旅而還。以撫為左馮翊，除一子為郎。撫所得賞賜，盡分於麾下。
〔一〕　磐牙謂相連結。
〔二〕　歷陽今和州縣。
〔三〕　當塗縣之山也，在今宣州。
〔四〕　合肥故城在今廬州北也。
〔五〕　東城縣故城在今豪州定遠縣東南。
性方直，不交權埶，宦官懷忿。及論功當封，太尉胡廣時錄尚書事，承旨奏黜撫，天下怨之。卒於家。
馮緄字鴻卿，巴郡宕渠人也，〔一〕少學春秋、司馬兵法。〔二〕父煥，安帝時為幽州刺史，疾忌姦惡，數致其罪。時玄菟太守姚光亦失人和。建光元年，怨者乃詐作璽書譴責煥、光，賜以歐刀。又下遼東都尉龐奮使速行刑，奮即斬光收煥。煥欲自殺，緄疑詔文有異，止煥曰：「大人在州，志欲去惡，實無它故，必是凶人妄詐，規肆姦毒。願以事自上，甘罪無晚。」煥從其言，上書自訟，果詐者所為，徵奮抵罪。會煥病死獄中，帝愍之，賜煥、光錢各十萬，以子為郎中。緄由是知名。
〔一〕　宕渠，縣，故城在今渠州東北。緄音古本反。
〔二〕　謝承書曰，緄學公羊春秋。史記曰，司馬穰苴者，田完之苗裔也，當景公時，善用兵。至齊威王時，使大夫追論古者司馬兵法，而附穰苴其中，號曰司馬穰苴也。
家富好施，賑赴窮急，為州里所歸愛。初舉孝廉，七遷為廣漢屬國都尉，徵拜御史中丞。順帝末，以緄持節督揚州諸郡軍事，與中郎將滕撫擊破群賊，遷隴西太守。後鮮卑寇邊，以緄為遼東太守，曉喻降集，虜皆弭散。〔一〕徵拜京兆尹，轉司隸校尉，所在立威刑。遷廷尉、太常。
〔一〕　弭，止也。
時長沙蠻寇益陽，屯聚積久，至延熹五年，眾轉盛，而零陵蠻賊復反應之，合二萬餘人，攻燒城郭，殺傷長吏。又武陵蠻夷悉反，寇掠江陵閒，荊州刺史劉度、南郡太守李肅並奔走荊南，皆沒。於是拜緄為車騎將軍，將兵十餘萬討之，詔策緄曰：「蠻夷猾夏，久不討攝，〔一〕各焚都城，蹈籍官人。州郡將吏，死職之臣，相逐奔竄，曾不反顧，可愧言也。將軍素有威猛，是以擢授六師。〔一〕前代陳湯、馮、傅之徒，以寡擊眾，〔三〕郅支、夜郎、樓蘭之戎，頭懸都街，〔四〕衛、霍北征，功列金石，是皆將軍所究覽也。〔五〕今非將軍，誰與修復前跡？進赴之宜，權時之策，將軍一之，出郊之事，不復內御。〔六〕已命有司祖于國門。〔七〕詩不云乎：『進厥虎臣，闞如虓虎，敷敦淮濆，仍執醜虜。』將軍其勉之！」〔八〕
〔一〕　猾，亂也。夏，華夏也。攝，持也。書曰：「蠻夷猾夏。」
〔二〕　六師猶六軍也，詩云「整我六師，以修我戎」也。
〔三〕　陳湯字子公，山陽瑕丘人也。元帝時，為西域副校尉，矯發西域諸國兵四萬人，誅斬郅支單于，傳首長安，懸於槁街。馮奉世字子明，上黨潞人也。宣帝時，以衛尉持節送大宛諸國客到伊修城。時莎車王萬年殺漢使者，子明乃以節告諸國王，發兵五千人擊莎車，殺其王，傳首詣長安。傅介子，北地人。昭帝時，為平樂監。時樓蘭國數反覆，霍光白遣介子與士卒，齎金幣以賜外國為名，至樓蘭，樓蘭王與介子飲，乃令壯士二人刺殺之，持首詣闕。
〔四〕　夜郎，西南夷之國也。成帝時，夜郎王興數不從命，牂柯太守陳立行縣至夜郎，召興，興從邑君數十人見立，立數責，因斷興頭。案：夜郎王首不傳京師，殺之者陳立，又非陳湯、馮、傅，此蓋泛論誅戮戎夷耳。
〔五〕　衛青、霍去病俱出擊匈奴，青至寘顏山，斬首九千級，去病斬首七萬餘級，次（到）〔封〕狼居胥山迺還也。
〔六〕　一猶專也，言出郊以外，不復由內制御也。淮南子曰「凡命將，主親授鉞曰：『從此上至天，將軍制之。』將荅曰：『國不可從外理，軍不可從中御』」也。
〔七〕　祖，道祭也。鄭玄注禮記云：「天子九門：路門也，應門也，雉門也，庫門也，皋門也，國門也，近郊門也，遠郊門也，關門也。」
〔八〕　詩大雅也。當周宣王時，徐方、淮夷反叛，宣王乃進其虎猛之臣，謂方叔、召虎之類也。虓虎，怒聲也。水涯曰濆。敷，布也。醜，眾也。仍，因也。言布兵敦逼淮水之涯，因執得眾虜。引詩戒緄，令其勉也。
時天下飢饉，帑藏虛盡，每出征伐，常減公卿奉祿，假王侯租賦，前後所遣將帥，宦官輒陷以折耗軍資，往往抵罪。緄性烈直，不行賄賂，懼為所中，乃上疏曰：「埶得容姦，伯夷可疑；苟曰無猜，盜跖可信。〔一〕故樂羊陳功，文侯示以謗書。〔二〕願請中常侍一人監軍財費。」尚書朱穆奏緄以財自嫌，失大臣之節。有詔勿劾。
〔一〕　莊子曰，孔子與柳下季為友，弟名曰盜跖，從卒九千人，橫行，侵暴諸侯，驅人馬牛，取人婦女，貪虐無親，萬人苦之。
〔二〕　樂羊，魏將軍也。史記曰，魏文侯令樂羊將而攻中山，三年而拔之。樂羊反而論功，文侯示之謗書一篋。樂羊再拜曰：「此非臣之功也。」
緄軍至長沙，賊聞，悉詣營道乞降。〔一〕進擊武陵蠻夷，斬首四千餘級，受降十餘萬人，荊州平定。詔書賜錢一億，固讓不受。振旅還京師，推功於從事中郎應奉，薦以為司隸校尉，而上書乞骸骨，朝廷不許。監軍使者張敞承宦官旨，奏緄將傅婢二人戎服自隨，又輒於江陵刻石紀功，請下吏案理。尚書令黃雋奏議，以為罪無正法，不合致糾。會長沙賊復起，攻桂陽、武陵，緄以軍還盜賊復發，策免。
〔一〕　營道，今道州縣也。
頃之，拜將作大匠，轉河南尹。上言「舊典，中官子弟不得為牧人職」，帝不納。復為廷尉。時山陽太守單遷以罪繫獄，緄考致其死。遷，故車騎將軍單超之弟，中官相黨，遂共誹章誣緄，坐與司隸校尉李膺、大司農劉祐俱輸左校。應奉上疏理緄等，得免。後拜屯騎校尉，復為廷尉，卒於官。
緄弟允，清白有孝行，能理尚書，善推步之術。〔一〕拜降虜校尉，終於家。〔二〕
〔一〕　推步謂究日月五星之度，昏旦節氣之差。
〔二〕　謝承書曰：「緄子鸞，舉孝廉，除郎中。」
度尚字博平，山陽湖陸人也。家貧，不修學行，不為鄉里所推舉。〔一〕積困窮，乃為宦者同郡侯覽視田，得為郡上計吏，拜郎中，除上虞長。〔二〕為政嚴峻，明於發擿姦非，吏人謂之神明。〔三〕遷文安令，〔四〕遇時疾疫，穀貴人飢，尚開倉稟給，營救疾者，百姓蒙其濟。時冀州刺史朱穆行部，見尚甚奇之。
〔一〕　續漢書曰：「尚少喪父，事母至孝，通京氏易、古文尚書。為吏清絜，有文武才略。」與此不同。
〔二〕　上虞，縣，故城在今越州餘姚縣西。
〔三〕　謝承書曰：「尚進善愛人，坐以待旦，擢門下書佐朱雋，恆嘆述之，以為有不凡之操。雋後官至車騎將軍，遠近奇尚有知人之鑒。」
〔四〕　文安，縣，故城在今瀛州文安縣東北。
延熹五年，長沙、零陵賊合七八千人，自稱「將軍」，入桂陽、蒼梧、南海、交阯，交阯刺史及蒼梧太守望風逃奔，二郡皆沒。遣御史中丞盛修募兵討之，不能剋。豫章艾縣人六百餘人，應募而不得賞直，怨恚，遂反，焚燒長沙郡縣，寇益陽，〔一〕殺縣令，眾漸盛。又遣謁者馬睦，督荊州刺史劉度擊之，軍敗，睦、度奔走。桓帝詔公卿舉任代劉度者，尚書朱穆舉尚，自右校令擢為荊州刺史。尚躬率部曲，與同勞逸，廣募雜種諸蠻夷，明設購賞，進擊，大破之，降者數萬人。桂陽宿賊渠帥卜陽、潘鴻等畏尚威烈，徙入山谷。尚窮追數百里，遂入南海，破其三屯，多獲珍寶。而陽、鴻等黨眾猶盛，尚欲擊之，而士卒驕富，莫有鬥志。尚計緩之則不戰，逼之必逃亡，乃宣言卜陽、潘鴻作賊十年，習於攻守，今兵寡少，未易可進，當須諸郡所發悉至，爾乃并力攻之。申令軍中，恣聽射獵。兵士喜悅，大小皆相與從禽。尚乃密使所親客潛焚其營，珍積皆盡。獵者來還，莫不泣涕。尚人人慰勞，深自咎責，因曰：「卜陽等財寶足富數世，諸卿但不并力耳。所亡少少，何足介意！」眾聞咸憤踊，尚敕令秣馬蓐食，明旦，徑赴賊屯。陽、鴻等自以深固，不復設備，吏士乘銳，遂大破平之。
〔一〕　益陽，縣，在益水之陽，故城在今潭州益陽縣東。
尚出兵三年，群寇悉定。七年，封右鄉侯，遷桂陽太守。明年，徵還京師。時荊州兵朱蓋等，征戍役久，財賞不贍，忿恚，復作亂，與桂陽賊胡蘭等三千餘人復攻桂陽，焚燒郡縣，太守任胤棄城走，賊眾遂至數萬。轉攻零陵，太守陳球固守拒之。於是以尚為中郎將，將幽、冀、黎陽、烏桓步騎二萬六千人救球，又與長沙太守抗徐等發諸郡兵，并埶討擊，大破之，斬蘭等首三千五百級，餘賊走蒼梧。詔賜尚錢百萬，餘人各有差。
時抗徐與尚俱為名將，數有功。徐字伯徐，丹陽人，鄉邦稱其膽智。初試守宣城長，悉移深林遠藪椎髻鳥語之人置於縣下，〔一〕由是境內無復盜賊。後為中郎將宗資別部司馬，擊太山賊公孫舉等，破平之，斬首三千餘級，封烏程東鄉侯五百戶。〔二〕遷太山都尉，寇盜望風奔亡。及在長沙，宿賊皆平。卒於官。桓帝下詔追增封徐五百戶，并前千戶。
〔一〕　宣城，縣，故城在今宣州南陵縣東。椎，獨髻也，音直追反。鳥語謂語聲似鳥也。書曰：「島夷卉服。」
〔二〕　烏程，今湖州縣。
復以尚為荊州刺史。尚見胡蘭餘黨南走蒼梧，懼為己負，乃偽上言蒼梧賊入荊州界，於是徵交阯刺史張磐下廷尉。辭狀未正，會赦見原。磐不肯出獄，方更牢持械節，獄吏謂磐曰：「天恩曠然而君不出，（何）〔可〕乎？」磐因自列曰：「前長沙賊胡蘭作難荊州，餘黨散入交阯。磐身嬰甲冑，涉危履險，討擊凶患，斬殄渠帥，餘盡鳥竄冒遁，還奔荊州。刺史度尚懼磐先言，怖畏罪戾，〔一〕伏奏見誣。磐備位方伯，為國爪牙，〔二〕而為尚所枉，受罪牢獄。夫事有虛實，法有是非。磐實不辜，赦無所除。如忍以苟免，永受侵辱之恥，生為惡吏，死為敝鬼。乞傳尚詣廷尉，面對曲直，足明真偽。尚不徵者，磐埋骨牢檻，終不虛出，望塵受枉。」廷尉以其狀上，詔書徵尚到廷尉，辭窮受罪，以先有功得原。磐字子石，丹陽人，以清白稱，終於廬江太守。
〔一〕　戾亦罪也。
〔二〕　爪牙，以猛獸為喻，言為國之扞衛也。詩曰「圻父，予王之爪牙」也。
尚後為遼東太守，數月，鮮卑率兵攻尚，與戰，破之，戎狄憚畏。年五十，延熹九年，卒於官。
楊琁字機平，會稽烏傷人也。高祖父茂，本河東人，從光武征伐，為威寇將軍，封烏傷新陽鄉侯。建武中就國，傳封三世，有罪國除，因而家焉。父扶，交阯刺史，有理能名。兄喬，為尚書，容儀偉麗，數上言政事，桓帝愛其才貌，詔妻以公主，喬固辭不聽，遂閉口不食，七日而死。
琁初舉孝廉，稍遷，靈帝時為零陵太守。是時蒼梧、桂陽猾賊相聚，攻郡縣，賊眾多而琁力弱，吏人憂恐。琁乃特制馬車數十乘，以排囊盛石灰於車上，〔一〕繫布索於馬尾，又為兵車，專彀弓弩，剋（共）〔期〕會戰。乃令馬車居前，順風鼓灰，賊不得視，因以火燒布，〔布〕然馬驚，奔突賊陣，因使後車弓弩亂發，鉦鼓鳴震。群盜波駭破散，追逐傷斬無數，梟其渠帥，郡境以清。〔二〕荊州刺史趙凱，誣奏琁實非身破賊，而妄有其功。琁與相章奏，凱有黨助，遂檻車徵琁。防禁嚴密，無由自訟，乃噬臂出血，書衣為章，具陳破賊形埶，及言凱所誣狀，潛令親屬詣闕通之。詔書原琁，拜議郎，凱反受誣人之罪。
〔一〕　排囊即今囊袋也。排音蒲拜反。
〔二〕　梟，懸也。
琁三遷為勃海太守，所在有異政，以事免。後尚書令張溫特表薦之，徵拜尚書僕射。以病乞骸骨，卒於家。
論曰：安順以後，風威稍薄，寇攘寖橫，緣隙而生，剽人盜邑者不闋時月，〔一〕假署皇王者蓋以十數。或託驗神道，或矯妄冕服。然其雄渠魁長，未有聞焉，猶至壘盈四郊，奔命首尾。〔二〕若夫數將者，並宣力勤慮，以勞定功，〔三〕而景風之賞未甄，膚受之言互及。〔四〕以此而推，政道難乎以免。〔五〕
〔一〕　闋，息也。
〔二〕　壘，軍壁也。禮記曰：「四郊多壘，卿大夫之辱。」奔命謂有命即奔赴之。左傳曰「余必使爾罷於奔命」也。
〔三〕　宣，布也。尚書曰：「宣力四方。」禮記曰：「以勞定國則祀之。」
〔四〕　景風至則行賞，解見和紀。甄，明也。膚受謂得皮膚之言而受之，不深知其情核者也。孔子曰：「膚受之愬不行焉，可謂明矣。」
〔五〕　論語孔子曰：「不有祝鮀之佞，難乎免於今之世矣。」
贊曰：張宗裨禹，敢殿後拒。〔一〕江、淮、海、岱，虔劉寇阻。〔二〕其誰清之？雄、尚、緄、撫。琁能用譎，亦云振旅。
〔一〕　殿音丁見反。
〔二〕　虔、劉皆殺也。
校勘記
一二七五頁　六行　禹軍到栒邑　按：「栒」原訛「〈扌旬〉」，逕據汲本、殿本改正。下同。
一二七五頁一０行　何遽其必敗乎　　按：王先謙謂「遽」下疑奪「知」字。
一二七五頁一二行　雖欲戮力　「戮」汲本作「勠」。按：戮勠通。
一二七六頁一０行　武帝元鼎四年置京輔都尉各一人　按：漢書百官公卿表云「元鼎四年，更置三輔都尉，都尉丞各一人」。京輔都尉為三輔都尉之一，注文有脫誤。刊誤謂脫「左右輔」三字。
一二七六頁一三行　遷宛陵令　按：宛陵屬丹陽郡，此指河南郡之苑陵，「宛」當作「苑」，說詳校補。
一二七八頁　八行　是後虎害稍息人以獲安　按：汲本、集解本「稍」作「消」。王先謙謂作「稍」蓋誤，稍息不得云人安也。
一二七八頁一六行　子真在逸人傳　按：集解引錢大昕說，謂逸人即逸民，章懷避諱，改為「人」字，後來追改，不及遍檢它傳，故或改或否耳。
一二七九頁　四行　磐牙連歲　殿本考證謂「牙」字是「牙」字之誤。按：「牙」即「互」之俗字。
一二八０頁　五行　當塗縣之山也在今宣州　集解引吳仁傑說，謂有兩當塗縣，一在九江郡，一在宣州。宣之當塗，晉成帝始置，東都固未之有。今按：「宣州」當依下邳惠王傳注作「濠州」。
一二八０頁　七行　在今豪州定遠縣東南　「豪州」集解本作「濠州」。按：元和郡縣志謂隋開皇三年改高齊之西楚州為濠州，因水為名，大業三年改為鍾離郡，唐武德五年復改為濠州。中閒誤去「水」旁作「豪」，元和三年又加「水」焉。
一二八二頁一一行　次（到）〔封〕狼居胥山迺還也　據汲本、殿本改。
一二八三頁一０行　受降十餘萬人　按：汲本、殿本「十餘萬」作「十萬餘」。
一二八四頁　五行　緄弟允　集解引惠棟說，謂華陽國志作「元」，字公信。今按：古人名字相應，元無信義，當從本傳為是。
一二八五頁　四行　豫章艾縣人六百餘人　王先謙謂案上下文衍一「人」字。今按：疑本作「豫章艾縣民六百餘人」，後避唐太宗諱，改「民」為「人」耳。
一二八六頁一０行　書曰島夷卉服　集解引錢大昕說，謂禹貢「島夷」漢書地理志作「鳥夷」，鄭康成、王肅本皆同，故章懷引以證鳥語之義。後人依今本改「鳥」字為「島」，而此注遂成贅文矣。按：王先謙謂注引「島夷」當作「鳥夷」。
一二八六頁一二行　乃偽上言蒼梧賊入荊州界　按：「偽」原訛「為」，逕據汲本、殿本改正。
一二八六頁一四行　天恩曠然而君不出（何）〔可〕乎　汲本、殿本「何乎」作「何也」，今據通鑑改。
一二八八頁　二行　以排囊盛石灰於車上　按：「上」原訛「土」，逕改正。
一二八八頁　三行　剋（共）〔期〕會戰　按：刊誤謂已言會戰，何用「共」字，蓋本是「期」，誤作「其」，遂轉作「共」也。今據改。
一二八八頁　三行　因以火燒布〔布〕然　據汲本、殿本補。
一二八八頁　六行　及言凱所誣狀　按：汲本、殿本「及」作「又」。
一二八九頁　七行　不有祝鮀之佞　按：殿本此下有「而有宋朝之美」六字。
