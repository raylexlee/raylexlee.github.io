△卷三十二　　樊宏陰識列傳第二十二
宏子鯈　族曾孫準　識弟興
樊宏字靡卿，南陽湖陽人也，世祖之舅。其先周仲山甫，封于樊，因而氏焉，〔一〕為鄉里著姓。父重，字君雲，世善農稼，好貨殖。重性溫厚，有法度，三世共財，子孫朝夕禮敬，常若公家。其營理產業，物無所棄，課役童隸，各得其宜，故能上下戮力，財利歲倍，至乃開廣田土三百餘頃。其所起廬舍，皆有重堂高閣，陂渠灌注〔二〕。又池魚牧畜，有求必給。嘗欲作器物，先種梓漆，時人嗤之，然積以歲月，皆得其用，向之笑者咸求假焉。貲至巨萬，而賑贍宗族，恩加鄉閭。外孫何氏兄弟爭財，重恥之，以田二頃解其忿訟。縣中稱美，推為三老。年八十餘終。其素所假貸人閒數百萬，遺令焚削文契。責家聞者皆慚，爭往償之，〔三〕諸子從敕，竟不肯受。
〔一〕　樊，今襄州安養縣也。
〔二〕　酈元水經注曰：「（湖）〔朝〕水支分，東北為樊氏陂，東西十里，南北五里，亦謂之凡亭。陂東樊氏故宅，樊氏既滅，庾氏取其陂，故喭曰：『陂汪汪，下田良，樊氏失業庾氏昌。』」其陂至今猶名為樊陂，在今鄧州新野縣之西南也。
〔三〕　責音側界反。
宏少有志行。王莽末，義兵起，劉伯升與族兄賜俱將兵攻湖陽，城守不下。賜女弟為宏妻，湖陽由是收繫宏妻子，令出譬伯升，宏因留不反。湖陽軍帥欲殺其妻子，長吏以下共相謂曰：「樊重子父，禮義恩德行於鄉里，雖有罪，且當在後。」會漢兵日盛，湖陽惶急，未敢殺之，遂得免脫。更始立，欲以宏為將，宏叩頭辭曰：「書生不習兵事。」竟得免歸，與宗家親屬作營塹自守，老弱歸之者千餘家。時赤眉賊掠唐子鄉，多所殘殺，欲前攻宏營，宏遣人持牛酒米穀，勞遺赤眉。赤眉長老先聞宏仁厚，皆稱曰：「樊君素善，且今見待如此，何心攻之。」引兵而去，遂免寇難。
世祖即位，拜光祿大夫，位特進，次三公。建武五年，封長羅侯。〔一〕十三年，封弟丹為射陽侯，〔二〕兄子尋玄鄉侯，族兄忠更父侯。十五年，定封宏壽張侯。十八年，帝南祠章陵，過湖陽，祠重墓，追爵謚為壽張敬侯，立廟於湖陽。車駕每南巡，常幸其墓，賞賜大會。
〔一〕　長羅，縣名，屬陳留郡，故城在今滑州匡城縣東北。
〔二〕　在射水之陽。水經注曰：「沘水西南流，射水注之，水出射城北。建武十三年，封樊重少子丹為射陽侯，即其國也。」案臨淮郡別有射陽縣，疑遠，非此地也。
宏為人謙柔畏慎，不求苟進。常戒其子曰：「富貴盈溢，未有能終者。吾非不喜榮埶也，天道惡滿而好謙，前世貴戚皆明戒也。〔一〕保身全己，豈不樂哉！」每當朝會，輒迎期先到，俯伏待事，時至乃起。帝聞之，常敕騶騎臨朝乃告，勿令豫到。宏所上便宜及言得失，輒手自書寫，毀削草本。公朝訪逮，不敢眾對。宗族染其化，未嘗犯法。帝甚重之。及病困，車駕臨視，留宿，問其所欲言。宏頓首自陳：「無功享食大國，誠恐子孫不能保全厚恩，令臣魂神慚負黃泉，願還壽張，食小鄉亭。」帝悲傷其言，而竟不許。
〔一〕　易曰「天道虧盈而益謙，人道惡盈而好謙」也。
二十七年，卒。遺敕薄葬，一無所用，以為棺柩一臧，不宜復見，如有腐敗，傷孝子之心，使與夫人同墳異臧。帝善其令，以書示百官，因曰：「今不順壽張侯意，無以彰其德。且吾萬歲之後，欲以為式。」賻錢千萬，布萬匹，謚為恭侯，贈以印綬，車駕親送葬。子鯈嗣。帝悼宏不已，復封少子茂為平望侯。〔一〕樊氏侯者凡五國。明年，賜鯈弟鮪及從昆弟七人合錢五千萬。
〔一〕　平望，縣，屬北海郡，故城在今青州北海縣西北，俗名平望臺也。
論曰：昔楚頃襄王問陽陵君曰：「君子之富何如？」對曰：「假人不德不責，食人不使不役，親戚愛之，眾人善之。」〔一〕若乃樊重之折契止訟，其庶幾君子之富乎！分地以用天道，實廩以崇禮節，〔二〕取諸理化，則亦可以施於政也。與夫愛而畏者，何殊閒哉〔三〕！
〔一〕　假貸人者不自以為德，不責其報也。食善人者不使役之，故眾人稱善也。說苑曰楚王問莊辛之言也。
〔二〕　管子曰：「倉廩實而知禮節。」
〔三〕　左傳曰：「是以其人畏而愛之，何殊閒哉！」言不異也。閒音古莧反。
鯈字長魚，謹約有父風。事後母至孝，及母卒，哀思過禮，毀病不自支，世祖常遣中黃門朝暮送饘粥。〔一〕服闋，就侍中丁恭受公羊嚴氏春秋。〔二〕建武中，禁網尚闊，諸王既長，各招引賓客，以鯈外戚，爭遣致之，而鯈清靜自保，無所交結。及沛王輔事發，貴戚子弟多見收捕，鯈以不豫得免。帝崩，鯈為復土校尉。〔三〕
〔一〕　饘，糜也。
〔二〕　嚴彭祖也。
〔三〕　復土校尉主葬事，復土於壙也。
永平元年，拜長水校尉，與公卿雜定郊祠禮儀，以讖記正五經異說。北海周澤、琅邪承宮並海內大儒，鯈皆以為師友而致之於朝。上言郡國舉孝廉，率取年少能報恩者，耆宿大賢多見廢棄，宜敕郡國簡用良俊。又議刑辟宜須秋月，以順時氣。顯宗並從之。二年，以壽張國益東平王，徙封鯈燕侯。〔一〕其後廣陵王荊有罪，帝以至親悼傷之，詔鯈與羽林監南陽任隗雜理其獄。事竟，奏請誅荊。引見宣明殿，帝怒曰：「諸卿以我弟故，欲誅之，即我子，卿等敢爾邪！」鯈仰而對曰：「天下高帝天下，非陛下之天下也。春秋之義，『君親無將，將而誅焉』。〔二〕是以周公誅弟，季友鴆兄，經傳大之。〔三〕臣等以荊屬託母弟，陛下留聖心，加惻隱，故敢請耳。如令陛下子，臣等專誅而已。」〔四〕帝歎息良久。鯈益以此知名。其後弟鮪為子賞求楚王英女敬鄉公主，鯈聞而止之，曰：「建武時，吾家並受榮寵，一宗五侯。〔五〕時特進一言，女可以配王，男可以尚主，〔六〕但以貴寵過盛，即為禍患，故不為也。且爾一子，柰何棄之於楚乎？」鮪不從。
〔一〕　燕，縣名，屬東郡。
〔二〕　公羊傳之文也。將者，將為弒逆之事也。
〔三〕　周公之弟管、蔡二叔，流言於國，云周公攝政將不利於成王，故周公誅之。左傳曰：「周公殺管叔而{殺木}蔡叔，夫豈不愛，王室故也。」杜預注曰「{殺木}，放也。」又曰，魯莊公有疾，叔牙欲立慶父為後，牙弟季友欲立公子般，友遂鴆叔牙殺之。公羊傳曰：「季子殺母兄，何善（其）〔爾〕？誅不得避兄，君臣之義也。」上{殺木}音薩。
〔四〕　專謂不請也。
〔五〕　謂宏封長羅侯，弟丹射陽侯，兄子尋玄鄉侯，族兄忠更公侯，宏又封壽張侯也。
〔六〕　宏為特進。
十年鯈卒，賵贈甚厚，謚曰哀侯。帝遣小黃門張音問所遺言。先是河南縣亡失官錢，典負者〔一〕坐死及罪徙者甚眾，遂委責於人，以償其秏。鄉部吏司因此為姦，鯈常疾之。又野王歲獻甘醪、膏〈食易〉，〔二〕每輒擾人，吏以為利。鯈並欲奏罷之，疾病未及得上。音歸，具以聞，帝覽之而悲歎，敕二郡並令從之。
〔一〕　典謂主典，負謂久負。
〔二〕　醪，醇酒，汁滓相將也。
長子汜嗣，以次子郴、梵為郎。其後楚事發覺，帝追念鯈謹恪，又聞其止鮪婚事，故其諸子得不坐焉。
梵字文高，為郎二十餘年，三署服其重慎。〔一〕悉推財物二千餘萬與孤兄子，官至大鴻臚。
〔一〕　三署解見和帝紀也。
汜卒，子時嗣。時卒，子建嗣。建卒，無子，國絕。永寧元年，鄧太后復封建弟盼。盼卒，子尚嗣。
初，鯈刪定公羊嚴氏春秋章句，世號「樊侯學」，教授門徒前後三千餘人。弟子潁川李脩、九江夏勤，皆為三公。勤字伯宗，為京、宛二縣令，零陵太守，所在有理能稱。安帝時，位至司徒。
準字幼陵，宏之族曾孫也。〔一〕父瑞，好黃老言，清靜少欲。準少勵志行，修儒術，以先父產業數百萬讓孤兄子。永元十五年，和帝幸南陽，準為郡功曹，召見，帝器之，拜郎中，從車駕還宮，特補尚書郎。鄧太后臨朝，儒學陵替，準乃上疏曰：
〔一〕　「準」或作「准」
臣聞賈誼有言，「人君不可以不學」。故雖大舜聖德，孳孳為善；〔一〕成王賢主，崇明師傅。〔二〕及光武皇帝受命中興，群雄崩擾，旌旗亂野，東西誅戰，不遑啟處，然猶投戈講蓺，息馬論道。至孝明皇帝，兼天地之姿，用日月之明，庶政萬機，無不簡心，而垂情古典，游意經蓺，每饗射禮畢，正坐自講，諸儒並聽，四方欣欣。雖闕里之化，矍相之事，誠不足言。〔三〕又多徵名儒，以充禮官，如沛國趙孝、琅邪承宮等，或安車結駟，告歸鄉里；〔四〕或豐衣博帶，從見宗廟。其餘以經術見優者，布在廊廟。故朝多皤皤之良，華首之老。〔五〕每讌會，則論難衎衎，共求政化。〔六〕詳覽群言，響如振玉。〔七〕朝者進而思政，罷者退而備問。小大隨化，雍雍可嘉。朝門羽林介冑之士，悉通孝經。博士議郎，一人開門，徒眾百數。〔八〕化自聖躬，流及蠻荒，匈奴遣伊秩訾王大車且渠來入就學。八方肅清，上下無事。是以議者每稱盛時，咸言永平。
〔一〕　孟子曰：「雞鳴而起，孜孜為善者，舜之徒。」
〔二〕　尚書曰「召公為保，周公為師，相成王為左右」也。
〔三〕　孔子，闕里人也。禮記云，孔子射於矍相之圃，蓋觀者如堵牆也。
〔四〕　安車，坐乘之車也。告歸謂休假歸也。
〔五〕　皤皤，白首貌也，音步河反。書曰：「皤皤良士。」華首謂白首也。
〔六〕　衎衎，和樂貌也。
〔七〕　孟子曰「金聲而玉振」也。
〔八〕　開門謂開一家之說。
今學者蓋少，遠方尤甚。博士倚席不講，儒者競論浮麗，忘謇謇之忠，習諓諓之辭。〔一〕文吏則去法律而學詆欺，〔二〕銳錐刀之鋒，斷刑辟之重，德陋俗薄，以致苛刻。〔三〕昔孝文竇后性好黃老，而清靜之化流景武之閒。臣愚以為宜下明詔，博求幽隱，發揚巖穴，寵進儒雅，有如孝、宮者，徵詣公車，以俟聖上講習之期。公卿各舉明經及舊儒子孫，進其爵位，使纘其業。復召郡國書佐，使讀律令。如此，則延頸者日有所見，傾耳者月有所聞。伏願陛下推述先帝進業之道。〔四〕
〔一〕　諓諓，諂言也，音踐。前書曰「昔秦穆公說諓諓之言」也。
〔二〕　詆亦欺也。
〔三〕　左傳曰，鄭人鑄刑書，叔向使貽子產書曰：「今子相鄭，立謗政，鑄刑書，人知爭端矣。將棄禮而徵於書，錐刀之末，將盡爭之，鄭其敗乎！」杜預注云：「錐刀喻小事也。」
〔四〕　周易曰：「君子進德修業。」
太后深納其言，是後屢舉方正、敦樸、仁賢之士。
準再遷御史中丞。永初之初，連年水旱災異，郡國多被飢困，準上疏曰：
臣聞傳曰：「飢而不損茲曰太，厥災水。」〔一〕春秋穀梁傳曰：「五穀不登，謂之大侵。大侵之禮，百官備而不製，〔二〕群神禱而不祠。」〔三〕由是言之，調和陰陽，寔在儉節。朝廷雖勞心元元，事從省約，而在職之吏，尚未奉承。夫建化致理，由近及遠，故詩曰「京師翼翼，四方是則」。〔四〕今可先令太官、尚方、考功、上林池籞諸官，實減無事之物，〔五〕五府調省中都官吏京師作者。〔六〕如此，則化及四方，人勞省息。
〔一〕　洪範五行傳之文也。言下人飢饉，君上不能損減，謂之為太。太猶甚也。
〔二〕　官職備列，不造作也。
〔三〕　禱請而已，無祭祀也。
〔四〕　韓詩之文也。翼翼然，盛也。
〔五〕　前書百官表曰，少府掌山海池澤之稅，屬官有太官、考工、尚方、上林中十池監也。太官掌御膳飲食，考工主作器械，尚方主作刀劍器物。籞者，於池苑中以竹綿聯之為禁籞也。實減謂實覆其數減之也。
〔六〕　五府謂太傅、太尉、司徒、司空、大將軍也。調，徵發也。省，減也。中都官吏，在京師之官吏也。作謂營作者也。
伏見被災之郡，百姓凋殘，恐非賑給所能勝贍，雖有其名，終無其實。可依征和元年故事，〔一〕遣使持節慰安。尤困乏者，徙置荊、揚孰郡，既省轉運之費，且令百姓各安其所。今雖有西屯之役，宜先東州之急。〔二〕如遣使者與二千石隨事消息，悉留富人守其舊土，轉尤貧者過所衣食，誠父母之計也。〔三〕願以臣言下公卿平議。
〔一〕　武帝征和元年詔曰：「當今務在禁苛暴，止擅賦，力本農桑，無乏武備而已。」
〔二〕　時先零羌斷隴道，大為寇害，遣車騎將車鄧騭、征西校尉任尚討之，故曰「西屯役」也。東州謂冀、兗州，時又遣光祿大夫樊準、呂倉分冀兗二州廩貸流人也。
〔三〕　衣音於既反，食音飤。
太后從之，悉以公田賦與貧人。即擢準與議郎呂倉並守光祿大夫，準使冀州，倉使兗州。準到部，開倉稟食，〔一〕慰安生業，流人咸得蘇息。還，拜鉅鹿太守。時飢荒之餘，人庶流迸，家戶且盡，準課督農桑，廣施方略，期年閒，穀粟豐賤數十倍。而趙、魏之郊數為羌所鈔暴，準外禦寇虜，內撫百姓，郡境以安。
〔一〕　稟，給。
五年，轉河內太守。時羌復屢入郡界，準輒將兵討逐，修理塢壁，〔一〕威名大行。視事三年，以疾徵，三轉為尚書令，明習故事，遂見任用。元初三年，代周暢為光祿勳。五年，卒於官。
〔一〕　說文曰：「塢，小障也。」
陰識字次伯，南陽新野人也，光烈皇后之前母兄也。其先出自管仲，管仲七世孫修，自齊適楚，為陰大夫，因而氏焉。秦漢之際，始家新野。
及劉伯升起義兵，識時游學長安，聞之，委業而歸，率子弟、宗族、賓客千餘人往詣伯升。伯升乃以識為校尉。更始元年，遷偏將軍，從攻宛，別降新野、淯陽、杜衍、冠軍、（胡）〔湖〕陽。〔一〕二年，更始封識陰德侯，行大將軍事。
〔一〕　五縣並屬南陽郡也。
建武元年，光武遣使迎陰貴人於新野，并徵識。識隨貴人至，以為騎都尉，更封陰鄉侯。二年，以征伐軍功增封，識叩頭讓曰：「天下初定，將帥有功者眾，臣託屬掖廷，仍加爵邑，不可以示天下。」帝甚美之，以為關都尉，鎮函谷。遷侍中，以母憂辭歸。十五年，定封原鹿侯。〔一〕及顯宗立為皇太子，以識守執金吾，輔導東宮。帝每巡郡國，識常留鎮守京師，委以禁兵。入雖極言正議，及與賓客語，未嘗及國事。帝敬重之，常指識以敕戒貴戚，激厲左右焉。識所用掾史皆簡賢者，如虞（延）〔廷〕、傅寬、薛愔等，多至公卿校尉。
〔一〕　原鹿，縣，屬汝南郡。俗本「鹿」作「慶」者誤。
顯宗即位，拜為執金吾，位特進。永平二年，卒，贈以本官印綬，謚曰貞侯。
子躬嗣。躬卒，子璜嗣。永初七年，為奴所殺，無子，國絕。永寧元年，鄧太后以璜弟淑紹封。淑卒，子鮪嗣。
躬弟子綱女為和帝皇后，封綱吳房侯，位特進，三子軼、輔、敞，皆黃門侍郎。后坐巫蠱事廢，綱自殺，輔下獄死，軼、敞徙日南。識弟興。
興字君陵，光烈皇后母弟也，為人有膂力。建武二年，為黃門侍郎，守期門僕射，典將武騎，從征伐，平定郡國。興每從出入，常操持小蓋，障翳風雨，躬履塗泥，率先期門。光武所幸之處，輒先入清宮，甚見親信。雖好施接賓，然門無俠客。與同郡張宗、上谷鮮于裒不相好，知其有用，猶稱所長而達之；友人張汜、杜禽與興厚善，以為華而少實，但私之以財，終不為言：是以世稱其忠平。第宅苟完，裁蔽風雨。
九年，遷侍中，賜爵關內侯。帝後召興，欲封之，置印綬於前，興固讓曰：「臣未有先登陷陣之功，而一家數人並蒙爵土，令天下觖望，誠為盈溢。〔一〕臣蒙陛下、貴人恩澤至厚，富貴已極，不可復加，至誠不願。」帝嘉興之讓，不奪其志。貴人問其故，興曰：「貴人不讀書記邪？『亢龍有悔。』〔二〕夫外戚家苦不知謙退，嫁女欲配侯王，取婦眄睨公主，愚心實不安也。富貴有極，人當知足，夸奢益為觀聽所譏。」貴人感其言，深自降挹，卒不為宗親求位。十九年，拜衛尉，亦輔導皇太子。明年夏，帝風眩疾甚，後以興領侍中，受顧命於雲臺廣室。〔三〕會疾瘳，召見興，欲以代吳漢為大司馬。興叩頭流涕，固讓曰：「臣不敢惜身，誠虧損聖德，不可苟冒。」至誠發中，感動左右，帝遂聽之。
〔一〕　觖音羌志反。前書音義曰：「觖猶冀也。一音決，猶望之也。」
〔二〕　易乾卦上九爻曰：「亢龍有悔，窮之災也。」亢，極也，龍以喻君。言居上體之極，則有悔吝之災也。
〔三〕　尚書曰，成王將崩，命召公作顧命。孔安國注云：「臨終之命曰顧命。」洛陽南宮有雲臺廣德殿。
二十三年，卒，時年三十九。興素與從兄嵩不相能，然敬其威重。興疾病，帝親臨，問以政事及群臣能不。興頓首曰：「臣愚不足以知之。然伏見議郎席廣、謁者陰嵩，並經行明深，踰於公卿。」興沒後，帝思其言，遂擢廣為光祿勳；嵩為中郎將，監羽林十餘年，以謹敕見幸。顯宗即位，拜長樂衛尉，遷執金吾。
永平元年詔曰：「故侍中衛尉關內侯興，典領禁兵，從平天下，當以軍功顯受封爵，又諸舅比例，應蒙恩澤，興皆固讓，安乎里巷。輔導朕躬，有周昌之直，〔一〕在家仁孝，有曾、閔之行，不幸早卒，朕甚傷之。賢者子孫，宜加優異。其以汝南之鮦陽封興子慶為鮦陽侯，〔二〕慶弟博為濦強侯。」〔三〕博弟員、丹並為郎，慶推田宅財物悉與員、丹。帝以慶義讓，擢為黃門侍郎。慶卒，子琴嗣。建初五年，興夫人卒，肅宗使五官中郎將持節即墓賜策，追謚興曰翼侯。琴卒，子萬全嗣。萬全卒，子桂嗣。
〔一〕　前書曰，周昌，沛人也。為御史大夫。為人強力，敢直言極諫也。
〔二〕　鮦陽故城在今豫州新蔡縣北，在鮦水之陽也，音紂。
〔三〕　濦強，縣，屬汝南郡，在濦水之北。
興弟就，嗣父封宣恩侯，後改封為新陽侯。〔一〕就善談論，朝臣莫及，然性剛傲，不得眾譽。顯宗即位，以就為少府，位特進。就子豐尚酈邑公主。〔二〕公主嬌妒，豐亦狷急。〔三〕永平二年，遂殺主，被誅，父母當坐，皆自殺，國除。帝以舅氏故，不極其刑。
〔一〕　新陽，縣，屬汝南郡，故城在今豫州真陽縣西南。
〔二〕　光武女也。
〔三〕　狷，疾也，音絹。
陰氏侯者凡四人。初，陰氏世奉管仲之祀，謂為「相君」。宣帝時，陰子方者，至孝有仁恩，臘日晨炊而灶神形見，〔一〕子方再拜受慶。家有黃羊，因以祀之。自是已後，暴至巨富，田有七百餘頃，輿馬僕隸，比於邦君。子方常言「我子孫必將彊大」，至識三世而遂繁昌，故後常以臘日祀灶，而薦黃羊焉。
〔一〕　雜五行書曰：「灶神名禪，字子郭，衣黃衣，夜被髮從灶中出，知其名呼之，可除凶惡。宜市豬肝泥灶，令婦孝。」
贊曰：權族好傾，后門多毀。樊氏世篤，陰亦戒侈。恂恂苗胤，傳龜襲紫。〔一〕
〔一〕　恂恂，恭順貌也。公侯皆紫綬、金印、龜鈕，見應劭漢官儀。
校勘記
一一一九頁一二行　（湖）〔朝〕水支分　據水經淯水注改。
一一二二頁　三行　食善人者不使役之　按：刊誤謂食人而已，何故輒擇善人，明此是「養」字，或云當云「善食人者」。
一一二三頁　二行　詔鯈與羽林監南陽任隗雜理其獄　按：校補引錢大昭說，謂隗傳作「羽林左監」，此脫「左」字。
一一二三頁一二行　周公殺管叔而{殺木}蔡叔　按：沈家本謂「{殺木}」今左傳作「蔡」，依說文當作「{殺木}」，說詳釋文及孔疏。此作「{殺木}」，亦「｛殺米｝」之訛，與今本不同，豈據陸、孔改耶？
一一二三頁一四行　季子殺母兄何善（其）〔爾〕　據刊誤改，與公羊傳合。
一一二四頁　九行　長子汜嗣　按：「汜」汲本、殿本作「氾」。
一一二六頁一二行　今學者蓋少　刊誤謂「蓋」當作「益」。按：作「蓋」亦自可通，劉說泥。
一一二七頁一二行　考功　按：刊誤謂「功」當作「工」，考工官名，見前書。
一一二八頁　三行　實減謂實覆其數減之也　按：陳景雲謂「覆」當作「覈」。
一一二九頁　四行　五年卒於官　按：校補引錢大昭說，謂「五年」閩本作「其年」。
一一二九頁一０行　（胡）〔湖〕陽　按：郡國志南陽郡有「湖陽」，無「胡陽」。王先謙謂「胡」當作「湖」，今據改。
一一三０頁　五行　如虞（延）〔廷〕傅寬薛愔等　據汲本改。按：校補謂虞延仕執金吾府在建武初，陰識守執金吾在建武十八年以後，時延外仕久矣。建武二十四年，延為洛陽令，收考陰氏客馬成誅之，終為陰氏所中傷，其非陰識掾吏甚明。虞廷自別是一人，混為虞延，誤也。
一一三０頁一０行　封綱吳房侯　按：集解引惠棟說，謂袁紀作「防侯」。
一一三一頁　一行　張汜　按：汲本、殿本「汜」作「氾」。
一一三一頁　八行　後以興領侍中　按：集解引陳景雲說，謂「後」當作「復」，興前官侍中，故言復領。
