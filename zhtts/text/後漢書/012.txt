△卷十下　　皇后紀第十下
安思閻皇后諱姬，〔一〕河南滎陽人也。祖父章，永平中為尚書，以二妹為貴人。章精力曉舊典，久次，當遷以重職，顯宗為後宮親屬，竟不用，出為步兵校尉。〔二〕章生暢，暢生后。
〔一〕　謚法曰：「謀慮不愆曰思。」
〔二〕　漢官儀曰「比二千石，掌宿衛兵，屬北軍中候」也。
后有才色。元初元年，以選入掖庭，甚見寵愛，為貴人。二年，立為皇后。后專房妒忌，帝幸宮人李氏，生皇子保，遂鴆殺李氏〔一〕。三年，以后父侍中暢為長水校尉，封北宜春侯，〔二〕食邑五千戶。四年，暢卒，謚曰文侯，子顯嗣。
〔一〕　鴆，毒鳥也。食蝮。以其羽畫酒中，飲之立死。
〔二〕　北宜春，縣，屬汝南郡。以豫章有宜春，故此加北。故城在今豫州汝陽縣西南也。
建光元年，鄧太后崩，帝始親政事。顯及弟景、耀、晏並為卿校，典禁兵。延光元年，更封顯長社（縣）侯，〔一〕食邑萬三千五百戶，追尊后母宗為滎陽君。〔二〕顯、景諸子年皆童齔，〔三〕並為黃門侍郎。后寵既盛，而兄弟頗與朝權，后遂與大長秋江京、中常侍樊豐等共譖皇太子保，廢為濟陰王。
〔一〕　長社，縣，屬潁川郡。前書音義曰：「其社中樹暴長，故名長社。」今許州縣。
〔二〕　續漢志曰：「婦人封君，儀比公主，油犍軿車，帶綬以采組為緄帶，各如其綬色，黃金辟邪加其首為帶。」
〔三〕　大戴禮曰：「男八歲而齔，女七歲而齔。」齔，毀齒也，音初刃反。
四年春，后從帝幸章陵，帝道疾，崩於葉縣。后、顯兄弟及江京、樊豐等謀曰：「今晏駕道次，〔一〕濟陰王在內，邂逅公卿立之，還為大害。」乃偽云帝疾甚，徙御臥車。行四日，驅馳還宮。明日，詐遣司徒劉（喜）〔熹〕詣郊廟社稷，告天請命。其夕，乃發喪。尊后曰皇太后。皇太后臨朝，〔二〕以顯為車騎將軍儀同三司。
〔一〕　晏，晚也。臣下不敢斥言帝崩，猶言晚駕而出。
〔二〕　蔡邕獨斷曰：「少帝即位，太后即代攝政，臨前殿，朝群臣。太后東面，少帝西面。群臣奏事上書，皆為兩通，一詣后，一詣少帝。」
太后欲久專國政，貪立幼年，與顯等定策禁中，迎濟北惠王子北鄉侯懿，〔一〕立為皇帝。顯忌大將軍耿寶〔二〕位尊權重，威行前朝，乃風有司奏寶及其黨與中常侍樊豐、虎賁中郎將謝惲、惲弟侍中篤、篤弟大將軍長史宓、〔三〕侍中周廣、阿母野王君王聖、聖女永、永婿黃門侍郎樊嚴等，更相阿黨，互作威福，探刺禁省，更為唱和，皆大不道。豐、惲、廣皆下獄死，家屬徙比景；〔四〕宓、嚴減死，髡鉗；貶寶為則亭侯，遣就國，自殺；王聖母子徙鴈門。於是景為衛尉，耀城門校尉，晏執金吾，兄弟權要，威福自由。
〔一〕　惠王名壽，章帝子也。
〔二〕　耿弇之弟舒之孫。
〔三〕　善文曰：「惲字伯周。宓字仲周，篤字季周。」
〔四〕　比景，縣名，屬日南郡。前書音義曰：「日中於頭上，景在己下，故名之。」
少帝立二百餘日而疾篤，顯兄弟及江京等皆在左右。京引顯屏語曰：「北鄉侯病不解，國嗣宜時有定。前不用濟陰王，今若立之，後必當怨，又何不早徵諸王子，簡所置乎？」顯以為然。及少帝薨，京白太后，徵濟北、河閒王子。未至，而中黃門孫程合謀殺江京等，立濟陰王，是為順帝。顯、景、晏及黨與皆伏誅，遷太后於離宮，家屬徙比景。明年，太后崩。在位十二年，合葬恭陵。
帝母李氏瘞在洛陽城北，帝初不知，莫敢以聞。及太后崩，左右白之，帝感悟發哀，親到瘞所，更以禮殯，上尊謚曰恭愍皇后，葬恭北陵，為策書金匱，藏于世祖廟。〔一〕
〔一〕　在恭陵之北，因以為名。漢官儀曰：「置陵園令、食監各一人，秩皆六百石。」金匱，緘之以金。
順烈梁皇后諱妠，〔一〕大將軍商之女，恭懷皇后弟之孫也。后生，有光景之祥。少善女工，好史書，九歲能誦論語，治韓詩，〔二〕大義略舉。常以列女圖畫置於左右，以自監戒。〔三〕父商深異之，竊謂諸弟曰：「我先人全濟河西，所活者不可勝數。〔四〕雖大位不究，而積德必報。若慶流子孫者，儻興此女乎？」
〔一〕　謚法曰：「執德尊業曰烈。」聲類曰：「妠，（妠）娶也，音納。」
〔二〕　韓嬰所傳詩也。
〔三〕　劉向撰列女傳八篇，圖畫其象。
〔四〕　商曾祖統，更始二年補中郎將、酒泉太守，使安集涼州。時（西）河〔西〕擾亂，眾議以統素有威信，乃推統與竇融共完全五郡。
永建三年，與姑俱選入掖庭，時年十三。相工茅通見后，驚，再拜賀曰：「此所謂日角偃月，相之極貴，臣所未嘗見也。」太史卜兆得壽房，又筮得坤之比，〔一〕遂以為貴人。常特被引御，從容辭於帝曰：「夫陽以博施為德，陰以不專為義，螽斯則百，福之所由興也。〔二〕願陛下思雲雨之均澤，識貫魚之次序，〔三〕使小妾得免罪謗之累。」由是帝加敬焉。
〔一〕　易坤卦六五爻，變而之比，比九五，象曰：「顯比之吉，位正中也。」九五居得其位，下應於上，故吉。
〔二〕　詩國風序曰：「言后妃若螽斯不妒忌，則子孫眾多也。」詩大雅曰「太姒嗣徽音，則百斯男」也。
〔三〕　易曰：「雲行雨施，品物流形。」剝卦曰：「貫魚，以宮人寵，無不利。」剝，坤下艮上，五陰而一陽，眾陰在下，駢頭相次，似貫魚也。
陽嘉元年春，有司奏立長秋宮，以乘氏侯商先帝外戚，〔一〕春秋之義，娶先大國，〔二〕梁小貴人宜配天祚，正位坤極。〔三〕帝從之，乃於壽安殿立貴人為皇后。〔四〕后既少聰惠，深覽前世得失，雖以德進，不敢有驕專之心，每日月見謫，〔五〕輒降服求愆。
〔一〕　商祖姑，章帝貴人，生和帝也。
〔二〕　公羊傳曰，天子娶於紀。紀本子爵也，先褒為侯，言王者不娶於小國也。
〔三〕　正其內位，居陰德之極也。易曰「女正位乎內」也。
〔四〕　壽安是德陽宮內殿名。
〔五〕　謫，責也。禮記云：「陽事不得，謫見於天，日為之食。陰事不得，謫見於天，月為之食。」
建康元年，帝崩。后無子，美人虞氏子炳立，是為沖帝。尊后為皇太后，太后臨朝。沖帝尋崩，復立質帝，猶秉朝政。
時楊、徐劇賊寇擾州郡，西羌、鮮卑及日南蠻夷攻城暴掠，賦斂煩數，官民困竭。太后夙夜勤勞，推心杖賢，委任太尉李固等，拔用忠良，務崇節儉。其貪叨罪慝，多見誅廢。〔一〕分兵討伐，群寇消夷。故海內肅然，宗廟以寧。而兄大將軍冀鴆殺質帝，專權暴濫，忌害忠良，數以邪說疑誤太后，遂立桓帝而誅李固。太后又溺於宦官，多所封寵，以此天下失望。
〔一〕　貪財曰叨。慝，惡也。
和平元年春，歸政於帝，太后寢疾遂篤，乃御輦幸宣德殿，見宮省官屬及諸梁兄弟。詔曰：「朕素有心下結氣，從閒以來，加以浮腫，逆害飲食，寖以沈困，〔一〕比使內外勞心請禱。私自忖度，日夜虛劣，不能復與群公卿士共相終竟。援立聖嗣，恨不久育養，見其終始。今以皇帝、將軍兄弟委付股肱，其各自勉焉。」後二日而崩。在位十九年，年四十五。合葬憲陵。
〔一〕　寖，漸也。
虞美人者，以良家子年十三選入掖庭，〔一〕又生女舞陽長公主。自漢興，母氏莫不尊寵。順帝既未加美人爵號，而沖帝早夭，大將軍梁冀秉政，忌惡佗族，故虞氏抑而不登，但稱「大家」而已。
〔一〕　續漢志曰：「美人父詩為郎中，詩父衡屯騎校尉。」
陳夫人者，家本魏郡，少以聲伎入孝王宮，得幸，生質帝。亦以梁氏故，榮寵不及焉。
熹平四年，小黃門趙祐、〔一〕議郎卑整上言：〔二〕「春秋之義，母以子貴。〔三〕隆漢盛典，尊崇母氏，凡在外戚，莫不加寵。今沖帝母虞大家，質帝母陳夫人，皆誕生聖皇，而未有稱號。夫臣子雖賤，尚有追贈之典，況二母見在，不蒙崇顯之次，無以述遵先世，垂示後世也。」帝感其言，乃拜虞大家為憲陵貴人，陳夫人為渤海孝王妃，〔四〕使中常侍持節授印綬，遣太常以三牲告憲陵、懷陵、靜陵焉。〔五〕
〔一〕　續漢志曰：「小黃門，六百石，宦者，無員，掌侍左右，受尚書事。上在內宮，關通中外，及中宮以下眾事，諸公主及王大妃等疾苦，則使問之。」
〔二〕　風俗通曰：「卑氏，鄭大夫卑諶之後，漢有卑躬，為北平太守。」
〔三〕　公羊傳曰：「桓公幼而貴，隱公長而卑。桓何以貴？母貴也。母貴則子何以貴？子以母貴，母以子貴。」
〔四〕　孝王名鴻，章帝子千乘貞王伉之孫。鴻生質帝，帝立，徙勃海焉。
〔五〕　懷陵，沖帝陵。靜陵，質帝陵。
孝崇匽皇后諱明，〔一〕為蠡吾侯翼媵妾，〔二〕生桓帝。桓帝即位，明年，追尊翼為孝崇皇，陵曰博陵，以后為博園貴人。和平元年，梁太后崩，乃就博陵尊后為孝崇皇后。遣司徒持節奉策授璽綬，齎乘輿器服，備法物。宮曰永樂。置太僕、少府以下，皆如長樂宮故事。〔三〕又置虎賁、羽林衛士，起宮室，分鉅鹿九縣為后湯沐邑。在位三年，元嘉二年崩。以帝弟平原王石為喪主，〔四〕斂以東園畫梓壽器、玉匣、飯含之具，禮儀制度比恭懷皇后。〔五〕使司徒持節，大長秋奉弔祠，賻錢四千萬，〔六〕布四萬匹，中謁者僕射典護喪事，侍御史護大駕鹵簿。〔七〕詔安平王豹、河閒王建、勃海王悝，〔八〕長社、益陽二長公主，〔九〕與諸國侯三百里內者，及中二千石、二千石、令、長、相，皆會葬。將作大匠復土，繕廟，合葬博陵。
〔一〕　匽音偃。
〔二〕　蠡吾侯翼，河閒王開子，和帝孫。
〔三〕　漢官儀曰：「帝祖母稱長信宮，帝母稱長樂宮，故有長信少府、長樂少府及職吏，皆宦者為之。」
〔四〕　石，蠡吾侯翼子，桓帝兄。
〔五〕　東園，署名，屬少府，掌為棺器。梓木為棺，以漆畫之。稱壽器者，欲其久長也，猶如壽堂、壽宮、壽陵之類也。漢舊儀曰：「梓棺長二丈，崇廣四尺。」玉匣者，腰已下為匣，至足亦縫，以黃金為鏤。飯含者，以珠玉實口。
〔六〕　公羊傳曰：「貨財曰賻。」
〔七〕　漢官儀曰：「天子車駕次第謂之鹵簿。有大駕、法駕、小駕。大駕公卿奉引，大將軍參乘，太僕御，屬車八十一乘，備千乘萬騎，侍御史在左駕馬，詢問不法者。」今儀比車駕，故以侍御史監護焉。
〔八〕　悝音恢。
〔九〕　長社公主，桓帝姊，耿弇弟霸玄孫援尚焉。益陽公主，桓帝妹，侍中寇榮從兄子尚焉。
桓帝懿獻梁皇后諱女瑩，〔一〕順烈皇后之女弟也。帝初為蠡吾侯，梁太后徵，欲與后為婚，未及嘉禮，〔二〕會質帝崩，因以立帝。明年，有司奏太后曰：「春秋迎王后于紀，在塗則稱后。〔三〕今大將軍冀女弟，膺紹聖善。〔四〕結婚之際，有命既集，〔五〕宜備禮章，時進徵幣。〔六〕請下三公、太常案禮儀。」奏可。於是悉依孝惠皇帝納后故事，聘黃金二萬斤，納采鴈璧乘馬束帛，一如舊典。〔七〕建和元年六月始入掖庭，八月立為皇后。
〔一〕　謚法曰：「溫和聖善曰懿，聰明叡知曰獻。」
〔二〕　嘉禮，婚禮。
〔三〕　公羊傳曰：「祭公來逆王后于紀。」傳曰：「祭公者何？天子之三公。其稱王后何？王者無外，其辭成矣。」
〔四〕　膺，當也。紹，嗣也。聖善謂母也，言娶妻當嗣親也。詩云：「母氏聖善。」
〔五〕　謂太后先有令許結親也。詩云「天監在下，有命既集」也。
〔六〕　徵，成也。納幣以成婚。
〔七〕　漢（書）舊儀：「娉皇后，黃金萬斤。」呂后為惠帝娶魯元公主女，故特優其禮也。儀禮曰：「納采用鴈。」鄭玄注曰：「納其采擇之禮。用鴈，取順陰陽往來也。」周禮：「王者穀圭以聘女。」鄭玄注云：「士大夫已上，乃以玄纁束帛，天子加以穀圭，諸侯加以大璋。」然禮稱以圭，此云用璧，形制雖異，為玉同也。乘馬，四匹馬也。雜記曰：「納幣一束，束五兩，兩五尋。」然則每端二丈也。
時太后秉政而梁冀專朝，故后獨得寵幸，自下莫得進見。后藉姊兄廕埶，恣極奢靡，宮幄彫麗，服御珍華，巧飾制度，兼倍前世。及皇太后崩，恩愛稍衰。后既無子，潛懷怨忌，每宮人孕育，鮮得全者。帝雖迫畏梁冀，不敢譴怒，然見御轉稀。至延熹（三）〔二〕年，后以憂恚崩，在位十三年，葬懿陵。其歲，誅梁冀，廢懿陵為貴人冢焉。
桓帝鄧皇后諱猛女，和熹皇后從兄子鄧香之女也。母宣，初適香，生后。改嫁梁紀，紀者，大將軍梁冀妻孫壽之舅也。后少孤，隨母為居，因冒姓梁氏。冀妻見后貌美，永興中進入掖庭，為采女，絕幸。〔一〕明年，封兄鄧演為南頓侯，位特進。演卒，子康嗣。及懿獻后崩，梁冀誅，立后為皇后。帝惡梁氏，改姓為薄，封后母宣為長安君。四年，有司奏后本郎中鄧香之女，不宜改易它姓，於是復為鄧氏。追封贈香車騎將軍安陽侯印綬，更封宣、康大縣，宣為昆陽君，康為沘陽侯，賞賜巨萬計。〔二〕宣卒，賵贈葬禮，皆依后母舊儀。以康弟統襲封昆陽侯，位侍中；統從兄會襲安陽侯，為虎賁中郎將；又封統弟秉為淯陽侯。宗族皆列校、郎將。
〔一〕　采，擇也，以因采擇而立名。
〔二〕　巨，大也。大萬謂萬萬也。
帝多內幸，博採宮女至五六千人，及駈役從使，復兼倍於此。而后恃尊驕忌，與帝所幸郭貴人更相譖訴。八年，詔廢后，送暴室，以憂死。〔一〕立七年。葬於北邙。從父河南尹萬世及會皆下獄死。統等亦繫暴室，免官爵，歸本郡，財物沒入縣官。
〔一〕　漢官儀曰：「暴室在掖庭內，丞一人，主宮中婦人疾病者。其皇后、貴人有罪，亦就此室也。」
桓思竇皇后諱妙，章德皇后從祖弟之孫女也。父（諱）武。延熹八年，鄧皇后廢，后以選入掖庭為貴人，其冬，立為皇后，而御見甚稀，帝所寵唯采女田聖等。永康元年冬，帝寢疾，遂以聖等九女皆為貴人。及崩，無嗣，后為皇太后。太后臨朝定策，立解犢亭侯宏，是為靈帝。
太后素忌忍，積怒田聖等，桓帝梓宮尚在前殿，遂殺田聖。又欲盡誅諸貴人，中常侍管霸、蘇康苦諫，乃止。時太后父大將軍武謀誅宦官，而中常侍曹節等矯詔殺武，遷太后於南宮雲臺，家屬徙比景。
竇氏雖誅，帝猶以太后有援立之功，建寧四年十月朔，率群臣朝于南宮，親饋上壽。黃門令董萌〔一〕因此數為太后訴怨，帝深納之，供養資奉有加於前。中常侍曹節、王甫疾萌附助太后，誣以謗訕永樂宮，〔二〕萌坐下獄死。熹平元年，太后母卒於比景，〔太〕后感疾而崩。立七年。合葬宣陵。
〔一〕　漢官儀曰：「黃門令秩六百石。」
〔二〕　靈帝母所居也。訕，謗毀也。
孝仁董皇后諱某，河閒人。為解犢亭侯萇夫人，〔一〕生靈帝。建寧元年，帝即位，追尊萇為孝仁皇，陵曰慎陵，以后為慎園貴人。及竇氏誅，明年，帝使中常侍迎貴人，并徵貴人兄寵到京師，上尊號曰孝仁皇后，居南宮嘉德殿，〔二〕宮稱永樂。拜寵執金吾。後坐矯稱永樂后屬請，下獄死。
〔一〕　萇，河閒孝王開孫淑之子也。
〔二〕　嘉德殿在九龍門內。
及竇太后崩，始與朝政，使帝賣官求貨，自納金錢，盈滿堂室。中平五年，以后兄子衛尉脩侯重〔一〕為票騎將軍，領兵千餘人。初，后自養皇子協，數勸帝立為太子，而何皇后恨之，議未及定而帝崩。何太后臨朝，重與太后兄大將軍進權埶相害，后每欲參干政事，太后輒相禁塞。后忿恚詈言曰：「汝今輈張，怙汝兄耶？〔二〕當敕票騎斷何進頭來。」何太后聞，以告進。進與三公及弟車騎將軍苗等奏：「孝仁皇后使故中常侍夏惲、永樂太僕封諝等交通州郡，〔三〕辜較在所珍寶貨賂，悉入西省。〔四〕蕃后故事不得留京師，〔五〕輿服有章，膳羞有品。請永樂后遷宮本國。」奏可。何進遂舉兵圍驃騎府，收重，〔重〕免官自殺。后憂怖，疾病暴崩，在位二十二年。民閒歸咎何氏。喪還河閒，合葬慎陵。
〔一〕　脩，今德州縣也，故城在縣南。「脩」今作「蓨」，音條。
〔二〕　輈張猶彊梁也。
〔三〕　漢官儀曰：「永樂太僕，用中人為之。」
〔四〕　辜較，解見靈紀。西省，即謂永樂宮之司。
〔五〕　蕃后謂平帝母衛姬。時王莽攝政，恐其專權，后不得留在京師，故云故事也。
靈帝宋皇后諱某，扶風平陵人也，肅宗宋貴人之從曾孫也。建寧三年，選入掖庭為貴人。明年，立為皇后。父酆，執金吾，封不其鄉侯。〔一〕
〔一〕　不其，縣，屬琅邪郡，故城在今萊州即墨縣西南，蓋其縣之鄉也。其音基。決錄注：「酆字伯遇。」
后無寵而居正位，後宮幸姬眾，共譖毀。初，中常侍王甫枉誅勃海王悝及妃宋氏，〔一〕妃即后之姑也。甫恐后怨之，及與太中大夫程阿共構言皇后挾左道祝詛，〔二〕帝信之。光和元年，遂策收璽綬。后自致暴室，以憂死。在位八年。父及兄弟並被誅。諸常侍、小黃門在省闥者，皆憐宋氏無辜，共合錢物，收葬廢后及酆父子，歸宋氏舊塋皋門亭。〔三〕
〔一〕　熹平元年，王甫譖悝與中常侍鄭颯交通，欲迎立悝，悝自殺，妃死獄中也。
〔二〕　禮記曰：「執左道以亂眾，殺無赦。」鄭玄注云：「左道，若巫蠱也。」
〔三〕　詩云：「迺立皋門。」注云：「王之郭門曰皋門。」漢官儀曰：「十二門皆有亭。」
帝後夢見桓帝怒曰：「宋皇后有何罪過，而聽用邪孽，使絕其命？勃海王悝既已自貶，又受誅斃。今宋氏及悝自訴於天，上帝震怒，〔一〕罪在難救。」夢殊明察。帝既覺而恐，以事問於羽林左監許永〔二〕曰：「此何祥？其可攘〔三〕乎？」永對曰：「宋皇后親與陛下共承宗廟，母臨萬國，歷年已久，海內蒙化，過惡無聞。而虛聽讒妒之說，以致無辜之罪，身嬰極誅，禍及家族，天下臣妾，咸為怨痛。勃海王悝，桓帝母弟也。處國奉藩，未嘗有過。陛下曾不證審，遂伏其辜。昔晉侯失刑，亦夢大厲被髮屬地。〔四〕天道明察，鬼神難誣。宜并改葬，以安冤魂。反宋后之徙家，復勃海之先封，以消厥咎。」帝弗能用，尋亦崩焉。
〔一〕　上帝，天也。震，動也。書曰「帝乃震怒」也。
〔二〕　續漢志曰：「羽林左監一人，秩六百石，主羽林左騎。右亦如之。」「永」或作「詠」。
〔三〕　攘謂除也。
〔四〕　左傳曰：「晉侯夢大厲，被髮及地，搏膺而踊曰：『殺余孫，不義，余得請于帝矣。』」杜預注曰：「厲鬼，趙氏之先祖也。晉侯先殺趙同、趙括，故怒也。」
靈思何皇后諱某，南陽宛人。家本屠者，以選入掖庭。〔一〕長七尺一寸。生皇子辯，養於史道人家，號曰史侯。〔二〕拜后為貴人，甚有寵幸。性彊忌，後宮莫不震懾。
〔一〕　風俗通曰，漢以八月筭人。后家以金帛賂遺主者以求入也。
〔二〕　道人謂道術之人也。獻帝春秋曰：「靈帝數失子，不敢正名，養道人史子眇家，號曰史侯。」
光和三年，立為皇后。明年，追號后父真為車騎將軍、舞陽宣德侯，因封后母興為舞陽君。時王美人任娠，〔一〕畏后，乃服藥欲除之，而胎安不動，又數夢負日而行。四年，生皇子協，后遂酖殺美人。帝大怒，欲廢后，諸宦官固請得止。董太后自養協，號曰董侯。
〔一〕　左傳曰：「邑姜方娠。」杜預注曰：「懷胎為娠。」音之刃反，一音身。
王美人，趙國人也。祖父苞，五官中郎將。美人豐姿色，聰敏有才明，能書會計，〔一〕以良家子應法相選入掖庭。帝愍協早失母，又思美人，作追德賦、令儀頌。
〔一〕　會計謂總會其數而筭。
中平六年，帝崩，皇子辯即位，尊后為皇太后。太后臨朝。后兄大將軍進欲誅宦官，反為所害；舞陽君亦為亂兵所殺。并州牧董卓被徵，將兵入洛陽，陵虐朝庭，遂廢少帝為弘農王而立協，是為獻帝。扶弘農王下殿，北面稱臣。太后鯁涕，群臣含悲，莫敢言。董卓又議太后踧迫永樂宮，至令憂死，逆婦姑之禮，乃遷於永安宮，因進酖，弒而崩。在位十年。董卓令帝出奉常亭舉哀，〔一〕公卿皆白衣會，不成喪也。〔二〕合葬文昭陵。
〔一〕　華延儁洛陽記曰：「城內有奉常亭。」
〔二〕　有凶事素服而朝，謂之白衣會。左傳曰：「不書葬，不成喪。」
初，太后新立，當謁二祖廟，欲齋，輒有變故，如此者數，竟不克。時有識之士心獨怪之，後遂因何氏傾沒漢祚焉。
明年，山東義兵大起，討董卓之亂。卓乃置弘農王於閣上，使郎中令李儒進酖，曰：「服此藥，可以辟惡。」王曰：「我無疾，是欲殺我耳！」不肯飲。強飲之，不得已，乃與妻唐姬及宮人飲讌別。酒行，王悲歌曰：「天道易兮我何艱！棄萬乘兮退守蕃。逆臣見迫兮命不延，逝將去汝兮適幽玄！」因令唐姬起舞，姬抗袖而歌（一）曰：「皇天崩兮后土穨，〔二〕身為帝兮命夭摧。死生路異兮從此乖，柰我煢獨兮心中哀！」因泣下嗚咽，坐者皆歔欷。王謂姬曰：「卿王者妃，埶不復為吏民妻。自愛，從此長辭！」遂飲藥而死。時年十八。
〔一〕　抗，舉也。
〔二〕　史記，周烈王崩，周人謂齊威王曰「天崩地坼」也。
唐姬，潁川人也。王薨，歸鄉里。父會稽太守瑁欲嫁之，姬誓不許。及李傕破長安，遣兵鈔關東，略得姬。傕因欲妻之，固不聽，而終不自名。〔一〕尚書賈詡知之，〔二〕以狀白獻帝。帝聞感愴，乃下詔迎姬，置園中，使侍中持節拜為弘農王妃。
〔一〕　不自名少帝之姬也。袁宏紀曰：「為傕所略，不敢自言。」
〔二〕　魏志曰：「詡字文和，武威姑臧人。少時漢陽閻忠見而異之，曰：『詡有良、平之才。』」
初平元年二月，葬弘農王於故中常侍趙忠成壙中，〔一〕謚曰懷王。
〔一〕　趙忠先有成壙，因而葬焉。
帝求母王美人兄斌，斌將妻子詣長安，賜第宅田業，拜奉車都尉。
興平元年，帝加元服。有司奏立長秋宮。詔曰：「朕稟受不弘，遭值禍亂，未能紹先，以光故典。皇母前薨，未卜宅兆，禮章有闕，中心如結。〔一〕三歲之慼，蓋不言吉，且須其後。」於是有司乃奏追尊王美人為靈懷皇后，改葬文昭陵，儀比敬、恭二陵，〔二〕使光祿大夫持節行司空事奉璽綬，斌與河南尹駱業復土。
〔一〕　詩云：「心如結兮。」
〔二〕　敬，章帝陵。恭，安帝陵。
斌還，遷執金吾，封都亭侯，〔一〕食邑五百戶。病卒，贈前將軍印綬，謁者監護喪事。長子端襲爵。
〔一〕　凡言都亭者，並城內亭也。漢法，大縣侯位視三公，小縣侯位視上卿，鄉侯、亭侯視中二千石也。
獻帝伏皇后諱壽，琅邪東武人，〔一〕大司徒湛之八世孫也。父完，沈深有大度，襲爵不其侯，尚桓帝女陽安公主，〔二〕為侍中。
〔一〕　東武，今密州諸城縣。
〔二〕　陽安，縣，屬汝南郡，故城在今豫州朗山縣東北。
初平元年，從大駕西遷長安，后時入掖庭為貴人。興平二年，立為皇后，完遷執金吾。帝尋而東歸，李傕、郭汜等追敗乘輿於曹陽，帝乃潛夜度河走，〔一〕六宮皆步行出營。〔二〕后手持縑數匹，董承使符節令孫徽以刃脅奪之，殺傍侍者，血濺后衣。〔三〕既至安邑，御服穿敝，唯以棗栗為糧。建安元年，拜完輔國將軍，儀比三司。完以政在曹操，自嫌尊戚，乃上印綬，拜中散大夫，尋遷屯騎校尉。十四年卒，子典嗣。
〔一〕　度所在今陝州陝縣北。水經曰銅翁仲所沒處，是獻帝東遷潛度所。
〔二〕　周禮曰：「王后率六宮之人。」鄭玄注曰：「六宮之人，夫人以下，分居后之六宮者。」
〔三〕　濺音子見反。
自帝都許，守位而已，宿衛兵侍，莫非曹氏黨舊姻戚。議郎趙彥嘗為帝陳言時策，曹操惡而殺之。其餘內外，多見誅戮。操後以事入見殿中，帝不任其憤，因曰：「君若能相輔，則厚；不爾，幸垂恩相捨。」操失色，俛仰求出。舊儀，三公領兵朝見，令虎賁執刃挾之。操出，顧左右，汗流浹背，〔一〕自後不敢復朝請。董承女為貴人，操誅承而求貴人殺之。帝以貴人有妊，〔二〕累為請，不能得。后自是懷懼，乃與父完書，言曹操殘逼之狀，令密圖之。完不敢發。至十九年，事乃露泄。操追大怒，遂逼帝廢后，假為策曰：「皇后壽，得由卑賤，登顯尊極，自處椒房，〔三〕二紀于茲。既無任、姒徽音之美，〔四〕又乏謹身養己之福，〔五〕而陰懷妒害，苞藏禍心，弗可以承天命，奉祖宗。今使御史大夫郗慮持節策詔，其上皇后璽綬〔六〕，退避中宮，遷于它館。嗚呼傷哉！自壽取之，未致于理，為幸多焉。」又以尚書令華歆為郗慮副，〔七〕勒兵入宮收后。閉戶藏壁中，歆就牽后出。時帝在外殿，引慮於坐。后被髮徒跣行泣過訣曰：「不能復相活邪？」帝曰：「我亦不知命在何時！」顧謂慮曰：「郗公，天下寧有是邪？」遂將后下暴室，以幽崩。所生二皇子，皆酖殺之。后在位二十年，兄弟及宗族死者百餘人，母盈等十九人徙涿郡。
〔一〕　浹，徹也，音子協反。
〔二〕　說文曰：「妊，孕也。」音仁蔭反。
〔三〕　漢官儀曰：「皇后稱椒房，取其蕃實之義也。」詩云：「椒聊之實，蕃衍盈升。」
〔四〕　大任，文王母。大姒，武王母。徽，美也。詩云：「大姒嗣徽音。」
〔五〕　左傳曰：「人受天地之中而生，謂之命。能者養之以福，不能者敗以取禍。」
〔六〕　蔡邕獨斷曰：「皇后赤綬玉璽。」續漢志曰：「乘輿黃赤綬，四綵黃赤縹紺，淳黃圭，綬長二丈九尺九寸，五百首。太皇太后、皇太后，其綬皆與乘輿同。」
〔七〕　魏志曰：「華歆字子魚，平原高唐人。代荀彧為尚書令。慮字鴻預，山陽高平人。」
獻穆曹皇后諱節，〔一〕魏公曹操之中女也。建安十八年，操進三女憲、節、華為夫人，聘以束帛玄纁五萬匹，小者待年於國。〔二〕十九年，並拜為貴人。及伏皇后被弒，明年，立節為皇后。魏受禪，遣使求璽綬，后怒不與。如此數輩，后乃呼使者入，親數讓之，以璽抵軒下，〔三〕因涕泣橫流曰：「天不祚爾！」左右皆莫能仰視。后在位七年。魏氏既立，以后為山陽公夫人。自後四十一年，魏景（初）〔元〕元年薨，合葬禪陵，車服禮儀皆依漢制。
〔一〕　謚法曰：「布德執義曰穆。」
〔二〕　留住於國，以待年長。
〔三〕　抵，擲也。軒，闌板也。
論曰：漢世皇后無謚，皆因帝謚以為稱。雖呂氏專政，上官臨制，亦無殊號。〔一〕中興，明帝始建光烈之稱，其後並以德為配，至於賢愚優劣，混同一貫，故馬、竇二后俱稱德焉。其餘唯帝之庶母及蕃王承統，以追尊之重，特為其號，如恭懷、孝崇之比是也。初平中，蔡邕始追正和熹之謚，〔二〕其安思、順烈以下，皆依而加焉。
〔一〕　上官，昭帝后也。
〔二〕　蔡邕集謚議曰：「漢世母氏無謚，至于明帝始建光烈之稱，是後轉因帝號加之以德，上下優劣，混而為一，違禮『大行受大名，小行受小名』之制。謚法『有功安人曰熹』。帝后一體，禮亦宜同。大行皇太后謚宜為和熹。」
贊曰：坤惟厚載，陰正乎內。〔一〕詩美好逑，〔二〕易稱歸妹。〔三〕祁祁皇孋，言觀貞淑。〔四〕媚茲良哲，承我天祿。班政蘭閨，宣禮椒屋。〔五〕既云德升，亦曰幸進。〔六〕身當隆極，族漸河潤。〔七〕視景爭暉，方山並峻。乘剛多阻，行地必順。〔八〕咎集驕滿，福協貞信。慶延自己，禍成誰釁。
〔一〕　易曰：「坤厚載物。」又曰：「女正位乎內，男正位乎外。」
〔二〕　逑，匹也。詩云：「窈窕淑女，君子好逑。」言后妃有關睢之德，為君子好匹。
〔三〕　兌下震上，歸妹卦也。婦人謂嫁曰歸，妹為少女之稱。兌為少陰，震為長陽，少陰而承長陽，悅以動之，歸妹之象也。以六五與九二相應，五為王侯，故易言「帝乙歸妹」。
〔四〕　祁祁，眾多也。孋亦儷也。觀，示也。言諸后皆示其貞淑，配皇為儷。案字書無「孋」字，相傳音麗，蕭該音離。
〔五〕　班固西都賦曰：「後宮則掖庭椒房，后妃之室。蘭林蕙草，披香發越。」蘭林，殿名，故言蘭閨。椒屋即椒房也。
〔六〕　德升謂馬、鄧等也。幸進謂閻、何之類也。
〔七〕　公羊傳曰「河海潤千里」也。
〔八〕　易屯卦象曰：「六二之難，乘剛也。」又坤卦曰：「牝馬地類，行地無疆。」王弼注云：「地之所以得無疆者，以卑順行之故也。」
漢制，皇女皆封縣公主，儀服同列侯。〔一〕其尊崇者，加號長公主，儀服同蕃王。〔二〕諸王女皆封鄉、亭公主，儀服同鄉、亭侯。〔三〕肅宗唯特封東平憲王蒼、琅邪孝王京女為縣公主。〔四〕其後安帝、桓帝妹亦封長公主，同之皇女。〔五〕其皇女封公主者，所生之子襲母封為列侯，〔六〕皆傳國於後。鄉、亭之封，則不傳襲。其職僚品秩，事在百官志。〔七〕不足別載，故附于后紀末。
〔一〕　漢法，大縣侯視三公。
〔二〕　蔡邕曰：「帝女曰公主，姊妹曰長公主。」建武十五年，封（武）〔舞〕陽公主為長公主，即是帝女尊崇亦為長，非惟姊妹也。輿服志曰「長公主赤剡軿車，與諸侯同綬」也。
〔三〕　鄉、亭侯視中二千石。
〔四〕　東平王傳曰：「封蒼女五人為縣公主。」孝王女，傳不見其數。
〔五〕　案：鄧禹玄孫少府褒尚舞陰長公主，耿弇曾孫侍中良尚（漢）〔濮〕陽長公主，岑彭玄孫魏郡守熙尚涅陽長公主，來歙玄孫虎賁中郎將定尚平氏長公主，並安帝妹也。長社、益陽公主，桓帝妹也。解見上。
〔六〕　溤定，獲嘉公主子，襲封獲嘉侯；馮奮，平陽公主子，襲封平陽侯。此其類也。
〔七〕　沈約謝儼傳曰：「范曄所撰十志，一皆託儼。搜撰垂畢，遇曄敗，悉蠟以覆車。宋文帝令丹陽尹徐湛之就儼尋求，巳不復得，一代以為恨。其志今闕。」續漢志曰：「諸公主家令一人，六百石；丞一人，三百石；其餘屬吏，增減無常。」漢官儀曰「長公主傅一人，私府長一人，食官一人，永巷長一人，家令一人，秩皆六百石，各有員吏。而鄉公主傅一人，秩六百石，僕一人，六百石，家丞一人，三百石」也。
皇女義王，建武十五年封舞陽長公主，適（延）陵鄉侯太僕梁松。〔一〕松坐誹謗誅。
〔一〕　舞陽，縣，屬潁川郡。松，梁統之子。其傳云：「尚光武女舞陰公主。」又鄧訓傳：「舞陰公主子梁扈，有罪，訓與交通。」此云舞陽，誤也。
皇女中禮，十五年封涅陽公主，適顯親侯大鴻臚竇固，〔一〕肅宗尊為長公主。
〔一〕　涅陽，屬南陽郡。顯親，縣，屬漢陽郡。固，竇融子。
皇女紅夫，十五年封館陶公主，適駙馬都尉韓光。光坐與淮陽王延謀反誅。皇女禮劉，十七年封淯陽公主，適陽安侯長樂少府郭璜。〔一〕璜坐與竇憲謀反誅。
〔一〕　璜，郭況子也。
皇女綬，〔一〕二十一年封酈邑公主，適新陽侯世子陰豐。豐害主，誅死。〔二〕
〔一〕　「綬」一作「緩」。
〔二〕　酈，縣，屬南陽郡，音擲亦反。新陽，縣，屬汝南郡。豐，陰就子。世祖五女。
皇女姬，永平二年封獲嘉長公主，適楊邑侯將作大匠馮柱。〔一〕
〔一〕　獲嘉，縣，屬河內郡。楊邑，縣，屬太原郡。柱，（馬）〔馮〕魴子。
皇女奴，三年封平陽公主，〔一〕適大鴻臚馮順。〔二〕
〔一〕　平陽，縣，屬河東郡。
〔二〕　馮勤子也。
皇女迎，〔一〕三年封隆慮公主，〔二〕適牟平侯耿襲。〔三〕
〔一〕　「迎」或作「延」。
〔二〕　隆慮，縣，屬河內郡。
〔三〕　牟平，縣，屬東萊郡。襲，耿弇弟舒之子。
皇女次，三年封平氏公主。〔一〕
〔一〕　平氏，縣，屬南陽郡。既不言所適，不顯始終，蓋史闕之也。它皆倣此。
皇女致，三年封沁水公主，〔一〕適高密侯鄧乾。〔二〕
〔一〕　沁水，縣，屬河內郡。
〔二〕　乾，鄧震之子，禹之孫。
皇女小姬，十二年封平皋公主，〔一〕適昌安侯侍中鄧蕃。〔二〕
〔一〕　平皋，縣，屬河內郡。
〔二〕　昌安，縣，屬高密國。蕃，鄧襲子，禹之孫也。
皇女仲，十七年封浚儀公主，適軮侯〔一〕黃門侍郎王度。〔二〕
〔一〕　「軮」，志作「軑」，音〈亻大〉。師古曰：又音徒系反。
〔二〕　軮，縣，屬江夏郡。度，王符子，霸之孫。
皇女惠，十七年封武安公主，適征羌侯世子黃門侍郎來棱，〔一〕安帝尊為長公主。
〔一〕　征羌，縣，屬汝南郡。棱，褒之子，歙之孫。
皇女臣，建初元年封魯陽公主。〔一〕
〔一〕　魯陽，縣，屬南陽郡。
皇女小迎，元年封樂平公主。〔一〕
〔一〕　樂平，太清縣，屬東郡，章帝更名。
皇女小民，元年封成安公主。〔一〕
〔一〕　成安，縣，屬潁川郡。顯宗十一女。
皇女男，建初四年封武德長公主。皇女王，四年封平邑公主〔一〕，適黃門侍郎馮由。
〔一〕　平邑，縣，屬代郡，今魏郡昌樂東北又有平邑城。
皇女吉，永元五年封陰安公主。〔一〕
〔一〕　陰安，縣，屬魏郡。肅宗三女。
皇女保，延平元年封脩武長公主。〔一〕
〔一〕　脩武，縣，屬河內郡。
皇女成，元年封共邑公主。〔一〕
〔一〕　共，縣，屬河內郡。
皇女利，元年封臨潁公主。〔一〕適即墨侯侍中賈建。〔二〕
〔一〕　縣，屬潁川郡。
〔二〕　即墨，縣，屬膠東國。建，賈參子，復之曾孫。
皇女興，元年封聞喜公主。〔一〕
〔一〕　聞喜，縣，屬河東郡。
和帝四女。
皇女生，永和三年封舞陽長公主。皇女成男，三年封冠軍長公主。〔一〕
〔一〕　冠軍，縣，屬南陽郡。
皇女廣，永和六年封汝陽長公主。〔一〕
〔一〕　汝陽，縣，屬汝南郡。
順帝三女。
皇女華，延熹元年封陽安長公主，適不其侯輔國將軍伏完。〔一〕
〔一〕　完，伏湛（五）〔七〕世孫。
皇女堅，七年封潁陰長公主。〔一〕
〔一〕　潁陰，縣，屬潁川郡。
皇女脩，九年封陽翟長公主。
桓帝三女。
皇女某，光和三年封萬年公主。
靈帝一女。
校勘記
四三六頁　二行　更封顯長社（縣）侯　按：王先謙謂「縣」字衍，今據刪。
四三六頁　六行　油犍軿車　按：校補謂今續志作「油畫軿車」。
四三六頁一０行　司徒劉（喜）〔熹〕　據錢大昭說改。按：校補謂本書安紀、順紀皆作「熹」，通鑑亦作「熹」，惟袁宏後漢紀兩見皆作「喜」。
四三七頁一一行　又何不早徵諸王子　按：「又」原訛「人」，逕改正。
四三八頁　七行　妠（妠）娶也　陳景雲謂下「妠」字衍，今據刪。
四三八頁一０行　時（西）河〔西〕擾亂　陳景雲謂「西河」當作「河西」，今據改。
四四二頁　六行　詔安平王豹　按：校補引錢大昭說，謂「豹」疑當作「續」。
四四二頁一二行　石蠡吾侯翼子桓帝兄　按：正文云「帝弟平原王石」，此云「桓帝兄」，必有一誤。
四四二頁一四行　腰已下為匣　按：「下」原訛「而」，逕改正。
四四四頁　一行　漢（書）舊儀　按：當依衛宏傳作「漢舊儀」，「書」字衍，今刪。
四四四頁　七行　至延熹（三）〔二〕年　據汲本、殿本改。
四四四頁　九行　桓帝鄧皇后諱猛女　按：東觀記云「字猛」，無「女」字。續天文志同。
四四四頁一二行　改姓為薄　按：袁紀「薄」作「亳」。
四四五頁　二行　又封統弟秉為淯陽侯　按：袁紀「秉」作「庾」，「淯」作「育」。
四四五頁一０行　父（諱）武　殿本無此三字，考證謂監本此三字是注文，依宋本刪。　今按：各舊本此三字皆作正文，與北監本不同。考證所云之「宋本」，不知宋刊何本也。　又按：校補引顧炎武說，謂「諱」字衍，今據刪。
四四五頁一二行　立解犢亭侯宏　按：王先謙謂「犢」當作「瀆」。
四四六頁　六行　太后母卒於比景〔太〕后感疾而崩　據王鳴盛說及通鑑補。
四四七頁　九行　〔重〕免官自殺　據汲本、殿本補。按：王先謙謂疑當作「免重官，重自殺」，而傳寫倒脫也。
四四八頁　一行　肅宗宋貴人之從曾孫也　按：刊誤謂宋貴人安得有從曾孫姓宋者，當是漏一「父」字。
四五０頁　三行　聰敏有才明能書會計　按：「明能」二字疑訛倒，御覽一四五引，正作「聰敏有才能，明書會計」。
四五０頁　四行　選入掖庭　按：御覽一四五引，下有「為何后所酖」五字。
四五三頁　三行　符節令孫徽　按：御覽八一八引華嶠後漢書，「徽」作「微」，袁紀作「儼」。
四五三頁一四行　操追大怒　按：校補引錢大昭說，謂閩本無「追」字。
四五四頁　三行　閉戶藏壁中　按：刊誤謂案文「閉戶」上少一「后」字。
四五五頁　五行　自後四十一年魏景（初）〔元〕元年薨　校補引周壽昌說，謂自後四十一年，案魏志為魏主奐景元元年。志載其年六月己未，故漢獻帝夫人節薨。此作「景初」，誤。景初乃魏明帝紀元也。今據改。
四五六頁　八行　歸妹之象也　按：「歸」原訛「嫁」，逕據汲本、殿本改正。
四五七頁　七行　封（武）〔舞〕陽公主為長公主　據校補改。　按：校補謂下文皇女義王注文及注釋均作「舞陽」，則此注作「武陽」誤。
四五七頁一一行　尚（漢）〔濮〕陽長公主　集解引錢大昭說，謂「漢陽」當從耿弇傳作「濮陽」。今據改。
四五七頁一二行　長社益陽公主桓帝妹也　按：集解引惠棟說，謂長社公主桓帝姊，注誤為桓帝妹。
四五七頁一三行　馮定獲嘉公主子襲封獲嘉侯　按：張森楷校勘記謂案馮魴傳，襲封獲嘉侯者乃定弟石，非定也。
