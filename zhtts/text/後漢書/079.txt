△卷七十三　　劉虞公孫瓚陶謙列傳第六十三
劉虞字伯安，東海郯人也。〔一〕祖父嘉，光祿勳。虞初舉孝廉，稍遷幽州刺史，民夷感其德化，自鮮卑、烏桓、夫餘、穢貊之輩，皆隨時朝貢，無敢擾邊者，百姓歌悅之。公事去官。中平初，黃巾作亂，攻破冀州諸郡，拜虞甘陵相，綏撫荒餘，以蔬儉率下。遷宗正。
〔一〕　謝承書曰：「虞父舒，丹陽太守。虞通五經，東海（王）恭〔王〕之後。」
後車騎將軍張溫討賊邊章等，發幽州烏桓三千突騎，而牢稟逋懸，皆畔還本國。〔一〕前中山相張純私謂前太山太守張舉曰：「今烏桓既畔，皆願為亂，涼州賊起，朝廷不能禁。又洛陽人妻生子兩頭，此漢祚衰盡，天下有兩主之徵也。子若與吾共率烏桓之眾以起兵，庶幾可定大業。」舉因然之。四年，純等遂與烏桓大人共連盟，攻薊下，燔燒城郭，虜略百姓，殺護烏桓校尉箕稠、右北平太守劉政、遼東太守陽終等，眾至十餘萬，屯肥如。〔二〕舉稱「天子」，純稱「彌天將軍安定王」，移書州郡，云舉當代漢，告天子避位，敕公卿奉迎。純又使烏桓峭王等〔三〕步騎五萬，入青冀二州，攻破清河、平原，殺害吏民。朝廷以虞威信素著，恩積北方，明年，復拜幽州牧。虞到薊，罷省屯兵，務廣恩信。遣使告峭王等以朝恩寬弘，開許善路。又設賞購舉、純。舉、純走出塞，餘皆降散。純為其客王政所殺，送首詣虞。靈帝遣使者就拜太尉，封容丘侯。〔四〕
〔一〕　前書音義曰：「牢，賈直也。」稟，食也。言軍糧不續也。
〔二〕　肥如，縣，屬遼西郡，故城在今平州。
〔三〕　峭音七笑反。
〔四〕　容丘，縣，屬東海郡。
及董卓秉政，遣使者授虞大司馬，進封襄賁侯。初平元年，復徵代袁隗為太傅。道路隔塞，王命竟不得達。舊幽部應接荒外，資費甚廣，歲常割青、冀賦調二億有餘，以給足之。時處處斷絕，委輸不至，而虞務存寬政，勸督農植，開上谷胡巿之利，通漁陽鹽鐵之饒，民悅年登，穀石三十。青、徐士庶避黃巾之難歸虞者百餘萬口，皆收視溫恤，為安立生業，流民皆忘其遷徙。虞雖為上公，天性節約，敝衣繩履，食無兼肉，遠近豪俊夙僭奢者，莫不改操而歸心焉。〔一〕
〔一〕　夙猶舊也。
初，詔令公孫瓚討烏桓，受虞節度。瓚但務會徒眾以自強大，而縱任部曲，頗侵擾百姓，而虞為政仁愛，念利民物，由是與瓚漸不相平。二年，冀州刺史韓馥、勃海太守袁紹及山東諸將議，以朝廷幼沖，逼於董卓，〔一〕遠隔關塞，不知存否，以虞宗室長者，欲立為主。乃遣故樂浪太守張岐等齎議，上虞尊號。虞見岐等，厲色叱之曰：「今天下崩亂，主上蒙塵。〔二〕吾被重恩，未能清雪國恥。諸君各據州郡，宜共戮力，〔三〕盡心王室，而反造逆謀，以相垢誤邪！」固拒之。馥等又請虞領尚書事，承制封拜，復不聽。遂收斬使人。於是選掾右北平田疇、從事鮮于銀〔四〕蒙險閒行，奉使長安。獻帝既思東歸，見疇等大悅。時虞子和為侍中，因此遣和潛從武關出，告虞將兵來迎。道由南陽，後將軍袁術聞其狀，遂質和，使報虞遣兵俱西。虞乃使數千騎就和奉迎天子，而術竟不遣之。
〔一〕　時獻帝年十歲。
〔二〕　左傳曰，周襄王出奔于鄭，魯臧文仲曰：「天子蒙塵于外。」
〔三〕　說文曰：「戮力，并力也。」左傳曰：「戮力同心。」音力凋反，又音六。
〔四〕　魏志曰：「疇字子春，右北平無終人。好讀書，善擊劍。劉虞署為從事。太祖北征烏桓，令疇將眾（止）〔上〕徐無，出盧龍，歷平剛，登白狼堆。去柳城二百餘里，虜乃驚，太祖與戰，大斬獲，論功封疇。疇上疏自陳，太祖令夏侯惇喻之。疇曰：『豈可賣盧龍塞以易賞祿哉？』」
初，公孫瓚知術詐，固止虞遣兵，虞不從，瓚乃陰勸術執和，使奪其兵，自是與瓚仇怨益深。和尋得逃術還北，復為袁紹所留。瓚既累為紹所敗，而猶攻之不已，虞患其黷武，〔一〕且慮得志不可復制，固不許行，而稍節其稟假。瓚怒，屢違節度，又復侵犯百姓。虞所賚賞典當胡夷，〔二〕瓚數抄奪之。積不能禁，乃遣驛使奉章陳其暴掠之罪，瓚亦上虞稟糧不周，二奏交馳，互相非毀，朝廷依違而已。瓚乃築京於薊城以備虞。〔三〕虞數請瓚，輒稱病不應。虞乃密謀討之，以告東曹掾右北平魏攸。攸曰：「今天下引領，以公為歸，謀臣爪牙，不可無也。瓚文武才力足恃，雖有小惡，固宜容忍。」虞乃止。
〔一〕　黷猶慢也，數也。尚書曰「黷于祭祀」也。
〔二〕　當音丁浪反。
〔三〕　京，高丘也，言高築丘壘以備虞焉。解見獻帝紀。
頃之攸卒，而積忿不已。四年冬，遂自率諸屯兵眾合十萬人以攻瓚。將行，從事代郡程緒免冑而前曰：「公孫瓚雖有過惡，而罪名未正。明公不先告曉使得改行，而兵起蕭牆，非國之利。加勝敗難保，不如駐兵，以武臨之，瓚必悔禍謝罪，所謂不戰而服人者也。」虞以緒臨事沮議，遂斬之以徇。戒軍士曰：「無傷餘人，殺一伯珪而已。」時州從事公孫紀者，瓚以同姓厚待遇之。紀知虞謀而夜告瓚。瓚時部曲放散在外，倉卒自懼不免，乃掘東城欲走。虞兵不習戰，又愛人廬舍，敕不聽焚燒，急攻圍不下。瓚乃簡募銳士數百人，因風縱火，直衝突之。虞遂大敗，與官屬北奔居庸縣。〔一〕瓚追攻之，三日城陷，遂執虞并妻子還薊，猶使領州文書。會天子遣使者段訓增虞封邑，督六州事；拜瓚前將軍，封易侯，假節督幽、并、（司）〔青〕、冀。瓚乃誣虞前與袁紹等欲稱尊號，脅訓斬虞於薊市。先坐而呪曰：「若虞應為天子者，天當風雨以相救。」時旱埶炎盛，遂斬焉。傳首京師，故吏尾敦於路劫虞首歸葬之。〔二〕瓚乃上訓為幽州刺史。虞以恩厚得眾，懷被北州，百姓流舊，莫不痛惜焉。
〔一〕　居庸縣屬上谷郡，有關。
〔二〕　尾敦，姓名。
初，虞以儉素為操，冠敝不改，乃就補其穿。及遇害，瓚兵搜其內，而妻妾服羅紈，盛綺飾，時人以此疑之。和後從袁紹報瓚云。
公孫瓚字伯珪，遼西令支人也。〔一〕家世二千石。瓚以母賤，遂為郡小吏。為人美姿貌，大音聲，言事辯慧。〔二〕太守奇其才，以女妻之。〔三〕後從涿郡盧植學於緱氏山中，略見書傳。舉上計吏。太守劉君坐事檻車徵，官法不聽吏下親近，瓚乃改容服，詐稱侍卒，身執徒養，御車到洛陽。太守當徙日南，瓚具豚酒於北芒上，祭辭先人，酹觴祝曰：「昔為人子，今為人臣，當詣日南。日南多瘴氣，恐或不還，便當長辭墳塋。」慷慨悲泣，再拜而去，觀者莫不歎息。既行，於道得赦。
〔一〕　令音力定反。支音巨移反。
〔二〕　典略曰：「瓚性辯慧，每白事，常兼數曹，無有忘誤。」
〔三〕　魏志曰：「侯太守妻之以女。」
瓚還郡，舉孝廉，除遼東屬國長史。嘗從數十騎出行塞下，卒逢鮮卑數百騎。瓚乃退入空亭，約其從者曰：「今不奔之，則死盡矣。」乃自持兩刃矛，馳出衝賊，殺傷數十人，瓚左右亦亡其半，遂得免。
中平中，以瓚督烏桓突騎，車騎將軍張溫討涼州賊。〔一〕會烏桓反畔，與賊張純等攻擊薊中，瓚率所領追討純等有功，遷騎都尉。張純復與畔胡丘力居等寇漁陽、河閒、勃海，入平原，多所殺略。瓚追擊戰於屬國石門，〔二〕虜遂大敗，棄妻子踰塞走，悉得其所略男女。瓚深入無繼，反為丘力居等所圍於遼西管子城，二百餘日，糧盡食馬，馬盡煮弩楯，力戰不敵，乃與士卒辭訣，各分散還。時多雨雪，隊阬死者十五六，虜亦飢困，遠走柳城。詔拜瓚降虜校尉，封都亭侯，復兼領屬國長史。職統戎馬，連接邊寇。每聞有警，瓚輒厲色憤怒，如赴讎敵，望塵奔逐，或繼之以夜戰。虜識瓚聲，憚其勇，莫敢抗犯。
〔一〕　賊即邊章等。
〔二〕　石門，山名，在今營州柳城縣西南。
瓚常與善射之士數十人，皆乘白馬，以為左右翼，自號「白馬義從」。烏桓更相告語，避白馬長史。乃畫作瓚形，馳騎射之，中者咸稱萬歲。虜自此之後，遂遠竄塞外。
瓚志埽滅烏桓，而劉虞欲以恩信招降，由是與虞相忤。初平二年，青、徐黃巾三十萬眾入勃海界，欲與黑山合。瓚率步騎二萬人，逆擊於東光南，大破之，〔一〕斬首三萬餘級。賊棄其車重數萬兩，奔走度河。瓚因其半濟薄之，賊復大破，死者數萬，流血丹水，收得生口七萬餘人，車甲財物不可勝筭，威名大震。拜奮武將軍，封薊侯。
〔一〕　東光，今滄州縣。
瓚既諫劉虞遣兵就袁術，而懼術知怨之，乃使從弟越將千餘騎詣術自結。術遣越隨其將孫堅，擊袁紹將周昕，越為流矢所中死。瓚因此怒紹，遂出軍屯槃河，將以報紹。〔一〕乃上疏曰：「臣聞皇羲已來，君臣道著，張禮以導人，設刑以禁暴。今車騎將軍袁紹，託承先軌，爵任崇厚，而性本淫亂，情行浮薄。昔為司隸，值國多難，太后承攝，何氏輔朝。〔二〕紹不能舉直措枉，而專為邪媚，招來不軌，疑誤社稷，至令丁原焚燒孟津，〔三〕董卓造為亂始。紹罪一也。卓既無禮，帝主見質。紹不能開設權謀，以濟君父，而棄置節傳，〔四〕迸竄逃亡。忝辱爵命，背違人主，紹罪二也。紹為勃海，當攻董卓，而默選戎馬，不告父兄，至使太傅一門，纍然同斃。不仁不孝，紹罪三也。〔五〕紹既興兵，涉歷二載，不恤國難，廣自封植。乃多引資糧，專為不急，割刻無方，考責百姓，其為痛怨，莫不咨嗟。紹罪四也。逼迫韓馥，竊奪其州，矯刻金玉，以為印璽，每有所下，輒皁囊施檢，文稱詔書。〔六〕昔亡新僭侈，漸以即真。〔七〕觀紹所擬，將必階亂。〔八〕紹罪五也。紹令星工伺望祥妖，〔九〕賂遺財貨，與共飲食，剋會期日，攻鈔郡縣。此豈大臣所當施為？紹罪六也。紹與故虎牙都尉劉勳，首共造兵，勳降服張楊，累有功效，而以小忿枉加酷害。信用讒慝，濟其無道，紹罪七也。故上谷太守高焉，故甘陵相姚貢，紹以貪惏，〔一０〕橫責其錢，錢不備畢，二人并命。紹罪八也。春秋之義，子以母貴。〔一一〕紹母親為傅婢，地實微賤，據職高重，享福豐隆。有苟進之志，無虛退之心，紹罪九也。又長沙太守孫堅，前領豫州刺史，遂能驅走董卓，埽除陵廟，忠勤王室，其功莫大。紹遣小將盜居其位，斷絕堅糧，不得深入，使董卓久不服誅。紹罪十也。昔姬周政弱，王道陵遲，天子遷徙，諸侯背畔，故齊桓立柯（會）〔亭〕之盟，〔一二〕晉文為踐土之會，〔一三〕伐荊楚以致菁茅，〔一四〕誅曹、衛以章無禮。〔一五〕臣雖闒茸，名非先賢，〔一六〕蒙被朝恩，負荷重任，職在鈇鉞，奉辭伐罪，〔一七〕輒與諸將州郡共討紹等。若大事克捷，罪人斯得，〔一八〕庶續桓文忠誠之效。」遂舉兵攻紹，於是冀州諸城悉畔從瓚。
〔一〕　般即爾雅九河鉤槃之河也。其枯河在今滄州樂陵縣東南。
〔二〕　謂何進也。
〔三〕　續漢書曰：「何進欲誅中常侍趙忠等，進乃詐令武猛都尉丁原放兵數千人，為賊於河內，稱『黑山伯』，上事以誅忠等為辭，燒平陰、河津莫府人舍，以怖動太后。」
〔四〕　傳音丁戀反。
〔五〕　左傳曰：「兩釋纍囚。」杜預曰：「纍，繫也。」前書音義曰：「諸不以罪死曰纍。」斃，踣也。董卓恨紹起兵山東，乃誅紹叔父太傅隗，及宗族在京師者，盡誅滅之。
〔六〕　漢官儀曰：「凡章表皆啟封，其言密事得皁囊。」說文曰：「檢，書署也。」今俗謂之排，其字從「木」。
〔七〕　亡新，王莽。
〔八〕　階，梯也。詩曰：「職為亂階。」
〔九〕　星工，善星者。
〔一０〕惏音力含反。
〔一一〕公羊傳曰「桓公幼而貴，隱公長而卑，子以母貴，母以子貴」也。
〔一二〕春秋：「公會齊侯盟于柯。」公羊傳曰：「齊桓公之信著于天下，自柯之盟始也。」
〔一三〕踐土，鄭地也。左傳，周襄王出居於鄭，晉文公重耳為踐土之會，率諸侯朝天子，以成霸功。
〔一四〕菁茅，靈茅，以供祭祀也。左傳曰僖四年，齊桓伐楚，責之曰：「爾貢苞茅不入，王祭不供，無以縮酒，寡人是徵。」
〔一五〕　左傳僖二十八年，晉侯伐曹，假道于衛，衛人不許，還自河南濟，侵曹伐衛，責其無禮也。
〔一六〕　闒猶下也。茸，細也。闒音吐盍反。昔音人勇反。
〔一七〕　鈇音方于反。莝，刃也。鉞，斧也。
〔一八〕　尚書：「周公東征，三年，罪人斯得。」
紹懼，乃以所佩勃海太守印綬授瓚從弟範，遣之郡，欲以相結。而範遂背紹，領勃海兵以助瓚。瓚乃自署其將帥為青、冀、兗三州刺史，又悉置郡縣守令，與紹大戰於界橋。〔一〕瓚軍敗還薊。紹遣將崔巨業將兵數萬攻圍故安不下，退軍南還。瓚將步騎三萬人追擊於巨馬水，〔二〕大破其眾，死者七八千〔人〕。乘勝而南，攻下郡縣，遂至平原，乃遣其青州刺史田揩據有齊地。紹復遣兵數萬與揩連戰二年，糧食並盡，士卒疲困，互掠百姓，野無青草。〔三〕紹乃遣子譚為青州刺史，揩與戰，敗退還。
〔一〕　橋名。解見獻帝紀。
〔二〕　水在幽州歸義縣界，自易州遒縣界流入。
〔三〕　左傳齊侯伐魯，語展喜曰：「室如懸罄，野無青草，何恃而不恐？」
是歲，瓚破禽劉虞，盡有幽州之地，猛志益盛。前此有童謠曰：「燕南垂，趙北際，中央不合大如礪，唯有此中可避世。」瓚自以為易地當之，遂徙鎮焉。〔一〕乃盛修營壘，樓觀數十，臨易河，通遼海。
〔一〕　前書易縣屬涿郡，續漢志曰屬河閒。瓚所居易京故城在今幽州歸義縣南十八里。
劉虞從事漁陽鮮于輔等，合率州兵，欲共報瓚。輔以燕國閻柔素有恩信，推為烏桓司馬。柔招誘胡漢數萬人，與瓚所置漁陽太守鄒丹戰于潞北，斬丹等四千餘級。烏桓峭王感虞恩德，率種人及鮮卑七千餘騎，共輔南迎虞子和，與袁紹將麴義合兵十萬，共攻瓚。興平二年，破瓚於鮑丘，〔一〕斬首二萬餘級。瓚遂保易京，開置屯田，稍得自支。相持歲餘，麴義軍糧盡，士卒飢困，餘眾數千人退走。瓚徼破之，盡得其車重。
〔一〕　鮑丘，水名也，又名路水，在今幽州漁陽縣。
是時旱蝗穀貴，民相食。瓚恃其才力，不恤百姓，記過忘善，睚眥必報，州里善士名在其右者，必以法害之。常言「衣冠皆自以職分富貴，不謝人惠」。故所寵愛，類多商販庸兒。所在侵暴，百姓怨之。於是代郡、廣陽、上谷、右北平各殺瓚所置長吏，復與輔、和兵合。瓚慮有非常，乃居於高京，以鐵為門。斥去左右，男人七歲以上不得入易門。專侍姬妾，其文簿書記皆汲而上之。令婦人習為大言聲，使聞數百步，以傳宣教令。疏遠賓客，無所親信，故謀臣猛將，稍有乖散。自此之後，希復攻戰。或問其故。瓚曰：「我昔驅畔胡於塞表，埽黃巾於孟津，當此之時，謂天下指麾可定。〔一〕至於今日，兵革方始，觀此非我所決，不如休兵力耕，以救凶年。兵法百樓不攻。今吾諸營樓樐千里，〔二〕積穀三百萬斛，食此足以待天下之變。」
〔一〕　九州春秋曰：「瓚曰：『始天下兵起，我謂唾掌而決。』」
〔二〕　「樐」即「櫓」字，見說文。釋名曰：「櫓，露也。上無覆屋。」
建安三年，袁紹復大攻瓚。瓚遣子續請救於黑山諸帥，而欲自將突騎直出，傍西山以斷紹後。長史關靖諫曰：「今將軍將士，莫不懷瓦解之心，所以猶能相守者，顧戀其老小，而恃將軍為主故耳。堅守曠日，或可使紹自退。若舍之而出，後無鎮重，易京之危，可立待也。」瓚乃止。紹漸相攻逼，瓚眾日蹙，乃卻，築三重營以自固。
四年春，黑山賊帥張燕與續率兵十萬，三道來救瓚。未及至，瓚乃密使行人齎書告續曰：「昔周末喪亂，僵屍蔽地，以意而推，猶為否也。不圖今日親當其鋒。袁氏之攻，狀若鬼神，梯衝舞吾樓上，鼓角鳴於地中，日窮月急，不遑啟處。鳥厄歸人，滀水陵高，〔一〕汝當碎首於張燕，馳驟以告急。父子天性，不言而動。〔二〕且厲五千鐵騎於北隰之中，〔三〕起火為應，吾當自內出，奮揚威武，決命於斯。不然，吾亡之後，天下雖廣，不容汝足矣。」紹候得其書，〔四〕如期舉火，瓚以為救至，遂便出戰。紹設伏，瓚遂大敗，復還保中小城。自計必無全，乃悉縊其姊妹妻子，然後引火自焚。紹兵趣登臺斬之。
〔一〕　滀音丑六反，喻急也。
〔二〕　言相感也。
〔三〕　下溼曰隰。
〔四〕　獻帝春秋「候者得書，紹使陳琳易其詞」，即此書。
關靖見瓚敗，歎恨曰：「前若不止將軍自行，未必不濟。吾聞君子陷人於危，必同其難，豈可以獨生乎！」乃策馬赴紹軍而死。續為屠各所殺。〔一〕田揩與袁紹戰死。
〔一〕　屠各，胡號。
鮮于輔將其眾歸曹操，操以輔為度遼將軍，封都亭侯。閻柔將部曲曹操擊烏桓，拜護烏桓校尉，封關內侯。
張燕既為紹所敗，人眾稍散。曹操將定冀州，乃率眾詣鄴降，拜平北將軍，封安國亭侯。
論曰：自帝室王公之冑，皆生長脂腴，不知稼穡，其能厲行飭身，卓然不群者，或未聞焉。〔一〕劉虞守道慕名，以忠厚自牧。〔二〕美哉乎，季漢之名宗子也！若虞瓚無閒，同情共力，糾人完聚，蓄保燕、薊之饒，〔三〕繕兵昭武，〔四〕以臨群雄之隙，舍諸天運，徵乎人文，則古之休烈，何遠之有！〔五〕
〔一〕　前書班固曰：「夫唯大雅，卓爾不群者，河閒獻王之謂與？」故論引焉。
〔二〕　牧，養也。易曰：「卑以自牧。」
〔三〕　糾，收也。
〔四〕　繕，修也。左傳曰：「繕甲兵。」
〔五〕　天運猶天命也。人文猶人事也。易曰「觀乎人文，以化成天下」。
陶謙字恭祖，丹陽人也。〔一〕少為諸生，仕州郡，〔二〕四遷為車騎將軍張溫司馬，西討邊章。會徐州黃巾起，以謙為徐州刺史，擊黃巾，大破走之，境內晏然。
〔一〕　丹陽郡丹陽縣人也。吳書曰：「陶謙父，故餘姚長。謙少孤，始以不羈聞於縣中。年十四，猶綴帛為幡，乘竹馬而戲，邑中兒童皆隨之。故倉梧太守同縣甘公出遇之，見其容貌，異而呼之，與語甚悅，許妻以女。甘夫人怒曰：『陶家兒遨戲無度，於何以女許之？』甘公曰：『彼有奇表，長必大成。』遂與之。」
〔二〕　吳書曰：「陶謙察孝廉，拜尚書郎，除舒令。郡太守張磐，同郡先輩，與謙父友，謙恥為之屈。嘗〔以〕舞屬謙，謙不為起，固強之乃舞，舞又不轉。磐曰：『不當轉邪？』曰：『不可轉，轉則勝人。』」
時董卓雖誅，而李傕、郭汜作亂關中。是時四方斷絕，謙每遣使閒行，奉貢西京。詔遷為徐州牧，加安東將軍，封溧陽侯。〔一〕是時徐方百姓殷盛，穀實甚豐，流民多歸之。而謙信用非所，刑政不理。別駕從事趙昱，知名士也，而以忠直見疏，出為廣陵太守。〔二〕曹宏等讒慝小人，謙甚親任之，良善多被其害。由斯漸亂。下邳（閻）〔闕〕宣自稱「天子」，謙始與合從，後遂殺之而并其眾。
〔一〕　溧陽今宣州縣也。溧音栗。
〔二〕　謝承書曰：「謙奏昱茂才，遷為太守。」
初，曹操父嵩避難琅邪，時謙別將守陰平，〔一〕士卒利嵩財寶，遂襲殺之。初平四年，曹操擊謙，破彭城傅陽。〔二〕謙退保郯，操攻之不能克，乃還。過拔取慮、雎陵、夏丘，皆屠之。〔三〕凡殺男女數十萬人，雞犬無餘，泗水為之不流，自是五縣城保，無復行跡。初三輔遭李傕亂，百姓流移依謙者皆殲。〔四〕
〔一〕　縣名，屬東海國，故城在今沂州承縣西南。
〔二〕　縣名，屬彭城國，本春秋時偪陽也。楚宣王滅宋，改曰傅陽，故城在今沂州承縣南。
〔三〕　取慮音秋閭，縣名，屬下邳郡，故城在今泗州下邳縣西南。雎陵，縣，在下邳縣東南。夏丘，縣，屬沛郡，故城今泗州虹縣是。
〔四〕　殲、盡也。左傳曰：「門官殲焉。」
興平元年，曹操復擊謙，略定琅邪、東海諸縣，謙懼不免，欲走歸丹陽。會張邈迎呂布據兗州，操還擊布。是歲，謙病死。
初，同郡人笮融，〔一〕聚眾數百，往依於謙，謙使督廣陵、下邳、彭城運糧。遂斷三郡委輪，大起浮屠寺。〔二〕上累金盤，下為重樓，又堂閣周回，可容三千許人，作黃金塗像，衣以錦綵。每浴佛，輒多設飲飯，布席於路，其有就食及觀者且萬餘人。〔三〕及曹操擊謙，徐方不安，融乃將男女萬口、馬三千匹走廣陵。廣陵太守趙昱待以賓禮。融利廣陵資貨，遂乘酒酣殺昱，放兵大掠，因以過江，南奔豫章，殺郡守朱皓，入據其城。後為楊州刺史劉繇所破，走入山中，為人所殺。
〔一〕　笮音側格反。
〔二〕　浮屠，佛也。解見西羌傳。
〔三〕　獻帝春秋曰：「融敷席方四五里，費以巨萬。」
昱字元達，琅邪人。清己疾惡，潛志好學，雖親友希得見之。為人耳不邪聽，目不妄視。太僕种拂舉為方正。
贊曰：襄賁勵德，維城燕北。〔一〕仁能洽下，忠以衛國。伯珪疏獷，武才趫猛。〔二〕虞好無終，紹埶難並。徐方殲耗，實謙為梗。
〔一〕　勵，勉也。
〔二〕　趫音去驕反。
校勘記
二三五三頁　六行　東海（王）恭〔王〕之後　刊誤謂「王恭」當作「恭王」。按：魏志公孫瓚傳裴注引吳書亦作「東海恭王」，今據改。
二三五三頁　七行　前中山相張純　集解引錢大昕說，謂南匈奴、烏桓傳俱作「前中山太守」。按：張森楷校勘記謂中山是國，兩漢初未為郡，不應有太守，作「相」是也，兩傳自誤耳。
二三五五頁一三行　疇字子春　按：魏志「春」作「泰」，袁紀同。
二三五五頁一三行　令疇將眾（止）〔上〕徐無　據殿本改。按：王先謙謂作「上」是。
二三五五頁一四行　歷平剛　按：魏志「剛」作「岡」。
二三五七頁　三行　使者段訓　「段」原訛「假」，逕改正。按：校補引柳從辰說，謂袁紀「段」作「殷」。
二三五七頁　三行　假節督幽并（司）〔青〕冀　據汲本、殿本改。
二三五八頁一０行　以瓚督烏桓突騎車騎將軍張溫討涼州賊　按：沈家本謂「突騎」下疑有奪字，或是「從」字，或是「屬」字。
二三五八頁一四行　遠走柳城　按：刊誤謂「遠」當作「還」。
二三五九頁　四行　善射之士數十人　按：集解引惠棟說，謂依英雄記「十」當作「千」，數十人安能為左右翼也？
二三五九頁一二行　擊袁紹將周昕　按：殿本考證謂「昕」魏志作「昂」。
二三五九頁一二行　遂出軍屯槃河　魏志「槃」作「磐」。按：槃磐通作。
二三六０頁一三行　故齊桓立柯（會）〔亭〕之盟　集解引錢大昕說，謂「會」當作「亭」。按：魏志裴注引典略作「亭」，今據改。
二三六一頁　二行　般即爾雅九河鉤槃之河也　汲本、殿本「槃」作「般」。按：般、槃、磐三字通作。趙一清謂磐河即般河，水經河水注所謂「東入般縣為般河」也。
二三六二頁　八行　死者七八千〔人〕　據汲本、殿本補。
二三六二頁　八行　乃遣其青州刺史田揩　按：校補謂「揩」魏志作「楷」，通鑑從之。
二三六四頁　三行　我謂唾掌而決　按：汲本、殿本「掌」作「手」。
二三六五頁一四行　糾人完聚蓄保燕薊之饒　刊誤謂「人」下當有一「眾」字。集解引周壽昌說，謂以「糾人完聚」為句，「蓄」字屬下讀亦可，蓄即畜字。校補謂「人」下蓋本有「民」字，乃「糾人民」句，「完聚蓄」句，「保燕、薊之饒」句，唐本避諱，省去「民」字，遂乖文法耳。按：諸說皆言之成理，今依周說，以「蓄」字屬下讀為句。
二三六五頁一四行　舍諸天運　按：殿本考證王會汾謂案文義「舍」當作「合」。
二三六六頁　七行　為車騎將軍張溫司馬　按：集解引惠棟說，謂魏志云參車騎將軍張溫軍事也。
二三六六頁一二行　嘗〔以〕舞屬謙　沈家本謂「嘗」下奪「以」字，當據魏志注補。今據補。
二三六七頁　三行　下邳（閻）〔闕〕宣自稱天子　刊誤謂案紀作「闕宣」；仍云闕黨童子之後，此作「閻」，誤。又集解引惠棟說，謂魏志作「闕」。今據改。
二三六七頁　八行　謙退保郯　按：「郯」原訛「剡」，逕據汲本、殿本改正。
二三六八頁　七行　殺郡守朱皓　按：集解本「皓」作「皓」，引惠棟說，謂皓字文淵，見獻帝春秋，俗作「皓」。
