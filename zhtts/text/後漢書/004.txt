△卷三　　肅宗孝章帝紀第三
肅宗孝章皇帝諱炟，顯宗第五子也。〔一〕母賈貴人。永平三年，立為皇太子。少寬容，好儒術，顯宗器重之。
〔一〕　謚法曰：「溫克令儀曰章。」伏侯古今注曰：「炟之字曰著，音丁達反。」
十八年八月壬子，即皇帝位，年十九。尊皇后曰皇太后。
壬戌，葬孝明皇帝于顯節陵。〔一〕
〔一〕　帝王紀曰：「顯節陵方三百步，高八丈。其地故富壽亭也，西北去洛陽三十七里。」
冬十月丁未，大赦天下。賜民爵，人二級，為父後及孝悌、力田人三級，脫無名數及流人欲占者人一級，爵過公乘得移與子若同產子；鰥、寡、孤、獨、篤〈隆，中“阝改疒”〉、貧不能自存者粟，人三斛。詔曰：「朕以眇身，託于王侯之上，統理萬機，懼失厥中，兢兢業業，未知所濟。深惟守文之主，必建師傅之官。詩不云乎：『不愆不忘，率由舊章。』〔一〕行太尉事節鄉侯憙三世在位，為國元老；〔二〕司空融〔三〕典職六年，勤勞不怠。其以憙為太傅，融為太尉，並錄尚書事〔四〕。『三事大夫，莫肯夙夜』，小雅之所傷也。〔五〕『予違汝弼，汝無面從』，〔六〕股肱之正義也。群后百僚勉思厥職，各貢忠誠，以輔不逮。申敕四方，稱朕意焉。」
〔一〕　詩大雅也。鄭玄云：「愆，過也。率，循也。由，用也。言成王之令德，不過誤，不違失，皆循用舊典文章，謂周公之禮法。」
〔二〕　趙憙，光武時為太尉，明帝時行太尉事，故曰三代在位。元，長也。詩曰：「方叔元老。」
〔三〕　融，牟融。
〔四〕　武帝初以張子孺領尚書事。錄尚書事由此始。
〔五〕　詩雨無正之文也。三事，三公也。鄭玄注云：「幽王在外，三公及諸侯隨而行者，皆無復君臣之禮，不肯晨夜省王。」
〔六〕　尚書益稷之文也。孔安國注云：「我違道，汝當以義輔正我，無面從我。」
十一月戊戌，蜀郡太守第五倫為司空。
詔征西將軍耿秉屯酒泉。〔一〕遣酒泉太守段彭救戊己校尉耿恭。
〔一〕　酒泉，今肅州縣也。前書音義曰：「城下有泉，其味若酒，因名酒泉焉。」
甲辰晦，日有食之。於是避正殿，寑兵，不聽事五日。詔有司各上封事。
十二月癸巳，有司奏言：「孝明皇帝聖德淳茂，劬勞日昃，身御浣衣，〔一〕食無兼珍。澤臻四表，〔二〕遠人慕化，僬僥、儋耳，款塞自至。〔三〕克伐鬼方，開道西域，〔四〕威靈廣被，無思不服。以烝庶為憂，不以天下為樂。備三雍之教，躬養老之禮。作登歌，正予樂，博貫六蓺，〔五〕不舍晝夜。聰明淵塞，著在圖讖。〔六〕至德所感，通於神明。功烈光於四海，仁風行於千載。而深執謙謙，自稱不德，無起寑廟，埽地而祭，除日祀之法，〔七〕省送終之禮，遂藏主於光烈皇后更衣別室。天下聞之，莫不悽愴。陛下至孝烝烝，奉順聖德。臣愚以為更衣在中門之外，處所殊別，宜尊廟曰顯宗，其四時禘祫，於光武之堂，閒祀悉還更衣，〔八〕共進武德之舞，如孝文皇帝祫祭高廟故事。」〔九〕制曰：「可。」
〔一〕　日昃，日昳。尚書曰：「文王自朝至于日中昃，不遑暇食。」
〔二〕　尚書曰：「光被四表。」
〔三〕　款，扣。僬僥、儋耳解見明紀。
〔四〕　鬼方，遠方。易曰：「高宗伐鬼方，三年克之。」
〔五〕　周禮保氏教之六蓺：一曰禮，二曰樂，三曰射，四曰馭，五曰書，六曰數。前書蓺文志（曰）以禮、樂、春秋、易、詩、書為六蓺。博貫謂究極深幽耳。
〔六〕　河圖曰：「圖出代，九天開明，受用嗣興，十代以光。」又括地象曰：「十代禮樂，文雅並出。」謂明帝也。
〔七〕　春秋外傳曰：「日祭，月祀，時享。祖禰則日祭，高曾則月祀，三祧則時享。」今此除日祀之法，從時月之祭。
〔八〕　續漢書曰：「五年再殷祭，三年一祫，五年一禘。父為昭，南向；子為穆，北向。禘以夏四月，祫以冬十月。禘之為言諦，諦審昭穆尊卑之義。祫者，合也。冬十月五穀成，故骨肉合飲食於祖廟，謂之殷祭。四時正祭外，有五月嘗麥，三伏立秋嘗粢盛酎，十月嘗稻等，謂之閒祀，即各于更衣之殿。更衣者，非正處也。園中有寑，有便殿。寑者，陵上正殿。便殿，寑側之別殿，即更衣也。」
〔九〕　前書高廟奏武德、文始、五行之舞。
是歲，牛疫。京師及三州大旱，詔勿收兗、豫、徐州田租、芻稿，其以見穀賑給貧人。
建初元年春正月，詔三州郡國：「方春東作，恐人稍受稟，往來煩劇，或妨耕農。〔一〕其各實覈尤貧者，計所貸并與之。〔二〕流人欲歸本者，郡縣其實稟，令足還到，聽過止官亭，無雇舍宿。長吏親躬，無使貧弱遺脫，小吏豪右得容姦妄。〔三〕詔書既下，勿得稽留，刺史明加督察尤無狀者。」〔四〕
〔一〕　稟，給也。稍（為）〔謂〕少少給之，不頓與。
〔二〕　并音必政反。
〔三〕　前書曰，百石已下有斗食佐史之秩，言小吏也。
〔四〕　無狀謂其罪惡尤大，其狀無可寄言，故云無狀。它皆類此。
丙寅，詔曰：「比年牛多疾疫，墾田減少，穀價頗貴，人以流亡。方春東作，宜及時務。二千石勉勸農桑，弘致勞來。群公庶尹，各推精誠，專急人事。罪非殊死，須立秋案驗。有司明慎選舉，進柔良，退貪猾，順時令，理冤獄。『五教在寬』，帝典所美；〔一〕『愷悌君子』，大雅所歎。〔二〕布告天下，使明知朕意。」
〔一〕　五教謂父義、母慈、兄友、弟恭、子孝也。尚書舜典曰：「汝作司徒，敬敷五教在寬。」
〔二〕　愷，樂；悌，易也。詩大雅泂酌篇曰：「愷悌君子，人之父母。」
酒泉太守段彭討擊車師，大破之。罷戊己校尉官。
二月，武陵澧中蠻叛。〔一〕
〔一〕　武陵，郡，今澧州。水經曰「澧水出武陵充縣西歷山之北」也。
三月甲寅，山陽、東平地震。己巳，詔曰：「朕以無德，奉承大業，夙夜慄慄，不敢荒寧。〔一〕而災異仍見，與政相應。朕既不明，涉道日寡；又選舉乖實，俗吏傷人，官職秏亂，刑罰不中，可不憂與！昔仲弓季氏之家臣，子游武城之小宰，孔子猶誨以賢才，問以得人。〔二〕明政無大小，以得人為本。夫鄉舉里選，必累功勞。今刺史、守相不明真偽，茂才、孝廉歲以百數，既非能顯，而當授之政事，甚無謂也。每尋前世舉人貢士，或起甽畝，不繫閥閱。〔三〕敷奏以言，則文章可採；明試以功，則政有異跡。〔四〕文質彬彬，朕甚嘉之。〔五〕其令太傅、三公、中二千石、二千石、郡國守相舉賢良方正、能直言極諫之士各一人。」
〔一〕　孔安國注尚書曰：「不敢荒怠自安寧。」
〔二〕　論語，仲弓為季氏宰，問政，子曰：「赦小過，舉賢才。」子游為武城宰，孔子謂之曰：「汝得人焉耳乎？」
〔三〕　說文曰：「甽，田中之溝。」音工犬反。史記曰：「明其等曰閥，積其功曰閱。」言前代舉人務取賢才，不拘門地。
〔四〕　敷，陳；奏，進也。令各陳進其言，則知其能否也。尚書曰「敷奏以言，明試以功」，則政之類。
〔五〕　彬彬，雜半之貌。
夏五月辛酉，初舉孝廉、郎中寬博有謀，任典城者，以補長、相。〔一〕
〔一〕　任，堪使也。典，主也。長謂縣長，相謂侯相。
秋七月辛亥，詔以上林池籞田賦與貧人。〔一〕
〔一〕　籞，禁苑也，音語。前書音義曰：「折竹以繩懸連之，使人不得往來，謂之籞。」
八月庚寅，有星孛于天市。〔一〕
〔一〕　史記曰：「房為天駟，東北曲十二星曰旗，旗中四星曰天市。」
九月，永昌哀牢夷叛。
冬十月，武陵郡兵討叛蠻，破降之。
十一月，阜陵王延謀反，貶為阜陵侯。
二年春三月辛丑，詔曰：「比年陰陽不調，肌饉屢臻。深惟先帝憂人之本，〔一〕詔書曰『不傷財，不害人』，誠欲元元去末歸本。而今貴戚近親，奢縱無度，嫁聚送終，尤為僭侈。有司廢典，莫肯舉察。春秋之義，以貴理賤。今自三公，並宜明糾非法，宣振威風。朕在弱冠，未知稼穡之艱難，區區管窺，豈能照一隅哉！〔二〕其科條制度所宜施行，在事者備為之禁，先京師而後諸夏。」〔三〕
〔一〕　本謂稼穡。
〔二〕　史記扁鵲曰：「以管窺天，以隙視文。」
〔三〕　公羊傳曰：「春秋內中國而外諸夏，內諸（侯）〔夏〕而外夷狄。王者欲一乎天下，曷以內外之辭言？自近者始也。」
甲辰，罷伊吾盧屯兵。〔一〕
〔一〕　永平十六年置。
永昌、越巂、益州三郡民、夷討哀牢，破平之。
夏四月戊子，詔還坐楚、淮陽事徙者四百餘家，令歸本郡。
癸巳，詔齊相省冰紈、方空縠、吹綸絮。〔一〕
〔一〕　紈，素也。冰言色鮮潔如冰。釋名曰：「縠，紗也。」方空者，紗薄如空也。或曰空，孔也，即今之方目紗也。綸，似絮而細。吹者，言吹噓可成，亦紗也。前書齊有三服官，故詔齊相罷之。
六月，燒當羌叛，金城太守郝崇討之，敗績，羌遂寇漢陽。秋八月，遺行車騎將軍馬防討平之。
十二月戊寅，有星孛于紫宮。
三年春正月己酉，宗祀明堂。禮畢，登靈臺，望雲物。大赦天下。
三月癸巳，立貴人竇氏為皇后。賜爵，人二級，三老、孝悌、力田人三級，民無名數及流民欲占者人一級；鰥、寡、孤、獨、篤〈隆，中“阝改疒”〉、貧不能自存者粟，人五斛。
夏四月己巳，罷常山呼沱石臼河漕。〔一〕
〔一〕　石臼，河名也，在今定州唐縣東北。時鄧訓上言此漕難成，遂罷之。漕，水運也，音才到反。
行車騎將軍馬防破燒當羌於臨洮。〔一〕
〔一〕　臨洮，縣名，屬隴西郡，即今岷（山之）州。
閏月，西域假司馬班超擊姑墨，大破之。〔一〕
〔一〕　姑墨，西域國名，去長安八千一百五十里。
冬十二月丁酉，以馬防為車騎將軍。
武陵漊中蠻叛。〔一〕
〔一〕　漊，水名，音婁，源出今澧州崇義縣西北山。
是歲，零陵獻芝草。
四年春二月庚寅，太尉牟融薨。
夏四月戊子，立皇子慶為皇太子。賜爵，人二級，三老、孝悌、力田人三級，民無名數及流人欲自占者人一級；鰥、寡、孤、獨、篤〈隆，中“阝改疒”〉、貧不能自存者粟，人五斛。
己丑，徙鉅鹿王恭為江陵王，汝南王暢為梁王，常山王昞為淮陽王。辛卯，封皇子伉〔一〕為千乘王，全為平春王。〔二〕
〔一〕　音抗。
〔二〕　平春，縣，屬江夏郡。
五月丙辰，車騎將軍馬防罷。
甲戌，司徒鮑昱為太尉，南陽太守桓虞為司徒。〔一〕
〔一〕　虞字仲春，馮翊人。
六月癸丑，皇太后馬氏崩。秋七月壬戌，葬明德皇（太）后。
冬，牛大疫。
十一月壬戌，詔曰：「蓋三代導人，教學為本。〔一〕漢承暴秦，褒顯儒術，建立五經，為置博士。其後學者精進，雖曰承師，亦別名家。〔二〕孝宣皇帝以為去聖久遠，學不厭博，故遂立大、小夏侯尚書，後又立京氏易。〔三〕至建武中，復置顏氏、嚴氏春秋，大、小戴禮博士。〔四〕此皆所以扶進微學，尊廣道蓺也。中元元年詔書，五經章句煩多，議欲減省。至永平元年，長水校尉鯈〔五〕奏言，先帝大業，當以時施行。欲使諸儒共正經義，頗令學者得以自助。孔子曰：『學之不講，是吾憂也。』又曰：『博學而篤志，切問而近思，仁在其中矣。』〔六〕於戲，其勉之哉！」於是下太常，將、大夫、博士、議郎、郎官〔七〕及諸生、諸儒會白虎觀，講議五經同異，使五官中郎將魏應承制問，〔八〕侍中淳于恭奏，帝親稱制臨決，如孝宣甘露石渠故事，〔九〕作白虎議奏。〔一０〕
〔一〕　前書曰，三代之道，鄉里有教，夏曰校，殷曰庠，周曰序。
〔二〕　言雖承一師之業，其後觸類而長，更為章句，則別為一家之學。
〔三〕　大、小夏侯謂夏侯勝、勝從兄子建也。京氏，京房也。
〔四〕　嚴氏謂嚴彭祖。顏氏謂顏安樂。大、小戴，戴德、戴聖也。
〔五〕　樊鯈。
〔六〕　論語文也。講猶習也。篤，厚也。志，記也。言人能博涉學而後識之，切問於己所未悟之事，近思己所能及之事。好學亦仁之一分，故仁在其中矣。
〔七〕　博士屬太常，故云下。
〔八〕　續漢志曰：「五官中郎將，比二千石。」
〔九〕　前書：「甘露二年，詔諸儒講五經異同，蕭望之等平奏其議，上親制臨決焉。」又曰：「施讎，甘露中論五經於石渠閣。」三輔故事曰：「石渠閣在未央殿北，藏秘書之所。」
〔一０〕今白虎通。
是歲，甘露降泉陵、洮陽二縣。〔一〕
〔一〕　二縣屬零陵郡。泉陵城在今永州零陵縣北。洮陽故城在今湘源縣西北。
五年春二月庚辰朔，日有食之。詔曰：「朕新離供養，〔一〕愆咎眾著，上天降異，大變隨之。詩不云乎：『亦孔之醜。』〔二〕又久旱傷麥，憂心慘切。公卿已下，其舉直言極諫、能指朕過失者各一人，遣詣公車，將親覽問焉。其以巖穴為先，勿取浮華。」〔三〕
〔一〕　去年馬太后崩。
〔二〕　詩小雅曰：「朔月辛卯，日有食之，亦孔之醜。」孔，甚也。醜，惡也。
〔三〕　前書鄒陽曰：「顯巖穴之士。」
甲申，詔曰：「春秋書『無麥苗』，重之也。〔一〕去秋雨澤不適，今時復旱，如炎如焚。〔二〕兇年無時，而為備未至。朕之不德，上累三光，震慄忉忉，痛心疾首。〔三〕前代聖君，博思咨諏〔四〕，雖降災咎，輒有開匱反風之應。〔五〕令予小子，徒慘慘而已。其令二千石理冤獄，錄輕繫；禱五嶽四瀆，及名山能興雲致雨者，冀蒙不崇朝遍雨天下之報。〔六〕務加肅敬焉。」
〔一〕　春秋莊公七年：「秋，大水，無麥苗。」公羊傳曰：「一災不書，待無麥然後書無苗。」何休注曰：「不書穀〔名〕，至麥苗獨書，人食最重也。」
〔二〕　炎、焚言熱氣甚。韓詩：「旱魃為虐，如炎如焚。」
〔三〕　忉音刀。詩曰：「憂心忉忉。」又曰：「疢如疾首。」
〔四〕　咨諏，謀也，音子余反。
〔五〕　武王有疾，周公作請命之書，藏於金匱。後管、蔡流言，成王疑周公，天乃大風，禾木盡偃。成王啟金匱，得書，乃郊天謝過，天乃反風起禾。事見尚書。
〔六〕　尚書大傳曰：「五嶽皆觸石出雲，膚寸而合，不崇朝而雨天下。」
三月甲寅，詔曰：「孔子曰：『刑罰不中，則人無所措手足。』今吏多不良，擅行喜怒，或案不以罪，迫脅無辜，致令自殺者，一歲且多於斷獄，甚非為人父母之意也。〔一〕有司其議糾舉之。」
〔一〕　書曰：「元后作人父母。」
荊、豫諸郡兵討破武陵漊中叛蠻。
夏五月辛亥，詔曰：「朕思遲直士，側席異聞。〔一〕其先至者，各以發憤吐懣，略聞子大夫之志矣，皆欲置於左右，顧問省納。建武詔書又曰，堯試臣以職，不直以言語筆札。〔二〕今外官多曠，並可以補任。」
〔一〕　遲猶希望也，音持二反。側席謂不正坐，所以待賢良也。
〔二〕　書舜典曰：「朕其試哉。」又曰：「歷試諸難。」札，簡也。
戊辰，太傅趙憙薨。
冬，始行月令迎氣樂。〔一〕
〔一〕　東觀記曰：「馬防上言，『聖人作樂，所以宣氣致和，順陰陽也。臣愚以為可因歲首發太蔟之律，奏雅頌之音，以迎和氣。』時以作樂器費多，遂獨行十月迎氣樂也。」
是歲，零陵獻芝草。有八黃龍見於泉陵。〔一〕西域假司馬班超擊疏勒，破之。
〔一〕　伏侯古今注曰：「見零陵泉陵湘水中，相與戲。其二大如馬，有角；六枚大如駒，無角。」
六年春二月辛卯，琅邪王京薨。
夏五月辛酉，趙王盱薨。
六月丙辰，太尉鮑昱薨。
辛未晦，日有食之。
秋七月癸巳，以大司農鄧彪為太尉。
七年春正月，沛王輔、濟南王康、東平王蒼、中山王焉、東海王政、琅邪王宇來朝。
夏六月甲寅，廢皇太子慶為清河王，立皇子肇為皇太子。
己未，徙廣平王羨為西平王。
秋八月，飲酎高廟，禘祭光武皇帝、孝明皇帝。〔一〕甲辰，詔〔曰〕：「書云『祖考來假』，明哲之祀。〔二〕予末小子，質又菲薄，仰惟先帝烝烝之情，前修禘祭，以盡孝敬。朕得識昭穆之序，寄遠祖之思。今年大禮復舉，加以先帝之坐，〔三〕悲傷感懷。樂以迎來，哀以送往，雖祭亡如在，而空虛不知所裁，庶或饗之。豈亡克慎肅雍之臣，辟公之相，〔四〕皆助朕之依依。〔五〕今賜公錢四十萬，卿半之，及百官執事各有差。」
〔一〕　前書高廟飲酎，奏武德、五行之舞。音義云：「正月旦作酒，八月成，名曰酎者，言醇也。」武帝時因八月嘗酎，令諸侯出金助祭，所謂酎金也。丁孚漢儀式曰：「九真、交阯、日南者用犀角二，長九寸，若玳瑁甲一；鬱林用象牙一，長三尺已上，若翠羽各二十，準以當金。」
〔二〕　假音格。格，至也。尚書夔曰：「於！予擊石拊石，搏拊琴瑟以詠，祖考來格。」言明哲祭祀，則能致祖考之神來至。
〔三〕　言顯宗神坐，今新加之。
〔四〕　肅，敬；雍，和；相，助也。詩大雅曰：「有來雍雍，至止肅肅，相維辟公，天子穆穆。」言百辟諸侯來助祭，皆有肅雍之德，無懈慢也。
〔五〕　依依，思慕之意。
九月甲戌，幸偃師，東涉卷津，〔一〕至河內。下詔曰：「車駕行秋稼，觀收穫，因涉郡界。皆精騎輕行，無它輜重。不得輒修道橋，遠離城郭，遣吏逢迎，刺探起居，〔二〕出入前後，以為煩擾。動務省約，但患不能脫粟瓢飲耳。〔三〕所過欲令貧弱有利，無違詔書。」遂覽淇園。〔四〕己酉，進幸鄴，勞饗魏郡守令已下，至于三老、門闌、走卒，賜錢各有差。勞賜常山、趙國吏人，復元氏租賦三歲。辛卯，車駕還宮。詔天下繫囚減死一等，勿笞，詣邊戍；妻子自隨，占著所在；父母同產欲相從者，恣聽之；有不到者，皆以乏軍興論。〔五〕及犯殊死，一切募下蠶室；其女子宮。繫囚鬼薪、白粲已上，〔六〕皆減本罪各一等，輸司寇作。亡命贖：死罪入縑二十匹，右趾至髡鉗城旦舂十匹，完城旦至司寇三匹，吏人有罪未發覺，詔書到自告者，半入贖。
〔一〕　卷，縣名，屬河南郡也。卷音丘權反。
〔二〕　刺探謂候伺也。探音湯勘反。
〔三〕　晏子相齊，食脫粟之飯。孔子曰，顏回一瓢飲。
〔四〕　前書音義曰：「淇園，衛之苑也。」
〔五〕　軍興而致闕乏，當死刑也。
〔六〕　前書曰：「鬼薪、白粲已上，皆三歲刑也。男子為鬼薪，取薪以給宗廟。女子為白粲，使擇米白粲粲然。」
冬十月癸丑，西巡狩，幸長安。丙辰，祠高廟，遂有事十一陵。遣使者祠太上皇於萬年，〔一〕以中牢祠蕭何、霍光。進幸槐里。岐山得銅器，形似酒樽，獻之。又獲白鹿。帝曰：「上無明天子，下無賢方伯。〔二〕『人之無良，相怨一方。』〔三〕斯器亦曷為來哉？」〔四〕又幸長平，御池陽宮，〔五〕東至高陵，造舟於涇而還〔六〕。每所到幸，輒會郡縣吏人，勞賜作樂。十一月，詔勞賜河東守、令、掾以下。十二月丁亥，車駕還宮。
〔一〕　太上皇，高祖父也，名煓，音它官反，一名執嘉。三輔黃圖曰，高祖初都櫟陽，太上皇崩，葬櫟陽北原陵，號萬年，仍分置萬年縣，在今櫟陽東北，故就祭祀焉。
〔二〕　已見明帝紀。
〔三〕　詩小雅也。良，善也。言王者所為無有善者，各相與於一方而怨之。義見韓詩。
〔四〕　公羊傳曰：「孔子抱麟而泣曰：『孰為來哉？孰為來哉？』」
〔五〕　前書音義曰：「長平阪在池陽南，有長平觀，去長安五十餘里。」
〔六〕　造，至也。謂次比舟，令相至為橋而度也。爾雅曰：「天子造舟，諸侯維舟，大夫方舟，士特舟。」
是歲，京師及郡國螟。
八年春正月壬辰，東平王蒼薨。三月辛卯，葬東平憲王，賜鑾輅、龍旂。
夏六月，北匈奴大人率眾款塞降。
冬十二月甲午，東巡狩，幸陳留、梁國、淮陽、潁陽。戊申，車駕還宮。
詔曰：「五經剖判，去聖彌遠，章句遺辭，乖疑難正，恐先師微言將遂廢絕，非所以重稽古，求道真也。其令群儒選高才生，受學左氏、穀梁春秋，古文尚書，毛詩，以扶微學，廣異義焉。」
是歲，京師及郡國螟。
元和元年春正月，中山王焉來朝。日南徼外蠻夷獻生犀、白雉。〔一〕
〔一〕　劉欣明交州記曰：「犀，其毛如豕，蹏有三甲，頭如馬，有三角，鼻上角短，額上、頭上角長。」異物志曰：「角中特有光耀，白理如線，自本達末則為通天犀。」
閏月辛丑，濟陰王長薨。
二月甲戌，詔曰：「王者八政，以食為本，〔一〕故古者急耕稼之業，致耒耜之勤，〔二〕節用儲蓄，以備凶災，是以歲雖不登而人無飢色。自牛疫已來，穀食連少，良由吏教未至，刺史、二千石不以為負。〔三〕其令郡國募人無田欲徙它界就肥饒者，恣聽之。到在所，賜給公田，為雇耕傭，賃種餉，〔四〕貰與田器，勿收租五歲，除筭三年。其後欲還本鄉者，勿禁。」
〔一〕　尚書洪範八政，一曰食，是為政本。
〔二〕　耒耜，農器也。耒，其柄；耜，其刃。
〔三〕　負猶憂也。
〔四〕　〈食尚〉，糧也，古餉字，音式上反。
夏四月己卯，分東平國，封憲王蒼子尚為任城王。
六月辛酉，沛王輔薨。
秋七月丁未，詔曰：「律云『掠者唯得榜、笞、立』。〔一〕又令丙，箠長短有數。〔二〕自往者大獄已來，掠考多酷，鉆鑽之屬，〔三〕慘苦無極。念其痛毒，怵然動心。書曰『鞭作官刑』，豈云若此？〔四〕宜及秋冬理獄，明為其禁。」
〔一〕　蒼頡篇曰：「掠，問也。」廣雅曰：「榜，擊也，音彭。」說文曰：「笞，擊也。」立謂立而考訊之。
〔二〕　令丙為篇之次也。前書音義曰：「令有先後，有令甲，令乙，令丙。」又景帝（京師）定箠令，箠長五尺，本大一寸，其竹也末薄半寸，其平去節，故曰長短有數也。
〔三〕　大獄謂楚王英等事也。鉆音其廉反。說文曰：「鉆，鋷也。」國語曰：「中刑用鑽鑿。」皆謂慘酷其肌膚也。
〔四〕　孔安國注尚書曰：「以鞭為理官事之刑。」
八月甲子，太尉鄧彪罷，大司農鄭弘為太尉。
癸酉，詔曰：「朕道化不德，吏政失和，元元未諭，抵罪於下。寇賊爭心不息，邊野邑屋不修。〔一〕永惟庶事，思稽厥衷，與凡百君子，共弘斯道。中心悠悠，將何以寄？其改建初九年為元和元年。郡國中都官繫囚減死一等，勿笞，詣邊縣；妻子自隨，占著在所。其犯殊死，一切募下蠶室；其女子宮。繫囚鬼薪、白粲以上，皆減本罪一等，輸司寇作。亡命者贖，各有差。」
〔一〕　「修」或作「充」。
丁酉，南巡狩，詔所經道上，郡縣無得設儲跱。〔一〕命司空自將徒支柱橋梁。〔二〕有遣使奉迎，探知起居，二千石當坐。其賜鰥、寡、孤、獨、不能自存者粟，人五斛。
〔一〕　儲，積也。跱，具也。言不預有蓄備。
〔二〕　柱音竹主反。
九月乙未，東平王忠薨。
辛丑，幸章陵，祠舊宅園廟，見宗室故人，賞賜各有差。冬十月己未，進幸江陵，詔廬江太守祠南嶽，又詔長沙、零陵太守祠長沙定王、舂陵節侯、鬱林府君。還，幸宛。十一月己丑，車駕還宮，賜從者各有差。
十二月壬子，詔曰：「書云：『父不慈，子不祗，兄不友，弟不恭，不相及也。』〔一〕往者妖言大獄，所及廣遠，一人犯罪，禁至三屬，〔二〕莫得垂纓仕宦王朝。如有賢才而沒齒無用，朕甚憐之，非所謂與之更始也。諸以前妖惡禁錮者，一皆蠲除之，〔三〕以明棄咎之路，但不得在宿衛而已。」
〔一〕　祗，敬也。左傳胥臣云：「康誥曰：『父不慈，子不祗，兄不友，弟不恭，不相及也。』」今康誥之言，事同而文異。
〔二〕　即三族也。謂父族、母族及妻族。
〔三〕　左傳曰：「以重幣錮之。」杜預注曰：「禁錮勿令仕也。」
二年春正月乙酉，詔曰：「令云『人有產子者復，勿筭三歲』。今諸懷妊者，〔一〕賜胎養穀人三斛，復其夫，勿筭一歲，著以為令。」又詔三公曰：「方春生養，萬物莩甲，〔二〕宜助萌陽，以育時物。其令有司，罪非殊死且勿案驗，及吏人條書相告不得聽受，〔三〕冀以息事寧人，敬奉天氣。立秋如故。夫俗吏矯飾外貌，似是而非，揆之人事則悅耳，論之陰陽則傷化，朕甚饜之，甚苦之。安靜之吏，悃愊無華，〔四〕日計不足，月計有餘。〔五〕如襄城令劉方〔六〕，吏人同聲謂之不煩，雖未有它異，斯亦殆近之矣。閒敕二千石各尚寬明，而今富姦行賂於下，貪吏枉法於上，使有罪不論而無過被刑，甚大逆也。夫以苛為察，以刻為明，以輕為德，以重為威，四者或興，則下有怨心。吾詔書數下，冠蓋接道，而吏不加理，人或失職，其咎安在？勉思舊令，稱朕意焉。」
〔一〕　說文曰：「妊，孕也。」
〔二〕　前書音義曰：「莩，葉裏白皮也。」易曰「百果甲坼」也。
〔三〕　條，事條也。
〔四〕　說文云：「悃愊，至誠也。」悃音苦本反。愊音孚逼反。
〔五〕　莊子曰：「有庚桑子者，偏得老聃之道，以居〈山畏〉壘之山。〈山畏〉壘之人相與云：『庚桑子之始來，吾洒然異之；今吾日計之不足，歲計之有餘，庶幾其聖人乎？』」
〔六〕　方字伯況，平原人。
二月甲寅，始用四分歷。〔一〕
〔一〕　續漢書曰：「時待詔張盛、京房、鮑業等以四分歷請與待詔楊岑等共課歲餘，盛等所中多，四分之歷始頗施行。」
詔曰：「今山川鬼神應典禮者，尚未咸秩。〔一〕其議增修群祀，以祈豐年。」
〔一〕　咸，皆也。秩，序也。言山川之神尚未次序而祭之。書曰：「咸秩無文。」
丙辰，東巡狩。己未，鳳皇集肥城。〔一〕乙丑，帝耕於定陶。詔曰：「三老，尊年也。孝悌，淑行也。力田，勤勞也。國家甚休之。其賜帛人一匹，勉率農功。」使使者祠唐堯於成陽靈臺。〔二〕辛未，幸太山，柴告岱宗。有黃鵠三十從西南來，經祠壇上，東北過于宮屋，翱翔升降。進幸奉高。壬申，宗祀五帝于汶上明堂。〔三〕癸酉，告祠二祖、四宗，〔四〕大會外內群臣。丙子，詔曰：「朕巡狩岱宗，柴望山川，告祀明堂，以章先勳。其二王之後，〔五〕先聖之胤，〔六〕東后蕃衛，〔七〕伯父伯兄，仲叔季弟，幼子童孫，〔八〕百僚從臣，宗室眾子，要荒四裔，〔九〕沙漠之北，蔥領之西〔一０〕，冒耏之類，〔一一〕跋涉懸度，〔一二〕陵踐阻絕，駿奔郊畤，〔一三〕咸來助祭。祖宗功德，延及朕躬。予一人空虛多疚，纂承尊明，〔一四〕盥洗享薦，慚愧祗慄。詩不云乎：『君子如祉，亂庶遄已。』〔一五〕歷數既從，靈燿著明，〔一六〕亦欲與士大夫同心自新。其大赦天下。諸犯罪不當得赦者，皆除之。復博、奉高、嬴，無出今年田租、芻稿。」戊寅，進幸濟南。〔一七〕三月己丑，進幸魯，祠東海恭王陵。庚寅，祠孔子於闕里，及七十二弟子，賜褒成侯及諸孔男女帛。壬辰，進幸東平，祠憲王陵。〔一八〕甲午，遣使者祠定陶太后、恭王陵。〔一九〕乙未，幸東阿，北登太行山，至天井關。〔二０〕夏四月乙巳，客星入紫宮。乙卯，車駕還宮。庚申，假于祖禰，〔二一〕告祠高廟。
〔一〕　肥城，縣名，屬太山郡，故城在今濟州平陰縣東南。
〔二〕　成陽，縣，屬濟陰郡。郭緣生述征記曰：「成陽縣東南有堯母慶都墓，上有祠廟。堯母陵俗亦名靈臺大母。」
〔三〕　前書曰：「濟南人公玉帶上黃帝時明堂圖，中有一殿，四面無壁，以茅蓋，通水，水圜宮垣為複道；上有樓，從西南入，名曰崑崙，以拜祀上帝。於是上作明堂於汶上，如帶圖焉。」汶水出太山朱虛縣萊蕪山。
〔四〕　二祖謂高祖、世祖。四宗謂文帝為太宗，武帝為世宗，宣帝為中宗，明帝為顯宗。
〔五〕　禮記曰：「存二王之後，尊賢不過二代。」公羊傳〔注〕曰：「存二王之後，所以通三正也。」漢之二王，殷、周之後也。
〔六〕　東觀記曰：「孔子後褒成侯等咸來助祭。」
〔七〕　東后謂東方國君也。諸侯為天子藩屏，故曰藩衛。
〔八〕　尚書呂刑文。皆天子同姓諸侯，有父叔兄弟子孫列者，故總而言之。
〔九〕　要、荒，二服名。要服去王城二千里，荒服去王城二千五百里。要者，言可要束以文教。荒者，言其荒忽無常也。裔，遠也。謂荒服之外也。
〔一０〕西河舊事曰：「蔥領，山名，在敦煌西。其山高大多蔥，故以為名焉。」
〔一一〕字書曰：「耏，多須貌，音而。」言須鬢多，蒙冒其面。或曰，西域人多著冒而〔須〕長，故舉以為言也。
〔一二〕草行曰跋，水行曰涉。左傳子太叔曰：「跋涉山川。」西域傳曰：「懸度者，石山也。溪谷不通，以繩索相引而度，去陽關五千八百五十里。」
〔一三〕駿，疾也，音俊。尚書「駿奔走（在廟）」。郊畤，祭天處也。前書音義曰：「畤，神靈之居止者。」
〔一四〕疚，病也。纂，繼也。
〔一五〕詩小雅。遄，速也。已，止也。祉，福也。鄭玄注云：「福者，福賢者，謂爵祿之也。如此，則亂亦庶幾可疾止也。」
〔一六〕歷數既從，謂行四分歷也。靈燿著明，謂日月貞明。
〔一七〕濟南，縣名，故城在今淄州長山縣西北。
〔一八〕陵在今鄆州須昌縣東。
〔一九〕太后即元帝傅昭儀也。定陶恭王康，其陵在今曹州濟陰縣北。
〔二０〕在今澤州晉城縣南，今太行山上，關南有天井泉三所也。
〔二一〕假，至也，音格。禰，父廟。易曰：「王假有廟。」
五月戊申，詔曰：「乃者鳳皇、黃龍、鸞鳥比集七郡，〔一〕或一郡再見，及白烏、神雀、甘露屢臻。祖宗舊事，或班恩施。〔二〕其賜天下吏爵，人三級；高年、鰥、寡、孤、獨帛，人一匹。經曰：「無侮鰥寡，惠此煢獨。』加賜河南女子百戶牛酒，〔三〕令天下大酺五日。賜公卿已下錢帛各有差；及洛陽人當酺者布，戶一匹，城外三戶共一匹。賜博士員弟子見在太學者布，人三匹。令郡國上明經者，口十萬以上五人，不滿十萬三人。」
〔一〕　孫柔之瑞〔應〕圖曰：「鸞鳥者，赤神之精，鳳皇之佐。雞身赤（毛）〔尾〕，色亦被五彩，鳴中五音。人君進退有度，親疏有序，則至也。」比，頻也。
〔二〕　武帝時芝草生于甘泉宮，宣帝時嘉穀玄稷降于郡國，神雀仍集，皆大赦天下。
〔三〕　前書音義：「蘇林曰，男賜爵，女子賜牛酒。姚察云，女子謂賜爵者之妻。」史記封禪書：「百戶牛一頭，酒十石。」臣賢案：此女子百戶，若是戶頭之妻，不得更稱為戶；此謂女戶頭，即今之女戶也。天下稱慶，恩當普洽，所以男戶賜爵，女子賜牛酒。
改廬江為六安國，江陵復為南郡。〔一〕徙江陵王恭為六安王。
〔一〕建初四年改為江陵國，今又復之。
秋七月庚子，詔曰：「春秋於春每月書『王』者，重三正，慎三微也。〔一〕律十二月立春，不以報囚。〔二〕月令冬至之後，有順陽助生之文，〔三〕而無鞠獄斷刑之政。朕咨訪儒雅，稽之典籍，以為王者生殺，宜順時氣。其定律，無以十一月、十二月報囚。」
〔一〕　三正謂天、地、人之正。所以有三者，由有三微之月，王者所當奉而成之。禮（記）〔緯〕曰：「正朔三而改，文質再而復。三微者，三正之始，萬物皆微，物色不同，故王者取法焉。十一月，時陽氣始施於黃泉之下，色皆赤。赤者陽氣，故周為天正，色尚赤。十二月，萬物始牙而色白。白者陰氣，故殷為地正，色尚白。十三月，萬物莩甲而出，其色皆黑，人得加功展業，故夏為人正，色尚黑。」尚書大傳曰：「夏十三月為正，平旦為朔。殷以十二月為正，雞鳴為朔。周以十一月為正，夜半為朔。」必以三微之月為正者，當爾之時，物皆尚微，王者受命，當扶微理弱，奉成之義也。
〔二〕　報猶論也。立春陽氣至，可以施生，故不論囚。
〔三〕　月令仲冬：「是月也，日短至，陰陽爭，諸生蕩，君子身欲寧，事欲靜，以待陰陽之所定也。」
九月壬辰，詔：「鳳皇、黃龍所見亭部無出二年租賦。〔一〕加賜男子爵，人二級；先見者帛二十匹，近者三匹，太守三十匹，令、長十五匹，丞、尉半之。詩云：『雖無德與汝，式歌且舞。』〔二〕它如賜爵故事。」
〔一〕　東觀記曰：「鳳皇見肥城句窳亭槐樹上。」古今注云：「黃龍見洛陽元延亭部。」窳音庾。
〔二〕　詩小雅也。取雖無大德，要有喜悅之心，欲歌舞也。式，用也。
丙申，徵濟南王康、中山王焉會烝祭。
冬十一月壬辰，日南至，初閉關梁。〔一〕
〔一〕　易曰：「先王以至日閉關，商旅不行。」王弼注曰：「冬至陰之復，夏至陽之復，故為復即至於寂然大靜，先王則天地而行者也。」
三年春正月乙酉，詔曰：「蓋君人者，視民如父母，有憯怛之憂，有忠和之教，匍匐之救。〔一〕其嬰兒無父母親屬，及有子不能養食者，稟給如律。」
〔一〕　周禮：「（鄉）〔大〕司徒以鄉三物教萬民，一曰六德，謂智、仁、聖、義、忠、和。」詩鄁風曰：「凡民有喪，匍匐救之。」
丙申，北巡狩，濟南王康、中山王焉、西平王羨、六安王恭、樂成王黨、淮陽王昞、任城王尚、沛王定皆從。辛丑，帝耕于懷。
二月壬寅，告常山、魏郡、清河、鉅鹿、平原、東平郡太守、相曰：「朕惟巡狩之制，以宣聲教，考同遐邇，解釋怨結也。今『四國無政，不用其良』，〔一〕駕言出游，欲親知其劇易。前祠園陵，遂望祀華、霍，〔二〕東祡岱宗，為人祈福。今將禮常山，遂徂北土，歷魏郡，經平原，升踐隄防，詢訪耆老，咸曰『往者汴門未作，深者成淵，淺則泥塗』。追惟先帝勤人之德，〔三〕底績遠圖，復禹弘業，〔四〕聖跡滂流，至于海表。不克堂（桓）〔構〕，朕甚慚焉〔五〕。月令，孟春善相丘陵土地所宜。〔六〕今肥田尚多，未有墾闢。其悉以賦貧民，給與糧種，務盡地力，勿令游手。所過縣邑，聽半入今年田租，以勸農夫之勞。」
〔一〕　詩小雅曰：「日月告凶，不用其行。四國無政，不用其良。」言四方之國無政者，由天子不用善人也。
〔二〕　華、霍，山名也。〔霍〕在（今）廬江灊縣西南，亦名天柱山。爾雅曰華山為西嶽，霍山為南嶽。
〔三〕　謂永平十二年修汴渠。
〔四〕　尚書曰：「覃懷厎績。」孔安國注云：「厎，置；績，功也。」遠圖猶長筭也。言能復禹為理水之大功。
〔五〕　尚書曰：「若考作室，既厎法，厥子乃不肯堂，矧肯（桓）〔構〕。」
〔六〕　月令：「孟春之月，善相丘陵、阪險、原隰土地所宜，五穀所殖，以教導人，必躬親之，田事既飭。」
乙丑，敕侍御史、司空曰：「方春，所過無得有所伐殺。車可以引避，引避之；騑馬可輟解，輟解之。〔一〕詩云：『敦彼行葦，牛羊勿踐履。』〔二〕禮，人君伐一草木不時，謂之不孝。〔三〕俗知順人，莫知順天。其明稱朕意。」
〔一〕　夾轅者為服馬，服馬外為騑馬。
〔二〕　詩大雅云。鄭玄注云：「敦敦然道旁之葦，牧牛羊者無使踐履折傷之，況於人乎！」
〔三〕　禮記孔子曰：「伐一樹，殺一獸，不以其時，非孝也。」
戊辰，進幸中山，遣使者祠北嶽，出長城。〔一〕癸酉，還幸元氏，祠光武、顯宗於縣舍正堂；明日又祠顯宗于始生堂，皆奏樂〔二〕。三月丙子，詔高邑令祠光武於即位壇。復元氏七年傜役。己卯，進幸趙。庚辰，祠房山於靈壽。〔三〕辛卯，車駕還宮。賜從行者各有差。
〔一〕　史記，蒙恬為秦築長城，西自臨洮，東至海。
〔二〕　明帝生于常山元氏傳舍也。
〔三〕　靈壽，縣名，屬常山郡，今恒州縣也。房山在今恒州房山縣（縣）西北，俗名王母山，上有王母祠。
夏四月丙寅，太尉鄭弘免，大司農宋由為太尉。〔一〕
〔一〕　由字叔路，長安人。
五月丙子，司空第五倫罷，太僕袁安為司空。
秋八月乙丑，幸安邑，觀鹽池。〔一〕九月，至自安邑。
〔一〕　許慎云：「河東鹽池，袤五十一里，廣七里，周百一十六里。」今蒲州虞鄉縣西。
冬十月，北海王基薨。
燒當羌叛，寇隴西。
是歲，西域長史班超擊斬疏勒王。
章和元年春三月，護羌校尉傅育追擊叛羌，戰歿。
夏四月丙子，令郡國中都官繫囚減死一等，詣金城戍。
六月戊辰，司徒桓虞免。癸卯，司空袁安為司徒，光祿勳任隗為司空。〔一〕
〔一〕　桓虞字仲春，馮翊萬年人。隗字仲和，南陽宛人。
秋七月癸卯，齊王晃有罪，貶為蕪湖侯。〔一〕壬子，淮陽王昞薨。
〔一〕　蕪湖，縣名，屬丹陽，故城在今宣州當塗縣東南。
鮮卑擊破北單于，斬之。
燒當羌寇金城，護羌校尉劉盱討之，斬其渠帥。
壬戌，詔曰：「朕聞明君之德，啟迪鴻化，緝熙康乂，光照六幽，〔一〕訖惟人面，靡不率俾，仁風翔于海表，威霆行乎鬼區。〔二〕然後敬恭明祀，膺五福之慶，獲來儀之貺。〔三〕朕以不德，受祖宗弘烈。乃者鳳皇仍集，麒麟並臻，甘露宵降，嘉穀滋生，芝草之類，歲月不絕。朕夙夜祗畏上天，無以彰于先功。今改元和四年為章和元年。」
〔一〕　緝熙，光明也。六幽謂六合幽隱之處也。
〔二〕　鬼區即鬼方。
〔三〕　尚書五福：一曰壽，二曰富，三曰康寧，四曰攸好德，五曰考終命。來儀謂鳳也。書曰：「鳳皇來儀。」
秋，令是月養衰老，授几杖，行糜粥飲食。〔一〕其賜高年二人共布帛各一匹，以為醴酪。死罪囚犯法在丙子赦前而後捕繫者，皆減死，勿笞，詣金城戍。
〔一〕　月令仲秋之令。
八月癸酉，南巡狩。壬午，遣使者祠昭靈后於小黃園。〔一〕甲申，徵任城王尚會睢陽。戊子，幸梁。己丑，遣使祠沛高原廟，豐枌榆社。〔二〕乙未，幸沛，祠獻王陵，徵會東海王政。乙未晦，日有食之。九月庚子，幸彭城，東海王政、沛王定、任城王尚皆從。辛亥，幸壽春。壬子，詔郡國中都官繫囚減死罪一等，詣金城戍；犯殊死者，一切募下蠶室；其女子宮；繫囚鬼薪、白粲已上，減罪一等，輸司寇作。亡命者贖：死罪縑二十匹，右趾至髡鉗城旦舂七匹，完城旦至司寇三匹；吏民犯罪未發覺，詔書到自告者，半入贖。復封阜陵侯延為阜陵王。己未，幸汝陰。〔三〕冬十月丙子，車駕還宮。
〔一〕　小黃，縣，屬陳留郡，故城在今汴州陳留縣東北。漢舊儀曰：「昭靈后，高祖母，起兵時死小黃北，後為作園廟于小黃柵。」陳留風俗傳曰：「沛公起兵野戰，喪皇妣于黃鄉。天下平定。（仍）〔乃〕使使者以梓宮招魂幽野，於是丹蛇在水，自洒濯之，入于梓宮，其浴處有遺髮，故謚曰昭靈夫人。」
〔二〕　前書音義曰：「枌，白榆。高祖里社在豐縣東北十五里。」原廟，解見光武紀。
〔三〕　縣名，屬汝南郡，今潁（川）〔州〕縣。
北匈奴屋蘭儲等率眾降。
是歲，西域長史班超擊莎車，大破之。月氏國遣使獻扶拔、師子。〔一〕
〔一〕　扶拔，似麟無角。拔音步末反。
二年春正月，濟南王康、阜陵王延、中山王焉來朝。
〔二月〕壬辰、帝崩於章德前殿，年三十三。遺詔無起寑廟，一如先帝法制。
論曰：魏文帝稱「明帝察察，章帝長者」。〔一〕章帝素知人厭明帝苛切，事從寬厚。感陳寵之義，除慘獄之科。〔二〕深元元之愛，著胎養之令。〔三〕奉承明德太后，盡心孝道。割裂名都，以崇建周親。〔四〕平傜簡賦，而人賴其慶。又體之以忠恕，文之以禮樂。故乃蕃輔克諧，群后德讓。謂之長者，不亦宜乎！在位十三年，郡國所上符瑞，合於圖書者數百千所。烏呼懋哉！〔五〕
〔一〕　以上華嶠之辭。
〔二〕　寵時為尚書，以吏政嚴切，乃上書除慘酷之科五十餘條，具本傳也。
〔三〕　元和二年令，諸懷妊者賜穀，人三斛。
〔四〕　周，至也。
〔五〕　懋，美也。
贊曰：肅宗濟濟，天性愷悌。於穆后德，諒惟淵體。〔一〕左右蓺文，斟酌律禮。〔二〕思服帝道，弘此長懋。儒館獻歌，戎亭虛候。〔三〕氣調時豫，憲平人富。
〔一〕　於穆，歎美也。尚書曰「齊聖廣淵」也。
〔二〕　蓺文謂諸儒講五經同異，帝親稱制論決也。律謂詔云「立春不以報囚」也。禮謂修禘祫，登靈臺之屬。
〔三〕　獻歌謂崔駰游太學時上四巡等頌。
校勘記
一三０頁一二行　第五倫　「第」原作「弟」，第弟古通作，今改歸一律。
一三０頁一六行　劬勞日〈吳，中“口改日”〉　汲本、集解本「〈吳，中“口改日”〉」作「{日亥}」，局本作「昃」。按：校補謂「昃」本作「」，亦作「旲」，〈吳，中“口改日”〉乃俗字，{日亥}又旲之訛變。
一三一頁一二行　前書蓺文志（曰）　據刊誤刪。
一三一頁一五行　三祧則時享　按：刊誤謂自古但有二祧，無三祧，明「三」字誤。
一三二頁　二行　立秋嘗粢盛酎　按：刊誤謂漢制立秋嘗粢，八月飲酎，此文誤出一「盛」字，少「八月飲」三字。
一三二頁　五行　其以見穀賑給貧人　按：刊誤謂詔無他語，不當有「其」字。
一三二頁一０行　稍（為）〔謂〕少　據刊誤改。按：為謂古通作，後如此不悉改。
一三四頁一四行　飢饉屢臻　按：饑饉之「饑」與飢餓之「飢」原有別，此當作「饑」，然各本饑飢多通作，故不改。
一三五頁　六行　內中國而外諸夏內諸（侯）〔夏〕而外夷狄　據今公羊傳改。
一三五頁　六行　曷以內外之辭言自近者始也　刊誤謂案公羊本文「曷為以內外之辭言之，言自近者始也」，少「之言」二字。今按：前人引書，每多刪節，無「之言」二字，義亦自明，故不依劉說補。
一三六頁　八行　即今岷（山之）州　據集解王先謙說刪。
一三六頁　九行　西域假司馬班超擊姑墨　按：校補引侯康說，謂據本傳當作「軍司馬」，此與下五年均誤。
一三七頁　六行　按：此注原在「千乘王」下，今據汲本、殿本移正。
一三七頁一一行　葬明德皇（太）后　集解引錢大昕說，謂按光烈、章德、和熹、安思、順烈、桓思、靈思諸后之葬皆書皇后，此獨書太后，「太」字疑衍。今據刪。
一四０頁　一行　不書穀〔名〕　據校補補。
一四二頁　四行　甲辰詔〔曰〕　據刊誤補。
一四二頁一０行　日南者用犀角二　按：殿本考證謂「者」似當作「皆」。一四三頁　五行～六行　己西進幸鄴　辛卯車駕還宮　按：己酉不當在辛卯前，疑有誤。
一四四頁　一行　前書曰　按：「前書」下當有「音義」二字，此脫。
一四四頁　七行　高祖初都櫟陽　按：漢書注引三輔黃圖作「高祖初居櫟陽」。又按：汲本、殿本、集解本「櫟陽」誤作「洛陽」。
一四四頁一五行　三月辛卯　按：校補引錢大昭說，謂「辛卯」傳作「己卯」。
一四六頁一一行　又景帝（京師）定箠令　據刊誤刪。
一四九頁　九行　時待詔張盛京房鮑業等　按：集解引錢大昕說，謂「京房」當作「景防」。
一五０頁一一行　有堯母慶都墓　按：殿本「墓」作「臺」。
一五０頁一五行　公羊傳〔注〕曰　據校補補。
一五０頁一五行　所以通三正也　按：公羊隱二年注「正」作「統」。殿本「正」作「王」，誤。
一五一頁　七行　西域人多著冒而〔須〕長　據刊誤補。
一五一頁　八行　去陽關五千八百五十里　按：前書作「五千八百八十八里」。
一五一頁一０行　駿奔走（在廟）　按：集解引惠棟說，謂案梅氏武成，衍「在廟」二字，周頌有之，涉此而訛。今據刪。
一五一頁一七行　在今澤州晉城縣南　按：「晉」原訛「普」，逕改正。
一五二頁　七行　孫柔之瑞〔應〕圖曰　按：御覽九百十六及廣韻二十六桓鸞字注引並作「瑞應圖」，今據補。
一五二頁　七行　雞身赤（毛）〔尾〕　據殿本、集解本改。
一五三頁　二行　禮（記）〔緯〕曰　據集解引惠棟說改。
一五三頁　六行　王者受命　按：「受」原訛「授」，逕改正。
一五三頁一三行　鳳皇見肥城句窳亭槐樹上　按：校補謂殿本「鳳皇」作「黃龍」，與聚珍本東觀記合。惟「句窳亭」東觀記作「窳亭」。
一五四頁　五行　周禮（鄉）〔大〕司徒　據殿本改。
一五四頁一二行　不克堂（桓）〔構〕　據殿本、集解本改。注同。按：姚範謂正文及注「構」俱誤「桓」，蓋宋世避高宗之諱，刊本者不知，誤以為欽宗之諱也，故「桓」字猶缺下畫。
一五五頁　二行　〔霍〕在（今）廬江灊縣西南　據張森楷校勘記改，與郡國志合。
一五六頁　二行　房山在今恒州房山縣（縣）西北　據殿本考證刪。按：「在今」原誤「今在」，逕乙正。
一五六頁　三行　大司農宋由為太尉　按：集解引惠棟說，謂袁紀「宋由」作「宗由」。
一五七頁　四行　護羌校尉劉盱討之　按：集解引錢大昕說，謂以西羌傳校之，其時尉乃張紆，非劉盱也。
一五八頁　八行　（仍）〔乃〕使使者　據刊誤改。
一五八頁一一行　今潁（川）〔州〕縣　張森楷校勘記謂監本「川」作「州」，是。　今據改。
一五九頁　二行　〔二月〕壬辰　集解引惠棟說，謂袁紀作「二月壬辰」。今據補。按：是年正月甲午朔，無壬辰。二月癸亥朔，壬辰，二月三十日也。又按：凡新君即位，皆在先帝崩日，和帝紀「章和二年二月壬辰即皇帝位」，益足證此「壬辰」之上實脫「二月」二字也。
一五九頁　二行　年三十三　按：惠棟補注引蔣杲說，謂章帝即位年十九，在位十三年，年三十二。
一五九頁　三行　章帝素知人厭明帝苛切　按：群書治要「人」作「民」。
一五九頁　三行　感陳寵之義　按：張森楷校勘記謂群書治要「義」作「議」，是。
