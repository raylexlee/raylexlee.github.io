△卷八十二下　　方術列傳第七十二下
唐檀字子產，豫章南昌人也。少遊太學，習京氏易、韓詩、顏氏春秋，尤好災異星占。後還鄉里，教授常百餘人。
元初七年，郡界有芝草生，太守劉祗欲上言之，以問檀。檀對曰：「方今外戚豪盛，陽道微弱，斯豈嘉瑞乎？」祗乃止。永寧元年，南昌有婦人生四子，祗復問檀變異之應。檀以為京師當有兵氣，其禍發於蕭牆。〔一〕至延光四年，中黃門孫程揚兵殿省，〔二〕誅皇后兄車騎將軍閻顯等，立濟陰王為天子，果如所占。
〔一〕　論語孔子曰：「吾恐季孫之憂，不在顓臾而在蕭牆之內。」蕭，肅也。謂屏牆也。言人臣至屏，無不肅敬。
〔二〕　揚，舉也。
永建五年，舉孝廉，除郎中。是時白虹貫日，檀因上便宜三事，陳其咎徵。書奏，棄官去。著書二十八篇，名為唐子。卒於家。
公沙穆字文乂，北海膠東人也。家貧賤。自為兒童不好戲弄，長習韓詩、公羊春秋，尤銳思河洛推步之術。居建成山中，依林阻為室，獨宿無侶。時暴風震雷，有聲於外呼穆者三，穆不與語。有頃，呼者自牖而入，音狀甚怪，穆誦經自若，終亦無它妖異，時人奇之。後遂隱居東萊山，學者自遠而至。
有富人王仲，致產千金。謂穆曰：「方今之世，以貨自通，吾奉百萬與子為資，何如？」對曰：「來意厚矣。夫富貴在天，得之有命，以貨求位，吾不忍也。」〔一〕
〔一〕　謝承書曰「穆嘗養豬，豬有病，使人賣之於巿。語之（言）〔云〕『如售，當告買者言病，賤取其直；不可言無病，欺人取貴價』也。賣豬者到巿即售，亦不言病，其直過價。穆怪之，問其故。齎半直追以還買豬人。告語（言）〔云〕『豬實病，欲賤賣，不圖賣者人相欺，乃取貴直。』買者言賣買私約，亦復辭錢不取。穆終不受錢而去」也。
後舉孝廉，以高第為主事，遷繒相。〔一〕時繒侯劉敞，東海恭王之後也，所為多不法，廢嫡立庶，傲很放恣。穆到官，謁曰：「臣始除之日，京師咸謂臣曰『繒有惡侯』，以弔小相。明侯何因得此醜聲之甚也？幸承先人之支體，傳茅土之重，不戰戰兢兢，而違越法度，故朝廷使臣為輔。願改往修來，自求多福。」乃上沒敞所侵官民田地，廢其庶子，還立嫡嗣。其蒼頭兒客犯法，皆收考之。因苦辭諫敞。敞涕泣為謝，多從其所規。
〔一〕　繒，縣，屬琅邪郡，故城在今沂州承縣東北也。
遷弘農令。縣界有螟蟲食稼，百姓惶懼。穆乃設壇謝曰：「百姓有過，罪穆之由，請以身禱。」於是暴雨，既霽而螟蟲自銷，百姓稱曰神明。永壽元年，霖雨大水，三輔以東莫不湮沒。穆明曉占候，乃豫告令百姓徙居高地，故弘農人獨得免害。
遷遼東屬國都尉，善得吏人歡心。年六十六卒官。六子皆知名。〔一〕
〔一〕　謝承書曰「穆子孚，字允慈。亦為善士，舉孝廉，尚書侍郎，召陵令，上谷太守」也。
許曼者，汝南平輿人也。祖父峻，字季山，善卜占之術，多有顯驗，時人方之前世京房。自云少嘗篤病，三年不愈，乃謁太山請命，〔一〕行遇道士張巨君，授以方術。所著易林，至今行於世。
〔一〕　太山主人生死，故詣請命也。
曼少傳峻學。桓帝時，隴西太守馮緄始拜郡，開綬笥，有兩赤蛇分南北走。緄令曼筮之。卦成，曼曰：「三歲之後，君當為邊將，官有東名，當東北行三千里。復五年，更為大將軍，南征。」延熹元年，緄出為遼東太守，討鮮卑，至五年，復拜車騎將軍，擊武陵蠻賊，皆如占。其餘多此類云。
趙彥者，琅邪人也。少有術學。延熹三年，琅邪賊勞丙與太山賊叔孫無忌殺都尉，攻沒琅邪屬縣，殘害吏民。朝廷以南陽宗資為討寇中郎將，杖鉞將兵，督州郡合討無忌。彥為陳孤虛之法，以賊屯在莒，莒有五陽之地，〔一〕宜發五陽郡兵，〔二〕從孤擊虛以討之。資具以狀上，詔書遣五陽兵到。彥推遁甲，教以時進兵，一戰破賊，燔燒屯塢，徐兗二州一時平夷。
〔一〕　謂城陽、南武陽、開陽、陽都、安陽，並近莒。
〔二〕　郡名有「陽」，謂山陽、廣陽、漢陽、南陽、丹陽郡之類也。
樊志張者，漢中南鄭人也。博學多通，隱身不仕。嘗遊隴西，時破羌將軍段熲出征西羌，請見志張。其夕，熲軍為羌所圍數重，因留軍中，三日不得去。夜謂熲曰：「東南角無復羌，宜乘虛引出，住百里，還師攻之，可以全勝。」熲從之，果以破賊。於是以狀表聞。又說其人既有梓慎、焦、董之識，〔一〕宜翼聖朝，咨詢奇異。於是有詔特徵，會病終。
〔一〕　焦延壽，董仲舒。
單颺字武宣，山陽湖陸人也。以孤特清苦自立，善明天官、筭術。舉孝廉，稍遷太史令，侍中。出為漢中太守，公事免。後拜尚書，卒於官。
初，熹平末，黃龍見譙，光祿大夫橋玄問颺：「此何祥也？」颺曰：「其國當有王者興。不及五十年，龍當復見，此其應也。」魏郡人殷登密記之。至建安二十五年春，黃龍復見譙，其冬，魏受禪。
韓說字叔儒，會稽山陰人也。博通五經，尤善圖緯之學。舉孝廉。與議郎蔡邕友善。數陳災眚，及奏賦、頌、連珠。稍遷侍中。光和元年十月，說言於靈帝，云其晦日必食，乞百官嚴裝。帝從之，果如所言。中平二年二月，又上封事，剋期宮中有災。至日南宮大火。遷說江夏太守，公事免。年七十，卒於家。
董扶字茂安，廣漢綿竹人也。少遊太學，與鄉人任安齊名，俱事同郡楊厚，學圖讖。還家講授，弟子自遠而至。前後宰府十辟，公車三徵，再舉賢良方正、博士、有道，皆稱疾不就。
靈帝時，大將軍何進薦扶，徵拜侍中，甚見器重。扶私謂太常劉焉曰：「京師將亂，益州分野有天子氣。」焉信之，遂求出為益州牧，扶亦為蜀郡屬國都尉，相與入蜀。去後一歲，帝崩，天下大亂，乃去官還家。年八十二卒。
後劉備稱天子於蜀，皆如扶言。蜀丞相諸葛亮問廣漢秦密，董扶及任安所長。密曰「董扶褒秋毫之善，貶纖介之惡。任安記人之善，忘人之過」云。〔一〕
〔一〕　蜀志曰：「密字子敕，廣漢綿竹人也。少有才學，州郡辟命，稱疾不往。或謂密曰：『足下欲自比巢、許、四皓，何故揚文藻，見瑰穎乎？』密荅曰：『僕文不能盡言，言不能盡意，何文藻之有揚乎？虎生而文炳，鳳生而五色，豈以采自飾畫哉，性自然也。』先主既定益州，廣漢太守夏纂請密為師友祭酒，領五官掾，稱曰仲父。密稱疾，臥在第舍，尋拜左中郎將，長水校尉。吳使張溫大敬服密之文辯，遷大司農而卒。」
郭玉者，廣漢雒人也。初，有老父不知何出，常漁釣於涪水，因號涪翁。乞食人閒，見有疾者，時下針石，輒應時而效，乃著針經、診脈法傳於世。〔一〕弟子程高尋求積年，翁乃授之。高亦隱跡不仕。玉少師事高，學方診六微之技，陰陽隱側之術。和帝時，為太醫丞，多有效應。帝奇之，仍試令嬖臣美手腕者與女子雜處帷中，使玉各診一手，問所疾苦。玉曰：「左陽右陰，脈有男女，狀若異人。臣疑其故。」帝歎息稱善。
〔一〕　診，候也，音直忍反。
玉仁愛不矜，雖貧賤廝養，必盡其心力，而醫療貴人，時或不愈。帝乃令貴人羸服變處，一針即差。召玉詰問其狀。對曰：「醫之為言意也。腠理至微，〔一〕隨氣用巧，針石之閒，毫芒即乖。神存於心手之際，可得解而不可得言也。夫貴者處尊高以臨臣，臣懷怖懾以承之。其為療也，有四難焉：自用意而不任臣，一難也；將身不謹，二難也；骨節不彊，不能使藥，三難也；好逸惡勞，四難也。針有分寸，時有破漏，〔二〕重以恐懼之心，加以裁慎之志，臣意且猶不盡，何有於病哉！此其所為不愈也。」帝善其對。年老卒官。
〔一〕　腠理，皮膚之閒也。韓子曰，扁鵲見晉桓侯，曰「君有病，在腠理」也。
〔二〕　分寸，淺深之度。破漏，日有衝破者也。
華佗字元化，〔一〕沛國譙人也，一名旉。〔二〕遊學徐土，兼通數經。曉養性之術，年且百歲而猶有壯容，時人以為仙。沛相陳珪舉孝廉，太尉黃琬辟，皆不就。
〔一〕　佗音徒何反。
〔二〕　音孚。
精於方藥，處齊不過數種，〔一〕心識分銖，不假稱量。針灸不過數處。若疾發結於內，針藥所不能及者，乃令先以酒服麻沸散，既醉無所覺，因刳破腹背，抽割積聚。若在腸胃，則斷截湔洗，除去疾穢，既而縫合，傅以神膏，四五日創愈，一月之閒皆平復。〔二〕
〔一〕　齊音才計反。
〔二〕　佗別傳曰「人有見山陽太守廣陵劉景宗，說數見華佗，見其療病平脈之候，其驗若神。琅邪劉勳為河內太守，有女年幾二十，左腳膝裏上有瘡，癢而不痛。創發數十日愈，愈已復發，如此七八年。迎佗使視，佗曰：『易療之。當得稻糠色犬一頭，好馬二匹。』以繩繫犬頸，使走馬牽犬。馬極輒易，計馬走犬三十餘里，犬不能行，復令步人拖曳，計向五十餘里。乃以藥飲女，女即安臥不知人。因取犬斷腹近後腳之前，所斷之處，向創口令去三二寸，停之須臾，有若蛇者從創中出，便以鐵錐橫貫蛇頭，蛇在皮中搖動良久，須臾不動，牽出，長三尺所，純是蛇，但有眼處而無童子，又逆鱗耳。以膏散著創中，七日愈。又有人苦頭眩，頭不得舉，目不得視，積年。佗使悉解衣倒懸，令頭去地一二寸，濡布拭身體，令周匝，候視諸脈，盡出五色。佗令弟子數人以鈹刀決脈五色血盡，視赤血出乃下，以膏摩，被覆，汗出周匝，飲以亭歷犬血散，立愈。又有婦人長病經年，世謂寒熱注病者也。冬十一月中，佗令坐石槽中，（且）〔旦〕用寒水汲灌，云當滿百。始七八灌，戰欲死，灌者懼，欲止，佗令滿數。至將八十灌，熱氣乃蒸出，囂囂高二三尺。滿百灌，佗乃然火溫床，厚覆良久，汗洽出著粉，汗〈火參〉便愈。又有人病腹中半切痛，十餘日中，須眉墯落。佗曰：『是脾半腐，可刳腹養療也。』佗便飲藥令臥，破腹視，脾半腐壞。刮去惡肉，以膏傅創，飲之藥，百日平復」也。
佗嘗行道，見有病咽塞者，〔一〕因語之曰：「向來道隅有賣餅人，萍齏甚酸，〔二〕可取三升飲之，病自當去。」即如佗言，立吐一蛇，乃懸於車而候佗。時佗小兒戲於門中，逆見，自相謂曰：「客車邊有物，必是逢我翁也。」及客進，顧視壁北，懸蛇以十數，乃知其奇。〔三〕
〔一〕　咽，喉也。
〔二〕　詩義疏曰：「蘋，澹水上浮萍（者）。麤大〔者〕謂之蘋，小者為萍。季春始生，可糝蒸為茹，又可苦酒淹就酒也。」魏志及本草並作「蒜齏」也。
〔三〕　魏志曰「故甘陵相夫人有身六月，腹痛不安。佗視脈，曰：『胎已死。』使人手摸知所在，在左則男，在右則女。云『在左』。於是為湯下之，果下男形，即愈。縣吏尹代苦四支煩，口中乾，不欲聞人聲，小便不利。佗曰：『試作熱食，得汗即愈，不汗後三日死。』即作熱食，而不汗出。佗曰：『藏氣已絕於內，當啼泣而絕。』果如佗言。府吏倪尋、李延共止，俱頭痛身熱，所苦正同。佗曰：『尋當下之，延當發汗。』或難其異。佗曰：『尋外實，延內實，故療之宜殊。』即各與藥，明旦並起」者也。
又有一郡守篤病久，佗以為盛怒則差。乃多受其貨而不加功。無何棄去，又留書罵之。太守果大怒，令人追殺佗，不及，因瞋恚，吐黑血數升而愈。
又有疾者，詣佗求療，佗曰：「君病根深，應當剖破腹。然君壽亦不過十年，病不能相殺也。」病者不堪其苦，必欲除之，佗遂下療，應時愈，十年竟死。
廣陵太守陳登忽患匈中煩懣，面赤，不食。佗脈之，曰：「府君胃中有蟲，欲成內疽，腥物所為也。」即作湯二升，再服，須臾，吐出三升許蟲，頭赤而動，半身猶是生魚膾，所苦便愈。佗曰：「此病後三期當發，遇良醫可救。」登至期疾動，時佗不在，遂死。
曹操聞而召佗，常在左右。操積苦頭風眩，佗針，隨手而差。
有李將軍者，妻病，呼佗視脈。佗曰：「傷身而胎不去。」將軍言閒實傷身，胎已去矣。佗曰：「案脈，胎未去也。」將軍以為不然。妻稍差百餘日復動，更呼佗。佗曰：「脈理如前，是兩胎，先生者去，血多，故後兒不得出也。胎既已死，血脈不復歸，必燥著母脊。」乃為下針，并令進湯。婦因欲產而不通。佗曰：「死胎枯燥，埶不自生。」使人探之，果得死始，人形可識，但其色已黑。佗之絕技，皆此類也。〔一〕
〔一〕　佗別傳曰「有人病腳躄不能行，佗切脈，便使解衣，點背數十處，相去一寸或五寸，從邪不相當，言灸此各七壯，灸創愈即行也。後灸愈，灸處夾脊一寸上下，行端直均調如引繩」也。
為人性惡難得意，且恥以醫見業，又去家思歸，乃就操求還取方，因託妻疾，數期不反。操累書呼之，又敕郡縣發遣，佗恃能厭事，猶不肯至。操大怒，使人廉之，〔一〕知妻詐疾，乃收付獄訊，考驗首服。荀彧請曰：「佗方術實工，人命所懸，宜加全宥。」操不從，竟殺之。佗臨死，出一卷書與獄吏，曰：「此可以活人。」吏畏法不敢受，佗不強與，索火燒之。
〔一〕　廉，察也。
初，軍吏李成苦欬，晝夜不寐。佗以為腸〈疒雍〉，與散兩錢服之，即吐二升膿血，於此漸愈。乃戒之曰：「後十八歲，疾當發動，若不得此藥，不可差也。」復分散與之。後五六歲，有里人如成先病，請藥甚急，成愍而與之，乃故往譙更從佗求，適值見收，意不忍言。後十八年，成病發，無藥而死。
廣陵吳普、彭城樊阿皆從佗學。普依準佗療，多所全濟。
佗語普曰：「人體欲得勞動，但不當使極耳。動搖則穀氣得銷，血脈流通，病不得生，譬猶戶樞，終不朽也。是以古之仙者為導引之事，熊經鴟顧，〔一〕引挽腰體，動諸關節，以求難老。吾有一術，名五禽之戲：一曰虎，二曰鹿，三曰熊，四曰猿，五曰鳥。〔二〕亦以除疾，兼利蹄足，以當導引。體有不快，起作一禽之戲，怡而汗出，因以著粉，身體輕便而欲食。」普施行之，年九十餘，耳目聰明，齒牙完堅。
〔一〕　熊經，若熊之攀枝自懸也。鴟顧，身不動而迴顧也。莊子曰：「吐故納新，熊經鳥申，此導引之士，養形之人也。」
〔二〕　佗別傳曰：「吳普從佗學，微得其方。魏明帝呼之，使為禽戲，普以年老，手足不能相及，粗以其法語諸醫。普今年將九十，耳不聾，目不冥，牙齒完堅，飲食無損。」
阿善針術。凡醫咸言背及匈藏之閒不可妄針，針之不可過四分，而阿針背入一二寸，巨闕匈藏乃五六寸，而病皆瘳。阿從佗求方可服食益於人者，佗授以漆葉青〈麥占〉散：〔一〕漆葉屑一斗，青〈麥占〉十四兩，以是為率。言久服，去三蟲，利五藏，輕體，使人頭不白。阿從其言，壽百餘歲。漆葉處所而有。青〈麥占〉生於豐、沛、彭城及朝歌閒。
〔一〕　佗別傳曰：「青〈麥占〉者，一名地節，一名黃芝，主理五藏，益精氣，本出於迷入山者，見仙人服之，以告佗。佗以為佳，語阿，阿又秘之。近者人見阿之壽，而氣力強盛，怪之，遂責所服食，因醉亂，誤道之。法一施，人多服者，皆有大驗。」本字書無「〈麥占〉」字，相傳音女廉反，然今人無識此者，甚可恨惜。
漢世異術之士甚眾，雖云不經，而亦有不可誣，故簡其美者列于傳末：
泠壽光、唐虞、魯女生三人者，皆與華佗同時。壽光年可百五六十歲，行容成公御婦人法，〔一〕常屈頸鷮息，〔二〕須髮盡白，而色理如三四十時，死於江陵。唐虞道赤眉、張步家居里落，若與相及，死於鄉里不其縣。魯女生數說顯宗時事，甚明了，議者疑其時人也。董卓亂後，莫知所在。〔三〕
〔一〕　列仙傳曰：「容成公者，能善補導之事，取精於玄牝。其要谷神不死，守生養氣者也。髮白復黑，齒落復生。」御婦人之術，謂握固不瀉，還精補腦也。
〔二〕　鷮音居妖反。毛詩曰：「有集唯鷮。」毛萇注曰：「鷮，雉也。」山海經曰：「女几之山多白鷮。」郭璞曰：「似雉長尾，走且鳴也。」
〔三〕　漢武內傳曰「魯女生，長樂人。初餌胡麻及朮，絕穀八十餘年，日少壯，色如桃花，日能行三百里，走及{鹿章}鹿。傳世見之，云三百餘年。後采藥嵩高山，見一女人，曰：『我三天太上侍官也。』以五岳真形〔圖〕與之，并告其施行。女生道成，一旦與知友故人別，云入華山。去後五十年，先相識者逢女生華山廟前，乘白鹿，從玉女三十人，并令謝其鄉里親故人」也。
徐登者，閩中人也。〔一〕本女子，化為丈夫。善為巫術。又趙炳，字公阿，東陽人，能為越方。〔二〕時遭兵亂，疾疫大起，二人遇於烏傷溪水之上，〔三〕遂結言約，共以其術療病。各相謂曰：「今既同志，且可各試所能。」登乃禁溪水。水為不流，炳復次禁枯樹，樹即生荑，〔四〕二人相視而笑，共行其道焉。
〔一〕　閩中地，今泉州也。
〔二〕　東陽，今婺州也。抱朴子曰：「道士趙炳，以氣禁人，人不能起。禁虎，虎伏地，低頭閉目，便可執縛。以大釘釘柱，入尺許，以氣吹之，釘即躍出射去，如弩箭之發。」異苑云：「趙侯以盆盛水，吹氣作禁，魚龍立見。」越方，善禁咒也。
〔三〕　酈元注水經曰：「吳寧溪出吳寧縣，經烏傷，謂之烏傷溪。」在今婺州義烏縣東也。
〔四〕　易曰：「枯楊生荑。」王弼注云：「荑者，楊之秀也。」
登年長，炳師事之。貴尚清儉，禮神唯以東流水為酌，削桑皮為脯。但行禁架，所療皆除。〔一〕
〔一〕　禁架即禁術也。
後登物故，炳東入章安，〔一〕百姓未之知也。炳乃故升茅屋，梧鼎而爨，主人見之驚懅，〔二〕炳笑不應，既而爨孰，屋無損異。又嘗臨水求度，船人不和之，〔三〕炳乃張蓋坐其中，長嘯呼風，亂流而濟。於是百姓神服，從者如歸。章安令惡其惑眾，收殺之。人為立祠室於永康，至今蚊蚋不能入也。〔四〕
〔一〕　縣名，屬會稽郡。本名回浦，光武改為章安。故城在今台州臨海縣東南。
〔二〕　梧，支也。懅，忙也。
〔三〕　和猶許也。俗本作「知」者誤也。
〔四〕　炳故祠在今婺州永康縣東，俗呼為趙侯祠，至今蚊蚋不入祠所。江南猶傳趙侯禁法以療疾云。
費長房者，汝南人也。曾為市掾。市中有老翁賣藥，懸一壺於肆頭，及市罷，輒跳入壺中。市人莫之見，唯長房於樓上睹之，異焉，因往再拜奉酒脯。翁知長房之意其神也，謂之曰：「子明日可更來。」長房旦日復詣翁，翁乃與俱入壺中。唯見玉堂嚴麗，旨酒甘肴盈衍其中，共飲畢而出。翁約不聽與人言之。後乃就樓上候長房曰：「我神仙之人，以過見責，今事畢當去，子寧能相隨乎？樓下有少酒，與卿為別。」長房使人取之，不能勝，又令十人扛之，猶不舉。〔一〕翁聞，笑而下樓，以一指提之而上。視器如一升許，而二人飲之終日不盡。
〔一〕　說文曰：「兩人對舉為扛。」音江。
長房遂欲求道，而顧家人為憂。〔一〕翁乃斷一青竹，度與長房身齊，使懸之舍後。家人見之，即長房形也，以為縊死，大小驚號，遂殯葬之。長房立其傍，而莫之見也。於是遂隨從入深山，踐荊棘於群虎之中。留使獨處，長房不恐。又臥於空室，以朽索懸萬斤石於心上，眾蛇競來齧索且斷，長房亦不移。翁還，撫之曰：「子可教也。」復使食糞，糞中有三蟲，臭穢特甚，長房意惡之。翁曰：「子幾得道，恨於此不成，如何！」
〔一〕　顧，念也。
長房辭歸，翁與一竹杖，曰：「騎此任所之，則自至矣。既至，可以杖投葛陂中也。」〔一〕又為作一符，曰：「以此主地上鬼神。」長房乘杖，須臾來歸，自謂去家適經旬日，而已十餘年矣。即以杖投陂，顧視則龍也。家人謂其久死，不信之。長房曰：「往日所葬，但竹杖耳。」乃發冢剖棺，杖猶存焉。遂能醫療眾病，鞭笞百鬼，及驅使社公。或在它坐，獨自恚怒，人問其故，曰：「吾責鬼魅之犯法者耳。」
〔一〕　陂在今豫州新蔡縣西北。
汝南歲歲常有魅，偽作太守章服，詣府門椎鼓者，郡中患之。時魅適來，而逢長房謁府君，惶懼不得退，便前解衣冠，叩頭乞活。長房呵之云：「便於中庭正汝故形！」即成老鱉，大如車輪，頸長一丈。長房復令就太守服罪，付其一札，以敕葛陂君。魅叩頭流涕，持札植於陂邊，以頸繞之而死。
後東海君來見葛陂君，因淫其夫人，於是長房劾繫之三年，而東海大旱。長房至海上，見其人請雨，乃謂之曰：「東海君有罪，吾前繫於葛陂，今方出之使作雨也。」於是雨立注。
長房曾與人共行，見一書生黃巾被裘，無鞍騎馬，下而叩頭。長房曰：「還它馬，赦汝死罪。」人問其故，長房曰：「此狸也，盜社公馬耳。」又嘗坐客，而使至宛市鮓，須臾還，乃飯。或一日之閒，人見其在千里之外者數處焉。
後失其符，為眾鬼所殺。
薊子訓者，不知所由來也。建安中，客在濟陰宛句。〔一〕有神異之道。嘗抱鄰家嬰兒，故失手墯地而死，其父母驚號怨痛，不可忍聞，而子訓唯謝以過誤，終無它說，遂埋藏之。後月餘，子訓乃抱兒歸焉。父母大恐，曰：「死生異路，雖思我兒，乞不用復見也。」兒識父母，軒渠笑悅，欲往就之，母不覺攬取，乃實兒也。雖大喜慶，心猶有疑，乃竊發視死兒，但見衣被，方乃信焉。於是子訓流名京師，士大夫皆承風向慕之。
〔一〕　今曹州縣。句音劬。
後乃駕驢車，與諸生俱詣許下。道過滎陽，止主人舍，而所駕之驢忽然卒僵，蛆蟲流出，主遽白之。子訓曰：「乃爾乎？」方安坐飯，食畢，徐出以杖扣之，驢應聲奮起，行步如初，即復進道。其追逐觀者常有千數。既到京師，公卿以下候之者，坐上恆數百人，皆為設酒脯，終日不匱。
後因遁去，遂不知所止。初去之日，唯見白雲騰起，從旦至暮，如是數十處。時有百歲翁，自說童兒時見子訓賣藥於會稽市，顏色不異於今。後人復於長安東霸城見之，與一老公共摩挲銅人，〔一〕相謂曰：「適見鑄此，已近五百歲矣。」〔二〕顧視見人而去，猶駕昔所乘驢車也。見者呼之曰：「薊先生小住。」並行應之，〔三〕視若遲徐，而走馬不及，於是而絕。
〔一〕　酈元水經注曰，魏文帝黃初元年，徙長安金狄，重不可致，因留霸城南。
〔二〕　史記秦始皇二十六年，於咸陽鑄金人十二，重各千斤，至此四百二十餘年。
〔三〕　並猶且也，音蒲朗反。
劉根者，潁川人也。隱居嵩山中。諸好事者自遠而至，就根學道，太守史祈以根為妖妄，乃收執詣郡，數之曰：「汝有何術，而誣惑百姓？若果有神，可顯一驗事。不爾，立死矣。」根曰：「實無它異，頗能令人見鬼耳。」祈曰：「促召之，使太守目睹，爾乃為明。」根於是左顧而嘯，有頃，祈之亡父祖近親數十人，皆反縛在前，向根叩頭曰：「小兒無狀，分當萬坐。」顧而叱祈曰：「汝為子孫，不能有益先人，而反累辱亡靈！可叩頭為吾陳謝。」祈驚懼悲哀，頓首流血，請自甘罪坐。根嘿而不應，忽然俱去，不知在所。
左慈字元放，廬江人也。少有神道。嘗在司空曹操坐，操從容顧眾賓曰：「今日高會，珍羞略備，所少吳松江鱸魚耳。」〔一〕放於下坐應曰：「此可得也。」因求銅盤貯水，以竹竿餌釣於盤中，須臾引一鱸魚出。操大拊掌笑，會者皆驚。操曰：「一魚不周坐席，可更得乎？」放乃更餌鉤沈之，須臾復引出，皆長三尺餘，生鮮可愛。操使目前鱠之，周浹會者。操又謂曰：「既已得魚，恨無蜀中生薑耳。」放曰：「亦可得也。」操恐其近即所取，因曰：「吾前遣人到蜀買錦，可過敕使者，增市二端。」語頃，即得薑還，并獲操使報命。後操使蜀反，驗問增錦之狀及時日早晚，若符契焉。
〔一〕　松江在今蘇州東南，首受太湖。神仙傳云：「松江出好鱸魚，味異它處。」
後操出近郊，士大夫從者百許人，慈乃為齎酒一升，脯一斤，手自斟酌，百官莫不醉飽。操怪之，使尋其故，行視諸鑪，悉亡其酒脯矣。〔一〕操懷不喜，〔二〕因坐上收欲殺之，慈乃卻入壁中，霍然不知所在。或見於市者，又捕之，而市人皆變形與慈同，莫知誰是。後人逢慈於陽城山頭，因復逐之，遂入走羊群。操知不可得，乃令就羊中告之曰：「不復相殺，本試君術耳。」忽有一老羝屈前兩膝，人立而言曰：「遽如許。」〔三〕即競往赴之，而群羊數百皆變為羝，並屈前膝人立，云「遽如許」，遂莫知所取焉。〔四〕
〔一〕　鑪，酒肆也。
〔二〕　喜音許吏反。
〔三〕　言何遽如許為事。
〔四〕　魏文帝典論論郤儉等事曰「潁川郤儉能辟穀，餌伏苓，甘陵甘始名善行氣，老有少容，廬江左慈知補導之術，並為軍吏。初，儉至之所，伏苓價暴貴數倍。議郎安平李覃學其辟穀，食伏苓，飲寒水，水寒中泄利，殆至殞命。後始來，眾人無不鴟視狼顧，呼吸吐納。軍祭酒弘農董芬為之過差，氣閉不通，良久乃蘇。左慈到，又競受其補導之術。至寺人嚴峻往從問受，奄豎真無事於斯術也。人之逐聲，乃至於是」也。
計子勳者，不知何郡縣人。皆謂數百歲，行來於人閒。一旦忽言日中當死，主人與之葛衣，子勳服而正寢，至日中果死。
上成公者，（宓）〔密〕縣人也。其初行久而不還，後歸，語其家云：「我已得仙。」因辭家而去。家人見其舉步稍高，良久乃沒云。陳寔、韓韶同見其事。
解奴辜、張貂者，亦不知是何郡國人也。皆能隱淪，出入不由門戶。奴辜能變易物形，以誑幻人。
又河南有麴聖卿，善為丹書符劾，厭殺鬼神而使命之。
又有編盲意，亦與鬼物交通。〔一〕
〔一〕　編，姓也。盲意，名。
初，章帝時有壽光侯者，〔一〕能劾百鬼眾魅，令自縛見形。其鄉人有婦為魅所病，侯為劾之，得大蛇數丈，死於門外。又有神樹，人止者輒死，鳥過者必墜，侯復劾之，樹盛夏枯落，見大蛇長七八丈，懸死其閒。帝聞而徵之。乃試問之：「吾殿下夜半後，常有數人絳衣被髮，持火相隨，豈能劾之乎？」侯曰：「此小怪，易銷耳。」帝偽使三人為之，侯劾三人，登時仆地無氣。帝大驚曰：「非魅也，朕相試耳。」解之而蘇。
〔一〕　壽，姓也。風俗通曰：「壽於姚，吳大夫。」
甘始、東郭延年、〔一〕封君達三人者，皆方士也。率能行容成御婦人術，或飲小便，或自倒懸，愛嗇精氣，不極視大言。甘始、元放、延年皆為操所錄，問其術而行之。〔二〕君達號「青牛師」〔三〕。凡此數人，皆百餘歲及二百歲也。
〔一〕　漢武內傳曰：「延年字公游。」
〔二〕　曹植辯道論曰：「甘始者，老而有少容，自諸術士咸共歸之。然始辭繁寡實，頗切怪言。余嘗辟左右獨與之言，問其所行。溫顏以誘之，美辭以導之。始語余：『吾本師姓韓字雅。嘗與師於南海作金，前後數四，投數萬斤金於海。』又言：『諸梁時，西域胡來獻香罽腰帶割玉刀，時悔不取也。』又言：『車師之西國，兒生劈背出脾，欲其食少而怒行也。』又言：『取鯉魚五寸一雙，令其一著藥投沸膏中，有藥奮尾鼓鰓，遊行沈浮，有若處淵，其一者已孰而可噉。』余時問言：『寧可試不？』言：『是藥去此踰萬里，當出塞，始不自行不能得也。』言不盡於此，頗難悉載，故粗舉其巨怪者。始若遭秦始皇、漢武帝，則復徐市、欒大之徒也。」
〔三〕　漢武帝內傳曰：「封君達，隴西人。初服黃連五十餘年，入鳥舉山，服水銀百餘年，還鄉里，如二十者。常乘青牛，故號『青牛道士』。聞有病死者，識與不識，便以要閒竹管中藥與服，或下針，應手皆愈。不以姓名語人。聞魯女生得五岳圖，連年請求，女生未見授。并告節度。二百餘歲乃入玄丘山去。」
王真、郝孟節者，皆上黨人也。王真年且百歲，視之面有光澤，似未五十者。自云：「周流登五岳名山，悉能行胎息胎食之方，嗽舌下泉咽之，不絕房室。」〔一〕孟節能含棗核，不食可至五年十年。又能結氣不息，身不動搖，狀若死人，可至百日半年。亦有室家。為人質謹不妄言，似士君子。曹操使領諸方士焉。
〔一〕　漢武內傳曰：「王真字叔經，上黨人。習閉氣而吞之，名曰『胎息』；習嗽舌下泉而咽之，名曰『胎食』。真行之，斷穀二百餘日，肉色光美，力並數人。」抱朴子曰：「胎息者，能不以鼻口噓噏，如在胎之中。」嗽音朔。
北海王和平，性好道術，自以當仙。濟南孫邕少事之，從至京師。會和平病歿，邕因葬之東陶。有書百餘卷，藥數囊，悉以送之。後弟子夏榮言其尸解，邕乃恨不取其寶書仙藥焉。〔一〕
〔一〕　尸解者，言將登仙，假託為尸以解化也。
贊曰：幽貺罕徵，明數難校。不探精遠，曷感靈效？如或遷訛，實乖玄奧。
校勘記
二七三０頁　七行　語之（言）〔云〕　據校補說改。下「告語（言）〔云〕」同。
二七三０頁　九行　不圖賣者人相欺　刊誤謂案文多一「人」字。今按：上文言「買豬人」，則此當云「賣豬人」，疑「者」本作「豬」，版刻訛脫犭旁耳。
二七三一頁　六行　六子皆知名　按：集解引沈欽韓說，謂「六」當作「五」，群輔錄云穆之五子，並有令名，京師號曰「公沙五龍，天下無雙」。
二七三四頁　二行　俱事同郡楊厚　按：「楊」原訛「揚」，逕改正。
二七三四頁　八行　諸葛亮問廣漢秦密　按：集解引錢大昕說，謂蜀志「密」作「宓」。宓字子敕，當取謹宓之宓，世俗借用堂密字。
二七三五頁　一行　郭玉者廣漢雒人也　按：集解引惠棟說，謂華陽國志云新都人。
二七三五頁　五行　左陽右陰　按：汲本、殿本作「左陰右陽」。
二七三六頁　六行　針灸不過數處　按：「灸」原訛「炙」，逕據集解本改正。
二七三七頁　四行　（且）〔旦〕用寒水汲灌　刊誤謂案文「且」當作「旦」。按：魏志華佗傳注引作「平旦用寒水汲灌」，劉說是，今據改正。
二七三七頁　八行　萍齏甚酸　按：「齏」原作「虀」，依注文改。
二七三七頁一二行　蘋澹水上浮萍（者）麤大〔者〕謂之蘋　據汲本改。
二七三八頁　五行　應當剖破腹　按：汲本「應」作「因」。
二七三九頁　六行　佗不強與　按：殿本作「佗亦不強」，與魏志同。
二七三九頁一二行　普依準佗療　按：刊誤謂「療」下當有一「病」字。
二七四０頁　七行　漆葉屑一斗　按：集解引錢大昕說，謂「斗」當依魏志作「升」，漢隸斗字與升字相似，故易混耳。
二七四一頁　八行　以五岳真形〔圖〕與之　據集解引惠棟說補。
二七四一頁一一行　趙炳　集解引惠棟說，謂搜神記及水經注皆作「趙昞」。按：炳昞同字。
二七四二頁一０行　梧鼎而爨　按：集解引惠棟說，謂水經注「梧鼎」作「支鼎」。
二七四五頁　一行　而使至宛市鮓　刊誤謂「使」當作「往」。今按：「使」字疑衍。
二七四六頁　五行　魏文帝黃初元年　按：殿本考證謂三國志注作「明帝景初元年」。集解引惠棟說，謂案搜神記，乃正始中事也。
二七四七頁　二行　放於下坐　按：刊誤謂「放」當作「慈」，下同
二七四七頁　二行　以竹竿餌釣於盤中　按：刊誤謂案文多一「竹」字。
二七四七頁　三行　操大拊掌笑　按：刊誤謂案文當作「拊掌大笑」。
二七四七頁　四行　皆長三尺餘　按：校補引柳從辰說，謂「三尺」疑「三寸」之誤。松江四腮鱸魚長者不盈五寸，李時珍本草亦云長數寸，安得皆長三尺餘乎？銅盆注水而引出三尺餘大魚，於說亦窒。
二七四七頁　六行　後操使蜀反　按：刊誤謂案文「使」下少一「自」字。
二七四七頁一二行　遂入走羊群　按：刊誤謂「入走」當作「走入」。
二七四八頁一一行　（宓）〔密〕縣人也　據刊誤改。
二七四九頁　六行　有壽光侯者　按：集解引錢大昕說，謂壽光國名，光武封更始子鯉為壽光侯，又北海王普初封壽光侯是也。此侯失其姓名，故舉其爵，下云「侯為劾之」，「侯復劾之」，可證注以壽為姓之誤。
二七五０頁　六行　吾本師姓韓字雅　按：集解引錢大昕說，謂裴松之注魏志引辯道論云「姓韓字世雄」。
二七五０頁一三行　連年請求女生未見授　刊誤謂案文當云「連年請於女生，求見授」。補校謂「女生」二字連下為文，但「未」字訛耳，或即「末」字也。今按：錢熙祚校本漢武內傳附錄邵載之續談助鈔內傳「未」作「後」。
