△誌第十二　　天文下
桓三十八　靈二十　獻九　隕石
孝桓建和元年八月壬寅，熒惑犯輿鬼質星。二年二月辛卯，熒惑行在輿鬼中。三年五月己丑，太白行入太微右掖門，留十五日，出端門。丙申，熒惑入東井。八月己亥，鎮星犯輿鬼中南星。乙丑，彗星芒長五尺，見天巿中，東南指，色黃白，九月戊辰不見。熒惑犯輿鬼為死喪，質星為戮臣，入太微為亂臣。鎮星犯輿鬼為喪。彗星見天巿中為（質）貴人。至和平元年（十）二月甲寅，梁太后崩，梁冀益驕亂矣。
元嘉元年二月戊子，太白晝見。永興二年閏月丁酉，太白晝見。時上幸後宮采女鄧猛，明年，封猛兄演為南頓侯。後四歲，梁皇后崩，梁冀被誅，猛立為皇后，恩寵甚盛。
永壽元年三月丙申，鎮星逆行入太微中，七十四日去左掖門。七月己未，辰星入太微中，八十日去左掖門。八月己巳，熒惑入太微，二十一日出端門。太微，天子廷也。鎮星為貴臣妃后，逆行為匿謀。辰星入太微為大水，一曰後宮有憂。是歲雒水溢至津門，南陽大水。熒惑留入太微中，又為亂臣。是時梁氏專政。九月己酉，晝有流星長二尺所，色黃白。癸巳，熒惑犯歲星，為姦臣謀，大將戮。
二年六月甲寅，辰星入太微，遂伏不見。辰星為水，為兵，為妃后。八月戊午，太白犯軒轅大星，為皇后。其三年四月戊寅，熒惑入東井口中，為大臣有誅者。其七月丁丑，太白犯心前星，為大臣。後二年（四）〔七〕月，懿獻皇后以憂死。大將軍梁冀使太倉令秦宮刺殺議郎邴尊，又欲殺鄧后母宣，事覺，桓帝收冀及妻壽襄城君印綬，皆自殺。誅諸梁及孫氏宗族，或徙邊。是其應也。
延熹四年三月甲寅，熒惑犯輿鬼質星。五月辛酉，客星在營室，稍順行，生芒長五尺所，至心一度，轉為彗。熒惑犯輿鬼質星，大臣有戮死者。五年十月，南郡太守李肅坐蠻夷賊攻盜郡縣，取財一億以上，入府取銅虎符，肅背敵走，不救城郭；又監黎陽謁者燕喬坐贓，重泉令彭良殺無辜，皆棄巿。京兆虎牙都尉宋謙坐贓，下獄死。客星在營室至心作彗，為大喪。後四年，鄧后以憂死。
六年十一月丁亥，太白晝見。是時鄧后家貴盛。
七年七月戊辰，辰星犯歲星。八月庚戌，熒惑犯輿鬼質星。庚申，歲星犯軒轅大星。十月丙辰，太白犯房北星。丁卯，辰星犯太白。十二月乙丑，熒惑犯軒轅第二星。辰星犯歲星為兵。熒惑犯質星有戮臣。歲星犯軒轅為女主憂。太白犯房北星為後宮。其八年二月，太僕南鄉侯左勝以罪賜死，勝弟中常侍上蔡侯悺、北鄉侯黨皆自殺。癸亥，皇后鄧氏坐執左道廢，遷于（祠）〔桐〕宮死，宗親侍中沘陽侯鄧康、河南尹鄧萬、越騎校尉鄧弼、虎賁中郎將安（鄉）〔陽〕侯鄧（魯）〔會〕、侍中監羽林左騎鄧德、右騎鄧壽、昆陽侯鄧統、淯陽侯鄧秉、議郎鄧循皆繫暴室，萬、（魯）〔會〕死，康等免官。又荊州刺史芝、交阯刺史葛祗皆為賊所拘略，桂陽太守任胤背敵走，皆棄巿，熒惑犯輿鬼質星之應也。
八年五月癸酉，太白犯輿鬼質星。壬午，熒惑入太微右執法。閏月己未，太白犯心前星。十月癸酉，歲星犯左執法。十一月戊午，歲星入太微，犯左執法。九年正月壬辰，歲星入太微中，五十八日出端門。六月壬戌，太白行入輿鬼。七月乙未，熒惑行輿鬼中，犯質星。九月辛亥，熒惑入太微西門，積五十八日。永康元年正月庚寅，熒惑逆行入太微東門，留太微中，百一日出端門。七月丙戌，太白晝見經天。太白犯心前星，太白犯輿鬼質星有戮臣。熒惑入太微為賊臣。太白犯心前星為兵喪。歲星入太微犯左執法，將相有誅者。歲星入守太微五十日，占為人主。太白、熒惑入輿鬼，皆為死喪，又犯質星為戮臣。熒惑留太微中百一日，占為人主。太白晝見經天為兵，憂在大人。其九年十一月，太原太守劉瓆、南陽太守成瑨皆坐殺無辜，荊州刺史李隗為賊所拘，尚書郎孟璫坐受金漏言，皆棄巿。永康元年十二月丁丑，桓帝崩，太傅陳蕃，大將軍竇武、尚書令尹勳、黃門令山冰等皆枉死，太白犯心，熒惑留守太微之應也。
孝靈帝建寧元年六月，太白在西方，入太微，犯西蕃南頭星。太微，天廷也。太白行其中，宮門當閉，大將被甲兵，大臣伏誅。其八月，太傅陳蕃、大將軍竇武謀欲盡誅諸宦者；其九月辛亥，中常侍曹節、長樂五官史朱瑀覺之，矯制殺蕃、武等，家屬徙日南比景。
熹平元年十月，熒惑入南斗中。占曰：「熒惑所守為兵亂。」斗為吳。其十一月，會稽賊許昭聚眾自稱大將軍，昭父生為越王，攻破郡縣。
二年四月，有星出文昌，入紫宮，蛇行，有首尾無身，赤色，有光炤垣牆。八月丙寅，太白犯心前星。辛未，白氣如一匹練，衝北斗第四星。占曰：「文昌為上將貴相。太白犯心前星，為大臣。」後六年，司徒劉（群）〔郃〕為中常侍曹節所譖，下獄死。白氣衝北斗為大戰。明年冬，揚州刺史臧旻、丹陽太守陳寅，攻盜賊苴康，斬首數千級。
光和元年四月癸丑，流星犯軒轅第二星，東北行入北斗魁中。八月，彗星出亢北，入天巿中，長數尺，稍長至五六丈，赤色，經歷十餘宿，八十餘日，乃消於天菀中。流星為貴使，軒轅為內宮，北斗魁主殺。流星從軒轅出抵北斗魁，是天子大使將出，有伐殺也。至中平元年，黃巾賊起，上遣中郎將皇甫嵩、朱雋等征之，斬首十餘萬級。彗除天巿，天帝將徙，帝將易都。至初平元年，獻帝遷都長安。
三年冬，彗星出狼、弧，東行至于張乃去。張為周地，彗星犯之為兵亂。後四年，京都大發兵擊黃巾賊。
五年四月，熒惑在太微中，守屏。七月，彗星出三台下，東行入太微，至太子、幸臣，二十餘日而消。十月，歲星、熒惑、太白三合於虛，相去各五六寸。如連珠。占曰：「熒惑在太微為亂臣。」是時中常侍趙忠、張讓、郭勝、孫璋等，並為姦亂。彗星入太微，天下易主。至中平六年，宮車晏駕。歲星、熒惑、太白三合於虛為喪。虛，齊（也）〔地〕。明年，琅邪王據薨。
光和中，國皇星東南角去地一二丈，如炬火狀，十餘日不見。占曰：「國皇星為內亂，外內有兵喪。」其後黃巾賊張角燒州郡，朝廷遣將討平，斬首十餘萬級。中平六年，宮車晏駕，大將軍何進令司隸校尉袁紹私募兵千餘人，陰跱雒陽城外，竊呼并州牧董卓使將兵至京都，共誅中官，對戰南、北宮闕下，死者數千人，燔燒宮室，遷都西京。及司徒王允與將軍呂布誅卓，卓部曲將郭汜、李傕旋兵攻長安，公卿百官吏民戰死者且萬人。天下之亂，皆自內發。
中平二年十月癸亥，客星出南門中，大如半筵，五色喜怒稍小，至後年六月消。占曰：「為兵。」至六年，司隸校尉袁紹誅滅中官，大將軍部曲將吳匡攻殺車騎將軍何苗，死者數千人。
三年四月，熒惑逆行守心後星。十月戊午，月食心後星。占曰：「為大喪。」後三年而靈帝崩。
五年二月，彗星出奎，逆行入紫宮，後三出，六十餘日乃消。六月丁卯，客星如三升碗，出貫索，西南行入天市，至尾而消。占曰：「彗除紫宮，天下易主。客星入天市，為貴人喪。」明年四月，宮車晏駕。中平中夏，流星赤如火，長三丈，起河鼓，入天市，抵觸宦者星，色白，長二三丈，後尾再屈，食頃乃滅，狀似枉矢。占曰：「枉矢流發，其宮射，所謂矢當直而枉者，操矢者邪枉人也。」中平六年，大將軍何進謀盡誅中官，〔中官覺〕，於省中殺進：俱兩破滅，天下由此遂大壞亂。
六年八月丙寅，太白犯心前星，戊辰犯心中大星。其日未冥四刻，大將軍何進於省中為諸黃門所殺。己巳，車騎將軍何苗為進部曲將吳匡所殺。
孝獻初平（三）〔二〕年九月，蚩尤旗見，長十餘丈，色白，出角、亢之南。占曰：「蚩尤旗見，則王征伐四方。」其後丞相曹公征討天下且三十年。
四年十月，孛星出兩角閒，東北行入天市中而滅。占曰：「彗除天市，天帝將徙，帝將易都。」是時上在長安，後二年東遷，明年七月，至雒陽，其八月，曹公迎上都許。
建安五年十月辛亥，有星孛于大梁，冀州分也。時袁紹在冀州。其年十一月，紹軍為曹公所破。七年夏，紹死，後曹公遂取冀州。
九年十一月，有星孛于東井輿鬼，入軒轅太微。十一年正月，星孛于北斗，首在斗中，尾貫紫宮，及北辰。占曰：「彗星掃太微宮，人主易位。」其後魏文帝受禪。
十二年十月辛卯，有星孛于鶉尾。荊州分也，時荊州牧劉表據荊州，（時）益州從事周群以〔為〕荊州牧將死而失土。明年秋，表卒，以小子琮自代。曹公將伐荊州，琮懼，舉軍詣公降。
十七年十二月，有星孛于五諸侯。周群以為西方專據土地者，皆將失土。是時益州牧劉璋據益州，漢中太守張魯別據漢中，韓遂據涼州，（宋）〔宗〕建別據枹罕。明年冬，曹公遣偏將擊涼州。十九年，獲（宋）〔宗〕建；韓遂逃于羌中，病死。其年秋，璋失益州。二十年秋，〔曹〕公攻漢中，魯降。
十八年秋，歲星、鎮星、熒惑俱入太微，逆行留守帝坐百餘日。占曰：「歲星入太微，人主改。」
二十三年三月，孛星晨見東方二十餘日，夕出西方，犯歷五車、東井、五諸侯、文昌、軒轅、后妃、太微，鋒炎指帝坐。占曰：「除舊布新之象也。」
殤帝延平元年九月乙亥，隕石陳留四。春秋僖公十六年，隕石于宋五，傳曰隕星也。董仲舒以為從高反下之象。或以為庶人惟星，隕，民困之象也。
桓帝延熹七年三月癸亥，隕石右扶風一，鄠又隕石二，皆有聲如雷。
校勘記
三二五五頁　七行　彗星見天市中為（質）〔貴〕人　據盧校改。
三二五五頁　七行　至和平元年（十）二月甲寅梁太后崩　集解引錢大昕說，謂桓帝紀在二月，此衍「十」字。今據刪。
三二五六頁　四行　二年六月甲寅　按：永壽二年六月丁巳朔，無甲寅，志文有訛。
三二五六頁　六行　後二年（四）〔七〕月懿獻皇后以憂死　集解引洪亮吉說，謂「四月」應作「七月」，志訛。今據改。
三二五六頁　九行　延熹四年三月甲寅　按：延熹四年三月己未朔，無甲寅，志文有訛。
三二五六頁一二行　京兆虎牙都尉宋謙　按：集解引錢大昕說，謂桓帝紀「宋謙」作「宗謙」。
三二五六頁一五行　七年七月戊辰　按：延熹七年七月庚午朔，無戊辰，志文有訛。
三二五七頁　三行　太僕南鄉侯左勝　按：集解引錢大昕說，謂「左勝」桓帝紀、宦者傳俱作「左稱」。趙岐傳作「左勝」，與此同。
三二五七頁　三行　皇后鄧氏坐執左道廢遷于（祠）〔桐〕宮死　集解引陳景雲說，謂「祠」當作「桐」，和帝陰皇后廢遷桐宮事見皇后紀，可互證也。今據改。
三二五七頁　四行　河南尹鄧萬　按：集解引錢大昕說，謂「萬」下脫「世」字，蓋唐人避諱去之。
三二五七頁　四行　虎賁中郎將安（鄉）〔陽〕侯鄧（魯）〔會〕　集解引錢大昕說，謂據皇后紀，「安鄉」當作「安陽」。據桓帝紀及皇后紀，「魯」當作「會」。今據改。
三二五八頁　六行　其九月辛亥　按：集解引洪亮吉說，謂「辛亥」靈紀作「丁亥」。
三二五八頁　九行　八月丙寅至辛未　按：熹平二年八月丁丑朔，無丙寅、辛未，志文有訛。
三二五八頁一一行　後六年司徒劉（群）〔郃〕為中常侍曹節所譖下獄死　集解引錢大昕說，謂案熹平之世，司徒無下獄死者。惟光和二年劉郃以謀誅宦官下獄死，「群」當為「郃」之訛也。自熹平二年至光和二年，相距恰六載。又引惠棟說，謂「群」本紀作「郃」。今據改。
三二五八頁一二行　丹陽太守陳寅　按：集解引惠棟說，謂靈帝紀「寅」作「夤」。
三二五九頁　八行　郭勝　按：集解引惠棟說，謂袁紀「勝」作「脈」。
三二六０頁一０行　大將軍何進謀盡誅中官〔中官覺〕　盧校謂脫「中官覺」三字，通考有。今據補。按：汲本重「中官」二字，脫「覺」字。
三二六０頁一四行　孝獻初平（三）〔二〕年九月蚩尤旗見　據汲本、殿本改。按：獻紀作「二年」。
三二六一頁　六行　九年十一月有星孛于東井輿鬼　按：集解引洪亮吉說，謂獻紀作「十月」。
三二六一頁　八行　（時）益州從事周群以〔為〕荊州牧將死而失土　校補謂案文「時」字衍，「以」下脫「為」字。今據刪補。
三二六一頁一二行　（宋）〔宗〕建別據枹罕　殿本考證謂何焯校本「宋」改「宗」。今據改。按：獻紀作「宗」。
三二六一頁一三行　二十年秋〔曹〕公攻漢中　據汲本、殿本補。
三二六二頁　三行　鋒炎指帝坐　按：集解引惠棟說，謂「指」一作「刺」。
三二六二頁　六行　延熹七年三月癸亥　按：延熹七年三月壬申朔，無癸亥，志文有訛。
