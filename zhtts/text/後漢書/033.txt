△卷三十上　　蘇竟楊厚列傳第二十上
蘇竟字伯況，扶風平陵人也。平帝世，竟以明易為博士講書祭酒。〔一〕善圖緯，能通百家之言。王莽時，〔與〕劉歆等共典校書，拜代郡中尉。時匈奴擾亂，北邊多罹其禍，竟終完輯一郡。光武即位，就拜代郡太守，使固塞以拒匈奴。建武五年冬，盧芳略得北邊諸郡，帝使偏將軍隨弟屯代郡。〔二〕竟病篤，以兵屬弟，詣京師謝罪。拜侍中，數月，以病免。
〔一〕　王莽置六經祭酒，秩上卿，每經各一人，竟為講尚書祭酒。
〔二〕　隨姓，弟名也。弟音悌。
初，延岑護軍鄧仲況擁兵據南陽陰縣為寇，〔一〕而劉歆兄子龔為其謀主。〔二〕竟時在南陽，與龔書曉之曰：
〔一〕　陰，縣名，屬南陽郡，故城在今襄州穀城縣界北。
〔二〕　臣賢案：前書及三輔決錄並云向曾孫，今言歆兄子，則不同也。
君執事無恙。〔一〕走昔以摩研編削之才，〔二〕與國師公從事出入，校定祕書，〔三〕竊自依依，末由自遠。蓋聞君子愍同類而傷不遇。人無愚智，莫不先避害然後求利，先定志然後求名。昔智果見智伯窮兵必亡，故變名遠逝，〔四〕陳平知項王為天所棄，故歸心高祖，皆智之至也。〔五〕聞君前權時屈節，北面延牙，〔六〕乃後覺悟，棲遲養德。〔七〕先世數子，又何以加。〔八〕君處陰中，土多賢士，若以須臾之閒，研考異同，揆之圖書，測之人事，則得失利害，可陳於目，何自負畔亂之困，不移守惡之名乎？與君子之道，何其反也？
〔一〕　執事猶言左右也。敬前人，故呼其執事者。爾雅曰：「恙，憂也」。
〔二〕　走謂馳走之人，謙稱也，猶司馬遷與任少卿書云「牛馬走」之類也。說文曰：「編，次也。」削謂簡也，一曰削書刀也。研音午見反。
〔三〕　劉歆為王莽國師公也。
〔四〕　智果，智伯臣也。逝，去也。戰國策曰，智伯與韓、魏共圍趙，智伯之臣智果說智伯曰：「韓魏二主色動而喜，必背君矣。不如殺之。」智伯曰：「晉陽旦暮將拔之，而饗其利，乃有它心，不可，子勿復言。」智果見言之不聽，出，更其姓為輔氏，遂去不見。其後韓、魏乃反殺智伯，三分其地。「果」或作「過」。
〔五〕　陳平初事項羽，後知羽必敗，乃仗劍度河歸漢，見前書也。
〔六〕　延岑字牙。屈節謂臣事也。
〔七〕　爾雅曰「棲遲，息偃也」，言後息偃養德，不復事延牙也。詩小雅曰：「或棲遲偃仰。」
〔八〕　謂智果、陳平也。
世之俗儒末學，醒醉不分，而稽論當世，疑誤視聽。或謂天下迭興，未知誰是，稱兵據土，可圖非冀。或曰聖王未啟，宜觀時變，倚彊附大，顧望自守。二者之論，豈其然乎？夫孔丘祕經，為漢赤制，〔一〕玄包幽室，文隱事明。〔二〕且火德承堯，雖昧必亮〔三〕，承積世之祚，握無窮之符，王氏雖乘閒偷篡，而終嬰大戮，支分體解，宗氏屠滅，非其效歟？〔四〕皇天所以眷顧踟躕，憂漢子孫者也。〔五〕論者若不本之於天，參之於聖，猥以師曠雜事輕自眩惑，說士作書，亂夫大道，焉可信哉？〔六〕
〔一〕　祕經，幽祕之經，即緯書也。赤制，解見郅惲傳。
〔二〕　包，臧也。言緯書玄祕，臧於幽室，文雖微隱，事甚明驗。
〔三〕　昧，暗也。亮，明也。言漢承唐堯、劉累之後，以火德王，雖遭王莽篡奪，一時闇昧，今光武中興，必盛明也。
〔四〕　王莽傳曰：「校尉公賓就斬莽首，軍人分裂莽身，支節肌肉臠分。」三輔舊事曰：「臠切千段。」
〔五〕　踟躕猶裴回也。
〔六〕　師曠雜事，雜占之書也。前書曰陰陽書十六家，有師曠八篇也。
諸儒或曰：今五星失晷，天時謬錯，〔一〕辰星久而不效，〔二〕太白出入過度，熒惑進退見態，鎮星繞帶天街，歲星不舍氐、房。〔三〕以為諸如此占，歸之國家。蓋災不徒設，皆應之分野，各有所主。夫房、心即宋之分，東海是也。〔四〕尾為燕分，漁陽是也。〔五〕東海董憲迷惑未降，漁陽彭寵逆亂擁兵，王赫斯怒，命將並征，故熒惑應此，憲、寵受殃。太白、辰星自亡新之末，失行筭度，以至于今，或守東井，或沒羽林，〔六〕或裴回藩屏，或躑躅帝宮，〔七〕或經天反明，或潛臧久沈，或衰微闇昧，或煌煌北南，或盈縮成鉤，或偃蹇不禁，〔八〕皆大運蕩除之祥，聖帝應符之兆也。賊臣亂子，往往錯互，指麾妄說，傳相壞誤。由此論之，天文安得遵度哉！
〔一〕　五星謂東方歲星，南方熒惑星，西方太白〔星〕，北方辰星，中央鎮星。失晷，失於常度。
〔二〕　不效謂出入失度也。
〔三〕　前書曰：「昴、畢閒為天街。」氐、房，東方之宿。歲星，歲舍一次，當次舍於氐、房，今不舍之，是變常也。
〔四〕　前書天文志曰：「卯為房、心，宋之分也。」
〔五〕　前書天文志曰：「寅為尾、箕，燕之分也。」
〔六〕　東井，南方之宿。天官書曰：「北宮虛、危，南方有眾星曰羽林天軍。」「筭」或作「舛」。
〔七〕　帝宮，北辰也。藩屏，兩傍之星也。裴回謂縈繞淹留。躑躅謂上下不去也。
〔八〕　盈縮猶進退，曲如鉤形也。偃蹇，高而明大無禁制。
乃者，五月甲申，天有白虹，自子加午，廣可十丈，長可萬丈，正臨倚彌。倚彌即黎丘，秦豐之都也。〔一〕是時月入于畢。畢為天網，〔二〕主網羅無道之君，故武王將伐紂，上祭于畢，求助天也。〔三〕夫仲夏甲申為八魁。〔四〕八魁，上帝開塞之將也，主退惡攘逆。流星狀似蚩尤旗，或曰營頭，或曰天槍，出奎而西北行，至延牙營上，散為數百而滅。奎為毒螫，主庫兵。〔五〕此二變，郡中及延牙士眾所共見也。是故延牙遂之武當，〔六〕託言發兵，實避其殃。今年比卦部歲，坤主立冬，坎主冬至，水性滅火，南方之兵受歲禍也。〔七〕德在中宮，刑在木，木勝土，刑制德，今年兵事畢已，中國安寧之效也。五七之家三十五姓，彭、秦、延氏不得豫焉。〔八〕如何怪惑，依而恃之？葛纍之詩，「求福不回」，其若是乎！〔九〕
〔一〕　蓋秦豐黎丘一名倚彌也。
〔二〕　畢，西方宿也。
〔三〕　史記曰，周武王即位九年，上祭于畢，東觀兵于孟津也。
〔四〕　歷法，春三月己巳、丁丑，夏三月甲申、壬辰，秋三月己亥、丁未，冬三月甲寅、壬戌，為八魁。
〔五〕　春秋合誠圖曰「奎主武庫之兵」也。
〔六〕　今均州縣也。
〔七〕　比卦，坤下坎上，坎為水也。
〔八〕　春秋運斗樞曰：「五七三十五，人皆共一德。」
〔九〕　詩大雅曰：「莫莫葛藟，施于條枚，愷悌君子，求福不回。」注云：「葛延曼於木之枝而茂盛，喻子孫依緣先人之功而起也。回，違也。言不違先祖之道。」
圖讖之占，眾變之驗，皆君所明。善惡之分，去就之決，不可不察。無忽鄙言！
夫周公之善康叔，以不從管蔡之亂也；〔一〕景帝之悅濟北，以不從吳濞之畔也。〔二〕自更始以來，孤恩背逆，歸義向善，臧否粲然，可不察歟！良醫不能救無命，彊梁不能與天爭，〔三〕故天之所壞，人不得支。〔四〕宜密與太守劉君共謀降議。仲尼棲棲，墨子遑遑，憂人之甚也。〔五〕屠羊救楚，非要爵祿；〔六〕茅焦干秦；豈求報利？〔七〕盡忠博愛之誠，憤滿不能已耳。
又與仲況書諫之，文多不載，於是仲況與龔遂降。
〔一〕　史記曰，周公以成王命伐殷，殺管叔，放蔡叔，以殷餘人封康叔為衛君。
〔二〕　濟北王志，高帝孫，齊王肥之子也。吳楚反時，堅守不從，景帝賢之，徙封為淄川王也。
〔三〕　扁鵲之見桓侯，項王之敵漢祖也。
〔四〕　支，持也。左傳曰，晉汝叔寬曰：「天之所壞，不可支也；眾之所為，不可干也。」
〔五〕　班固曰「棲棲遑遑，孔席不煖，墨突不黔」也。
〔六〕　莊子曰「楚昭王失國，屠羊說走而從於王。昭王反國，將賞從亡者，及屠羊說。屠羊說曰：『大王失國，說失屠羊；大王反國，說亦反屠羊。臣之爵祿已復矣，又何賞之有？』遂不受」也。
〔七〕　秦始皇遷太后於咸陽宮，又撲殺兩弟。齊人茅焦解衣伏質入諫，始皇乃迎太后歸於咸陽，爵茅焦為上卿，焦辭不受。事見說苑也。
龔字孟公，長安人，善論議，扶風馬援、班彪並器重之。〔一〕竟終不伐其功，潛樂道術，作記誨篇及文章傳於世。年七十，卒于家。
〔一〕　三輔決錄注曰：「唯有孟公論可觀者。」班叔皮與京兆丞郭季通書曰：「劉孟公臧器於身，用心篤固，實瑚璉之器，宗廟之寶也。」
楊厚字仲桓，廣漢新都人也。祖父春卿，善圖讖學，為公孫述將。漢兵平蜀，春卿自殺，臨命戒子統曰：「吾綈袠中〔一〕有先祖所傳祕記，為漢家用，爾其修之。」統感父遺言，服闋，辭家從犍為周循學習先法，又就同郡鄭伯山受河洛書及天文推步之術。〔二〕建初中為彭城令，一州大旱，統推陰陽消伏，縣界蒙澤。太守宗湛使統為郡求雨，亦即降澍。〔三〕自是朝廷災異，多以訪之。統作家法章句及內讖二卷解說，位至光祿大夫，為國三老。年九十卒。
〔一〕　說文曰：「綈，厚繒也。」綈音提。
〔二〕　益部耆舊傳曰：「統字仲通。曾祖父仲續舉河東方正，拜祁令，甚有德惠，人為立祠。樂益部風俗，因留家新都，代修儒學，以夏侯尚書相傳。」
〔三〕　袁山松書曰「統在縣，休徵時序，風雨得節，嘉禾生於寺舍，人庶稱神」也。
統生厚。厚母初與前妻子博不相安，厚年九歲，思令和親，乃託疾不言不食。母知其旨，懼然改意，〔一〕恩養加篤。博後至光祿大夫。
〔一〕　懼音九具反。
厚少學統業，精力思述。初，安帝永初（二）〔三〕年，太白入（北）斗，洛陽大水。〔一〕時統為侍中，厚隨在京師。朝廷以問統，統對年老耳目不明，子厚曉讀圖書，粗識其意。鄧太后使中常侍承制問之，厚對以為「諸王子多在京師，容有非常，宜亟發遣各還本國」。〔二〕太后從之，星尋滅不見。又剋水退期日，皆如所言。除為中郎。太后特引見，問以圖讖，厚對不合，免歸。〔三〕復習業犍為，不應州郡、三公之命，方正、有道、公車特徵皆不就。
〔一〕　續漢志曰，時正月己亥，太白入北斗中，以為貴相凶也。又京師及郡國四十一雨水，鄧太后專政也。
〔二〕　亟音紀力反。
〔三〕　袁山松書曰：「鄧太后問厚曰：『大將軍鄧騭應輔臣（以）〔星〕不？』對曰：『不應。』以此不合其旨。」
永建二年，順帝特徵，詔告郡縣督促發遣。厚不得已，行到長安，以病自上，因陳漢三百五十年之厄，〔一〕宜蠲法改憲之道，〔二〕及消伏災異，凡五事。制書褒述，有詔太醫致藥，太官賜羊酒。及至，拜議郎，三遷為侍中，特蒙引見，訪以時政。四年，厚上言「今夏必盛寒，當有疾疫蝗蟲之害」。是歲，果六州大蝗，疫氣流行。後又連上「西北二方有兵氣，宜備邊寇」。車駕臨當西巡，感厚言而止。至陽嘉三年，西羌寇隴右，明年，烏桓圍度遼將軍耿曄。永和元年，復上「京師應有水患，又當火災，三公有免者，蠻夷當反畔。」是夏，洛陽暴水，殺千餘人；至冬，承福殿災，太尉龐參免；荊、交二州蠻夷賊殺長吏，寇城郭。又言「陰臣、近戚、妃黨當受禍」。〔三〕明年，宋阿母與宦者褒信侯李元等遘姦廢退；〔四〕後二年，中常侍張逵等復坐誣罔大將軍梁商專恣，悉伏誅。每有災異，厚輒上消救之法，而閹宦專政，言不得信。
〔一〕　春秋命歷序曰：「四百年之閒，閉四門，聽外難，群異並賊，官有孽臣，州有兵亂，五七弱，暴漸之效也。」宋均注云：「五七三百五十歲，當順帝漸微，四方多逆賊也。」
〔二〕　蠲，明也。
〔三〕　陰，私也。
〔四〕　阿母，順帝乳母山陽君宋娥也。
時大將軍梁冀威權傾朝，遣弟侍中不疑以車馬、珍玩致遺於厚，欲與相見。厚不荅，固稱病求退。帝許之，賜車馬錢帛歸家。修黃老，教授門生，上名錄者三千餘人。太尉李固數薦言之。（太）〔本〕初元年，梁太后詔備古禮以聘厚，〔一〕遂辭疾不就。建和三年，太后復詔徵之，經四年不至。年八十二，卒於家。策書弔祭。鄉人謚曰文父。門人為立廟，郡文學掾史春秋饗射常祠之。
〔一〕　古禮謂以束帛加璧，安車蒲輪等。
校勘記
一０四一頁　四行　〔與〕劉歆等共典校書　刊誤謂案文「劉歆」上少一「與」字。今據補。
一０四一頁　九行　劉歆兄子龔　集解引惠棟說，謂東觀記云劉歆子恭，「恭」與「龔」古文通。按：聚珍本東觀記作「劉歆兄子恭」。
一０四二頁　一行　摩研編削之才　按：東觀記「削」作「簡」。
一０四二頁　二行　末由自遠　按：「末」原訛「未」，逕據殿本、集解本改正。
一０四二頁　六行　不移守惡之名乎　按：集解引惠棟說，謂「守惡」當作「首惡」。校補謂「守惡」誠誤，但首惡之名見史記，惟為人君父者當之，龔但為仲況謀主，亦不應即斥為首惡，或為「同惡」之訛。
一０四四頁　七行　傳相壞誤　按：刊誤謂「壞」當作「詿」，聲相近而誤。
一０四四頁　八行　西方太白〔星〕　據汲本、殿本補。
一０四五頁　二行　求助天也　按：集解引王鳴盛說，謂「助天」當作「天助」。
一０四七頁　七行　楊厚　按：集解引惠棟說，謂華陽國志作「序」。
一０四八頁　一行　拜祁令　按：張森楷校勘記謂舊本「祁」作「郫」。祁縣屬太原郡，而此下云「樂益部風俗，因留家新都」，則當作「郫」為是。又按：張氏所謂「舊本」，據張氏自云「似是坊刻，稱通行本，一稱舊本」，未確言何本。
一０四八頁　七行　安帝永初（二）〔三〕年太白入（北）斗　集解引錢大昕說，謂五星行道皆在黃道左右，無緣得入北斗，史言入斗者，皆南斗也。　續志太白入斗中凡再見，俱無「北」字，知為後人妄增。且太白入斗在永初三年，此云「二年」，亦誤。今按：續志書永初三年正月己亥，太白入斗中。查永初三年正月壬辰朔，有己亥，二年正月戊辰朔，無己亥。錢說是，今據改。
一０四八頁一四行　大將軍鄧騭應輔臣（以）〔星〕不　據集解本改。按：校補謂「星」原訛「以」，據袁書改。
一０四九頁　八行　而閹宦專政　按：「宦」原作「官」，逕據汲本、殿本改。
一０四九頁一０行　官有孽臣　按：「孽」原訛「櫱」，逕據汲本、殿本改正。
一０五０頁　二行　（太）〔本〕初元年　集解引惠棟說，謂依華陽國志，當作「本初」。今據改。
