△卷六十下　　蔡邕列傳第五十下
蔡邕字伯喈，陳留圉人也。〔一〕六世祖勳，〔二〕好黃老，平帝時為郿令。王莽初，授以厭戎連率。〔三〕勳對印綬仰天歎曰：「吾策名漢室，死歸其正。昔曾子不受季孫之賜，況可事二姓哉？〔四〕」遂攜將家屬，逃入深山，與鮑宣、卓茂等同不仕新室。父棱，亦有清白行，謚曰貞定公。〔五〕
〔一〕　圉，縣，故城在今汴州陳留縣東南。
〔二〕　謝承書曰：「勳字君嚴。」
〔三〕　王莽改隴西郡曰厭戎郡，守曰連率。
〔四〕　禮記曰：「曾子有疾，童子曰：『華而睆，大夫之簀歟？』曾子曰：『然，斯季孫之賜也，我未之能易也。元起易簀。』曾元曰：『幸而至於旦，請敬易之。』曾子曰：『爾之愛我也不如彼也。君子之愛人也以德，細人之愛人也以姑息。吾何求哉？吾得正而斃焉，斯已矣。』舉扶而易之，反席未安而沒。」言雖臨死不失正道也。
〔五〕　邕祖攜碑云：「攜字叔業，有周之冑。昔蔡叔沒，成王命其子仲使踐諸侯之位，以國氏姓，君其後也。君曾祖父勳，哀帝時以孝廉為長安邰長。及君之身，增修厥德，順帝時以司空高弟遷新蔡長，年七十九卒。長子棱，字伯直，處俗孤黨，不協于時，垂翼華髮，人爵不升，年五十三卒。」謚法曰：「清白守節曰貞，純行不差曰定。」
邕性篤孝，母常滯病三年，邕自非寒暑節變，未嘗解襟帶，不寢寐者七旬。母卒，廬于冢側，動靜以禮。有菟馴擾其室傍，又木生連理，遠近奇之，多往觀焉。與叔父從弟同居，三世不分財，鄉黨高其義。少博學，師事太傅胡廣。好辭章、數術、天文，妙操音律。
桓帝時，中常侍徐璜、左悺等五侯擅恣，聞邕善鼓琴，遂白天子，敕陳留太守督促發遣。邕不得已，行到偃師，稱疾而歸。閑居翫古，不交當世。感東方〔朔〕客難及楊雄、班固、崔駰之徒設疑以自通，〔一〕及斟酌群言，韙其是而矯其非，〔二〕作釋誨以戒厲云爾。
〔一〕　楊雄作解嘲，班固作荅賓戲，崔駰作達旨。
〔二〕　韙亦是也。
有務世公子誨於華顛胡老曰：〔一〕「蓋聞聖人之大寶曰位，故以仁守位，以財聚人。〔二〕然則有位斯貴，有財斯富，行義達道，士之司也。故伊摯有負鼎之衒，仲尼設執鞭之言，〔三〕甯子有清商之歌，百里有豢牛之事。〔四〕夫如是，則聖哲之通趣，古人之明志也。夫子生清穆之世，稟醇和之靈，覃思典籍，韞櫝六經，安貧樂賤，與世無營，沈精重淵，抗志高冥，包括無外，綜析無形，其已久矣。曾不能拔萃出群，揚芳飛文，〔五〕登天庭，序彝倫，埽六合之穢慝，清宇宙之埃塵，連光芒於白日，屬炎氣於景雲。〔六〕時逝歲暮，默而無聞。小子惑焉，是以有云。方今聖上寬明，輔弼賢知，崇英逸偉，不墜於地，德弘者建宰相而裂土，才羨者荷榮祿而蒙賜。〔七〕盍亦回塗要至，俛仰取容，〔八〕輯當世之利，定不拔之功，榮家宗於此時，遺不滅之令蹤？〔九〕夫獨未之思邪，何為守彼而不通此？」〔一０〕
〔一〕　顛，頂也。華頂謂白首也。新序齊宣王對閭丘卬曰：「士亦華髮墮顛而後可用耳。」左傳宋司馬子魚曰：「雖及胡耇，獲即取之。」杜預注曰：「胡耇，元老之稱。」
〔二〕　易曰「聖人之大寶曰位。何以守位？曰仁。何以聚人？曰財」也。
〔三〕　摯，伊尹名也。史記曰，伊尹欲干湯而無由，乃為有莘媵臣，負鼎俎以滋味說湯，致於王道。衒，自媒衒也。論語孔子曰：「行義以達其道。」又曰：「富而可求，雖執鞭之士吾亦為之。」周禮滌狼氏下士八人，執鞭以辟道也。
〔四〕　淮南子曰：「甯戚欲干齊桓公，窮困無以自達，於是為商旅，將車以適於齊，暮宿於郭門，飯牛車下，望見桓公，乃擊牛角而〔疾〕商歌。桓公聞之曰：『異哉！歌者非常人也。』命後車載之。」三齊記載其歌曰：「南山矸，白石爛，生不遭堯與舜禪，短布單衣適至骭，從昏飯牛薄夜半，長夜漫漫何時旦！」公悅之，以為大夫。矸音岸。骭音戶諫反。百里奚，虞大夫也。史記趙良曰：「百里奚自鬻於秦，衣褐食牛，期年而後穆公知之，舉之牛口之下。」說文曰：「豢，養也。」
〔五〕　孟子曰：「若仲尼者，拔乎其萃，出乎其類。」
〔六〕　瑞應圖曰「景雲者太平之應也，一曰慶雲」也。
〔七〕　羨音以戰反，本或作「美」。
〔八〕　回，曲也。要音一遙反。言履直道，則不能有所至也。
〔九〕　遺猶留也。
〔一０〕彼謂貧賤，此謂榮祿。
胡老傲然而笑曰：「若公子，所謂睹曖昧之利，而忘昭晢之害；專必成之功，而忽蹉跌之敗者已。」公子謖爾斂袂而興曰：「胡為其然也？」〔一〕胡老曰：「居，吾將釋汝。〔二〕昔自太極，君臣始基，〔三〕有羲皇之洪寧，唐虞之至時。〔四〕三代之隆，亦有緝熙，五伯扶微，勤而撫之。于斯已降，天網縱，人紘弛，王塗壞，太極陀，〔五〕君臣土崩，上下瓦解。〔六〕於是智者騁詐，辯者馳說，武夫奮略，戰士講銳。〔七〕電駭風馳，霧散雲披，變詐乖詭，以合時宜。或畫一策而綰萬金，或談崇朝而錫瑞珪。〔八〕連衡者六印磊落，合從者駢組流離。〔九〕隆貴翕習，積富無崖，據巧蹈機，以忘其危。夫華離蔕而萎，條去幹而枯，女冶容而淫，士背道而辜。人毀其滿，神疾其邪，利端始萌，害漸亦牙。速速方轂，夭夭是加，〔一０〕欲豐其屋，乃蔀其家。〔一一〕是故天地否閉，聖哲潛形，〔一二〕石門守晨，沮、溺耦耕，〔一三〕顏歜抱璞，蘧瑗保生〔一四〕，齊人歸樂，孔子斯征，雍渠驂乘，逝而遺輕。〔一五〕夫豈傲主而背國乎？道不可以傾也。
〔一〕　謖然，翕斂之貌，音所六反。
〔二〕　居猶坐也。釋，解也。
〔三〕　大極，天地之始也。易曰：「易有太極，是生兩儀。」
〔四〕　洪，大也。
〔五〕　賈逵注國語曰：「小崩曰陀。」
〔六〕　淮南子曰：「武王伐紂，左操黃鉞，右執白旄而麾之，則瓦解而走，遂土崩而下。」
〔七〕　講，習也。
〔八〕　戰國策曰，秦昭王見頓弱，頓弱曰：「韓，天下之喉咽也；魏，天下之匈臆也。王資臣萬金而游之，天下可圖也。」秦王曰：「善。」乃資萬金，使東遊韓、魏，入其將相，北游燕、趙，而殺李牧。齊王入朝，四國畢從，頓子說之也。史記曰：「虞卿說趙孝成王，一見賜黃金百溢，再見賜白璧一雙。」
〔九〕　連衡謂張儀，合從謂蘇秦，並佩六國之印。駢，並也。組，綬也。流離，光彩貌也。
〔一０〕詩小雅曰：「速速方穀，夭夭是〈扌豖〉。」毛萇注云：「速速，陋也。」鄭玄注云：「穀，祿也。」言鄙陋小人，將貴而得祿也。夭，殺也。〈扌豖〉，破之也。韓詩亦同。此作「轂」者，蓋謂小人乘寵，方轂而行。方猶並也。
〔一一〕易豐卦上六曰：「豐其屋，蔀其家。」王弼注云：「蔀，覆也。屋厚覆，闇之甚也。」蔀音部。
〔一二〕易文言曰：「天地閉，賢人隱。」
〔一三〕論語曰：「子路宿於石門。晨門曰：『奚自？」子路曰：『自孔氏。』鄭玄注云：「石門，魯城外門也。晨門，主晨夜開閉者。」又曰：「長沮、桀溺耦而耕。」並隱遁人也。
〔一四〕戰國策齊宣王謂顏歜曰：「願先生與寡人遊。」歜辭曰：「玉生於山，制則毀焉，非不寶也，然失璞不完。士生鄙野，選而祿焉，非不貴也，而形神不全。歜願得晚食以當肉，安步以當車，無罪以當貴，清靜以自娛。知足矣。歸反於樸，則終身不辱。」論語孔子曰：「蘧伯玉邦有道則仕，邦無道則可卷而懷之。」此為保其生也。
〔一五〕論語曰：「齊人饋女樂，季桓子受之，三日不朝。孔子行。」史記曰：「衛靈公與夫人同車，宦者雍渠參乘。孔子曰：『吾未見好德如好色者也。』於是醜之，去衛適曹。」遺輕謂若棄輕細之物而去，言惡之甚也。
「且我聞之，日南至則黃鍾應，融風動而魚上冰，蕤賓統則微陰萌，蒹葭蒼而白露凝。〔一〕寒暑相推，陰陽代興，運極則化，理亂相承。今大漢紹陶唐之洪烈，盪四海之殘災，隆隱天之高，拆絙地之基。〔二〕皇道惟融，帝猷顯{不十}，汦汦庶類，含甘吮滋。〔三〕檢六合之群品，濟之乎雍熙，群僚恭己於職司，聖主垂拱乎兩楹。君臣穆穆，守之以平，濟濟多士，端委縉綎，〔四〕鴻漸盈階，振鷺充庭。〔五〕譬猶鍾山之玉，泗濱之石，累珪璧不為之盈，（探）〔採〕浮磬不為之索。〔六〕曩者，洪源辟而四隩集，武功定而干戈戢，獫狁攘而吉甫宴，城濮捷而晉凱入。〔七〕故當其有事也，則蓑笠並載，擐甲揚鋒，不給於務；〔八〕當其無事也，則舒紳緩佩，鳴玉以步，綽有餘裕。
〔一〕　月令：「仲冬，律中黃鍾。」融風，艮之風也。月令：「孟春，東風解凍，魚上冰。」又：「仲夏之月，律之蕤賓。」微陰謂一陰爻生也。詩秦風曰：「蒹葭蒼蒼，白露為霜。」爾雅曰：「蒹，薕也。葭，蘆也。」
〔二〕　絙音古鄧反。絙與亙同。
〔三〕　汦汦，齊貌。
〔四〕　端委，禮衣也。左傳曰：「太伯端委以持周禮。」說文曰：「縉，赤白色也。」綎，系綬也，音它丁反。
〔五〕　易曰：「鴻漸于陸。」鴻，水鳥也。漸出於陸，喻君子仕進於朝。詩曰：「振振鷺，鷺于下。」注云：「鷺，白鳥也。喻絜白之士，群集君之朝也。」
〔六〕　山海經曰：「黃帝取密山之玉策，投之鍾山之陽。」尚書曰：「泗濱浮磬。」注云「水中見石，可以為磬。」言鍾山多玉，泗水多石，喻漢多賢人。索，盡也，音所（格）〔洛〕反。
〔七〕　辟，開也，音頻亦反。謂禹理洪水而開道之。尚書曰：「四隩既宅。」隩，居也，音於六反。武功定謂武王伐紂。詩周頌曰：「載戢干戈。」詩小雅曰：「薄伐獫狁，至于太原，吉甫燕喜，既多受祉。」鄭玄注曰：「吉甫既伐獫狁而歸，天子以燕禮樂之也。」左傳，晉與楚戰於城濮，楚師敗績，故晉凱樂而歸也。
〔八〕　蓑音素和反。詩小雅曰：「荷蓑荷笠。」毛萇注云：「荷，揭也。蓑所以備雨。笠所以禦暑。」擐，貫也。
「夫世臣、門子，暬御之族，〔一〕天隆其祜，主豐其祿。抱膺從容，爵位自從，攝須理髯，餘官委貴。其取進也，順傾轉圓，不足以喻其便；逡巡放屣，不足以況其易。夫〔夫〕有逸群之才，人人有優贍之智。童子不問疑於老成，瞳矇不稽謀於先生。心恬澹於守高，意無為於持盈。〔二〕粲乎煌煌，莫非華榮。明哲泊焉，不失所寧。〔三〕狂淫振蕩，乃亂其情。貪夫殉財，夸者死權。〔四〕瞻仰此事，體躁心煩。闇謙盈之效，迷損益之數。〔五〕騁駑駘於脩路，慕騏驥而增驅，卑俯乎外戚之門，乞助乎近貴之譽。榮顯未副，從而顛踣，〔六〕下獲熏胥之辜，高受滅家之誅。〔七〕前車已覆，襲軌而騖，曾不鑒禍，以知畏懼。予惟悼哉，害其若是！〔八〕天高地厚，跼而蹐之。〔八〕怨豈在明，患生不思。戰戰兢兢，必慎厥尤。
〔一〕　詩小雅曰：「曾我暬御。」毛萇注云：「暬御，侍御也。」
〔二〕　老子曰：「持而盈之，不如其已。」河上公注云：「持滿必傾，不如止也。」
〔三〕　泊猶靜也。
〔四〕　賈誼服鳥賦之文也。言夸華者必死於權埶也。
〔五〕　易曰：「天道虧盈而益謙。」又曰：「損益盈虛，與時偕行。」王弼注云：「自然之質，各定其分，短者不為不足，長者不為有餘，損益將何加焉？」
〔六〕　踣音步北反，協韻音赴。
〔七〕　詩小雅曰：「若此無罪，勳胥以痡。」勳，帥也。胥，相也。痡，病也。言此無罪之人，而使有罪者相帥而病之，是其大甚。見韓詩。前書曰：「史遷薰胥以刑。」音義云：「謂相薰蒸得罪也。」誅，協韻音丁注反。
〔八〕　害，何也，音曷。
〔九〕　詩小雅曰「謂天蓋高，不敢不跼。謂地蓋厚，不敢不蹐」。
「且用之則行，聖訓也；舍之則藏，至順也。〔一〕夫九河盈溢，非一凷所防；〔二〕帶甲百萬，非一勇所抗。〔三〕今子責匹夫以清宇宙，庸可以水旱而累堯、湯乎？懼煙炎之毀熸，何光芒之敢揚哉！〔四〕且夫地將震而樞星直，井無景則日陰食，〔五〕元首寬則望舒朓，侯王肅則月側匿。〔六〕是以君子推微達著，尋端見緒，履霜知冰，踐露知暑。時行則行，時止則止，消息盈沖，取諸天紀。〔七〕利用遭泰，可與處否，樂天知命，持神任己。群車方奔乎險路，安能與之齊軌？思危難而自豫，故在賤而不恥。方將騁馳乎典籍之崇塗，休息乎仁義之淵藪，〔八〕槃旋乎周、孔之庭宇，揖儒、墨而與為友。舒之足以光四表，收之則莫能知其所有。若乃丁千載之運，應神靈之符，闓閶闔，乘天衢，擁華蓋而奉皇樞，〔九〕納玄策於聖德，宣太平於中區。計合謀從，己之圖也；勳績不立，予之辜也。龜鳳山翳，霧露不除，踊躍草萊，祗見其愚。不我知者，將謂之迂〔一０〕。脩業思真，棄此焉如？靜以俟命，不斁不渝。〔一一〕『百歲之後，歸乎其居。』〔一二〕幸其獲稱，天所誘也。〔一三〕罕漫而已，非己咎也。〔一四〕昔伯翳綜聲於鳥語，葛盧辯音於鳴牛，董父受氏於豢龍，奚仲供德於衡輈，〔一五〕倕氏興政於巧工，造父登御於驊騮，非子享土於善圉，狼瞫取右於禽囚，〔一六〕弓父畢精於筋角，佽非明勇於赴流，壽王創基於格五，東方要幸於談優，〔一七〕上官效力於執蓋，弘羊據相於運籌。僕不能參跡於若人，故抱璞而優遊。」〔一八〕
〔一〕　論語孔子曰：「用則行，捨則藏。」故言聖訓也。
〔二〕　九河謂河水分為九道。爾雅曰，徒駭、太史、馬頰、覆釜、胡蘇、簡、絜、鉤般、鬲津，是謂九河也。
〔三〕　協韻音苦郎反。
〔四〕　煙炎，煙火之微細者。言常懼微細以致毀滅。杜預注左傳曰：「吳楚之閒謂火滅為熸。」音子廉反。炎音焰。
〔五〕　晏子見伯常騫，問曰：「昔吾見維星絕，樞星散，地其動乎？」見晏子春秋。陰食謂不顯食也。凡日陰食則井無影也。
〔六〕　望舒，月也。尚書大傳曰：「晦而月見西方，謂久朓。朔而月見東方，謂之側匿。側匿則侯王肅，朓則侯王舒。」注：「肅，急也。舒，緩也。」
〔七〕　易坤文言曰：「履霜堅冰至。」艮卦曰：「時行則行，時止則止。」豐卦曰：「天地盈虛，與時消息。」
〔八〕　前書司馬相如曰：「游于六蓺之園，馳騖乎仁義之塗。」班固曰「肴覆仁義之林藪」也。
〔九〕　古今注曰：「華蓋，黃帝所作也。與蚩尤戰于涿鹿之野，常有五色雲氣，金枝玉葉，因而作華蓋。」
〔一０〕龜鳳喻賢人，霧露喻昏闇也。迂，曲也。
〔一一〕斁，厭也。渝，變也。
〔一二〕詩晉風也。毛萇注云：「居，墳墓也。」
〔一三〕謂小人妄得稱舉者，天之所誘，後必遇害也。
〔一四〕罕漫猶無所知聞也，非君子之咎也。
〔一五〕伯翳即秦之先伯益也，能與鳥語。見史記。葛盧，東夷介國之君也。介葛盧聘於魯，聞牛鳴，曰：「是生三犧，皆用之矣。」問之，如其言。晉太史蔡墨曰：「昔有董父，實甚好龍，能求嗜欲以飲食之，以服事帝舜。帝賜姓曰董，氏曰豢龍。」並見左傳。奚仲，薛之祖也。世本曰：「奚仲作車。」衡，軛也。輈，轅也。
〔一六〕倕，舜（之）〔時〕巧人也。見尚書。造父者，秦之先也，為周穆王御驊騮、騄耳之乘。非子亦秦之先，善養馬。周孝王使主馬於〈氵幵〉、渭之閒，馬大蕃息，分土為附庸，邑之於秦。並見史記。圉，養馬人也。見周禮。左傳曰：「戰於殽，晉襄公縛秦囚，使萊駒以戈斬之。囚呼，萊駒失戈，狼瞫取戈斬之，遂以為車右。」瞫音舒飪反。
〔一七〕弓父，弓工也。闕子曰：「宋景公使弓工為弓，九年，來見公。公曰：『為弓亦遲矣。』對曰；『臣精盡於弓矣。』獻弓而歸，三日而死。公張弓東向而射，矢踰西霜之山，集彭城之東，其餘力逸勁，飲羽於石梁。」呂氏春秋曰，荊人佽飛入江斬蛟。前書，武帝時，吾丘壽王字子贛，以善格五待制。格五，今之簺也。東方朔以善談笑俳優得幸。班固曰：「朔應諧似優。」杜預注左傳曰：「優，調戲也。」
〔一八〕前書，上官桀，武帝時為期門郎，從上甘泉，大風，車不得行，解蓋授桀，雖（底）〔風〕，蓋常屬車。桑弘羊，洛陽賈人也，以能心計為侍中。
於是公子仰首降階，忸怩而避。〔一〕胡老乃揚衡含笑，援琴而歌。〔二〕歌曰：「練余心兮浸太清，滌穢濁兮存正靈。和液暢兮神氣寧，情志泊兮心亭亭，嗜欲息兮無由生。踔宇宙而遺俗兮，眇翩翩而獨征。」〔三〕
〔一〕　忸怩，心慚也。忸音女六反。怩音尼。
〔二〕　衡，眉目之閒也。
〔三〕　太清謂天也。和液謂和氣靈液也。亭亭，孤峻之貌。踔猶越也，音丑教反。
建寧三年，辟司徒橋玄府，玄甚敬待之。出補河平長。召拜郎中，校書東觀。遷議郎。邕以經籍去聖久遠，文字多謬，俗儒穿鑿，疑誤後學，熹平四年，乃與五官中郎將堂谿典、光祿大夫楊賜、諫議大夫馬日磾、議郎張馴、韓說、太史令單颺等，〔一〕奏求正定六經文字。靈帝許之，邕乃自書（冊）〔丹〕於碑，使工鐫刻立於太學門外。〔二〕於是後儒晚學，咸取正焉。及碑始立，其觀視及摹寫者，車乘日千餘兩，填塞街陌。
〔一〕　堂谿，姓也。先賢行狀曰：「典字子度，潁川人，為西鄂長。」
〔二〕　洛陽記曰：「太學在洛城南開陽門外，講堂長十丈，廣二丈。堂前石經四部。本碑凡四十六枚，西行，尚書、周易、公羊傳十六碑存，十二碑毀。南行，禮記十五碑悉崩壞。東行，論語三碑，二碑毀。禮記碑上有諫議大夫馬日磾、議郎蔡邕名。」
初，朝議以州郡相黨，人情比周，乃制婚姻之家及兩州人士不得對相監臨。至是復有三互法，〔一〕禁忌轉密，選用艱難。幽冀二州，久缺不補。邕上疏曰：「伏見幽、冀舊壤，鎧馬所出，〔二〕比年兵飢，漸至空耗。今者百姓虛縣，萬里蕭條，〔三〕闕職經時，吏人延屬，而三府選舉，踰月不定。臣經怪其事，而論者云『避三互』。十一州有禁，當取二州而已。又二州之士，或復限以歲月，狐疑遲淹，以失事會。愚以為三互之禁，禁之薄者，今但申以威靈，明其憲令，在任之人豈不戒懼，而當坐設三互，自生留閡邪？昔韓安國起自徒中，朱買臣出於幽賤，並以才宜，還守本邦。〔四〕又張敞亡命，擢授劇州。豈復顧循三互，繼以末制乎？〔五〕三公明知二州之要，所宜速定，當越禁取能，以救時敝；而不顧爭臣之義，苟避輕微之科，選用稽滯，以失其人。臣願陛下上則先帝，蠲除近禁，其諸州刺史器用可換者，無拘日月三互，以差厥中。」書奏不省。
〔一〕　三互謂婚姻之家及兩州人不得交互為官也。謝承書曰「史弼遷山陽太守，其妻鉅野薛氏女，以三互自上，轉拜平原相」是也。
〔二〕　鎧，甲也。周禮考工記曰：「燕無函。」函亦甲也，言幽、燕之地，家家皆能為函，故無函匠也。左傳曰：「冀之北土，馬之所生。」
〔三〕　縣音玄。
〔四〕　前書，安國字長孺，梁人。坐法抵罪。居無幾，天子使使者拜安國為梁內史，起徒中為二千石。買臣字翁子，吳人。家貧，負薪賣以給食，歌謳道中，後拜會稽太守。
〔五〕　前書，敞字子高，河東人也。為京兆尹，坐與楊惲厚善，制免為庶人，從闕下亡命。數月，冀州部有大賊，天子思敞功，使使者召拜為冀州刺史。
初，帝好學，自造皇羲篇五十章，因引諸生能為文賦者。本頗以經學相招，後諸為尺牘及工書鳥篆者，皆加引召，遂至數十人。〔一〕侍中祭酒樂松、賈護，多引無行趣埶之徒，並待制鴻都門下，憙陳方俗閭里小事，帝甚悅之，待以不次之位。又市賈小民，為宣陵孝子者，復數十人，悉除為郎中、太子舍人。時頻有雷霆疾風，傷樹拔木，地震、隕雹、蝗蟲之害。又鮮卑犯境，役賦及民。六年七月，制書引咎，誥群臣各陳政要所當施行。邕上封事曰：
〔一〕　說文曰：「牘，書板也，長一尺。」蓺文志曰：「六體者，古文、奇字、篆書、隸書、繆篆、蟲書。」音義曰：「古文謂孔子壁中書也。奇字即古文而異者也。篆書謂小篆，蓋秦始皇使程邈所作也。隸書亦程邈所獻，主於徒隸，從簡易也。繆篆謂其文屈曲纏繞，所以摹印章也。蟲書謂為蟲鳥之形，所以書旛信也。」
臣伏讀聖旨，雖周成遇風，訊諸執事，宣王遭旱，密勿祗畏，無以或加。〔一〕臣聞天降災異，緣象而至。辟歷數發，〔二〕殆刑誅繁多之所生也。風者天之號令，所以教人也。〔三〕夫昭事上帝，則自懷多福；〔四〕宗廟致敬，則鬼神以著。國之大事，實先祀典，〔五〕天子聖躬所當恭事。臣自在宰府，及備朱衣，〔六〕迎氣五郊，而車駕稀出，四時至敬，屢委有司，雖有解除，猶為疏廢。〔七〕故皇天不悅，顯此諸異。鴻範傳曰：「政悖德隱，厥風發屋折木。」坤為地道，易稱安貞。〔八〕陰氣憤盛，則當靜反動，法為下叛。夫權不在上，則雹傷物；政有苛暴，則虎狼食人；貪利傷民，則蝗蟲損稼。去六月二十八日，太白與月相迫，兵事惡之。鮮卑犯塞，所從來遠，今之出師，未見其利。上違天文，下逆人事。誠當博覽眾議，從其安者。臣不勝憤滿，謹條宜所施行七事表左：〔九〕
〔一〕　尚書金縢曰：「秋大孰未穫，天大雷電以風，王乃問諸史百執事。」詩大雅雲漢篇序曰：「宣王遇旱，側身脩行，欲消去之，故大夫仍叔作雲漢之詩以美之。」密勿祗畏言勤勞戒懼也。
〔二〕　辟音普歷反。史記曰「霹靂，陽氣之動」也。
〔三〕　翼氏風角曰：「風者天之號令，所以譴告人君者。」
〔四〕　詩大雅曰：「昭事上帝，聿懷多福。」聿，遂也。懷，來也。
〔五〕　左傳曰：「國之大事，在祀與戎。」
〔六〕　宰府謂司徒橋玄府也。朱衣謂祭官也。漢官儀曰：「漢家赤行，齊者絳絝韤。」韤音文伐反。
〔七〕　解除謂謝過也。
〔八〕　易坤文言曰：「地道也，妻道也。」其彖曰：「安貞之吉，應地無疆。」
〔九〕　表左謂陳之於表左也，猶今云「如左」、「如右」。
一事：明堂月令，天子以四立及季夏之節，迎五帝於郊〔一〕，所以導致神氣，祈福豐年。清廟祭祀，追往孝敬，養老辟雍，示人禮化，皆帝者之大業，祖宗所祗奉也。而有司數以蕃國疏喪，宮內產生，及吏卒小汙，屢生忌故。〔二〕竊見南郊齋戒，未嘗有廢，至於它祀，輒興異議。豈南郊卑而它祀尊哉？孝元皇帝策書曰：「禮之至敬，莫重於祭，所以竭心親奉，以致肅祗者也。」又元和故事，復申先典。〔三〕前後制書，推心懇惻。而近者以來，更任太史。忘禮敬之大，任禁忌之書，拘信小故，以虧大典。禮，妻妾產者，齋則不入側室之門，無廢祭之文也。〔四〕所謂宮中有卒，三月不祭者，謂士庶人數堵之室，共處其中耳，〔五〕豈謂皇居之曠，臣妾之眾哉？自今齋制宜如故典，庶荅風霆災妖之異。
〔一〕　天子居明堂，各依其月布政，故云「明堂月令」。四立謂立春、立夏、立秋、立冬。各以其日，天子親迎氣於其方，并祭其方之帝。季夏之末，祭中央帝也。
〔二〕　小汙謂病及死也。
〔三〕　章帝元和二年制曰：「山川百神應典禮者，尚未咸秩，其議脩群祀，以祈豐年。」又宗祀五帝于汶上明堂。三年，望祀華、霍，東柴岱宗，為人祈福。
〔四〕　禮記曰「妻將生子，及月辰，居側室，夫使人日再問之。夫齋，則不入側室之門」也。
〔五〕　儀禮曰：「有死於宮中者，則為之三月不舉祭。」
二事：臣聞國之將興，至言數聞，內知己政，外見民情。是故先帝雖有聖明之姿，而猶廣求得失。又因災異，援引幽隱，重賢良、方正、敦朴、有道之選，危言極諫，不絕於朝。陛下親政以來，頻年災異，而未聞特舉博選之旨。誠當思省述脩舊事，使抱忠之臣展其狂直，以解易傳「政悖德隱」之言。
三事：夫求賢之道，未必一塗，或以德顯，或以言揚。頃者，立朝之士，曾不以忠信見賞，恆被謗訕之誅，遂使群下結口，莫圖正辭。郎中張文，前獨盡狂言，聖聽納受，以責三司。臣子曠然，眾庶解悅。〔一〕臣愚以為宜擢文右職，以勸忠謇，〔二〕宣聲海內，博開政路。
〔一〕　漢名臣奏張文上疏，其略曰：「春秋義曰：『蝗者貪擾之氣所生。天意若曰：貪狼之人，蠶食百姓，若蝗食禾稼而擾萬民。獸齧人者，象暴政若獸而齧人。』京房易傳曰：『小人不義而反尊榮，則虎食人，辟歷殺人，亦象暴政，妄有喜怒。』政以賄成，刑放於寵，推類敘意，探指求原，皆象群下貪狼，威教妄施，或苦蝗蟲。宜敕正眾邪，清審選舉，退屏貪暴。魯僖公小國諸侯，敕政脩己，斥退邪臣，尚獲其報，六月甚雨之應。豈況萬乘之主，脩善求賢？宜舉敦朴，以輔善政。陛下體堯舜之聖，秉獨見之明，恢太平之業，敦經好學，流布遠近，可留須臾神慮，則（可）致太平，招休徵矣。」制曰：「下太尉、司徒、司空。夫瑞不虛至，災必有緣。朕以不德，秉統未明，以招祅偽，將何以昭顯憲法哉？三司任政者也，所當夙夜，而各拱默，訖未有聞，將何以奉荅天意，（救）〔敉〕寧我人？其各悉心思所崇改，務消復之術，稱朕意焉。」
〔二〕　右，用事之便，謂樞要之官。
四事：夫司隸校尉、諸州刺史，所以督察姦枉，分別白黑者也。伏見幽州刺史楊憙、益州刺史龐芝、涼州刺史劉虔，各有奉公疾姦之心，憙等所糾，其效尤多。餘皆枉橈，不能稱職。或有抱罪懷瑕，與下同疾，綱網弛縱，莫相舉察，公府臺閣亦復默然。五年制書，議遣八使，又令三公謠言奏事。〔一〕是時奉公者欣然得志，邪枉者憂悸失色。未詳斯議，所因寢息。昔劉向奏曰：「夫執狐疑之計者，開群枉之門；養不斷之慮者，來讒邪之口。」〔二〕今始聞善政，旋復變易，足令海內測度朝政。宜追定八使，糾舉非法，更選忠清，平章賞罰。〔三〕三公歲盡，差其殿最，使吏知奉公之福，營私之禍，則眾災之原庶可塞矣。
〔一〕　漢官儀曰：「三公聽採長吏臧否，人所疾苦，條奏之。」是為舉謠言者也。
〔二〕　語見前書。
〔三〕　平，和也。章，明也。
五事：臣聞古者取士，必使諸侯歲貢。〔一〕孝武之世，郡舉孝廉，又有賢良、文學之選，於是名臣輩出，文武並興。漢之得人，數路而已。〔二〕夫書畫辭賦，才之小者，匡國理政，未有其能。陛下即位之初，先涉經術，聽政餘日，觀省篇章，聊以游意，當代博弈，非以教化取士之本。而諸生競利，作者鼎沸。其高者頗引經訓風喻之言；下則連偶俗語，有類俳優；或竊成文，虛冒名氏。臣每受詔於盛化門，差次錄第，其未及者，亦復隨輩皆見拜擢。既加之恩，難復收改，但守奉祿，於義已弘，不可復使理人及仕州郡。昔孝宣會諸儒於石渠，章帝集學士於白虎，通經釋義，其事優大，文武之道，所宜從之。若乃小能小善，雖有可觀，孔子以為「致遠則泥」，君子故當志其大者。〔三〕
〔一〕　尚書大傳曰：「古者諸侯之於天子，三年一貢士。一適謂之攸好德，再適謂之賢賢，三適謂之有功。」注云：「適猶得也。」
〔二〕　數路謂孝廉、賢良、文學之類也。
〔三〕　論語子夏曰：「雖小道必有可觀者焉，致遠恐泥。」鄭玄注云：「小道，如今諸子書也。泥謂滯陷不通。」此邕以為孔子之言，當別有所據也。
六事：墨綬長吏，職典理人，〔一〕皆當以惠利為績，日月為勞。褒責之科，所宜分明。而今在任無復能省，及其還者，多召拜議郎、郎中。若器用優美，不宜處之冗散。如有釁故，自當極其刑誅。豈有伏罪懼考，反求遷轉，更相放效，臧否無章？先帝舊典，未嘗有此。可皆斷絕，以覈真偽。
〔一〕　漢官儀曰「秩六百石，銅章墨綬」也。
七事：伏見前一切以宣陵孝子（者）為太子舍人。臣聞孝文皇帝制喪服三十六日，雖繼體之君，父子至親，公卿列臣，受恩之重，皆屈情從制，不敢踰越。今虛偽小人，本非骨肉，既無幸私之恩，又無祿仕之實，惻隱思慕，情何緣生？而群聚山陵，假名稱孝，行不隱心，義無所依，至有姦軌之人，通容其中。（恒）〔桓〕思皇后祖載之時，〔一〕東郡有盜人妻者亡在孝中，本縣追捕，乃伏其辜。虛偽雜穢，難得勝言。又前至得拜，後輩被遺；或經年陵次，以暫歸見漏；或以人自代，亦蒙寵榮。爭訟怨恨，凶凶道路。太子官屬，宜搜選令德，豈有但取丘墓凶醜之人？其為不祥，莫與大焉。宜遣歸田里，以明詐偽。
〔一〕　周禮曰：「喪祝掌大喪，及祖飾棺（及）〔乃〕載，遂御之。」鄭玄注云：「祖謂將葬祖祭於庭，載謂升柩於車也。」
書奏，帝乃親迎氣北郊，及行辟雍之禮。又詔宣陵孝子為舍人者，悉改為丞尉焉。光和元年，遂置鴻都門學，畫孔子及七十二弟子像。其諸生皆敕州郡三公舉用辟召，或出為刺史、太守，入為尚書、侍中，乃有封侯賜爵者，士君子皆恥與為列焉。
時妖異數見，人相驚擾。其年七月，詔召邕與光祿大夫楊賜、諫議大夫馬日磾、議郎張華、太史令單颺詣金商門，引入崇德殿，〔一〕使中常侍曹節、王甫就問災異及消改變故所宜施行。邕悉心以對，事在五行、天文志。〔二〕又特詔問曰：「比災變互生，未知厥咎，朝廷焦心，載懷恐懼。每訪群公卿士，庶聞忠言，而各存括囊，莫肯盡心。〔三〕以邕經學深奧，故密特稽問，宜披露失得，指陳政要，勿有依違，自生疑諱。具對經術，以皁囊封上。」〔四〕邕對曰：「臣伏惟陛下聖德允明，深悼災咎，褒臣末學，特垂訪及，非臣螻蟻所能堪副。斯誠輸寫肝膽出命之秋，豈可以顧患避害，使陛下不聞至戒哉！臣伏思諸異，皆亡國之怪也。天於大漢，殷勤不已，故屢出祅變，以當譴責，欲令人君感悟，改危即安。今災眚之發，不於它所，遠則門垣，近在寺署，其為監戒，可謂至切。蜺墯雞化，皆婦人干政之所致也。前者乳母趙嬈，貴重天下，〔五〕生則貲藏侔於天府，死則丘墓踰於園陵，兩子受封，兄弟典郡；續以永樂門史霍玉，依阻城社，又為姦邪。今者道路紛紛，復云有程大人者，察其風聲，將為國患。宜高為隄防，明設禁令，深惟趙、霍，以為至戒。〔六〕今聖意勤勤，思明邪正。而聞太尉張顥，為玉所進；光祿勳姓璋，〔七〕有名貪濁；又長水校尉趙玹、〔八〕屯騎校尉蓋升，並叨時幸，榮富優足。宜念小人在位之咎，退思引身避賢之福。〔九〕伏見廷尉郭禧，純厚老成；光祿大夫橋玄，聰達方直；故太尉劉寵，忠實守正：並宜為謀主，數見訪問。夫宰相大臣，君之四體，〔一０〕委任責成，優劣已分，不宜聽納小吏，雕琢大臣也。〔一一〕又尚方工技之作，鴻都篇賦之文，可且消息，以示惟憂。詩云：『畏天之怒，不敢戲豫。』天戒誠不可戲也。宰府孝廉，士之高選。近者以辟召不慎，切責三公，而今並以小文超取選舉，開請託之門，違明王之典，眾心不厭，莫之敢言。〔一二〕臣願陛下忍而絕之，思惟萬機，以荅天望。聖朝既自約厲，左右近臣亦宜從化。人自抑損，以塞咎戒，則天道虧滿，鬼神福謙矣。臣以愚贛，感激忘身，敢觸忌諱，手書具對。夫君臣不密，上有漏言之戒，下有失身之禍。〔一三〕願寢臣表，無使盡忠之吏，受怨姦仇。」章奏，帝覽而歎息，因起更衣，曹節於後竊視之，悉宣語左右，事遂漏露。其為邕所裁黜者，皆側目思報。
〔一〕　洛陽記曰「南宮有崇德殿、太極殿，西有金商門」也。
〔二〕　其志今亡。續漢志曰，光和元年，詔問曰：「連年蝗蟲，其咎焉在？」邕對曰：「易傳云：『大作不時天降災，厥咎蝗蟲來。』河圖秘徵篇曰：『帝貪則政暴，吏酷則誅慘。生蝗蟲，貪苛之所致也。』」又南宮侍中寺，雌雞欲化為雄，一身毛皆似雄，但頭冠尚未變。詔以問邕。對曰：「貌之不恭，則有雞禍。宣帝黃龍元年，未央宮雌雞化為雄，不鳴無距。是歲元帝初即位，將立王皇后。至初元元年，丞相史家雌雞化為雄，距而鳴將。是〔歲〕后父禁為平陽侯，女立為后。至哀帝晏駕，后攝政，王莽以后兄子為大司馬，由是為亂。臣竊推之，頭為元首，人君之象。今雞一身已變，未至於頭而止，是將有其事而不遂成之象也。若應之不精，政無所改，頭冠或成，為患滋大也。」
〔三〕　括囊喻閉口而不言。易曰：「括囊无咎。」王弼注云：「括，結也。」
〔四〕　漢官儀曰「凡章表皆啟封，其言密事得皁囊」也。
〔五〕　嬈音奴鳥反。
〔六〕　趙嬈及霍玉也。
〔七〕　姓，姓也；璋，名也。漢有姓偉。
〔八〕　音玄。蔡邕集「玹」作「玄」。
〔九〕　尚書曰：「君子在野，小人在位。」
〔一０〕謂股肱也。
〔一一〕雕琢猶鐫削以成其罪也。
〔一二〕厭，伏也，音一葉反。
〔一三〕易曰：「君不密則失臣，臣不密則失身。」
初，邕與司徒劉郃素不相平，叔父衛尉質〔一〕又與將作大匠（楊）〔陽〕球有隙。球即中常侍程璜女夫也，璜遂使人飛章言邕、質數以私事請託於郃，郃不聽，邕含隱切，志欲相中。〔二〕於是詔下尚書，召邕詰狀。邕上書自陳曰：「臣被召，問以大鴻臚劉郃前為濟陰太守，臣屬吏張宛長休百日，〔三〕郃為司隸，又託河內郡吏李奇為州書佐，〔四〕及營護故河南尹羊陟、侍御史胡母班，郃不為用致怨之狀。〔五〕臣征營怖悸，肝膽塗地，不知死命所在。竊自尋案，實屬宛、奇，不及陟、班。凡休假小吏，非結恨之本。與陟姻家，豈敢申助私黨？如臣父子欲相傷陷，當明言臺閣，具陳恨狀所緣。內無寸事，而謗書外發，宜以臣對與郃參驗。臣得以學問特蒙褒異，執事秘館，操管御前，姓名貌狀，微簡聖心。今年七月，召詣金商門，問以災異，齎詔申旨，誘臣使言。〔六〕臣實愚贛，唯識忠盡，出命忘軀，不顧後害，遂譏刺公卿，內及寵臣。實欲以上對聖問，救消災異，規為陛下建康寧之計。陛下不念忠臣直言，宜加掩蔽，誹謗卒至，便用疑怪。盡心之吏，豈得容哉？詔書每下，百官各上封事，欲以改政思譴，除凶致吉，而言者不蒙延納之福，旋被陷破之禍。今皆杜口結舌，以臣為戒，誰敢為陛下盡忠孝乎？臣季父質，連見拔擢，位在上列。臣被蒙恩渥，數見訪逮。言事者因此欲陷臣父子，破臣門戶，非復發糾姦伏，補益國家者也。臣年四十有六，孤特一身，得託名忠臣，死有餘榮，恐陛下於此不復聞至言矣。臣之愚冗，職當咎患，但前者所對，質不及聞，〔七〕而衰老白首，橫見引逮，隨臣摧沒，并入阬埳，誠冤誠痛。臣一入牢獄，當為楚毒所迫，趣以飲章，辭情何緣復聞？〔八〕死期垂至，冒昧自陳。願身當辜戮，匄質不并坐〔九〕，則身死之日，更生之年也。惟陛下加餐，為萬姓自愛。」於是下邕、質於洛陽獄，劾以仇怨奉公，議害大臣，大不敬，棄市。事奏，中常侍呂強愍邕無罪，請之，帝亦更思其章，有詔減死一等，與家屬髡鉗徙朔方，不得以赦令除。（楊）〔陽〕球使客追路刺邕，客感其義，皆莫為用。球又賂其部主使加毒害，所賂者反以其情戒邕，故每得免焉。居五原安陽縣。〔一０〕
〔一〕　質字子文，著漢職儀。
〔二〕　中傷也。
〔三〕　休，假也。前書音義曰「吏病滿百日當免」也。
〔四〕　續漢志曰：「書佐，主幹文書。」
〔五〕　邕集其奏曰：「邕屬張宛長休百日，郃假宛五日；復屬河南李奇為書佐，郃不為召；太山黨魁羊陟與邕季父衛尉質對門九族，質為尚書，營護阿擁，令文書不覺，郃被詔書考胡母班等，辭與陟為黨，質及邕頻詣郃問班所及，郃不應，遂懷怨恨，欲必中傷郃。」制曰：「下司隸校尉正處上。」邕集作「綦母班」也。
〔六〕　齎猶持也，與賫通。
〔七〕　前在金商門對事之時，質為下邳相，故不聞也。
〔八〕　趣音促。飲猶隱卻告人姓名，無可對問。章者，今之表也。邕集曰：「光和元年，都官從事張恕，以辛卯詔書，收邕送雒陽詔獄。考吏張靜謂邕曰：『省君章云欲仇怨未有所施，法令無此，以詔書又刊章家姓名，不得對相指斥考事，君學多所見，古今如此，豈一事乎？』荅曰：『曉是。』吏遂飲章為文書。」臣賢案：俗本有不解「飲」字，或改為「報」，或改為「款」，並非也。
〔九〕　匄，乞也。
〔一０〕即西安陽縣也，故城在今勝州銀城縣。
邕前在東觀，與盧植、韓說等撰補後漢記，會遭事流離，不及得成，因上書自陳，奏其所著十意，〔一〕分別首目，連置章左。帝嘉其才高，會明年大赦，及宥邕還本郡。邕自徙及歸，凡九月焉。將就還路，五原太守王智餞之。酒酣，智起舞屬邕，邕不為報。〔二〕智者，中常侍王甫弟也，素貴驕，慚於賓客，詬邕曰：「徒敢輕我！」邕拂衣而去。智銜之，密告邕怨於囚放，謗訕朝廷。內寵惡之。邕慮卒不免，乃亡命江海，遠跡吳會。〔三〕往來依太山羊氏，積十二年，在吳。
〔一〕　猶前書十志也。邕別傳曰：「邕昔作漢記十意，未及奏上，遭事流離，因上書自陳曰：『臣既到徙所，乘塞守烽，職在候望，憂怖焦灼，無心能復操筆成草，致章闕廷。誠知聖朝不責臣謝，但懷愚心有所不竟。臣自在布衣，常以為漢書十志下盡王莽而止，光武已來唯記紀傳，無續志者。臣所事師故太傅胡廣，知臣頗識其門戶，略以所有舊事與臣。雖未備悉，粗見首尾，積累思惟，二十餘年。不在其位，非外史庶人所得擅述。天誘其衷，得備著作郎，建言十志皆當撰錄。會臣被罪，逐放邊野，恐所懷隨軀朽腐，抱恨黃泉，遂不設施，謹先顛踣，科條諸志，臣欲刪定者一，所當接續者四，前志所無臣欲著者五，及經典群書〔所〕宜捃摭，本奏詔書所當依據，分別首目，并書章左，惟陛下留神省察。臣謹因臨戎長霍圉封上。』有律曆意第一，禮意第二，樂意第三，郊祀意第四，天文意第五，車服意第六。」
〔二〕　屬猶勸也，音燭。
〔三〕　張騭文士傳曰：「邕告吳人曰：『吾昔嘗經會稽高遷亭，見屋椽竹東閒第十六可以為笛。』取用，果有異聲。」伏滔長笛賦序云「柯亭之觀，以竹為椽，邕取為笛，奇聲獨絕」也。
吳人有燒桐以爨者，邕聞火烈之聲，知其良木，因請而裁為琴，果有美音，而其尾猶焦，故時人名曰「焦尾琴」焉。〔一〕初，邕在陳留也，其鄰人有以酒食召邕者，比往而酒以酣焉。客有彈琴於屏，邕至門試潛聽之，曰：「憘！〔二〕以樂召我而有殺心，何也？」遂反。將命者告主人曰：「蔡君向來，至門而去。」邕素為邦鄉所宗，主人遽自追而問其故，邕具以告，莫不憮然。〔三〕彈琴者曰：「我向鼓弦，見螳蜋方向鳴蟬，蟬將去而未飛，螳蜋為之一前一卻。吾心聳然，惟恐螳蜋之失之也，此豈為殺心而形於聲者乎？」邕莞然而笑曰：〔四〕「此足以當之矣。」
〔一〕　傅玄琴賦序曰：「齊桓公有鳴琴曰『號鍾』，楚莊有鳴琴曰『繞梁』，司馬相如『綠綺』，蔡邕有『焦尾』，皆名器也。」
〔二〕　歎聲也，音僖。
〔三〕　憮猶怪也，音武。
〔四〕　莞，笑貌也，音胡板反。
中平六年，靈帝崩，董卓為司空，聞邕名高，辟之。稱疾不就。卓大怒，詈曰：「我力能族人，蔡邕遂偃蹇者，不旋踵矣。」又切敕州郡舉邕詣府，邕不得已，到，署祭酒，甚見敬重。舉高第，補侍御史，又轉持書御史，遷尚書。三日之閒，周歷三臺。遷巴郡太守，復留為侍中。
初平元年，拜左中郎將，從獻帝遷都長安，封高陽鄉侯。
董卓賓客部曲議欲尊卓比太公，稱尚父。卓謀之於邕，邕曰：「太公輔周，受命翦商，故特為其號。今明公威德，誠為巍巍，然比之尚父，愚意以為未可。宜須關東平定，車駕還反舊京，然後議之。」卓從其言。
（初平）二年六月，地震，卓以問邕。邕對曰：「地動者，陰盛侵陽，臣下踰制之所致也。前春郊天，公奉引車駕，乘金華青蓋，爪畫兩轓，遠近以為非宜。」〔一〕卓於是改乘皁蓋車。〔二〕
〔一〕　續漢志曰：「乘輿大駕，公卿奉引，皇太子、皇子皆安車，朱輪，青蓋，金華爪，畫轓。」廣雅：「轓，箱也。」
〔二〕　續漢志曰：「中二千石、二千石皆皁蓋，朱兩轓。」
卓重董邕才學，厚相遇待，每集讌，輒令邕鼓琴贊事，邕亦每存匡益。然卓多自佷用，邕恨其言少從，謂從弟谷曰：「董公性剛而遂非，終難濟也。吾欲東奔兗州，若道遠難達，且遯逃山東以待之，何如？」谷曰：「君狀異恆人，每行觀者盈集。以此自匿，不亦難乎？」邕乃止。
及卓被誅，邕在司徒王允坐，殊不意言之而歎，有動於色。允勃然叱之曰：「董卓國之大賊，幾傾漢室。君為王臣，所宜同忿，而懷其私遇，以忘大節！今天誅有罪，而反相傷痛，豈不共為逆哉？」即收付廷尉治罪。邕陳辭謝，乞黥首刖足，繼成漢史。士大夫多矜救之，不能得。太尉馬日磾馳往謂允曰：「伯喈曠世逸才，多識漢事，當續成後史，為一代大典。且忠孝素著，而所坐無名，誅之無乃失人望乎？」允曰：「昔武帝不殺司馬遷，使作謗書，流於後世。〔一〕方今國祚中衰，神器不固，不可令佞臣執筆在幼主左右。既無益聖德，復使吾黨蒙其訕議。」日磾退而告人曰：「王公其不長世乎？善人，國之紀也；制作，國之典也。滅紀廢典，其能久乎！」邕遂死獄中。允悔，欲止而不及。時年六十一。搢紳諸儒莫不流涕。北海鄭玄聞而歎曰：「漢世之事，誰與正之！」兗州、陳留（聞）〔閒〕皆畫像而頌焉。
〔一〕　凡史官記事，善惡必書。謂遷所著史記，但是漢家不善之事，皆為謗也。非獨指武帝之身，即高祖善家令之言，武帝筭緡、榷酤之類是也。班固集云：「司馬遷著書，成一家之言。至以身陷刑，故微文刺譏，貶損當世，非誼士也。」
其撰集漢事，未見錄以繼後史。適作靈紀及十意，又補諸列傳四十二篇，因李傕之亂，湮沒多不存。所著詩、賦、碑、誄、銘、讚、連珠、箴、弔、論議、獨斷、勸學、釋誨、敘樂、女訓、篆埶、祝文、章表、書記，凡百四篇，傳於世。
論曰：意氣之感，士所不能忘也。流極之運，有生所共深悲也。〔一〕當伯喈抱鉗扭，徙幽裔，仰日月而不見照燭，臨風塵而不得經過，〔二〕其意豈及語平日倖全人哉！及解刑衣，竄歐越，潛舟江壑，不知其遠，捷步深林，尚苦不密，但願北首舊丘，歸骸先壟，又可得乎？董卓一旦入朝，辟書先下，分明枉結，信宿三遷。〔三〕匡導既申，狂僭屢革，資同人之先號，得北叟之後福。〔四〕屬其慶者，夫豈無懷？〔五〕君子斷刑，尚或為之不舉，〔六〕況國憲倉卒，慮不先圖，矜情變容，而罰同邪黨？執政乃追怨子長謗書流後，〔七〕放此為戮，〔八〕未或聞之典刑。
〔一〕　流，極，皆放也。極音紀力反。
〔二〕　謂迫促之，令不得避風塵也。
〔三〕　謂三日之閒，位歷三臺也。
〔四〕　易同人卦曰：「先號咷而後笑。」北叟，塞上叟也。其馬亡入胡中，人皆弔之。叟曰：「何知非福？」居數月，其馬引胡駿馬而歸，人皆賀之。叟曰：「何知非禍？」及家富馬良，其子好騎，墯而折髀，人皆弔之。叟曰：「何知非福？」居一年，胡夷大入，丁壯皆戰死者十九，其子獨以跛之故，子父相保。見淮南子也。
〔五〕　慶謂恩遇也。懷，思也。荷恩遇者，豈不思之乎？
〔六〕　左傳鄭伯見虢叔曰：「夫司寇行戮，君為之不舉。」杜注云：「不舉盛饌也。」
〔七〕　執政謂王允也。
〔八〕　放音甫往反。
贊曰：季長戚氏，才通情侈。苑囿典文，流悅音伎。〔一〕邕實慕靜，心精辭綺。斥言金商，南徂北徙。〔二〕籍梁懷董，名澆身毀。〔三〕
〔一〕　侈謂紗帳、女樂之類。音技謂鼓琴吹笛之屬也。
〔二〕　謂對事於金商門，指斥而言，無隱諱也。
〔三〕　籍梁謂融因籍梁冀貴幸，為作西第頌。懷董謂邕懷董卓之恩也。澆，薄也。
校勘記
一九八０頁　五行　有菟馴擾其室傍　汲本、殿本「菟」作「兔」。按：菟兔通。
一九八０頁　八行　感東方〔朔〕客難　據汲本、殿本補。
一九八一頁一二行　乃擊牛角而〔疾〕商歌　據王先謙說補。
一九八二頁一五行　速速方轂夭夭是加　刊誤謂上「夭」當作「天」，據今詩文正然。按：王先謙謂「速速」二句出詩三家。
一九八四頁　四行　然失璞不完　汲本「失」作「夫」，殿本作「大」。按：此謂玉經彫琢，失去其璞，則不完也，以作「失」為是。今本戰國策作「夫」或作「大」，皆形近而訛。
一九八四頁　五行　知足矣歸反於樸則終身不辱　汲本、殿本「矣」作「以」。殿本「樸」作「璞」。今按：國策作「君子曰，斶知足矣。歸真反璞，則終身不辱」。作「矣」是，作「以」非也。
一九八四頁一一行　汦汦庶類　按：沈欽韓謂方以智通雅「汦汦猶蚩蚩也，直借此聲耳」　按「汦汦」或本作「泯泯」，唐諱「民」所改。
一九八四頁一一行　含甘吮滋　按：「含」原訛「合」，逕據汲本、殿本改正。
一九八四頁一四行　（探）〔採〕浮磬不為之索　據汲本、殿本改。
一九八五頁　九行　音所（格）〔洛〕反　據殿本改。
一九八五頁一五行　夫〔夫〕有逸群之才人人有優贍之智　按：集解引何焯說，謂衍一「人」字。又引沈欽韓說，謂「夫」字當重，此揚雄「家家自以為稷、契，人人自以為咎陶」例。王先謙謂沈說是。今依沈說補一「夫」字。
一九八九頁　四行　倕舜（之）〔時〕巧人也　據校補改。
一九八九頁一一行　雖（底）〔風〕蓋常屬車　據汲本、殿本改。
一九九０頁　三行　建寧三年辟司徒橋玄府　按：集解引洪頤烜說，謂「司徒」當作「司空」。靈帝紀建寧三年八月，大鴻臚橋玄為司空，四年三月，司徒許訓免，司空橋玄為司徒。校補謂邕或於三年辟司空府，及玄轉司徒，仍以邕為掾，則「司徒」乃「司空」之誤，否則「三年」乃「四年」之誤，必有一誤。
一九九０頁　三行　出補河平長　按：集解引錢大昕說，謂郡國志無河平縣。又引沈欽韓說，謂「河平」蓋「平阿」之誤。
一九九０頁　六行　邕乃自書（冊）〔丹〕於碑　集解引何焯說，謂「冊」當依水經注作「丹」。今據改。按：御覽五八九引作「乃自丹於碑」，無「書」字。
一九九二頁　二行　巿賈小民　按：張森楷校勘記謂「民」當作「人」，亦回改而誤者。
一九九二頁一一行　四時至敬　按：刊誤謂「至」當作「致」。
一九九三頁　一行　臣不勝憤滿　汲本、殿本「滿」作「懣」。按：滿懣通。
一九九五頁一０行　則（可）致太平　據刊誤刪。
一九九五頁一一行　夫瑞不虛至　按：「至」原訛「年」，逕據汲本、殿本改正。
一九九五頁一二行　（救）〔敉〕寧我人　刊誤謂「救」當作「敉」，「敉寧」出尚書。今據改。
一九九六頁　三行　開群枉之門　按：「開」原訛「聞」，逕改正。
一九九七頁一一行　未嘗有此　「嘗」原作「常」，據汲本、殿本改。
一九九七頁一三行　以宣陵孝子（者）為太子舍人　按：刊誤謂案文多一「者」字。今據刪。
一九九八頁　一行　（恒）〔桓〕思皇后祖載之時　按：刊誤謂「恒」當作「桓」，謂桓帝后也。又集解引惠棟說，謂通鑑作「桓」，邕集同。今據改。
一九九八頁　六行　及祖飾棺（及）〔乃〕載　「及載」之「及」，當依周禮作「乃」，今改。
一九九九頁　八行　伏見廷尉郭禧　按：校補引柳從辰說，謂「禧」袁宏紀作「僖」。
一九九九頁一四行　臣以愚贛　殿本「贛」作「戇」。下「臣實愚贛」同。按：贛為戇之或字，見集韻。
二０００頁　七行　是歲元帝初即位　按：「帝」原訛「年」，逕據汲本、殿本改正。
