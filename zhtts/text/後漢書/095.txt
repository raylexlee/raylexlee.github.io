△卷八十五　　東夷列傳第七十五
王制云：「東方曰夷。」夷者，柢也，言仁而好生，萬物柢地而出。〔一〕故天性柔順，易以道御，至有君子、不死之國焉。〔二〕夷有九種，〔三〕曰畎夷，于夷，方夷，黃夷，白夷，赤夷，玄夷，風夷，陽夷。〔四〕故孔子欲居九夷也。
〔一〕　事見風俗通。
〔二〕　山海經曰：「君子國衣冠帶劍，食獸，使二文虎在旁。」外國圖曰：「去琅邪三萬里。」山海經又曰：「不死人在交脛東，其為人黑色，壽不死。」並在東方也。
〔三〕　竹書紀年曰「后芬發即位三年，九夷來御」也。
〔四〕　竹書紀年曰「后泄二十一年，命畎夷，白夷，赤夷，玄夷，風夷，陽夷。后相即位二年，征黃夷。七年，于夷來賓，後少康即位，方夷來賓」也。
昔堯命羲仲宅嵎夷，曰暘谷，蓋日之所出也。〔一〕夏后氏太康失德，夷人始畔。〔二〕自少康已後，世服王化，遂賓於王門，獻其樂舞。〔三〕桀為暴虐，諸夷內侵，殷湯革命，伐而定之。至于仲丁，藍夷作寇。〔四〕自是或服或畔，三百餘年。武乙衰敝，東夷寖盛，遂分遷淮、岱，漸居中土。〔五〕
〔一〕　孔安國尚書注曰「東方之地曰嵎夷。暘谷，日之所出也」。
〔二〕　太康，啟之子也。槃于游田，十旬不反，不恤人事，為羿所逐也。
〔三〕　少康，帝仲康之孫，帝相子也。竹書紀年曰：「后發即位元年，諸夷賓于王門，諸夷入舞。」
〔四〕　仲丁，殷大戊之子也。竹書紀年曰「仲丁即位，征于藍夷」也。
〔五〕　武乙，帝庚丁之子，無道，為革囊盛血，仰而射之，命曰「射天」也。
及武王滅紂，肅慎來獻石砮、楛矢。管、蔡畔周，乃招誘夷狄，周公征之，遂定東夷。〔一〕康王之時，肅慎復至。後徐夷僭號，乃率九夷以伐宗周，西至河上。穆王畏其方熾，乃分東方諸侯，命徐偃王主之。〔二〕偃王處潢池東，地方五百里，〔三〕行仁義，陸地而朝者三十有六國。穆王後得驥騄之乘，〔四〕乃使造父御以告楚，令伐徐，一日而至。〔五〕於是楚文王大舉兵而滅之。偃王仁而無權，不忍鬥其人，故致於敗。乃北走彭城武原縣東山下，百姓隨之者以萬數，因名其山為徐山。〔六〕厲王無道，淮夷入寇，王命虢仲征之，不克，宣王復命召公伐而平之。〔七〕及幽王淫亂，四夷交侵，至齊桓修霸，攘而卻焉。及楚靈會申，亦來豫盟。〔八〕後越遷琅邪，與共征戰，遂陵暴諸夏，侵滅小邦。
〔一〕　尚書武王崩，三監及淮夷畔，周公征之，作大誥。又曰，成王既伐管叔、蔡叔，滅淮夷。
〔二〕　博物志曰：「徐君宮人娠而生卵，以為不祥，棄於水濱。孤獨母有犬名鵠倉，（持）〔得〕所棄卵，銜以歸母，母覆煖之，遂成小兒，生而偃，故以為名。宮人聞之，乃更錄取。長襲為徐君。」尸子曰「偃王有筋而無骨，故曰偃」也。
〔三〕　水經注曰，黃水一名汪水，與泡水合，至沛入泗。自山陽以東，海陵以北，其地當之也。
〔四〕　史記曰：「造父以善御幸於周繆王，得赤驥、盜驪、驊騮、騄耳之駟，西巡狩，樂而忘歸。」
〔五〕　造父，解見蔡邕傳。
〔六〕　武原，縣，故城在今泗州下邳縣北。徐山在其東。博物志曰「徐王妖異不常。武原縣東十里，見有徐山石室祠處。偃王溝通陳蔡之閒，得朱弓朱矢，以己得天瑞，自稱偃王。穆王聞之，遣使乘駟，一日至楚，伐之。偃王仁，不忍鬥，為楚所敗，北走此山」也。
〔七〕　毛詩序曰：「江漢，尹吉甫美宣王也。能興衰撥亂，命召公平淮夷。」其詩曰：「江漢浮浮，武夫滔滔。匪安匪游，淮夷來求。王命召虎，式辟四方，徹我土疆。」
〔八〕　左傳楚靈王、蔡侯、陳侯、鄭伯、許男、淮夷會于申。
秦并六國，其淮、泗夷皆散為民戶。陳涉起兵，天下崩潰，燕人衛滿避地朝鮮，〔一〕因王其國。百有餘歲，武帝滅之，於是東夷始通上京。王莽篡位，貊人寇邊。〔二〕建武之初，復來朝貢。時遼東太守祭肜威讋北方，聲行海表，於是濊、貊、倭、韓萬里朝獻，故章、和已後，使聘流通。逮永初多難，始入寇鈔；桓、靈失政，漸滋曼焉。
〔一〕　前書曰「朝鮮王滿，燕人。自始全燕時，嘗略屬真番、朝鮮，為置吏築障。漢興屬〔燕〕，燕王盧綰反入匈奴，滿亡命東走，渡浿水，居秦故空地，稍役屬朝鮮蠻夷及故燕、齊亡（任）〔在〕者，王之，都王險」也。
〔二〕　前書莽發高句麗兵當伐胡，不欲行，郡縣彊迫之，皆亡出塞，因犯〔法〕為寇。州郡歸咎於高句麗侯騶，嚴尤奏言貉人犯法，不從騶起，宜慰安之。
自中興之後，四夷來賓，雖時有乖畔，而使驛不絕，故國俗風土，可得略記。東夷率皆土著，憙飲酒歌舞，或冠弁衣錦，器用俎豆。所謂中國失禮，求之四夷者也。〔一〕凡蠻、夷、戎、狄總名四夷者，猶公、侯、伯、子、男皆號諸侯云。
〔一〕　左傳曰，仲尼學鳥名〔官〕於郯子，既而告人曰：「吾聞之，天子失官，學在四夷，其信也。」
夫餘國，在玄菟北千里。南與高句驪，東與挹婁，西與鮮卑接，北有弱水。地方二千里，本濊地也。
初，北夷索離國王出行，〔一〕其侍兒於後妊身，〔二〕王還，欲殺之。侍兒曰：「前見天上有氣，大如雞子，來降我，因以有身。」王囚之，後遂生男。王令置於豕牢，〔三〕豕以口氣噓之，不死。復徙於馬蘭，〔四〕馬亦如之。王以為神，乃聽母收養，名曰東明。東明長而善射，王忌其猛，復欲殺之。東明奔走，南至掩〈氵虒〉水，〔五〕以弓擊水，魚鱉皆聚浮水上，東明乘之得度，因至夫餘而王之焉。於東夷之域，最為平敞，土宜五穀。出名馬、赤玉、貂豽，〔六〕大珠如酸棗。以員柵為城，有宮室、倉庫、牢獄。其人麤大彊勇而謹厚，不為寇鈔。以弓矢刀矛為兵。以六畜名官，有馬加、牛加、狗加，其邑落皆主屬諸加。食飲用俎豆，會同拜爵洗爵，揖讓升降。以臘月祭天，大會連日，飲食歌舞，名曰「迎鼓」。是時斷刑獄，解囚徒。有軍事亦祭天，殺牛，以蹄占其吉凶。〔七〕行人無晝夜，好歌吟，音聲不絕。其俗用刑嚴急，被誅者皆沒其家人為奴婢。盜一責十二。男女淫皆殺之，尤治惡妒婦，既殺，復尸於山上。兄死妻嫂。死則有槨無棺。殺人殉葬，多者以百數。其王葬用玉匣，漢朝常豫以玉匣付玄菟郡，王死則迎取以葬焉。
〔一〕　「索」或作「橐」，音度洛反。
〔二〕　妊音人鴆反。
〔三〕　牢，圈也。
〔四〕　蘭即欄也。
〔五〕　今高麗中有蓋斯水，疑此水是也。
〔六〕　豽似豹，無前足，音奴八反。
〔七〕　魏志曰：「牛蹄解者為凶，合者為吉。」
建武中，東夷諸國皆來獻見。二十五年，夫餘王遣使奉貢，光武厚荅報之，於是使命歲通。至安帝永初五年，夫餘王始將步騎七八千人寇鈔樂浪，殺傷吏民，後復歸附。永寧元年，乃遣嗣子尉仇台（印）〔詣〕闕貢獻，天子賜尉仇台印綬金綵。順帝永和元年，其王來朝京師，帝作黃門鼓吹、角抵戲以遣之。桓帝延熹四年，遣使朝賀貢獻。永康元年，王夫台將二萬餘人寇玄菟，玄菟太守公孫域擊破之，斬首千餘級。至靈帝熹平三年，復奉章貢獻。夫餘本屬玄菟，獻帝時，其王求屬遼東云。
挹婁，古肅慎之國也。在夫餘東北千餘里，東濱大海，南與北沃沮接，不知其北所極。土地多山險。人形似夫餘，而言語各異。有五穀、麻布，出赤玉、好貂。無君長，其邑落各有大人。處於山林之閒，土氣極寒，常為穴居，以深為貴，大家至接九梯。好養豕，食其肉，衣其皮。冬以豕膏塗身，厚數分，以禦風寒。夏則裸袒，以尺布蔽其前後。其人臭穢不絜，作廁於中，圜之而居。自漢興已後，臣屬夫餘。種眾雖少，而多勇力，處山險，又善射，發能入人目。弓長四尺，力如弩。矢用楛，長一尺八寸，青石為鏃，鏃皆施毒，中人即死。便乘船，好寇盜，鄰國畏患，而卒不能服。東夷夫餘飲食類（此）皆用俎豆，唯挹婁獨無，法俗最無綱紀者也。
高句驪，在遼東之東千里，南與朝鮮、濊貊，東與沃沮，北與夫餘接。地方二千里，多大山深谷，人隨而為居。少田業，力作不足以自資，故其俗節於飲食，而好修宮室。東夷相傳以為夫餘別種，故言語法則多同，而跪拜曳一腳，行步皆走。凡有五族，有消奴部，絕奴部，順奴部，灌奴部，桂婁部。〔一〕本消奴部為王，稍微弱，後桂婁部代之。其置官，有相加、對盧、沛者、古鄒大加、〔二〕主簿、優台、使者、帛衣先人。武帝滅朝鮮，以高句驪為縣，〔三〕使屬玄菟，賜鼓吹伎人。其俗淫，皆絜淨自憙，暮夜輒男女群聚為倡樂。好祠鬼神、社稷、零星，〔四〕以十月祭天大會，名曰「東盟」。其國東有大穴，號禭神，亦以十月迎而祭之。其公會衣服皆錦繡，金銀以自飾。大加、主簿皆著幘，如冠幘而無後；其小加著折風，形如弁。無牢獄，有罪，諸加評議便殺之，沒入妻子為奴婢。其昏姻皆就婦家，生子長大，然後將還，便稍營送終之具。金銀財幣盡於厚葬，積石為封，亦種松柏。其人性凶急，有氣力，習戰鬥，好寇鈔，沃沮、東濊皆屬焉。
〔一〕　案今高驪五部：一曰內部，一名黃部，即桂婁部也；二曰北部，一名後部，即絕奴部也；三曰東部，一名左部，即順奴部也；四曰南部，一名前部，即灌奴部也；五曰西部，一名右部，即消奴部也。
〔二〕　古鄒大加，高驪掌（賀）〔賓〕客之官，如鴻臚也。
〔三〕　前書元封中，定朝鮮為真番、臨屯、樂浪、玄菟四（部）〔郡〕。
〔四〕　前書音義：「龍星左角曰天田，則農祥也。辰日祠以牛，號曰零星。」風俗通曰「辰之神為靈星」，故以辰日祠於東南也。
句驪一名貊（耳）。有別種，依小水為居，因名曰小水貊。出好弓，所謂「貊弓」是也。〔一〕
〔一〕　魏氏春秋曰：「遼東郡西安平縣北，有小水南流入海，句驪別種因名之小水貊。」
王莽初，發句驪兵以伐匈奴，其人不欲行，彊迫遣之，皆亡出塞為寇盜。遼西大尹田譚追擊，戰死。莽令其將嚴尤擊之，誘句驪侯騶入塞，斬之，傳首長安。莽大說，更名高句驪王為下句驪侯，於是貊人寇邊愈甚。建武八年，高句驪遣使朝貢，光武復其王號。二十三年冬，句驪蠶支落大加戴升等萬餘口詣樂浪內屬。二十五年春，句驪寇右北平、漁陽、上谷、太原，而遼東太守祭肜以恩信招之，皆復款塞。
後句驪王宮生而開目能視，國人懷之，及長勇壯，數犯邊境。和帝元興元年春，復入遼東，寇略六縣，太守耿夔擊破之，斬其渠帥。安帝永初五年，宮遣使貢獻，求屬玄菟。元初五年，復與濊貊寇玄菟，攻華麗城。〔一〕建光元年春，幽州刺史馮煥、玄菟太守姚光、遼東太守蔡諷等將兵出塞擊之，捕斬濊貊渠帥，獲兵馬財物。宮乃遣嗣子遂成將二千餘人逆光等，遣使詐降；光等信之，遂成因據險阨以遮大軍，而潛遣三千人攻玄菟、遼東，焚城郭，殺傷二千餘人。於是發廣陽、漁陽、右北平、涿郡屬國三千餘騎同救之，而貊人已去。夏，復與遼東鮮卑八千餘人攻遼隊，〔二〕殺略吏人。蔡諷等追擊於新昌，戰歿，功曹耿耗、兵曹掾龍端、兵馬掾公孫酺以身扞諷，俱沒於陳，死者百餘人。秋，宮遂率馬韓、濊貊數千騎圍玄菟。夫餘王遣子尉仇台將二萬餘人，與州郡并力討破之，斬首五百餘級。
〔一〕　華麗，縣，屬樂浪郡。
〔二〕　縣名，屬遼東郡也。
是歲宮死，子遂成立。姚光上言欲因其喪發兵擊之，議者皆以為可許。尚書陳忠曰：「宮前桀黠，光不能討，死而擊之，非義也。宜遣弔問，因責讓前罪，赦不加誅，取其後善。」安帝從之。明年，遂成還漢生口，詣玄菟降。詔曰：「遂成等桀逆無狀，當斬斷葅醢，以示百姓，幸會赦令，乞罪請降。鮮卑、濊貊連年寇鈔，驅略小民，動以千數，而裁送數十百人，非向化之心也。自今已後，不與縣官戰鬥而自以親附送生口者，皆與贖直，縑人四十匹，小口半之。」
遂成死，子伯固立。其後濊貊率服，東垂少事。順帝陽嘉元年，置玄菟郡屯田六部。質、桓之閒，復犯遼東西安平，殺帶方令，〔一〕掠得樂浪太守妻子。建寧二年，玄菟太守耿臨討之，斬首數百級，伯固降服，乞屬玄菟云。
〔一〕　郡國志西安平、帶方，縣，並屬遼東郡。
東沃沮在高句驪蓋馬大山之東，〔一〕東濱大海；北與挹婁、夫餘，南與濊貊接。其地東西夾，南北長，〔二〕可折方千里。土肥美，背山向海，宜五穀，善田種，有邑落長帥。人性質直彊勇，便持矛步戰。言語、食飲、居處、衣服有似句驪。其葬，作大木槨，長十餘丈，開一頭為戶，新死者先假埋之，令皮肉盡，乃取骨置槨中。家人皆共一槨，刻木如（主）〔生〕，隨死者為數焉。
〔一〕　蓋馬，縣名，屬玄菟郡。其山在今平壤城西。平壤即王險城也。
〔二〕　夾音狹。
武帝滅朝鮮，以沃沮地為玄菟郡。後為夷貊所侵，徙郡於高句驪西北，更以沃沮為縣，屬樂浪東部都尉。至光武罷都尉官，後皆以封其渠帥，為沃沮侯。其土迫小，介於大國之閒，遂臣屬句驪。句驪復置其中大人（遂）為使者，以相監領，（貴）〔責〕其租稅，貂布魚鹽，海中食物，發美女為婢妾焉。
又有北沃沮，一名置溝婁，去南沃沮八百餘里。其俗皆與南同。界南接挹婁。挹婁人憙乘船寇抄，北沃沮畏之，每夏輒臧於巖穴，至冬船道不通，乃下居邑落。其耆老言，嘗於海中得一布衣，其形如中人衣，而兩袖長三丈。又於岸際見一人乘破船，頂中復有面，與語不通，不食而死。又說海中有女國，無男人。或傳其國有神井，闚之輒生子云。〔一〕
〔一〕　魏志曰，毌丘儉遣王頎追句驪王宮，窮沃沮東界，問其耆老所傳云。
濊北與高句驪、沃沮，南與辰韓接，東窮大海，西至樂浪。濊及沃沮、句驪，本皆朝鮮之地也。昔武王封箕子於朝鮮，箕子教以禮義田蠶，又制八條之教。〔一〕其人終不相盜，無門戶之閉。婦人貞信。飲食以籩豆。其後四十餘世，至朝鮮侯準，自稱王。漢初大亂，燕、齊、趙人往避地者數萬口，而燕人衛滿擊破準而自王朝鮮，傳國至孫右渠。元朔元年，〔二〕濊君南閭等畔右渠，率二十八萬口詣遼東內屬，武帝以其地為蒼海郡，數年乃罷。至元封三年，滅朝鮮，分置樂浪、臨屯、玄菟、真番四（部）〔郡〕。〔三〕至昭帝始元五年，罷臨屯、真番，以并樂浪、玄菟。玄菟復徙居句驪。自單單大領已東，沃沮、濊貊悉屬樂浪。後以境土廣遠，復分領東七縣，置樂浪東部都尉。自內屬已後，風俗稍薄，法禁亦浸多，至有六十餘條。建武六年，省都尉官，遂棄領東地，悉封其渠帥為縣侯，皆歲時朝賀。
〔一〕　前書曰，箕子教以八條者，相殺者以當時償殺，相傷者以穀償，相盜者男沒入為其家奴，女子為婢，欲自贖者人五十萬。音義曰：「八條不具見也。」
〔二〕　武帝年也。
〔三〕　番音潘。
無大君長，其官有侯、邑君、三老。耆舊自謂與句驪同種，言語法俗大抵相類。其人性愚愨，少嗜欲，不請匄。男女皆衣曲領。其俗重山川，山川各有部界，不得妄相干涉。同姓不昏。多所忌諱，疾病死亡，輒捐棄舊宅，更造新居。知種麻，養蠶，作綿布。曉候星宿，豫知年歲豐約。常用十月祭天，晝夜飲酒歌舞，名之為「舞天」。又祠虎以為神。邑落有相侵犯者，輒相罰，責生口牛馬，名之為「責禍」。殺人者償死。少寇盜。能步戰，作矛長三丈，或數人共持之。樂浪檀弓出其地。又多文豹，有果下馬，〔一〕海出班魚，使來皆獻之。
〔一〕　高三尺，乘之可於果樹下行。
韓有三種：一曰馬韓，二曰辰韓，三曰弁辰。馬韓在西，有五十四國，其北與樂浪，南與倭接。辰韓在東，十有二國，其北與濊貊接。弁辰在辰韓之南，亦十有二國，其南亦與倭接。凡七十八國，伯濟是其一國焉。大者萬餘戶，小者數千家，各在山海閒，地合方四千餘里，東西以海為限，皆古之辰國也。馬韓最大，共立其種為辰王，都目支國，盡王三韓之地。其諸國王先皆是馬韓種人焉。
馬韓人知田蠶，作綿布。出大栗如梨。有長尾雞，尾長五尺。邑落雜居，亦無城郭。作土室，形如冢，開戶在上。不知跪拜。無長幼男女之別。不貴金寶錦罽，不知騎乘牛馬，唯重瓔珠，以綴衣為飾，及縣頸垂耳。大率皆魁頭露紒，〔一〕布袍草履。其人壯勇，少年有築室作力者，輒以繩貫脊皮，縋以大木，嚾呼為健。常以五月田竟祭鬼神，晝夜酒會，群聚歌舞，舞輒數十人相隨蹋地為節。十月農功畢，亦復如之。諸國邑各以一人主祭天神，號為「天君」。又立蘇塗，〔二〕建大木以縣鈴鼓，事鬼神。其南界近倭，亦有文身者。
〔一〕　魁頭猶科頭也，謂以髮縈繞成科結也。紒音計。
〔二〕　魏志曰：「諸國各有別邑，為蘇塗，諸亡逃至其中，皆不還之。蘇塗之義，有似浮屠。」
辰韓，耆老自言秦之亡人，避苦役，適韓國，馬韓割東界地與之。其名國為邦，弓為弧，賊為寇，行酒為行觴，相呼為徒，有似秦語，故或名之為秦韓。有城柵屋室。諸小別邑，各有渠帥，大者名臣智，次有儉側，次有樊秖，次有殺奚，次有邑借。〔一〕土地肥美，宜五穀。知蠶桑，作縑布。乘駕牛馬。嫁娶以禮。行者讓路。國出鐵，濊、倭、馬韓並從巿之。凡諸（貨）〔貿〕易，皆以鐵為貨。俗憙歌舞飲酒鼓瑟。兒生欲令其頭扁，皆押之以石。〔二〕
〔一〕　皆其官名。
〔二〕　扁音補典反。
弁辰與辰韓雜居，城郭衣服皆同，言語風俗有異。其人形皆長大，美髮，衣服絜清。而刑法嚴峻。其國近倭，故頗有文身者。
初，朝鮮王準為衛滿所破，乃將其餘眾數千人走入海，攻馬韓，破之，自立為韓王。準後滅絕，馬韓人復自立為辰王。建武二十年，韓人廉斯人蘇馬諟等詣樂浪貢獻。〔一〕光武封蘇馬諟為漢廉斯邑君，使屬樂浪郡，四時朝謁。靈帝末，韓、濊並盛，郡縣不能制，百姓苦亂，多流亡入韓者。
〔一〕　廉斯，邑名也。諟音是。
馬韓之西，海島上有州胡國。其人短小，髡頭，衣韋衣，有上無下。好養牛豕。乘船往來，貨市韓中。
倭在韓東南大海中，依山島為居，凡百餘國。自武帝滅朝鮮，使驛通於漢者三十許國，國皆稱王，世世傳統。其大倭王居邪馬臺國。〔一〕樂浪郡徼，去其國萬二千里，去其西北界拘邪韓國七千餘里。其地大較在會稽東冶之東，與朱崖、儋耳相近，故其法俗多同。
〔一〕　案：今名邪摩（惟）〔堆〕，音之訛也。
土宜禾稻、麻紵、蠶桑，知織績為縑布。出白珠、青玉。其山有丹土。氣溫腝，冬夏生菜茹。無牛馬虎豹羊鵲。〔一〕其兵有矛、楯、木弓，竹矢或以骨為鏃。男子皆黥面文身，以其文左右大小別尊卑之差。其男衣皆橫幅結束相連。女人被髮屈紒，衣如單被，貫頭而著之；並以丹朱坋身，〔二〕如中國之用粉也。有城柵屋室。父母兄弟異處，唯會同男女無別。飲食以手，而用籩豆。俗皆徒跣，以蹲踞為恭敬。人性嗜酒。多壽考，至百餘歲者甚眾。國多女子，大人皆有四五妻，其餘或兩或三。女人不淫不妒。又俗不盜竊，少爭訟。犯法者沒其妻子，重者滅其門族。其死停喪十餘日，家人哭泣，不進酒食，而等類就歌舞為樂。灼骨以卜，用決吉凶。行來度海，令一人不櫛沐，不食肉，不近婦人，名曰「持衰」。若在塗吉利，則雇以財物；如病疾遭害，以為持衰不謹，便共殺之。
〔一〕　「鵲」或作「雞」。
〔二〕　說文曰：「坋，塵也。」音蒲頓反。
建武中元二年，倭奴國奉貢朝賀，使人自稱大夫，倭國之極南界也。光武賜以印綬。安帝永初元年，倭國王帥升等獻生口百六十人，願請見。
桓、靈閒，倭國大亂，更相攻伐，歷年無主。有一女子名曰卑彌呼，年長不嫁，事鬼神道，能以妖惑眾，於是共立為王。侍婢千人，少有見者，唯有男子一人給飲食，傳辭語。居處宮室樓觀城柵，皆持兵守衛。法俗嚴峻。
自女王國東度海千餘里至拘奴國，雖皆倭種，而不屬女王。自女王國南四千餘里至朱儒國，人長三四尺。自朱儒東南行船一年，至裸國、黑齒國，使驛所傳，極於此矣。
會稽海外有東鯷人，〔一〕分為二十餘國。又有夷洲及澶洲。傳言秦始皇遣方士徐福將童男女數千人入海，〔二〕求蓬萊神仙不得，徐福畏誅不敢還，遂止此洲，世世相承，有數萬家。人民時至會稽市。會稽東冶縣人有入海行遭風，流移至澶洲者。所在絕遠，不可往來。〔三〕
〔一〕　鯷音達奚反。
〔二〕　事見史記。
〔三〕　沈瑩臨海水土志曰「夷洲在臨海東南，去郡二千里。土地無霜雪，草木不死。四面是山谿。人皆髡髮穿耳，女人不穿耳。土地饒沃，既生五穀，又多魚肉。有犬。尾短如麕尾狀。此夷舅姑子婦臥息共一大床，略不相避。地有銅鐵，唯用鹿格為矛以戰鬥，摩礪青石以作（弓）矢〔鏃〕。取生魚肉雜貯大瓦器中，以鹽鹵之，歷月所日，乃啖食之，以為上肴」也。
論曰：昔箕子違衰殷之運，避地朝鮮。始其國俗未有聞也，及施八條之約，使人知禁，遂乃邑無淫盜，門不夜扃，〔一〕回頑薄之俗，就寬略之法，行數百千年，故東夷通以柔謹為風，異乎三方者也。苟政之所暢，則道義存焉。仲尼懷憤，以為九夷可居。或疑其陋。子曰：「君子居之，何陋之有！」亦徒有以焉爾。其後遂通接商賈，漸交上國。而燕人衛滿擾雜其風，〔二〕於是從而澆異焉。老子曰：「法令滋章，盜賊多有。」若箕子之省簡文條而用信義，其得聖賢作法之原矣！
〔一〕　扃，關也。
〔二〕　擾，亂也。
贊曰：宅是嵎夷，曰乃暘谷。巢山潛海，厥區九族。嬴末紛亂，燕人違難。〔一〕雜華澆本，遂通有漢。〔二〕眇眇偏譯，或從或畔。〔三〕
〔一〕　謂衛滿也。
〔二〕　衛滿入朝鮮，既雜華夏之風，又澆薄其本化，以至通於漢也。
〔三〕　偏，遠也。
校勘記
二八０七頁　九行　后芬發即位三年　按：殿本無「發」字。汲本「三」作「二」。
二八０九頁　三行　（持）〔得〕所棄卵　按：校補引柳從辰說，謂「持」乃「得」之訛，博物志及御覽九百四引徐偃王志可證，各本注失正。今據改。
二八一０頁　二行　漢興屬〔燕〕　據前書朝鮮傳補。
二八一０頁　三行　及故燕齊亡（任）〔在〕者　據汲本、殿本改。
二八一０頁　四行　因犯〔法〕為寇　據前書王莽傳補。
二八一０頁　六行　而使驛不絕　按：刊誤謂「驛」當作「譯」。郵驛中國可有之，不可通於四夷，自前書皆言「使譯」，使即使者，譯則譯人。
二八一０頁　九行　仲尼學鳥名〔官〕於郯子　汲本、殿本「鳥」作「官」。按：仲尼學鳥名官於郯子，見左傳昭公十七年，今補一「官」字。
二八一一頁　四行　有馬加牛加狗加　校補謂魏志作「有馬加、牛加、豬加、狗加、犬使」。今按：魏志「犬使」之「犬」，宋本皆作「大」。
二八一一頁　七行　尤治惡妒婦　按：校補謂通志作「尤憎妒婦」，此「治」字亦當作「憎」，蓋後人回改之失。
二八一一頁　八行　死則有槨無棺　校補謂魏志作「有棺無槨」，通志同，此誤。今按：百衲本三國志亦作「有槨無棺」，不誤，校補說非。
二八一一頁一五行　豽似豹　按：原作「貂似豽」，訛，逕據汲本、殿本改正。
二八一二頁　五行　玄菟太守公孫域　按：集解引惠棟說，謂東觀記、魏志公孫度傳「域」皆作「琙」。
二八一二頁一三行　東夷夫餘飲食類（此）皆用俎豆　據刊誤刪。
二八一三頁　三行　有消奴部　按：集解引惠棟說，謂「消」魏志作「涓」。
二八一三頁　五行　古鄒大加　按：魏志作「古雛加」。
二八一三頁　五行　優台使者　按：補注謂魏志「使者」上有「丞」字。
二八一三頁　五行　帛衣先人　補注謂魏志「帛」作「皁」。今按：皁帛形近易混。趙一清三國志注補引寰宇記，「皁衣頭大兄，東夷相傳所謂皁衣先人也」，字亦作「皁」。
二八一三頁　七行　其國東有大穴號禭神　按：校補謂「禭」魏志、通志並作「隧」。
二八一三頁一四行　古鄒大加高驪掌（賀）〔賓〕客之官　據汲本、殿本改。
二八一四頁　一行　定朝鮮為真番臨屯樂浪玄菟四（部）〔郡〕　按：張森楷校勘記謂「部」字當依前書作「郡」。今據改。
二八一四頁　四行　句驪一名貊（耳）有別種　集解引沈欽韓說，謂案文當云「句驪有別種，一名貊耳」。按：校補謂通志但云「名貊」，無「耳」字，此「耳」字衍。今據刪。
二八一四頁　七行　誘句驪侯騶入塞　按：集解引惠棟說，謂魏志「騶」作「騊」，前書王莽傳作「騶」。
二八一四頁一一行　國人懷之　殿本考證謂魏志「懷」作「惡」。按：校補謂「懷」當為「恠」之訛，古「懷」字多混為「怌」，故轉寫易訛。
二八一四頁一三行　遼東太守蔡諷　集解引惠棟說，謂魏志、北史「諷」作「風」。今按：安帝紀作「諷」，通鑑同。
二八一五頁　四行　尉仇台　按：集解引惠棟說，謂「台」一作「治」。
二八一六頁　五行　刻木如（主）〔生〕　校補謂魏志作「刻木如生形」，則「主」乃「生」之訛，作主不須言刻也。今據改。
二八一六頁一一行　句驪復置其中大人（遂）為使者　集解引何焯說，謂以魏志參校，衍「遂」字。今據刪。
二八一六頁一一行　（貴）〔責〕其租稅　據汲本、殿本改。
二八一七頁　九行　分置樂浪臨屯玄菟真番四（部）〔郡〕　據殿本改。
二八一八頁　四行　山川各有部界　按：校補謂魏志「界」作「分」。
二八一八頁一０行　三曰弁辰　殿本考證王會汾謂晉、梁二書皆作「弁韓」，當從改。今按：魏志亦作「弁韓」。
二八一八頁一三行　都目支國　魏志作「治月支國」。校補謂魏志及通志「目」均作「月」，附載五十餘國亦作「月支國」，則此作「目支」誤也。今按：月支乃西域國名，魏志及通志之作「月支」，或後人習見「月支」之名而臆改與？當考。
二八一九頁一０行　相呼為徒　按：王先謙謂魏志「為」上有「皆」字。
二八一九頁一一行　次有樊秖　按：集解引惠棟說，謂魏志「秖」作「穢」。
二八一九頁一二行　凡諸（貨）〔貿〕易皆以鐵為貨　據殿本改。按：汲本「貿易」作「質易」。
二八二０頁　八行　其人短小　按：集解引沈欽韓說，謂魏志「人」下有「差」字。
二八二０頁一０行　使驛通於漢者三十許國　刊誤謂「驛」當作「譯」，說已見上。按：魏志作「譯」。
二八二０頁一一行　其大倭王居邪馬臺國　按：集解引惠棟說，謂魏志「臺」作「堆」。
二八二０頁一三行　邪摩（惟）〔堆〕　按：汲本、殿本作「邪摩推」，此作「惟」，形近而訛。又集解引惠棟說，謂案北史「推」當作「堆」。今據改。
二八二一頁　一行　其兵有矛楯木弓竹矢或以骨為鏃　汲本「竹」作「其」。校補謂傳本以「其兵」「其矢」相次成文，作「其矢」於義為長。今按：御覽七百八十二引作「竹矢」。魏志亦云「兵用矛、楯、木弓，木弓短下長上，竹箭或鐵鏃或骨鏃」，似以作「竹矢」為是。
二八二一頁　七行　名曰持衰　校補謂魏志「衰」作「哀」。今按：百衲本三國志亦作「衰」。
二八二一頁　八行　便共殺之　按：校補謂魏志「共」作「欲」。
二八二二頁　二行　使驛所傳極於此矣　按：此「驛」字亦當作「譯」。
二八二二頁　三行　分為二十餘國　按：校補引錢大昭說，謂閩本「二」作「三」。
二八二二頁一一行　摩礪青石以作（弓）矢〔鏃〕　據御覽七百八十引改。
