△誌第七　　祭祀上
光武即位告天　郊　封禪
祭祀之道，自生民以來則有之矣。豺獺知祭祀，而況人乎！故人知之至於念想，猶豺獺之自然也，顧古質略而後文飾耳。自古以來王公所為群祀，至於王莽，漢書郊祀志既著矣，故今但列自中興以來所修用者，以為祭祀志。〔一〕
〔一〕　謝沈書曰「蔡邕引中興以來所修者為祭祀〔意」，此〕志即邕之意也。
建武元年，光武即位于鄗，為壇營於鄗之陽。〔一〕祭告天地，采用元始中郊祭故事。六宗群神皆從，未以祖配。天地共犢，餘牲尚約。〔二〕其文曰：「皇天上帝，后土神祇，睠顧降命，屬秀黎元，為民父母，秀不敢當。群下百僚，不謀同辭。咸曰王莽篡弒竊位，秀發憤興義兵，破王邑百萬眾於昆陽，誅王郎、銅馬、赤眉、青犢賊，平定天下，海內蒙恩，上當天心，下為元元所歸。讖記曰：『劉秀發兵捕不道，卯金修德為天子。』秀猶固辭，至于再，至于三。群下曰：『皇天大命，不可稽留。』敢不敬承。」
〔一〕　春秋保乾圖曰：「建天子於鄗之陽，名曰行皇。」
〔二〕　黃圖載元始儀最悉，曰：「元始四年，宰衡莽奏曰：『帝王之義，莫大承天；承天之序，莫重於郊祀。祭天於南，就陽位；祠地於北，主陰義。圓丘象天，方澤則地。圓方因體，南北從位。燔燎升氣，瘞埋就類。牲欲繭栗，味尚清玄。器成匏勺，貴誠因質。天地神所統，故類乎上帝，禋于六宗，望秩山川，班於群神。皇天后土，隨王所在而事祐焉。甘泉太陰，河東少陽，咸失厥位，不合禮制。聖王之制，必上當天心，下合地意，中考人事。故曰：「愷悌君子，求福不回。」回而求福，厥路不通。（正月）〔在易〕泰卦，乾坤合體，天地交通，萬物聚出，其律太蔟。天子親郊天地。先祖配天，先妣配地，陰陽之別。以日冬至祀天，夏至祀后土，君不省方而使有司。六宗，日、月、星、山、川、海，星則北辰，川即河，山岱宗，三光眾明山阜百川眾流渟汙皋澤，以類相屬，各數秩望相序。』於是定郊祀，祀長安南北郊，罷甘泉、河東祀。」　　上帝壇圓八觚，徑五丈，高九尺。茅營去壇十步，竹宮徑三百步，土營徑五百步。神靈壇各於其方面三丈，去茅營二十步，廣（坐）〔三〕十五步。合祀神靈以璧琮。用辟神道（以）〔八〕通，廣各三十步。竹宮內道廣三丈，有闕，各九十一步。壇方三丈，拜位壇亦如之。　　為周道郊營之外，廣九步。營（六甘泉）北辰于南門之外，日、月、海東門之外，河北門之外，岱宗西門之外。　　為周道前望之外，廣九步。列望（遂）〔道〕乃近前望道外，徑六十二步。壇方二丈五尺，高三尺五寸。　　為周道列望之外，徑九步。卿望亞列望外，徑四十步。壇廣三丈，高二尺。　　為周道卿望之外，徑九步。大夫望亞卿望道外，徑二十步。壇廣一丈五尺，高一尺五寸。　　為周道大夫望之外，徑九步。士望亞大夫望道外，徑十五步。壇廣一丈，高一尺。為周道士望之外，徑九步。庶望亞士望道外，徑九步。壇廣五尺，高五寸。　　為周道庶望之外，徑九步。凡天宗上帝宮壇營，徑三里，周九里。營三重，通八方。　　后土壇方五丈六尺。茅營去壇十步外，土營方二百步限之。其五零壇（土）〔去〕茅營，如上帝五神去營步數，神道四通，廣各十步。宮內道廣各二丈，有闕。　　為周道后土宮外，徑九步。營岱宗西門之外，河北門之外，海東門之外，徑各六十步。壇方二丈，高二尺。　　為周道前望之外，徑六步。列望亞前望道外，〔徑〕三十六步。壇廣一丈五尺，高一尺五寸。　　為周道列望之外，徑六步。卿望亞列望道外，徑三十五步。壇廣〔一〕丈，高一尺。　　為周道卿望之外，徑六步。大夫望亞卿望道（之）外，徑十九步。壇廣八尺，高八寸。　　為周道大夫望之外，徑（九）〔六〕步。士望亞大夫望道外，徑十二步。壇廣六尺，高六寸。　　為周道士望之外，徑六步。凡地宗后土宮壇營，方二里，周八里。營再重，道四通。常以歲之孟春正月上辛若丁，親郊祭天南郊，以地配，望秩山川，遍于群神。天地位皆南鄉同席，地差在東，共牢而食。太祖高皇帝、高后配于壇上，西鄉，后在北，亦同席，共牢而食。日冬至，使有司奉祭天神于南郊，高皇帝配而望群陽。夏至，使有司奉祭地祇于北郊，高皇后配而望群陰。天地用牲二，燔燎瘞埋用牲一，先祖先妣用牲一。天以牲左，地以牲右，皆用黍稷及樂。
二年正月，初制郊兆於雒陽城南七里，依鄗。采元始中故事。為圓壇八陛，中又為重壇，天地位其上，皆南鄉，西上。其外壇上為五帝位。青帝位在甲寅之地，赤帝位在丙巳之地，黃帝位在丁未之地，白帝位在庚申之地，黑帝位在壬亥之地。其外為壝，重營皆紫，以像紫宮；有四通道以為門。日月在中營內南道，日在東，月在西，北斗在北道之西，皆別位，不在群神列中。八陛，陛五十八醊，合四百六十四醊。五帝陛郭，帝七十二醊，合三百六十醊。中營四門，門五十四神，合二百一十六神。外營四門，門百八神，合四百三十二神。皆背營內鄉。中營四門，門封神四，外營四門，門封神四，合三十二神。凡千五百一十四神。營即壝也。封，封土築也。背中營神，五星也，及中（宮）〔官〕宿五官神及五嶽之屬也。背外營神，二十八宿外（宮）〔官〕星，雷公、先農、風伯、雨師、四海、四瀆、名山、大川之屬也。
至七年五月，詔三公曰：「漢當郊堯。其與卿大夫、博士議。」時侍御史杜林上疏，以為「漢起不因緣堯，與殷周異宜，而舊制以高帝配。方軍師在外，且可如元年郊祀故事」。上從之。語在林傳〔一〕。
〔一〕　東觀書載杜林上疏，悉於本傳。曰：「臣聞營河、雒以為民，刻肌膚以為刑，封疆畫界以建諸侯，井田什一以供國用，三代之所同。及至漢興，因時宜，趨世務，省煩苛，取實事，不苟貪高亢之論。是以去土中之京師，就關內之遠都。除肉刑之重律，用髡鉗之輕法。郡縣不置世祿之家，農人三十而稅一。政卑易行，禮簡易從。民無愚智，思仰漢德，樂承漢祀。基業特起，不因緣堯。堯遠於漢，民不曉信，言提其耳，終不悅諭。后稷近於周，民戶知之。世據以興，基由其祚，本與漢異。郊祀高帝，誠從民望，得萬國之歡心，天下福應，莫大於此。民奉種祀，且猶世主，不失先俗。群臣僉薦鯀，考績不成，九載乃殛。宗廟至重，眾心難違，不可卒改。詩云『不愆不忘，率由舊章』，明當尊用祖宗之故文章也。宜如舊制，以解天下之惑，合於易之所謂『先天而天不違，後天而奉天時』義。方軍師在外，祭可且如元年郊祭故事。」
隴、蜀平後，乃增廣郊祀，高帝配食，位在中壇上，西面北上。〔一〕天、地、高帝、黃帝各用犢一頭，青帝、赤帝共用犢一頭，白帝、黑帝共用犢一頭，凡用犢六頭。〔二〕日、月、北斗共用牛一頭，四營群神共用牛四頭，凡用牛五頭。凡樂奏青陽、朱明、西皓、玄冥，及雲翹、育命舞。中營四門，門用席十八枚，外營四門，門用席三十六枚，凡用席二百一十六枚，皆莞簟，率一席三神。日、月、北斗無陛郭醊。既送神，（燌）〔燎〕俎實於壇南巳地。〔三〕
〔一〕　漢舊儀曰：「祭天（祭）〔居〕紫壇幄帷。高皇帝（祭）〔配〕天，居堂下西向，紺帷帳，紺席。」鉤命決曰：「自外至者，旡主不止；自內出者，旡匹不行。」
〔二〕　漢舊儀曰：「祭天，養牛五歲，至三千斤。」案：禮記曰「天地之牛角繭栗」，而此云五歲，本志用犢是也。
〔三〕　周禮：「凡以神仕者，掌三辰之法，以猶鬼神祇之居，辨其名物。」鄭玄曰：「猶，圖也。居謂坐也。天者群神之精，日月星辰其著位也。以此圖天神人鬼地祇之坐者，謂布祭眾寡，與其居句。孝經說郊祀之禮曰：『燔燎掃地，祭牲繭栗，或象天酒旗坐星，廚倉具黍稷布席，極敬心也。』言郊之布席，象五帝坐。禮祭宗廟，序昭穆，亦有似虛、危，則祭天圓丘象北極，祭地方澤象后妃，及社稷之席，皆有明法焉。」
建武三十年二月，群臣上言，即位三十年，宜封禪泰山。〔一〕詔書曰：「即位三十年，百姓怨氣滿腹，吾誰欺，欺天乎？曾謂泰山不如林放，何事汙七十二代之編錄！〔二〕桓公欲封，管仲非之。若郡縣遠遣吏上壽，盛稱虛美，必髡，兼令屯田。」從此群臣不敢復言。三月，上幸魯，〔三〕過泰山，告太守以上過故，承詔祭山及梁父。時虎賁中郎將梁松等議：「記曰『齊將有事泰山，先有事配林』，蓋諸侯之禮也。河獄視公侯，王者祭焉。宜無即事之漸，不祭配林。」〔四〕
〔一〕　服虔注漢書曰：「封者，增天之高，歸功於天。」張晏注云：「天高不可及，於泰山上立封，禪而祭之，冀近神靈也。」項威注曰：「封泰山，告太平，升中和之氣於天。祭土為封，謂負土於泰山為壇而祭也。」禮記曰：「因名山升中于天。」盧植注曰：「封泰山，告太平，升中和之氣於天也。」東觀書載太尉趙憙上言曰：「自古帝王，每世之隆，未嘗不封禪。陛下聖德洋溢，順天行誅，撥亂中興，作民父母，修復宗廟，救萬姓命，黎庶賴福，海內清平。功成治定，群司禮官咸以為宜登封告成，為民報德。百王所同，當仁不讓。宜登封岱宗，正三雍之禮，以明靈契，望秩群神，以承天心也。」
〔二〕　莊子曰：「易姓而王，封於泰山，禪於梁父者，七十有二代。其有形兆垠堮勒石，凡千八百餘處。」許慎說文序曰：「蒼頡之初作書，蓋依類象形，故謂之文。其有形聲相益，即謂之字。字者，言孳乳而滋多也。著於竹帛謂之書，書者如也。以迄五帝、三王之世，改易殊體，封於泰山者七十有二代，靡有同焉。」
〔三〕　漢祀令曰：「天子行有所之，出河，沈用白馬珪璧各一，衣以繒緹五尺，祠用脯二束，酒六升，鹽一升。涉渭、灞、涇、雒佗名水如此者，沈珪璧各一。律，在所給祠具；及行，沈祠佗川水，先驅投石，少府給珪璧。不滿百里者不沈。」
〔四〕　盧植注曰：「配林，小山林麓配泰山者也。謂諸侯不郊天，泰山巡省所考五獄之宗，故有事將祀之，先即其漸。天子則否矣。」泰山廟在博縣。風俗通曰：「博縣十月祀岱宗，名曰合凍，十二月涸凍，正月解凍。太守絜齋，親自執事，作脯廣一尺，長五寸。既祀訖，取泰山君夫人坐前脯三十朐，太守拜章，縣次驛馬，傳送雒陽。」
三十二年正月，上齋，夜讀河圖會昌符，曰「赤劉之九，會命岱宗。不慎克用，何益於承。誠善用之，姦偽不萌」。感此文，乃詔松等復案索河雒讖文言九世封禪事者。松等列奏，乃許焉。〔一〕
〔一〕　東觀書曰：「群臣奏言：『登封告成，為民報德，百王所同。陛下輒拒絕不許，臣下不敢頌功述德業。河雒讖書，赤漢九世，當巡封泰山，凡三十六事，傅奏左帷。陛下遂以仲月令辰，遵岱嶽之正禮，奉圖雒之明文，以和靈瑞，以為兆民。』上曰：『至泰山乃復議。國家德薄，災異仍至，圖讖蓋如此！』」
初，孝武帝欲求神仙，以扶方者言黃帝由封禪而後僊，於是欲封禪。封禪不常，時人莫知。元封元年，上以方士言作封禪器，以示群儒，多言不合古，於是罷諸儒不用。三月，上東上泰山，〔一〕乃上石立之泰山顛。〔二〕遂東巡海上，求僊人，無所見而還。四月，封泰山。〔三〕恐所施用非是，乃祕其事。語在漢書郊祀志。〔四〕
〔一〕　郭璞注山海經曰：「泰山從山下至頭，四十八里二百步。」
〔二〕　風俗通曰：「石高二丈一尺，刻之曰『事天以禮，立身以義，事父以孝，成民以仁。四海之內，莫不為郡縣，四夷八蠻，咸來貢職。與天旡極，人民蕃息，天祿永得』。」
〔三〕　風俗通曰：「封廣丈二尺，高九尺，下有玉牒書也。」
〔四〕　東觀書曰：「上至泰山，有司復奏河、雒圖記表章赤漢九世尤著明者，前後凡三十六事。與博士充等議，以為『殷統未絕，黎庶繼命，高宗久勞，猶為中興。武王因父，受命之列，據三代郊天，因孔子甚美其功，後世謂之聖王。漢統中絕，王莽盜位，一民莫非其臣，尺土靡不其有，宗廟不祀，十有八年。陛下無十室之資，奮振於匹夫，除殘去賊，興復祖宗，集就天下，海內治平，夷狄慕義，功德盛於高宗、（宣）〔武〕王。宜封禪為百姓祈福。請親定刻石紀號文，太常奏儀制』。詔曰：『許。昔小白欲封，夷吾難之；季氏欲旅，仲尼非焉。蓋齊諸侯，季氏大夫，皆無事於泰山。今予末小子，巡祭封禪，德薄而任重，一則以喜，一則以懼。喜於得承鴻業，帝堯善及子孫之餘賞，蓋應圖籙，當得是當。懼於過差，執德不弘，信道不篤，為議者所誘進，後世知吾罪深矣。』」
上許梁松等奏，乃求元封時封禪故事，議封禪所施用。有司奏當用方石再累置壇中，皆方五尺，厚一尺，用玉牒書藏方石。牒厚五寸，長尺三寸，廣五寸，有玉檢。又用石檢十枚，列於石傍，東西各三，南北各二，皆長三尺，廣一尺，厚七寸。檢中刻三處，深四寸，方五寸，有蓋。檢用金鏤五周，以水銀和金以為泥。王璽一方寸二分，一枚方五寸。方石四角又有距石，皆再累。枚長一丈，厚一尺，廣二尺，皆在圓壇上。其下用距石十八枚，皆高三尺，厚一尺，廣二尺，如小碑，環壇立之，去壇三步。距石下皆有石跗，入地四尺。又用石碑，高九尺，廣三尺五寸，厚尺二寸，立壇丙地，去壇三丈以上，以刻書。上以用石功難，又欲及二月封，故詔松欲因故封石空檢，更加封而已。〔一〕松上疏爭之，以為「登封之禮，告功皇天，垂後無窮，以為萬民也。承天之敬，尤宜章明。奉圖書之瑞，尤宜顯著。今因舊封，竄寄玉牒故石下，恐非重命之義。受命中興，宜當特異，以明天意」。遂使泰山郡及魯趣石工，宜取完青石，無必五色。時以印工不能刻玉牒，欲用丹漆書之；會求得能刻玉者，遂書。書祕刻方石中，合容玉牒。
〔一〕　欲及二月者，虞書「歲二月，東巡狩，至于岱宗，柴」。范甯曰：「巡狩者，巡行諸侯所守。二月直卯，故以東巡狩也。祭山曰燔柴，積柴加牲於其上而燔之也。」
二月，上至奉高，〔一〕遣侍御史與蘭臺令史，將工先上山刻石。文曰：「維建武三十有二年二月，皇帝東巡狩，至于岱宗，柴〔二〕，望秩於山川，〔三〕班于群神，〔四〕遂覲東后。從臣太尉熹、行司徒事特進高密侯禹等。漢賓二王之後在位。孔子之後褒成侯，序在東后，蕃王十二，咸來助祭。河圖赤伏符曰：『劉秀發兵捕不道，四夷雲集龍鬥野，四七之際火為主。』河圖會昌符曰：『赤帝九世，巡省得中，治平則封，誠合帝道孔矩，則天文靈出，地祇瑞興。帝劉之九，會命岱宗，誠善用之，姦偽不萌。赤漢德興，九世會昌，巡岱皆當。天地扶九，崇經之常。漢大興之，道在九世之主。封于泰山，刻石著紀，禪于梁父，退省考五。』河圖合古篇曰：『帝劉之秀，九名之世，帝行德，封刻政。』河圖提劉予曰：『九世之帝，方明聖，持衡拒，九州平，天下予。』雒書甄曜度曰：『赤三德，昌九世，會修符，合帝際，勉刻封。』孝經鉤命決曰：『予誰行，赤劉用帝，三建孝，九會修，專茲竭行封岱青。』河雒命后，經讖所傳。昔在帝堯，聰明密微，讓與舜庶，後裔握機。王莽以舅后之家，三司鼎足冢宰之權勢，依託周公、霍光輔幼歸政之義，遂以篡叛，僭號自立。宗廟墮壞，社稷喪亡，不得血食，十有八年。楊、徐、青三州首亂，兵革橫行，延及荊州，豪傑并兼，百里屯聚，往往僭號。北夷作寇，千里無煙，無雞鳴狗吠之聲。皇天睠顧皇帝，以匹庶受命中興，年二十八載興兵，（起是）以（中）次誅討，十有餘年，罪人（則）斯得。黎庶得居爾田，安爾宅。書同文，車同軌，人同倫。舟輿所通，人跡所至，靡不貢職。建明堂，立辟雍，起靈臺，設庠序。同律、度、量、衡。〔五〕修五禮，〔六〕五玉，〔七〕三帛，〔八〕二牲，〔九〕一死，〔一０〕贄。〔一一〕吏各修職，復于舊典。在位三十有二年，年六十二。乾乾日昃，不敢荒寧，涉危歷險，親巡黎元，恭肅神祇，惠恤耆老，理庶遵古，聰允明恕。皇帝唯慎河圖、雒書正文，是月辛卯，柴，登封泰山。甲午，禪于梁陰。以承靈瑞，以為兆民，永茲一宇，垂于後昆。百寮從臣，郡守師尹，咸蒙祉福，永永無極。秦相李斯燔詩書，樂崩禮壞。建武元年已前，文書散亡，舊典不具，不能明經文，以章句細微相況八十一卷，明者為驗，又其十卷，皆不昭晢。子貢欲去告朔之餼羊，子曰：『賜也，爾愛其羊，我愛其禮。』後有聖人，正失誤，刻石記。」〔一二〕
〔一〕　應劭漢官馬第伯封禪儀記曰：「車駕正月二十八日發雒陽宮，二月九日到魯，遣守謁者郭堅伯將徒五百人治泰山道。十日，魯遣宗室諸劉及孔氏、瑕丘丁氏上壽受賜，皆詣孔氏宅，賜酒肉。十一日發，十二日宿奉高。是日遣虎賁郎將先上山，三案行。還，益治道徒千人。十五日，始齋。國家居太守府舍，諸王居府中，諸侯在縣庭中齋。諸卿、校尉、將軍、大夫、黃門郎、百官及宋公、衛公、褒成侯、東方諸侯、雒中小侯齋城外汶水上。太尉、太常齋山虞。馬第伯自云，某等七十人先之山虞，觀祭山壇及故明堂宮郎官等郊肆處。入其幕府，觀治石。石二枚，狀博平，圓九尺，此壇上石也。其一石，武帝時石也。時用五車不能上也，因置山下為屋，號五車石。四維距石長丈二〔尺〕，廣二尺，厚尺半所，四枚。檢石長三尺，廣六寸，狀如封篋。長檢十枚。一紀號石，高丈二尺，廣三尺，厚尺二寸，名曰立石。一枚，刻文字，紀功德。是朝上山騎行，往往道峻峭，（不）〔下〕騎，步牽馬，乍步乍騎，且相半，至中觀留馬。去平地二十里，南向極望無不睹。仰望天關，如從谷底仰觀抗峯。其為高也，如視浮雲。其峻也，石壁窅窱，如無道徑。遙望其人，端如行朽兀，或為白石或雪，久之白者移過樹，乃知是人也。殊不可上，四布僵臥石上，有頃復蘇。亦賴齎酒脯，處處有泉水，目輒為之明。復勉強相將行，到天關，自以已至也，問道中人，言尚十餘里。其道旁山脅，大者廣八九尺，狹者五六尺。仰視巖石松樹，鬱鬱蒼蒼，若在雲中。俛視谿谷，碌碌不可見丈尺。遂至天門之下。仰視天門，窔遼如從穴中視天。直上七里，賴其羊腸逶迤，名曰環道，往往有絙索，可得而登也。兩從者扶挾，前人相牽，後人見前人履底，前人見後人頂，如畫重累人矣，所謂磨胸〈扌舁〉石，捫天之難也。初上此道，行十餘步一休，稍疲，咽脣燋，五六步一休。牒牒據頓，地不避濕暗，前有燥地，目視而兩腳不隨。早食上，（脯）〔晡〕後到天門。郭使者得銅物。銅物形狀如鍾，又方柄有孔，莫能識也，疑封禪具也。得之者汝南召陵人，姓陽名通。東上一里餘，得木甲。木甲者，武帝時神也。東北百餘步，得封所，始皇立石及闕在南方，漢武在其北。二十餘步得北垂圓臺，高九尺，方圓三丈所，有兩陛。人不得從，上從東陛上。臺上有壇，方一丈二尺所，上有方石，四維有距石，四面有闕。鄉壇再拜謁，人多置錢物壇上，亦不掃除。國家上見之，則詔書所謂酢梨酸棗狼藉，散錢處數百，幣帛具，道是武帝封禪至泰山下，未及上，百官為先上跪拜，置梨棗錢于道以求福，即此也。東山名曰日觀，日觀者，雞一鳴時，見日始欲出，長三丈所，秦觀者望見長安，吳觀者望見會稽，周觀者望見（齊西）〔嵩山〕。北有石室。壇以南有玉盤，中有玉龜。山南脅神泉，飲之極清美利人。日入下去，行數環。日暮時頗雨，不見其道，一人居其前，先知蹈有人，乃舉足隨之。比至天門下，夜人定矣。」
〔二〕　風俗通曰：「岱者，胎也。宗者，長也。萬物之始，陰陽之交，〔雲〕觸石〔而出〕，膚寸而合，不崇朝而遍雨天下，惟泰山乎！故為五嶽之長耳。」
〔三〕　孔安國書注曰：「九州名山、大川、五嶽、四瀆之屬，皆一時望祭之。」安國又曰：「喻以尊卑祭之也。五嶽視三公，四瀆視諸侯，其餘小者或卿、大夫、伯、子、男。」
〔四〕　孔安國曰：「群神謂丘陵墳衍，古之聖賢皆祭之矣。」
〔五〕　孔安國書注曰：「同（陰）〔音〕律也。」度，丈尺；量；斗斛；衡，斤兩也。
〔六〕　孔安國曰：「公、侯、伯、子、男朝聘之禮。」范甯曰：「吉、凶、賓、軍、嘉也。」
〔七〕　范甯曰：「五等諸侯之瑞，珪璧也。」
〔八〕　孔安國曰：「諸侯世子執纁，公之孤執玄，附庸之君執黃。」范甯曰：「玄、纁、黃，三孤所執。」
〔九〕　范甯曰：「羔、鴈也。卿執羔，大夫執鴈。」
〔一０〕雉也，士所執。
〔一一〕范甯曰：「總謂上所執之以為贄者也。」
〔一二〕封禪儀曰：「車駕十九日之山虞，國家居亭，百官（布）〔列〕野。此日山上雲氣成宮闕，百官並見之。二十一日夕牲時，白氣廣一丈，東南極望致濃厚。時天清和無雲。瑞命篇『岱獄之瑞，以日為應』也。」
二十二日辛卯晨，燎祭天於泰山下南方，群神皆從，用樂如南郊。〔一〕諸王、王者後二公、孔子後褒成君，皆助祭位事也。〔二〕事畢，將升封。或曰：「泰山雖已從食於柴祭，今親升告功，宜有禮祭。」於是使謁者以一特牲於常祠泰山處，告祠泰山，如親耕、貙劉、先祠、先農、先虞故事。至食時，御輦升山，〔三〕日中後到山上更衣，〔四〕早晡時即位于壇，北面。群臣以次陳後，西上，畢位升壇。〔五〕尚書令奉玉牒檢，皇帝以寸二分璽親封之，訖，太常命人發壇上石，〔六〕尚書令藏玉牒已，復石覆訖，尚書令以五寸印封石檢。〔七〕事畢，皇帝再拜，群臣稱萬歲。〔八〕命人立所刻石碑，乃復道下。〔九〕
〔一〕　封禪儀曰：「晨祭也。日高三丈所，燔燎（燔燎）煙正北（也）〔向〕。」
〔二〕　封禪儀曰：「百官各以次上。郡儲輦三百，為貴臣、諸公、王、侯，卿、大夫、百官皆步上，少用輦。」輦者，干寶周禮注曰「對轝曰輦」。
〔三〕　封禪儀曰：「國家御首輦，人輓升山，至中觀休，須臾復上。」
〔四〕　封禪儀曰：「須臾，群臣畢就位。」
〔五〕　封禪儀曰：「國家臺上北面，虎賁陛戟臺下。」
〔六〕　封禪儀曰：「騶騎三千餘人發壇上方石。」
〔七〕　封禪儀曰：「以金為繩，以石（三）〔為〕檢。東方西方各三檢。檢中石泥及壇土，色赤白黑，各依如其方色。」
〔八〕　封禪儀曰：「稱萬歲，音動山谷。有氣屬天，遙望不見山巔，山巔人在氣中，不知也。」
〔九〕　封禪儀曰：「封畢有頃，詔百官以次下，國家隨後。數百人維持行，相逢推，百官連延二十餘里。道迫小，深谿高岸數百丈。步從匍匐邪上，起近炬火，止亦駱驛。步從觸擊大石，石聲正讙，但讙石旡相應和者。腸不能已，口不能默。夜半後到，百官明旦乃訖。其中老者氣劣不行，正臥巖石下。明日，太醫令復遵問起居。國家云：『昨上下山，欲行迫前人，欲休則後人所蹈，道峻危險，恐不能度。國家不勞，百官已下露臥水飲，無一人蹉跌，無一人疾病，豈非天邪！』泰山率多暴雨，如今上直下柴祭封登，清晏溫和。明日上壽，賜百官省事。事畢發，暮宿奉高三十里。明日發，至梁甫九十里夕牲。」
二十五日甲午，禪，祭地于梁陰，以高后配，山川群神從，如元始中北郊故事。〔一〕
〔一〕　服虔曰：「禪，廣土地。」項威曰：「除地為墠。後改墠曰禪，神之矣。」封禪儀曰：「功效如彼，天應如此，群臣上壽，國家不聽。」
四月己卯，大赦天下，以建武三十二年為建武中元元年，復博、奉高、嬴勿出元年租、芻稿。以吉日刻玉牒書函藏金匱，璽印封之。乙酉，使太尉行事，以特告至高廟。〔一〕太尉奉匱以告高廟，藏于廟室西壁石室高主室之下。〔二〕
〔一〕　尚書虞典曰：「歸格于藝祖，用特。」
〔二〕　袁宏曰：「夫天地者，萬物之官府；山川者，雲雨之丘墟。萬物生遂，則官府之功大；雲雨施潤，則丘墟之德厚。故化洽天下，則功配於天地；澤流一國，則德合於山川。是以王者經略，必以天地為本；諸侯述職，必以山川為主。體而象之，取其陶育；禮而告之，歸其宗本。書曰：『東巡狩，至于岱宗，柴。』傳曰：『郊祀后稷，以祈農事。』夫巡狩觀化之常事，祈農撫民之定業，猶絜誠殷薦，以告昊天，況創制改物，人神易聽者乎！夫揖讓受終，必有至德於天下；征伐革命，則有大功於萬物。是故王者初基，則有封禪之事，蓋以其成功告於神明者也。夫東方者，萬物之所始；山嶽者，靈氣之所宅。故求之物本，必於其始；取其所通，必於所宅。崇其壇場，則謂之封；明其代興，則謂之禪。然則封禪者，王者開務之大禮也。德不周洽，不得輒議斯事；功不弘濟，不得髣彿斯禮。曠代一有，其道至高。故自黃帝、堯、舜至三代，各一得封禪，未有中修其禮者也。雖繼（職）〔體〕之君，時有功德，此蓋率復舊業。增修其前政，不得仰齊造國，同符改物者也。夫神道貞一，其用不煩；天地易簡，其禮尚質。故藉用白茅，貴其誠素；器用陶匏，取其易從。然封禪之禮，簡易可也。若夫（白）〔石〕函玉牒，非天地之性也。」
校勘記
三一五七頁　七行　蔡邕引中興以來所修者為祭祀〔意此〕志即邕之意也　盧云案本傳，邕撰十意，必補二字，語方明。今據補。
三一五八頁　八行　（正月）〔在易〕泰卦　據汲本、殿本改。
三一五八頁一二行　廣（坐）〔三〕十五步　據殿本改。
三一五八頁一二行　辟神道（以）〔八〕通　據盧校改。按：盧據史記封禪書索隱引改。
三一五八頁一四行　營（六甘泉）北辰于南門之外　據盧校刪。
三一五八頁一四行　列望（遂）〔道〕乃近前望道外　據盧校改。
三一五九頁　三行　其五零壇（土）〔去〕茅營　據汲本改。按：盧云「零」疑「帝」之訛。校補謂零與靈同，即神靈壇也。
三一五九頁　五行　列望亞前望道外〔徑〕三十六步　按：依文義當脫一「徑」字，今補。
三一五九頁　六行　卿望亞列望道外徑三十五步　按：汲本、殿本「三十五步」作「二十五步」。
三一五九頁　六行　壇廣〔一〕丈　據汲本、殿本補。
三一五九頁　六行　大夫望亞卿望道（之）外徑十九步　據校補說刪。
三一五九頁　七行　為周道大夫望之外徑（九）〔六〕步　據盧校改。
三一六０頁　四行　及中（宮）〔官〕宿五官神　據集解引錢大昕說改，說詳下。
三一六０頁　五行　二十八宿外（宮）〔官〕星　集解引錢大昕說，謂「外宮」當作「外官」。漢書天文志「經星常宿中外官凡百一十八名。」今據改。
三一六０頁一五行　先天而天不違　按：汲本、殿本「不」作「弗」。
三一六一頁　五行　（燌）〔燎〕俎實於壇南巳地　據盧校改。按：通典作「燎」。
三一六一頁　六行　祭天（祭）〔居〕紫壇幄帷高皇帝（祭）〔配〕天居堂下西向紺帷帳紺席　據盧校改。按：校補引柳從辰說，謂孫輯本漢舊儀「祭天」作「配天」，御覽五百二十六、書鈔九十，初學記十三、類聚三十八同。又按：「幄帷」之「帷」通典作「帳」，「帷帳」之「帳」通典作「幄」。
三一六三頁　七行　傅奏左帷　盧云「帷」字疑當作「惟」。今按：如盧說改「帷」為「惟」，則「惟」字當屬下讀。
三一六三頁一０行　多言不合古　按：汲本、殿本「古」上有「於」字。
三一六四頁　四行　功德盛於高宗（宣）〔武〕王　據殿本、集解本改。
三一六四頁　五行　許昔小白欲封　按：聚珍本東觀記「許」作「在」。或謂許即可，謂可其奏也。當時之體如此。
三一六四頁　九行　用玉牒書藏方石　按：集解引黃山說，謂後文梁松疏言「竄寄玉牒故石下」，是此文當作「用玉牒書藏方石下」，奪「下」字。
三一六五頁一四行　河圖提劉予　汲本、殿本「予」作「子」。
三一六五頁一五行　天下予　汲本「予」作「子」，殿本考證謂「予」本或作「子」。按：張森楷校勘記謂上有「持衡拒」，拒予為韻，作「子」不協，非也。
三一六六頁　五行　年二十八載興兵（起是）以（中）次誅討　據盧校刪。
三一六六頁　六行　罪人（則）斯得　據盧校刪。
三一六七頁　五行　四維距石長丈二〔尺〕　據盧校補。按：通典有「尺」字。
三一六七頁　七行　（不）〔下〕騎步牽馬　據盧校改。按：通典、通考並作「下」。
三一六七頁一五行　（脯）〔晡〕後到天門　據殿本改。又「天」原訛「大」，逕改正。
三一六七頁一六行　姓陽名通　按：汲本、殿本「陽」作「楊」。
三一六八頁　四行　望見（齊西）〔嵩山〕　據盧校改。
三一六八頁　六行　岱者胎也　按：盧云諸書引多作「始也」，下云「萬物之始」，則「始」字是。
三一六八頁　六行　〔雲〕觸石〔而出〕　據盧校補。
三一六八頁　九行　其餘小者或卿大夫伯子男　汲本無「或」字。按：偽孔傳無「或卿大夫」四字。
三一六八頁一一行　同（陰）〔音〕律也　據汲本、殿本改。按：注引偽孔傳多刪節。今偽孔傳作「律法制及尺丈斛斗斤兩皆均同」。
三一六九頁　一行　百官（布）〔列〕野　據惠棟補注改。
三一六九頁一０行　燔燎（燔燎）煙正北（也）〔向〕　校補引柳從辰說，謂孫輯本漢官儀引此「燔燎」二字不重，書鈔九十一引此亦不重，「也」作「鄉」。黃山謂「正北也」當作「正北向」，祀天本北面。今據刪補。
三一六九頁一一行　百官各以次上　按：校補引柳從辰說，謂書鈔引此下有「國家時御輦，人挽升車也」二句，詳文義，與下「郡儲御輦三百」正相接。
三一七０頁　一行　以石（三）〔為〕檢　校補謂案通考注「三」作「為」，是。今據改。
三一七０頁　五行　其中老者氣劣不行正臥巖石下　按：汲本、殿本作「其中老者氣劣不能行，臥巖石下」。
三一七０頁　五行　明日太醫令復遵問起居　按：汲本「明日」下有「早」字。
三一七０頁一０行　禪廣土地　按：盧校改「地」為「也」。
三一七一頁　七行　雖繼（職）〔體〕之君　據盧校改。據：集解引王補說，謂「職」袁紀作「體」。
三一七一頁　九行　若夫（白）〔石〕函玉牒　據盧校改。按：通典作「石函玉牒」。汲本、殿本作「金函玉牒」，誤。此作「白函玉牒」者，白與石形近而訛也。
