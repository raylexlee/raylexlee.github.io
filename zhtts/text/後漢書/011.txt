△卷十上　　皇后紀第十上
夏、殷以上，后妃之制，其文略矣。周禮王者立后，〔一〕三夫人，九嬪，二十七世婦，八十一女御，以備內職焉。后正位宮闈，同體天王。夫人坐論婦禮，〔二〕九嬪掌教四德，〔三〕世婦主喪、祭、賓客，〔四〕女御序于王之燕寢。〔五〕頒官分務，各有典司。女史彤管，記功書過。〔六〕居有保阿之訓，動有環佩之響。〔七〕進賢才以輔佐君子，哀窈窕而不淫其色。〔八〕所以能述宣陰化，修成內則，〔九〕閨房肅雍，險謁不行也。〔一０〕故康王晚朝，關雎作諷；〔一一〕宣后晏起，姜氏請愆。〔一二〕及周室東遷，禮序凋缺。〔一三〕諸侯僭縱，軌制無章。齊桓有如夫人者六人，〔一四〕晉獻升戎女為元妃，〔一五〕終於五子作亂，〔一六〕冢嗣遘屯。〔一七〕爰逮戰國，風憲逾薄，適情任欲，顛倒衣裳，〔一八〕以至破國亡身，不可勝數。斯固輕禮弛防，先色後德者也。
〔一〕　鄭玄注禮記曰：「后之言後，言在夫之後也。」
〔二〕　鄭玄注周禮云「夫人之於后，猶三公之於王，坐而論婦禮」也。
〔三〕　九嬪比九卿。周禮曰「九嬪，掌婦學之法，以教九御」也。四德謂婦德、婦言、婦容、婦功也。
〔四〕　婦，服也，明其能服事於人也，比二十七大夫。周禮：「世婦，掌祭祀、賓客、喪紀之事。祭之日，涖陳女宮之具，凡內羞之物，掌弔臨于卿大夫之喪。」
〔五〕　御謂進御于王也，比八十一元士。周禮曰「女御，〔掌〕敘于王之燕寢，以歲時獻功事」也。
〔六〕　周禮云「女史，掌王后之禮，書內令，凡后之事以禮從」也。鄭玄注云「亦如大史之於王」也。彤管，赤管筆也。詩云：「詒我彤管。」注云「古者，后夫人必有女史彤管之法」也。
〔七〕　列女傳曰：「齊孝公孟姬，華氏之女。從孝公遊，車奔，姬墮，車碎，孝公使駟馬立車載姬。姬泣曰：『妾聞妃下堂，必從傅母保阿，進退則鳴玉佩環；今立車無軿，非敢受命。』」
〔八〕　詩序云：「關雎，樂得淑女以配君子，憂在進賢，不淫其色，哀窈窕，思賢才，而無傷善之心。」毛萇注云：「窈窕，幽閒也。」
〔九〕　周禮內宰職曰：「以陰禮教六宮，以婦職之法教九御。」
〔一０〕肅，敬也。雍，和也。謁，請也。言能輔佐君子，和順恭敬，不行私謁。詩序曰：「雖則王姬，猶執婦道，以成肅雍之德。」又曰：「而無險詖私謁之心。」
〔一一〕前書音義曰：「后夫人雞鳴佩玉去君所。周康王后不然，故詩人歎而傷之。」見魯詩。
〔一二〕列女傳曰：「周宣姜后，齊侯之女也。宣王嘗夜臥晏起，后夫人不出房。姜后既出，乃脫簪珥，待罪於永巷，使傅母通言於王曰：『妾不才，淫心見矣，至使君王失禮而晏起，以見君王樂色忘德。敢請罪，惟君王之命。』王曰：『寡人之過，夫人何辜。』遂勤政事，成中興之名焉。」
〔一三〕幽王時，西夷、犬戎共攻殺幽王于驪山之下。太子宜臼立，是為平王，東遷洛邑，以避犬戎，政遂微弱。
〔一四〕　左傳曰，桓公多內寵，有如夫人者六人：長衛姬，少衛姬、鄭姬、葛嬴、密姬、宋華子也。
〔一五〕元妃，嫡夫人也。史記曰，晉獻公伐驪戎，得驪姬，愛幸，立以為妃。
〔一六〕　桓公六夫人，生六子。桓公卒，立公子昭，於是公子無虧、公子元、公子潘、公子商人、公子雍等五公子皆求立，公子昭奔宋，是作亂也。
〔一七〕冢，大也。遘，遇也。屯，難也。晉獻公受驪姬之譖，殺太子申生，故曰遇屯。
〔一八〕上曰衣，下曰裳。詩曰：「綠兮衣兮，綠衣黃裳。」鄭玄曰：「褖衣黑，今反以黃為裏，非其禮制，諭妾上僭也。」
秦并天下，多自驕大，宮備七國，〔一〕爵列八品。〔二〕漢興，因循其號，而婦制莫釐。〔三〕高祖帷薄不修，〔四〕孝文衽席無辯。〔五〕然而選納尚簡，飾翫少華。自武、元之後，世增淫費，至乃掖庭三千，增級十四。〔六〕妖倖毀政之符，外姻亂邦之跡，前史載之詳矣。
〔一〕　史記曰：「始皇破六國，寫放其宮室，作之咸陽北阪上，南臨渭水，殿屋複道，周閣相屬，所得諸侯美人，以充入之。」并秦為七也。
〔二〕　前書曰：「漢興因秦之稱號，正嫡稱皇后，妾皆稱夫人，又有美人、良人、八子、七子、長使、少使之號。」
〔三〕　釐，理。
〔四〕　大戴禮曰：「大臣坐污穢男女無別者，不曰污穢，曰帷薄不修。」謂周昌入奏事，高帝擁戚姬，是不修也。
〔五〕　鄭玄注禮記曰：「衽，臥席也。」孝文幸慎夫人，每與皇后同坐，是無辯也。
〔六〕　婕妤一，娙娥二，容華三，充衣四，已上武帝置；昭儀五，元帝置；美人六，良人七，七子八，八子九，長使十，少使十一，五官十二，順常十三，無涓、共和、娛靈、保林、良使、夜者十四，此六官品秩同為一等也。
及光武中興，斲彫為朴，〔一〕六宮稱號，唯皇后、貴人。〔二〕貴人金印紫綬，奉不過粟數十斛。又置美人、宮人、采女三等，並無爵秩，歲時賞賜充給而已。漢法常因八月筭人，〔三〕遣中大夫與掖庭丞及相工，於洛陽鄉中閱視良家童女，年十三以上，二十已下，姿色端麗，合法相者，載還後宮，擇視可否，乃用登御。所以明慎聘納，詳求淑哲。明帝聿遵先旨，宮教頗修，登建嬪后，必先令德，內無出閫之言，〔四〕權無私溺之授，可謂矯其敝矣。向使因設外戚之禁，編著甲令，〔五〕改正后妃之制，貽厥方來，豈不休哉！雖御己有度，而防（閒）〔閑〕未篤，故孝章以下，漸用色授，恩隆好合，遂忘淄蠹。〔六〕
〔一〕　彫謂刻鏤也。史記曰：「漢興，破觚而為圓，斲琱而為璞。」
〔二〕　鄭玄注周禮曰「皇后正寢一，燕寢五，是為六宮」也。夫人已下分居焉。
〔三〕　漢儀注曰：「八月初為筭賦，故曰筭人。」
〔四〕　閫，門限也。禮記曰「外言不入於閫，內言不出於閫」也。
〔五〕　前書音義曰：「甲令者，前帝第一令也，有甲令、乙令、丙令。」
〔六〕　淄，黑也。蠹，食木蟲。以諭傾敗也。
自古雖主幼時艱，王家多釁，必委成冢宰，簡求忠賢，未有專任婦人，斷割重器。唯秦羋太后始攝政事，〔一〕故穰侯權重於昭王，家富於嬴國。〔二〕漢仍其謬，知患莫改。東京皇統屢絕，權歸女主，外立者四帝，〔三〕臨朝者六后，〔四〕莫不定策帷帟，委事父兄，貪孩童以久其政，抑明賢以專其威。〔五〕任重道悠，利深禍速。身犯霧露於雲臺之上，〔六〕家嬰縲絏於圄犴之下。〔七〕湮滅連踵，傾輈繼路。〔八〕而赴蹈不息，燋爛為期，終於陵夷大運，淪亡神寶。〔九〕詩書所歎，略同一揆。故考列行跡，以為皇后本紀。雖成敗事異，而同居正號者，並列于篇。其以私恩追尊，非當時所奉者，則隨它事附出。〔一０〕親屬別事，各依列傳。其餘無所見，則係之此紀，〔一一〕以纘西京外戚云爾。〔一二〕
〔一〕　羋音亡爾反。
〔二〕　太后，昭王母也，號宣太后。史記曰，昭王立，年少，宣太后自知事，以同母弟魏冉為將軍，任政，封為穰侯。太后攝政，始於此也。
〔三〕　謂安、質、桓、靈。
〔四〕　章帝竇太后、和熹鄧太后、安思閻太后、順烈梁太后、桓思竇太后、靈思何太后也。
〔五〕　周禮：「幕人，掌幃帟幄幕之事。」鄭玄注曰：「帟，幄中坐上承塵也。」殤帝崩，鄧太后與兄騭等迎立安帝，年十三。沖帝崩，梁太后與兄冀迎立質帝，年八歲。質帝崩，太后與兄冀迎立桓帝，年十五。桓帝崩，竇太后與父武迎立靈帝，年十二。
〔六〕　霧露謂疾病也。不可指言死，故假霧露以言之。靈帝時，中常侍曹節矯詔遷太后於雲臺。謝弼上封事曰：「伏惟皇太后援立明聖，幽居空宮，如有霧露之疾，陛下當何面目以見天下！」
〔七〕　縲，索也。絏，繫也。囹圄，周獄名也。鄉亭之獄曰犴，音五旦反。謂外戚等被誅也。
〔八〕　踵，跡也。輈，車轅也。賈誼曰：「前車覆，後車誡。」
〔九〕　陵夷猶頹替。神寶，帝位也。
〔一０〕謂安帝母左姬及祖母宋貴人之類，並見清河孝王傳。
〔一一〕謂賈貴人、虞美人之類是。
〔一二〕纘，繼也。
光武郭皇后諱聖通，真定槁人也。〔一〕為郡著姓。父昌，讓田宅財產數百萬與異母弟，國人義之。仕郡功曹。娶真定恭王女，號郭主，〔二〕生后及子況。昌早卒。郭主雖王家女，而好禮節儉，有母儀之德。更始二年春，光武擊王郎，至真定，因納后，有寵。及即位，以為貴人。
〔一〕　槁，縣名，故城在今恆州槁城縣西。
〔二〕　恭王名普，景帝七代孫。
建武元年，生皇子彊。帝善況小心謹慎，年始十六，拜黃門侍郎。二年，貴人立為皇后，彊為皇太子，封況綿蠻侯。以后弟貴重，賓客輻湊。況恭謙下士，頗得聲譽。十四年，遷城門校尉。其後，后以寵稍衰，數懷怨懟。十七年，遂廢為中山王太后，進后中子右翊公輔為中山王，以常山郡益中山國。徙封況大國，為陽安侯。〔一〕后從兄竟，以騎都尉從征伐有功，封為新郪侯，官至東海相。〔二〕竟弟匡為發干侯，〔三〕官至太中大夫。后叔父梁，早終，無子。其婿南陽陳茂，以恩澤封南〈糸言糸〉侯。〔四〕
〔一〕　陽安，縣，屬汝南郡，故城在今豫州朗山縣，故道國城是也。
〔二〕　新郪，縣，屬汝南郡，故城在今潁州汝陰縣西北郪丘城是也。音七私反。
〔三〕　發干，縣，屬東郡，故城在今博州堂邑縣西南。
〔四〕　〈糸言糸〉音力全反。
二十年，中山王輔復徙封沛王，后為沛太后。況遷大鴻臚。帝數幸其第，會公卿諸侯親家飲燕，賞賜金錢縑帛，豐盛莫比，京師號況家為金穴。二十六年，后母郭主薨，帝親臨喪送葬，百官大會，遣使者迎昌喪柩，與主合葬，追贈昌陽安侯印綬，謚曰思侯。二十八年，后薨，葬于北芒。
帝憐郭氏，詔況子璜尚淯陽公主，除璜為郎。顯宗即位，況與帝舅陰識、陰就並為特進，數授賞賜，恩寵俱渥。禮待陰、郭，每事必均。永平二年，況卒，贈賜甚厚，帝親自臨喪，謚曰節侯，子璜嗣。
元和三年，肅宗北巡狩，過真定，會諸郭，朝見上壽，引入倡飲甚歡。〔一〕以太牢具上郭主冢，賜粟萬斛，錢五十萬。永元初，璜為長樂少府，〔二〕子舉為侍中，兼射聲校尉。及大將軍竇憲被誅，舉以憲女婿謀逆，故父子俱下獄死，家屬徙合浦，〔三〕宗族為郎吏者，悉免官。新郪侯竟初為騎將，〔四〕從征伐有功，拜東海相。永平中卒，子嵩嗣；嵩卒，追坐染楚王英事，國廢。建初二年，章帝紹封嵩子勤為伊亭侯，勤無子，國除。發干侯匡，官至太中大夫，建武三十年卒，子勳嗣；勳卒，子駿嗣，永平十三年，亦坐楚王英事，失國。建初三年，復封駿為觀都侯，卒，無子，國除。郭氏侯者凡三人，皆絕國。
〔一〕　說文曰：「倡，樂也。」聲類曰「俳」。
〔二〕　長樂少府，掌皇太后宮，秩二千石。居長信宮曰長信少府，長樂宮曰長樂少府。
〔三〕　郡名，今廉州縣。
〔四〕　前書曰：「車、戶、騎將，屬光祿，秩比千石。」
論曰：物之興衰，情之起伏，理有固然矣。而崇替去來之甚者，必唯寵惑乎？當其接床笫，承恩色，雖險情贅行，莫不德焉。〔一〕及至移意愛，析嬿私，雖惠心妍狀，愈獻醜焉。愛升，則天下不足容其高；歡隊，故九服無所逃其命。斯誠志士之所沈溺，君人之所抑揚，未或違之者也。郭后以衰離見貶，恚怨成尤，而猶恩加別館，增寵黨戚。至乎東海逡巡，去就以禮，使後世不見隆薄進退之隙，不亦光於古乎！
〔一〕　說文曰：「贅，肬也。」老子曰：「餘食贅行。」河上公注曰：「行之無當為贅。」莊子曰：「附贅懸肬。」言醜惡也。
光烈陰皇后諱麗華，〔一〕南陽新野人。初，光武適新野，聞后美，心悅之。後至長安，見執金吾車騎甚盛，因歎曰：「仕宦當作執金吾，娶妻當得陰麗華。」更始元年六月，遂納后於宛當成里，時年十九。及光武為司隸校尉，方西之洛陽，令后歸新野。及鄧奉起兵，后兄識為之將，后隨家屬徙淯陽，止於奉舍。
〔一〕　謚法曰：「執德遵業曰烈。」東觀記：「有陰子公者，生子方，方生幼公，公生君孟，名睦，即后之父也。」今世本「睦」作「陸」。
光武即位，令侍中傅俊迎后，與胡陽、寧平主諸宮人俱到洛陽，以后為貴人。〔一〕帝以后雅性寬仁，欲崇以尊位，后固辭，以郭氏有子，終不肯當，故遂立郭皇后。建武四年，從征彭寵，生顯宗於元氏。九年，有盜劫殺后母鄧氏及弟訢，〔二〕帝甚傷之，乃詔大司空曰：「吾微賤之時，娶於陰氏，因將兵征伐，遂各別離。幸得安全，俱脫虎口。〔三〕以貴人有母儀之美，宜立為后，而固辭弗敢當，列於媵妾。〔四〕朕嘉其義讓，許封諸弟。未及爵土，而遭患逢禍，母子同命，愍傷于懷。小雅曰：『將恐將懼，惟予與汝。將安將樂，汝轉棄予。』〔五〕風人之戒，可不慎乎？其追爵謚貴人父陸為宣恩哀侯，弟訢為宣義恭侯，以弟就嗣哀侯後。及尸柩在堂，使太中大夫拜授印綬，如在國列侯禮。魂而有靈，嘉其寵榮！」
〔一〕　寧平，縣，屬淮陽，故城在今亳州谷陽縣西南。
〔二〕　音欣。
〔三〕　莊子曰，孔子見盜跖，謂柳下惠曰：「幾不免於虎口。」
〔四〕　爾雅曰：「媵，送也。」孫炎曰：「送女曰媵。」
〔五〕　谷風之詩。
十七年，廢皇后郭氏而立貴人。制詔三公曰：「皇后懷執怨懟，數違教令，不能撫循它子，訓長異室。宮闈之內，若見鷹鸇。〔一〕既無關雎之德，而有呂、霍之風，豈可託以幼孤，恭承明祀。今遣大司徒涉、〔二〕宗正吉持節，其上皇后璽綬。陰貴人鄉里良家，歸自微賤。〔三〕『自我不見，于今三年。』〔四〕宜奉宗廟，為天下母。主者詳案舊典，時上尊號。異常之事，非國休福，不得上壽稱慶。」后在位恭儉，少嗜玩，不喜笑謔。性仁孝，多矜慈。七歲失父，雖已數十年，言及未曾不流涕。帝見，常歎息。
〔一〕　爾雅曰：「宮中小門謂之闈。」
〔二〕　戴涉也。
〔三〕　公羊傳曰：「婦人謂嫁曰歸。」
〔四〕　詩豳風東山之詞也。
顯宗即位，尊后為皇太后。永平三年冬，帝從太后幸章陵，置酒舊宅，會陰、鄧故人諸家子孫，並受賞賜。七年，崩，在位二十四年，年六十，合葬原陵。
明帝性孝愛。追慕無已。十七年正月，當謁原陵，夜夢先帝、太后如平生歡。既寤，悲不能寐，即案歷，明旦日吉，遂率百官及故客上陵。其日，降甘露於陵樹，帝令百官采取以薦。會畢，帝從席前伏御床，視太后鏡奩中物，〔一〕感動悲涕，令易脂澤裝具。左右皆泣，莫能仰視焉。
〔一〕　奩，鏡匣也。音廉。
明德馬皇后諱某，〔一〕伏波將軍援之小女也。少喪父母。兄客卿敏惠早夭，母藺夫人悲傷發疾慌惚。后時年十歲，幹理家事，敕制僮御，〔二〕內外諮稟，事同成人。初，諸家莫知者，後聞之，咸歎異焉。后嘗久疾，太夫人令筮之，筮者曰：「此女雖有患狀而當大貴，兆不可言也。」後又呼相者使占諸女，見后，大驚曰：「我必為此女稱臣。然貴而少子，若養它子者得力，乃當踰於所生。」
〔一〕　謚法曰：「忠和純淑曰德。」諱某者，史失其名。下皆類此。
〔二〕　幹，正也。廣雅曰「僮、御，皆使者」也。
初，援征五溪蠻，卒於師，虎賁中郎將梁松、黃門侍郎竇固等因譖之，由是家益失埶，又數為權貴所侵侮。后從兄嚴不勝憂憤，白太夫人絕竇氏婚，求進女掖庭。乃上書曰：「臣叔父援孤恩不報，〔一〕而妻子特獲恩全，戴仰陛下，為天為父。人情既得不死，便欲求福。竊聞太子、諸王妃匹未備，援有三女，大者十五，次者十四，小者十三，儀狀髮膚，上中以上。〔二〕皆孝順小心，婉靜有禮。〔三〕願下相工，簡其可否。如有萬一，援不朽於黃泉矣。又援姑姊妹並為成帝婕妤。葬於延陵。臣嚴幸得蒙恩更生，冀因緣先姑，當充後宮。」由是選后入太子宮。時年十三。奉承陰后，傍接同列，禮則脩備，上下安之。遂見寵異，常居後堂。
〔一〕　孤，負也。
〔二〕　東觀記曰：「明帝馬皇后美髮，為四起大髻，但以髮成，尚有餘，繞髻三匝。眉不施黛，獨左眉角小缺，補之如粟。常稱疾而終身得意。」
〔一〕　婉，順。
顯宗即位，以后為貴人。時后前母姊女賈氏亦以選入，生肅宗。帝以后無子，命令養之。謂曰：「人未必當自生子，但患愛養不至耳。」后於是盡心撫育，勞悴過於所生。肅宗亦孝性淳篤，恩性天至，母子慈愛，始終無纖介之閒。〔一〕后常以皇嗣未廣，每懷憂歎，薦達左右，若恐不及。後宮有進見者，每加慰納。若數所寵引，輒增隆遇。永平三年春，有司奏立長秋宮，〔二〕帝未有所言。皇太后曰：「馬貴人德冠後宮，即其人也。」遂立為皇后。
〔一〕　纖介猶細微也。閒，隙也。
〔二〕　皇后所居宮也。長者久也，秋者萬物成孰之初也，故以名焉。請立皇后，不敢指言，故以宮稱之。
先是數日，夢有小飛蟲無數赴著身，又入皮膚中而復飛出。既正位宮闈，愈自謙肅。身長七尺二寸，方口，美髮。能誦易，好讀春秋、楚辭，尤善周官、董仲舒書。〔一〕常衣大練，裙不加緣。〔二〕朔望諸姬主朝請，〔三〕望見后袍衣疏麤，反以為綺縠，就視，乃笑。后辭曰：「此繒特宜染色，故用之耳。」六宮莫不歎息。帝嘗幸苑囿離宮，后輒以風邪露霧為戒，辭意款備，多見詳擇。帝幸濯龍中，〔四〕並召諸才人，下邳王已下皆在側，請呼皇后。帝笑曰：「是家志不好樂，雖來無歡。」是以遊娛之事希嘗從焉。
〔一〕　周官，周禮也。仲舒書，玉杯、蕃露、清明、竹林之屬也。蕃音繁。
〔二〕　大練，大帛也。杜預注左傳曰：「大帛，厚繒也。」太后兄廖上書曰「今陛下躬服厚繒」是也。
〔三〕　漢律春曰朝，秋曰請。
〔四〕　續漢志曰，濯龍，園名也，近北宮。
十五年，帝案地圖，將封皇子，悉半諸國。后見而言曰：「諸子裁食數縣，於制不已儉乎？」帝曰：「我子豈宜與先帝子等乎？歲給二千萬足矣。」時楚獄連年不斷，囚相證引，坐繫者甚眾。后慮其多濫，乘閒言及，惻然。帝感悟之，夜起仿偟，為思所納，〔一〕卒多有所降宥。時諸將奏事及公卿較議難平者，〔二〕帝數以試后。后輒分解趣理，各得其情。每於侍執之際，輒言及政事，多所毗補，而未嘗以家私干。（欲）〔故〕寵敬日隆，始終無衰。
〔一〕　思后所納之言。
〔二〕　廣雅曰：「較，明也。」
及帝崩，肅宗即位，尊后曰皇太后。諸貴人當徙居南宮，太后感析別之懷，各賜王赤綬，加安車駟馬，白越三千端，〔一〕雜帛二千匹，黃金十斤。自撰顯宗起居注，削去兄防參醫藥事。帝請曰：「黃門舅旦夕供養且一年，即無褒異，又不錄勤勞，無乃過乎！」太后曰：「吾不欲令後世聞先帝數親後宮之家，故不著也。」
〔一〕　白越，越布。
建初元年，〔帝〕欲封爵諸舅，太后不聽。明年夏，大旱，言事者以為不封外戚之故，有司因此上奏，宜依舊典。〔一〕太后詔曰：「凡言事者皆欲媚朕以要福耳。昔王氏五侯同日俱封，〔二〕其時黃霧四塞，不聞澍雨之應。又田蚡、竇嬰，寵貴橫恣，傾覆之禍，為世所傳。〔三〕故先帝防慎舅氏，不令在樞機之位。〔四〕諸子之封，裁令半楚、淮陽諸國，常謂『我子不當與先帝子等』。今有司柰何欲以馬氏比陰氏乎！吾為天下母，而身服大練，食不求甘，左右但著帛布，無香薰之飾者，欲身率下也。以為外親見之，當傷心自敕，但笑言太后素好儉。前過濯龍門上，見外家問起居者，車如流水，馬如游龍，倉頭衣綠〈衤冓〉，領袖正白，〔五〕顧視御者，不及遠矣。故不加譴怒，但絕歲用而已，冀以默愧其心，而猶懈怠，無憂國忘家之慮。知臣莫若君，況親屬乎？吾豈可上負先帝之旨，下虧先人之德，重襲西京敗亡之禍哉！」固不許。〔六〕
〔一〕　漢制，外戚以恩澤封侯，故曰舊典也。
〔二〕　成帝封太后弟王譚、王商、王立、王根、王逢時等，同時為關內侯。
〔三〕　田蚡，景帝王皇后同母弟武安侯也。為丞相，貪驕，與淮南王霸上私語。後薨，武帝曰：「使武安侯在者，族矣！」竇嬰，文帝竇皇后從兄子魏其侯也，為丞相，坐與灌夫朋黨棄巿也。
〔四〕　樞機，近要之官也。春秋運斗樞曰：「北斗，第一天樞，第二琁，第三機也。」
〔五〕　〈衤冓〉，臂衣，今之臂韝，以縛左右手，於事便也。
〔六〕　西京外戚呂祿、呂產、竇嬰、上官桀安父子、霍禹等皆被誅。
帝省詔悲歎，復重請曰：「漢興，舅氏之封侯，猶皇子之為王也。太后誠存謙虛，柰何令臣獨不加恩三舅乎？且衛尉年尊，兩校尉有大病，〔一〕如令不諱，使臣長抱刻骨之恨。宜及吉時，不可稽留。」
〔一〕　衛尉，太后兄廖。兩校尉，兄防、兄光也。
太后報曰：「吾反覆念之，思令兩善。豈徒欲獲謙讓之名，而使帝受不外施之嫌哉！〔一〕昔竇太后欲封王皇后之兄，〔二〕丞相條侯言受高祖約，無軍功，非劉氏不侯。〔三〕今馬氏無功於國，豈得與陰、郭中興之后等邪？常觀富貴之家，祿位重疊，猶再實之木，其根必傷。〔四〕且人所以願封侯者，欲上奉祭祀，下求溫飽耳。今祭祀則受四方之珍，衣食則蒙御府餘資，斯豈不足，而必當得一縣乎？吾計之孰矣，勿有疑也。夫至孝之行，安親為上。今數遭變異，穀價數倍，憂惶晝夜，不安坐臥，而欲先營外封，違慈母之拳拳乎！〔五〕吾素剛急，有匈中氣，不可不順也。若陰陽調和，邊境清靜，然後行子之志。吾但當含飴弄孫，〔六〕不能復關政矣。」
〔一〕　以恩澤封爵外家為外施也。
〔二〕　竇太后，文帝后也。王皇后，景帝后也。兄即王信，後封為蓋侯。
〔三〕　條侯，周亞夫也。前書曰：「高帝與功臣約，非劉氏不王，非有功不侯。不如約，天下共擊之。」
〔四〕　文子曰「再實之木根必傷，掘臧之家後必殃」也。
〔五〕　拳拳猶勤勤也，音權。
〔六〕　方言曰：「飴，餳也。陳、楚、宋、衛之閒通語。」
時新平主家御者失火，延及北閣後殿。太后以為己過，起居不歡。時當謁原陵，自引守備不慎，慚見陵園，遂不行。初，太夫人葬，起墳微高，太后以為言，兄廖等即時減削。其外親有謙素義行者，輒假借溫言，賞以財位。如有纖介，則先見嚴恪之色，然後加譴。其美車服不軌法度者，便絕屬籍，遣歸田里。廣平、鉅鹿、樂成王車騎朴素，無金銀之飾，帝以白太后，太后即賜錢各五百萬。於是內外從化，被服如一，諸家惶恐，倍於永平時。乃置織室，蠶於濯龍中，〔一〕數往觀視，以為娛樂。常與帝旦夕言道政事，及教授諸小王，論議經書，述敘平生，雍和終日。
〔一〕　前書有東織、西織，屬少府，平帝改名織室。
四年，天下豐稔，方垂無事，帝遂封三舅廖、防、光為列侯。並辭讓，願就關內侯。太后聞之，曰：「聖人設教，各有其方，知人情性莫能齊也。〔一〕吾少壯時，但慕竹帛，志不顧命。〔二〕今雖已老，而復『戒之在得』，〔三〕故日夜惕厲，思自降損。〔四〕居不求安，食不念飽。冀乘此道，不負先帝。所以化導兄弟，共同斯志，欲令瞑目之日，無所復恨。何意老志復不從哉？萬年之日長恨矣！」廖等不得已，受封爵而退位歸第焉。
〔一〕　禮記王制曰：「凡居人材，必因天地寒煖燥濕，廣谷大川異制，人居其閒異俗。修其教不易其俗，齊其政不易其宜。中國戎夷五方之人，皆有性也，不可推移。」
〔二〕　言少慕古人，書名竹帛，不顧命之長短。
〔三〕　論語孔子曰：「少之時，戒之在色；及其老也，戒之在得。」得，貪嗇也。言彌復吝惜封爵，不欲濫封親戚也。
〔四〕　惕，懼也。厲，危也。
太后其年寢疾，不信巫祝小醫，數敕絕禱祀。至六月，崩。在位二十三年，年四十餘。合葬顯節陵。
賈貴人，南陽人。建武末選入太子宮，中元二年生肅宗，而顯宗以為貴人。帝既為太后所養，專以馬氏為外家，故貴人不登極位，賈氏親族無受寵榮者。及太后崩，乃策書加貴人王赤綬，〔一〕安車一駟，永巷宮人二百，〔二〕御府雜帛二萬匹，大司農黃金千斤，錢二千萬。諸史並闕後事，故不知所終。
〔一〕　續漢書曰諸侯王赤綬也。
〔二〕　永巷，宮中署名也，後改為掖庭。永巷宮人，即官婢也。
章德竇皇后諱某，扶風平陵人，大司（徒）〔空〕融之曾孫也。祖穆，父勳，坐事死，事在竇融傳。勳尚東海恭王彊女沘陽公主，后其長女也。家既廢壞，數呼相工問息耗，〔一〕見后者皆言當大尊貴，非臣妾容貌。年六歲能書，親家皆奇之。建初二年，后與女弟俱以選例入見長樂宮，進止有序，風容甚盛。肅宗先聞后有才色，數以訊諸姬傅。〔二〕及見，雅以為美，馬太后亦異焉，因入掖庭，見於北宮章德殿。后性敏給，傾心承接，稱譽日聞。明年，遂立為皇后，妹為貴人。七年，追爵謚后父勳為安成思侯。〔三〕后寵幸殊特，專固後宮。
〔一〕　薛氏韓詩章句曰：「耗。惡也。」息耗猶言善惡也。
〔二〕　訊，問也。傅謂傅母。
〔三〕　安成，縣，屬汝南郡，故城在今豫州吳房縣東南。
初，宋貴人生皇太子慶，梁貴人生和帝。后既無子，並疾忌之，數閒於帝，漸致疏嫌。因誣宋貴人挾邪媚道，遂自殺，廢慶為清河王，語在慶傳。
梁貴人者，褒親愍侯梁竦之女也。少失母，為伯母舞陰長公主所養。〔一〕年十六，亦以建初二年與中姊俱選入掖庭為貴人。四年，生和帝。后養為己子。欲專名外家而忌梁氏。八年，乃作飛書以陷竦，〔二〕竦坐誅，貴人姊妹以憂卒。自是宮房惵息，〔三〕后愛日隆。
〔一〕　長公主，光武女，梁松尚焉。
〔二〕　飛書，若今匿名書也。
〔三〕　惵，懼也，音牒。周書曰「臨捕以威，而氣惵懼」也。
及帝崩，和帝即位，尊后為皇太后。皇太后臨朝，尊母沘陽公主為長公主，益湯沐邑三千戶，兄憲，弟篤、景，並顯貴，擅威權，後遂密謀不軌，永元四年，發覺被誅。
九年，太后崩，未及葬，而梁貴人姊（嬺）〔嫕〕〔一〕上書陳貴人枉歿之狀。太尉張酺、司徒劉方、司空張奮上奏，依光武黜呂太后故事，〔二〕貶太后尊號，不宜合葬先帝。百官亦多上言者。帝手詔曰：「竇氏雖不遵法度，而太后常自減損。朕奉事十年，深惟大義，禮，臣子無貶尊上之文。恩不忍離，義不忍虧。案前世上官太后亦無降黜，〔三〕其勿復議。」於是合葬敬陵。在位十八年。
〔一〕　音一計反。
〔二〕　中元元年，黜呂后不宜配食高廟。
〔三〕　上官太后，昭帝后也。父安與燕王謀反誅。太后以年少，又霍光外孫，故不廢也。
帝以貴人酷歿，斂葬禮闕，乃改殯於承光宮，上尊謚曰恭懷皇后，〔一〕追服喪制，百官縞素，與姊大貴人俱葬西陵，儀比敬園〔二〕。
〔一〕　謚法曰：「敬事尊上曰恭，慈仁哲行曰懷。」
〔二〕　敬園，安帝祖母宋貴人之園也。
和帝陰皇后諱某，光烈皇后兄執金吾識之曾孫也。后少聰慧，善書蓺。永元四年，選入掖庭，以先后近屬，故得為貴人。有殊寵。八年，遂立為皇后。
自和熹鄧后入宮，〔一〕愛寵稍衰，數有恚恨。后外祖母鄧朱出入宮掖。十四年夏，有言后與朱共挾巫蠱道，〔二〕事發覺，帝遂使中常侍張慎與尚書陳褒於掖庭獄雜考案之。朱及二子奉、毅與后弟軼、輔、敞辭語相連及，以為祠祭祝詛，大逆無道。奉、毅、輔考死獄中。帝使司徒魯恭持節賜后策，上璽綬，遷于桐宮，以憂死。立七年，葬臨平亭部。〔三〕父特進綱自殺，軼、敞及朱家屬徙日南比景縣，宗親外內昆弟皆免官還田里。永初四年，鄧太后詔赦陰氏諸徙者悉歸故郡，還其資財五百餘萬。
〔一〕　熹音許其反。
〔二〕　巫師為蠱，故曰巫蠱。左傳注曰：「蠱，惑也。」
〔三〕　葬於亭部內之地也。
和熹鄧皇后諱綏，〔一〕太傅禹之孫也。父訓，護羌校尉；母陰氏，光烈皇后從弟女也。后年五歲，太傅夫人愛之，自為翦髮。夫人年高目冥，誤傷后額，忍痛不言。左右見者怪而問之，后曰：「非不痛也，太夫人哀憐為斷髮，難傷老人意。故忍之耳。」六歲能史書，〔二〕十二通詩、論語。諸兄每讀經傳，輒下意難問。〔三〕志在典籍，不問居家之事。母常非之，曰：「汝不習女工以供衣服，乃更務學，寧當舉博士邪？」后重違母言，晝修婦業，暮誦經典，家人號曰「諸生」。父訓異之，事無大小，輒與詳議。
〔一〕　蔡邕曰：「謚法，有功安人曰熹。」
〔二〕　史書，周宣王太史籀所作大篆十五篇也。前書曰「教學童之書」也。
〔三〕　下意猶出意也。
永元四年，當以選入，會訓卒，后晝夜號泣，終三年不食鹽菜，憔悴毀容，親人不識之。后嘗夢捫天，〔一〕蕩蕩正青，若有鍾乳狀，乃仰嗽飲之。以訊諸占夢，言堯夢攀天而上，湯夢及天而咶之〔二〕，斯皆聖王之前占，吉不可言。又相者見后驚曰：「此成湯之法也。」〔三〕家人竊喜而不敢宣。后叔父陔言：「常聞活千人者，子孫有封。兄訓為謁者，使修石臼河，歲活數千人。天道可信，家必蒙福。」初，太傅禹歎曰：「吾將百萬之眾，未嘗妄殺一人，其後世必有興者。」
〔一〕　捫，摸也。
〔二〕　咶音是。
〔三〕　續漢書曰：「相者待詔相工蘇大曰：『此成湯之骨法。』」
七年，后復與諸家子俱選入宮。后長七尺二寸，姿顏姝麗，〔一〕絕異於眾，左右皆驚。八年冬，入掖庭為貴人，時年十六。恭肅小心，動有法度。承事陰后，夙夜戰兢。接撫同列，常克己以下之，雖宮人隸役，皆加恩借。帝深嘉愛焉。及后有疾，特令后母兄弟入視醫藥，不限以日數。后言於帝曰：「宮禁至重，而使外舍久在內省〔二〕，上令陛下有幸私之譏，下使賤妾獲不知足之謗。上下交損，誠不願也。」帝曰：「人皆以數入為榮，貴人反以為憂，深自抑損，誠難及也。」每有讌會，諸姬貴人競自修整，簪珥光采，褂裳鮮明，〔三〕而后獨著素，裝服無飾。其衣有與陰后同色者，即時解易。若並時進見，則不敢正坐離立，行則僂身自卑。〔四〕帝每有所問，常逡巡後對，不敢先陰后言。帝知后勞心曲體，歎曰：「修德之勞，乃如是乎！」後陰后漸疏，每當御見，輒辭以疾。時帝數失皇子，后憂繼嗣不廣，恆垂涕歎息，數選進才人，以博帝意。
〔一〕　姝，美色也。詩曰：「彼姝者子。」
〔二〕　外舍，外家。
〔三〕　說文曰：「簪，笄也。珥，瑱也，以玉充耳。」釋名曰：「婦人上服曰褂。」
〔四〕　離，並也。禮記曰：「離坐離立，無往參焉。」
陰后見后德稱日盛，不知所為，遂造祝詛，欲以為害。帝嘗寢病危甚，陰后密言：「我得意，不令鄧氏復有遺類！」后聞，乃對左右流涕言曰：「我竭誠盡心以事皇后，竟不為所祐，而當獲罪於天。婦人雖無從死之義，然周公身請武王之命，〔一〕越姬心誓必死之分，〔二〕上以報帝之恩，中以解宗族之禍，下不令陰氏有人豕之譏。」〔三〕即欲飲藥，宮人趙玉者固禁之，因詐言屬有使來，上疾已愈。后信以為然，乃止。明日，帝果瘳。
〔一〕　武王有疾，周公為之請命於大王、王季、文王，曰「若爾三王有丕子之責于天，以旦代某之身」也。
〔二〕　越姬，楚昭王之姬，越王句踐女也。昭王讌遊，越姬從，謂姬曰：「樂乎？」對曰：「樂則樂矣，而不可久也。」王曰：「願與子生死若此。」姬曰：「君王樂遊，要妾以死，不敢聞命。」後王病，有赤雲夾日如飛鳥。王問周太史。史曰：「是害王身，請移於將相。」王曰：「將相於孤，猶股肱也。」不聽。姬曰：「大哉君王之德。妾請從王死矣。昔日遊樂，是以不敢聽命，今君王復禮，國人為君王死，何況妾乎？妾願先驅狐狸於地下。昔日口雖不言，心許之矣。妾聞信者不負其心。」遂自殺。故曰「心誓」。事見列女傳也。
〔三〕　高帝愛幸戚夫人。帝崩，呂太后斷夫人手足，去眼薰耳，使居鞠室中，名曰「人彘」也。
十四年夏，陰后以巫蠱事廢，后請救不能得，帝便屬意焉。后愈稱疾篤，深自閉絕。會有司奏建長秋宮，帝曰：「皇后之尊，與朕同體，承宗廟，母天下，豈易哉！唯鄧貴人德冠後庭，乃可當之。」至冬，立為皇后。辭讓者三，然後即位。手書表謝，深陳德薄，不足以充小君之選。是時，方國貢獻，競求珍麗之物，自后即位，悉令禁絕，歲時但供紙墨而已。帝每欲官爵鄧氏，后輒哀請謙讓，故兄騭終帝世不過虎賁中郎將。
元興元年，帝崩，長子平原王有疾，而諸皇子夭沒，前後十數，後生者輒隱秘養於人閒。殤帝生始百日，后乃迎立之。尊后為皇太后，太后臨朝。和帝葬後，宮人並歸園，太后賜周、馮貴人策曰：「朕與貴人託配後庭，共歡等列，十有餘年。不獲福祐，先帝早棄天下，孤心煢煢，〔一〕靡所瞻仰，夙夜永懷，感愴發中。今當以舊典分歸外園，慘結增歎，燕燕之詩，曷能喻焉？〔二〕其賜貴人王青蓋車，采飾輅，驂馬各一駟，黃金三十斤，雜帛三千匹，白越四千端。」又賜馮貴人王赤綬，以未有頭上步搖、環珮，加賜各一具。〔三〕
〔一〕　煢煢，孤特之貌也。詩曰：「煢煢在疚。」
〔二〕　詩鄁（鄘）序曰：「衛莊姜送歸妾也。」其詩曰：「燕燕于飛，差池其羽。之子于歸，遠送于野。瞻望不及，泣涕如雨。」
〔三〕　周禮「王后首服為副」，所以副首為飾，若今步搖也。釋名曰：「皇后首副，其上有垂珠，步則搖也。」
是時新遭大憂，法禁未設。宮中亡大珠一篋，太后念，欲考問，必有不辜。乃親閱宮人，觀察顏色，即時首服。又和帝幸人吉成，御者共枉吉成以巫蠱事，遂下掖庭考訊，辭證明白。太后以先帝左右，待之有恩，平日尚無惡言，今反若此，不合人情，更自呼見實覈，果御者所為。莫不歎服，以為聖明。常以鬼神難徵，淫祀無福，乃詔有司罷諸祠官不合典禮者。又詔赦除建武以來諸犯妖惡，及馬、竇家屬所被禁錮者，皆復之為平人。減大官、導官、尚方、內者服御珍膳靡麗難成之物，〔一〕自非供陵廟，稻梁米得導擇，朝夕一肉飯而已。舊大官湯官經用歲且二萬萬，〔二〕太后敕止，（曰）〔日〕殺省珍費，自是裁數千萬。及郡國所貢，皆減其過半。悉斥賣上林鷹犬。其蜀、漢釦器九帶佩刀，並不復調。〔三〕止畫工三十九種。又御府、尚方、織室錦繡、冰紈、綺縠、金銀、珠玉、犀象、玳瑁、彫鏤翫弄之物，皆絕不作。離宮別館儲峙米糒薪炭，悉令省之。〔四〕又詔諸園貴人，其宮人有宗室同族若羸老不任使者，令園監實覈上名，自御北宮增喜觀閱問之，恣其去留，即日免遣者五六百人。
〔一〕　漢官儀曰：「大官，主膳羞也。」前書音義曰：「導官，主導擇米以供祭祀。尚方，掌工作刀劍諸物及刻玉為器。」漢官儀曰：「內者，主帷帳。」並署名也。
〔二〕　經，常也。
〔三〕　蜀，蜀郡也。漢，廣漢郡也。二郡主作供進之器，元帝時貢禹上書「蜀、廣漢主金銀器，各用五百萬」是也。釦音口，以金銀緣器也。
〔四〕　儲峙猶蓄積也。糒，乾飯。
及殤帝崩，太后定策立安帝，猶臨朝政。以連遭大憂，百姓苦役，〔一〕殤帝康陵方中祕藏，〔二〕及諸工作，事事減約，十分居一。
〔一〕　大憂謂和帝、殤帝崩。
〔二〕　方中，陵中也。冢藏之中，故言祕也。
詔告司隸校尉、河南尹、南陽太守曰：「每覽前代外戚賓客，假借威權，輕薄謥詷，〔一〕至有濁亂奉公，為人患苦。咎在執法怠懈，不輒行其罰故也。今車騎將軍騭等雖懷敬順之志，而宗門廣大，姻戚不少，賓客姦猾，多干禁憲。〔二〕其明加檢敕，勿相容護。」自是親屬犯罪，無所假貸。太后愍陰氏之罪廢，赦其徙者歸鄉，敕還資財五百餘萬。永初元年，爵號太夫人為新野君，萬戶供湯沐邑。〔三〕
〔一〕　言怱遽也。謥音七洞反。詷音洞。
〔二〕　干，犯也。
〔三〕　湯沐者，取其賦稅以供湯沐之具也。
二年夏，京師旱，親幸洛陽寺錄冤獄。有囚實不殺人而被考自誣，羸困輿見，畏吏不敢言，將去，舉頭若欲自訴。太后察視覺之。即呼還問狀，具得枉實，即時收洛陽令下獄抵罪。行未還宮，澍雨大降。
三年秋，太后體不安，左右憂惶，禱請祝辭，願得代命。太后聞之，即譴怒，切敕掖庭令以下，但使謝過祈福，不得妄生不祥之言。舊事，歲終當饗遣衛士，〔一〕大儺逐疫。〔二〕太后以陰陽不和，軍旅數興，詔饗會勿設戲作樂，減逐疫侲子之半，〔三〕悉罷象橐駝之屬。豐年復故。太后自入宮掖，從曹大家受經書，兼天文、筭數。晝省王政，夜則誦讀，而患其謬誤，懼乖典章，乃博選諸儒劉珍等及博士、議郎、四府掾史五十餘人，詣東觀讎校傳記。〔四〕事畢奏御，賜葛布各有差。又詔中官近臣於東觀受讀經傳，以教授宮人，左右習誦，朝夕濟濟。及新野君薨，太后自侍疾病，至乎終盡，憂哀毀損，事加於常。贈以長公主赤綬、東園祕器、玉衣繡衾，〔五〕又賜布三萬匹，錢三千萬。騭等遂固讓錢布不受。使司空持節護喪事，儀比東海恭王，謚曰敬君。太后諒闇既終，〔六〕久旱，太后比三日幸洛陽，錄囚徒，理出死罪三十六人，耐罪八十人，其餘減罪死右趾已下至司寇。
〔一〕　舊事，衛士得代歸者，上親饗焉。前書蓋寬饒傳曰「歲盡交代，上臨饗罷衛卒」是也。
〔二〕　禮記月令：「〔命〕有〔司〕大儺，旁磔，〔出〕土牛，以送寒氣。」鄭玄注云：「儺，陰氣也。此月之中，日歷虛、危，有墳墓四星之氣為厲鬼，隨彊陰出以害人。」故儺卻之也。
〔三〕　侲子，逐疫之人也，音振。薛綜注西京賦云：「侲之言善也，善童幼子也。」續漢書曰：「大儺，選中黃門子弟，年十歲以上，十二以下，百二十人為侲子。皆赤幘皂製，執大鞉。」
〔四〕　讎，對也。
〔五〕　東園，署名，屬少府。主作凶器，故言祕也。
〔六〕　諒闇，居喪之廬也。或為「諒陰」。諒，信也；陰，默也。言居憂信默不言。
七年正月，初入太廟，齋七日，賜公卿百僚各有差。庚戌，謁宗廟，率命婦群妾相禮儀，〔一〕與皇帝交獻親薦，成禮而還。〔二〕因下詔曰：「凡供薦新味，多非其節，或鬱養強孰，或穿掘萌牙，味無所至而夭折生長，豈所以順時育物乎！傳曰：『非其時不食。〔三〕』自今當奉祠陵廟及給御者，皆須時乃上。」凡所省二十三種。
〔一〕　相，助也。儀禮曰：「命夫者，男子之為大夫也。命婦者，大夫之妻也。」
〔二〕　周禮，宗廟祭之日，旦，王服袞冕而入，立於阼；后服副禕，從王而入。王以圭瓚酌鬱鬯以獻尸，次后以璋瓚酌鬱鬯以獻尸，此謂交獻也。卒事凡九獻焉。
〔三〕　論語曰：「不時不食。」言非其時物則不食之。前書邵信臣曰：「不時之物，有傷於人，不宜以奉供養。」
自太后臨朝，水旱十載，四夷外侵，盜賊內起。每聞人飢，或達旦不寐，而躬自減徹，以救災厄，故天下復平，歲還豐穰。
元初五年，平望侯劉毅〔一〕以太后多德政，欲令早有注記，上書安帝曰：「臣聞易載羲農而皇德著，〔二〕書述唐虞而帝道崇，故雖聖明，必書功於竹帛，流音於管弦。〔三〕伏惟皇太后膺大聖之姿，體乾坤之德，〔四〕齊蹤虞妃，比跡任姒。〔五〕孝悌慈仁，允恭節約，杜絕奢盈之源，防抑逸欲之兆。正位內朝，流化四海。〔六〕及元興、延平之際，國無儲副，仰觀乾象，參之人譽，援立陛下為天下主，永安漢室，綏靜四海。又遭水潦，東州飢荒。〔七〕垂恩元元，冠蓋交路，菲薄衣食，躬率群下，損膳解驂，以贍黎苗。〔八〕惻隱之恩，猶視赤子。〔九〕克己引愆，顯揚仄陋。崇晏晏之政，〔一０〕敷在寬之教。〔一一〕興滅國，繼絕世，錄功臣，復宗室。追還徙人，蠲除禁錮。政非惠和，不圖於心；制非舊典，不訪於朝。弘德洋溢，充塞宇宙；〔一二〕洪澤豐沛，漫衍八方。華夏樂化，戎狄混并。丕功著於大漢，碩惠加於生人。巍巍之業，可聞而不可及；蕩蕩之勳，可誦而不可名。古之帝王，左右置史；〔一三〕漢之舊典，世有注記。夫道有夷崇，治有進退。若善政不述，細異輒書，是為堯湯負洪水大旱之責，而無咸熙假天之美；〔一四〕高宗成王有雉雊迅風之變，而無中興康寧之功也。〔一五〕上考詩書，有虞二妃，周室三母，〔一六〕修行佐德，〔一七〕思不踰閾。〔一八〕未有內遭家難，外遇災害，覽總大麓，經營天物，〔一九〕功德巍巍若茲者也。宜令史官著長樂宮注、聖德頌，以敷宣景燿，勒勳金石，縣之日月〔二０〕，攄之罔極，以崇陛下烝烝之孝。」帝從之。〔二一〕
〔一〕　平望，縣，屬北海郡，今青州北海縣西北平望臺是也，一名望海臺也。
〔二〕　易繫辭曰：「古者庖羲氏之王天下，仰觀（法）〔象〕於天，俯觀法於地，於是始畫八卦，以通神明之德，以類萬物之情。庖羲氏沒，神農氏作，斲木為耜，揉木為耒，耒耜之利，以教天下。」伏羲、神農為三皇，故言皇德也。
〔三〕　竹謂簡冊，帛謂縑素。黃帝以下六代樂，皆所以章顯功德，是流音於管弦。
〔四〕　易曰：「聖人與天地合其德。」
〔五〕　虞妃，即舜妻娥皇、女英也。任，文王母；姒，武王母也。
〔六〕　易家人卦曰：「女正位乎內，正家而天下定矣。」禮記曰，東夷、西戎、南蠻、北狄，謂之四海。
〔七〕　延平元年，安帝初即位，六州大水，永初元年，稟司隸、兗、豫、徐、冀、并六州貧人也。
〔八〕　廣雅云：「苗，眾也。」
〔九〕　隱，痛也。尚書曰「若保赤子，惟人其康乂」也。
〔一０〕尚書考靈燿曰：「文（基）〔塞〕晏晏。」
〔一一〕敷，布也。尚書曰：「五教在寬。」
〔一二〕洋溢，言多。
〔一三〕禮記玉藻曰：「動則左史書之，言則右史書之。」
〔一四〕咸，皆也。熙，廣也。尚書曰：「庶績咸熙。」言堯之朝政，眾功皆廣。假音格，至也。尚書曰：「祐我烈祖，格于皇天。」言伊尹佐湯，功至於天也。堯洪水九載，湯大旱七年。
〔一五〕高宗，殷王也，小乙之子，名武丁。當祭成湯，有飛雉升鼎耳而雊，高宗修德，殷道中興。成王疑周公，乃有雷電大風之變，成王改過，幾致刑措也。
〔一六〕尚書曰：「釐降二女于媯汭，嬪于虞。」三母謂后稷母姜嫄，文王母大任，武王母大姒也。詩大雅曰：「厥初生人，時維姜嫄。」又曰：「大任有身，生此文王。」又曰「太姒嗣徽音，則百斯男」也。
〔一七〕詩云：「既有烈考，亦有文母。」是佐德。
〔一八〕閾，門限也。左傳曰：「婦人送迎不出門，見兄弟不踰閾。」
〔一九〕麓，錄也。言大錄萬機之政。書曰「納於大麓」，又曰「暴殄天物」也。
〔二０〕易曰：「縣象著明，莫大於日月。」
〔二一〕廣雅曰：「攄，舒也。」孔安國注尚書曰：「烝烝猶進進也。」
六年，太后詔徵和帝弟濟北、河閒王子男女年五歲以上四十餘人，又鄧氏近親子孫三十餘人，並為開邸第，〔一〕教學經書，躬自監試。尚幼者，使置師保，朝夕入宮，撫循詔導，恩愛甚渥。〔二〕乃詔從兄河南尹豹、越騎校尉康等曰：「吾所以引納群子，置之學官者，實以方今承百王之敝，時俗淺薄，巧偽滋生，五經衰缺，不有化導，將遂陵遲，故欲褒崇聖道，以匡失俗。傳不云乎：『飽食終日，無所用心，難矣哉！』〔三〕今末世貴戚食祿之家，溫衣美飯，乘堅驅良，〔四〕而面牆術學，不識臧否，〔五〕斯故禍敗所從來也。永平中，四姓小侯皆令入學，〔六〕所以矯俗厲薄，反之忠孝。先公既以武功書之竹帛，兼以文德教化子孫，〔七〕故能束脩，不觸羅網〔八〕。誠令兒曹上述祖考休烈，下念詔書本意，則足矣。其勉之哉！」
〔一〕　蒼頡篇曰：「邸，舍也。」
〔二〕　詔，告也。
〔三〕　論語孔子言也。言人終日飽食，不措心於道義。難矣哉，言終無遠大也。
〔四〕　堅謂好車，良謂善馬也。墨子曰：「聖王為衣服之法，堅車良馬，不知貴也。」
〔五〕　尚書曰「弗學牆面」也。
〔六〕　小侯，解見明紀。
〔七〕　先公謂鄧禹。禹有子十三人，各使守一蓺，故曰文德也。
〔八〕　言能自約束修整也。
康以太后久臨朝政，心懷畏懼，託病不朝。太后使內人問之。時宮婢出入，多能有所毀譽，其耆宿者皆稱中大人，所使者乃康家先婢，亦自通中大人。康聞，詬之曰：「汝我家出，爾敢爾邪！」婢怒，還說康詐疾而言不遜。太后遂免康官，遣歸國，絕屬籍。
永寧二年二月，寢病漸篤，乃乘輦於前殿，見侍中、尚書，因北至太子新所繕宮。還，大赦天下，賜諸園貴人、王、主、群僚錢布各有差。詔曰：「朕以無德，託母天下，而薄祐不天，早離大憂。延平之際，海內無主，元元厄運，危於累卵。〔一〕勤勤苦心，不敢以萬乘為樂，上欲不欺天愧先帝，下不違人負宿心，誠在濟度百姓，以安劉氏。自謂感徹天地，當蒙福祚，而喪禍內外，傷痛不絕。〔二〕頃以廢病沈滯，久不得侍祠，自力上原陵，加欬逆唾血，遂至不解。存亡大分，無可柰何。公卿百官，其勉盡忠恪，以輔朝廷。」三月崩。在位二十年，年四十一。合葬順陵。
〔一〕　說苑曰：「晉靈公驕奢，造九層之臺，國困人貧，恥功不成。令曰：『左右諫者斬也。』荀息乃求見。公曰：『諫邪？』息曰：『不敢。臣能累十二博棋，加九雞子其上。』公曰：『危哉。』息曰：『復有危於此者。公為九層之臺，男女不得耕織，社稷一滅，君何所望！』君曰：『寡人之過。』乃壞臺焉。」
〔二〕　內外謂新野君薨及和、殤二帝崩也。
論曰：鄧后稱制終身，號令自出，術謝前政之良，身闕明辟之義，〔一〕至使嗣主側目，斂衽於虛器，〔二〕直生懷懣，懸書於象魏。〔三〕借之儀者，殆其惑哉！〔四〕然而建光之後，王柄有歸〔五〕，遂乃名賢戮辱，便孽黨進，〔六〕衰斁之來，茲焉有徵。〔七〕故知持權引謗，所幸者非己；焦心卹患，自強者唯國。〔八〕是以班母一說，闔門辭事；〔九〕愛姪微愆，髡剔謝罪。〔一０〕將杜根逢誅，未值其誠乎！〔一一〕但蹊田之牛，奪之已甚。〔一二〕
〔一〕　前政謂周公也。辟，君也。尚書曰「朕復子明辟」，言周公攝位，復還成王。今太后不還，故曰闕也。
〔二〕　器謂神器，諭帝位也。
〔三〕　象魏，闕也。直生，杜根等上書，請太后還政。
〔四〕　借猶假也。殆，近也。言太后不還政於安帝，近可惑也。
〔五〕　太后建光之中崩，歸政安帝。
〔六〕　帝寵用乳母王聖及其女伯榮，出入宮掖，通傳姦賂，太尉楊震及鄧騭等皆被中官譖誅也。
〔七〕　斁，敗也。安帝臨政，衰敗逾甚，故曰有徵也。
〔八〕　言執持朝權以招眾謗者，所幸不為己身，唯憂國也。
〔九〕　太后兄大將軍騭，以母憂上書乞身，太后不許，以問班昭，乃許之。語見昭傳也。
〔一０〕太后兄騭子鳳受遺事洩，騭遂髡妻及鳳以謝天下。語見騭傳。
〔一一〕誠，信也。言未為太后所信。
〔一二〕左傳申叔時曰：「牽牛以蹊人之田而奪之牛，牽牛以蹊者信有罪矣，而奪之牛，罰已重矣。」此喻杜根。上書雖曰有罪，太后殺之為過甚也。
校勘記
三九八頁　四行　女御〔掌〕敘于王之燕寢　據今本周禮補。按：前後皆有「掌」字，明此脫。
三九九頁　八行　宮備七國　按：文選「宮」作「官」，李善注謂當秦之時，凡有七國，秦并其六國，故內職皆備置之，而爵列八品焉。據此，似李所見本作「官」，而章懷所據本則作「宮」也。
四００頁　八行　而防（閒）〔閑〕未篤　據汲本、殿本改。
四００頁一六行　唯秦羋太后始攝政事　按：「羋」原訛「芊」，各本同，今改正。
四０二頁　八行　真定槁人也　按：「槁」當作「稿」，其字從禾，各本皆未正。
四０二頁一三行　帝善況小心謹慎　按：校補引錢大昭說，謂「善」閩本作「美」。
四０三頁一二行　葬于北芒　按：集解引汪文臺說，謂御覽百三十七引續漢書作「葬北陵」。
四０三頁一四行　數授賞賜　刊誤謂案文「授」當作「受」。
四０六頁一四行　七歲失父　按：袁紀作「十歲喪父」。
四０六頁一五行　言及未曾不流涕　按：汲本、殿本「曾」作「嘗」。
四一０頁　八行　（欲）〔故〕寵敬日隆　據殿本、集解本改。按：集解引惠棟說，謂「故」舊本作「欲」，李氏改作「故」。
四一０頁一二行　白越三千端　按：御覽八一八引「白越」作「越帛」。
四一一頁　一行　〔帝〕欲封爵諸舅　按：張森楷校勘記謂群書治要「欲」上有「帝」字，當依添。今據補。
四一一頁一五行　樞機近要之官也　按：「官」原訛「宮」，逕改正。
四一三頁　三行　文子曰　按：「文」原訛「太」，逕據汲本、殿本改正。
四一三頁　八行　賞以財位　按：集解引何焯說，謂「位」字疑。校補謂「位」當作「物」，轉寫之訛。
四一五頁　三行　大司（徒）〔空〕融之曾孫也　張森楷校勘記謂案光武紀及竇融傳，融止為大司空，未嘗為大司徒，「徒」當作「空」。按：張說是，今據改。
四一六頁　九行　梁貴人姊（嬺）〔嫕〕　據梁竦傳改。按：集解引惠棟說謂袁紀作「憑」。
四一八頁　五行　夫人年高目冥　按：御覽四一五引，「冥」作「眊」。
四一八頁一二行　下意猶出意也　汲本、殿本「出意」作「出氣」。按：校補謂下意猶出意者，謂別出己意，與諸兄論難。戰國策秦策「下兵三川」，高注「下兵，出兵也」，此下得訓出之證。
四一九頁　一行　又相者見后驚曰此成湯之法也　按：御覽七二九引「相者」下有「蘇大」二字。「法」上有「骨」字。
四一九頁　二行　后叔父陔　按：袁紀「陔」作「邠」。
四一九頁　三行　其後世必有興者　按：王先謙謂「其」字當衍。
四二一頁一五行　詩鄁（鄘）序曰　據張森楷校勘記刪。按：張氏謂邶風詩不當有「鄘」字，蓋誤衍。
四二二頁　八行　稻粱米不得導擇　王先謙謂「導」當作「{道禾}」，前書百官表少府屬有{道禾}官。今按：前書「{道禾}」亦訛「導」。說文段注云擇米曰{道禾}，漢人語如此，凡作「導」者，訛字也。
四二二頁　九行　太后敕止（曰）〔日〕殺省珍費　據集解引惠棟說改。
四二四頁一五行　〔命〕有〔司〕大儺旁磔〔出〕土牛按：此注脫訛不可句讀，今據禮月令補。
四二六頁　一行　平望侯劉毅按：校補引錢大昭說，謂毅，北海敬王子，建初二年封，永元中坐事失侯，此當云「故平望侯」。
四二七頁　二行　仰觀（法）〔象〕於天　據汲本、殿本改。
四二七頁一一行　文（基）〔塞〕晏晏　據汲本改。
四二八頁　四行　既有烈考亦有文母　刊誤謂兩「有」字皆當作「右」。
四二九頁一一行　爾敢爾邪　按：上「爾」字應依鄧禹傳作「亦」。
四二九頁一三行　薄祐不天　按：周壽昌謂「祐」當作「祜」，史避安帝諱改。
