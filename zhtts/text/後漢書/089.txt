△卷八十下　　文苑列傳第七十下
張升字彥真，陳留尉氏人，富平侯放之孫也。〔一〕升少好學，多關覽，而任情不羈。〔二〕其意相合者，則傾身交結，不問窮賤；如乖其志好者，雖王公大人，終不屈從。〔三〕常歎曰：「死生有命，富貴在天。其有知我，雖胡越可親；苟不相識，從物何益？」〔四〕
〔一〕　放，湯六代孫也。
〔二〕　關，涉也。不羈謂超絕等倫，不可羈束也。鄒陽上書曰：「使不羈之士與牛驥同皁。」
〔三〕　杜預注左傳曰「大人謂在位者」也。
〔四〕　前書鄒陽上書曰「意合則胡越為兄弟」也。
仕郡為綱紀，以能出守外黃令。吏有受賕者，即論殺之。或譏升守領一時，何足趨明威戮乎？〔一〕對曰：「昔仲尼暫相，誅齊之侏儒，手足異門而出，故能威震強國，反其侵地。〔二〕君子仕不為己，職思其憂，〔三〕豈以久近而異其度哉？」遇黨錮去官，後竟見誅，年四十九。
〔一〕　趨，急也，讀曰促。
〔二〕　侏儒，短人，能為俳優也。穀梁傳曰：「魯定公與齊侯會于頰谷，兩君就壇，齊人鼓譟而起，欲以執魯君。孔子歷階而上，不盡一等。曰：『兩君合好，夷狄之人何為來？』齊侯逡巡而謝曰：『寡人之過也。』罷會，齊人使優施舞於魯君之幕下。孔子曰：『笑國君者罪當死！』使司馬行法焉，首足異門而出。齊人乃歸魯鄆、讙、龜陰之田。」
〔三〕　詩唐風曰：「無以太康，職思其憂。」職，主也。君子之居位，當思盡忠，不為己身。
著賦、誄、頌、碑、書，凡六十篇。
趙壹字元叔，漢陽西縣人也。體貌魁梧，〔一〕身長九尺，美須豪眉，望之甚偉。而恃才倨傲，為鄉黨所擯，乃作解擯。〔二〕後屢抵罪，幾至死，友人救得免。壹乃貽書謝恩曰：
〔一〕　魁梧，壯大之貌。
〔二〕　擯，斥也。
昔原大夫贖桑下絕氣，傳稱其仁；〔一〕秦越人還虢太子結脈，世著其神。〔二〕設曩之二人不遭仁遇神，則結絕之氣竭矣。然而糒脯出乎車軨，〔三〕鍼石運乎手爪。〔四〕今所賴者，非直車軨之糒脯，手爪之鍼石也。乃收之於斗極，還之於司命，〔五〕使乾皮復含血，枯骨復被肉，允所謂遭仁遇神，真所宜傳而著之。余畏禁，不敢班班顯言，〔六〕竊為窮鳥賦一篇。其辭曰：
〔一〕　原大夫謂趙衰之子盾，謚曰宣。呂氏春秋曰：「趙宣孟將之絳，見骫桑之下有臥餓人，宣孟與脯二朐，拜受之，不敢食，問其故，曰：『臣有母，持以遺之。』宣孟更賜之脯二束，遂去。」贖即續也。骫，古委字也。
〔二〕　扁鵲姓秦，名越人。過虢，虢太子死。扁鵲曰：「臣能生之。若太子病，所謂尸蹶也。」乃使弟子子陽厲鍼砥石，以取三陽五會。有閒，太子蘇。見史記。
〔三〕　說文：「軨，車輜閒橫木。」
〔四〕　古者以砭石為鍼。凡鍼之法，右手象天，左手法地，彈而怒之，搔而下之，此運手爪也。砭音必廉反。
〔五〕　禮記曰：「祭司命。」鄭玄注云：「文昌中星。」
〔六〕　班班，明貌。
有一窮鳥，戢翼原野。罼網加上，機阱在下，〔一〕前見蒼隼，後見驅者，繳彈張右，〔二〕羿子彀左，〔三〕飛丸激矢，交集于我。思飛不得，欲鳴不可，舉頭畏觸，搖足恐墯。內獨怖急，乍冰乍火。幸賴大賢，我矜我憐，昔濟我南，今振我西。〔四〕鳥也雖頑，猶識密恩，內以書心，外用告天。天乎祚賢，歸賢永年，且公且侯，子子孫孫。
〔一〕　禮記曰：「羅網畢翳。」鄭玄注云：「小而柄長謂之罼。」機，捕獸機檻也。阱，穿地陷獸。
〔二〕　繳，以縷係箭而射者也。
〔三〕　羿子謂羿也。淮南子曰：「堯時十日並出，命羿仰射十日，中其九烏，皆死，墯其羽翼。」彀，引弓也。
〔四〕　西，協韻音先。
又作刺世疾邪賦，以舒其怨憤。曰：
伊五帝之不同禮，三王亦又不同樂，數極自然變化，非是故相反駮。〔一〕德政不能救世溷亂，賞罰豈足懲時清濁？春秋時禍敗之始，戰國愈復增其荼毒。〔二〕秦、漢無以相踰越，乃更加其怨酷。寧計生民之命，唯利己而自足。
〔一〕　禮記曰：「五帝殊時，不相沿樂，三王異代，不相襲禮。樂極則憂，禮粗則偏矣。」
〔二〕　尚書曰：「罹其凶害，不忍荼毒。」孔注云：「荼毒，苦也。」
于茲迄今，情偽萬方。佞諂日熾，剛克消亡。舐痔結駟，正色徒行。〔一〕嫗〈女禹〉名埶，撫拍豪強。〔二〕偃蹇反俗，立致咎殃。〔三〕捷懾逐物，日富月昌。〔四〕渾然同惑，孰溫孰涼。邪夫顯進，直士幽藏。
〔一〕　莊子曰：「宋有曹商者，為宋王使秦，秦王悅之，益車百乘。見莊子，莊子曰：『秦王有病，召醫舐痔者，得車五乘，子豈舐痔邪？何得車之多乎？』」
〔二〕　嫗〈女禹〉猶傴僂也。嫗音衣宇反。〈女禹〉音丘矩反。撫拍，相親狎也。
〔三〕　偃蹇，驕傲也。
〔四〕　捷，疾也。懾，懼也。急懼逐物，則致富昌。
原斯瘼之攸興，寔執政之匪賢。女謁掩其視聽兮，近習秉其威權。所好則鑽皮出其毛羽，所惡則洗垢求其瘢痕。雖欲竭誠而盡忠，路絕嶮而靡緣。九重既不可啟，又群吠之狺狺。〔一〕安危亡於旦夕，肆嗜慾於目前。奚異涉海之失杝，積薪而待燃。〔二〕榮納由於閃揄，孰知辨其蚩妍。〔三〕故法禁屈撓於埶族，恩澤不逮於單門。寧飢寒於堯舜之荒歲兮，不飽暖於當今之豐年。乘理雖死而非亡，違義雖生而匪存。
〔一〕　楚辭曰：「豈不思夫君兮？君之門以九重。猛犬狺狺以迎吠，關梁閉而不通。」狺音銀。
〔二〕　杝可以正船也，音徒我反。前書賈誼曰：「措火積薪之下而寢其上，火未及燃而謂之安。當今之埶，何以異此？」
〔三〕　閃揄，傾佞之貌也。行傾佞者則享榮寵而見納用。揄音輸。
有秦客者，乃為詩曰：河清不可俟，人命不可延。〔一〕順風激靡草，富貴者稱賢。文籍雖滿腹，不如一囊錢。伊優北堂上，抗髒倚門邊。〔二〕
〔一〕　左傳曰：「俟河之清，人壽幾何？」言人壽促，河清遲也。
〔二〕　伊優，屈曲佞媚之貌。抗髒，高亢婞直之貌也。佞媚者見親，故昇堂；婞直者見棄，故倚門。髒音葬。
魯生聞此辭，繫而作歌曰：〔一〕埶家多所宜，欬唾自成珠。被褐懷金玉，蘭蕙化為芻。〔二〕賢者雖獨悟，所困在群愚。且各守爾分，勿復空馳驅。哀哉復哀哉，此是命矣夫！
〔一〕　秦客、魯生，皆寓言也。
〔二〕　老子曰：「被褐懷玉。」言處卑賤而懷德義也。楚辭曰「蘭芷變而不芳，荃蕙化而為茅」也。
光和元年，舉郡上計到京師。是時司徒袁逢受計，計吏數百人皆拜伏庭中，莫敢仰視，壹獨長揖而已。逢望而異之，令左右往讓之，曰：「下郡計（史）〔吏〕而揖三公，何也？」對曰：「昔酈食其長揖漢王，今揖三公，何遽怪哉？」〔一〕逢則斂衽下堂，執其手，延置上坐，因問西方事，大悅，顧謂坐中曰：「此人漢陽趙元叔也。朝臣莫有過之者，吾請為諸君分坐。」〔二〕坐者皆屬觀。既出，往造河南尹羊陟，不得見。壹以公卿中非陟無足以託名者，乃日往到門，陟自強許通，〔三〕尚臥未起，壹逕入上堂，遂前臨之，曰：「竊伏西州，承高風舊矣，〔四〕乃今方遇而忽然，〔五〕柰何命也！」因舉聲哭，門下驚，皆奔入滿側。陟知其非常人，乃起，延與語，大奇之。謂曰：「子出矣。」陟明旦大從車騎奉謁造壹。〔六〕時諸計吏多盛飾車馬帷幕，而壹獨柴車草屏，〔七〕露宿其傍，延陟前坐於車下，左右莫不歎愕。陟遂與言談，至熏夕，極歡而去，執其手曰：「良璞不剖，必有泣血以相明者矣！」〔八〕陟乃與袁逢共稱薦之。名動京師，士大夫想望其風采。
〔一〕　前書酈食其初見高祖，長揖不拜，因說高祖，高祖引之上坐。左傳曰：「豈不遽止。」杜預注曰：「遽，畏懼。」
〔二〕　分坐，別坐也。
〔三〕　陟意未許通壹，以壹數至門，故自勉強許通之。
〔四〕　前書雋不疑見暴勝之曰：「竊伏海濱，承暴公子舊矣。」舊，久也。
〔五〕　謂死也。
〔六〕　奉謁，通名也。
〔七〕　韓詩外傳曰，周子高對齊景公：「臣賴君之賜，疏食惡肉可得而食，駑馬柴車可得而乘。」柴車，弊惡之車也。
〔八〕　琴操曰：「卞和得玉璞，以獻楚懷王。使樂正子占之，言非玉。以其欺謾，斬其一足。懷王死，子平王立，和復抱其璞而獻之。平王復以為欺，斬其一足。平王死，和復獻，恐復見斷，乃抱其玉而哭荊山之中，晝夜不止，涕盡繼之以血。」
及西還，道經弘農，過候太守皇甫規，門者不即通，壹遂遁去。門吏懼，以白之。規聞壹名大驚，乃追書謝曰：「蹉跌不面，企德懷風，虛心委質，為日久矣。側聞仁者愍其區區，冀承清誨，以釋遙悚。今旦外白有一尉兩計吏，不道屈尊門下，〔一〕更啟乃知已去。如印綬可投，夜豈待旦。惟君明叡，平其夙心。寧當慢傲，加於所天。〔二〕事在悖惑，不足具責。儻可原察，追脩前好，則何福如之！謹遣主簿奉書。下筆氣結，汗流竟趾。」壹報曰：「君學成師範，縉紳歸慕，仰高希驥，歷年滋多。〔三〕旋轅兼道，渴於言侍，沐浴晨興，昧旦守門，實望仁兄，昭其懸遲。〔四〕以貴下賤，握髮垂接〔五〕，高可敷翫墳典，起發聖意，下則抗論當世，消弭時災。豈悟君子，自生怠倦，失恂恂善誘之德，同亡國驕惰之志！〔六〕蓋見機而作，不俟終日，〔七〕是以夙退自引，畏使君勞。〔八〕昔人或歷說而不遇，或思士而無從，皆歸之於天，不尤於物。〔九〕今壹自譴而已，豈敢有猜！仁君忽一匹夫，於德何損？而遠辱手筆，追路相尋，誠足愧也。壹之區區，曷云量己，其嗟可去，謝也可食，〔一０〕誠則頑薄，實識其趣。但關節疢動，膝灸（塊）〔壞〕潰，〔一一〕請俟它日，乃奉其情。輒誦來貺，永以自慰。」遂去不顧。
〔一〕　尊謂壹也，敬之故號為尊。
〔二〕　平，恕也。尊敬壹，故謂為所天。
〔三〕　詩曰：「高山仰止，景行行止。」法言曰：「希驥之馬，亦驥之乘；希顏之人，亦顏之徒。」希，慕也。
〔四〕　懸心遲仰之。
〔五〕　易曰：「以貴下賤，大得人也。」史記曰：「周公一沐三握髮，以接天下之士。」
〔六〕　論語曰：「夫子恂恂然善誘人。」恂恂，恭順貌。
〔七〕　易繫辭曰：「君子見機而作，不俟終日。」
〔八〕　詩曰：「大夫夙退，無使君勞。」蓋斷章以取義。
〔九〕　歷說謂孔丘也。論語孔子曰：「不怨天，不尤人，下學而上達，知我者其天乎！」馬融注云：「孔子不用於時，而不怨天；人不知己，亦不尤人也。」思士謂孟軻也。孟軻欲見魯平公，臧倉譖之。孟軻曰：「余之不遇魯侯，天也，臧氏之子焉能令余不遇哉？」見孟子。
〔一０〕曷，何也。言區區之心，不量己而至君門。禮記曰：「齊大飢，黔敖為食於路以待餓者，有蒙袂戢屨貿貿而來。曰：『嗟來食。』曰：『余唯不食嗟來之食，以至於斯。』從而謝之，不食而死。仲尼曰：『其嗟也可去，其謝也可食。』」
〔一一〕人有四關十二節。
州郡爭致禮命，十辟公府，並不就，終於家。初袁逢使善相者相壹，云「仕不過郡吏」，竟如其言。
著賦、頌、箴、誄、書、論及雜文十六篇。
劉梁字曼山，一名岑，東平寧陽人也。〔一〕梁宗室子孫，而少孤貧，賣書於市以自資。
〔一〕　寧陽，縣，故城在今兗州龔丘縣南。
常疾世多利交，以邪曲相黨，乃著破群論。時之覽者，以為「仲尼作春秋，亂臣知懼，〔一〕今此論之作，俗士豈不愧心」。其文不存。
〔一〕　孟子曰：「孔子成春秋，亂臣賊子懼」也。
又著辯和同之論。其辭曰：
夫事有違而得道，有順而失義，有愛而為害，有惡而為美。其故何乎？蓋明智之所得，闇偽之所失也。是以君子之於事也，無適無莫，必考之以義焉。〔一〕
〔一〕　論語曰：「君子之於天下也，無適也，無莫也，義之與比。」
得由和興，失由同起，故以可濟否謂之和，好惡不殊謂之同。春秋傳曰：「和如羹焉，酸苦以劑其味，〔一〕君子食之以平其心。同如水焉，若以水濟水，誰能食之？琴瑟之專一，誰能聽之？〔二〕」是以君子之行，周而不比，和而不同，〔三〕以救過為正，以匡惡為忠。經曰：「將順其美，匡救其惡，則上下和睦能相親也。」
〔一〕　左傳「劑」作「齊」。爾雅曰：「劑，剪齊也。」音子隨反。今人相傳劑音在計反。
〔二〕　左傳晏子對齊景公辭也。
〔三〕　忠信為周，阿黨為比。
昔楚恭王有疾，召其大夫曰：「不穀不德，少主社稷。〔一〕失先君之緒，覆楚國之師，〔二〕不穀之罪也。若以宗廟之靈，得保首領以歿，請為靈若厲。」大夫許諸。〔三〕及其卒也，子囊曰：「不然。〔四〕夫事君者，從其善，不從其過。赫赫楚國，而君臨之，撫正南海，訓及諸夏，其寵大矣。〔五〕有是寵也，而知其過，可不謂恭乎！」大夫從之。〔六〕此違而得道者也。及靈王驕淫，暴虐無度，芋尹申亥從王之欲，以殯於乾溪，殉之二女。此順而失義者也。〔七〕鄢陵之役，晉楚對戰，陽穀獻酒，子反以斃。此愛而害之者也。〔八〕臧武仲曰：「孟孫之惡我，藥石也；季孫之愛我，美疢也。疢毒滋厚，石猶生我。」此惡而為美者也。〔九〕孔子曰：「智之難也！有臧武仲之智，而不容於魯國。抑有由也，作不順而施不恕也。」〔一０〕蓋善其知義，譏其違道也。
〔一〕　楚恭王名審。左傳楚王曰：「生十年而喪先君。」故云少主社稷。
〔二〕　緒，業也。謂鄢陵之戰，為晉所敗。
〔三〕　謚法：「亂而不損曰靈，殺戮不辜曰厲。」左傳曰：「『大夫擇焉。』莫對，及五命，乃許之。」諸，之也。
〔四〕　子囊，楚令尹，名（也）〔午〕。
〔五〕　寵，榮也。
〔六〕　謚法：「既過能改曰恭。」案：此楚語之文。
〔七〕　國語楚靈王子圍為章華之臺，伍舉對曰：「君為此臺，國人罷焉，財用盡焉，年穀敗焉，數年乃成。」左傳芋尹申亥，申無宇之子也。乾溪之役，申亥曰：「吾父再干王命，王不誅，惠孰大焉。」乃求王，遇諸棘闈，以王歸。王縊，申亥以其二女殉而葬之也。
〔八〕　淮南子云，楚恭王與晉人戰於鄢陵，戰酣，恭王傷。司馬子反渴而求飲，豎陽穀奉酒而進之。子反之為人也，嗜酒，而甘之，不能絕於口，遂醉而臥。恭王欲復戰，使人召子反，子反辭以疾。王駕而往之，入幄中而聞酒臭，恭王大怒，斬子反以為戮。
〔九〕　武仲，臧孫紇也。左傳孟孫死，臧孫入哭甚哀，多涕。出，其御曰：「孟孫之惡子也而哀如是，季孫若死，其若之何？」臧孫曰：「季孫之愛我，疾疢也，孟孫之惡我，藥石也。美疢不如惡石。夫石猶生我，疢之美，其毒滋多。」言石能除己疾也。
〔一０〕季武子無適子，公彌長，悼子少，武子愛悼子，欲立之。訪於申豐，曰：「不可。」訪於臧紇，曰：「飲我酒，吾為子立之。」季氏飲大夫酒，臧紇為客，既獻，臧孫命北面重席，新樽絜之，召悼子降逆之，大夫皆起，悼子乃立。季氏以公彌為馬正。其後公彌立，孟孫羯與共構臧紇於季氏，臧紇奔齊。齊侯將與臧紇田，臧孫聞之，見齊侯，與之言伐晉。對曰：「多則多矣，抑君似鼠。鼠晝伏夜動，不穴於寢廟，畏人故也。今君聞晉之亂而後作焉，寧將事之，非鼠如何？」乃不與田。注曰「紇知齊侯將敗，不欲受其邑，故以比鼠，欲使怒而止」也。見左傳。
夫知而違之，偽也；不知而失之，闇也。闇與偽焉，其患一也。患之所在，非徒在智之不及，又在及而違之者矣。故曰「智及之仁不能守之，雖得之，必失之」也。〔一〕夏書曰：「念茲在茲，庶事恕施。」忠智之謂矣。〔二〕
〔一〕　論語之文。
〔二〕　茲，此也。念此事也，在此身也。言行事當常念如在己身也。庶，眾也。言眾事恕己而施行，斯可謂忠而有智矣。
故君子之行，動則思義，不為利回，不為義疚，〔一〕進退周旋，唯道是務。苟失其道，則兄弟不阿；苟得其義，雖仇讎不廢。故解狐蒙祁奚之薦，二叔被周公之害，〔二〕勃鞮以逆文為成，〔三〕傅瑕以順厲為敗，〔四〕管蘇以憎忤取進，申侯以愛從見退，考之以義也。〔五〕故曰：「不在逆順，以義為斷；不在憎愛，以道為貴。」禮記曰：「愛而知其惡，憎而知其善。」考義之謂也。
〔一〕　左傳曰：「君子動則思禮，行則思義，不為利回，不為義疚。」杜預注云：「回，邪也。疚，病也。」
〔二〕　左傳曰，晉祁奚請老，晉侯問嗣焉，稱解狐，其讎也。
〔三〕　勃鞮，晉寺人，名披。左傳晉獻公使寺人披伐公子重耳於蒲，披斬其袪。及文公歸國，呂甥、郤芮將焚公宮而殺文公，寺人披以呂、郤之難告之。言初雖逆文公，後竟成之也。
〔四〕　左傳言鄭厲公為祭仲所逐，後侵鄭及大陵，獲鄭大夫傅瑕。傅瑕曰：「苟舍我，吾請納子。」厲公與之盟而赦之。傅瑕殺鄭子而納厲公，〔厲公〕遂殺傅瑕也。
〔五〕　新序曰：「楚恭王有疾，告諸大夫曰：『管蘇犯我以義，違我以禮，與處不安，不見不思，然而有得焉。吾死之後，爵之於朝。申侯伯順吾所欲，行吾所樂，與處則安，不見則思，然未嘗有得焉。必速遣之。』」
桓帝時，舉孝廉，除北新城長。〔一〕告縣人曰：「昔文翁在蜀，道著巴漢，〔二〕庚桑瑣隸，風移碨磥。〔三〕吾雖小宰，猶有社稷，〔四〕苟赴期會，理文墨，豈本志乎！」乃更大作講舍，延聚生徒數百人，朝夕自往勸誡，身執經卷，試策殿最，儒化大行。此邑至後猶稱其教焉。
〔一〕　北新城屬涿縣。
〔二〕　前書文翁為蜀郡太守，興起學校，比於〔齊〕、魯（衛）也。
〔三〕　瑣，碎也。莊子曰：「老聃之（後）〔役〕有庚桑楚者，偏得老聃之道，以北居碨磥之山，居三年，碨壘大穰。碨壘之人相與言曰：『庚桑子之始來，吾洒然異之；今吾日計之不足，歲計之有餘，庶幾其聖人乎！』」碨音猥。磥音盧罪反。
〔四〕　論語曰：「子路將使子羔為費宰，曰：『有民人焉，有社稷焉。』」
特召入拜尚書郎，累遷。後為野王令，未行。光和中，病卒。
孫楨，亦以文才知名。〔一〕
〔一〕　魏志楨字公幹，為司空軍謀祭酒，五官郎將文學，與徐幹、陳琳、阮瑀、應瑒俱以章知名，轉為平原侯庶子。
邊讓字文禮，陳留浚儀人也。少辯博，能屬文。作章華賦，雖多淫麗之辭，而終之以正，亦如相如之諷也。〔一〕其辭曰：
〔一〕　章華臺，解見馮衍傳。楊雄曰：「詞人之賦麗以淫。」司馬相如作上林賦「發倉廩以救貧窮，補不足，恤鰥寡，存孤獨，出德號，省刑罰」，此為諷也。
楚靈王既遊雲夢之澤，息於荊臺之上。前方淮之水，左洞庭之波，〔一〕右顧彭蠡之隩，南眺巫山之阿。〔二〕延目廣望，騁觀終日。顧謂左史倚相曰：「盛哉斯樂，可以遺老而忘死也！」〔三〕於是遂作章華之臺，築乾谿之室，〔四〕窮木土之技，單珍府之實，舉國營之，數年乃成。〔五〕設長夜之淫宴，作北里之新聲。〔六〕於是伍舉知夫陳、蔡之將生謀也。〔七〕乃作斯賦以諷之：
〔一〕　洞庭湖在今岳州西南。
〔二〕　說苑曰：「楚昭王欲之荊臺遊，司馬子綦進諫曰：『荊臺之遊，左洞庭之波，右彭蠡之水，南望獵山，下臨方淮，其地使人遺老而忘死也。王不可遊也。』」巫山在夔州巫山縣東。
〔三〕　說苑，此並司馬子綦諫昭王之言。
〔四〕　史記曰，靈王次於乾谿，樂乾谿不能去。
〔五〕　技，巧也。單，盡也。國語楚靈王為章華之臺，與伍舉升焉。曰：「臺美夫！」對曰：「國君安人以為樂，今君為此臺也，國人罷焉，財用盡焉，年穀敗焉，百姓煩焉，軍國苦之，數年乃成。」
〔六〕　史記曰，紂為酒池肉林，使男女裸而相逐其閒，為長夜之飲。使師涓作新聲，北里之舞，靡靡之樂也。
〔七〕　陳蔡二國，先為楚所滅也。
冑高陽之苗胤兮，承聖祖之洪澤。〔一〕建列藩於南楚兮，等威靈於二伯。〔二〕超有商之大彭兮，越隆周之兩虢。〔三〕達皇佐之高勳兮，馳仁聲之顯赫。〔四〕惠風春施，神武電斷，華夏肅清，五服攸亂。〔五〕旦垂精於萬機兮，夕回輦於門館。設長夜之歡飲兮，展中情之嬿婉。〔六〕竭四海之妙珍兮，盡生人之秘玩。
〔一〕　冑，胤也。高陽，帝顓頊也。帝系曰：「顓頊娶於滕隍氏女而生老童，是為楚先。」楚詞曰：「帝高陽之苗裔兮。」
〔二〕　老童之後鬻熊，事周文王，早卒。至孫熊繹，周成王時封於楚。其後子孫隆盛，與齊、晉〔爭〕強。二伯，齊桓、晉文也。
〔三〕　國語曰：「商伯大彭、豕韋。」左傳曰「虢仲、虢叔，王季之穆」也。
〔四〕　皇佐謂鬻熊佐文王也。左傳曰：「楚自克庸以來，其君無日不討國人而訓之，于人生之不易，禍至之無日，戒懼之不可以怠。」此馳仁聲也。
〔五〕　謂靈王承先世仁惠之風，如春普施。神武威稜，如電雷之斷決也。五服，甸、侯、綏、要、荒也。亂，理也。
〔六〕　嬿，安也。婉，美也。婉，協韻音於願反。
爾乃攜窈窕，從好仇，〔一〕徑肉林，登糟丘，〔二〕蘭肴山竦，椒酒淵流。〔三〕激玄醴於清池兮，靡微風而行舟。登瑤臺以回望兮，冀彌日而消憂。〔四〕於是招宓妃，命湘娥，〔五〕齊倡列，鄭女羅。〔六〕揚激楚之清宮兮，展新聲而長歌。〔七〕繁手超於北里，妙舞麗於陽阿。〔八〕金石類聚，絲竹群分。被輕褂，曳華文，〔九〕羅衣飄颻，組綺繽紛。〔一０〕縱輕軀以迅赴，若孤鵠之失群；振華袂以逶迤，若遊龍之登雲。於是歡嬿既洽，長夜向半，琴瑟易調，繁手改彈，清聲發而響激，微音逝而流散。振弱支而紆繞兮，若綠繁之垂幹，忽飄颻以輕逝兮，似鸞飛於天漢。舞無常態，鼓無定節，尋聲響應，修短靡跌。〔一一〕長袖奮而生風，清氣激而繞結。〔一二〕爾乃妍媚遞進，巧弄相加，俯仰異容，忽兮神化。〔一二〕體迅輕鴻，榮曜春華，進如浮雲，退如激波。雖復柳惠，能不咨嗟！〔一四〕於是天河既回，淫樂未終，清籥發徵，激楚揚風。〔一五〕於是音氣發於絲竹兮，飛響軼於雲中。比目應節而雙躍兮，〔一六〕孤雌感聲而鳴雄。〔一七〕美繁手之輕妙兮，嘉新聲之彌隆。於是眾變已盡，群樂既考。〔一八〕歸乎生風之廣夏兮，脩黃軒之要道〔一九〕。攜西子之弱腕兮，援毛嬪之素肘。〔二０〕形便娟以嬋媛兮，若流風之靡草。〔二一〕美儀操之姣麗兮，忽遺生而忘老。
〔一〕　窈窕，幽閑也。仇，匹也。毛詩曰：「窈窕淑女，君子好仇。」
〔二〕　史記紂作糟丘酒池，懸肉以為林也。
〔三〕　蘭肴，芳若蘭也。椒酒，置椒酒中也。楚詞曰：「蕙肴兮蘭籍，桂酒兮椒漿。」
〔四〕　彌，終也。楚辭曰：「望瑤臺而偃蹇。」
〔五〕　宓妃，洛水之神女也。湘娥，堯之二女娥皇、女英，湘水之神也。
〔六〕　楚辭曰：「二八齊容起鄭舞。」
〔七〕　激楚，曲名也。淮南子曰：「激楚結風。」
〔八〕　左傳曰：「繁手淫聲，慆堙心耳，乃忘和平。」陽阿，解見馬融傳。
〔九〕　方言曰：「褂謂之裾。」釋名曰：「婦人上服謂之褂。」
〔一０〕組，綬也。綺，綾也。
〔一一〕跌，蹉也。
〔一二〕歌聲激發，縈繞纏結。
〔一三〕化，協韻音花。
〔一四〕柳下惠，展季也。家語曰：「柳下惠嫗不逮門之女，國人不稱其亂，言其貞也。」
〔一五〕籥如笛，六孔。
〔一六〕比目魚一名鰈，一名王餘，不比不行，今江東呼為板魚。韓詩外傳曰：「伯牙鼓琴，游魚出聽。」
〔一七〕枚乘七發曰：「暮則羈雌迷鳥宿焉。」羈雌，孤雌也。
〔一八〕考，成也。
〔一九〕黃帝軒轅氏得房中之術於玄女，握固吸氣，還精補腦，可以長生。說苑雍門周說孟嘗君曰：「廣夏邃房下，羅帷來清風。」
〔二０〕西子，西施也。越絕書曰：「越王句踐得採薪二女西施、鄭旦，以獻吳王」毛嬪，毛嬙也。莊子曰：「毛嬙麗姬，人之美者。」
〔二一〕淮南子曰：「今舞者便娟若秋葯被風。」葯，白芷也。
爾乃清夜晨，妙技單，收尊俎，徹鼓盤。〔一〕惘焉若酲，撫劍而歎。〔二〕慮理國之須才，悟稼穡之艱難。美呂尚之佐周，善管仲之輔桓。將超世而作理，焉沈湎於此歡！於是罷女樂，墮瑤臺。思夏禹之卑宮，慕有虞之土階。〔三〕舉英奇於仄陋，拔髦秀於蓬萊。〔四〕君明哲以知人，官隨任而處能。〔五〕百揆時敘，庶績咸熙。諸侯慕義，不召同期。〔六〕繼高陽之絕軌，崇成、莊之洪基〔七〕。雖齊桓之一匡，豈足方於大持？〔八〕爾乃育之以仁，臨之以明。致虔報於鬼神，盡肅恭乎上京。〔九〕馳淳化於黎元，永歷世而太平。
〔一〕　張衡七盤賦曰「歷七盤而屣躡」也。
〔二〕　酲，酒病也。
〔三〕　墨子曰：「虞舜土階三尺，茅茨不剪。」
〔四〕　蓬蒿草萊之閒也。爾雅曰：「髦，俊也。」
〔五〕　能，協韻音乃來反。
〔六〕　尚書武王伐紂，八百諸侯不期而至。
〔七〕　史記楚成王布德施惠，結舊好於諸侯，使人獻於天子。莊王，成王孫也。納伍舉、蘇縱之諫，罷淫樂，聽國政，所誅數百人，所進數百人，國人大悅。
〔八〕　穀梁傳曰：「齊桓公為陽穀之會，一匡天下。」匡，正也。
〔九〕　言楚尊事周室。
大將軍何進聞讓才名，欲辟命之，恐不至，詭以軍事徵召，既到，署令史，〔一〕進以禮見之。讓善占（謝）〔射〕，能辭對，時賓客滿堂，莫不羨其風。府掾孔融、王朗並修刺候焉。〔二〕
〔一〕　續漢志曰：「大將軍下有令史及御史屬三十一人。」
〔二〕　朗字景興，魏志有傳。
議郎蔡邕深敬之，以為讓宜處高任，乃薦於何進曰：「伏惟幕府初開，博選清英，華髮舊德，並為元龜。〔一〕雖振鷺之集西雍，濟濟之在周庭，無以或加。〔二〕竊見令史陳留邊讓，天授逸才，聰明賢智。髫齓夙孤，不盡家訓。〔三〕及就學廬，便受大典，初涉諸經，見本知義，授者不能對其問，章句不能逮其意。心通性達，口辯辭長。非禮不動，非法不言。若處狐疑之論，定嫌審之分，經典交至，撿括參合，眾夫寂焉，莫之能奪也。使讓生在唐、虞，則元、凱之次，運值仲尼，則顏、冉之亞，豈徒俗之凡偶近器而已者哉！階級名位，亦宜超然，若復隨輩而進，非所以章瑰偉之高價，昭知人之絕明也。傳曰：『函牛之鼎以亨雞，多汁則淡而不可食，少汁則熬而不可熟。』〔四〕此言大器之於小用，固有所不宜也。邕竊悁邑，〔五〕怪此寶鼎未受犧牛大羹之和，久在煎熬臠割之閒，願明將軍回謀垂慮，裁加少納，貢之機密，展之力用。〔六〕若以年齒為嫌，則顏回不得貫德行之首，子奇終無理阿之功。〔七〕苟堪其事，古今一也。」
〔一〕　華髮，白首也。元龜所以知吉凶。尚書曰：「格人元龜。」
〔二〕　韓詩曰：「振鷺于飛，于彼西雍。」薛君章句曰：「鷺，絜白之鳥也。西雍，文王（之）〔辟〕雍也。言文王之時，辟雍學士皆絜白之人也。」又曰：「濟濟多士，文王以寧。」
〔三〕　髫，翦髮為鬌也。齔，毀齒也。
〔四〕　莊子曰：「函牛之鼎沸，蟻不得措一足焉。」呂氏春秋曰，白圭對魏王曰「市丘之鼎以亨雞，多洎之則淡不可食，少洎之則焦而不熟」也。函，容也。洎，汁也。
〔五〕　悁邑，憂憤也。
〔六〕　展，陳也。
〔七〕　說苑曰：「子奇年十八為阿宰，有善績。」
讓後以高才擢進，屢遷，出為九江太守，不以為能也。
初平中，王室大亂，讓去官還家。恃才氣，不屈曹操，多輕侮之言。建安中，其鄉人有搆讓於操，操告郡就殺之。文多遺失。
酈炎字文勝，范陽人，酈食其之後也。炎有文才，解音律，言論給捷，多服其能理。〔一〕靈帝時，州郡辟命，皆不就。有志氣，作詩二篇曰：
〔一〕　給，敏也。
大道夷且長，窘路狹且促。脩翼無（與）〔卑〕栖，遠趾不步局。〔一〕舒吾陵霄羽，奮此千里足。超邁絕塵驅，倏忽誰能逐。賢愚豈常類，稟性在清濁。富貴有人籍，貧賤無天錄。〔二〕通塞苟由己，志士不相卜。〔三〕陳平敖里社，〔四〕韓信釣河曲。〔五〕終居天下宰，食此萬鍾祿。〔六〕德音流千載，功名重山岳。
〔一〕　窘，迫也。
〔二〕　富貴者為人所載於典籍也，貧賤者不載於天錄。天錄謂若蕭、曹見名於圖書。
〔三〕　言通塞苟若由己，則志士不須相卜也。故蔡澤謂唐舉曰：「富貴吾自取之，所不知者壽也。」
〔四〕　陳平為里社宰，分肉均。里中曰：「善哉陳孺子之為宰也！」曰：「使平宰天下亦猶是。」見前書。
〔五〕　韓信家貧無行，不得為吏，釣於淮陰城下。河者，水之總名也。
〔六〕　大斛四斗曰鍾。
靈芝生河洲，動搖因洪波。蘭榮一何晚，嚴霜瘁其柯。哀哉二芳草，不植太山阿。文質道所貴，遭時用有嘉。絳、灌臨衡宰，謂誼崇浮華。賢才抑不用，遠投荊南沙。〔一〕抱玉乘龍驥，不逢樂與和。〔二〕安得孔仲尼，為世陳四科！〔三〕
〔一〕　賈誼欲革漢土德，改定律令，絳侯周勃及灌嬰共毀之，文帝以誼為長沙太傅。見前書。
〔二〕　伯樂、卞和。
〔三〕　謂德行、政事、文學、言語也。
炎後風病慌忽。性至孝，遭母憂，病甚發動。妻始產而驚死，妻家訟之，收繫獄。炎病不能理對，熹平六年，遂死獄中，時年二十八。尚書盧植為之誄讚，以昭其懿德。
侯瑾字子瑜，敦煌人也。少孤貧，依宗人居。性篤學，恆傭作為資，暮還輒{難火}柴以讀書。〔一〕常以禮自牧，〔二〕獨處一房，如對嚴賓焉。州郡累召，公車有道徵，並稱疾不到。作矯世論以譏切當時。而徙入山中，覃思著述。〔三〕以莫知於世，故作應賓難以自寄。又案漢記撰中興以後行事，為皇德傳三十篇，行於世。餘所作雜文數十篇，多亡失。（西）河〔西〕人敬其才而不敢名之，皆稱為侯君云。
〔一〕　{難火}，古「然」字。
〔二〕　易曰：「卑以自牧。」牧，養也。
〔三〕　覃，靜也。
高彪字義方，吳郡無錫人也。〔一〕家本單寒，至彪為諸生，遊太學。有雅才而訥於言。嘗從馬融欲訪大義，融疾不獲見，乃覆刺遺融書曰：「承服風問，從來有年，〔二〕故不待介者而謁大君子之門，冀一見龍光，以敘腹心之願。〔三〕不圖遭疾，幽閉莫啟。昔周公旦父文兄武，九命作伯，以尹華夏，猶揮沐吐餐，垂接白屋，〔四〕故周道以隆，天下歸德。公今養痾傲士，故其宜也。」融省書慚，追謝還之，彪逝而不顧。
〔一〕　無錫，今常州縣。
〔二〕　風問，風猷令問。
〔三〕　毛詩曰：「既見君子，為龍為光。」龍，寵也。
〔四〕　白屋，匹夫也。
後郡舉孝廉，試經第一，除郎中，校書東觀，數奏賦、頌、奇文，因事諷諫，靈帝異之。
時京兆第五永為督軍御史，使督幽州，百官大會，祖餞於長樂觀。議郎蔡邕等皆賦詩，彪乃獨作箴曰：「文武將墜，乃俾俊臣。〔一〕整我皇綱，董此不虔。〔二〕古之君子，即戎忘身。〔三〕明其果毅，尚其桓桓。〔四〕呂尚七十，氣冠三軍，詩人作歌，如鷹如鸇。〔五〕天有太一，五將三門；〔六〕地有九變，丘陵山川；〔七〕人有計策，六奇五閒：〔八〕總茲三事，謀則咨詢。〔九〕無曰己能，務在求賢，淮陰之勇，廣野是尊。〔一０〕周公大聖，石碏純臣，以威克愛，以義滅親。〔一一〕勿謂時險，不正其身。勿謂無人，莫識己真。忘富遺貴，福祿乃存。枉道依合，復無所觀。〔一二〕先公高節，越可永遵。佩藏斯戒，以厲終身。」邕等甚美其文，以為莫尚也。
〔一〕　俾，使也。
〔二〕　董，正也。
〔三〕　易曰：「不利即戎。」司馬穰苴曰：「將受命之日忘其家，援枹鼓即忘其身。」
〔四〕　左傳曰：「殺敵為果，致果為毅。」尚書曰：「勖哉夫子，尚桓桓。」桓桓，武貌。
〔五〕　太公年七十遇文王。毛詩曰：「惟師尚父，時惟鷹揚。」
〔六〕　太一式：「凡舉事皆欲發三門，順五將。」發三門者，開門、休門、生門。五將者，天目、文昌等。
〔七〕　孫子九變篇曰：「用兵有散地，有輕地，有爭地，有交地，有衢地，有重地，有汜地，有圍地，有死地。諸侯自戰其地，為散地。入人之地而不深，為輕地。我得則利，彼得亦利者，為爭地。我可以往，彼可以來，為交地。諸侯之地三屬，先至而得眾，為衢地。入人地深，倍城邑多，為重地。行山林，阻沮澤，難行之道，為汜地。所由入者隘，所從歸者少，彼寡可以擊吾眾者，為圍地。疾戰則存，不疾戰則亡，為死地。通九變之利，知用兵矣。」
〔八〕　陳平凡六出奇策。孫子曰：「用閒有五，有因閒，有內閒，有反閒，有死閒，有生閒。五閒俱起，莫知其道，是謂神紀，人君之寶也。因閒者，因其鄉人而用之也。內閒者，因其官人而用之也。反閒者，因其敵閒而用之也。死閒者，為誑事於外，令吾閒知之而得於敵者也。生閒者，反報者也。」
〔九〕　總天、地、人之事而詢謀於眾。
〔一０〕臣賢案：前書韓信破趙，得廣武君李左車，解其縛而師事之。而此作「廣野」。案廣野君酈食其，無韓信師事處，蓋誤也。
〔一一〕周公誅管、蔡，石碏殺其子厚也。剋，勝也。前書孫寶曰：「周公上聖，邵公大賢。」尚書曰：「威克厥愛，允濟。」左傳曰：「石碏純臣也。大義滅親，其是之謂乎！」
〔一二〕　曲道以合時者，不足觀也。
後遷（內）〔外〕黃令，帝敕同僚臨送，祖於上東門，〔一〕詔東觀畫彪像以勸學者。彪到官，有德政，上書薦縣人申徒蟠等。病卒於官，文章多亡。
〔一〕　洛陽城東面北頭門。
子岱，亦知名。
張超字子並，河閒鄚人也，〔一〕留侯良之後也。有文才。靈帝時，從車騎將軍朱雋征黃巾，為別部司馬。著賦、頌、碑文、薦、檄、牋、書、謁文、嘲，凡十九篇。超又善於草書，妙絕時人，世共傳之。
〔一〕　今瀛州鄚縣。
禰衡字正平，平原般人也。〔一〕少有才辯，而尚氣剛傲，好矯時慢物。興平中，避難荊州。建安初，來遊許下。始達潁川，乃陰懷一刺，既而無所之適，至於刺字漫滅。是時許都新建，賢士大夫四方來集。或問衡曰：「盍從陳長文、司馬伯達乎？」〔二〕對曰：「吾焉能從屠沽兒耶！」又問：「荀文若、趙稚長云何？」〔三〕衡曰：「文若可借面弔喪，稚長可使監廚請客。」〔四〕唯善魯國孔融及弘農楊脩。常稱曰：「大兒孔文舉，小兒楊德祖。餘子碌碌，莫足數也。」融亦深愛其才。
〔一〕　般，縣，故城在今德州平昌縣東。般音卜滿反。
〔二〕　陳群字長文。司馬朗字伯達，河內溫人。
〔三〕　趙為盪寇將軍，見魏志。
〔四〕　典略曰：「衡見荀儀容但有貌耳，故可弔喪。趙有腹大，健噉肉，故可監厨也。」
衡始弱冠，而融年四十，遂與為交友。上疏薦之曰：「臣聞洪水橫流，帝思俾乂，〔一〕旁求四方，以招賢俊。〔二〕昔孝武繼統，將弘祖業，疇咨熙載，群士響臻。〔三〕陛下叡聖，纂承基緒，遭遇厄運，勞謙日昃。〔四〕惟岳降神，異人並出。〔五〕竊見處士平原禰衡，年二十四，字正平，淑質貞亮，英才卓礫。初涉蓺文，升堂睹奧，目所一見，輒誦於口，耳所瞥聞，不忘於心。性與道合，思若有神。〔六〕弘羊潛計，安世默識，以衡準之，誠不足怪。〔七〕忠果正直，志懷霜雪，見善若驚，疾惡若讎。〔八〕任座抗行，史魚厲節，殆無以過也。〔九〕鷙鳥累伯，不如一鶚。〔一０〕使衡立朝，必有可觀。飛辯騁辭，溢氣坌涌，解疑釋結，臨敵有餘。昔賈誼求試屬國，詭係單于；〔一一〕終軍欲以長纓，牽致勁越。〔一二〕弱冠慷慨，前世美之。近日路粹、嚴象，亦用異才擢拜臺郎，衡宜與為比。如得龍躍天衢，振翼雲漢，楊聲紫微，垂光虹蜺，足以昭近署之多士，增四門之穆穆。〔一三〕鈞天廣樂，必有奇麗之觀；〔一四〕帝室皇居，必蓄非常之寶。若衡等輩，不可多得。激楚、楊阿，至妙之容，臺牧者之所貪；〔一五〕飛兔、騕褭，絕足奔放，良、樂之所急。〔一六〕臣等區區，敢不以聞。」
〔一〕　孟子曰：「堯時洪水橫流，氾濫於天下。」尚書帝曰：「咨，湯湯洪水方割，有能俾乂」。俾，使也。乂，理也。
〔二〕　尚書曰：「旁求天下。」
〔三〕　尚書帝堯曰：「疇咨若時登庸。」又曰：「有能奮庸熙帝之載。」疇，誰也。熙，廣也。載，事也。
〔四〕　易曰：「勞謙君子有終吉。」尚書敘文王德曰：「自朝至于日中昃，不遑〔暇〕食。」言不敢懈怠也。
〔五〕　毛詩曰：「惟岳降神，生甫及申。」公孫弘傳贊曰：「異人並出。」
〔六〕　淮南子曰：「所謂真人者，性合於道也。」
〔七〕　前書曰：「桑弘羊，雒陽賈人子，以心計，年十三為侍中。」又曰：「張安世字子孺，為郎。上行幸河東，嘗亡書三篋，詔問莫能知，唯安世識之，具作其事。後購求得書，以相校，無所遺失。」
〔八〕　國語楚藍尹亹謂子西曰：「夫闔廬，聞一善言若驚，得一士若賞。」
〔九〕　呂氏春秋魏文侯飲，問諸大夫曰：「寡人何如主也？」任座曰：「君不肖君也。克中山，不以封君之弟，而以封君之子，是以知君不肖君也。」論語孔子曰「直哉史魚，邦有道如矢，邦無道如矢」也。
〔一０〕鄒陽上書之言也。鶚，大鵰也。
〔一一〕前書賈誼曰：「何不試以臣為屬國之官，以主匈奴。行臣之計，請必繫單于之頸而制其命。」
〔一二〕前書終軍曰「願受長纓，必羈南越王而致之闕下」也。
〔一三〕尚書曰：「賓於四門，四門穆穆。」
〔一四〕史記曰，趙簡子疾，五日不知人，大夫皆懼。醫扁鵲曰：「血脈理也。昔秦穆公如此，七日寤，寤而曰：『我之帝所甚樂。』今主君之疾與之同，不出三日必閒，閒必有言也。」居二日，果寤，語大夫曰「我之帝所甚樂，與百神遊於鈞天，廣樂九奏，其聲動心」也。
〔一五〕諸本並作「臺牧」，未詳其義。融集作「掌伎」。
〔一六〕呂氏春秋曰：「飛兔、騕褭，古駿馬也。」高誘注曰：「日行萬里。」王良、伯樂，善御人也。
融既愛衡才，數稱述於曹操。操欲見之，而衡素相輕疾，自稱狂病，不肯往，而數有恣言。操懷忿，而以其才名，不欲殺之。聞衡善擊鼓，乃召為鼓史，因大會賓客，閱試音節，諸史過者，皆令脫其故衣，更著岑牟單絞之服。〔一〕次至衡，衡方為漁陽參撾，蹀〈足習〉而前，〔二〕容態有異，聲節悲壯，聽者莫不慷慨。衡進至操前而止，吏訶之曰：「鼓史何不改裝，而輕敢進乎？」衡曰：「諾。」於是先解衵衣，〔三〕次釋餘服，裸身而立，徐取岑牟、單絞而著之，畢，復參撾而去，顏色不怍。〔四〕操笑曰：「本欲辱衡，衡反辱孤。」
〔一〕　文士傳曰：「魏太祖欲辱衡，乃令人錄用為鼓史。後至八月朝普天閱試鼓節，作三重閣，列坐賓客，以帛絹制作衣，一岑牟，一單絞及小褌。」通史志曰：「岑牟，鼓角士冑也。」鄭玄注禮記曰：「絞，蒼黃之色也。」
〔二〕　文士傳曰：「衡擊鼓作漁陽參搥，蹋地來前，躡馺足腳，容態不常，鼓聲甚悲，易衣畢，復擊鼓參搥而去。至今有漁陽參搥，自衡始也。」臣賢案：搥及撾並擊鼓杖也。參撾是擊鼓之法，而王僧孺詩云：「散度廣陵音，參寫漁陽曲。」而於其詩自音云：「參音七紺反。」後諸文人多同用之。據此詩意，則參曲奏之名，則撾字入於下句，全不成文。下云「復參撾而去」，足知「參撾」二字當相連而讀。參字音為去聲，不知何所憑也。參七甘反。
〔三〕　杜預注左傳曰：「衵，近身衣也。」音女一反。
〔四〕　怍，羞也。
孔融退而數之曰：「正平大雅，固當爾邪？」〔一〕因宣操區區之意。衡許往。融復見操，說衡狂疾，今求得自謝。操喜，敕門者有客便通，待之極晏。衡乃著布單衣、疏巾，手持三尺梲杖，〔二〕坐大營門，以杖捶地大罵。吏白：外有狂生，坐於營門，言語悖逆，請收案罪。操怒，謂融曰：「禰衡豎子，孤殺之猶雀鼠耳。顧此人素有虛名，遠近將謂孤不能容之，今送與劉表，視當何如。」於是遣人騎送之。臨發，眾人為之祖道，先供設於城南，乃更相戒曰：「禰衡勃虐無禮，今因其後到，咸當以不起折之也。」及衡至，眾人莫肯興，衡坐而大號。眾問其故，衡曰：「坐者為冢，臥者為屍，屍冢之閒，能不悲乎！」
〔一〕　雅，正也。言大雅君子不當爾。
〔二〕　說文曰：「梲，大杖也。」音佗結反。
劉表及荊州士大夫先服其才名，甚賓禮之，文章言議，非衡不定。表嘗與諸文人共草章奏，並極其才思。時衡出，還見之，開省未周，因毀以抵地。〔一〕表憮然為駭。〔二〕衡乃從求筆札，須臾立成，辭義可觀。表大悅，益重之。
〔一〕　抵，擲也。
〔二〕　憮然，怪之也，音撫。
後復侮慢於表，表恥不能容，以江夏太守黃祖性急，故送衡與之，祖亦善待焉。衡為作書記，輕重疏密，各得體宜。祖持其手曰：「處士，此正得祖意，如祖腹中之所欲言也。」
祖長子射〔一〕為章陵太守，尤善於衡。嘗與衡俱遊，共讀蔡邕所作碑文，射愛其辭，還恨不繕寫。衡曰：「吾雖一覽，猶能識之，〔二〕唯其中石缺二字為不明耳。」因書出之，射馳使寫碑還校，如衡所書，莫不歎伏。射時大會賓客，人有獻鸚鵡者，射舉卮於衡曰：「願先生賦之，以娛嘉賓。」衡（覽）〔攬〕筆而作，文無加點，辭采甚麗。
〔一〕　射音亦。
〔二〕　識，記也，音志。
後黃祖在蒙衝船上，〔一〕大會賓客，而衡言不遜順，祖慚，乃訶之，衡更熟視曰：「死公！云等道？」〔二〕祖大怒，令五百將出，〔三〕欲加箠，衡方大罵，祖恚，遂令殺之。祖主簿素疾衡，即時殺焉。射徒跣來救，不及。祖亦悔之，乃厚加棺斂。衡時年二十六，其文章多亡云。
〔一〕　釋名曰：「外狹而長曰蒙衝，以衝突敵船。」
〔二〕　死公，罵言也。等道，猶今言何勿語也。
〔三〕　五百猶今之問事也。解見宦者傳。
贊曰：情志既動，篇辭為貴。〔一〕抽心呈貌，非彫非蔚。〔二〕殊狀共體，同聲異氣。言觀麗則，永監淫費。〔三〕
〔一〕　毛詩序云：「情發於中而形於言。詩者志之所之，故情志動而篇辭作，斯文章之為貴。」
〔二〕　彫，斲也。易曰：「君子豹變，其文蔚。」
〔三〕　楊雄曰：「詩人之賦麗以則，辭人之賦麗以淫。」禮記曰：「不辭費。」
校勘記
二六二七頁　三行　富平侯放之孫也　按：集解引洪亮吉說，謂案升傳，升以黨錮事誅，年四十九，以升生年計之，放卒已一百三十餘年，范言升放之孫，未識何據。又引李賡芸說，謂「孫」上疑有脫字。
二六二七頁一一行　毛足異門而出　殿本「手」作「首」。王先謙謂「手」字誤，當依注作「首」。今按：史記孔子世家云「手足異處」，與穀梁傳異。
二六二八頁　三行　兩君就壇　汲本、殿本此下有「兩相相揖」四字。今按：注引經傳多刪節，此或後人據穀梁傳補也。
二六二九頁一一行　後見驅者　按：集解引惠棟說，謂「見」集作「逼」。
二六二九頁一二行　羿子彀左　按：集解引惠棟說，謂「羿子」集作「羿弓」。
二六二九頁一五行　小而柄長謂之罼　按「罼」原訛「罩」，逕改正。
二六三二頁　三行　是時司徒袁逢受計　按：集解引洪頤烜說，謂靈帝紀光和元年二月，光祿勳袁滂為司徒，二年三月，司徒袁滂免，元年受計者非袁逢也。
二六三二頁　四行　下郡計（史）〔吏〕而揖三公　據汲本、殿本改。
二六三三頁一四行　實望仁兄　按：刊誤謂「兄」當作「君」。兩漢未嘗相呼為「仁兄」，下文亦有「仁君」。
二六三四頁　四行　膝灸（塊）〔壞〕潰　據汲本改。按：「灸」原訛「炙」，逕改正。
二六三四頁一四行　臧倉譖之　按：「倉」原訛「蒼」，逕據汲本、殿本改正。
二六三五頁　六行　一名岑　按：集解引何焯說，謂魏志注中作「一名恭」。
二六三六頁一三行　芋尹申亥　汲本「芋」作「芊」，注同。按：校補引柳從辰說，謂此字左傳注疏本作「」，郝在田金壺字攷云「芊音千，芊尹，複姓也」。案、芊、芋三字形近易訛，以音求形，作「芋」為是。至郝氏作「芊」，以芊尹為複姓，則汲本之從千，可知亦別有所據，自不妨兩存之。
二六三七頁　六行　子囊楚令尹名（也）〔午〕　據殿本改。
二六三七頁　九行　楚靈王子圍　按：刊誤謂案文多一「子」字。
二六三九頁　四行　伐公子重耳於蒲　按：「蒲」原訛「蒱」，逕據汲本、殿本改正。
二六三九頁　七行　傅瑕殺鄭子而納厲公〔厲公〕遂殺傅瑕也　王先謙謂「遂」上當更有「厲公」二字。今據補。
二六三九頁一四行　比於〔齊〕魯（衛）也　按：集解引惠棟說，謂依前書「魯衛」當作「齊魯」。今據改。
二六三九頁一五行　老聃之（後）〔役〕有庚桑楚者　據汲本改。
二六四一頁一二行　馳仁聲之顯赫　按：集解引王補說，謂文選曹植贈丁儀王粲詩注「馳」作「飛」。
二六四一頁一六行　與齊晉〔爭〕強　據刊誤補。
二六四二頁　三行　楚自克庸以來　按：「庸」原訛「廣」，逕改正。
二六四二頁一一行　若孤鵠之失群　按：集解引王補說，謂文選洛神賦注「孤」作「離」。
二六四二頁一三行　忽飄颻以輕逝兮　按：集解引王補說，謂文選陸機日出東南隅行注「飄颻」作「飄然」。
二六四三頁　一行　淫樂未終　按：集解引王補說，謂文選謝惠連詠牛女詩注「淫」作「歡」。
二六四三頁一三行　慆堙心耳　按：「慆」原訛「〈巾臽〉」，逕改正。
二六四四頁　五行　游魚出聽　按：「游」原訛「淫」，逕改正。
二六四四頁　八行　說苑　按：「苑」原訛「宛」，逕改正。
二六四五頁一五行　讓善占（謝）〔射〕　據殿本改。
二六四六頁　四行　不盡家訓　按：集解引惠棟說，謂「盡」邕集作「墮」。
二六四六頁　五行　章句不能逮其意　按：集解引惠棟說，謂「逮」邕集作「遂」。
二六四六頁　七行　豈徒俗之凡偶近器而已者哉　按：刊誤謂案文多一「者」字。
二六四六頁　七行　若復隨輩而進　按：集解引惠棟說，謂邕集云「若復從此郡選舉」云云。
二六四六頁一０行　願明將軍回謀垂慮裁加少納　按：集解引惠棟說，謂邕集云「願明將軍回謀守慮，思垂采納」。又引蘇輿說，謂「裁加少納」疑當作「少加裁納」。
二六四六頁一四行　文王（之）〔辟〕雍也　據殿本改。
二六四七頁一三行　脩翼無（與）〔卑〕栖　據汲本、殿本改。
二六四九頁　五行　（西）河〔西〕人敬其才　集解引陳景雲說，謂「西河」當作「河西」。瑾敦煌人，河西四郡之一也。今據改。
二六五０頁　九行　祖餞於長樂觀　按：集解引惠棟說，謂「長樂」當作「平樂」。
二六五一頁　三行　援枹鼓即忘其身　按：「枹」原訛「抱」，逕改正。
二六五一頁　七行　有汜地　按：刊誤謂案孫子「汜」當作「圮」。
二六五二頁　三行　後遷（內）〔外〕黃令　按：集解引錢大昕說，謂「內黃」當作「外黃」，惠棟說同，今據改。按：御覽一七九引亦作「外黃」。
二六五二頁　八行　妙絕時人　按：「時」原訛「府」，逕據汲本、殿本改正。
二六五三頁　六行　般音卜滿反　按：「卜」原訛「十」，逕改正。
二六五三頁　九行　趙有腹大　刊誤謂「腹大」舊作「腹尺」。按：魏志荀彧傳裴注引典略作「腹尺」。
二六五三頁一一行　昔孝武繼統　按：校補謂文選「孝武」作「世宗」，此皆章懷避改。
二六五三頁一三行　英才卓礫　按：文選「礫」作「躒」，校補謂作「躒」是。
二六五三頁一三行　耳所瞥聞　按：文選「瞥」作「暫」，校補謂作「暫」是。
二六五三頁一五行　鷙鳥累伯　汲本「伯」作「百」。按：古伯百通用。
二六五四頁　五行　激楚楊阿　汲本、殿本「楊」作「揚」，文選作「陽」。按：作「陽」是。
二六五四頁　五行　臺牧者之所貪　按：集解引錢大昕說，謂文選載此表作「掌技」。
二六五四頁一０行　不遑〔暇〕食　據汲本、殿本補。
二六五五頁　九行　融集作掌伎　「掌伎」汲本作「掌牧」，殿本作「堂牧」。按：皆「掌伎」之訛。
二六五六頁　一行　後至八月朝普天閱試鼓節　按：校補謂「朝普天」語不明。魏志注引文士傳作「後至八月朝大宴賓客並會」。疑即「朝會大宴」四字之斗脫。
