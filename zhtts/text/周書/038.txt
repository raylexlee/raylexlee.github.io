△卷三十八　　列傳第三十
蘇亮弟湛　柳虯　呂思禮　薛憕　薛寘　李昶　元偉
蘇亮字景順，武功人也。祖權，〔一〕魏中書侍郎、玉門郡守。父祐，泰山郡守。
亮少通敏，博學，好屬文，善章奏。初舉秀才，至洛陽，遇河內常景。景深器之，退而謂人曰：「秦中才學可以抗山東者，將此人乎。」魏齊王蕭寶夤引為參軍。後寶夤開府，復為其府主薄。從寶夤西征，轉記室參軍。寶夤遷大將軍，仍為之掾。寶夤雅知重亮，凡有文檄謀議，皆以委之。尋行武功郡事，甚著聲績。寶夤作亂，以亮為黃門侍郎。亮善處人間，與物無忤。及寶夤敗，從之者遇禍，唯亮獲全。乃長孫稚、爾朱天光等西討，並以亮為郎中，專典文翰。累遷鎮軍將軍、光祿大夫、散騎常侍、岐州大中正。賀拔岳為關西行臺，引亮為左丞，典機密。
魏孝武西遷，除吏部郎中，加衛將軍、右光祿大夫。大統二年，拜給事黃門侍郎，領中書舍人。魏文帝子宜都王式為秦州刺史，以亮為司馬。帝謂亮曰：「黃門侍郎豈可為秦州司馬，直以朕愛子出蕃，故以心腹相委，勿以為恨。」臨辭，賜以御馬。七年，復為黃門郎，加驃騎將軍。八年，遷都官尚書、使持節、行北華州刺史，封臨涇縣子，邑三百戶。除中書監，領著作，修國史。亮有機辯，善談笑。太祖甚重之。有所籌議，率多會旨。記人之善，忘人之過。薦達後進，常如弗及。故當世敬慕焉。十四年，除祕書監、車騎大將軍、儀同三司，尋拜大行臺尚書，出為岐州刺史。朝廷以其作牧本州，特給路車、鼓吹，先還其宅，并給騎士三千。列羽儀，遊鄉黨，經過故人，歡飲旬日，然後入州。世以為榮。十七年，徵拜侍中。卒於位。贈本官。
亮少與從弟綽俱知名。然綽文章少不逮亮，至於經畫進趣，亮又減之。故世稱二蘇焉。亮自大統以來，無歲不轉官，一年或至三遷。僉曰才至，不怪其速也。所著文筆數十篇，頗行於世。子師嗣。以亮名重於時，起家為黃門侍郎。
亮弟湛，字景雋。少有志行，與亮俱著名西土。年二十餘，舉秀才，除奉朝請，領侍御史，加員外散騎侍郎。蕭寶夤西討，以湛為行臺郎中，深見委任。及寶夤將謀叛逆，湛時臥疾於家。寶夤乃令湛從母弟天水姜儉謂湛曰：「吾不能坐受死亡，今便為身計，不復作魏臣也。與卿死生榮辱，方當共之，故以相報。」湛聞之，舉聲大哭。儉遽止之曰：「何得便爾？」湛曰：「闔門百口，即時屠滅，云何不哭。」哭數十聲，徐謂儉曰：「為我白齊王，王本以窮而歸人，賴朝廷假王羽翼，遂得榮寵至此。既屬國步多虞，不能竭誠報德，豈可乘人間隙，便有問鼎之心乎。今魏德雖衰，天命未改。王之恩義，未洽於民，破亡之期，必不旋踵。蘇湛終不能以積世忠貞之基，一旦為王族滅也。」寶夤復令儉謂湛曰：「此是救命之計，不得不爾。」湛復曰：「凡舉大事，當得天下奇士。今但共長安博徒小兒輩為此計，豈有辦哉。湛不忍見荊棘生王戶庭也。願賜骸骨還舊里，庶歸全地下，無愧先人。」寶夤素重之，知必不為己用，遂聽還武功。寶夤後果敗。
孝莊帝即位，徵拜尚書郎。帝嘗謂之曰：「聞卿答蕭寶夤，甚有美辭，可為我說之也。」湛頓首謝曰：「臣自惟言辭不如伍被遠矣，然始終不易，竊謂過之。但臣與寶夤周旋契闊，言得盡心，而不能令其守節，此臣之罪也。」孝莊大悅，加授散騎侍郎。尋遷中書侍郎。
孝武初，以疾還鄉里，終於家。贈散騎常侍、鎮西將軍、雍州刺史。
湛弟讓，字景恕。幼聰敏，好學，頗有人倫鑒識。初為本州主薄，稍遷別駕、武都郡守、鎮遠將軍、金紫光祿大夫。及太祖為丞相，引為府屬，甚見親待。〔二〕出為衛將軍、南汾州刺史。治有善政。尋卒官。贈車騎大將軍、儀同三司、涇州刺史。
柳虯字仲蟠，司會慶之兄也。年十三，便專精好學。時貴遊子弟就學者，並車服華盛，唯虯不事容飾。遍（授）〔受〕五經，〔三〕略通大義，兼博涉子史，雅好屬文。孝昌中，揚州刺史李憲舉虯秀才，兗州刺史馮雋引虯為府主薄。既而樊子鵠為吏部尚書，其兄義為揚州。治中，加鎮遠將軍，〔四〕非其好也，遂棄官還洛陽。屬天下喪亂，乃退耕於陽城，有終焉之志。
大統三年，馮翊王元季海、領軍獨孤信鎮洛陽。于時舊京荒廢，人物罕極，唯有虯在陽城，裴諏在潁川。〔五〕信等乃俱徵之，以虯為行臺郎中，諏為都督府屬，並掌文翰。時人為之語曰：「北府裴諏，南省柳虯。」時軍旅務殷，虯勵精從事，或通夜不寢。季海嘗云：「柳郎中判事，我不復重看。」四年，入朝，太祖欲官之，虯辭母老，乞侍醫藥。太祖許焉。久之為獨孤信開府從事中郎。信出鎮隴右，因為秦州刺史，以虯為二府司馬。雖處元僚，不綜府事，唯在信左右談論而已。因使見太祖，被留為丞相府記室。追論歸朝功，封美陽縣男，邑二百戶。
虯以史官密書善惡，未足懲勸。乃上疏曰：
古者人君立史官，非但記事而已，蓋所以為監誡也。動則左史書之，言則右史書之，彰善癉惡，以樹風聲。故南史抗節，表崔杼之罪；董狐書法，明趙盾之愆。是知直筆於朝，其來久矣。而漢魏已還，密為記注，徒聞後世，無益當時，非所謂將順其美，匡救其惡者也。且著述之人，密書其事，縱能直筆，人莫之知。何止物生橫議，亦自異端互起。故班固致受金之名，陳壽有求米之論。著漢魏者，非一氏；造晉史者，至數家。後代紛紜，莫知准的。
伏惟陛下則天稽古，勞心庶政。開誹謗之路，納忠讜之言。諸史官記事者，請皆當朝顯言其狀，然後付之史閣。庶令是非明著，得失無隱。使聞善者日修，有過者知懼。敢以愚管，輕冒上聞。乞以瞽言，訪之眾議。
事遂施行。
十四年，除祕書丞。秘書雖領著作，不參史事，自虯為丞，始令監掌焉。十六年，遷中書侍郎，修起居注，仍領丞事。時人論文體者，有古今之異。虯又以為時有今古，非文有今古，乃為文質論。文多不載。魏廢帝初，遷祕書監，加車騎大將軍、儀同三司。
虯脫略人間，不事小節，弊衣疏食，未嘗改操。人或譏之。虯曰：「衣不過適體，食不過充饑。孜孜營求，徒勞思慮耳。」魏恭帝元年冬，卒，時年五十四。贈兗州刺史。諡曰孝。有文章數十篇行於世。子鴻漸嗣。
呂思禮，東平壽張人也。性溫潤，不雜交遊。年十四，受學於徐遵明。長於論難。諸生為之語曰：「講書論易，其鋒難敵。」十九，舉秀才，對策高第。除相州功曹參軍。葛榮圍鄴，思禮有守禦勳，賜爵平陸縣伯，除欒城令。普泰中，僕射司馬子如薦為尚書二千石郎中。〔六〕尋以地寒被出，兼國子博士。乃求為關西大。行臺賀拔岳所重。〔七〕專掌機密，甚得時譽。
岳為侯莫陳悅所害，趙貴等議遣赫連達迎太祖，思禮預其謀。及太祖為關西大都督，以思禮為府長史，尋除行臺右丞。以迎魏孝武功，封汝陽縣子，〔八〕邑四百戶，加冠軍將軍，拜黃門侍郎。魏文帝即位，領著作郎，除安東將軍、都官尚書，兼七兵、殿中二曹事。從擒竇泰，進爵為侯，邑八百戶。大統四年，以謗訕朝政，賜死。
思禮好學，有文才。雖務兼軍國，而手不釋卷。晝理政事，夜則讀書。令蒼頭執燭，燭燼夜有數升。沙苑之捷，命為露布，食頃便成。太祖歎其工而且速。所為碑誄表頌，並傳於世。七年，追贈車騎大將軍、定州刺史。子亶嗣。大象末，位至駕部下大夫。
時有博陵崔騰、新蔡董紹並早有名譽，歷職清顯。騰為丞相府長史，紹為御史丞。〔九〕俱以投書謗議，賜死。
薛憕字景猷，河東汾陰人也。曾祖弘敞，值赫連之亂，率宗人避地襄陽。
憕早喪父，家貧，躬耕以養祖母，有暇則覽文籍。時人未之奇也。江表取人，多以世族。憕既羇旅，不被擢用。然負才使氣，未嘗趣世祿之門。左中郎將京兆韋潛度謂憕曰：「君門地非下，身材不劣，何不{敝衣}裾數參吏部？」憕曰：「『世冑躡高位，英俊沉下僚』，古人以為歎息。竊所未能也。」潛度告人曰：「此年少極慷慨，但不遭時耳。」
孝昌中，杖策還洛陽。先是，憕從祖真度與族祖安都擁徐、兗歸魏，其子懷雋見憕，甚相親善。屬爾朱榮廢立，遂還河東，止懷雋家。不交人物，終日讀書，手自抄略，將二百卷。唯郡守元襲，時相要屈，與之抗禮。懷雋每曰：「汝還鄉里，不營產業，不肯取妻，豈復欲南乎？」憕亦恬然自處，不改其舊。普泰中，拜給事中，加伏波將軍。
及齊神武起兵，憕乃東遊陳、梁間，謂族人孝通曰：「高歡阻兵陵上，喪亂方始。關中形勝之地，必有霸王居之。」乃與孝通俱遊長安。侯莫陳悅聞之，召為行臺郎中，除鎮遠將軍、步兵校尉。及悅害賀拔岳，軍人咸相慶慰。憕獨謂所親曰：「悅才略本寡，輒害良將，敗亡之事，其則不遠。吾屬今即為人所虜，何慶慰之有乎！」聞者以憕言為然，乃有憂色。尋而太祖平悅，引憕為記室參軍。魏孝武西遷，授征虜將軍、中散大夫，封夏陽縣男，邑二百戶。〔一０〕魏文帝即位，拜中書侍郎，加安東將軍，增邑百戶，進爵為伯。
大統四年，宣光、清徽殿初成，憕為之頌。魏文帝又造二欹器。一為二仙人共持一缽，同處一盤，缽蓋有山，山有香氣，〔一一〕一仙人又持金瓶以臨器上，以水灌山，則出於瓶而注乎器，煙氣通發山中，謂之仙人欹器。一為二荷同處一盤，相去盈尺，中有蓮下垂器上，以水注荷，則出於蓮而盈乎器，為鳧鴈蟾蜍以飾之，謂之水芝欹器。二盤各處一床，缽圓而床方，中有人，言三才之象也。皆置清徽殿前。器形似觥而方，滿則平，溢則傾。憕各為作頌。
大統初，儀制多闕。太祖令憕與盧辯、檀翥等參定之。自以流離世故，不聽音樂。雖幽室獨處，嘗有慼容。後坐事死。子舒嗣，官至禮部下大夫、儀同大將軍、聘陳使副。
薛寘，河東汾陰人也。祖遵彥，〔一二〕魏平遠將軍、河東郡守、安邑侯。父乂，尚書吏部郎、清河廣平二郡守。
寘幼覽篇籍，好屬文。年未弱冠，為州主簿、郡功曹。起家奉朝請。稍遷左將軍、太中大夫。從魏孝武西遷，封郃陽縣子，邑四百戶，進號中軍將軍。魏廢帝元年，領著作佐郎，修國史。尋拜中書侍郎，修起居注。遷中書令、車騎大將軍、儀同三司。燕公于謹征江陵，以寘為司錄。軍中謀略，寘並參之。江陵平，進爵為伯，增邑五百戶。朝廷方改物創制，欲行周禮，乃令寘與小宗伯盧辯斟酌古今，共詳定之。六官建，授內史下大夫。
孝閔帝踐阼，進爵為侯，增邑五百戶，轉御正中大夫。時前中書監盧柔，學業優深，文藻華贍，而寘與之方駕，故世號曰盧、薛焉。久之，進位驃騎大將軍、開府儀同三司，出為淅州刺史。卒於位。吏民哀惜之。贈虞州刺史，諡曰理。所著文筆二十餘卷，行於世。又撰西京記三卷，引據該洽，世稱其博聞焉。
寘性至孝，雖年齒已衰，職務繁廣，至於溫凊之禮，朝夕無違。當時以此稱之。子明嗣。大象末，儀同大將軍、清水郡守。
李昶，〔一三〕頓丘臨黃人也，小名那。祖彪，名重魏朝，為御史中尉。父遊，亦有才行，為當世所稱。遊兄志，為南荊州刺史，遊隨從至州。屬爾朱之亂，與志俱奔江左。
昶性峻急，不雜交遊。幼年已解屬文，有聲洛下。時洛陽創置明堂，昶年十數歲，為明堂賦。雖優洽未足，而才制可觀。見者咸曰「有家風矣」。初謁太祖，太祖深奇之，厚加資給，令入太學。太祖每見學生，必問才行於昶。昶神情清悟，應對明辨，太祖每稱歎之。綏德公陸通盛選僚寀，請以昶為司馬，太祖許之。昶雖年少，通特加接待，公私之事，咸取決焉。又兼二千石郎中，典儀注。累遷都官郎中、相州大中正、丞相府東閤祭酒、中軍將軍、銀青光祿大夫。昶雖處郎官，太祖恆欲以書記委之。於是以昶為丞相府記室參軍、著作郎，修國史。轉大行臺郎中、中書侍郎。頃之，轉黃門侍郎，封臨黃縣伯，邑五百戶。
太祖嘗謂昶曰：「卿祖昔在中朝，為御史中尉。卿操尚貞固，理應不墜家風。但孤以中尉彈劾之官，愛憎所在，故未即授卿耳。然此職久曠，無以易卿。」乃奏昶為御史中尉。歲餘，加使持節、車騎大將軍、儀同三司，賜姓宇文氏。六官建，拜內史下大夫，進爵為侯，增邑五百戶，遷內史中大夫。世宗初，行御伯中大夫。武成元年，除中外府司錄。保定初，進驃騎大將軍、開府儀同三司。二年，轉御正中大夫。時以近侍清要，盛選國華，乃以昶及安昌公元則、中都公陸逞、臨淄公唐瑾等並為納言。尋進爵為公，增邑通前一千三百戶。五年，出為昌州刺史。在州遇疾，啟求入朝，詔許之。還未至京，卒於路。時年五十。贈相瀛二州刺史。
昶於太祖世已當樞要，兵馬處分，專以委之，詔冊文筆，皆昶所作也。及晉公護執政，委任如舊。昶常曰：「文章之事，不足流於後世，經邦致治，庶及古人。」故所作文筆，了無藁草。唯留心政事而已。又以父在江南，身寓關右，自少及終，不飲酒聽樂。時論以此稱焉。子丹嗣。
時有高平檀翥，字鳳翔。好讀書，善屬文，能鼓瑟。〔一四〕早為琅邪王誦所知。年十九，為魏孝明帝挽郎。其後司州牧、城陽王元徽以翥為從事，非其好也。尋謝病，客遊三輔。時毛（遯）〔遐〕為行臺，鎮北雍州，〔一五〕表翥為行臺郎中。會爾朱天光東拒齊神武，翥隨赴洛。除西兗州錄事參軍，歷司空田曹參軍，加鎮遠將軍，兼殿中侍御史。臺中表奏，皆翥為之。尋副毛鴻賓鎮潼關，加前將軍、太中大夫。魏孝武西遷，賜爵高唐縣子，兼中書舍人，修國史，加鎮軍將軍。後坐談論輕躁，為黃門侍郎徐招所駁，死於廷尉獄。
元偉字猷道，〔一六〕河南洛陽人也。魏昭成之後。曾祖忠，尚書左僕射，城陽王。祖盛，通直散騎常侍，城陽公。〔一七〕父順，以左衛將軍從魏孝武西遷，拜中書監、雍州刺史、開府儀同三司，封濮陽王。
偉少好學，有文雅。弱冠，授員外散騎侍郎。以侍從之勞，賜爵高陽縣伯。大統初，拜伏波將軍、度支郎中，領太子舍人。十一年，遷太子庶子，領兵部郎中。尋拜東南道行臺右丞。十六年，進位車騎大將軍、儀同三司。以魏氏宗室，進爵南安郡王，邑五百戶。十七年，除幽州都督府長史。及尉遲迥伐蜀，以偉為司錄。書檄文記，皆偉之所為。蜀平，以功增邑五百戶。六官建，拜師氏下大夫，爵隨例降，改封淮南縣公。
孝閔帝踐祚，除晉公護府司錄。世宗初，拜師氏中大夫。受詔於麟趾殿刊正經籍。尋除隴右總管府長史，加驃騎大將軍、開府儀同三司。保定二年，遷成州刺史。偉政尚清靜，百姓悅附，流民復業者三千餘口。天和元年，入為匠師中大夫，轉司宗中大夫。六年，出為隨州刺史。偉辭以母老，不拜。還為司宗。尋以母憂去職。建德二年，復為司宗，轉司會中大夫，兼民部中大夫，遷小司寇。四年，以偉為使主，報聘于齊。是秋，高祖親戎東討，偉遂為齊人所執。六年，齊平，偉方見釋。高祖以其久被幽縶，加授上開府。大象二年，除襄州刺史，進位大將軍。
偉性溫柔，好虛靜。居家不治生業。篤學愛文，政事之暇，未嘗棄書。謹慎小心，與物無忤。時人以此稱之。初自鄴還也，庾信贈其詩曰：「虢亡垂棘反，齊平寶鼎歸。」其為辭人所重如此。後以疾卒。
太祖天縱寬仁，性罕猜忌。元氏戚屬，並保全之，內外任使，布於列職。孝閔踐祚，無替前緒。明、武纘業，亦遵先志。雖天厭魏德，鼎命已遷，枝葉榮茂，足以逾於前代矣。然簡牘散亡，事多湮沒。今錄其名位可知者，附於此云。
柱國大將軍、太傅、大司徒、廣陵王元欣，
柱國大將軍、特進、尚書令、少師、義陽王元子孝，
尚書僕射、馮翊王元季海，
七兵尚書、陳郡王元玄，
大將軍、淮安王元育，
大將軍、梁王元儉，
大將軍、尚書令、少保、小司徒、廣平郡公元贊，
大將軍、納言、小司空、荊州總管、安昌郡公元則，
侍中、驃騎大將軍、開府儀同三司、少師、韓國公元羅，
侍中、驃騎大將軍、開府儀同三司、吏部尚書、魯郡公元正，
侍中、驃騎大將軍、開府儀同三司、中書監、洵州刺史、宜都郡公元顏子，
侍中、驃騎大將軍、開府儀同三司、鄯州刺史、安樂縣公元壽，
侍中、驃騎大將軍、開府儀同三司、武衛將軍、遂州刺史、房陵縣公元審。
史臣曰：太祖除暴寧亂，創業開基，昃食求賢，共康庶政。既焚林而訪阮，亦牓道以求孫，可謂野無遺才，朝多君子。蘇亮等並學稱該博，文擅雕龍，或揮翰鳳池，或著書麟閣，咸居祿位，各逞琳琅。擬彼陳、徐，慚後生之可畏；論其任遇，實當時之良選也。魏文帝有言：「古今文人，類不護細行。」其呂思禮、薛憕之謂也？
校勘記
〔一〕　祖權　北史卷六三蘇綽附從兄亮傳作「祖稚，字天祐」。
〔二〕　甚見親待　「待」原作「侍」。宋本、南本、汲本、局本和北史卷六三蘇綽附族人讓傳都作「待」，是，今逕改。
〔三〕　遍（授）〔受〕五經　宋本和北史本傳、冊府卷七六八「授」作「受」。按虯時方求學，作「受」是。
〔四〕　既而樊子鵠為吏部尚書其兄義為揚州治中加鎮遠將軍　張森楷云：「據北史作『其兄義為揚州刺史，乃以虯為揚州中從事』，此挩去數字，遂合二官為一人，謬甚。」按張說是，「揚州」下當脫「刺史乃以虯為揚州」八字。治中即中從事。
〔五〕　裴諏　張森楷云：「北齊書（卷三五裴讓之傳）作『裴諏之』。」按此雙名單稱。
〔六〕　司馬子如薦為尚書二千石郎中　「石」原作「戶」。諸本和北史卷七０呂思禮傳都作「石」，今逕改。
〔七〕　乃求為關西大行臺賀拔岳所重　殿本考證云：「北史云：『乃求為關西大行臺郎中，與姚幼瑜、茹文就俱入關，為行臺賀拔岳所重。』此脫十五字。」
〔八〕　封汝陽縣子　「汝陽」北史本傳作「汶陽」。
〔九〕　紹為御史丞　張森楷云：「『丞』上當有『中』字，見趙剛傳。」按卷三三趙剛傳稱「御史中尉董紹」。元魏之御史中尉即中丞，張說是。
〔一０〕邑二百戶　汲本、局本「二」作「三」。
〔一一〕山有香氣　張森楷云：「『氣』當作『器』，下文所謂『以臨器上』，即指此。」按張說可通，但北史卷三六薛憕傳亦作「氣」。
〔一二〕祖遵彥　北史卷三六薛寘傳「彥」作「顏」。
〔一三〕李昶　冊府卷四五七、卷五一二，御覽卷六０二都作「李旭」。按北史卷四０李彪傳也作「昶」，似無可疑。然冊府、御覽都作「旭」。疑當時有作「旭」的一種傳本。
〔一四〕能鼓瑟　宋本、南本及北史卷七０檀翥傳「瑟」作「琴」。
〔一五〕時毛（遯）〔遐〕為行臺鎮北雍州　北史檀翥傳「遯」作「遐」，「北雍州」作「北維」。按北史卷四九毛遐傳云：「万俟醜奴陷秦州，詔以遐兼尚書二州行臺」，又稱「中書郎檀翥、尚書郎公孫範等常依託之」。「遯」為「遐」之訛無疑，今據改。北史「北維」自是「北雍」之訛。
〔一六〕字猷道　北史卷一五常山王遵傳「猷道」作「大猷」。
〔一七〕曾祖忠尚書左僕射城陽王祖盛通直散騎常侍城陽公　前後二「城陽」原皆倒作「陽城」，諸本都作「城陽」。張元濟以為作「陽城」誤，云見「北史常山王遵傳」（卷一五）。按遵傳稱忠「累遷尚書右僕射，賜爵城陽公」，又云：「子盛，字始興，襲爵。」「陽城」為「城陽」誤倒，今逕乙。又據北史元忠未封王，同卷高涼王孤附曾孫那傳云：「高祖時，諸王非太祖子孫者例降爵為公。」元忠是昭成之後，一般不得封王。始興，襲爵。」「陽城」為「城陽」誤倒，今逕乙。又據北史元忠未封王，同卷高涼王孤附曾孫那傳云：「高祖時，諸王非太祖子孫者例降爵為公。」元忠是昭成之後，一般不得封王。但八瓊室金石補正卷二七太僕元公墓誌銘稱曾祖忠「城陽宣王」，或是西魏追贈。
