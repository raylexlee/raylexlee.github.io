△卷二十四　　列傳第十六
〔一〕盧辯
盧辯字景宣，范陽涿人。累世儒學。父靖，〔二〕太常丞。
辯少好學，博通經籍，舉秀才，為太學博士。以大戴禮未有解詁，辯乃注之。其兄景裕為當時碩儒，謂辯曰：「昔侍中注小戴，今爾注大戴，庶纂前修矣。」〔三〕
及帝入關，事起倉卒，辯不及至家，單馬而從。或問辯曰：「得辭家不？」辯曰：「門外之治，以義斷恩，復何辭也。」孝武至長安，授給事黃門侍郎，領著作。太祖以辯有儒術，甚禮之，朝廷大議，常召顧問。〔四〕趙青雀之亂，魏太子出居渭北。辯時隨從，亦不告家人。其執志敢決，皆此類也。尋除太常卿、太子少傅。魏太子及諸王等，皆行束脩之禮，受業於辯。進爵范陽公，轉少師。
自魏末離亂，孝武西遷，朝章禮度，湮墜咸盡。辯因時制宜，皆合軌度。性彊記默契，能斷大事。凡所創制，處之不疑。累遷尚書右僕射。〔五〕世宗即位，進位大將軍。帝嘗與諸公幸其第，儒者榮之。出為宜州刺史。薨，配食太祖廟庭。子慎。
初，太祖欲行周官，命蘇綽專掌其事。未幾而綽卒，乃令辯成之。於是依周禮建六官，〔六〕置公、卿、大夫、士，並撰次朝儀，車服器用，多依古禮，革漢、魏之法。事並施行。今錄辯所述六官著之於篇。天官府管冢宰等眾職，地官府領司徒等眾職，春官府領宗伯等眾職，夏官府領司馬等眾職，秋官府領司寇等眾職，冬官府領司空等眾職。史雖具載，文多不錄。
辯所述六官，太祖以魏恭帝三年始命行之。自茲厥後，世有損益。〔七〕宣帝嗣位，事不師古，官員班品，隨意變革。至如初置四輔官，及六府諸司復置中大夫，并御正、內史增置上大夫等，則載於外史。餘則朝出夕改，莫能詳錄。于時雖行周禮，其內外眾職，又兼用秦漢等官。今略舉其名號及命數，附之於左。〔八〕其紀傳內更有餘官而於此不載者，亦史闕文也。
柱國大將軍，大將軍。右正九命。
驃騎、車騎等大將軍，開府、儀同三司，〔九〕雍州牧。右（正）九命。〔一０〕
驃騎、車騎等將軍，左、右光祿大夫，戶三萬以上州刺史。右正八命。
征東、征西、征南、征北、中軍、鎮軍、撫軍等將軍，左、右金紫光祿大夫，大都督，戶二萬以上州刺史，京兆尹。右八命。
平東、平西、平南、平北、前、後將軍，左、右將軍，左、右銀青光祿大夫，帥都督，戶一萬以上〔州〕刺史，〔一一〕柱國大將軍府長史、司馬、司錄。右正七命。
冠軍、輔國等將軍，太中、中散等大夫，都督，戶五千以上〔州〕刺史，戶一萬五千以上郡守。右七命。
鎮遠、建忠等將軍，諫議、誠議等大夫，〔一二〕別將，開府長史、司馬、司錄，〔戶不滿五千以下州刺史〕，〔一三〕戶一萬以上郡守，大呼藥。〔一四〕右正六命。
中堅、寧朔等將軍；左、右中郎將；儀同府、正八命州長史，司馬，司錄；戶五千以上郡守；小呼藥。〔一五〕右六命。
寧遠、揚烈（伏波）等將軍；〔一六〕左、右員外常侍；統軍；驃騎車騎府、八命州長史，司馬，司錄；柱國大將軍府中郎掾〔屬〕；〔一七〕戶一千以上郡守；長安、萬年縣令。右正五命。
〔伏波〕、輕車〔等〕將軍；〔一八〕奉車、奉騎等都尉；四征中鎮撫軍府、正七命州長史，司馬，司錄；〔一九〕開府府中郎掾屬；戶不滿千以下郡守；戶七千以上縣令；正八命州呼藥。右五命。
宣威、明威等將軍；武賁、冗從等給事；儀同府中郎掾屬；柱國大將軍府列曹參軍；四平前後左右將軍府、七命州長史，司馬，司錄；正八命州別駕；戶四千以上縣令；八命州呼藥。右正四命。
襄威、厲威將軍；給事中；奉朝請；軍主；開府府列曹參軍；冠軍輔國府、正六命州長史，司馬，司錄；正七命州別駕；正八命州治中；七命郡丞；戶二千以上縣令；〔二０〕正七命州呼藥。右四命。
威烈、討寇將軍，左、右員外侍郎，幢主，儀同府、正八命州列曹參軍，柱國府參軍，鎮遠建忠中堅寧朔府長史、司（錄）〔馬〕，〔二一〕正六命州別駕，正七命州治中，正六命郡丞，戶五百以上縣令，七命州呼藥。右正三命。
蕩寇、蕩難將軍，武騎常侍、侍郎，開府府參軍，驃騎車騎府、八命州列曹參軍，寧遠揚烈伏波輕車府長史，正六命州治中，六命郡丞，戶不滿五百以下縣令，戍主，正六命州呼藥。右三命。
殄寇、殄難將軍，彊弩、〔積弩〕司馬，〔二二〕四征中鎮撫〔軍〕府、正七命州列曹參軍，〔二三〕正五命郡丞。右正二命。
掃寇、掃難將軍，〔武騎〕、武威司馬，〔二四〕四平前後左右府、七命州列曹參軍，戍副，五命郡丞。右二命。
曠野、橫野將軍，殿中、員外二司馬，冠軍輔國府、正六命州列曹參軍。右正一命。
武威、武牙將軍，淮海、山林二都尉，鎮遠建忠中堅寧朔寧遠揚烈伏波輕車府列曹參軍。右一命。
周制：封郡縣五等爵者，皆加開國；授柱國大將軍、開府、儀同者，並加使持節、大都督；其開府又加〔驃騎大將軍、侍中；其儀同又加〕車騎大將軍、散騎常侍；〔二五〕其授總管刺史，則加使持節、諸軍事。以此為常。大象元年，詔總管刺史及行兵者，加持節，餘悉罷之。建德四年，增置上柱國大將軍，改儀同三司為儀同大將軍。
校勘記
〔一〕　卷二十四　按此卷紀事遠較北史卷三０盧同附從子辯傳簡略，歷官更多刪削，傳末又沒有史臣論。錢氏考異卷三二目錄序條已指出此卷不是周書原文。今以此卷與北史對校，脫漏雖多，個別辭句也有出於北史外者，當是後人取高氏小史或其他以周書為底本的某種節錄本補。對本書脫漏處和前卷一八、卷二一同例，基本上不據北史補，只校文字歧異，和指出較重要的刪節處。
〔二〕　父靖　魏書卷七六盧同傳末、北史卷三０盧同附子斐傳末作「靜」。
〔三〕　庶纂前修矣　殿本考證云：「此下北史有節閔帝立云云。按下文云『及帝入關』，帝謂孝武也。作史者若不載節閔帝即位事，則當云『及孝武入關』，不當云『帝入關』也。以北史校之，知此明有遺脫。」按此下北史敘辯入關前事達一百四十五字。考證說遺脫，實是刪節不當。
〔四〕　朝廷大議常召顧問　宋本、南本、北本、汲本和冊府卷七五八「常召」都作「當日」，殿本當依北史改，局本從殿本。按「常召」較長，但「當日」也可通，猶言立即顧問。
〔五〕　累遷尚書右僕射　北史本傳作「累遷尚書令」。疑各自刪節周書，但書令而略僕射是可以的，書僕射而略令，乃是刪節失當。
〔六〕　於是依周禮建六官　按此下至「魏恭帝三年始命行之」凡一百二十六字。北史本傳刪略只二十三字。由此知今本盧辯傳非據北史刪節。在「始命行之」下北史略敘官制四十五字，今本周書無。
〔七〕　自茲厥後世有損益　以下北史本傳敘明帝、武帝二朝官制增省凡一百七十二字，今本周書無。按隋書卷二七百官志中記北周官制，末云：「所設官名，訖於周末，多有改更，並具盧傳，不復重序云。」知原本盧傳詳記「多有改更」之處。今本卻只於下略敘宣帝時的改制，寥寥數語。北史盧傳當也據周書而有刪節，今出於今本周書外者尚一百七十二字，可見這卷的疏略。
〔八〕　今略舉其名號及命數附之於左　按下所載官名命數大致和北史同，各有訛脫。通典卷三九載周官品最詳備，周書、北史只舉六官以外的官，通典並舉無遺。通志卷一五七盧辯傳末也可參考。以下但舉顯然訛脫之處。
〔九〕　驃騎車騎等大將軍開府儀同三司　北史和通典卷三九（以下不舉卷數）作「驃騎大將軍、開府儀同三司，車騎大將軍、儀同三司」。按通典、北史兩將軍和他們的例加官相連，通志卷一五七（以下不舉卷數）亦同。這裏卻把兩將軍相連，開府儀同三司次序在車騎大將軍上，今反在下。又簡稱「開府、儀同三司」以代「開府儀同三司」和「儀同三司」，也易誤會。諸將軍連敘，下面都有次序失當之病，不贅舉。
〔一０〕右（正）九命　北史、通典無「正」字，這裏是衍文，今刪。
〔一一〕戶一萬以上〔州〕刺史　按前後文都作「州刺史」，且「戶一萬以上州」連文，不應省「州」字。今據北史、通志補。下同。
〔一二〕諫議誠議等大夫　通典、通志「誠」作「諮」。
〔一三〕〔戶不滿五千以下州刺史〕　按七命列「戶五千以上州刺史」，正六命自應有「戶不滿五千以下州刺史」，今據北史、通典、通志補。
〔一四〕大呼藥　北史、通典正六命無此官。
〔一五〕小呼藥　北史、通典「小」作「大」。下面也沒有「小呼藥」。
〔一六〕寧遠揚烈（伏波）等將軍　這裏伏波將軍在正五命，北史、通典在五命，作：「伏波將軍、奉車都尉，輕車將軍、奉騎都尉。」通志正五命亦但有「寧遠、揚烈等將軍」，「伏波將軍」在五命。按魏書卷一一三官氏志伏波將軍、奉車都尉、輕車將軍同在從五品，隋書卷二八百官志下記隋官品，伏波輕車二將軍同在從七品。且此敘官品，每品必首舉兩將軍，獨正五命有三將軍，而五命卻只舉輕車一將軍，於例也不合。今從北史、通典、通志刪。
〔一七〕柱國大將軍府中郎掾〔屬〕　北史、通典、通志「掾」下有「屬」字。按下文某府中郎掾屬凡兩見。知當有「屬」字，今據補。
〔一八〕〔伏波〕輕車〔等〕將軍　〔伏波〕原誤移上。通志五命作「伏波、輕車等將軍」，今補正。
〔一九〕正七命州長史司馬司錄　通典無司錄。
〔二０〕戶二千以上縣令　通典「二」作「三」。
〔二一〕鎮遠建忠中堅寧朔府長史司（錄）〔馬〕　北史、通典「司錄」作「司馬」。是，今據改。通志既有「司錄」，又有「司馬」，乃誤增，府屬依命數遞減，下寧遠、揚烈等將軍只有「長史」可證。
〔二二〕殄寇殄難將軍彊弩〔積弩〕司馬　北史、通典作「殄寇將軍、彊弩司馬、殄難將軍、積弩司馬」。通志作「彊弩、積弩等司馬」。按「彊弩」下應有「積弩」二字，今據補。
〔二三〕四征中鎮撫〔軍〕府正七命州列曹參軍　通志作「四征、中、鎮、撫將軍府」。按上文五命有「四征中鎮撫軍府、正七命州長史，司馬，司錄」。「中鎮撫軍」是中軍、鎮軍、撫軍三將軍之簡稱，「軍」字不可省，通志衍「將」字，但「軍」字未脫。今據上文補。
〔二四〕掃寇掃難將軍〔武騎〕武威司馬　北史、通典作「掃寇將軍、武騎司馬、掃難將軍、武威司馬」。「武威」上應有「武騎」二字，今據補。
〔二五〕並加使持節大都督其開府又加〔驃騎大將軍侍中其儀同又加〕車騎大將軍散騎常侍　按周制驃騎大將軍例加開府儀同三司，車騎大將軍例加儀同三司。今脫去十二字，變成「其開府又加車騎大將軍」，和制度不合，今據北史、通志補。
