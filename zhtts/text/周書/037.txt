△卷三十七　　列傳第二十九
寇雋　韓褒　趙肅　張軌　李彥　郭彥　裴文舉高賓
寇雋字祖雋，上谷昌平人也。祖讚，魏南雍州刺史。父臻，安遠將軍、郢州刺史。〔一〕
雋性寬雅，幼有識量，好學強記。兄祖訓、祖禮及雋，並有志行。閨門雍睦，白首同居。父亡雖久，而猶於平生所處堂宇，備設帷帳几杖，以時節列拜，垂涕陳薦，若宗廟焉。吉凶之事，必先啟告，遠行往返，亦如之。性又廉恕，不以財利為心。家人曾賣物與人，而剩得絹五匹。〔二〕雋於後知之，乃曰：「惡木之陰，不可暫息；盜泉之水，無容誤飲。得財失行，吾所不取。」遂訪主還之。其雅志如此。
以選為魏孝文帝挽郎，除奉朝請。大乘賊起，燕齊擾亂，〔三〕雋參護軍事東討，以功授員外散騎侍郎，遷尚書左民郎中。以母憂不拜。正光三年，拜輕（騎）〔車〕將軍，〔四〕遷揚烈將軍、司空府功曹參軍，轉主簿。時靈太后臨朝，減食祿官十分之一，造永寧佛寺，令雋典之。資費巨萬，主吏不能欺隱。寺成，又極壯麗。靈太后嘉之，除左軍將軍。孝昌中，朝議以國用不足，乃置鹽池都將，秩比上郡。前後居職者，多有侵隱。乃以雋為之。加龍驤將軍，仍主簿。
永安初，華州民史底與司徒楊椿訟田。長史以下，以椿勢貴，皆言椿直，欲以田給椿。雋曰：「史底窮民，楊公橫奪其地。若欲損不足以給有餘，見使雷同，未敢聞命。」遂以地還史底。孝莊帝後知之，嘉雋守正不撓，即拜司馬，賜帛百匹。其附椿者，咸譴責焉。
二年，出為左將軍、（涼）〔梁〕州刺史。〔五〕民俗荒獷，多為盜賊。雋乃令郡縣立庠序，勸其耕桑，敦以禮讓，數年之中，風俗頓革。梁遣其將曹琰之鎮魏興，繼日版築。琰之屢擾疆埸，邊人患之。雋遣長史杜休道率兵攻克其城，并擒琰之。琰之即梁大將軍景宗之季弟也。〔六〕於是梁人憚焉。屬魏室多故，州又僻遠，梁人知無外援，遂遣大兵頓魏興，志圖攻取。雋撫勵將士，人思效命。梁人知其得眾心也，弗之敢逼。雋在州清苦，不治產業。秩滿，其子等並徒步而還。吏人送雋，留連於道，久之乃得出界。
大統二年，〔七〕東魏授雋洛州刺史，雋因此乃謀歸闕。五年，將家及親屬四百餘口入關，拜祕書監。時軍國草創，墳典散逸，雋始選置令史，抄集經籍，四部群書，稍得周備。加鎮東將軍，封西安縣男，邑二百戶。十七年，除車騎大將軍、儀同三司，加散騎常侍。雋以年老乞骸骨，太祖弗許。遂稱疾篤，不復朝覲。魏恭帝三年，賜姓若口引氏。
孝閔帝踐阼，進爵為子，增邑五百戶。武成元年，進驃騎大將軍、開府儀同三司，增邑并前二千戶。雋年齒雖邁，而志識未衰，教授子孫，必先禮典。世宗尚儒重道，〔八〕特欽賞之，數加恩錫，思與相見。雋不得已，乃入朝。世宗與同席而坐，因顧訪洛陽故事。雋身長八尺，鬚鬢皓然，容止端詳，音韻清朗。帝與之談論，不覺屢為前膝。及雋辭還，帝親執其手曰：「公年德俱尊，朕所欽尚，乞言之事，所望於公。宜數相見，以慰虛想。」以御輿令於帝前乘出。顧謂左右曰：「如此之事，唯積善者可以致之。何止見重於今，亦將傳之萬古。」時人咸以為榮。保定三年卒，時年八十。〔九〕高祖歎惜之，贈本官，加冀定瀛三州諸軍事、冀州刺史，諡曰元。
雋篤於仁義，期功之有孤者，衣食豐約，俱與之同。少為司徒崔光所知，光命其子勵與雋結友。雋每造光，常清言移日。小宗伯盧辯以雋業行俱崇，待以師友之禮。每有閑暇，輒詣雋讌語彌日。恆謂人曰：「不見西安君，煩憂不遣。」其為通人所敬重如此。
子奉，位至儀同三司、大將軍、順陽郡守、洵州刺史、昌國縣公。〔一０〕奉弟顒，少好學，最知名。居喪哀毀。歷官儀同大將軍，掌朝、布憲、典祀下大夫，〔一一〕小納言，濩澤郡公。
韓褒字弘業，其先潁川潁陽人也。徙居昌黎。祖瑰，魏鎮西將軍、平涼郡守，安定郡公。父演，征虜將軍、中散大夫、恆州刺史。
褒少有志尚，好學而不守章句。其師怪而問之。對曰：「文字之間，常奉訓誘。至於商較異同，請從所好。」師因此大奇之。及長，涉獵經史，深沉有遠略。魏建明中，起家奉朝請。加彊弩將軍，遷太中大夫。
屬魏室喪亂，褒避地於夏州。時太祖為刺史，素聞其名，待以客禮。及賀拔岳為侯莫陳悅所害，諸將遣使迎太祖。太祖問以去留之計。褒曰：「方今王室凌遲，海內鼎沸。使君天資英武，恩結士心。賀拔公奄及於難，物情危駭。寇洛自知庸懦，委身而託使君。若總兵權，據有關中之地，此天授也，何疑乎！且侯莫陳悅亂常速禍，乃不乘勝進取平涼，反自遁逃，屯營洛水。〔一二〕斯乃井中蛙耳，使君往必擒之。不世之勳，在斯一舉。時者，難得而易失，誠願使君圖之。」太祖納焉。
太祖為丞相，引褒為錄事參軍，賜姓侯呂陵氏。〔一三〕大統初，遷行臺左丞，賜爵三水縣伯。尋轉丞相府屬，加中軍將軍、銀青光祿大夫。二年，梁人北寇商洛，東魏復侵樊鄧，於是以褒為鎮南將軍、丞相府從事中郎，出鎮淅酈。居二年，徵拜丞相府司馬，進爵為侯。
出為北雍州刺史，加衛大將軍。州帶北山，多有盜賊。褒密訪之，並豪右所為也，而陽不之知，厚加禮遇。謂之曰：「刺史起自書生，安知督盜，所賴卿等共分其憂耳。」乃悉詔桀黠少年素為鄉里患者，署為主帥，分其地界。有盜發而不獲者，以故縱論。於是諸被署者，莫不惶懼。皆首伏曰：「前盜發者，並某等為之。」所有徒侶，皆列其姓名。或亡命隱匿者，亦悉言其所在。褒乃取盜名簿藏之。因大牓州門曰：「自知行盜者，可急來首，即除其罪。盡今月不首者，顯戮其身，籍沒妻子，以賞前首者。」旬日之間，諸盜咸悉首盡。褒取名簿勘之，一無差異。並原其罪，許以自新。由是群盜屏息。入為給事黃門侍郎。九年，遷侍中。
十二年，除都督、西涼州刺史。羌胡之俗，輕貧弱，尚豪富。豪富之家，侵漁小民，同於僕隸。故貧者日削，豪者益富。褒乃悉募貧人，以充兵士，優復其家，蠲免徭賦。又調富人財物以振給之。每西域商貨至，又先盡貧者市之。於是貧富漸均，戶口殷實。十六年，加大都督、涼州諸軍事。魏廢帝元年，轉會州刺史。二年，進位車騎大將軍、儀同三司。尋加驃騎大將軍、開府儀同三司，進爵為公。武成三年，徵拜御伯中大夫。
保定二年，轉司會。三年，出為汾州刺史。州界北接太原，當千里徑。先是齊寇數入，民廢耕桑，前後刺史，莫能防扞。褒至，適會寇來，褒乃不下屬縣。人既不及設備，以故多被抄掠。齊人喜相謂曰：「汾州不覺吾至，先未集兵。今者之還，必莫能追躡我矣。」由是益懈，不為營壘。褒已先勒精銳，伏北山中，分據險阻，邀其歸路。乘其眾怠，縱伏擊之，盡獲其眾。故事，獲生口者，並囚送京師。褒因是奏曰：「所獲賊眾，不足為多。俘而辱之，但益其忿耳。請一切放還，以德報怨。」有詔許焉。自此抄兵頗息。四年，遷河洮封三州諸軍事、〔一四〕河州總管。天和三年，轉鳳州刺史。尋以年老請致仕，詔許之。五年，拜少保。
褒歷事三帝，以忠厚見知。高祖深相敬重，常以師道處之。每入朝見，必有詔令坐，然後始與論政事。〔一五〕七年，卒。贈涇岐燕三州刺史。諡曰貞。子繼伯嗣。
趙肅字慶雍，河南洛陽人也。世居河西。及沮渠氏滅，曾祖武始歸於魏，賜爵金城侯。祖興，中書博士。父申侯，舉秀才，後軍府主簿。
肅早有操行，知名於時。魏正光五年，酈元為河南尹，辟肅為主簿。孝昌中，起家殿中侍御史，加威烈將軍、奉朝請、員外散騎侍郎。尋除直後，轉直寢。永安初，授廷尉（天）平，二年，轉監。後以母憂去職，起為廷尉正。〔一六〕以疾免。久之，授征虜將軍、中散大夫，遷左將軍、太中大夫。東魏天平初，除新安郡守。秩滿，還洛。
大統三年，獨孤信東討，肅率宗人為鄉導。授司州治中，轉別駕。監督糧儲，軍用不匱。太祖聞之，謂人曰：「趙肅可謂洛陽主人也。」七年，加鎮南將軍、金紫光祿大夫、都督，仍別駕。領所部義徒，據守大塢。又兼行臺左丞，東道慰勞。九年，行華山郡事。
十三年，除廷尉少卿。明年元日，當行朝禮，非有封爵者，不得預焉。肅時未有茅土。左僕射長孫儉白太祖請之。太祖乃召肅謂曰：「歲初行禮，豈得使卿不預，然何為不早言也？」於是令肅自選封名。肅曰：「河清乃太平之應，竊所願也。」於是封清河縣子，邑三百戶。十六年，除廷尉卿，加征東將軍。肅久在理官，執心平允。凡所處斷，咸得其情。廉慎自居，不營產業。時人以此稱之。十七年，進位車騎大將軍、儀同三司、散騎常侍，賜姓乙弗氏。
先是，太祖命肅撰定法律。肅積思累年，遂感心疾。去職，卒於家。子正禮，齊王憲府屬、大都督、新安郡守。〔一七〕
時有高平徐招少好法律。發言措筆，常欲辨析秋毫。歷職內外，有當官之譽。從魏孝武入關，為給事黃門侍郎、尚書右丞。時朝廷播遷，典章有闕，至於臺閣軌儀，多招所參定。論者稱之。尋遷侍中、度支尚書。大統初，卒。
張軌字元軌，濟北臨邑人也。父崇，高平令。
軌少好學，志識開朗。初在洛陽，家貧，與樂安孫樹仁為莫逆之友，每易衣而出。以此見稱。永安中，隨爾朱榮擊元顥，除討寇將軍、奉朝請。軌常謂所親曰：「秦雍之間，必有王者。」爾朱氏敗後，遂杖策入關。賀拔岳以軌為記室參軍，典機務。尋轉倉曹，加鎮遠將軍。時穀糴湧貴，或有請貸官倉者。軌曰：「以私害公，非吾宿志。濟人之難，詎得相違。」乃賣所服衣物，糴粟以賑其乏。
及岳被害，太祖以軌為都督，從征侯莫陳悅。悅平，使於洛陽。見領軍斛斯椿，椿曰：「高歡逆謀，已傳行路。人情西望，以日為年。未知宇文何如賀拔也？」軌曰：「宇文公文足經國，武可定亂。至於高識遠度，非愚管所測。」椿曰：「誠如卿言，真可恃也。」太祖為行臺，授軌郎中。魏孝武西遷，除中書舍人，封壽張縣子，邑三百戶，加左將軍、濟州大中正，兼著作佐郎，修起居注。遷給事黃門侍郎，兼吏部郎中。六年，出為河北郡守。在郡三年，聲績甚著。臨人治術，有循吏之美。大統間，宰人者多推尚之。入為丞相府從事中郎，行武功郡事。章武公導出鎮（泰）〔秦〕州，〔一八〕以軌為長史。加撫軍將軍、大都督、通直散騎常侍。魏廢帝元年，進車騎大將軍、儀同三司、散騎常侍。二年，賜姓宇文氏，行南秦州事。魏恭帝二年，徵拜度支尚書，復除隴右府長史。卒於位，時年五十五。諡曰質。軌性清素，臨終之日，家無餘財，唯有素書數百卷。
子肅，世宗初，為宣納上士，轉中外府記室參軍、中山公訓侍讀。早有才名，性頗輕猾，時人比之魏諷。卒以罪考竟終。
李彥字彥士，梁郡下邑人也。祖先之，〔一九〕魏淮南郡守。父靜，南青州刺史。
彥少有節操，好學慕古，為鄉閭之所敬憚。孝昌中，解褐奉朝請，加輕車將軍。從魏孝武入關，兼著作佐郎，修起居注。加寧朔將軍，進號冠軍將軍、中散大夫，遷平東將軍、太中大夫。大統初，除通直散騎侍郎。三年，拜安東將軍、銀青光祿大夫、太保轉太傅長史、儀曹郎中、左民郎中。十二年，省三十六曹為十二部，改授民部郎中，封平陽縣子，邑三百戶。十五年，進號中軍將軍，兼尚書左丞，領選部。大軍東討，加持節、大都督、通直散騎常侍，掌留臺事。魏廢帝初，拜尚書右丞，轉左丞。〔二０〕
彥在尚書十有五載，屬軍國草創，庶務殷繁，留心省閱，未嘗懈怠。斷決如流，略無疑滯。臺閣莫不歎其公勤，服其明察。遷給事黃門侍郎，仍左丞。尋進車騎大將軍、儀同三司，賜姓宇文氏。出為鄜州刺史。彥以東夏未平，固辭州任，詔許之。拜兵部尚書，加驃騎大將軍、開府儀同三司，仍兼著作。六官建，改授軍司馬，進爵為伯。
彥性謙恭，有禮節。雖居顯要，於親黨之間，恂恂如也。輕財重義，好施愛士。時論以此稱之。然素多疾而勤於蒞職，雖沉頓枕席，猶理務不輟，遂至於卒。時年四十六。諡曰敬。
彥臨終遺誡其子等曰：「昔人以窾木為櫝，葛虆為緘，下不亂泉，上不泄臭。此實吾平生之志也。但事既矯枉，恐為世士所譏。今可斂以時服，葬於墝塉之地，忽用明器、芻塗及儀衛等。爾其念之。」朝廷嘉焉，不奪其志。
子昇明嗣。少歷顯職。大象末，太府中大夫、儀同大將軍。
郭彥，太原陽曲人也。其先從宦關右，遂居馮翊。父胤，郡功曹、靈武令。
彥少知名，太祖臨雍州，辟為西曹書佐。尋除開府儀同主簿，轉司空記室、太尉府屬，遷虞部郎中。大統十二年，初選當州首望，統領鄉兵，除帥都督、持節、平東將軍。以居郎官著稱，封龍門縣子，邑三百戶，進大都督，遷車騎大將軍、儀同三司、司農卿。是時，岷州羌酋傍乞鐵匆與鄭五醜等寇擾西服。彥從大將軍宇文貴討平之。魏恭帝元年，除兵部尚書。仍以本兵從柱國于謹南伐江陵。進驃騎大將軍、開府儀同三司，增邑五百戶，進爵為伯。六官建，拜民部中大夫。
孝閔帝踐祚，出為澧州刺史。蠻左生梗，未遵朝憲。至於賦稅，違命者多。聚散無恆，不營農業。彥勸以耕稼，禁共遊獵，〔二一〕民皆務本，家有餘糧。亡命之徒，咸從賦役。先是以澧州糧儲乏少，每令荊州遞送。自彥蒞職，倉庾充實，無復轉輸之勞。
齊南安城主馮顯密遣使歸降，其眾未之知也。柱國宇文貴令彥率兵應接。齊人先令顯率所部送糧南下，彥懼其眾不從命，乃於路邀之。顯因得自拔。其眾果拒戰，彥縱兵奮擊，並虜獲之。以南安無備，即引軍掩襲。顯外兵參軍鄒紹既為彥所獲，因請為鄉導。彥遂夜至城下，令紹詐稱顯歸。門者開門待之，彥引兵而入，遂有其城。俘獲三千餘人。晉公護嘉之，進爵懷德縣公，邑一千戶。以南安懸遠，尋令班師。及秩滿還朝，民吏號泣送彥二百餘里。尋為東道大使，觀省風俗。除蒲州總管府長史，入為工部中大夫。
保定四年，護東討。彥從尉遲迥攻洛陽。迥復令彥與權景宣南出汝潁。及軍次豫州，彥請攻之。景宣以城守既嚴，卒難攻取，將欲南轅，更圖經略。彥以奉命出師，須與大軍相接。若向江畔立功，更非朝廷本意。固執不從，兼畫攻取之計。會其刺史王士良妻弟董遠秀密遣送款，景宣乃從。於是引軍圍之，士良遂出降。仍以彥鎮豫州，增邑六百戶。尋以洛陽班師，亦棄而不守。屬純州刺史樊舍卒，其地既東接陳境，俗兼蠻左，初喪州將，境內騷然。朝議以彥威信著於東南，便令鎮撫。彥至，吏人畏而愛之。
天和元年，除益州總管府長史，轉隴右總管府長史。四年，卒於位。贈小司空、宜鄜丹三州刺史。
裴文舉字道裕，河東聞喜人也。祖秀業，魏中散大夫、天水郡守，贈平州刺史。
父邃，性方嚴，為州里所推挹。解褐散騎常侍、奉車都尉，累遷諫議大夫、司空從事中郎。大統三年，東魏來寇，邃乃糾合鄉人，分據險要以自固。時東魏以正平為東雍州，遣其將司馬恭鎮之。每遣間人，扇動百姓。邃密遣都督韓僧明入城，喻其將士，即有五百餘人，許為內應。期日未至，恭知之，乃棄城夜走。因是東雍遂內屬。及李弼略地東境，邃為之鄉導，多所降下。太祖嘉之，特賞衣物，封澄城縣子，邑三百戶，進安東將軍、銀青光祿大夫，加散騎常侍、太尉府司馬，除正平郡守。尋卒官。贈儀同三司、定州刺史。
文舉少忠謹，涉獵經史。大統十年，起家奉朝請，遷丞相府墨曹參軍。時太祖諸子年幼，盛簡賓友。文舉以選與諸公子遊，雅相欽敬，未嘗戲狎。遷威烈將軍、著作郎、中外府參軍事。魏恭帝二年，賜姓賀蘭氏。孝閔帝踐阼，襲爵澄城縣子。
齊公憲初開幕府，以文舉為司錄。世宗初，累遷帥都督、寧遠將軍、大都督。及憲出鎮劍南，復以文舉為益州總管府中郎。武成二年，就加使持節、車騎大將軍、儀同三司。蜀土沃饒，商販百倍。或有勸文舉以利者，文舉答之曰：「利之為貴，莫若安身。身安則道隆，非貨之謂。是以不為，非惡財也。」憲矜其貧窶，每欲資給之。文舉恆自謙遜，辭多受少。
保定三年，遷絳州刺史。邃之往正平也，〔二二〕以廉約自守，每行春省俗，單車而已。及文舉臨州，一遵其法。百姓美而化之。總管韋孝寬特相欽重，每與談論，不覺膝前於席。天和初，進驃騎大將軍、開府儀同三司。尋為孝寬柱國府司馬。六年，入為司憲中大夫，進爵為公，〔二三〕增邑通前一千戶。俄轉軍司馬。建德二年，又增邑七百戶。
文舉少喪父，其兄又在山東，唯與弟璣幼相訓養，友愛甚篤。璣又早亡，文舉撫視遺孤，逾於己子。時人以此稱之。初，文舉叔父季和為曲沃令，卒於聞喜川，而叔母韋氏卒於正平縣。屬東西分隔，韋氏墳壟在齊境。及文舉在本州，每加賞募。齊人感其孝義，潛相要結，以韋氏柩西歸，竟得合葬。
六年，除南青州刺史。宣政元年，卒於位。子冑嗣。官至大都督，早卒。
時有高賓者，歷官內外，亦以幹用見稱。
賓，渤海修人也。其先因官北邊，遂沒於遼左。祖暠，以魏太和初，自遼東歸魏。官至安定郡守、衛尉卿。父季安，〔二四〕撫軍將軍、兗州刺史。
賓少聰穎，有文武幹用。仕東魏，歷官至龍驤將軍、諫議大夫、立義都督。同列有忌其能者，譖之於齊神武。賓懼及於難，大統六年，乃棄家屬，間行歸闕。太祖嘉之，授安東將軍、銀青光祿大夫。稍遷通直散騎常侍、撫軍將軍、大都督。世宗初，除咸陽郡守。政存簡惠，甚得民和。世宗聞其能，賜田園於郡境。賓既羈旅歸國，親屬在齊，常慮見疑，無以取信。乃於所賜田內，多蒔竹木，盛構堂宇，并鑿池沼以環之，有終焉之志。朝廷以此知無貳焉。加使持節、車騎大將軍、儀同三司、散騎常侍，賜姓獨孤氏。
武成元年，除御正下大夫，兼小載師，出為益州總管府長史。保定初，徵拜計部中大夫，治中外府從事中郎，賜爵武陽縣伯。賓敏於從政，果敢決斷，案牘雖繁，綽有餘裕。轉太府中大夫、齊公憲府長史。天和二年，除鄀州諸軍事、鄀州刺史，進位驃騎大將軍、開府儀同三司，治襄州總管府司錄。六年，卒於州。時年六十八。子熲，為隋文帝佐命。開皇中，贈賓禮部尚書、武陽公。諡曰簡。
又有安定燎允，本姓牛氏，〔二五〕亦有器幹，知名於時。歷官侍中、驃騎大將軍、開府儀同三司、工部尚書、臨涇縣公，賜姓宇文氏。失其事，故不為傳。允子弘，博學洽聞。宣政中，內史下大夫、儀同大將軍。大象末，復姓牛氏。
史臣曰：寇雋委質兩朝，以儒素見重。韓褒奉事三帝，以忠厚知名。趙肅平允當官。張軌循良播美。李彥譽流省閤。郭彥信著蠻陬。歷官外內，〔二六〕並當時之選也。文舉之在絳州，世載清德。辭多受少，有廉讓之風焉。〔二七〕
校勘記
〔一〕　父臻安遠將軍郢州刺史　魏書卷四二寇讚附子臻傳作「遷建威將軍、郢州刺史」。漢魏南北朝墓誌集釋寇臻墓誌（圖版二０六）稱臻以沘陽鎮將「遷假節建威將軍、鑒安遠府諸軍事、郢州刺史」。同書寇遵考墓誌（圖版三六三）云：「祖臻，〈馬龍〉（即龍）驤將軍、監安遠府諸軍事、幽郢二州刺史。」據寇臻墓誌，「〈馬龍〉驤將軍、幽州刺史」是贈官。這裏所云「安遠將軍」，據墓誌乃是「鑒（監）安遠府諸軍事」，其本號是建威將軍。或前任郢州刺史的軍號是安遠將軍，其軍府為安遠府，寇臻乃是以本將軍監府事。魏書卷一一三官氏志安遠將軍是第四品，建威將軍是從第四品下階，所以沒有逕授安遠，當是班階未到，不能驟遷之故。據此，傳作「安遠將軍」微誤。
〔二〕　而剩得絹五匹　北史卷二七寇讚附孫雋傳作「而利得絹一匹」。
〔三〕　大乘賊起燕齊擾亂　北史本傳「齊」作「趙」。按大乘教徒起義在冀州，作「趙」是。
〔四〕　拜輕（騎）〔車〕將軍　宋本、南本、局本「騎」作「車」。按魏書卷一一三官氏志輕車將軍在從第五品，無「輕騎」。今據改。
〔五〕　出為左將軍（涼）〔梁〕州刺史　宋本及北史本傳「涼」作「梁」。按下文云：「梁遣其將曹琰之鎮魏興，繼日版築。琰之屢擾疆埸。」魏興與梁州近，故能「屢擾疆埸」，若是涼州，不應涉及魏興。作「梁」是，今據改。
〔六〕　梁大將軍景宗　北史本傳「將」下無「軍」字。張森楷云：「景宗未嘗為大將軍，此非實錄。」按「軍」字疑衍。
〔七〕　大統二年　宋本和北史傳「二」作「三」。
〔八〕　世宗尚儒重道　宋本及北史本傳「道」作「德」。
〔九〕　時年八十　北史本傳作「八十二」。
〔一０〕子奉位至儀同三司大將軍順陽郡守洵州刺史昌國縣公　漢魏南北朝墓誌集釋有寇奉叔墓誌（圖版三六二），奉叔即奉，傳當是雙名單稱。誌稱奉叔周時終官和隋初贈官都是儀同大將軍。按卷六武帝紀建德四年十月改「儀同三司為儀同大將軍」，是周末已無儀同三司之號。且大將軍亦決無加儀同三司之理。這裏「三司」二字衍。又傳稱洵州刺史，據誌則奉叔初官洵州贊治兼司馬，後遷別駕、長史。據卷四四泉企傳巴州改洵州後，其刺史仍是自稱巴州刺史之蠻帥杜清和。傳之刺史或為長史之誤。又誌稱奉叔由昌國縣男，進封子、伯，未嘗封公。碑誌於父祖官爵，類多夸飾，而此乃低於本傳。當是唐初修史所據，乃唐時後人所上家狀之類，墓誌乃隋時所撰，距奉叔之死不久，尚難增高官爵，所述當得其實。
〔一一〕奉弟顒至歷官儀同大將軍掌朝布憲典祀下大夫　漢魏南北朝墓誌集釋（圖版三六三）有寇遵考墓誌，遵考即顒。誌記歷官略有異同，遵考曾官鄉伯、司成、典祀等中大夫，則非終於下大夫。其最終官為「翊師大將軍扶風郡守」。隋志卷二八百官志翊師將軍在正六品，當是隋初改制，以儀同大將軍轉。
〔一二〕屯營洛水　按卷一文帝紀稱侯莫陳悅「屯兵永洛」，「永洛」乃「水洛」之訛。此「洛水」疑亦是「水洛」誤倒。
〔一三〕賜姓侯呂陵氏　元和姓纂緝本卷六、通志氏族略五、古今姓氏書辨證卷二二「侯」作「俟」。然北史卷九八高車傳見侯呂鄰部，蠕蠕傳見豆崙可汗妻侯呂陵氏。北朝胡姓考呂氏條引孝文弔比干文碑碑陰有「俟呂阿倪」，以為「當以比干碑為正」。
〔一四〕遷河洮封三州諸軍事　按封州不見地志，疑誤。
〔一五〕然後始與論政事　宋本及北史卷七０韓褒傳「然」下無「後」字。按唐時「然始」連文，乃習用語法，疑「後」字乃後人妄加。
〔一六〕永安初授廷尉（天）平二年轉監後以母憂去職起為廷尉正　張森楷云：「『天』字衍，『平』字屬廷尉為句，是官名。平卑於監，故二年轉監。設如本文，則已為廷尉矣，安得轉監！且其時未仕東魏，又安得於天平二年轉監也。『天』字誤衍無疑」。按魏書卷一一三官氏志第六品有廷尉正、監、評，和趙肅歷官相合。且下文又云：「東魏天平初，除新安郡守。」如果上文已紀天平二年歷官，下文不得云「天平初」。張說是，今據刪。
〔一七〕子正禮齊王憲府屬大都督新安郡守　北史本傳作「子軌」，在周只是「蔡王引為記室」，或非一人。
〔一八〕章武公導出鎮（泰）〔秦〕州　局本和北史卷七０張軌傳「泰」作「秦」。局本當依北史改。按卷一０宇文導傳，導是秦州刺史，「泰」字誤，今據改。
〔一九〕祖先之　北史卷七０李彥傳「先」作「光」。
〔二０〕拜尚書右丞轉左丞　「右」原作「左」。諸本及北史本傳，冊府卷四六七都作「右」。殿本刻誤，今逕改。
〔二一〕禁共遊獵　宋本「共」作「其」，兩通。
〔二二〕邃之往正平也　北史卷三八裴文舉傳「往」作「任」，較長。
〔二三〕進爵為公　北史本傳「公」作「伯」。
〔二四〕父季安　北史卷七二高熲傳「季」作「孝」。
〔二五〕又有安定燎允本姓牛氏　隋書卷四九牛弘傳云：「本姓燎氏……父允，魏侍中、工部尚書、臨涇公，賜姓為牛氏。」北史卷七二牛弘傳大體採周書之說，以為「本姓牛氏」，但訛「允」為「元」，「燎」為「遼」。
〔二六〕歷官外內　宋本、南本、北本、汲本「外」都作「出」。張元濟云「傳三六（即卷四四）陽雄傳『任兼出內』」，以為「外」字誤。按卷三０竇熾附兄子毅傳（宋本）有「任兼出納」語，北史卷六一本傳作「出內」。卷三七傳論稱傳中諸人「歷官出內」，北史卷七０傳論前半即採周書此傳論作「出納」。「納」疑是「內」之訛。這裏自應作「出內」。但「出內」也即是「外內」之意，今不回改。
〔二七〕有廉讓之風焉　宋本、南本、北本、汲本「焉」字下注「附高賓傳缺」。殿本考證云：「按賓乃附傳，不必有贊，今削之。
