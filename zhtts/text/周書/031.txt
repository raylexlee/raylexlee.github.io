△卷三十一　　列傳第二十三
〔一〕韋孝寬　韋敻　梁士彥
韋叔裕字孝寬，京兆杜陵人也，少以字行。世為三輔著姓。祖直善，〔二〕魏馮翊、扶風二郡守。父旭，武威郡守。建義初，為大行臺右丞，加輔國將軍、雍州大中正。永安二年，拜右將軍、南（幽）〔豳〕州刺史。〔三〕時氐賊數為抄竊，旭隨機招撫，並即歸附。尋卒官。贈司空、冀州刺史，諡曰文惠。
孝寬沉敏和正，涉獵經史。〔四〕弱冠，屬蕭寶夤作亂關右，乃詣闕，請為軍前驅。朝廷嘉之，即拜統軍。隨馮翊公長孫承業西征，每戰有功。拜國子博士，行華（陰）〔山〕郡事。〔五〕屬侍中楊侃為大都督，出鎮潼關，引孝寬為司馬。侃奇其才，以女妻之。永安中，授宣威將軍、給事中，尋賜爵山北縣男。普泰中，以都督從荊州刺史源子恭鎮襄城，〔六〕以功除（浙）〔析〕陽郡守。〔七〕時獨孤信為新野郡守，（司）〔同〕荊州，〔八〕與孝寬情好款密，政術俱美，荊部吏人，號為聯璧。孝武初，以都督鎮城。
文帝自原州赴雍州，命孝寬隨軍。及剋潼關，即授弘農郡守。從擒竇泰，兼左丞，節度宜陽兵馬事。仍與獨孤信入洛陽城守。復與宇文貴、怡峰應接潁州義徒，破東魏將任祥、堯雄於潁川。孝寬又進平樂口，下豫州，獲刺史馮邕。又從戰於河橋。時大軍不利，邊境騷然，乃令孝寬以大將軍行宜陽郡事。〔九〕尋遷南兗州刺史。
是歲，東魏將段琛、堯傑復據宜陽，遣其（揚）〔陽〕州刺史牛道恆扇誘邊民。〔一０〕孝寬深患之，乃遣諜人訪獲道恆手跡，令善學書者偽作道恆與孝寬書，論歸款意，又為落燼燒跡，若火下書者，還令諜人送於琛營。〔一一〕琛得書，果疑道恆，其所欲經略，皆不見用。孝寬知其離阻，日出奇兵掩襲，〔一二〕擒道恆及琛等，崤、澠遂清。
大統五年，進爵為侯。八年，轉晉州刺史，尋移鎮玉壁，兼攝南汾州事。先是山胡負險，屢為劫盜，孝寬示以威信，州境肅然。進授大都督。
十二年，齊神武傾山東之眾，志圖西入，以玉壁衝要，先命攻之。連營數十里，至於城下，乃於城南起土山，欲乘之以入。當其山處，城上先有兩高樓。孝寬更縛木接之，命極高峻，多積戰具以禦之。齊神武使謂城中曰：「縱爾縛樓至天，我會穿城取爾。」遂於城南鑿地道。又於城北起土山，攻具，晝夜不息。〔一三〕孝寬復掘長塹，要其地道，仍飭戰士屯塹。城外每穿至塹，戰士即擒殺之。又於塹外積柴貯火，敵人有伏地道內者，便下柴火，以皮韛吹之。吹氣一衝，〔一四〕咸即灼爛。城外又造攻車，車之所及，莫不摧毀。雖有排楯，莫之能抗。孝寬乃縫布為縵，隨其所向則張設之。布既懸於空中，其車竟不能壞。城外又縛松於竿，〔一五〕灌油加火，規以燒布，并欲焚樓。孝寬復長作鐵鉤，利其鋒刃，火竿來，以鉤遙割之，松麻俱落。外又於城四面穿地，作二十一道，分為四路，於其中各施梁柱，作訖，以油灌柱，放火燒之，柱折，城並崩壞。孝寬又隨崩處豎木柵以扞之，敵不得入。城外盡其攻擊之術，孝寬咸拒破之。
神武無如之何，乃遣倉曹參軍祖孝徵謂曰：「未聞救兵，何不降也？」孝寬報云：「我城池嚴固，兵食有餘，攻者自勞，守者常逸。豈有旬朔之間，已須救援。適憂爾眾有不反之危。孝寬關西男子，必不為降將軍也。」俄而孝徵復謂城中人曰：「韋城主受彼榮祿，或復可爾，自外軍士，何事相隨入湯火中耶。」乃射募格於城中云：「能斬城主降者，拜太尉，封開國郡公，邑萬戶，賞帛萬疋。」孝寬手題書背，反射城外云：「若有斬高歡者，一依此賞。」孝寬弟子遷，先在山東，又鎖至城下，臨以白刃，云若不早降，便行大戮。孝寬慷慨激揚，略無顧意。士卒莫不感勵，人有死難之心。
神武苦戰六旬，傷及病死者十四五，智力俱困，因而發疾。其夜遁去。後因此忿恚，遂殂。魏文帝嘉孝寬功，令殿中尚書長孫紹遠、左丞王悅至玉壁勞問，授驃騎大將軍、開府儀同三司，進爵建忠郡公。
廢帝二年，為雍州刺史。先是，路側一里置一土候，經雨頹毀，每須修之。自孝寬臨州，乃勒部內當候處植槐樹代之。既免修復，行旅又得庇廕。周文後見，怪問知之，曰：「豈得一州獨爾，當令天下同之。」於是令諸州夾道一里種一樹，十里種三樹，百里種五樹焉。
恭帝元年，以大將軍與燕國公于謹伐江陵，平之，以功封穰縣公。還，拜尚書右僕射，賜姓宇文氏。（二）〔三〕年，周文北巡〔一六〕，命孝寬還鎮玉壁。周孝閔帝踐阼，拜小司徒。明帝初，參麟趾殿學士，考校圖籍。
保定初，以孝寬立勳玉壁，遂於玉壁置勳州，仍授勳州刺史。齊人遣使至玉壁，求通互市。晉公護以其相持日久，絕無使命，一日忽來求交易，疑別有故。又以皇姑、皇世母先沒在彼，因其請和之際，或可致之。遂令司門下大夫尹公正至玉壁，共孝寬詳議。孝寬乃於郊盛設供帳，令公正接對使人，兼論皇家親屬在東之意。使者辭色甚悅。〔一七〕時又有汾州胡抄得關東人，孝寬復放東還，並致書一牘，具陳朝廷欲敦鄰好。遂以禮送皇姑及護母等。
孝寬善於撫御，能得人心。所遣間諜入齊者，皆為盡力。亦有齊人得孝寬金貨，遙通書疏。故齊動靜，朝廷皆先知。時有主帥許盆，孝寬托以心膂，令守一戍。盆乃以城東入。孝寬怒，遣諜取之，俄而斬首而還。其能致物情如此。
汾州之北，離石以南，悉是生胡，抄掠居人，阻斷河路。孝寬深患之。而地入於齊，無方誅剪。欲當其要處，置一大城。乃於河西徵役徒十萬，甲士百人，遣開府姚岳監築之。岳色懼，以兵少為難。孝寬曰：「計成此城，十日即畢。既去晉州四百餘里，一日創手，二日偽境始知；設令晉州徵兵，二日方集；謀議之間，自稽三日；計其軍行，二日不到。我之城隍，足得辦矣。」乃令築之。齊人果至南首，疑有大軍，乃停留不進。其夜，又令汾水以南，傍介山、稷山諸村，所在縱火。齊人謂是軍營，遂收兵自固。版築克就，卒如其言。〔一八〕
四年，進位柱國。時晉公護將東討，孝寬遣長史辛道憲啟陳不可，護不納。既而大軍果不利。後孔城遂陷，宜陽被圍。孝寬乃謂其將帥曰：「宜陽一城之地，未能損益。然兩國爭之，勞師數載。彼多君子，寧乏謀猷。若棄崤東，來圖汾北，我之疆界，必見侵擾。今宜於華谷及長秋速築城，以杜賊志。脫其先我，圖之實難。」於是畫地形，具陳其狀。晉公護令長史叱羅協謂使人曰：「韋公子孫雖多，數不滿百。汾北築城，遣誰固守？」事遂不行。天和五年，進爵鄖國公，增邑通前一萬戶。
是歲，齊人果解宜陽之圍，經略汾北，遂築城守之。其丞相斛律明月至汾東，請與孝寬相見。明月云：「宜陽小城，久勞戰爭。今既入彼，欲於汾北取償，幸勿怪也。」孝寬答曰：「宜陽彼之要衝，汾北我之所棄。我棄彼圖，取償安在？且君輔翼幼主，位重望隆，理宜調陰陽，撫百姓，焉用極武窮兵，搆怨連禍！且滄、瀛大水，千里無煙，復欲使汾、晉之間，橫屍暴骨？苟貪尋常之地，塗炭疲弊之人，竊為君不取。」
孝寬參軍曲巖頗知卜筮，謂孝寬曰：「來年，東朝必大相殺戮。」孝寬因令巖作謠歌曰：「百升飛上天，明月照長安。」百升，斛也。又言：「高山不摧自崩，槲樹不扶自豎。」令諜人多齎此文，遺之於鄴。祖孝徵既聞，更潤色之，明月竟以此誅。
建德之後，武帝志在平齊。孝寬乃上疏陳三策。其第一策曰：
臣在邊積年，頗見間隙，不因際會，難以成功。是以往歲出軍，徒有勞費，功績不立，由失機會。何者？長淮之南，舊為沃土，陳氏以破亡餘燼，猶能一舉平之。齊人歷年赴救，喪敗而反，內離外叛，計盡力窮。傳不云乎：「讎有釁焉，不可失也。」今大軍若出軹關，方軌而進，兼與陳氏共為掎角；并令廣州義旅，出自三鳥；又募山南驍銳，沿河而下；復遣北山稽胡絕其并、晉之路。凡此諸軍，仍令各募關、河之外勁勇之士，厚其爵賞，使為前驅。岳動川移，雷駭電激，百道俱進，並趨虜庭。必當望旗奔潰，所向摧殄。一戎大定，實在此機。
其第二策曰：
若國家更為後圖，未即大舉，宜與陳人分其兵勢。三鳥以北，萬春以南，廣事屯田，預為貯積。募其驍悍，立為部伍。彼既東南有敵，戎馬相持，我出奇兵，破其疆埸。彼若興師赴援，我則堅壁清野，待其去遠，還復出師。常以邊外之軍，引其腹心之眾。我無宿舂之費，彼有奔命之勞。一二年中，必自離叛。且齊氏昏暴，政出多門，鬻獄賣官，唯利是視，荒淫酒色，忌害忠良。闔境熬然，不勝其弊。以此而觀，覆亡可待。然後乘間電掃，事等摧枯。
其第三策曰：
竊以大周土宇，跨據關、河，蓄席卷之威，持建瓴之勢。太祖受天明命，與物更新，是以二紀之中，大功克舉。南清江、漢，西龕巴、蜀，塞表無虞，河右底定。唯彼趙、魏，獨為榛梗者，正以有事三方，未遑東略。遂使漳、滏遊魂，更存餘晷。昔勾踐亡吳，尚期十載；武王取亂，猶煩再舉。今若更存遵養，且復相時，臣謂宜還崇鄰好，申其盟約。安人和眾，通商惠工，蓄銳養威，觀釁而動。斯則長策遠馭，坐自兼并也。
書奏，武帝遣小司寇淮南公元（衛）〔偉〕、〔一九〕開府伊婁謙等重幣聘齊。爾後遂大舉，再駕而定山東，卒如孝寬之策。
孝寬每以年迫懸車，屢請致仕。帝以海內未平，優詔弗許。至是復稱疾乞骸骨。帝曰：「往已面申本懷，何煩重請也。」
五年，帝東伐，過幸玉壁。觀禦敵之所，深歎羨之，移時乃去。孝寬自以習練齊人虛實，請為先驅。帝以玉壁要衝，非孝寬無以鎮之，乃不許。及趙王招率兵出稽胡，與大軍掎角，乃敕孝寬為行軍總管，圍守華谷以應接之。孝寬克其四城。武帝平晉州，復令孝寬還舊鎮。
及帝凱還，復幸玉壁。從容謂孝寬曰：「世稱老人多智，善為軍謀。然朕唯共少年，一舉平賊。公以為何如？」孝寬對曰：「臣今衰耄，唯有誠心而已。然昔在少壯，亦曾輸力先朝，以定關右。」帝大笑曰：「實如公言。」乃詔孝寬隨駕還京。拜大司空，出為延州總管，進位上柱國。
大象元年，除徐兗等十一州十五鎮諸軍事、徐州總管。又為行軍元帥，狥地淮南。乃分遣杞公宇文亮攻黃城，郕公梁士彥攻廣陵，孝寬率眾攻壽陽，並拔之。初孝寬到淮南，所在皆密送誠款。然彼五門，尤為險要，陳人若開塘放水，即津濟路絕。孝寬遽令分兵據守之。陳刺史吳文育果遣決堰，〔二０〕已無及。於是陳人退走，江北悉平。
軍還，至豫州，宇文亮舉兵反，潛以數百騎襲孝寬營。時亮圉官茹寬密白其狀，〔二一〕孝寬有備。亮不得入，遁走，孝寬追獲之。詔以平淮南之功，別封一子滑國公。
及宣帝崩，隋文帝輔政，時尉遲迥先為相州總管，詔孝寬代之。又以小司徒叱列長釜為相州刺史，〔二二〕先令赴鄴。孝寬續進，至朝歌，迥遣大都督賀蘭貴齎書候孝寬。孝寬留貴與語以察之，疑其有變，遂稱疾徐行。又使人至相州求醫藥，密以伺之。既到湯陰，逢長釜奔還。孝寬兄子魏郡守藝又棄郡南走。孝寬審訐其狀，乃馳還。所經橋道，皆令毀撤，驛馬悉擁以自隨。又勒（騎）〔驛〕將曰：〔二三〕「蜀公將至，可多備餚酒及芻粟以待之。」迥果遣儀同梁子康將數百騎追孝寬，驛司供設豐厚，所經之處，皆輒停留，由是不及。
時或勸孝寬，以為洛京虛弱，素無守備，河陽鎮防，悉是關東鮮卑，迥若先往據之，則為禍不小。乃入保河陽。河陽城內舊有鮮卑八百人，家並在鄴，見孝寬輕來，謀欲應迥。孝寬知之，遂密造東京官司，詐稱遣行，分人詣洛陽受賜。既至洛陽，並留不遣。因此離解，其謀不成。
六月，詔發關中兵，以孝寬為元帥東伐。七月，軍次河陽。迥所署儀同薛公禮等圍逼懷州，孝寬遣兵擊破之。進次懷縣永〔橋〕城（橋）之東南。〔二四〕其城既在要衝，雉堞牢固，迥已遣兵據之。諸將士以此城當路，請先攻取。孝寬曰：「城小而固，若攻而不拔，損我兵威。今破其大軍，此亦何能為也。」於是引軍次于武陟，大破迥子惇，惇輕騎奔鄴。軍次於鄴西門豹祠之南。迥自出戰，又破之。迥窮迫自殺。兵士在小城中者，盡坑於遊豫園。諸有未服，皆隨機討之，關東悉平。十月，凱還京師。十一月薨，時年七十二。贈太傅、十二州諸軍事、雍州牧。諡曰襄。
孝寬在邊多載，屢抗強敵。所有經略，布置之初，人莫之解；見其成事，方乃驚服。雖在軍中，篤意文史，政事之餘，每自披閱。末年患眼，猶令學士讀而聽之。又早喪父母，事兄嫂甚謹。所得俸祿，不入私房。親族有孤遺者，必加振贍。朝野以此稱焉。長子諶年已十歲，魏文帝欲以女妻之。孝寬辭以兄子世康年長。帝嘉之，遂以妻世康。孝寬有六子，總、壽、霽、津知名。
韋敻字敬遠。〔二五〕志尚夷簡，澹於榮利。弱冠，被召拜雍州中從事，非其好也，遂謝疾去職。前後十見徵辟，皆不應命。屬太祖經綸王業，側席求賢，聞敻養高不仕，虛心敬悅，遣使辟之，備加禮命。雖情諭甚至，而竟不能屈。彌以重之，亦弗之奪也。所居之宅，枕帶林泉，敻對翫琴書，蕭然自樂。〔二六〕時人號為居士焉。至有慕其閑素者，或載酒從之，敻亦為之盡歡，接對忘倦。
明帝即位，禮敬逾厚。乃為詩以貽之曰：「六爻貞遯世，三辰光少微。潁陽讓逾遠，滄州去不歸。香動秋蘭佩，風飄蓮葉衣。坐石窺仙洞，乘槎下釣磯。嶺松千仞直，巖泉百丈飛。聊登平樂觀，遠望首陽薇。〔二七〕詎能同四隱，來參余萬機。」敻答帝詩，願時朝謁。帝大悅，敕有司日給河東酒一斗，號之曰逍遙公。
時晉公護執政，廣營第宅。嘗召敻至宅，訪以政事。敻仰視其堂，徐而歎曰：「酣酒嗜音，峻宇雕牆，有一於此，未或弗亡。」護不悅。有識者以為知言。
陳遣其尚書周弘正來聘，素聞敻名，請與相見。朝廷許之。弘正乃造敻，談謔盈日，恨相遇之晚。後請敻至賓館，敻〔不〕時赴〔二八〕。弘正仍贈詩曰：「德星猶未動，真車詎肯來。」其為時所欽挹如此。
武帝嘗與敻夜宴，大賜之縑帛，令侍臣數人負以送出。敻唯取一疋，示承恩旨而已。帝以此益重之。孝寬為延州總管，敻至州與孝寬相見。將還，孝寬以所乘馬及轡勒與敻。敻以其華飾，心弗欲之。笑謂孝寬曰：「昔人不棄遺簪墜履者，惡與之同出，不與同歸。吾雖不逮前烈，然捨舊錄新，亦非吾志也。」於是乃乘舊馬以歸。
武帝又以佛、道、儒三教不同，詔敻辨其優劣。敻以三教雖殊，同歸於善，其跡似有深淺，其致理殆無等級。〔二九〕乃著三教序奏之。帝覽而稱善。時宣帝在東宮，亦遺敻書，并令以帝所乘馬迎之，問以立身之道。敻對曰：「傳不云乎，儉為德之恭，侈為惡之大。欲不可縱，志不可滿。並聖人之訓也，願殿下察之。」
敻子瓘行隨州刺史，因疾物故，孝寬子總復於并州戰歿。一日之中，凶問俱至。家人相對悲慟，而敻神色自若。謂之曰：「死生命也，去來常事，亦何足悲。」援琴撫之如舊。
敻又雅好名義，虛襟善誘。雖耕夫牧豎有一介可稱者，皆接引之。特與族人處玄及安定梁曠為放逸之友。少愛文史，留情著述，手自抄錄數十萬言。晚年虛靜，唯以體道會真為務。舊所製述，咸削其藁，故文筆多並不存。
建德中，敻以年老，預戒其子等曰：「昔士安以蘧蒢束體，王孫以布囊繞尸，二賢高達，非庸才能繼。吾死之日，可斂舊衣，勿更新造。使棺足周尸，牛車載柩，墳高四尺，壙深一丈。其餘煩雜，悉無用也。朝晡奠食，於事彌煩，吾不能頓絕汝輩之情，可朔望一奠而已。仍薦素蔬，勿設牲牢。親友欲以物弔祭者，並不得為受。吾常恐臨終恍惚，故以此言預戒汝輩。瞑目之日，勿違吾志也。」
宣政元年二月，卒於家，時年七十七。武帝遣使祭，賻賵有加。其喪制葬禮，諸子等並遵其遺戒。子世康。
梁士彥字相如，〔三０〕安定烏氏人也。少任俠，好讀兵書，頗涉經史。周武帝將平東夏，聞其勇決，自扶風郡守除為九曲鎮將，進位上開府，封建威縣公。齊人甚憚之。
後以熊州刺史從武帝拔晉州，進位大將軍，除晉州刺史。及帝還，齊後主親攻圍之，樓堞皆盡，短兵相接。士彥慷慨自若，謂將士曰：「死在今日，吾為爾先。」於是勇猛齊奮，號聲動天，無不一當百。齊兵少卻，乃令妻及軍人子女晝夜修城，〔三一〕三日而就。武帝大軍亦至，〔三二〕齊師圍解。士彥見帝，捋帝鬚泣，帝亦為之流涕。時帝欲班師，士彥叩馬諫，帝從之。執其手曰：「朕有晉州，為平齊之基，宜善守之。」及齊平，封郕國公，位上柱國、〔三三〕雍州總管。〔三四〕宣帝即位，除徐州總管。與烏丸軌禽陳將吳明徹、裴忌於呂梁，〔三五〕略定淮南地。
隋文帝作相，轉亳州總管。尉遲迥反，為行軍總管，及韋孝寬擊之。令家僮梁默等為前鋒，士彥繼之，所當皆破。
及迥平，除相州刺史。深見忌，乃代還京師。閑居無事，恃功懷怨，與宇文忻、劉昉等謀反。將率僮僕，候上享廟之際以發機。復欲於蒲州起事，略取河北，捉黎陽關，塞河陽路，劫調布為牟甲，募盜賊為戰士。其甥裴通知而奏之。帝未發其事，授晉州刺史，欲觀其志。士彥欣然謂昉等曰：「天也！」又請儀同薛摩兒為長史，帝從之。後與公卿朝謁，帝令執士彥、忻、昉等於行間。詰之狀，猶不伏，捕薛摩兒至，對之。摩兒具論始末，云第二子剛垂泣苦諫，第三子叔諧曰「作猛獸須成班」。士彥失色，顧曰：「汝殺我！」於是伏誅。年七十二。
有子五人。操字孟德，位上開府、義鄉縣公，早卒。剛字永固，位大將軍、〔三六〕通政縣公、涇州刺史。以諫父獲免，徙瓜州。叔諧坐士彥誅。
梁默者，士彥之蒼頭也，驍武絕人。士彥每從征伐，常與默陷陣。仕周，位開府。開皇末，以行軍總管從楊素征突厥，進位大將軍。又從平楊諒，授柱國。大業五年，從煬帝征吐谷渾，力戰死之。贈光祿大夫。
校勘記
〔一〕　卷三十一　按此卷缺，後人以北史補，韋敻、梁士彥兩傳疑本是附傳。
〔二〕　祖直善　諸本「善」都作「喜」。殿本當是據北史卷六四韋孝寬傳改。
〔三〕　拜右將軍南（幽）〔豳〕州刺史　張森楷云：「『幽』當作『豳』，據下之『氐賊抄竊』，氐不得在幽州也。」按南豳州不見魏書地形志，但見於卷五八楊播附弟椿傳、卷五九蕭寶夤傳，知魏末有此州。楊氏隋志考證卷一有考。張說是，今據改。
〔四〕　涉獵經史　通志卷一五七韋孝寬傳，下有「年十五，便有壯志，善籌算，識者稱之」十四字，不見北史，可能是傳本北史脫去，也可能是周書原文。
〔五〕　行華（陰）〔山〕郡事　宋本和北史本傳「陰」作「山」。按魏書卷一０六下地形志下華州華山郡領華陰縣，華陰不是郡名。今據改。
〔六〕　從荊州刺史源子恭鎮襄城　北史本傳「襄」作「穰」。按荊州治穰城（魏書卷一０六下地形志下），疑作「穰」是，但襄城也屬荊州，分兵出鎮，也有可能，今不改。
〔七〕　以功除（浙）〔析〕陽郡守　宋本「浙」作「析」。二張皆以為「浙」字誤。張元濟云：「析陽郡屬析州，見魏書地形志（卷一０六下）。」按張說是，今據改。
〔八〕　時獨孤信為新野郡守（司）〔同〕荊州　宋本、汲本、局本「司」作「同」。殿本考證云：「北史云『同隸荊州』，『司』字疑『同』字之訛，并脫一『隸』字。」按『司』字不可通，今據改。
〔九〕　乃令孝寬以大將軍行宜陽郡事　北史本傳「大」作「本」。按孝寬這時名位尚低，似不能即授大將軍，疑當作「本」。
〔一０〕遣其（揚）〔陽〕州刺史牛道恆扇誘邊民　通鑑卷一五八「揚」作「陽」。按陽州治宜陽（見魏書卷一０六中地形志中）。本傳上云「段琛、堯傑復據宜陽」，下云「擒道恆及琛等，崤澠遂清」，則道恆當是陽州刺史，此作「揚州」誤。孝寬雖遷南兗州刺史，實仍在宜陽附近。今據改。
〔一一〕還令諜人送於琛營　通典卷一五一、通鑑卷一五八、通志卷一五七韋孝寬傳「送於」作「遺之於」。按「遺之」是假作遺失，使段琛信以為真，文義較長。
〔一二〕日出奇兵掩襲　北史本傳、通典卷一五一「日」作「因」，較長。
〔一三〕又於城北起土山攻具晝夜不息　冊府明本卷四００「攻具」上有「積」字，較長。但冊府宋本及北史皆無此字，或明本以意補。通典卷一六一「起土山」下無「攻具」二字，有「且作且攻」四字，疑周書韋孝寬傳原本當同通典。
〔一四〕吹氣一衝　北史本傳和冊府卷四００、通典卷一六一「吹」都作「火」，較長。
〔一五〕城外又縛松於竿　殿本考證云：「通鑑（卷一五九）作『縛松麻於竿』。按下文有『松麻俱落』句，知此脫一『麻』字，北史亦脫。」按通典卷一六一「松」下也有「麻」字。疑周書原文有此字。
〔一六〕（二）〔三〕年周文北巡　宋本和北史「二」作「三」。按卷二文帝紀下北巡在魏恭帝三年，今據改。
〔一七〕使者辭色甚悅　通志本傳作「於是使者忻然，辭色甚悅」。按通志多據北史，此傳卻有多出的辭句，可能是傳本北史脫去，也可能是周書原文。
〔一八〕汾州之北至卒如其言　御覽卷四四九所引和今本頗異，轉錄如左：武帝保定元年。汾晉之北，離石之南，悉是羌胡。而地居齊境，抄掠我東鄙。朝庭患之。韋孝寬乃於要害，欲置大城，以扼其吭。興役十萬，甲士百人，遣姚岳監之。岳有難色，謂孝寬曰：「國家每於境外築城，未嘗不動大眾。今深入胡境，密邇齊師，以兵百騎，何以禦役！」孝寬曰：「事有萬途，兵非一勢，君但受成規，無所憂也。計築城十日即畢。今齊君徵兵，三日方集；謀議之間，自稽三日；計其軍行，二日不到；我之城隍辦矣。」乃令築之。齊人果如期而至界首。疑有伏軍，不敢進迫。其夕，岳令緣汾傍山，處處舉火。齊人謂有大軍，因示自固。猶豫之間，土功已畢。齊師遂退。按此段文字頗多溢出於今本周書之外，如姚岳謂孝寬語三十一字即今本所無，但也有字句為今本有而御覽無者。有的還是比較重要的話，如「既去晉州四百餘里，一日創手，二日敵境始知」，無此二語計算日期便少了二天。御覽這一段必出於周書原本，但也多刪削，還有訛脫。如「生胡」作「羌胡」就顯然是錯的。御覽這段雖然可以推測為出於原本周書，但是否直接採自周書，還未能斷言。因為冊府卷四一０敘孝寬築城事便已和北史及今本周書孝寬傳完全相同了。
〔一九〕淮南公元（衛）〔偉〕　張森楷云：「淮南公自有傳（卷三八），作元偉。」按張說是，今據改。參卷六校記第一條。
〔二０〕陳刺史吳文育果遣決堰　宋本和北史本傳「育」作「立」。
〔二一〕時亮圉官茹寬密白其狀　北史本傳和周書卷一０邵惠公顥附孫亮傳、通鑑卷一七四「圉」作「國」。
〔二二〕叱列長釜　「釜」原作「文」。按卷八靜帝紀宋本、汲本、局本「文」作「釜」，是，今逕改。參卷八校記第一二條。
〔二三〕又勒（騎）〔驛〕將曰　宋本和北史本傳、冊府卷三六五「騎」作「驛」。隋書卷四七韋世康附弟藝傳作「復謂驛司曰」。按驛將是主驛之將，亦即「驛司」。作「騎」誤，今據改。
〔二四〕懷縣永〔橋〕城（橋）　宋本和北史本傳、冊府卷三五五、通鑑卷一七四都作「永橋城」。按「永橋」是鎮名。北史卷六二尉遲迥傳稱「永橋鎮將紇豆陵惠以城降迥」。殿本誤倒，今乙正。
〔二五〕韋敻字敬遠　御覽卷四０八「敬」作「弘」，卷五０五仍作「敬」。按韋敻是孝寬兄，見隋書卷四七韋世康傳、北史卷六四韋孝寬傳。今在孝寬傳末既沒有提出「兄敻」，在敻傳雖提到孝寬，也沒有說是敻弟。傳一開頭就是「韋敻字敬遠」，似乎與孝寬毫不相干。張森楷云：「敻傳不當與孝寬同列。據本書王雄、王謙、于謹、于翼各自為傳之例推之，則原文斷不如此亂也。據此傳文全同北史，蓋是後人取北史補者。」按韋敻如獨傳，其人與孝寬不類，也不宜同在一卷。疑本附孝寬傳。補此卷者抄北史孝寬傳到「孝寬有六子，總、壽、霽、津知名」而止。「孝寬兄敻」一句在這附見的四子事跡後，隔了三百多字，就顧不得抄上。接著抄敻傳又妄加「韋」字。這樣就變成獨傳的形式。後人寫目錄也就變成「韋敻」而不是在孝寬下小字寫「兄敻」，沿誤至今。
〔二六〕蕭然自樂　宋本和北史卷六四韋孝寬附兄敻傳「樂」作「逸」。張元濟以為「樂」字誤。按「樂」亦通，今不改。
〔二七〕遠望首陽薇　諸本和北史本傳、冊府卷九七「遠」都作「遙」，疑殿本誤。按周書、北史、冊府錄此詩互有異同，但皆無關文義，不再列舉。
〔二八〕敻〔不〕時赴　局本和北史本傳「時」上有「不」字，局本當從北史補。冊府卷八八二、御覽卷四０八作「未赴」，無「時」字。按文義應有「不」或「未」字，今從局本補「不」字。
〔二九〕其致理殆無等級　宋本和北史百衲本「殆」作「如」。宋本冊府卷八四０作「加」，亦「如」字之訛，明本冊府改作「若」。
〔三０〕梁士彥　按士彥在周無多事跡，死於隋代。此傳以北史補，下半敘入隋後為隋文誅死事，不該闌入周書。疑士彥亦是附傳，因與孝寬同平相州，故連類而及。補者全取北史，其人始末備見，目錄遂升為獨傳。
〔三一〕乃令妻及軍人子女　隋書卷四０、北史卷七三梁士彥傳、冊府卷四００「妻」下都有「妾」字（冊府無「及」字），疑周書脫「妾」字。
〔三二〕武帝大軍亦至　宋本、南本和北史本傳「大」作「六」。按隋書本傳作「帝率六軍亦至」，北史此傳全採隋書，周書又以北史補，作「六」是。百衲本修作「大」，誤。
〔三三〕及齊平封郕國公位上柱國　卷八靜帝紀稱士彥進上柱國在大象二年（五八０年）十二月。這裏置於平齊之後，宣帝即位前，則當是建德六年至宣政元年間（五七七－五七八年）。按建德五年士彥守晉州時位上開府、大將軍（見卷六武帝紀），平齊後封公，進位「柱國」，正相當。這裏當衍「上」字。然隋書、北史皆同，或原文已誤。
〔三四〕雍州總管　隋書、北史本傳「總管」作「主簿」。按雍州是京都所在，周代置牧。任雍州牧者照例是皇室親貴。平齊前後任雍州牧者是趙王招，宣政元年（五七八年）陳王純繼任（並見卷六武帝紀）。這些親貴實際並不管事，宇文招又屢次出征，疑管事的實為主簿。正如親貴出任總管，往往以長史主持府事一樣。這樣的主簿、長史地位與一般的主簿、長史不同。士彥當是雍州主簿，補周書者疑其身分不合，故改作「總管」，實誤。
〔三五〕宣帝即位除徐州總管與烏丸軌禽陳將吳明徹裴忌於呂梁　按梁士彥在建德六年（五七七年）已任徐州總管，吳明徹攻呂梁，也在這年。王軌敗陳軍，擒吳明徹在宣政元年（五七八年）三月。武帝死在這年六月（並見卷六武帝紀）。卷四０王軌傳（王軌即烏丸軌）稱敗陳軍後，「高祖嘉之，進位柱國，仍拜徐州總管」。其事在武帝死前甚明。疑隋書衍「宣帝即位」四字，北史、周書並承其誤。
〔三六〕剛字永固位大將軍　隋書本傳作「上大將軍」，北史脫「上」字，故周書亦脫。
