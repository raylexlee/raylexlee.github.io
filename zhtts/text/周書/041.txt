△卷四十一　　列傳第三十三
王褒　庾信
王褒字子淵，琅邪臨沂人也。曾祖儉，齊侍中、太尉、南昌文憲公。祖騫，梁侍中、金紫光祿大夫、南昌安侯。父規，梁侍中、左民尚書、南昌章侯。並有重名於江左。
褒識量淵通，〔一〕志懷沉靜。美風儀，善談笑，博覽史傳，尤工屬文。梁國子祭酒蕭子雲，褒之姑夫也，特善草隸。褒少以姻戚，去來其家，遂相模範。俄而名亞子雲，並見重於世。梁武帝喜其才藝，遂以弟鄱陽王恢之女妻之。起家祕書郎，轉太子舍人，襲爵南昌縣侯。稍遷祕書丞。宣成王大器，〔二〕簡文帝之冢嫡，即褒之姑子也。于時盛選僚佐，乃以褒為文學。尋遷安成郡守。〔三〕及侯景渡江，建業擾亂，褒輯寧所部，見稱於時。
梁元帝承制，轉智武將軍、〔四〕南平內史。及嗣位於江陵，欲待褒以不次之位。褒時猶在郡，敕王僧辯以禮發遣。褒乃將家西上。元帝與褒有舊，相得甚歡。拜侍中，累遷吏部尚書、左僕射。褒既世冑名家，文學優贍，當時咸相推挹，故旬月之間，位升端右。寵遇日隆，而褒愈自謙虛，不以位地矜人，時論稱之。
初，元帝平侯景及擒武陵王紀之後，以建業彫殘，方須修復；江陵殷盛，便欲安之。又其故府臣寮，皆楚人也，並願即都荊郢。嘗召群臣議之。領軍將軍胡僧祐、吏部尚書宗懍、太府卿黃羅漢、御史中丞劉瑴等曰：「建業雖是舊都，王氣已盡。且與北寇鄰接，止隔一江。若有不虞，悔無及矣。臣等又嘗聞之，荊南之地，有天子氣。今陛下龍飛纘業，其應斯乎。天時人事，徵祥如此。臣等所見，遷徙非宜。」元帝深以為然。時褒及尚書周弘正咸侍座。乃顧謂褒等曰：「卿意以為何如？」褒性謹慎，知元帝多猜忌，弗敢公言其非。當時唯唯而已。後因清閒密諫，言辭甚切。元帝頗納之。然其意好荊、楚，已從僧祐等策。明日，乃於眾中謂褒曰：「卿昨日勸還建業，不為無理。」褒以宣室之言，豈宜顯之於眾。知其計之不用也，於是止不復言。
及大軍征江陵，元帝授褒都督城西諸軍事。褒本以文雅見知，一旦委以總戎，深自勉勵，盡忠勤之節。被圍之後，上下猜懼，元帝唯於褒深相委信。朱買臣率眾出宣陽之西門，與王師戰，買臣大敗。褒督進不能禁，乃貶為護軍將軍。王師攻其外柵，城陷，褒從元帝入子城，猶欲固守。俄而元帝出降，褒遂與眾俱出。見柱國于謹，謹甚禮之。褒曾作燕歌行，妙盡關塞寒苦之狀，元帝及諸文士並和之，而競為淒切之詞。至此方驗焉。
褒與王克、劉瑴、宗懍、殷不害等數十人，俱至長安。太祖喜曰：「昔平吳之利，二陸而已。今定楚之功，群賢畢至。可謂過之矣。」又謂褒及王克曰：「吾即王氏甥也，卿等並吾之舅氏。當以親戚為情，勿以去鄉介意。」於是授褒及克、殷不害等車騎大將軍、儀同三司。常從容上席，資餼甚厚。褒等亦並荷恩眄，忘其羈旅焉。
孝閔帝踐阼，封石泉縣子，邑三百戶。世宗即位，篤好文學。時褒與庾信才名最高，特加親待。帝每遊宴，命褒等賦詩談論，常在左右。尋加開府儀同三司。保定中，除內史中大夫。高祖作象經，令褒注之。引據該洽，甚見稱賞。褒有器局，雅識治體。既累世在江東為宰輔，高祖亦以此重之。建德以後，頗參朝議。凡大詔冊，皆令褒具草。東宮既建，授太子少保，遷小司空，仍掌綸誥。乘輿行幸，褒常侍從。
初，褒與梁處士汝南周弘讓相善。及弘讓兄弘正自陳來聘，高祖許褒等通親知音問。褒贈弘讓詩，并致書曰：
嗣宗窮途，楊朱歧路。征蓬長逝，流水不歸。舒慘殊方，炎涼異節，木皮春厚，桂樹冬榮。想攝衛惟宜，動靜多豫。賢兄入關，敬承款曲。猶依杜陵之水，尚保池陽之田，鏟跡幽蹊，銷聲穹谷。何期愉樂，幸甚！幸甚！
弟昔因多疾，亟覽九仙之方；晚涉世途，常懷五嶽之舉。同夫關令，物色異人；譬彼客卿，服膺高士。上經說道，屢聽玄牝之談；中藥養神，每稟丹沙之說。頃年事遒盡，容髮衰謝，芸其黃矣，零落無時。還念生涯，繁憂總集。視陰愒日，猶趙孟之徂年；負杖行吟，同劉琨之積慘。河陽北臨，空思鞏縣；霸陵南望，還見長安。所冀書生之魂，來依舊壤；射聲之鬼，無恨他鄉。白雲在天，長離別矣，會見之期，邈無日矣。援筆攬紙，龍鍾橫集。
弘讓復書曰：
甚矣悲哉！此之為別也。雲飛泥沉，金鑠蘭滅，玉音不嗣，瑤華莫因。家兄至自鎬京，致書於穹谷。故人之跡，有如對面，開題申紙，流臉沾膝。江南燠熱，橘柚冬青；渭北沍寒，楊榆晚葉。土風氣候，各集所安，餐衛適時，寢興多福。甚善！甚善！
與弟分袂西陝，言反東區，雖保周陵，還依蔣徑，三姜離〈木片〉，〔五〕二仲不歸。糜鹿為曹，更多悲緒。丹經在握，貧病莫諧；芝术可求，恆為採掇。昔吾壯日，及弟富年，俱值邕熙，並歡衡泌。南風雅操，清商妙曲，絃琴促坐，無乏名晨。〔六〕玉瀝金華，冀獲難老。不虞一旦，翻覆波瀾。吾已愒陰，弟非茂齒。禽、尚之契，各在天涯，永念生平，難為胸臆。且當視陰數箭，排愁破涕。人生樂耳，憂戚何為。豈能遽悲次房，遊魂不反。遠〔傷金〕（產）〔彥〕，骸柩無託。〔七〕但願愛玉體，珍金箱，〔八〕保期頤，享黃髮。猶冀蒼（膺）〔雁〕頳鯉，〔九〕時傳尺素，清風朗月，俱寄相思。子淵，子淵，長為別矣！握管操觚，聲淚俱咽。
尋出為（宣）〔宜〕州刺史。〔一０〕卒於位，時年六十四。子鼒嗣。
庾信字子山，南陽新野人也。祖易，齊徵士。父肩吾，梁散騎常侍、中書令。
信幼而俊邁，聰敏絕倫。博覽群書，尤善春秋左氏傳。身長八尺，腰帶十圍，容止頹然，有過人者。起家湘東國常侍，轉安南府參軍。時肩吾為梁太子中庶子，掌管記。東海徐摛為左衛率。摛子陵及信，並為抄撰學士。父子在東宮，出入禁闥，恩禮莫與比隆。既有盛才，文並綺豔，故世號為徐、庾體焉。當時後進，競相模範。每有一文，京都莫不傳誦。累遷尚書度支郎中、通直正員郎。出為郢州別駕。尋兼通直散騎常侍，聘于東魏。文章辭令，盛為鄴下所稱。還為東宮學士，領建康令。
侯景作亂，梁簡文帝命信率宮中文武千餘人，營於朱雀航。及景至，信以眾先退。臺城陷後，信奔于江陵。梁元帝承制，除御史中丞。及即位，轉右衛將軍，封武康縣侯，加散騎常侍，來聘于我。屬大軍南討，遂留長安。江陵平，拜使持節、撫軍將軍、右金紫光祿大夫、大都督，尋進車騎大將軍、儀同三司。
孝閔帝踐阼，封臨清縣子，邑五百戶，除司水下大夫。出為弘農郡守，遷驃騎大將軍、開府儀同三司、司憲中大夫，進爵義城縣侯。俄拜洛州刺史。信多識舊章，為政簡靜，吏民安之。時陳氏與朝廷通好，南北流寓之士，各許還其舊國。陳氏乃請王褒及信等十數人。高祖唯放王克、殷不害等，信及褒並留而不遣。尋徵為司宗中大夫。
世宗、高祖並雅好文學，信特蒙恩禮。至於趙、滕諸王，周旋款至，有若布衣之交。群公碑誌，多相請託。唯王褒頗與信相埒，自餘文人，莫有逮者。
信雖位望通顯，常有鄉關之思。乃作哀江南賦以致其意云。其辭曰：
粵以戊辰之年，建亥之月，大盜移國，金陵瓦解。余乃竄身荒谷，公私塗炭。華陽奔命，有去無歸，中興道消，窮於甲戌。三日哭於都亭，三年囚於別館。天道周星，物極不反。傅燮之但悲身世，無所求生；袁安之每念王室，自然流涕。昔桓君山之志事，杜元凱之生平，並有著書，咸能自序。潘岳之文彩，始述家風；陸機之詞賦，多陳世德。信年始二毛，即逢喪亂，藐是流離，至于暮齒。燕歌遠別，悲不自勝；楚老相逢，泣將何及。畏南山之雨，忽踐秦庭；讓東海之濱，遂餐周粟。下亭漂泊，皋橋羈旅，楚歌非取樂之方，魯酒無忘憂之用。追（惟）〔為〕此賦，〔一一〕聊以記言，不無危苦之辭，唯以悲哀為主。
日暮途遠，人間何世。將軍一去，大樹飄零；壯士不還，寒風蕭瑟。荊璧睨柱，受連城而見欺；載書橫階，捧珠盤而不定。鍾儀君子，入就南冠之囚；季孫行人，留守西河之館。申包胥之頓地，碎之以首；蔡威公之淚盡，加之以血。釣臺移柳，非玉關之可望；華亭唳鶴，豈河橋之可聞。
孫策以天下為三分，眾裁一旅；項羽用江東之子弟，人唯八千。遂乃分裂山河，宰割天下。豈有百萬義師，一朝卷甲，芟夷斬伐，如草木焉。江、淮無涯岸之阻，亭壁無藩籬之固。頭會箕歛者，合從締交；鉏耰棘矜者，因利乘便。將非江表王氣，應終三百年乎？是知并吞六合，不免軹道之災；混一車書，無救平陽之禍。嗚呼！山嶽崩頹，既履危亡之運；春秋迭代，必有去故之悲。天意人事，可以悽愴傷心者矣。況復舟烜路窮，星漢非乘槎可上；風飆道阻，蓬萊無可到之期。窮者欲達其言，勞者須歌其事。陸士衡聞而撫掌，是所甘心；張平子見而陋之，固其宜矣。
我之掌庾承周，以世功而為族；經邦佐漢，用論道而當官。稟嵩、華之玉石，潤河、洛之波瀾。居負洛而重世，邑臨河而晏安。逮永嘉之艱虞，始中原之乏主。民枕倚於墻壁，路交橫於豺虎。值五馬之南奔，逢三星之東聚。彼凌江而建國，〔一二〕此播遷於吾祖。分南陽而賜田，裂東嶽而胙土。誅茅宋玉之宅，穿徑臨江之府。水木交運，山川崩竭。家有直道，人多全節。訓子見於純深，事君彰於義烈。新野有生祠之廟，河南有胡書之碣。況乃少微真人，天山逸民。階庭空谷，門巷蒲輪。移談講樹，就簡書筠。降生世德，載誕貞臣。文詞高於甲觀，模楷盛於漳濱。嗟有道而無鳳，歎非時而有麟。既姦回之贔匿，終不悅於仁人。
王子洛濱之歲，蘭成射策之年，始含香於建禮，仍矯翼於崇賢。游洊雷之講肆，齒明離之冑筵。既傾蠡而酌海，遂側管以窺天。〔一三〕方塘水白，釣渚池圓。侍戎韜於武帳，聽雅曲於文絃。乃解懸而通籍，遂崇文而會武。居笠轂而掌兵，出蘭池而典午。論兵於江漢之君，拭圭於西河之主。
于時朝野歡娛，池臺鐘鼓。里為冠蓋，門成鄒魯。連茂苑於海陵，跨橫塘於江浦。東門則鞭石成橋，南極則鑄銅為柱。樹則園植萬株，竹則家封千戶。〔一四〕西賮浮玉，南琛沒羽。吳歈越吟，荊豔楚舞。草木之藉春陽，魚龍之得風雨。五十年中，江表無事。王歙為和親之侯，班超為定遠之使。馬武無預於兵甲，馮唐不論於將帥。豈知山嶽闇然，江湖潛沸。漁陽有閭左戍卒，離石有將兵都尉。
天子方刪詩書，定禮樂。設重雲之講，開士林之學。談劫燼之灰飛，辯常星之夜落。地平魚齒，城危獸角。臥刁斗於滎陽，絆龍媒於平樂。宰衡以干戈為兒戲，縉紳以清談為廟略。乘漬水而膠船，〔一五〕馭奔駒以朽索。小人則將及水火，君子則方成沐鶴。弊箄不能救鹽池之鹹，阿膠不能止黃河之濁。既而魴魚頳尾，四郊多壘。殿狎江鷗，宮鳴野雉。湛盧去國，艅皇失水。見被髮於伊川，知其時為戎矣。〔一六〕
彼姦逆之熾盛，久遊魂而放命。大則有鯨有鯢，小則為梟為獍。負其牛羊之力，凶其水草之性。非玉燭之能調，豈璿璣之可正。值天下之無為，尚有欲於羈縻。飲其琉璃之酒，賞其虎豹之皮。見胡桐於大夏，識鳥卵於條支。豺牙密厲，虺毒潛吹。輕九鼎而欲問，聞三川而遂窺。〔一七〕
始則王子召戎，姦臣介冑。既官政而離逷，遂師言而泄漏。望廷尉之逋囚，反淮南之窮寇。飛狄泉之蒼鳥，起橫江之困獸。地則石鼓鳴山，天則金精動宿。北闕龍吟，東陵麟鬥。爾乃桀黠構扇，憑陵畿甸。擁狼望於黃圖，填盧山於赤縣。青袍如草，白馬如練。天子履端廢朝，單于長圍高宴。兩觀當戟，千門受箭。白虹貫日，蒼鷹擊殿。競遭夏臺之禍，〔一八〕遂視堯城之變。官守無奔問之人，干戚非平戎之戰。陶侃則空裝米船，顧榮則虛搖羽扇。將軍死綏，路絕重圍。烽隨星落，書逐鳶飛。遂乃韓分趙裂，鼓臥旗折。失群班馬，迷輪亂轍。猛士嬰城，謀臣卷舌。昆陽之戰象走林，常山之陣蛇奔穴。五郡則兄弟相悲，三州則父子離別。
護軍慷慨，忠能死節。三世為將，終於此滅。濟陽忠壯，身參末將。兄弟三人，義聲俱唱。主辱臣死，名存身喪。狄人歸元，三軍悽愴。尚書多算，〔一九〕守備是長。雲梯可拒，地道能防。有齊將之閉壁，無燕師之臥墻。〔二０〕大事去矣，人之云亡。申子奮發，勇氣咆勃。實總元戎，身先士卒。冑落魚門，兵填馬窟。屢犯通中，頻遭刮骨。功業夭枉，身名埋沒。或以隼翼鷃披，虎威狐假。霑漬鋒鏑，脂膏原野。兵弱虜彊，城孤氣寡。聞鶴唳而虛驚，聽胡笳而淚下。據神亭而亡戟，臨橫江而棄馬。崩於鉅鹿之沙，碎於長平之瓦。於是桂林顛覆，長洲麋鹿。潰潰沸騰，茫茫慘黷。〔二一〕天地離阻，人神怨酷。〔二二〕晉鄭靡依，魯衛不睦。競動天關，爭回地軸。探雀{彀鳥，弓改几}而未飽，待熊蹯而詎熟。乃有車側郭門，筋懸廟屋。鬼同曹社之謀，人有秦庭之哭。
余乃假刻璽於關塞，〔二三〕稱使者之詶對。逢鄂阪之譏嫌，值耏門之征稅。乘白馬而不前，策青騾而轉礙。吹落葉之扁舟，飄長颿於上游。彼鋸牙而勾爪，又巡江而習流。排青龍之戰艦，鬥飛〈燕鳥〉之船樓。張遼臨於赤壁，王濬下於巴丘。乍風驚而射火，或箭重而回舟。未辨聲於黃蓋，已先沈於杜侯。落帆黃鶴之浦，藏船鸚鵡之洲。路已分於湘漢，星猶看於斗牛。若乃陰陵失路，釣臺斜趣。望赤岸而霑衣，艤烏江而不度。雷池柵浦，鵲陵焚戍。旅舍無煙，巢禽失樹。謂荊、衡之杞梓，庶江、漢之可恃。淮海維揚，三千餘里。過漂渚而寄食，〔二四〕託蘆中而度水。屆于七澤，濱于十死。嗟天保之未定，見殷憂之方始。本不達於危行，又無情於祿仕。謬掌衛於中軍，濫尸丞於御史。
信生世等於龍門，辭親同於河洛。奉立身之遺訓，受成書之顧託。昔三世而無慚，今七葉而始落。泣風雨於梁山，惟枯魚之銜索。入欹斜之小徑，掩蓬藋之荒扉。就汀洲之杜若，待蘆葦之單衣。
于時西楚霸王，劍及繁陽。鏖兵金匱，校戰玉堂。蒼鷹赤雀，鐵舳牙檣。沈白馬而誓眾，負黃龍而度湘。〔二五〕海潮迎艦，江萍送王。戎車屯于石城，戈船掩乎淮、泗。諸侯則鄭伯前驅，盟主則荀罃暮至。剖巢燻穴，奔魑走魅。埋長狄於駒門，斬蚩尤於中冀。然腹為燈，飲頭為器。直虹貫壘，長星屬地。昔之虎據龍盤，加以黃旗紫氣，莫不隨狐兔而窟穴，與風塵而殄瘁。
西瞻博望，北臨玄圃。月榭風臺，池平樹古。倚弓於玉女牕扉，繫馬於鳳凰樓柱。仁壽之鏡徒懸，茂陵之書空聚。若夫立德立言，謨明夤亮。聲超於繫表，道高於河上。既不遇於浮丘，遂無言於師曠。指愛子而託人，知西陵而誰望。非無北闕之兵，猶有雲臺之仗。司徒之表裏經綸，狐偃之惟王實勤。〔二六〕橫琱戈而對霸主，執金鼓而問賊臣。平吳之功，壯於杜元凱；王室是賴，深於溫太真。始則地名全節，終以山稱枉人。南陽校書，去之已遠。上蔡逐獵，知之何晚。鎮北之負譽矜前，風飆懍然。水神遭箭，山靈見鞭。是以蟄熊傷馬，浮蛟沒船。才子并命，俱非百年。
中宗之夷凶靜亂，大雪冤恥。去代邸而承基，遷唐郊而纂祀。反舊章於司隸，歸餘風於正始。沉猜則方逞其欲，藏疾則自矜於己。天下之事沒焉，諸侯之心搖矣。既而齊交北絕，秦患西起。況背關而懷楚，異端委而開吳。驅綠林之散卒，拒驪山之叛徒。營軍梁溠，蒐乘巴渝。問諸淫昏之鬼，求諸厭劾之巫。荊門遭廩延之戮，夏首濫逵泉之誅。蔑因親於教愛，忍和樂於彎弧。慨無謀於肉食，非所望於論都。未深思於五難，先自擅於二端。〔二七〕登陽城而避險，臥底柱而求安。既言多於忌刻，實志勇於刑殘。但坐觀於時變，本無情於急難。地為黑子，城猶彈丸。其怨則黷，其盟則寒。豈冤禽之能塞海，非愚叟之可移山。況以沴氣朝浮，〔二八〕妖精夜殞。赤鳥則三朝夾日，〔二九〕蒼雲則七重圍軫。亡吳之歲既窮，入郢之年斯盡。
周含鄭怒，楚結秦冤。有南風之不競，值西鄰之責言。俄而梯衝亂舞，冀馬雲屯。棧秦車於暢轂，〔三０〕沓漢鼓於雷門。下陳倉而連弩，度臨晉而橫船。雖復楚有七澤，人稱三戶。箭不麗於六麋，雷無驚於九虎。辭洞庭兮落木，去涔陽兮極浦。熾火兮焚旗，貞風兮害蠱。乃使玉軸揚灰，龍文斫柱。下江餘城，長林故營。徒思箝馬之秣，未見燒牛之兵。章曼支以轂走，宮之奇以族行。河無冰而馬度，關未曉而雞鳴。忠臣解骨，君子吞聲。章華望祭之所，雲夢偽遊之地。荒谷縊於莫敖，冶父囚乎群帥。硎阱摺拉，鷹鸇批〈扌費〉。冤霜夏零，憤泉秋沸。城崩杞婦之哭，竹染湘妃之淚。
水毒秦涇，山高趙陘。十里五里，長亭短亭。饑隨蟄〈燕鳥〉，闇逐流螢。秦中水黑，關上泥青。于時瓦解冰泮，風飛電散。渾然千里，淄、澠一亂。雪暗如沙，冰橫似岸。逢赴洛之陸機，見離家之王粲。莫不聞隴水而掩泣，向關山而長歎。況復君在交河，妾在清波。石望夫而逾遠，山望子而逾多。才人之憶代郡，公主之去清河。栩陽亭有離別之賦，臨江王有愁思之歌。別有飄颻武威，羈旅金微。班超生而望反，溫序死而思歸。李陵之雙鳧永去，蘇武之一鴈空飛。
昔江陵之中否，乃金陵之禍始。雖借人之外力，實蕭墻之內起。撥亂之主忽焉，中興之宗不祀。伯兮叔兮，同見戮於猶子。荊山鵲飛而玉碎，隨岸蛇生而珠死。鬼火亂於平林，殤魂驚於新市。梁故豐徙，楚實秦亡。不有所廢，其何以昌。有媯之後，遂育于姜。輸我神器，居為讓王。天地之大德曰生，聖人之大寶曰位。用無賴之子孫，舉江東而全棄。惜天下之一家，遭東南之反氣。以鶉首而賜秦，天何為而此醉！
且夫天道回旋，民生預焉。〔三一〕余烈祖於西晉，始流播於東川。洎余身而七葉，又遭時而北遷。提挈老幼，關河累年。死生契闊，不可問天。況復零落將盡，靈光巍然。日窮于紀，歲將復始。逼切危慮，端憂暮齒。踐長樂之神皋，望宣平之貴里。渭水貫於天門，驪山回於地市。幕府大將軍之愛客，丞相平津侯之待士。見鐘鼎於金、張，聞絃歌於許、史。豈知灞陵夜獵，猶是故時將軍；咸陽布衣，非獨思歸王子。
大象初，以疾去職，卒。隋文帝深悼之，贈本官，加荊淮二州刺史。子立嗣。
史臣曰：兩儀定位，日月揚暉，天文彰矣；八卦以陳，書契有作，人文詳矣。若乃墳索所紀，莫得而云，典謩以降，遺風可述。是以曲阜多才多藝，鑒二代以正其本；闕里性與天道，修六經以維其末。故能範圍天地，綱紀人倫。窮神知化，稱首於千古；經邦緯俗，藏用於百代。至矣哉！斯固聖人之述作也。
逮乎兩周道喪，七十義乖。淹中、稷下，八儒三墨，辯博之論蜂起；漆園、黍谷，名法兵農，宏放之詞霧集。雖雅誥奧義，或未盡善，考其所長，蓋賢達之源流也。
其後逐臣屈平，作離騷以敘志，宏才豔發，有惻隱之美。宋玉，南國詞人，追逸轡而亞其跡。大儒荀況，賦禮智以陳其情，含章鬱起，有諷論之義。賈生，洛陽才子，繼清景而奮其暉。並陶鑄性靈，組織風雅，詞賦之作，實為其冠。
自是著述滋繁，體制匪一。孝武之後，雅尚斯文，揚葩振藻者如林，而二馬、王、楊為之傑；東京之朝，茲道愈扇，咀徵含商者成市，而班、傅、張、蔡為之雄。當塗受命，尤好蟲篆；金行勃興，無替前烈。曹、王、陳、阮，負宏衍之思，挺棟幹於鄧林；潘、陸、張、左，擅侈麗之才，飾羽儀於鳳穴。斯並高視當世，連衡孔門。雖時運推移，質文屢變，譬猶六代並協，易俗之用無爽；九流競逐，一致之理同歸。歷選前英，於茲為盛。
既而中州版蕩，戎狄交侵，僭偽相屬，士民塗炭，故文章黜焉。其潛思於戰爭之間，揮翰於鋒鏑之下，亦往往而間出矣。若乃魯徽、杜廣、徐光、尹弼之疇，知名於二趙；宋諺、封奕、朱彤、梁讜之屬，見重於燕、秦。然皆迫於倉卒，牽於戰爭。競奏符檄，〔三二〕則粲然可觀；體物緣情，則寂寥於世。非其才有優劣，時運然也。至朔漠之地，蕞爾夷俗，胡義周之頌國都，足稱宏麗；區區河右，而學者埒於中原，劉延明之銘酒泉，可謂清典。子曰「十室之邑，必有忠信」，豈徒言哉。
洎乎有魏，定鼎沙朔，南包河、淮，西吞關、隴。當時之士，有許謙、崔宏、崔浩、高允、高閭、游雅等，先後之間，聲實俱茂，詞義典正，有永嘉之遺烈焉。及太和之辰，雖復崇尚文雅，方驂並路，多乖往轍，涉海登山，罕值良寶。其後袁翻才稱澹雅，常景思摽沉鬱，彬彬焉，蓋一時之俊秀也。
周氏創業，運屬陵夷。纂遺文於既喪，〔三三〕聘奇士如弗及。是以蘇亮、蘇綽、盧柔、唐瑾、元偉、李昶之徒，咸奮鱗翼，自致青紫。然綽建言務存質朴，遂糠秕魏、晉，憲章虞、夏。雖屬詞有師古之美，矯枉非適時之用，故莫能常行焉。
既而革車電邁，渚宮雲撤。爾其荊、衡杞梓，東南竹箭，備器用於廟堂者眾矣。唯王褒、庾信奇才秀出，牢籠於一代。是時，世宗雅詞雲委，滕、趙二王雕章間發。咸築宮虛館，有如布衣之交。由是朝廷之人，閭閻之士，莫不忘味於遺韻，眩精於末光。猶丘陵之仰嵩、岱，川流之宗溟、渤也。
然則子山之文，發源於宋末，盛行於梁季。其體以淫放為本，其詞以輕險為宗。故能誇目侈於紅紫，蕩心逾於鄭、衛。昔楊子雲有言：「詩人之賦，麗以則；詞人之賦，麗以淫。」若以庾氏方之，斯又詞賦之罪人也。
原夫文章之作，本乎情性。覃思則變化無方，形言則條流遂廣。雖詩賦與奏議異軫，銘誄與書論殊塗，而撮其指要，舉其大抵，莫若以氣為主，以文傳意。考其殿最，定其區域，摭六經百氏之英華，探屈、宋、卿、雲之祕奧。其調也尚遠，其旨也在深，其理也貴當，其辭也欲巧。然後瑩金璧，播芝蘭，文質因其宜，繁約適其變，權衡輕重，斟酌古今，和而能壯，麗而能典，煥乎若五色之成章，紛乎猶八音之繁會。夫然，則魏文所謂通才足以備體矣，士衡所謂難能足以逮意矣。
校勘記
〔一〕　褒識量淵通　宋本及北史卷八三文苑王褒傳「淵」作「淹」。按唐人諱「淵」，史臣豈得故犯，作「淹」是。上云「字子淵」，也是後人追改，北史諱作「子深」。
〔二〕　宣成王大器　按「宣成」北史本傳作「宣城」，宣城是郡名，似作「城」是。但卷四八蕭察附蔡大寶傳見「宣成公主」，亦作「成」。當時郡縣名「城」者常通作「成」，不止宣城一地，如本傳下文「安成郡守」，地志亦作「安城」。今不改。
〔三〕　尋遷安成郡守　梁書卷四一王規附子褒傳、北史本傳「郡守」作「內史」。按梁書卷二二太祖五王傳安成是梁武帝弟秀封國，子孫傳襲至梁末，未嘗為郡。作「內史」是。北史「成」作「城」，通。
〔四〕　轉智武將軍　張森楷云：「梁書（卷四一王褒傳）作『忠武將軍』。」按梁書卷五元帝紀大寶三年正月亦作「智武」。未知孰是。
〔五〕　三姜離〈木片〉　冊府卷九０五「〈木片〉」作「析」，藝文類聚卷三０周弘讓答王褒書作「三荊離柝」。按「〈木片〉」即「析」，「柝」字誤。「三姜」用後漢書姜肱傳兄弟三人友愛事。「三荊」，御覽卷九五九引周景式孝子傳曰：「古有兄弟，忽欲分異，出門見三荊同株，接葉連陰。歎曰：『木猶欣然聚，況我而殊哉』，遂還為雍和。」二事都是兄弟典故，借喻二人交好，都可通，不知孰是。周景式孝子傳不見隋、唐經籍、藝文諸志，周弘讓雖不一定直接用此書，也當是用此典故。
〔六〕　無乏名晨　「名」，冊府（同上卷頁）作「昏」，類聚卷三０作「夕」。按「名」字疑誤，「昏」「夕」未知孰是。
〔七〕　遠〔傷金〕（產）〔彥〕　諸本缺「傷金」二字，據冊府（同上卷頁）補。「產」乃「彥」之訛。後漢書獨行王忳傳稱忳於赴洛陽途中，照看和殯葬一個病困書生，後來遇見書生的父親，才知道死者的姓名為「金彥」。按此一聯上句「遠悲次房」，「次房」是溫序字，溫序也在獨行傳中，此用「金彥」事無疑，今據改。
〔八〕　珍金箱　冊府（同上卷頁）、類聚卷三０「箱」作「相」，疑是。
〔九〕　猶冀蒼（膺）〔雁〕赬鯉　諸本「膺」都作「鷹」，冊府、類聚作「雁」。按這裏是說通信，作「雁」是，今據改。
〔一０〕尋出為（宣）〔宜〕州刺史　宋本、南本、北本和北史本傳「宣」作「宜」。按後周無宣州。隋書卷二九地理志上京兆郡華原縣云「後魏置北雍州，西魏改為宜州」，王褒當即官此州。今據改。
〔一一〕追（惟）〔為〕此賦　宋本、汲本和文苑英華卷一二九庾信哀江南賦「惟」作「為」，較長，今據改。英華異同頗多，其義可兩通而不會有相異的解釋者不一一列舉。
〔一二〕彼凌江而建國　宋本作「被（原作被，刻誤）江漢而建國」，汲本、局本同殿本，而注云：「一作被江漢。」按周書此句原文當如宋本，他本依文苑英華或傳本庾集改。
〔一三〕遂側管以窺天　英華「側」作「測」。
〔一四〕樹則園植萬株竹則家封千戶　英華「樹」作「橘」。倪注庾子山集引漢書貨殖傳：「蜀漢江陵千樹橘」「渭川千畝竹」句。疑作「橘」是。
〔一五〕乘漬水而膠船　宋本「漬」作「賁」，汲本作「潰」。張元濟云：「賁水猶言奔流之水。」英華作「漬」，注云：「一作海。」
〔一六〕知其時為戎矣　英華作「知百年而為戎矣」。
〔一七〕聞三川而遂窺　宋本「聞」作「間」。宋本、南本、北本、汲本「川」作「山」。按戰國策秦策秦武王謂甘茂曰：「寡人欲車通三川，以窺周室」，這裏用此典故，「山」字誤，不待言。「間」有通義，若「聞」字則與武王語意不合，疑作「間」是。
〔一八〕競遭夏臺之禍　英華「競」作「竟」，較長。
〔一九〕尚書多算　宋本「算」作「方」。按此句轉韻。哀江南賦於轉韻處一聯的上句雖不盡用韻，而用韻者多，疑作「方」是。
〔二０〕無燕師之臥牆　「師」原作「帥」。諸本及英華皆作「師」，今逕改。
〔二一〕茫茫慘黷　英華「慘」作「墋」。倪注庾子山集引陸機功臣贊「茫茫宇宙，上墋下黷」，當作「墋」。
〔二二〕人神怨酷　英華「怨」作「慘」。疑周書於上句「墋」既作「慘」，後人以為不應於下句即重出「慘」字，故又改作「怨」。
〔二三〕余乃假刻璽於關塞　宋本「璽」作「蜜」。晉書卷四三山濤傳云：「贈司徒蜜印。」疑本作「蜜」，後人以罕見改作「璽」。
〔二四〕過漂渚而寄食　殿本考證引日知錄以為漂渚當作溧渚。按日知錄卷二六後周書條云：「漂渚當是溧渚之誤。張勃吳錄曰：『子胥乞食處在丹陽溧陽縣。』史記范睢傳：『伍子胥橐載而出昭關，至於陵水。』（原注：戰國策作菱水）索隱曰：『陵水即栗水也。』吳越春秋云：『子胥奔吳，至溧陽，逢女子瀨水之上。（原注：古溧、瀨同字）子胥跪而乞餐，女子食之。既去，自投於水。後子胥欲報之，乃投白金於此水，今名其處為投金瀨。』金陵志曰：『江上有渚，曰瀨渚』，是也。」
〔二五〕負黃龍而度湘　英華「湘」作「江」。倪注庾子山集引吳越春秋「禹南渡江，黃龍負舟」。按吳越春秋卷四原文作「禹濟江南，省水理，黃龍負舟」。疑作「江」是。
〔二六〕狐偃之惟王實勤　宋本無「狐偃之」三字，「惟」作「勤」。按「勤」字不當重，宋本誤，無此三字卻未必是脫文。這一節是敘王僧辯；下節敘鄱陽王範，起句是「鎮北之負譽矜前，風飆凜然」；又下節敘梁元帝，起句云：「中宗之夷凶靜亂，大雪冤恥」；都是上七下四句，也不以古人作對。疑本無此三字，或後人於「惟王實勤」旁注狐偃，而淆入正文。
〔二七〕先自擅於二端　英華「二」作「三」，注云：一作「二」。倪注庾子山集引韓詩外傳（卷七）云：君子避三端，文士筆端，勇士鋒端，辯士舌端。此是一說，但「二端」也可以說譏元帝不肯力救建康，自安荊楚。史記卷七七信陵君傳魏王使晉鄙救趙「使人止晉鄙留軍壁鄴，名為救趙，實持兩端」，情事相合。
〔二八〕況以沴氣朝浮　宋本「朝」作「霄」。
〔二九〕赤鳥則三朝夾日　倪注庾子山集引左氏傳哀元年「赤烏夾日以飛」語，應作「烏」。
〔三０〕棧秦車於暢轂　倪注庾子山集「棧」作「俴」。注云「詩經秦風小戎之詩云：『小戎俴收。』毛傳云：『小戎，兵車也；俴，淺；收，軫也。』又云：『文茵暢轂。』毛傳云：『暢轂，長轂也。』正義曰：『此言俴收，下言暢轂，皆謂兵車也。兵車言淺軫長轂者，對大車平地載任之車為淺為長也。』」按英華也作「棧」，當是倪璠據小戎詩改作「俴」。「俴車」「暢轂」同在一詩，此賦即在一句，疑作「俴」是。
〔三一〕且夫天道回旋民生預焉　「旋」原作「旅」，諸本及英華都作「旋」，殿本刻誤，今逕改。「民生」，英華作「生民」。「預」，諸本作「賴」，英華及庾集作「預」，疑殿本據英華或傳世庾集改。
〔三二〕競奏符檄　諸本「競」都作「竟」。張元濟云：「按『竟』疑『章』之訛。群臣上書於天子者有四名，一曰章，見獨斷。」按張說是，殿本當是以「竟」字不可解，臆改作「競」。
〔三三〕纂遺文於既喪　「文」原作「變」。宋本、南本、汲本、局本都作「文」。按「遺變」無義，今逕改。
