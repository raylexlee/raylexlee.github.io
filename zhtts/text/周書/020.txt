△卷二十　　列傳第十二
王盟　賀蘭祥　尉遲綱　叱列伏龜　閻慶
王盟字子仵，〔一〕明德皇后之兄也。其先樂浪人。六世祖波，前燕太宰。祖珍，魏黃門侍郎，贈并州刺史、樂浪公。父羆，伏波將軍，以良家子鎮武川，因家焉。
魏正光中，破六汗拔陵攻陷諸鎮，盟亦為其所擁。拔陵破後，流寓中山。孝昌初，除積射將軍，從蕭寶夤西征。寶夤僭逆，盟遂逃匿民間，以觀其變。及爾朱天光入關，盟出從之。隨賀拔岳為前鋒，擒万俟醜奴，平秦隴，常先登力戰。拜征西將軍、平秦郡守。太祖將討侯莫陳悅，徵盟赴原州以為留後大都督，鎮高平。悅平，除原州刺史。
魏孝武至長安，封魏昌縣公，邑一千戶。大統初，復加車騎大將軍、儀同三司。三年，徵拜司空，尋轉司徒。迎魏文帝悼后於茹茹。〔二〕加侍中，遷太尉。〔三〕魏文帝東征，以留後大都督行雍州事，節度關中諸軍。趙青雀之亂，盟與開府李虎輔魏太子出頓渭北。事平，進爵長樂郡公，增邑并前二千戶，賜姓拓（拔）〔王〕氏。〔四〕東魏侵汾川，圍玉壁，盟以左軍大都督守蒲阪。軍還，遷太保。九年，進位太傅，加開府儀同三司。
盟姿度弘雅，仁而汎愛。雖位居師傅，禮冠群后，而謙恭自處，未嘗以勢位驕人。魏文帝甚尊重之。及有疾，數幸其第，親問所欲。其見禮如此。大統十一年，薨，贈本官，諡曰孝定。
子勵，〔五〕字醜興，性忠果，有才幹。年十七，從太祖入關，及太祖平秦隴，定關中，勵常侍從。太祖嘗謂之曰：「為將，坐見成敗者上也，被堅執銳者次也。」勵曰：「意欲兼之。」太祖大笑。尋拜平東將軍、散騎常侍，賜爵梁甫縣公。大統初，為千牛備身直長、領左右，出入臥內，小心謹肅。魏文帝嘗曰：「王勵可謂不二心之臣也。」沙苑之役，勵以都督領禁兵從太祖。勵居左翼，與帳下數十人用短兵接戰，當其前者，死傷甚眾。勵亦被傷重，遂卒於行間，時年二十六。太祖深悼焉。贈使持節、太尉、領尚書令、十州諸軍事、雍州刺史，追封咸陽郡公，諡曰忠武。子弼襲爵。尚魏安樂公主，官至撫軍將軍、大都督、通直散騎常侍。
勵弟懋，字小興。盟之西征，以懋尚幼，留在山東。永安中，始入關，與盟相見，遂從征伐。大統初，賜爵安平縣子，授揚烈將軍。從盟迎魏悼后還，拜城門校尉。魏文帝東征，以撫軍將軍兼太子左率，留守。俄轉右率。歷尚食典御、領左右、武衛將軍。錄前後功，進爵為公，增邑千戶，遷右衛將軍。于時疆埸交兵，未申喪紀，服齊斬者，並墨縗從事。及盟薨，懋上表辭位，乞終喪制。魏文帝不許。累遷大都督、散騎常侍、使持節、車騎大將軍、儀同三司、驃騎大將軍、開府儀同三司、侍中、左衛將軍、領軍將軍。
懋性溫和，小心敬慎。宿衛宮禁，〔六〕十有餘年，勤恪當官，未嘗有過。魏文帝甚嘉之。廢帝二年，除南岐州刺史，進爵安寧郡公，增邑并前二千戶。魏恭帝二年，遷大將軍、大都督。後拜小司寇。卒于官。子悅嗣。官至大將軍、同州刺史，改封濟南郡公。
盟兄子顯，幼而敏悟，沉靜少言。初為太祖帳內都督，累遷奉車都尉、寧朔將軍、車騎大將軍、儀同三司、燕朔顯蔚四州諸軍事、燕州刺史、驃騎大將軍、開府儀同三司、光祿卿、鳳州刺史，賜爵洛邑縣公，進位大將軍，卒。子誼嗣。
誼倜儻有大志，深為高祖所親委。少歷顯職，見重於時。位至柱國、平陽郡公。宣帝即位，進封揚國公，〔七〕拜大司空。大象末，襄州總管、上柱國。
賀蘭祥字盛樂。〔八〕其先與魏俱起，有紇伏者，〔九〕為賀蘭莫何弗，因以為氏。其後有以良家子鎮武川者，遂家焉。父初真，少知名，為鄉閭所重。尚太祖姊建安長公主。保定二年，追贈太傅、柱國、常山郡公。
祥年十一而孤，居喪合禮。長於舅氏，特為太祖所愛。雖在戎旅，常博延儒士，教以書傳。太祖初入關，祥與晉公護俱在晉陽，後乃遣使迎致之，語在護傳。年十七，解褐奉朝請，加威烈將軍。祥少有膽氣，志在立功。尋擢補都督，恆在帳下。從平侯莫陳悅，又迎魏孝武。以前後功，封撫夷縣伯，邑五百戶。仍從擊潼關，獲東魏將薛長孺。〔一０〕又攻回洛城，拔之。還，拜左右直長，進爵為公，增邑并前一千三百戶。大統三年，從儀同于謹攻楊氏壁，祥先登，克之。遷右衛將軍，加持節、征虜將軍。沙苑之役，詔祥留衛京師。後以留守功，增邑八百戶。尋除鎮西將軍。四年，魏文帝東伐，祥領軍從戰河橋，以功加使持節、大都督。八年，遷車騎大將軍、儀同三司、散騎常侍。九年，從太祖與東魏戰於邙山，進位驃騎大將軍、開府儀同三司，加侍中。
十四年，除都督三荊南襄南雍平信江隨二郢淅十二州諸軍事、荊州刺史，進爵博陵郡公。先是，祥嘗行荊州事，雖未期月，頗有惠政，至是重往，百姓安之。由是漢南流民，襁負而至者日有千數。遠近蠻夷，莫不款附。祥隨機撫納，咸得其歡心。時盛夏亢陽，祥乃親巡境內，觀政得失。見有發掘古冢，暴露骸骨者，乃謂守令曰：「此豈仁者之為政耶。」於是命所在收葬之，即日澍雨。是歲，大有年。州境先多古墓，其俗好行發掘，至是遂息。
祥雖太祖密戚，性甚清素。州境南接襄陽，西通岷蜀，物產所出，多諸珍異。時既與梁通好，行李往來，公私贈遺，一無所受。梁雍州刺史、岳陽王蕭察，欽其節儉，乃以竹屏風、絺綌之屬及以經史贈之。祥難違其意，取而付諸所司。太祖後聞之，並以賜祥。尋被徵還。
十六年，拜大將軍。太祖以涇渭溉灌之處，渠堰廢毀，乃命祥脩造富平堰，開渠引水，東注於洛。功用既畢，民獲其利。魏廢帝二年，行華州事。後改華州為同州，仍以祥為刺史。尋拜尚書左僕射。六官建，授小司馬。孝閔帝踐祚，進位柱國，遷大司馬。時晉公護執政，祥與護中表，少相親愛，軍國之事，護皆與祥參謀。及誅趙貴，廢孝閔帝，祥有力焉。
武成初，吐谷渾侵涼州，詔祥與宇文貴總兵討之。祥乃遣其軍司檄吐谷渾曰：
夫二氣既分，三才定位，樹之以君，本為黔首，豈使悖義違道，肆於民上？昔魏氏不綱，群方幅裂，豺狼橫噬，龜玉已毀，喁喁黔黎，咸墜塗炭。我先皇神武應期，一匡天下，東戡南剪，無思不服。天鑑有周，世篤英聖，遂廓洪基，奄荒萬宇。固則神皋西嶽，險則百二猶在。卿士師師，群后率職。故知三靈之所睠集，四隩之所來蘇也。
彼國世在西垂，作藩於魏。值中原政亂，遂阻皇風，首鼠兩端，伺我邊隙。先皇含垢藏疾，仍存聘享，欲睦之以鄰好，申之以婚姻。彼國苞藏禍心，屢違盟約，外結仇讎，自貽近患，是故往年致突厥之師也。自爾迄今，蜂蠆彌毒，入我姑臧，俘我河縣，芟夷我菽麥，虔劉我蒼生。我皇武以止戈，文以懷遠，德覃四海，化溢八荒。以彼惡稔禍盈，故命龔行九伐。武臣猛將，天張雷動，皆六郡良家，三秦精銳，揮戈擐甲，同萃龍沙。柱國、博陵公祥，貴戚重望，乃文乃武，受脤廟堂，元戎啟路；太傅、燕國公（于）謹，〔一一〕英猷不世，應變無窮，仗旄指麾，為其謀主；柱國、化政公貴，早播威聲，奇正兼設，直取龍涸，濟自南河。突厥與國睦親，同恥反道，驅引弓之民，總穹廬之眾，解鞍成山，雲蒸霧合。
往歲王師西伐，成都不守；桴鼓南臨，江陵底定。鑿空萬里，闢地千都，荒服畏威，膜拜厥角。成敗之機，較然可見。若能轉禍為福，深識事宜，君臣相率，輿櫬稽顙，則爵等顯除，永蕃西服；如其徘徊危邦，覬延時漏，覆宇湮祀，〔一二〕良助寒心。幸思嘉謀，以圖去就。
遂與吐渾廣定王、鍾留王等戰，〔一三〕破之。因拔其洮陽、（共）〔洪〕和二城，〔一四〕以其地為洮州。撫安西土，振旅而還。進封涼國公，邑萬戶。保定（四）〔二〕年薨，〔一五〕年四十八。贈使持節、太師、同岐等十二州諸軍事、〔一六〕同州刺史。諡曰景。
有七子，敬讓璨師寬知名。敬少歷顯職，封化隆縣侯。後襲爵涼國公，位至柱國大將軍、華州刺史。讓，大將軍、鄜州刺史、〔一七〕河東郡公。璨，開府儀同三司、宜陽縣公。〔一八〕〔建德五年，從高祖於并州，戰歿，贈上大將軍，追封清都郡公。師，尚世宗女，位至上儀同大將軍、幽州刺史、博陵郡公。寬，開府儀同大將軍、武始郡公。祥弟隆，大將軍、襄樂縣公。〕〔一九〕
隋文帝與祥有舊，開皇初，追贈上柱國。
尉遲綱字婆羅，蜀國公迥之弟也。少孤，與兄迥依託舅氏。太祖西討關隴，迥、綱與母昌樂大長公主留于晉陽，〔二０〕後方入關。從太祖征伐，常陪侍帷幄，出入臥內。後以迎魏孝武功，拜殿中將軍。大統元年，授帳內都督，從儀同李虎討曹泥，破之。又從破竇泰。以功封廣宗縣伯，邑五百戶。仍從復弘農，克河北郡，戰沙苑，皆有功。
綱驍果有膂力，善騎射。太祖甚寵之，委以心膂。河橋之戰，太祖馬中流矢，因而驚奔。綱與李穆等左右力戰，眾皆披靡，太祖方得乘馬。以前後功，增邑八百戶，進爵為公，仍拜平遠將軍、步兵校尉。八年，加通直散騎常侍、太子武衛率、前將軍，轉帥都督。東魏圍玉壁，綱從太祖救之。九年春，太祖復與東魏戰於邙山，大軍不利，人心離解。綱勵將士，盡心翊衛。遷大都督。十四年，拜車騎大將軍、儀同三司，加散騎常侍，增邑三百戶。俄遷驃騎大將軍、開府儀同三司，加侍中，進爵昌平郡公。〔二一〕十七年，出為華州刺史。魏廢帝二年，拜大將軍，兼領軍將軍。及帝有異謀，言頗漏泄。太祖以綱職典禁旅，使密為之備。俄而帝廢，立齊王，仍以綱為中領軍，總宿衛。
綱兄迥率眾伐蜀，綱從太祖送之於城西，見一走兔，太祖命綱射之。誓曰：「若獲此兔，必當破蜀。」俄而綱獲兔而反。太祖喜曰：「事平之日，當賞汝佳口。」及克蜀，賜綱侍婢二人。又常從太祖北狩雲陽，值五鹿俱起，綱獲其三。每從遊宴，太祖以珍異之物令諸功臣射而取之，綱所獲輒多。
孝閔帝踐阼，綱以親戚掌禁兵，除小司馬。又與晉公護廢帝，語在護傳。世宗即位，進位柱國大將軍。武成元年，進封吳國公，邑萬戶，除涇州總管、五州十一防諸軍事、涇州刺史。是歲，大長公主薨于京師，綱去職。尋起復本官。保定元年，拜少傅。俄而授大司空。二年，出為陝州總管、七州十三防諸軍事、陝州刺史。四年，晉公護東討，乃配綱甲士，留鎮京師。綱以天子在宮，必無內慮，乃請出外，頓於咸陽。大軍還，綱復歸鎮。天和二年，以綱政績可稱，賜帛千段、穀六千斛、錢二十萬，增邑四百戶。陳公純等以皇后阿史那氏自突厥將入塞，詔徵綱與大將軍王傑率眾迎衛於境首。三年，追論河橋之功，封一子縣公，邑一千戶。四年五月，薨于京師，時年五十三。贈太保、十二州諸軍事、同州刺史。諡曰武。
第三子安，〔二二〕以嫡嗣。大象末，位至柱國。安兄運，別有傳。運弟勤，少歷顯位。大象末，青州總管。起兵應伯父迥，事在迥傳。安弟敬，尚世宗女河南公主，位至儀同三司。
叱列伏龜字摩頭陀，〔二三〕代郡西部人也。世為部落大人。魏初入附，遂世為第一領民酋長。至龜，容貌瑰偉，腰帶十圍，進止詳雅，兼有武藝。嗣父業，復為領民酋長。
魏正光五年，廣陽王深北征，請龜為寧朔將軍，委以帳內兵事。尋除善無郡守。孝昌三年，又除別將，從長孫稚西征。以戰功，累遷征西將軍、金紫光祿大夫。後還洛，授都督，遂為齊神武所寵任，加授大都督。沙苑之敗，隨例來降。太祖以其豪門，解縛禮之。仍以邵惠公女妻之。大統四年，封長樂縣公，邑一千戶。自此常從太祖征討，亟有戰功。八年，出為北雍州刺史，加大都督。尋進位車騎大將軍、儀同三司、散騎常侍。十四年，徵拜侍中，加驃騎大將軍、開府儀同三司，除恆州刺史，增邑通前一千四百戶。十七年，卒。子椿嗣。
椿字千年。世宗時，拜車騎大將軍、儀同三司。尋遷驃騎大將軍、開府儀同三司，改封永世縣公，邑一千二百戶。保定二年，授幽州刺史。〔二四〕天和初，除左宮伯，進位大將軍。
閻慶字仁慶，〔二五〕河南河陰人也。曾祖善，仕魏，歷龍驤將軍、雲州鎮將，因家于雲州之盛樂郡。祖提，使持節、車騎大將軍、燉煌鎮都大將。父進，有謀略，勇冠當時。正光中，拜龍驤將軍。屬衛可孤作亂，攻圍盛樂。進率眾拒守，綿歷三載，晝夜交戰，未嘗休息，以少擊眾，城竟獲全。以功拜盛樂郡守。
慶幼聰敏，重然諾，風儀端肅，望之儼然。及衛可孤侵逼盛樂，慶隨父固守，頗有力焉。拜別將，稍遷輕車將軍，加給事中。後以軍功，拜步兵校尉、中堅將軍。
既而齊神武舉兵入洛，魏孝武西遷，慶謂所親曰：「高歡跋扈，將有篡逆之謀，豈可苟安目前，受其控制也！」遂以大統三年，自宜陽歸闕。太祖謂慶曰：「高歡逆亂，宇內分崩，群盜競興，入皆徇己。卿遂能盡忠貞之節，重君臣之義，背逆歸順，捨危就安，雖古人所稱，何以加也。」即拜中堅將軍、奉車都尉。河橋之役，以功拜前將軍、太中大夫，遷後將軍，封安次縣子，邑四百戶。及邙山之戰，先登陷陳。拜撫軍將軍、大都督，進爵為伯，增邑五百戶。
慶善於綏撫，士卒未休，未嘗先舍，故能盡其死力，屢展勳勞。累遷使持節、車騎大將軍、儀同三司、散騎常侍、驃騎大將軍、開府儀同三司、雲州大中正，加侍中，賜姓大野氏。
孝閔帝踐祚，出為河州刺史，進爵石保縣公，增邑千戶。州居河外，地接戎夷。慶留心撫納，頗稱簡惠。就拜大將軍，進爵大安郡公，邑戶如舊。入為小司空，除雲州刺史，轉寧州刺史。慶性寬和，不苛察，百性悅之。天和六年，進位柱國。
晉公護母，慶之姑也。護雖擅朝，而慶未嘗阿附。及護誅，高祖以此重之。乃詔慶第十二子毗尚帝女清都公主。〔二六〕慶雖位望隆重，婚連帝室，常以謙慎自守，時人以此稱之。建德二年，抗表致仕，優詔許焉。慶既衰老，恆嬰沉痼。宣帝以其先朝耆舊，特異常倫，乃詔靜帝至第問疾。賜布帛千段。醫藥所須，令有司供給。大象二年，拜上柱國。隋文帝踐極，又令皇太子就第問疾，仍供醫藥之費。開皇二年薨，時年七十七。贈司空、荊譙淅湖灃廣蒙七州諸軍事、荊州刺史。諡曰成。
長子常，先慶卒。次子毗嗣。〔二七〕大象末，位至大將軍。
史臣曰：中陽御曆，沛邑多封侯；白水配天，南陽皆貴戚。是知階緣近屬，以取寵榮，其來尚矣。王盟等始以親黨升朝，終以才能進達，勤宣運始，位列周行。實參跡於功臣，蓋弗由於恩澤也。
校勘記
〔一〕　字子仵　北史卷六一王盟傳無「子」字。
〔二〕　三年徵拜司空尋轉司徒迎魏文帝悼后於茹茹　張森楷云：「北史文帝紀（卷五）三月（大統四年）『立蠕蠕女郁久閭氏為皇后，大赦，以司空王盟為司徒』。與此前後互異，未知孰是。」
〔三〕　加侍中遷太尉　張森楷云：「帝紀（北史卷五文帝紀）不書此遷，而八年書：『以太尉王盟為太保。』據六年『太尉扶風王孚薨』，未除代人，疑盟即以其年遷太尉也。」按盟遷太尉不能早於大統六年（五四０年）元孚死前。但本傳在遷太尉後接敘魏文帝東征和趙青雀事都在四年（五三八年），似在迎茹茹后之後，即遷太尉。但這時元孚尚在，顯有牴牾。合上條來看，傳敘王盟遷官似都提前。
〔四〕　賜姓拓（拔）〔王〕氏　諸本「拔」都作「王」。北史卷六一王盟傳作「拔」。按元和姓纂緝本十九鐸拓王氏條云：「狀曰：本姓王，樂浪人，祖羆，後魏伏波將軍，鎮武川。賜姓拓王氏。」此王羆即王盟父，雖敘賜姓較早，但可證諸本作「拓王」是。殿本乃據北史改，今回改。
〔五〕　子勵　殿本考證云：「北史（本傳）作『勱』，及後諸『勵』字同。」
〔六〕　宿衛宮禁　「宮」原作「官」。諸本及北史本傳都作「宮」，是。今逕改。
〔七〕　進封揚國公　「揚」原作「陽」。諸本都作「揚」，北史卷六一王盟傳附從孫誼傳作「楊」。作「揚」是，今逕改。
〔八〕　字盛樂　殿本考證云：「晉蕩公護傳（卷一一）作『盛洛』，北史（卷六一賀蘭祥傳）亦同（當云亦作「盛樂」），未知孰是。」按「樂」「洛」都是譯音。
〔九〕　有紇伏者　北史卷六一賀蘭祥傳「紇」作「乞」。
〔一０〕獲東魏將薛長孺　北史本傳「孺」作「儒」。卷五孝武帝紀永熙三年（五三四年）作「華（薛之訛）長瑜」。此外或作「薛瑜」，或作「薛瑾」，非常混亂，疑作長瑜是。別見卷一校記第二五條。
〔一一〕太傅燕國公（于）謹　冊府卷四一六無「于」字。按上賀蘭祥，下宇文貴都不出姓，于謹不應獨有，今據刪。
〔一二〕覆宇湮祀　冊府卷四一六「宇」作「宗」。這是成語，「宇」當是「宗」的形訛，但亦可通，今不改。
〔一三〕鍾留王　諸本和卷五０吐谷渾傳都作「鐘」。北史本傳作「鍾」。張元濟以為「鍾」字誤。按譯音無定字，今不改。
〔一四〕因拔其洮陽（共）〔洪〕和二城　宋本、南本「共」作「洪」，汲本、局本作「共」，注云：「一作『洪』。」張元濟以為「共」字誤，云「見吐谷渾傳（卷五０）」。按北史本傳、冊府卷三五五、周書卷五明帝紀都作「洪」。隋書卷二九地理志上臨洮郡當夷縣條云：「後周置，又立洪和郡。」知這裏作「共」誤。今據改。
〔一五〕保定（四）〔二〕年薨　卷五武帝紀上載賀蘭祥死，在保定二年（五六二年）閏月。通鑑卷一六八同，唯置於正月己亥，疑誤。按武帝紀這年六月稱「尉遲迥為大司馬」，即是代替賀蘭祥，敘事甚明。「四年」為「二年」之誤，今據改。
〔一六〕贈使持節太師同岐等十二州諸軍事　北史本傳百衲本「十二」作「十三」，殿本同周書。
〔一七〕讓大將軍鄜州刺史　北史本傳「鄜」作「鄭」。
〔一八〕宜陽縣公　宋本、南本和北史本傳「宜」作「宣」。張元濟云：「宜陽縣，北魏屬義州，疑『宜陽』是。」
〔一九〕〔建德五年至襄樂縣公〕　此六十六字，原脫，今據宋本補。所補諸子及弟歷官也見於北史卷六一賀蘭祥傳末，只有很少幾字增刪。
〔二０〕留于晉陽　「于」原作「守」。諸本和北史卷六二尉遲迥附弟綱傳都作「于」。二張都以為「守」字誤。今逕改。
〔二一〕進爵昌平郡公　北史卷六二尉遲迥附弟綱傳倒作「平昌」。按魏書卷一０六上地形志上東燕州平昌郡領縣二，其一為「昌平」；隋書卷三０地理志中涿郡屬縣有昌平，云：「舊置東燕州及平昌郡。」東燕州和所屬郡縣，地形志雖說東魏天平年置，其實乃是舊有，天平時只是僑置而已。據此，似乎北魏末只有平昌郡，昌平是其屬縣。但北齊書卷二二李元忠附族叔景遺傳在太昌初（五三二年）進封昌平郡公，北史卷六九楊荐傳（本書卷三０楊荐傳以北史補）稱其父曾為「昌平郡守」，則似魏曾置此郡。這裏作「昌平」也未必就錯。
〔二二〕第三子安　北史本傳「三」作「二」。
〔二三〕叱列伏龜　元和姓纂輯本五質作「叱伏列」。岑仲勉四校記云：「今周書二０作『叱列伏』。廣韻、姓解、通志作『叱伏列』。疏證（陳毅魏書官氏志疏證）謂『叱列伏』即『叱列』，非三字姓，其說尚待研考。」姚氏北朝胡姓考根據上述姓氏諸書，以為「周書『列』『伏』二字誤倒」。不同意陳氏叱列姓，伏龜雙名之說。注四云：「傳文下單稱龜，知其姓非僅為『叱列』。」按姚說是，卷四七姚僧垣傳載其子「永世公叱伏列椿」，亦作「叱伏列」。
〔二四〕保定二年授幽州刺史　按幽州是齊境，「幽」疑是「豳」之訛。
〔二五〕字仁慶　北史卷六一閻慶傳「慶」作「度」。
〔二六〕第十二子毗　按傳末云：「長子常，先慶卒，次子毗嗣。」與此矛盾。
〔二七〕次子毗嗣　殿本考證云：「『嗣』（按當作『毗』）監本誤『稚』，今從北史。」按宋本、南本、北本、汲本都作「稚」。若稚以次子襲爵，則上條毗為第十二子不誤，但隋書卷六八閻毗傳稱「七歲襲爵石保縣公」，即慶所封之爵，又似確以毗為嗣。
