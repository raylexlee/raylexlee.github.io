△卷三十五　　列傳第二十七
鄭孝穆　崔謙弟說　子弘度　崔猷　裴俠　薛端　薛善弟慎
鄭孝穆字道和，〔一〕滎陽開封人，魏將作大匠渾之十一世孫。祖敬叔，魏潁川、濮陽郡守，本邑中正。父瓊，范陽郡守，贈安東將軍、青州刺史。
孝穆幼而謹厚，以清約自居。年未弱冠，涉獵經史。父叔四人並早歿，昆季之中，孝穆居長。撫訓諸弟，有如同生，閨庭之中，怡怡如也。魏孝昌初，解褐太尉行參軍，轉司徒主簿。屬盜賊蜂起，除假節、龍驤將軍、別將，屢有戰功。永安中，遷冠軍將軍、持節、都督。從元天穆討平邢杲，進驃騎將軍、左光祿大夫、太師咸陽王長史。及魏孝武西遷，從入關，除司徒左長史，領臨洮王友，賜爵永寧縣侯。
大統五年，行武功郡事，遷使持節、本將軍，〔二〕行岐州刺史、當州都督。在任未幾，有能名。就加通直散騎常侍。王羆時為雍州刺史，欽其善政，遣使貽書，盛相稱述。先是，所部百姓，久遭離亂，饑饉相仍，逃散殆盡。孝穆下車之日，戶止三千。留情綏撫，遠近咸至，數年之內，有四萬家。每歲考績，為天下最。太祖嘉之，賜書曰：「知卿蒞職近畿，留心治術。凋弊之俗，禮教興行；厭亂之民，襁負而至。昔郭伋政成并部，賈琮譽重冀方，以古方今，彼有慚德。」於是徵拜京兆尹。
十五年，梁雍州刺史、岳陽王蕭察稱藩來附，時議欲遣使，盛選行人。太祖歷觀內外，無逾孝穆者。十六年，乃假孝穆散騎常侍，持節策拜察為梁王。使還稱旨，進車騎大將軍、儀同三司，加散騎常侍。是年，太祖總戎東討，除大丞相府右長史，封金鄉縣男，邑二百戶。軍次潼關，命孝穆與左長史長孫儉、司馬楊寬、尚書蘇亮、諮議劉孟良等分掌眾務。仍令孝穆引接關東歸附人士，并品藻才行而任用之。孝穆撫納銓敘，咸得其宜。大將軍達奚武率眾經略漢中，以孝穆為梁州刺史，以疾不之部。拜中書令，賜姓宇文氏。尋以疾免。
孝閔帝踐阼，加驃騎大將軍、開府儀同三司，進爵為子，增邑通一千戶。晉公護為雍州牧，辟為別駕，又以疾固辭。武成二年，徵拜御伯中大夫，徙授御正。保定三年，出為宜州刺史，轉華州刺史。五年，除虞州刺史，轉陝州刺史。頻歷數州，皆有政績。復以疾篤，屢乞骸骨。入為少司空。卒於位，時年六十。贈本官，加鄭梁北豫三州刺史。諡曰貞。
子詡嗣。歷位納言，為聘陳使。後至開府儀同三司、大將軍、邵州刺史。詡弟譯，於隋文帝有翊贊功，開皇初，又追贈孝穆大將軍、徐兗等六州刺史，改諡曰文。
譯幼聰敏，涉獵群書，尤善音樂，有名於時。世宗詔令事輔城公。及高祖即位。除都督，稍遷御正下大夫，頗被顧待。東宮建，以譯為宮尹下大夫，特被太子親愛。建德二年，為聘齊使副。及太子西征，多有失德，王軌、宇文孝伯等以聞，高祖大怒，宮臣親幸者，咸被譴責，譯坐除名。後例復官，仍拜吏部下大夫。宣帝嗣位，授開府儀同大將軍、內史中大夫，封歸昌縣公，邑千戶。既以恩舊，任遇甚重，朝政機密，並得參詳。尋遷內史上大夫，進爵沛國公。上大夫之官，自譯始也。及宣帝大漸，御正下大夫劉昉乃與譯謀，以隨公受遺輔少主。隋文帝執政，拜柱國、大丞相府長史，內史如故。尋進位上柱國。
崔謙字士遜，〔三〕博陵安平人也。祖辯，魏平遠將軍、武邑郡守。父楷，散騎常侍、光祿大夫、殷州刺史，贈侍中、都督冀定相三州諸軍事、驃騎大將軍、儀同三司、冀州刺史。
謙幼聰敏，神彩嶷然。及長，深沉有識量。歷觀經史，不持章句，志在博聞而已。每覽經國緯民之事，心常好之，未嘗不撫卷歎息。孝昌中，解褐著作佐郎。從太宰元天穆討邢杲，破之，以功授輔國將軍、太中大夫，遷平東將軍、尚書殿中郎。
賀拔勝出鎮荊州，以謙為行臺左丞。勝雖居方岳之任，至於安輯夷夏，綱紀眾務，皆委謙焉。謙亦盡其智能，以相匡弼。勝有聲南州，謙之力也。及魏孝武將備齊神武之逼，乃詔勝引兵赴洛。軍至廣州，帝已西遷。勝乃遲疑，將旋所鎮。謙謂勝曰：「昔周室不造，諸侯釋位；漢道中微，列藩盡節。今皇家多故，主上蒙塵，寔忠臣枕戈之時，義士立功之日也。公受方面之重，總宛、葉之眾，若杖義而動，首唱勤王，天下聞風，孰不感激。誠宜順義勇之志，副遐邇之心，倍道兼行，謁帝關右。然後與宇文行臺，同心協力，電討不庭。則桓、文之勳，復興於茲日矣。捨此不為，中道而退，便恐人皆解體，士各有心。一失事機，後悔何及。」勝不能用，而人情果大騷動。還未至州，州民鄧誕引侯景軍奄至，勝與戰，敗績，遂將麾下數百騎南奔於梁。謙亦與勝俱行。及至梁，每乞師赴援。梁武帝雖不為出軍，而嘉勝等志節，並許其還國。乃分謙先還，且通鄰好。魏文帝見謙甚悅，謂之曰：「卿出萬死之中，投身江外，今得生還本朝，豈非忠貞之報也。」太祖素聞謙名，甚禮之。乃授征西將軍、金紫光祿大夫，賜爵千乘縣男。及勝至，拜太師，以謙有毗輔之功，又授太師長史。
大統三年，從太祖擒竇泰，戰沙苑，並有功。進爵為子，遷車騎大將軍、右光祿大夫，拜尚書右丞。謙明練時事，及居樞轄，時論以為得人。四年，從太祖解洛陽圍，仍經河橋戰，加定州大中正、瀛州刺史。十五年，授車騎大將軍、儀同三司，又破柳仲禮於隨郡，討平李遷哲於魏興，並有功。進驃騎大將軍、開府儀同三司、直州刺史，賜姓宇文氏。
魏恭帝初，轉利州刺史。謙性明悟，深曉政術，又勤於理務，民訟雖繁，未嘗有懈倦之色。吏民以是敬而愛之。時有蜀人賈晃遷舉兵作亂，率其黨圍逼州城。謙倉卒分部，纔得千許人，便率拒戰。會梁州援兵至，遂擒晃遷，餘人乃散。謙誅其渠帥，餘並原之。旬日之間，遂得安輯。世宗初，進爵作唐縣公。保定二年，遷安州總管、隨應等十一州甑山上明魯山三鎮諸軍事、安州刺史。四年，加大將軍，進爵武康郡公。
天和元年，授江陵總管。三年，遷荊州總管、荊淅等十四州南陽平陽等八防諸軍事、荊州刺史。州既統攝遐長，俗兼夷夏，又南接陳境，東鄰齊寇。謙外禦彊敵，內撫軍民，風化大行，號稱良牧。每年考績，常為天下最，屢有詔褒美焉。謙隨賀拔勝之在荊州也，雖被親遇，而名位未顯。及踐其位，朝野以為榮。四年，卒於州。闔境痛惜之，乃共立祠堂，四時祭饗。子曠嗣。
謙性至孝，少喪父，殆將滅性。與弟（訦）〔說〕特相友愛〔四〕，雖復年事並高，名位各重，所有資產，皆無私焉。其居家嚴肅，動遵禮度。曠與說子弘度等，並奉其遺訓云。
曠少溫雅，仁而汎愛。釋褐中外府記室。大象末，位至開府儀同大將軍，淅州刺史。
說本名士約，少鯁直，有節概，膂力過人，尤工騎射。釋褐領軍府錄事，轉諮議參軍。及賀拔勝出牧荊州，以說為假節、冠軍將軍、防城都督。又隨勝奔梁，復自梁歸國。授衛將軍﹑都督，封安昌縣子，邑三百戶。從太祖復弘農，戰沙苑，皆有功。進爵為侯，增邑八百戶，除京兆郡守。累遷帥都督、撫軍將軍、通直散騎常侍、大都督、車騎大將軍、儀同三司、都官尚書、定州大中正，改封安固縣侯〔五〕，增邑三百戶，賜姓宇文氏，并賜名說焉。進爵驃騎大將軍、開府儀同三司，加侍中，〔六〕進爵萬年縣公，增邑通前二千四百戶。除隴州刺史，遷總管涼甘瓜三州諸軍事、涼州刺史。說蒞政彊毅，百姓畏之。齊王憲東征，以說為行軍長史。軍還，除使持節、崇德安義等十三防熊和（忠）〔中〕等三州諸軍事，崇德防主，加授大將軍，改封安平縣公。建德四年卒，時年六十四。贈鄜延丹綏長五州刺史，諡曰壯。〔八〕子弘度，猛毅有父風。大象末，上柱國、武鄉郡公。
崔猷字宣猷，博陵安平人，漢尚書寔之十二世孫也。祖挺，魏光州刺史、泰昌縣子，贈輔國將軍、幽州刺史，諡曰景。父孝芬，左光祿大夫、儀同三司，兼吏部尚書，為齊神武所害。
猷少好學，風度閑雅，性鯁正，有軍國籌略。釋褐員外散騎侍郎，領大行臺郎中。尋為吏部尚書李神雋所薦，拜通直散騎侍郎，攝尚書駕部郎中。普泰初，除征虜將軍、司徒從事中郎。既遭家難，遂間行入關。及謁魏孝武，哀動左右，帝為之改容。既退，帝目送之曰：「忠孝之道，萃此一門。」即以本官奏門下事。
大統初，兼給事黃門侍郎，封平原縣伯，邑八百戶。二年，正除黃門，〔九〕加中軍將軍。擒竇泰，復弘農，破沙苑，猷常以本官從軍典文翰。五年，除司徒左長史，加驃騎將軍。時太廟初成，四時祭祀，猶設俳優角抵之戲，其郊廟祭官，多有假兼。猷屢上疏諫，書奏，並納焉。遷京兆尹。時婚姻禮廢，嫁娶之辰，多舉音樂。又廛里富室，衣服奢淫，乃有織成文繡者。猷又請禁斷，事亦施行。與盧辯等創修六官。十二年，除大都督、驃騎將軍、淅州刺史，加車騎大將軍、儀同三司。
十四年，侯景據河南歸款，遣行臺王思政赴之。太祖與思政書曰：「崔宣猷智略明贍，有應變之才，若有所疑，宜與量其可不。」思政初（領）〔頓〕兵襄城，〔一０〕後欲於潁川為行臺治所，遣使人魏仲奉啟陳之。并致書於猷論將移之意。猷復書曰：「夫兵者，務在先聲後實，故能百戰百勝，以弱為彊也。但襄城控帶京洛，寔當今之要地，如有動靜，易相應接。潁川既鄰寇境，又無山川之固，賊若充斥，徑至城下。輒以愚情，權其利害，莫若頓兵襄城，為行臺治所，潁川置州，遣郭賢鎮守。則表裏膠固，人心易安，縱有不虞，豈能為患。」仲見太祖，具以啟聞。太祖即遣仲還，令依猷之策。思政重啟，求與朝廷立約：賊若水攻，乞一周為斷；陸攻，請三歲為期。限內有事，不煩赴援。過此以往，惟朝廷所裁。太祖以思政既親其事，兼復固請，遂許之。及潁川沒後，太祖深追悔焉。十六年，以疾去職。屬大軍東征，太祖賜以馬輿，命隨軍，與之籌議。十七年，進侍中、驃騎大將軍、開府儀同三司、本州大中正，賜姓宇文氏。
魏恭帝元年，太祖欲開梁漢舊路，乃命猷督儀同劉道通、陸騰等五人，率眾開通車路，鑿山堙谷五百餘里，至于梁州。即以猷為都督梁利等十二州白馬儻城二防諸軍事、梁州刺史。及太祖崩，始利沙興等諸州，阻兵為逆，信合開楚四州亦叛，唯梁州境內，民無貳心。利州刺史崔謙請援，猷遣兵六千赴之。信州糧盡，猷又送米四千斛。二鎮獲全，猷之力也。進爵固安縣公，邑二千戶。猷深為晉公護所重，護乃養猷第三女為己女，〔一一〕封富平公主。
世宗即位，徵拜御正中大夫。時依周禮稱天王，又不建年號，猷以為世有澆淳，運有治亂，故帝王以之沿革，聖哲因時制宜。今天子稱王，不足以威天下，請遵秦漢稱皇帝，建年號。朝議從之。武成二年，除司會中大夫，御正如故。
世宗崩，遺詔立高祖。晉公護謂猷曰：「魯國公稟性寬仁，太祖諸子之中，年又居長。今奉遵遺旨，翊戴為主，君以為何如？」猷對曰：「殷道尊尊，周道親親，今朝廷既遵周禮，無容輒違此義。」護曰：「天下事大，但恐畢公沖幼耳。」猷曰：「昔周公輔成王以朝諸侯，況明公親賢莫二，若行周公之事，方為不負顧託。」事雖不行，當時稱其守正。保定元年，重授總管梁利開等十四州白馬儻（成）〔城〕二防諸軍事、〔一二〕梁州刺史。尋復為司會。
天和二年，陳將華皎來附，晉公護議欲南伐，公卿莫敢正言。猷獨進曰：「前歲東征，死傷過半，比雖加撫循，而瘡痍未復。近者長星為災，乃上玄所以垂鑒誡也。誠宜修德以禳天變，豈可窮兵極武而重其譴負哉？今陳氏保境息民，共敦鄰好。無容違盟約之重，納其叛臣，興無名之師，利其土地。詳觀前載，非所聞也。」護不從。其後水軍果敗，而裨將元定等遂沒江南。
建德四年，出為同州司會。六年，徵拜小司徒，加上開府儀同大將軍。隋文帝踐極，以猷前代舊齒，授大將軍，進爵汲郡公，增邑通前三千戶。開皇四年卒，諡曰明。
子仲方，字不齊，早知名，機神穎悟，文學優敏。大象末，儀同大將軍、司玉下大夫。
裴俠字嵩和，河東解人也。祖思齊，舉秀才，拜議郎。父欣，博涉經史，魏昌樂王府司馬、西河郡守，贈晉州刺史。
俠幼而聰慧，有異常童。年十三，遭父憂，哀毀有若成人。州辟主簿，舉秀才。魏正光中，解巾奉朝請。稍遷員外散騎侍郎、義陽郡守。元顥入洛，俠執其使人，焚其赦書。魏孝莊嘉之，授輕車將軍、東郡太守，帶防城別將。及魏孝武與齊神武有隙，徵河南兵以備之，俠率所部赴洛陽。授建威將軍，左中郎將。〔一三〕俄而孝武西遷，俠將行而妻子猶在東郡。滎陽鄭偉謂俠曰：「天下方亂，未知烏之所集。〔一四〕何如東就妻子，徐擇木焉。」俠曰：「忠義之道，庸可忽乎！吾既食人之祿，寧以妻子易圖也。」遂從入關。賜爵清河縣伯，除丞相府士曹參軍。
大統三年，領鄉兵從戰沙苑，先鋒陷陣。俠本名協，至是，太祖嘉其勇決，乃曰「仁者必有勇」，因命改焉。以功進爵為侯，邑八百戶，拜行臺郎中。王思政鎮玉壁，以俠為長史。未幾為齊神武所攻。神武以書招思政，思政令俠草報，辭甚壯烈。太祖善之，曰：「雖魯連無以加也。」
除河北郡守。俠躬履儉素，愛民如子，所食唯菽麥鹽菜而已。吏民莫不懷之。此郡舊制，有漁獵夫三十人以供郡守。俠曰：「以口腹役人，吾所不為也。」乃悉罷之。又有丁三十人，供郡守役使。俠亦不以入私，並收庸直，為官市馬。歲月既積，馬遂成群。去職之日，一無所取。民歌之曰：「肥鮮不食，丁庸不取，裴公貞惠，為世規矩。」俠嘗與諸牧守俱謁太祖。太祖命俠別立，謂諸牧守曰：「裴俠清慎奉公，為天下之最，今眾中有如俠者，可與之俱立。」眾皆默然，無敢應者。太祖乃厚賜俠。朝野歎服，號為獨立君。
俠又撰九世伯祖貞侯潛傳，以為裴氏清公，自此始也，欲使後生奉而行之，宗室中知名者，咸付一通。從弟伯鳳、世彥，時並為丞相府佐，笑曰：「人生仕進，須身名並裕。清苦若此，竟欲何為？」俠曰：「夫清者蒞職之本，儉者持身之基。況我大宗，世濟其美，故能：存，見稱於朝廷；沒，流芳於典策。今吾幸以凡庸，濫蒙殊遇，固其窮困，非慕名也。志在自修，懼辱先也。飜被嗤笑，知復何言。」伯鳳等慚而退。
九年，入為大行臺郎中。居數載，出為郢州刺史，加儀同三司，尋轉（祏）〔拓〕州刺史，〔一五〕徵拜雍州別駕。孝閔帝踐阼，除司邑下大夫，加驃騎大將軍、開府儀同三司，進爵為公，增邑通前一千六百戶。遷民部中大夫。時有姦吏，主守倉儲，積年隱沒至千萬者，及俠在官，勵精發摘，數旬之內，姦盜略盡。轉工部中大夫。有大司空掌錢物典李貴乃於府中悲泣。或問其故。對曰：「所掌官物，多有費用，裴公清嚴有名，懼遭罪責，所以泣耳。」俠聞之，許其自首。貴言隱費錢五百萬。俠之肅遏姦伏，皆此類也。
初，俠嘗遇疾沉頓，大司空許國公宇文貴、小司空北海公申徽並來伺候俠。俠所居第屋，不免風霜，〔一六〕貴等還，言之於帝。帝矜其貧苦，乃為起宅，并賜良田十頃，奴隸、耕牛、糧粟，莫不備足。搢紳咸以為榮。武成元年，卒於位。贈太子少師、蒲州刺史，諡曰貞。河北郡前功曹張回及吏民等，感俠遺愛，乃作頌紀其清德焉。
子祥，性忠謹，有治劇才。少為成都令，清不及俠，斷決過之。後除長安令，為權貴所憚。遷司倉下大夫。俠之終也，遂以毀卒。祥弟肅，貞亮有才藝。天和中，舉秀才，拜給事中士。稍遷御正大夫，〔一七〕賜爵胡原縣子。
薛端字仁直，河東汾陰人也，本名沙陀。魏雍州刺史、汾陰侯辨之六世孫。代為河東著姓。高祖謹，泰州刺史、〔一八〕內都坐大官、涪陵公。曾祖洪隆，河東太守。以隆兄洪阼尚魏文〔成〕帝女西河公主，〔一九〕有賜田在馮翊，洪隆子麟駒徙居之，遂家於馮翊之夏陽焉。麟駒舉秀才，拜中書博士，兼主客郎中，贈河東太守。父英集，通直散騎常侍。
端少有志操。遭父憂，居喪合禮。與弟裕，勵精篤學，不交人事。年十七，司空高乾辟為參軍，賜爵汾陰縣男。端以天下擾亂，遂棄官歸鄉里。
魏孝武西遷，太祖令大都督薛崇禮據龍門，引端同行。崇禮尋失守，遂降東魏。東魏遣行臺薛循義、都督乙干貴率眾數千西度，〔二０〕據楊氏壁。端與宗親及家僮等先在壁中，循義乃令其兵逼端等東度。方欲濟河，會日暮，端密與宗室及家僮等叛之。循義遣騎追，端且戰且馳，遂入石城柵，得免。柵中先有百家，端與并力固守。貴等數來慰喻，知端無降意，遂拔還河東。東魏又遣其將賀蘭懿、南汾州刺史薛琰達守楊氏壁。〔二一〕端率其屬，并招喻村民等，多設奇以臨之。懿等疑有大軍，便即東遁，爭船溺死者數千人。端收其器械，復還楊氏壁。太祖遣南汾州刺史蘇景恕鎮之。降書勞問，徵端赴闕，以為大丞相府戶曹參軍。
從擒竇泰，復弘農，戰沙苑，並有功。加冠軍將軍、中散大夫，進爵為伯。轉丞相東閤祭酒，加本州大中正，遷兵部郎中，改封文城縣伯，加使持節、平東將軍、吏部郎中。端性彊直，每有奏請，不避權貴。太祖嘉之，故賜名端，欲令名質相副。自居選曹，先盡賢能，雖貴遊子弟，才劣行薄者，未嘗升擢之。每啟太祖云：「設官分職，本康時務，苟非其人，不如曠職。」太祖深然之。大統十六年，大軍東討。柱國李弼為別道元帥，妙簡首僚，數日不定。太祖謂弼曰：「為公思得一長史，無過薛端。」弼對曰：「真其才也。」乃遣之。加授車騎大將軍、儀同三司。轉尚書左丞，〔二二〕仍掌選事。進授吏部尚書，賜姓宇文氏。端久處選曹，雅有人倫之鑒，其所擢用，咸得其才。六官建，拜軍司馬，加侍中、驃騎大將軍、開府儀同三司，進爵為侯。
孝閔帝踐阼，除工部中大夫，轉民部中大夫，進爵為公，增邑通前一千八百戶。晉公護將廢帝，召群官議之，端頗有同異。護不悅，出為蔡州刺史。為政寬惠，民吏愛之。尋轉基州刺史。基州地接梁、陳，事藉鎮撫，總管史寧遣司馬梁榮催令赴任。蔡州父老訴榮，請留端者千餘人。至基州，未幾卒，時年四十三。遺誡薄葬，府州贈遺，勿有所受。贈本官，加大將軍，追封文城郡公。諡曰質。
子冑，字紹玄。幼聰敏，涉獵群書，雅達政事。起家帥都督。累遷上儀同，歷司金中大夫、徐州總管府長史、合州刺史。大象中，位至開府儀同大將軍。
端弟裕，字仁友。少以孝悌聞於州里。初為太學生，時黌中多是貴遊，好學者少，唯裕耽翫不倦。弱冠，辟丞相參軍事。是時京兆韋敻志安放逸，不干世務。裕慕其恬靜，數載酒餚候之，談宴終日。敻遂以從孫女妻之。裕嘗謂親友曰：「大丈夫當聖明之運，而無灼然文武之用，為世所知，雖復栖栖遑遑，徒為勞苦耳。至如韋居士，退不丘壑，進不市朝，怡然守道，榮辱不及，何其樂也。」尋遇疾而卒，時年四十一。文章之士誄之者數人。太祖傷惜之，贈洛州刺史。
薛善字仲良，河東汾陰人也。祖瑚，〔二三〕魏河東郡守。父和，南青州刺史。
善少為司空府參軍事，遷儻城郡守，轉鹽池都將。魏孝武西遷，東魏（攻）〔改〕河東（圍秦）〔為泰〕州，以善為別駕。〔二四〕善家素富，僮僕數百人。兄元信，仗氣豪侈，每食方丈，坐客恆滿，絃歌不絕。而善獨供己率素，〔二五〕愛樂閑靜。
大統三年，齊神武敗於沙苑，留善族兄崇禮守河東。太祖遣李弼圍之，崇禮固守不下。善密謂崇禮曰：「高氏戎車犯順，致令主上播越。與兄忝是衣冠緒餘，荷國榮寵。今大軍已臨，而兄尚欲為高氏盡力。若城陷之日，送首長安，云逆賊某甲之首，死而有靈，豈不歿有餘愧！不如早歸誠款，雖未足以表奇節，庶獲全首領。」而崇禮猶持疑不決。會善從弟馥妹夫高子信為防城都督，守城南面。遣馥來詣善云：「意欲應接西軍，但恐力所不制。」善即令弟濟將門生數十人，與信、馥等斬關引弼軍入。時預謀者並賞五等爵，善以背逆歸順，臣子常情，豈容闔門大小，俱叨封邑，遂與弟慎並固辭不受。太祖嘉之，以善為汾陰令。善幹用彊明，一郡稱最。太守王羆美之，令善兼督六縣事。
尋徵為行臺郎中。時欲廣置屯田以供軍費，乃除司農少卿，領同州夏陽縣二十屯監。又於夏陽諸山置鐵冶，復令善為冶監，每月役八千人，營造軍器。善親自督課，兼加慰撫，甲兵精利，而皆忘其勞苦焉。加通直散騎常侍，遷大丞相府從事中郎。追論屯田功，賜爵龍門縣子，遷黃門侍郎，加車騎大將軍、儀同三司。除河東郡守，進驃騎大將軍、開府儀同三司，賜姓宇文氏。六官建，拜工部中大夫，進爵博平縣公。尋除御正中大夫，轉民部中大夫。
時晉公護執政，儀同齊軌語善云：「兵馬萬機，須歸天子，何因猶在權門。」善白之。護乃殺軌，以善忠於己，引為中外府司馬。遷司會中大夫，副總六府事。加授京兆尹，仍治司會。出為隆州刺史，兼治益州總管府長史。徵拜少傅。〔二六〕卒於位，時年六十七。贈蒲虞勳三州刺史。高祖以善告齊軌事，諡曰繆公。子裒嗣。官至高陽守。善弟慎。
慎字佛護，〔二七〕好學，能屬文，善草書。少與同郡裴叔逸、裴諏之、柳虯、范陽盧柔、隴西李璨並相友善。起家丞相府墨曹參軍。太祖於行臺省置學，取丞郎及府佐德行明敏者充生。悉令旦理公務，晚就講習，先六經，後子史。又於諸生中簡德行淳懿者，侍太祖讀書。慎與李璨及隴西李伯良、辛韶，武功蘇衡，譙郡夏侯裕，安定梁曠、梁禮，河南長孫璋，河東裴舉、薛同，滎陽鄭朝等十二人，並應其選。又以慎為學師，以知諸生課業。太祖雅好談論，并簡名僧深識玄宗者一百人，於第內講說。又命慎等十二人兼學佛義，使內外俱通。由是四方競為大乘之學。
數年，復以慎為宜都公侍讀。轉丞相府記室。魏東宮建，除太子舍人。遷庶子，仍領舍人。加通直散騎常侍，兼中書舍人，轉禮部郎中。六官建，拜膳部下大夫。慎兄善又任工部。並居清顯，時人榮之。孝閔帝踐阼，除御正下大夫，進車騎大將軍、儀同三司，封淮南縣子，邑八百戶。歷師氏、御伯中大夫。
保定初，出為湖州刺史。州界既雜蠻左，恆以劫掠為務。慎乃集諸豪帥，具宣朝旨，仍令首領每月一參，或須言事者，不限時節。慎每引見，必殷勤勸誡，及賜酒食。一年之間，翕然從化。諸蠻乃相謂曰：「今日始知刺史真民父母也。」莫不欣悅。自是襁負而至者，千有餘戶。蠻俗，婚娶之後，父母雖在，即與別居。慎謂守令曰：「牧守令長是化民者也，豈有其子娶妻，便與父母離析。非唯氓俗之失，亦是牧守之罪。」慎乃親自誘導，示以孝慈，并遣守令各喻所部。有數戶蠻，別居數年，遂還侍養，及行得果膳，歸奉父母。慎感其從善之速，具以狀聞。有詔蠲其賦役。於是風化大行，有同華俗。
尋入為蕃部中大夫。以疾去職，卒於家。有文集，頗為世所傳。
薛善之以河東應李弼也，敬珍、敬祥亦率屬縣歸附。
敬珍字國寶，河東蒲阪人也，漢楊州刺史韶之十世孫。父伯樂，州主簿，安邑令。珍偉容儀，有氣俠，學業騎射，俱為當時所稱。祥即珍從祖兄也，亦慷慨有大志，唯以交結英豪為務。珍與之深相友愛，每同遊處。
及齊神武趨沙苑，珍謂祥曰：「高歡迫逐乘輿，播遷關右，有識之士，孰不欲推刃於其腹中？但力未能制耳。今復稱兵內侮，將逞凶逆，此誠志士效命之日，當與兄圖之。」祥聞其言甚悅，曰：「計將安出？」珍曰：「宇文丞相寬仁大度，有霸王之略，挾天子而令諸侯，已數年矣。觀其政刑備舉，將士用命，歡雖有眾，固非其儔。況逆順理殊，將不戰而自潰矣。我若招集義勇，斷其歸路，殲馘凶徒，使隻輪不反，非直雪朝廷之恥，亦壯士封侯之業。」祥深然之，遂與同郡豪右張小白、樊昭賢、王玄略等舉兵，數日之中，眾至萬餘。將襲歡後軍，兵未進而齊神武已敗。珍與祥邀之，多所剋獲。及李弼軍至河東，珍與小白等率猗氏、南解、北解、安邑、溫泉、虞鄉等六縣戶十餘萬歸附。太祖嘉之，即拜珍平陽太守，領永寧防主；祥龍驤將軍、行臺郎中，領相里防主。並賜鼓吹以寵異之。太祖仍執珍手曰：「國家有河東之地者，卿兄弟之力。還以此地付卿，我無東顧之憂矣。」
久之，遷絳州刺史。以疾免，卒於家。子元約，性貞正，有識學。位至布憲中大夫。
小白等既與珍歸闕，太祖嘉其立效，並任用之。後咸至郡守、刺史。
史臣曰：鄭孝穆撫寧離散，豳岐多襁負之人；崔謙鎮禦邊垂，江漢流載清之詠。崔說居家理治，以嚴肅見稱，蒞職當官，以猛毅為政；崔猷立朝贊務，則嘉謀屢陳，出撫宣條，則威恩具舉。裴俠忠勤奉上，廉約治身，吏不能欺，民懷其惠。薛端歷居顯要，以彊直知名。薛善任惟繁劇，以弘益流譽。並當時之良將也。而善陷齊諂護以要權寵，易名為繆，斯不謬乎。
校勘記
〔一〕　鄭孝穆字道和　北史卷三五鄭羲附從曾孫道邕傳作「道邕字孝穆」，魏書卷五六鄭羲傳亦作「道邕」，未舉字。按道邕當是本名，晚年避周武帝諱，以字行。北周舊史又改「邕」為「和」，以之為字。
〔二〕　遷使持節本將軍　「本」原作「大」。諸本都作「本」。按下文孝穆於大統十六年，方進位車騎大將軍，豈得先已為大將軍。「大」字誤，今逕改。
〔三〕　崔謙字士遜　魏書卷五六、北史卷三二崔辯傳附孫士謙，都以「士謙」為名，新唐書卷七二宰相世系表同。按崔辯傳和世系表稱其兄弟都以「士」字排行。下文也說其弟訦（當作「說」）本名士約。疑謙本名士謙，後改名謙，字士遜。
〔四〕　與弟（訦）〔說〕特相友愛　北史本傳「訦」作「說」。按文苑英華卷九０四庾信周大將軍崔說神道碑、新唐書卷七二宰相世系表都作「說」。「訦」字誤，今據改。以下諸「訦」字逕改。
〔五〕　改封安固縣侯　英華崔說碑作「安國縣侯」。按魏書卷一０六上地形志上博陵郡有安國縣。隋書卷三０地理志中博陵郡義豐縣條云：「舊有安國縣，後齊廢。」地不屬周，但崔說是博陵人，故以本郡一縣為封號。疑作「安國」是。
〔六〕　進爵驃騎大將軍開府儀同三司加侍中　英華崔說碑「驃」作「車」。按周制驃騎大將軍例加開府儀同三司和侍中；車騎大將軍加儀同三司，散騎常侍，似碑誤。然碑文此下云：「竇憲連官，單于之寶鼎可致」，用的是車騎將軍典故，不像是傳刻之誤。可能西魏時還未確立上述加官的制度。
〔七〕　熊和（忠）〔中〕等三州諸軍事　錢氏考異卷三二云：「『忠』當作『中』，隋志（卷三０地理志河南郡）新安縣，後周置中州。」按英華崔說碑「忠」正作「中」。錢說是，今據改。
〔八〕　諡曰壯　北史本傳和英華崔說碑「壯」作「莊」，唐書卷七二下宰相世系表作「壯」，未知孰是。
〔九〕　二年正除黃門　「正除」原倒作「除正」。諸本都作「正除」，局本同殿本。北史卷三二崔挺附孫猷傳但作「正黃門」。按上云「兼給事黃門侍郎」，「正除」或「正」均對「兼」而言，殿本誤倒，今逕乙正。
〔一０〕思政初（領）〔頓〕兵襄城　宋本、汲本和北史本傳「領」作「頓」，是，今據改。
〔一一〕護乃養猷第三女為己女　北史本傳作「猷第二女帝養為己女」。
〔一二〕白馬儻（成）〔城〕二防　張森楷云：「『成』當作『城』，上文是『城』字。」按當時地名「成」「城」常互用，儻成郡見隋書卷二九地理志上漢川郡興勢縣條，本可不改，但上下文宜一致，下薛善傳亦見「儻城郡」，今改作「城」。
〔一三〕左中郎將　冊府卷三七三「左」作「右」。
〔一四〕未知烏之所集　宋本、南本、北本、汲本和冊府明本卷三七三「烏」都作「鳥」（宋本冊府作「烏」）。殿本當依北史卷三八裴俠傳改，局本從殿本。按下有「徐擇木焉」語，本意恐非用詩經「瞻烏爰止」語，而是「良禽擇木而棲」，作「鳥」未必誤。
〔一五〕尋轉（祏）〔拓〕州刺史　北史本傳「祏」作「拓」。按「拓州」見隋書卷三一夷陵郡條，「祏」字誤，今據改。
〔一六〕並來伺候俠俠所居第屋不免風霜　北史本傳、冊府卷七六作「並來候俠疾」，「第」冊府作「茅」，疑北史、冊府是。
〔一七〕稍遷御正大夫　北史本傳作「累遷御正下大夫」。
〔一八〕高祖謹泰州刺史　「泰」原作「秦」。諸本都作「泰」。張森楷云：「作『泰』是，此時固無『秦州』也。」按泰州治蒲阪，錢氏考異卷三０有辯。今逕改。
〔一九〕以隆兄洪阼尚魏文〔成〕帝女西河公主　張森楷云：「據魏書薛辯傳（卷四二）皇興三年以長公主下嫁。依帝姊妹稱長公主之例推之，則當是文成帝女。」按北史卷三六薛辯傳明言洪祚尚文成女西河長公主。張說是。今據補。
〔二０〕都督乙干貴　諸本「干」都作「千」。殿本當從北史本傳改。
〔二一〕薛琰達　「達」原作「逵」。諸本和北史本傳，冊府卷七五八都作「達」。北本「達」字刊似「逵」，殿本因之而訛，今逕改。
〔二二〕轉尚書左丞　北史本傳「左」作「右」。
〔二三〕祖瑚　張森楷云：「此即魏書薛辯傳（卷四二）之破胡也。此作單名『瑚』，北史（卷三六薛辯傳）又作『湖』，殊不畫一。」按魏書稱破胡弟破氐。新唐書卷七三下宰相世系表稱「瑚字破胡。」疑原名破胡，單稱作「胡」，其後人又嫌不雅，乃加玉旁或水旁。
〔二四〕魏孝武西遷東魏（攻）〔改〕河東（圍秦）〔為泰〕州以善為別駕　宋本「圍」作「為」。北史卷三六薛辯附從孫善傳作「魏改河東為秦州」。「秦州」與周書同為「泰州」之訛，已見本卷校記第一八條。周書云東魏攻河東，北史則改郡置州。按這時河東為東魏所有，薛善也是東魏所任別駕，觀下文自明。東魏豈有「攻河東，圍泰州」之理。魏書卷一０六下地形志下秦州（應作泰州）條云：「神{鹿加}元年置雍州，延和元年改，太和中罷，天平初復，後陷。」東魏天平改元（五三四年）即在永熙三年孝武西遷後，云「天平初復」，與薛善傳所云「改河東為泰州」，時間相符。宋本「為」字尚不誤，「改」已訛作「攻」。後人又改「為」作「圍」，以就文義，不知與事實大謬。今據北史改正。
〔二五〕而善獨供己率素　北史本傳、冊府卷八０六「供」作「恭」。
〔二六〕徵拜少傅　北史本傳作「徵拜武威少府」。
〔二七〕慎字佛護　北史、冊府卷八八二「佛」作「伯」。
