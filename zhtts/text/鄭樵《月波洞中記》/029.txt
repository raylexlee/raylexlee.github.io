△相臍
臍乃一身脈絡所聚之地，欲得深大。深大者，乃福壽之人。淺小者，極下愚亦夭。臍深容李，富貴自起，不可太突。無智無慧。臍生毛者，主大貴。生近陰者，主下賤愚僻。臍圓如錢，富貴百年。又雲，臍為五臟之總，欲深闊，不欲淺凸。紫黑者，為上。有橫紋者，主有壽。神骨馬相，神者藏於目。男子有者貴。骨在額，天倉有氣色者貴。馬在兩天倉兩頰骨耳邊謂之貴。人有四馬，乘其四馬車，若求進之人。四馬不肥塵暗者，終身不貴。縱有成立，亦不多時。馬有白色者，主行人半途而回；有紅黃色，主吉昌；有青黑色者，主道路死亡之象。
