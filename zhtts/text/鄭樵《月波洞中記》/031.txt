△相聲
聲至喉而沉響者貴。在喉而出響者，須自立，發於中年。先響而後破者，無朋友獨強，主先富後貧。先低而後高遠者，主不得祖力，中年貴，發於千人之上，善相也。前後勻響者，無破也，主長富貴。婦人有此聲者，欲清而輕氣，欲調而不急，主榮貴旺夫，自身守郡國夫人。先高後低者，妨前夫，主淫。先低後高，主祖不高，須自立，亦妨前夫。重濁遠振者，主富，妨夫多矣。重濁而短者，主身貧賤。若破者，鬥亂之人也，主夫不和。若八限中無氣，終身貧賤，不令相也。前言千尺之索者行也，穿滿者大貴，取盡者為大殺行在眉鐘呂二真人為證也。 論神夫形以養血，血以養氣，氣以養神。故形全則血全，血全則氣全，氣全則神全也。孟子曰：今夫蹶者趨者是氣也，而反動其心是知神能養血與氣，神託氣而安也。氣不和則神暴而不安。能安其神者，其惟君子乎宜細而辨之，乃為善也。寤則神遊於眼，寐則神遊於心，是其神出於形，為形之表也。亦猶日月災之光外萬物，而其神固在於日月之內也。夫眼明則神表，昏則神濁。清者貴，濁者賤；清者寤多而寐少，濁者寤少而寐多，能觀其寤寐，則知人貴賤也。
