△鼻限十年
若鼻不直聳者不貴，有節必兩姓也。若鼻近上有節者，祖姓不真；近下有節者，自姓不真。鼻不藏竅不富。如富者，必側近有庫也。若鼻蹇，四十五大破也。聳者貴，有庫者足。鼻肥兩端紅潤者是也。若有仙庫者，足富貴，有俗庫者足財。庫在仙庫之下，單庫者下半，雙庫者雙也。若鼻懸紋者，多移落他鄉。鼻小及人中蹇者，平生多動搖也。眉過目，人富也。如狼目虎視全者，富貴；不全者，富而不貴也，只可同憂不可同樂。
