△仙濟
燕雀之志，嘗思爪下之食，腸不盈於百粒，聲不遠於五畦，翱翔藩籬之下，其氣量亦自足矣。鸞鳳之志，一舉千里，非梧桐而不棲，非竹實而不食，鳴於朝陽，天下稱其慶，志度氣象，固自有殊也。是知有沖天之異者，必不肯棲託桑榆，有方外之材者，必不肯貪求名利，志之所向取捨，以此觀之，志趣遠近，氣量深淺，自可見矣。
