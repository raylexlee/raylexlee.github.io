△下脣頦為末限
下脣欲紅，西瓜子上下相應，無缺陷亂紋者，上脣為君，下脣為臣，相得為潔淨，言四海方圓者是也。開要圓，合要方。承漿潤者，衣食不缺。世人只知齒露不貴，露齒貴者，何也？必是人中深長，齒白脣紅故。舉一隅不以三隅反，斯之謂也。頦者，地也。豐滿及兩倉不陷，主莊田奴僕，金帛成家之象也。若尖薄者，主末年貧賤也。無倉庫奴僕者，不全相也。若有亂紋侵者，主失所移落也。此二限為末主共十五年也。
