△九天玄微
凡欲相人，先視其首。頭者，五臟之主，百體之宗，四維八方，並須停正。左耳為東方，右耳為西方，鼻為南方，玉枕為北方，左頰為東南角，右頰為西南角，左壽堂為東北角，右壽堂為西北角。方維既正，乃視其骨。骨法九般，皆貴相也。無異骨終難入貴。所謂九骨者，一曰顴骨，二曰驛馬骨，三曰將軍，四曰日角，五曰月角，六日龍宮，七曰伏犀，八曰巨鼇，九曰龍角。東西兩嶽高成為顴骨，勢入天倉為驛馬，耳齊為將軍骨，左眉上隱隱而起者名曰月角骨，右眉上隱隱而起者名曰日角骨，繞眼圓起者名龍宮骨，鼻上一骨起者至腦名曰伏犀骨，耳兩畔滿拙骨高者名曰巨鼇骨，兩眉毛入邊地稍高似角者名龍角骨，亦名輔角骨。已上九骨皆三品之相。人額上骨圓大名天成骨。顴勢入耳名壽骨，兩耳後骨起名玉堂骨，亦曰玉階骨，項後骨起如雞子者名天柱骨，亦貴相也。
