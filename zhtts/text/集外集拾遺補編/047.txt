     《越鐸》出世辭
　　於越〔２〕故稱無敵於天下，海嶽精液，善生俊異，〔３〕後先絡驛，展其殊才；其民復存大禹〔４〕卓苦勤勞之風，同勾踐〔５〕堅確慷慨之誌，力作治生，綽然足以自理。世俗遞降，精氣播遷，則漸專實利而輕思理，樂安謐而遠武術，鷙夷乘之，爰忽顛隕，全發之士，係踵蹈淵，而黃神嘯吟，民不再振。辮發胡服之虜，旃裘引弓之民，翔步於無餘〔６〕之舊疆者蓋二百餘年矣。已而思士篤生，上通帝旨，轉輪〔７〕之說，彌淪大區，國士桓桓〔８〕，則首舉義旗於鄂。諸出響應，濤起風從，華夏故物，光復太半，東南大府，亦赫然歸其主人。越人於是得三大自由〔９〕，以更生於越，索虜〔１０〕則負無量罪惡，以底於亡。民氣彭張，天日騰笑，孰善贊頌，庶猗偉之聲，將充宙合矣。顧專制久長，鼎鑊為政，以聚斂窮其膏髓，以禁令制其譏平，瘠弱槁枯，為日滋永，桎梏頓解，卷攣尚多，民聲寂寥，羣誌幽閟，豈以為匹夫無與於天下，尚如戴朔北之虜也。共和之治，人仔於肩，同為主人，有殊臺隸〔１１〕。前此罪惡，既鹹以歸索虜，索虜不克負荷，俱以隕落矣。繼自今而天下興亡，庶人有責，使更不同力合作，為華土謀，復見瘠弱槁枯，一如往日，則番番良士〔１２〕，其又將誰咎耶？是故儕倫則念之矣，獨立戰始，且垂七旬，智者竭慮，勇士效命，而吾儕庶士，坐觀其成，儻不盡一得之愚，殆自放於國民之外。爰立斯報，就商同胞，舉文宣意，希翼治化。紓自由之言議，盡個人之天權，促共和之進行，尺政治之得失，發社會之蒙覆，振勇毅之精神。灌輸真知，揚表方物，凡有知是，貢其顓愚，力小願宏，企於改進。不欲守口，任華土更歸寂寞，復自負無量罪惡，以續前塵；庶幾聞者戒勉，收效毫釐，而吾人公民之責，亦藉以盡其什一。猗此於越，故稱無敵於天下，鷙夷縱虐，民生槁枯，今者解除，義當興作，用報古先哲人徵營治理之業。唯專制永長，昭蘇非易，況復神馳白水，孰眷舊鄉，返顧高丘，正哀無女。〔１３〕嗚呼，此《越鐸》之所由作也！EE
　　〔１〕本篇最初發表於一九一二年一月三日紹興《越鐸日報》創刊號，署名黃棘。原無標點。
　　《越鐸》，即《越鐸日報》，一九一二年一月三日由越社創辦於紹興。
　　一九二七年三月停刊。早期曾得到魯迅的支持。
　　〔２〕於越晉代賀循《會稽土地記》：“少康封其少子，號曰‘於越’。越國之稱始於此。”
　　〔３〕海嶽精液，善生俊異晉代虞預《會稽典錄·朱育》：“（虞）翻對曰：‘夫會稽上應牽牛之宿，下有少陽之位。……山有金木鳥獸之殷，水有魚鹽珠蚌之饒。海嶽精液，善生俊異。’”〔４〕大禹亦稱夏禹，我國古代夏後氏部落的領袖，夏朝的建立者，以治平洪水為後人傳頌。《史記·夏本紀》：禹東巡“至於會稽而崩”，葬會稽山。
　　〔５〕勾踐春秋末年越國國君。他被吳國打敗後，“十年生聚，十年教訓”，臥薪嘗膽，發憤圖強，終於戰勝了吳國。〔６〕無餘傳說是越國的始祖。漢代趙煜《吳越春秋》卷六：“禹以下六世而得帝少康。少康恐禹祭之絕祀，乃封其庶子於越，號曰無餘。”
　　〔７〕轉輪意即變革。原為佛家語，即轉法輪，《法華文句》：“轉佛心中化他之法，度入他心，名轉法輪。”
　　〔８〕桓桓威武的樣子。《詩經·周頌·桓》：“桓桓武王，保有厥士。”
　　〔９〕三大自由指孫中山所說的“人民之集會自由、出版自由、思想自由”（見《民權初步·自序》）。
　　〔１０〕索虜原是南北朝時南朝對北朝的蔑稱，《資治通鑒·魏紀》文帝黃初二年：“宋魏以降，南北分治，各有國史，互相排黜。南謂北為索虜，北謂南為島夷。”元代胡三省註：“索虜者，以北人辯發，謂之索頭也。”
　　〔１１〕臺隸原為古代奴隸中的兩個等級，這裏泛指被奴役的人。
　　〔１２〕番番良士《尚書·秦誓》：“番番良士，旅力既愆，我尚有之。”番番，勇武的樣子。
　　〔１３〕白水等語，出於屈原《離騷》：“朝吾將濟於白水兮，登閬風而維馬。忽反顧以流涕兮，哀高丘之無女。”“陟皗皇之赫戲兮，忽臨睨夫舊鄉。”白水，神話中的水名，據說源出昆侖山，人飲其水不死。
