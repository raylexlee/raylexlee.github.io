     播布美術意見
　　一何為美術
　　美術為詞，中國古所不道，此之所用，譯自英之愛忒（ａｒｔｏｒｆｉｎｅａｒｔ）。愛忒雲者，原出希臘，其誼為藝，是有九神〔２〕，先民所祈，以冀工巧之具足，亦猶華土工師，無不有崇祀拜禱矣。顧在今茲，則詞中函有美麗之意，凡是者不當以美術稱。
　　希臘之民，以美術著於世，然其造作，初無研肄，僅憑直覺之力，以判別天物美惡，惟其為覺敏，故所成就者神。蓋凡有人類，能具二性：一曰受，二曰作。受者譬如曙日出海，瑤草作華，若非白癡，莫不領會感動；既有領會感動，則一二才士，能使再現，以成新品，是謂之作。故作者出於思，倘其無思，即無美術。然所見天物，非必圓滿，華或槁謝，林或荒穢，再現之際，當加改造，俾其得宜，是曰美化，倘其無是，亦非美術。故美術者，有三要素：一曰天物，二曰思理，三曰美化。緣美術必有此三要素，故與他物之界域極嚴。刻玉之狀為葉，髹漆之色亂金，似矣，而不得謂之美術。象齒方寸，文字千萬，核桃一丸，臺榭數重，精矣，而不得謂之美術。幾案可以弛張，什器輕於攜取，便於用矣，而不得謂之美術。太古之遺物，絕域之奇器，罕矣，而非必為美術。重碧大赤，陸離斑駁，以其戟刺；奪人目精，艷矣，而非必為美術，此尤不可不辨者也。
　　二美術之類別
　　由前之言，可知美術雲者，即用思理以美化天物之謂。茍合於此，則無間外狀若何，鹹得謂之美術；如雕塑，繪畫，文章，建築，音樂皆是也。區分之法，始於希臘柏拉圖〔３〕，其類凡二：
　　（甲）靜美術（乙）動美術柏氏以雕塑，繪畫為靜，音樂，文章為動，事屬草創，為說不完。後有法人跋多〔４〕區分為三，德人黑智爾〔５〕承之。（甲）目之美術（乙）耳之美術（丙）心之美術
　　屬於目者為繪畫雕塑，屬於耳者為音樂，屬於心者為文章，其說之不能具是，無異前古。近時英人珂爾文〔６〕以為區別之術，可得三種，今具述於次；凡有美術，均可取其一以分隸之。
　　（一）（甲）形之美術（乙）聲之美術美術有可見可觸者，如繪畫，雕塑，建築，是為形美；有不可見不可觸者，如音樂，文章，是為音美。顧中國文章之美，乃為形聲二者，是又非此例所能賅括也。
　　（二）（甲）摹擬美術（乙）獨造美術美術有擬象天物者，為雕刻，繪畫，詩歌；有獨造者，為建築，音樂。此二者雖間亦微涉天物，而繁復腠會，幾於脫離。
　　（三）（甲）致用美術（乙）非致用美術美術之中，涉於實用者，厥惟建築。他如雕刻，繪畫，文章，音樂，皆與實用無所繫屬者也。
　　三美術之目的與致用言美術之目的者，為說至繁，而要以與人享樂為臬極，惟於利用有無，有所牴午。主美者以為美術目的，即在美術，其於他事，更無關系。誠言目的，此其正解。然主用者則以為美術必有利於世，儻其不爾，即不足存。顧實則美術誠諦，固在發揚真美，以娛人情，比其見利致用，乃不期之成果。沾沾於用，甚嫌執持，惟以頗合於今日國人之公意，故從而略述之如次：
　　一美術可以表見文化凡有美術，皆足以徵表一時及一族之思惟，故亦即國魂之現象；若精神遞變，美術輒從之以轉移。此諸品物，長留人世，故雖武功文教，與時間同其灰滅，而賴有美術為之保存，俾在方來，有所考見。他若盛典事〔７〕，勝地名人，亦往往以美術之力，得以永住。
　　一美術可以輔翼道德美術之目的，雖與道德不盡符，然其力足以淵邃人之性情，崇高人之好尚，亦可輔道德以為治。物質文明，日益曼衍，人情因亦日趣於膚淺；今以此優美而崇大之，則高潔之情獨存，邪穢之念不作，不待懲勸而國癡安。
　　一美術可以救援經濟方物見斥，外品流行，中國經濟，遂以困匱。然品物材質，諸國所同，其差異者，獨在造作。美術弘布，作品自勝，陳諸市肆，足越殊方，爾後金資，不虞外溢。故徒言崇尚國貨者末，而發揮美術，實其本根。四播布美術之方
　　美術之用，大者既得三事，而本有之目的，又在與人以享樂，則實踐此目的之方術，自必在於播布。播布雲者，謂不更幽祕，而傳諸人間，使與國人耳目接，以發美術之真諦，起國人之美感，更以冀美術家之出世也。茲擬應行之事如次：一建設事業
　　美術館當就政府所在地，立中央美術館，為光復記念，次更及諸地方。建築之法，宜廣徵專家意見，會集圖案，擇其善者，或即以舊有著名之建築充之。所列物品，為中國舊時國有之美術品。
　　美術展覽會建築之法如上。以陳列私人所藏，或美術家新造之品。
　　劇場建築之法如上。其所演宜用中國新劇，或翻譯外國著名新劇，更不參用古法；復以圖書陳說大略，使觀者鹹喻其意。若中國舊劇，宜別有劇場，不與新劇混淆。
　　奏樂堂當就公園或公地，設立奏樂之處，定日演奏新樂，不更參以舊樂；惟必先以小書說明，俾聽者鹹能領會。
　　文藝會當招致文人學士，設立集會，審國人所為文藝，擇其優者加以獎勵，並助之流佈。且決定域外著名圖籍若幹，譯為華文，布之國內。
　　一保存事業
　　著名之建築伽藍宮殿，古者多以宗教或帝王之威力，令國人成之；故時世既遷，不能更見，所當保存，無令毀壞。其他若史上著名之地，或名人故居，祠宇，墳墓等，亦當令地方議定，施以愛護，或加修飾，為國人觀瞻遊步之所。
　　碑碣椎拓既多，日就漫漶，當申禁令，俾得長存。
　　壁畫及造像梵剎及神祠中有之，間或出於名手。近時假破除迷信為名，任意毀壞，當考覈作手，指定保存。林野當審察各地優美林野，加以保護，禁絕剪伐；或相度地勢，闢為公園。其美麗之動植物亦然。
　　一研究事業
　　古樂當立中國古樂研究會，令勿中絕，並擇其善者，布之國中。
　　國民文術當立國民文術研究會，以理各地歌謠，俚諺，傳說，童話等；詳其意誼，辨其特性，又發揮而光大之，並以輔翼教育。
　　EE
　　〔１〕本篇最初發表於一九一三年二月北京《教育部編纂處月刊》第一卷第一冊，署名周樹人。原為句讀。
　　〔２〕九神古希臘人所崇奉的九位女神，她們分別主管歷史，音樂和詩歌，喜劇，悲劇，舞蹈，抒情詩，頌歌，天文，史詩。〔３〕柏拉圖（Ｐｌａｔｏ，前４２７—前３４７）古希臘哲學家。著有《對話集》。
　　〔４〕跋多（Ｃ．Ｂａｔｔｅｕｘ，１７１３—１７８０）法國教士、學者。著有《各種美術歸結到一個原則》、《文學教程》等。〔５〕黑智爾（Ｇ．Ｈｅｇｅｌ，１７７０—１８３１）通譯黑格爾，德國哲學家。著有《邏輯學》、《精神現象學》、《美學》等。〔６〕珂爾文（Ｓ．Ｃｏｌｖｉｎ，１８４５—１９２７）通譯科爾溫，英國文藝評論家，劍橋藝術大學教授，大英博物館印刻畫和素描部負責人。著有《回憶錄》等。
　　〔７〕事重大事件。
