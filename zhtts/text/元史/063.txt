△卷六十三　志第十五
地理六
廣等處行中書省，爲路三十、州十三、府三、安撫司十五、軍三，屬府三，屬州十七，屬縣一百五十，管番民緫管一。（本省陸站一百處，水站七十三處。）
江南湖北道肅政廉訪司
武昌路，（上。）唐初爲鄂州，又改江夏郡，又升武昌軍。宋爲荆湖北路。元憲宗末年，世祖南伐，自黃州陽羅洑，橫橋梁，貫鐵鎖，至鄂州之白鹿磯，大兵畢渡，進薄城下，圍之數月，旣而解去，歸卽大位。至元十一年，丞相伯顔從陽羅洑南渡，權州事張晏然以城降，自是湖北州郡悉下。是年，立荆湖等路行中書省，併本道安撫司。十三年，設錄事司。十四年，立湖北宣慰司，改安撫司爲鄂州路緫管府，并鄂州行省入潭州行省。十八年，遷潭州行省於鄂州，移宣慰司于潭州。十九年，隨省處例罷宣慰司，本路隸行省。大德五年，以鄂州首來歸附，又世祖親征之地，改武昌路。戶一十一萬四千六百三十二，口六十一萬七千一百一十八。（至元二十七年抄籍數。）領司一、縣七。
錄事司。
縣七江夏，（中。）倚郭。咸寧，（下。）嘉魚，（下。）蒲圻，（中。）崇陽，（中。）通城，（中。）武昌。（下。宋升壽昌軍，以其爲江西衝要地也。元因之。至元十四年，升散府，治本縣。後革府，以縣屬本路。戶一萬五千八百五，口六萬四千五百九十八。）
岳州路，（上。）唐巴州，又改岳州。宋爲岳陽軍。元至元十二年歸附。十三年，立岳州路緫管府。戶一十三萬七千五百八，口七十八萬七千七百四十三。領司一、縣三、州一。
錄事司。
縣三巴陵，（上。倚郭。）臨湘，（中。）華容。（中。）
州一平江州，（下。）唐平江縣，宋因之。元元貞元年，升州。常德路，（上。）唐朗州。宋常德府。元至元十二年，置常德府安撫司。十四年，改爲緫管府。戶二十萬六千四百二十五，口一百二萬六千四十二。領司一、縣一、州二。州領一縣。
錄事司。
縣一武陵。（上。）
州二
桃源州，（中。）宋置縣，元元貞元年，升州。
龍陽州，（下。）宋辰陽縣，元元貞元年，升州。領一縣：沅江。（下。本屬朗州。後來屬。）
澧州路，（上。）唐改澧陽郡，復改澧州。元至元十二年，立安撫司。十四年，改澧州路緫管府。戶一十萬九千九百八十九，口一百一十一萬一千五百四十三。領司一、縣三、州二。
錄事司。
縣三澧陽，（上。倚郭。）石門，（上。）安鄉。（下。）
州二慈利州，（中。）唐、宋皆爲縣，元元貞元年，升州。柿溪州。（下。）
辰州路，（下。）唐改盧溪郡，復改辰州。宋因之。元改辰州路。戶八萬三千二百二十三，口一十一萬五千九百四十五。領縣四：沅陵，（中。）辰溪，（下。）盧溪。（下。）敍浦。（下。）
沅州路，（下。）唐巫州，又改沅州，又爲潭陽郡，又改敍州。宋爲鎭遠州。元至元十二年，立沅州安撫司。十四年，改沅州路緫管府。戶四萬八千六百三十二，口七萬九千五百四十五。領縣三：盧陽，（下。）黔陽，（下。）麻陽。（下。）
興國路，（下。）本隋永興縣。宋置永興軍，又改興國軍。元至元十四年，升興國路緫管府，舊隸江西。三十年，自江西割隸湖廣。戶五萬九百五十二，口四十萬七千六百一十六。領司一、縣三。
錄事司。（至元十七年立。）
縣三永興，（下。倚郭。）大冶，（下。）通山。（下。）
漢陽府，唐初爲沔州，又改沔陽郡。宋爲漢陽軍。咸淳十年，郡守孟琦以城來歸。元至元十四年，升漢陽府。戶一萬四千四百八十六，口四萬八百六十六。領縣二：漢陽，（至元二十二年，升中縣。）漢川。（下。）
歸州，（下。）唐初爲歸州，又改巴東郡，又復爲歸州。宋端平三年，元兵至江北，遂遷郡治于江南曲沱，次新灘，又次白沙南浦，今州治是也。德祐初歸附。元至元十二年，立安撫司。十四年，改歸州路緫管府。十六年，降爲州。戶七千四百九十二，口一萬九百六十四。領縣三：秭歸，（下。倚郭。）巴東，（下。）興山。
靖州路，（下。）唐爲夷、播、敍三州之境。宋爲誠州，復改靖州。元至元十二年，立安撫司，明年，改靖州路緫管府。戶二萬六千五百九十四，口六萬五千九百五十五。領縣三：永平，（下。）會同，（下。）通道。（下。）
湖南道宣慰司
嶺北湖南道肅政廉訪司
天臨路，（上。）唐爲潭州長沙郡。宋爲湖南安撫司。元至元十三年，立安撫司。十四年，立行省，改潭州路緫管府。十八年，遷行省於鄂州，徙湖南道宣慰司治潭州。天曆二年，以潛邸所幸，改天臨路。戶六十萬三千五百一，口一百八萬一千一十。領司一、縣五、州七。
錄事司。（宋有兵馬司，都監領之。元至元十四年改置。）
縣五長沙，（上。倚郭。）善化，倚郭。衡山，（上。南嶽衡山在焉。）寧鄉，（上。）安化。（下。）
州七
醴陵州，（中。）唐、宋皆爲縣。元元貞元年，升州。瀏陽州，（中。）唐、宋皆爲縣。元元貞元年，升州。攸州，（中。）唐爲縣，屬南雲州。宋屬潭州。元元貞元年，升州。湘鄉州，（下。）唐、宋皆爲縣。元元貞元年，升州。湘潭州，（中。）唐、宋皆爲縣。元元貞元年，升州。益陽州，（中。）唐新康縣。宋安化縣。元元貞元年，升爲益陽州。
湘陰州，（下。）唐、宋皆爲縣。元元貞元年升州。衡州路，（上。）唐初爲衡州，又改衡陽郡，又仍爲衡州。宋因之。元至元十三年，置安撫司。十四年，改衡州路緫管府。十五年，置湖南宣慰司，以衡州爲治所。十八年，移司於潭，衡州隸焉。戶一十一萬三千三百七十三，口二十萬七千五百二十三。領司一、縣三。（本路屯田一百二十頃。）
錄事司。（宋立兵馬司，分在城民戶爲五廂。元至元十三年改立。）
縣三衡陽，（上。倚郭。）安仁，（下。）酃縣。
道州路，（下。）唐爲南營州，復改道州，復爲江華郡。宋仍爲道州。元至元十三年，置安撫司。十四年，改道州路緫管府。戶七萬八千一十八，口一十萬九百八十九。領司一、縣四。
錄事司。
縣四營道，（中。倚郭。）寧遠，（中。）江華，（中。）永明。（下。）
永州路，（下。）唐改零陵郡爲永州，宋因之。元至元十三年，置安撫司。十四年，改永州路緫管府。戶五萬五千六百六十六，口一十萬五千八百六十四。領司一、縣三。（本路屯田一百三頃。）
錄事司。
縣三零陵，（上。倚郭。）東安，（上。）祁陽。（中。）郴州路，（下。）唐改桂陽郡爲郴州，宋因之。元至元十三年，置安撫司。十四年，改郴州路緫管府。戶六萬一千二百五十九，口九萬五千一百一十九。領司一、縣六。
錄事司。（舊有兵馬司，至元十四年改立。）
縣六郴陽，（中。倚郭。）舊爲敦化縣，至元十三年，改今名。宜章，（中。）永興，（中。）興寧，（下。）桂陽，（下。）桂東。（下。）
全州路，下。石晉於清湘縣置全州，宋因之。元至元十三年，置安撫司。十四年，改全州路緫管府。戶四萬一千六百四十五，口二十四萬五百一十九。領司一、縣二。
錄事司。（舊有兵馬司，至元十五年改立。）
縣二清湘，（上。倚郭。）灌陽。（下。）
寶慶路，（下。）唐邵州，又爲邵陽郡。宋仍爲邵州，又升寶慶府。元至元十二年，立安撫司。十四年，改寶慶路緫管府。戶七萬二千三百九，口一十二萬六千一百五。領司一、縣二。
錄事司。
縣二邵陽，（上。倚郭。）新化。（中。）
武岡路，（下。）唐武岡縣。宋升爲軍。元至元十三年，置安撫司。十四年，升武岡路緫管府。戶七萬七千二百七，口三十五萬六千八百六十三。領司一、縣三。（本路屯田八十六頃。）
錄事司。（舊有兵馬司，領四廂，至元十五年改立。）
縣三武岡，（上。倚郭。）新寧，（下。）綏寧。（下。）
桂陽路，（下。）唐郴州。宋升桂陽軍。元至元十二年，置安撫司。十四年，升桂陽路緫管府。戶六萬五千五十七，口一十萬二千二百四。領司一、縣三。
錄事司。
縣三平陽，（上。）臨武，（中。）藍山。（下。）
茶陵州，（下。）唐爲縣，隸南雲州。宋隸衡州，升爲軍，復爲縣。元至元十九年，升爲州。戶三萬六千六百四十二，口一十七萬七千二百二。
耒陽州，（下。）唐、宋皆爲縣，隸湘東郡。元至元十九年，升爲州。戶二萬五千三百一十一，口一十一萬一十。
常寧州，（下。）唐爲縣，隸衡州。宋因之。元至元十九年，升爲州。戶一萬八千四百三十一，口六萬九千四百二。
廣西兩江道宣慰使司都元帥府。（大德二年，廣西兩江道宣慰司都元帥府言：「比者黃聖許叛亂，逃竄交趾，遺棄水田五百四十五頃，請募溪洞徭、獞民丁，於上浪、忠州諸處開屯耕種，緩急則令擊賊，深爲便益。」從之。）
嶺南廣西道肅政廉訪司
靜江路，（上。）唐初爲桂州，又改始安郡，又改建陵郡，又置桂管，又升靜江軍。宋仍爲靜江軍。元至元十三年，立廣西道宣撫司。十四年，改宣慰司。十五年，爲靜江路緫管府。元貞元年，併左右兩江宣慰司都元帥府爲廣西兩江道宣慰司都元帥府，仍分司邕州。戶二十一萬八百五十二，口一百三十五萬二千六百七十八。領司一、縣十。
錄事司。
縣十臨桂，（上。倚郭。）興安，（下。）靈川，（下。）理定，（下。）義寧，（下。）修仁，（下。）荔浦，（下。）陽朔，（下。）永福，（下。）古縣。（下。）
南寧路，（下。）唐初爲南晉州，又改邕州，又爲永寧郡。元至元十三年，立安撫司。十六年，改爲邕州路緫管府兼左右兩江溪洞鎭撫。泰定元年，改爲南寧路。戶一萬五百四十二，口二萬四千五百二十。領司一、縣二。
錄事司。
縣二宣化，（下。）武緣。（下。）
梧州路，（下。)唐改蒼梧郡，又仍爲梧州。宋因之。元至元十四年，置安撫司。十六年，改梧州路緫管府。戶五千二百，口一萬九百一十。領縣一：蒼梧。（下。）
潯州路，（下。）唐改潯江郡，又仍爲潯州。元至元十三年，置安撫司。十六年，改爲緫管府。戶九千二百四十八，口三萬八十九。領縣二：桂平，（下。）平南。（下。）
柳州路，（下。）唐改龍城郡，又改柳州。元至元十三年，置安撫司。十六年，改柳州路緫管府。戶一萬九千一百四十三，口三萬六百九十四。領縣三：柳城，（下。倚郭。）馬平，（下。）洛容。（下。）
慶遠南丹溪洞等處軍民安撫司，唐爲龍水郡，又改粵州。宋爲慶遠府。元至元十三年，置安撫司。十六年，改慶遠路緫管府。大德元年，中書省臣言：「南丹州安撫司及慶遠路相去爲近，所隸戶少，請省之。」遂立慶遠南丹溪洞等處軍民安撫司。戶二萬六千五百三十七，口五萬二百五十三。領縣五：宜山，（下。）忻城，（下。）天河，（下。）思恩，（下。）河池。（下。）
平樂府，唐以平樂縣置樂州，復改昭州，又爲平樂郡，又仍爲昭州。宋因之。元改爲平樂府。戶七千六十七，口三萬三千八百二十。領縣四：平樂，（下。倚郭。）恭城，（下。）立山，（下。）龍平。（下。）
鬱林州，（下。）唐爲南尹州，又改貴州，又爲鬱林州。宋因之。元至元十四年，仍行州事。戶九千五十三，口五萬一千五百二十八。領縣三：南流，（下。）興業，（下。）博白。（下。）
容州，（下。）唐改銅州爲容州，又改普寧郡，又置管內經略使。宋爲寧遠軍。至元十三年，改安撫司。十六年，改容州路緫管府。戶二千九百九十九，口七千八百五十四。領縣三：普寧，（下。）北流，（下。）陸川。（下。）
象州，（下。）唐改爲象郡，又改象州。元至元十三年，立安撫司。十五年，改象州路緫管府。戶一萬九千五百五十八，口九萬二千一百二十六。領縣三：陽壽，（下。）來賓，（下。）武仙。（下。）
賓州，（下。）唐以嶺方縣地置南方州，又爲賓州，又改安城郡，又改嶺方郡，又仍爲賓州。元至元十三年，置安撫司。十六年，改下路緫管府。戶六千一百四十八，口三萬八千八百七十九。領縣三：嶺方，（下。倚郭。）上林，（下。）遷江。（下。）
橫州，（下。）唐初爲簡州，又改南簡州，又改橫州，又爲寧浦郡。元至元十四年，立安撫司。十六年，改緫管府。戶四千九十八，口三萬一千四百七十六。領縣二：寧浦，（下。倚郭。）永淳。（下。）
融州，（下。）唐初爲融州，又改融水郡，後仍爲融州。宋爲清遠軍。元至元十四年，置安撫司。十六年，改融州路緫管府。二十二年，改散州。戶二萬一千三百九十三，口三萬九千三百三十四。領縣二：融水，（下。）懷遠。（下。）
藤州，（下。）唐改感義郡，後仍爲藤州。宋徙州治於大江西岸。元至元十三年，仍行州事。戶四千二百九十五，口一萬一千二百一十八。領縣二：鐔津，（下。）岑溪。（下。）
賀州，（下。）唐改臨賀郡，後仍爲賀州。宋因之。元至元十三年，仍行州事。戶八千六百七十六，口三萬九千二百三十五。領縣四：臨賀，（下。倚郭。）富川，（下。）桂嶺，（下。）懷集，（下。宋屬廣州，至元十五年，以隸本州。）
貴州，（下。）唐改懷澤郡，後仍爲貴州。元至元十四年，領鬱林縣。大德九年，省縣，止行州事。戶八千八百九十一，口二萬八百一十一。（貴州地接八番，與播州相去二百餘里，乃湖廣、四川、雲南喉衿之地。大德六年，雲南行省右丞劉深征八百媳息婦，至貴州科夫，致宋隆濟等糾合諸蠻爲亂，水東、水西、羅鬼諸蠻皆叛，劉深伏誅。）
左江。（左江出源州界，至合江鎭與右江水合爲一，流入橫州號鬱江。）思明路，戶四千二百二十九，口一萬八千五百一十。太平路，戶五千三百一十九，口二萬二千一百八十六。
右江。（右江源出峨峩利州，與大理大盤水通。大盤在大理之威楚州。）田州路軍民緫管府，戶二千九百九十一，口一萬六千九百一。來安路軍民緫管府。鎭安路。（以上並闕。）
海北海南道宣慰司
海北海南道肅政廉訪司。（至元三十年立。）
雷州路，下。唐初爲南合州，又更名東合州，又爲海康郡，又改雷州。元至元十五年，平章政事阿里里海牙南征海外四州，雷州歸附，初置安撫司。十七年，卽此州爲海北海南道宣慰司治所，改安撫司爲緫管府，隸宣慰司。戶八萬九千五百三十五，口一十二萬五千三百一十。（本路屯田一百六十五頃有奇。）領縣三：海康，（中。）徐聞，（下。）遂溪。（下。）
化州路，（下。）唐置羅州、辯州。宋廢羅州入辯州。復改辯州曰化州。元至元十五年，立安撫司。十七年，改緫管府。戶一萬九千七百四十九，口五萬二千三百一十七。（本路屯田五十五頃有奇。）領縣三：石龍，（下。）吳川，（下。）石城。（下。）
高州路，（下。）唐爲高涼郡，又爲高州。宋廢高州入竇州，後復置。元至元十五年，置安撫司。十七年，改緫管府。戶一萬四千六百七十五，口四萬三千四百九十三。（本路屯田四十五頃。）領縣三：電白，（下。）茂名，（下。）信宜。（下。）
欽州路，（下。）唐爲寧越郡，又爲欽州。宋因之。元至元十五年，置安撫司。十七年，改緫管府。戶一萬三千五百五十九，口六萬一千三百九十三。領縣二：安遠，（下。）靈山。（下。）
廉州路，（下。）唐爲合浦郡，又改廉州。元至元十七年，設緫管府。戶五千九百九十八，口一萬一千六百八十六。（本路屯田四頃有奇。）領縣二：合浦，（下。倚郭。）石康。（下。）
乾寧軍民安撫司，唐以崖州之瓊山置瓊州，又爲瓊山郡。宋爲瓊管安撫都監。元至元十五年，隸海北海南道宣慰司。天曆二年，以潛邸所幸，改乾寧軍民安撫司。戶七萬五千八百三十七，口一十二萬八千一百八十四。（本路屯田二百九十餘頃。）領縣七：瓊山，（下。倚郭。）澄邁，（下。）臨高，（下。）文昌，（下。）樂會，（下。）會同，（下。）定安。（下。）
南寧軍，唐儋州，改昌化郡。宋改昌化軍，又改南寧軍。元至元十五年，隸海北海南道宣慰司。戶九千六百二十七，口二萬三千六百五十二。領縣三：宜倫，（下。）昌化，（下。）感恩。（下。）
萬安軍，唐萬安州。宋更爲軍。元至元十五年，隸海北海南道宣慰司。戶五千三百四十一，口八千六百八十六。領縣二：萬安，（下。倚郭。）陵水。（下。）
吉陽軍，唐振州。宋改崖州，又爲朱崖郡，又改吉陽軍。元至元收附後，隸海北海南道宣慰司。戶一千四百三十九，口五千七百三十五。領縣一：寧遠。（下。）
八番順元蠻夷官。（至元十六年，潭州行省遣兩淮招討司經歷劉繼昌招降西南諸番，以龍方零爲小龍番靜蠻軍安撫使，龍文求臥龍番南寧州安撫使，龍延三大龍番應天府安撫使，程延隨程番武盛軍安撫使，洪延暢洪番永盛軍安撫使，韋昌盛方番河中府安撫使，石延異石番太平軍安撫使，盧延陵盧番靜海軍安撫使，羅阿資羅甸國遏蠻軍安撫使，並懷遠大將軍、虎符，仍以兵三千戍之。是年，宣慰使塔海以西南八番、羅氏等國已歸附者，具以來上，洞寨凡千六百二十有六，戶凡十萬一千一百六十有八。西南五番千一百八十六寨，戶八萬九千四百。西南番三百一十五寨，大龍番三百六十寨。二十八年，從楊勝請，割八番洞蠻，自四川行省隸湖廣行省。三十年，四川行省官言：「思、播州元隸四川，近改入湖廣，今土人願仍其舊。」有旨遣問，還云，田氏、楊氏言，昨赴闕廷，取道湖廣甚便，況百姓相鄰，驛傳已立，願隸平章答剌罕。）
羅番遏蠻軍安撫司。程番武盛軍安撫司。金石番太平軍安撫司。臥龍番南寧州安撫司。小龍番靜蠻軍安撫司。大龍番應天府安撫司。木瓜犵狫蠻夷軍民長官。韋番蠻夷長官。洪番永盛軍安撫司。方番河中府安撫司。盧番靜海軍安撫司。盧番蠻夷軍民長官。
定遠府。桑州。章龍州。必化州。小羅州。下思同州。
朝宗縣。上橋縣。新安縣。麻峽縣。甕蓬縣。小羅縣。章龍縣。烏山縣。華山縣。都雲縣。羅博縣。
管番民緫管。小程番。（以下各設蠻夷軍民長官。）中嶆百納等處。底窩紫江等處。甕眼納八等處。獨塔等處。客當刻地等處。天臺等處。梯下。黨兀等處。勇都朱砂古○等處。大小化等處。洛甲洛屯等處。低當低界等處。獨石寨。百眼佐等處。羅來州。那歷州。重州。阿孟州。上龍州。峽江州。羅賴州。桑州。白州。北島州。羅那州。龍里等寨。六寨等處。帖犵狫等處。本當三寨等處。山齋等處。羨塘帶夾等處。都雲桑林獨立等處。六洞柔遠等處。竹古弄等處。中都雲板水等處。金竹府。（古○縣。）都雲軍民府。萬平等處。南寧。丹竹等處。陳蒙。李稍李殿等處。陽安等處。八千蠻。恭焦溪等處。都鎭。平溪等處。平月。李崖等處。陽並等處。盧山等處。乖西軍民府。（皇慶元年立，以土官阿馬知府事，佩金符。）
順元等路軍民安撫司。（至元二十年，四川行省討平九溪十八洞，以其酋長赴闕，定其地之可以設官者與其人之可以入官者，大處爲州，小處爲縣，並并立緫管府，聽順元路宣慰司節制。）
雍眞乖西葛蠻等處。葛蠻雍眞等處。
曾竹等處。（大德七年，順元同知宣撫事阿重嘗爲曾竹蠻夷長官，以其叔父宋隆濟結諸蠻爲亂，棄家朝京師，陳其事宜，深入烏撒、烏蒙，至于水東，招諭木樓苗、狫，生獲隆濟以獻。）
龍平寨。骨龍等處。底寨等處。茶山百納等處。納壩紫江等處。磨坡雷波等處。漕泥等處。青山遠地等處。木窩普冲普得等處。武當等處。養龍坑宿徵等處。骨龍龍里清江水樓雍眼等處。高橋青塘鴨水等處。落邦札佐等處。平遲安德等處。六廣等處。貴州等處。施溪樣頭。朵泥等處。水東。市北洞。
思州軍民安撫司。（婺川縣。）鎭遠府。楠木洞。古州八萬洞。偏橋中寨。野雞平。德勝寨偏橋四甲等處。思印江等處。石千等處。曉愛瀘洞赤溪等處。卑帶洞大小田等處。黃道溪。省溪壩場等處。金容金達等處。臺蓬若洞住溪等處。洪安等處。葛章葛商等處。平頭著可通達等處。溶江芝子平茶等處。亮寨。沿河。龍泉平。（思州舊治龍泉，及火其城，卽移治清江。至元十七年，敕徙安撫司還舊治。）祐溪。水特姜。楊溪公俄等處。麻勇洞。恩勒洞。大萬山蘇葛辦等處。五寨銅人等處。銅人大小江等處。德明洞。鳥羅龍干等處。西山大洞等處。禿羅。浦口。高丹。福州。永州。迺州。鑾州。程州。三旺州。地州。忠州。天州。文州。合鳳州。芝山州。安習州。茆○等團。荔枝。安化上中下蠻。曹滴等洞。洛卜寨。麥著土村。衙迪洞。會溪施容等處。感化州等處。契鋤洞。臘惹洞。勞岩洞。驢遲洞。來化州。客團等處。中古州樂墩洞。上里坪。洪州泊李等洞。張家洞。
沿邊溪洞宣慰使司。（至元二十八年，播州楊賽因不花言：「洞民近因籍戶，懷疑竄匿，乞降詔招集。」又言：「向所授安撫職任，隸順元宣慰司，其所管地，於四川行省爲近，乞改爲軍民宣撫司，直隸四川行省。」從之。以播州等處管軍萬戶楊漢英爲紹慶珍州南平等處沿邊宣慰使，行播州軍民宣撫使、播州等處管軍萬戶，仍虎符。漢英卽賽因不花也。仍頒所請詔旨，詔曰：「爰自前宋歸附，十五餘年，閱實戶數，乃有司當知之事，諸郡皆然，非獨爾播。自今以往，咸奠厥居，流移失所者，招諭復業，有司常加存恤，毋致煩擾，重困吾民。」）
播州軍民安撫司。黃平府。平溪上塘羅駱家等處。水軍等處。石粉羅家永安等處。六洞柔遠等處。錫樂平等處。白泥等處。南平綦江等處。珍州思寧等處。水煙等處。溱洞涪洞等處。洞天觀等處。葛浪洞等處。賽壩埡黎焦溪等處。小姑單張。倒柞等處。烏江等處。舊州草堂等處。恭溪杳洞。水囤等處。平伐月石等處。下壩。寨章。橫坡。平地寨。寨勞。寨勇。上塘。寨坦。○奔。平莫。林種密秀。沿河佑溪等處。
新添葛蠻安撫司。（大德元年，授葛蠻安撫驛券一。）南渭州。落葛谷鵝羅椿等處。昔不梁駱杯密約等處。乾溪吳地等處。噥聳古平等處。甕城都桑等處。都鎭馬乃等處。平普樂重墺等處。落同當等處。平族等處。獨祿。三陂地蓬等處。小葛龍洛邦到駱豆虎等處。羅月和。麥傲。大小田陂帶等處。都雲洞。洪安畫劑等處。谷霞寨。刺客寨。吾狂寨。割利寨。必郎寨。谷底寨。都谷郎寨。犵狫寨。平伐等處。（大德元年，平伐酋領內附，乞隸于亦奚不薛，從之。）安剌速。思樓寨。落暮寨。梅求望懷寨。甘長寨。桑州郎寨。永縣寨。平里縣寨。鎖州寨。雙隆。思母。歸仁。各丹。木當。雍郎客都等處。雍門犵狫等處。栖求等處仲家蠻。婁木等處。樂賴蒙囊吉利等處。華山谷津等處。青塘望懷甘長不列獨娘等處。光州。者者寨。安化思雲等洞。北遐洞。茅難思風北郡都變等處。必際縣。上黎平。潘樂盈等處。誠州富盈等處。赤畲洞。羅章特團等處。福水州。允州等處。欽村。硬頭三寨等處。顔村。水曆吾洞等處。順東。六龍圖。推寨。橘叩寨。黃頂寨。金竹等寨。格慢等寨。客蘆寨。地省等寨。平魏。白崖。雍門客當樂賴蒙囊大化木瓜等處。嘉州。分州。平珠。洛河洛腦等處。寗溪。甕除。麥穰。孤頂得同等處。甕包。三陂。控州。南平。獨山州。木洞。瓢洞。窖洞。大青山骨記等處。百佐等處。九十九寨蠻。當橋山齊朱谷列等處。虎列穀當等處。眞滁杜珂等處。楊坪楊安等處。棣甫都城等處。楊友閬。百也客等處。阿落傅等寨。蒙楚。公洞龍木。三寨苗犵剌等處。黑土石。洛賓洛咸。益輪沿邊蠻。割和寨。王都谷浪寨。王大寨。只蛙寨。黃平下寨。林拱章秀拱江等處。密秀丹張。林種拱幫。西羅剖盆。杉木箐。各郎西。恭溪望成崖嶺等處。孤把。焦溪篤住等處。草堂等處。上桑直。下桑直。米坪。令其平尾等處。保靖州。特團等處。
征東等處行中書省，領府二、司一、勸課使五。（大德三年，立征東行省，未几罷。至治元年復立，命高麗國王爲左丞相。）
高麗國。（事蹟見《高麗傳》。至元十八年，王賰言：「本國置站凡四十，民畜凋弊。」敕併爲二十站。三十年，沿海立水驛，自耽羅至鴨綠江并楊村、海口凡三十所。）
瀋陽等路高麗軍民緫管府。
征東招討司。各道勸課使。
慶尚州道。東界交州道。全羅州道。忠清州道。
西海道。躭羅軍民緫管府。（大德五年立。）
河源附錄
河源古無所見。禹貢導河，止自積石。漢使張騫持節，道西域，度玉門，見二水交流，發葱嶺，趨于闐，匯鹽澤，伏流千里，至積石而再出。唐薛元鼎使吐蕃，訪河源，得之於悶磨黎山。然皆歷歲月，涉艱難，而其所得不過如此。世之論河源者，又皆推本二家。其說怪迂，緫其實，皆非本眞。意者漢、唐之時，外夷未盡臣服，而道未盡通，故其所往，每迂廻艱阻，不能直抵其處而究其極也。
元有天下，薄海內外，人迹所及，皆置驛傳，使驛往來，如行國中。至元十七年，命都實爲招討使，佩金虎符，往求河源。都實旣受命，是歲至河州。州之東六十里，有寧河驛。驛西南六十里，有山曰殺馬關，林麓穹隘，舉足浸高，行一日至巔。西去愈高，四閱月，始抵河源。是冬還報，並圖其城傳位置以聞。其後翰林學士潘昂霄從都實之弟闊闊出得其說，撰爲河源志。臨川朱思本又從八里吉思家得帝師所藏梵字圖書，而以華文譯之，與昂霄所志，互有詳略。今取二家之書，考定其說，有不同者，附注於下。
按河源在土蕃朵甘思西鄙，有泉百餘泓，沮洳散渙，弗可逼視，方可七八十里，履高山下瞰，燦若列星，以故名火敦腦兒。火敦，譯言星宿也。（思本曰：「河源在中州西南，直四川馬湖蠻部之正西三千餘里，雲南麗江宣撫司之西北一千五百餘里，帝師撒思加地之西南二千餘里。水從地涌出如井。其井百餘，東北流百餘里，匯爲大澤，曰火敦腦兒。」）羣流奔輳，近五七里，匯二巨澤，名阿剌腦兒。自西而東，連屬吞噬，行一日，迤邐東騖成川，號赤賓河。又二三日，水西南來，名亦里出，與赤賓河合。又三四日，水南來，名忽闌。又水東南來，名也里术，合流入赤賓，其流浸大，始名黃河，然水猶清，人可涉。（思本曰：「忽闌河源，出自南山。其地大山峻嶺，綿亙千里，水流五百餘里，注也里出河。也里出河源，亦出自南山。西北流五百餘里，始與黃河合。」）又一二日，歧爲八九股，名也孫斡論，譯言九渡，通廣五七里，可度馬。又四五日，水渾濁，土人抱革囊，騎過之。聚落糾木幹象舟，傅髦革以濟，僅容兩人。自是兩山峽束，廣可一里、二里或半里，其深叵測。朵甘思東北有大雪山，名亦耳麻不莫剌，其山最高，譯言騰乞里塔，卽崑崙也。山腹至頂皆雪，冬夏不消。土人言，遠年成冰時，六月見之。自八九股水至崑崙，行二十日。（思本曰：「自渾水東北流二百餘里，與懷里火禿河合。懷里里火禿河源自南山，水正北偏西流八百餘里，與黃河合，又東北流一百餘里，過郎麻哈地。又正北流一百餘里，乃折而西北流二百餘里，又折而正北流一百餘里，又折而東流，過崑崙山下，番名亦耳麻不莫剌。其山高峻非常，山麓綿亙五百餘里，河隨山足東流，過撒思加闊卽、闊提地。」）
河行崑崙南半日，又四五日，至地名闊卽及闊提，二地相屬。又三日，地名哈剌別里赤兒，四達之衝也，多寇盜，有官兵鎭之。近北二日，河水過之。（思本曰：「河過闊提，與亦西八思今河合。亦西八思今河源自鐵豹嶺之北，正北流凡五百餘里，而與黃河合。」）崑崙以西，人簡少，多處山南。山皆不穹峻，水亦散漫，獸有髦牛、野馬、狼、麅、羱羊之類。其東，山益高，地亦漸下，岸狹隘，有狐可一躍而越之處。行五六日，有水西南來，名納隣哈剌，譯言細黃河也。（思本曰：「哈剌河自白狗嶺之北，水西北流五百餘里，與黃河合。」）又兩日，水南來，名乞兒馬出。二水合流入河。（思本曰：「自哈剌河與黃河合，正北流二百餘里，過阿以伯站，折而西北流，經崑崙之北二百餘里，與乞里馬出河合。乞里馬出河源自威、茂州之西北，岷山之北，水北流，卽古當州境，正北流四百餘里，折而西北流，又五百餘里，與黃河合。」）
河水北行，轉西流，過崑崙北，一向東北流，約行半月，至貴德州，地名必赤里，始有州治官府。州隸吐蕃等處宣慰司，司治河州。又四五日，至積石州，卽禹貢積石。五日，至河州安鄉關。一日，至打羅坑。東北行一日，洮河水南來入河。（思本曰：「自乞里馬出河與黃河合，又西北流，與鵬拶河合。鵬拶河源自鵬拶山之西北，水正西流七百餘里，過札塞塔失地，與黃河合。折而西北流三百餘里，又折而東北流，過西寧州、貴德州、馬嶺凡八百餘里，與邈水合。邈水源自青唐宿軍穀，正東流五百餘里，過二巴站與黃河合，又東北流，過土橋站古積石州來羌城、廓州構米站界都城凡五百餘里，過河州與野龐河合。野龐河源自西傾山之北，水東北流凡五百餘里，與黃河合。又東北流一百餘里，過踏白城銀川站與湟水、浩亹河合。湟水源自祁連山下，正東流一千餘里，注浩亹河。浩亹河源自刪丹州之南刪丹山下，水東南流七百餘里，注湟水，然後與黃河合。又東北流一百餘里，與洮河合。洮河源自羊撒嶺北，東北流，過臨洮府凡八百餘里，與黃河合。」）又一日，至蘭州，過北卜渡。至鳴沙州，過應吉里州，正東行。至寧夏府南，東行，卽東勝州，隸大同路。自發源至漢地，南北澗溪，細流傍貫，莫知紀極。山皆草石，至積石方林木暢茂。世言河九折，彼地有二折，蓋乞兒馬出及貴德必赤里也。（思本曰：「自洮水與河合，又東北流，過達達地，凡八百餘里。過豐州西受降城，折而正東流，過達達地古天德軍中受降城、東受降城凡七百餘里。折而正南流，過大同路雲內州、東勝州與黑河合。黑河源自漁陽嶺之南，水正西流，凡五百餘里，與黃河合。又正南流，過保德州、葭州及興州境，又過臨州，凡一千餘里，與吃那河合。吃那河源自古宥州，東南流，過陝西省綏德州，凡七百餘里，與黃河合。又南流三百里，與延安河合。延安河源自陝西蘆子關亂山中，南流三百餘里，過延安府，折而正東流三百里，與黃河合。又南流三百里，與汾河合。汾河源自河東朔、武州之南亂山中，西南流，過管州，冀寧路汾州，霍州，晉寧路絳州，又西流，至龍門，凡一千二百餘里，始與黃河合。又南流二百里，過河中府，遇潼關與太華大山綿亙，水勢不可復南，乃折而東流。大概河源東北流，所歷皆西番地，至蘭州凡四千五百餘里，始入中國。又東北流，過達達地，凡二千五百餘里，始入河東境內。又南流至河中，凡一千八百餘里。通計九千餘里。」）
西北地附錄
篤來帖木兒途魯吉。柯耳魯地。
畏兀兒地。（至元二十年，立畏兀兒四處站及交鈔庫。）哥疾寧。可不里。巴達哈傷。途思。忒耳迷。不花剌。那黑沙不。的里安。撒麻耳干。忽氊。麻耳亦囊。可失哈耳。忽炭。柯提。兀提剌耳。巴補。訛跡邗。倭赤。苦叉。柯散。阿忒八失。八里茫。察赤。也雲赤。亦剌八里。普剌。也迷失。
阿里麻里。（諸王海都行營于阿力麻里等處，蓋其分地也。自上都西北行六千里，至回鶻五城，唐號北庭，置都護府。又西北行四五千里，至阿力麻里。至元五年，海都叛，舉兵南來，世祖逆敗之於北庭，又追至阿力麻里，則又遠遁二千餘里。上令勿追，以皇子北平王統諸軍于阿力麻里以鎭之，命丞相安童往輔之。）
合剌火者。魯古塵。
別失八里。（至元十五年，授八撒察里虎符，掌別失八里畏兀城子里軍站事。十七年，以萬戶綦公直戍別失八里。十八年，從諸王阿只吉請，自大和嶺至別失八里置新站三十。二十年，立別失八里和州等處宣慰司。二十一年，阿只吉使來言：「元隸只必帖木兒二十四城之中，有察帶二城置達魯花赤，就付闊端，遂不隸省。」至是奉旨：「誠如所言，其還正之。」二十三年，遣侍衞新附兵千人屯田別失八里，置元帥府，卽其地以緫之。）
他古新。仰吉八里。古塔巴。彰八里。（至元十五年，授朵魯知金符，掌彰八里軍站事。）
月祖伯撒耳柯思。阿蘭阿思。
欽察。（太宗甲午年，命諸王拔都征西域欽義、阿速、斡羅思等國。歲乙未，亦命憲宗往焉。歲丁酉，師至寬田吉思海傍，欽義酋長八赤蠻逃避海島中，適值大風，吹海水去而干，生禽八赤蠻，遂與諸王拔都征斡羅思，至也列贊城，七日破之。歲丁巳，出師南征，以駙馬剌眞之子乞反爲達魯花赤，鎭守斡羅思、阿思。歲癸丑，括斡羅思、阿思戶口。）
阿羅思。不里阿耳。撒吉剌。花剌子模。賽蘭。巴耳赤邗。氊的。不賽因。八哈剌因。怯失。八吉打。孫丹尼牙。忽里模子。可咱隆。設剌子。泄剌失。苦法。瓦夕的。兀乞八剌。毛夕里。設里汪。羅耳。乞里茫沙杭。蘭巴撒耳。那哈完的。亦思法杭。撒瓦。柯傷。低廉。胡瓦耳。西模娘。阿剌模忒。可疾雲。阿模里。撒里牙。塔米設。贊章。阿八哈耳。撒里茫。朱里章。的希思丹。巴耳打阿。打耳班。巴某。塔八辛。不思忒。法因。乃沙不耳。撒剌哈歹。巴瓦兒的。麻里兀。塔里干。巴里黑。
吉利吉思、撼合納、謙州、益蘭州等處。（吉利吉思者，初以漢地女四十人，與烏斯之男結婚，取此義以名其地。南去大都萬有餘里。相傳乃滿部始居此，及元朝析其民爲九千戶。其境長一千四百里，廣半之，謙河經其中，西北流。又西南有水曰阿浦，東北有水曰玉須，皆巨浸也，會於謙，而注於昴昂可剌河，北入於海。俗與諸國異。其語言則與畏吾兒同。廬帳而居，隨水草畜牧，頗知田作，遇雪則跨木馬逐獵。土産名馬、白黑海東青。昴昂可剌者，因水爲名，附庸于吉利吉思，去大都二萬五千餘里。其語言與吉利吉思特異。晝長夜短，日沒時炙羊肋熟，東方已曙矣，卽唐史所載骨利幹國也。烏斯亦因水爲名，在吉利吉思東，謙河之北。其俗每歲六月上旬，刑白馬牛羊，灑馬湩，咸就烏斯沐漣以祭河神，謂其始祖所從出故也。撼合納猶言布囊也，蓋口小腹巨，地形類此，因以爲名。在烏斯東，謙河之源所從出也。其境上惟有二山口可出入，山水林樾，險阻爲甚，野獸多而畜字少。貧民無恆産者，皆以樺皮作廬帳，以白鹿負其行裝，取鹿乳，採松實，及劚山丹、芍藥等根爲食。冬月亦乘木馬出獵。謙州亦以河爲名，去大都九千里，在吉利吉思東南，謙河西南，唐麓嶺之北，居民數千家，悉蒙古、回紇人。有工匠數局，蓋國初所徙漢人也。地沃衍宜稼，夏種秋成，不煩耘耔。或云汪罕始居此地。益蘭者，蛇之稱也。初，州境山中居人，見一巨蛇，長數十步，從穴中出飲河水，腥聞數里，因以名州。至元七年，詔遣劉好禮爲吉利吉思撼合納謙州益蘭州等處斷事官，卽於此州修庫廪，置傳舍，以爲治所。先是，數部民俗，皆以杞柳爲杯皿，刳木爲槽以濟水，不解鑄作農器，好禮聞諸朝，乃遣工匠，教爲陶冶舟楫，土人便之。）
安南郡縣附錄
安南，古交趾也。陳氏叛服之蹟，已見本傳，今取其城邑之可紀者，錄於左方。
大羅城路，漢交趾郡。唐置安南都護府。宋時郡人李公蘊立國於此。及陳氏立，以其屬地置龍興、天長、長安府。
龍興府，本多岡鄉。陳氏有國，置龍興府。
天長府，本多墨鄉，陳氏祖父所生之地。建行宮於此，歲一至，示不忘本，故改曰天長。
長安府，本華閭洞，丁部領所生之地。五代末，部領立國於此。歸化江路，地接雲南。宣化江路，地接特磨道。沱江路，地接金齒。諒州江路，地接左右兩江。北江路，在羅城東岸，瀘江水分入北江，江有六橋。如月江路。南冊江路。大黃江路。烘路。快路。國威州，在羅城南。（此以下州，多接雲南、廣西界，雖名州，其實洞也。）古州，在北江。仙州，古龍編。富良。司農。（一云楊舍。）定邊。（一云明媚。）萬涯。（一云明黃。）文周。（一云門州。）七源。思浪。大原。（一云黃源。）通農。羅順。（一云來神。）梁舍。（一云梁个。）平源。光州。（一云明蘇。）渭龍。（一云乙舍。）道黃。卽平林場。武寧。（此以下縣，接雲南、廣西界，雖名縣，其實洞也。）萬載。丘溫。新立。恍縣。紙縣。曆縣。闌橋。烏延。古勇。供縣。窟縣。上坡。門縣。
清化府路，漢九眞。隋、唐爲愛州。其屬邑更號曰江、曰場、曰甲、曰社。梁江。波龍江。古農江。宋舍江。茶江。安暹江。分場。古文場。古藤甲。支明甲。古弘甲。古戰甲。緣甲。
义安府路，漢日南。隋、唐爲驩州。倍江。惡江。偈江。尚路社。唐舍社。張舍社。
演州路，本日南屬縣，曰扶演、安仁。唐改演州。孝江。多壁場。巨賴社。他袁社。
布政府路，本日南郡象林縣，東濱海，西際眞蠟，南接扶南，北連九德。東漢末，區連殺象林令，自立國，稱林邑。唐時有環王者，徙國于占，曰占城。今布政乃林邑故地。自安南大羅城至燕京，約一百一十五驛，計七千七百餘里。
邊氓服役占城。王琴。蒲伽。道覽。淥淮。稔婆邏。獠。
