△卷九十一　志第四十一上
百官七
行中書省，凡十一，秩從一品。掌國庶務，統郡縣，鎭邊鄙，與都省爲表裏。國初，有征伐之役，分任軍民之事，皆稱行省，未有定制。中統、至元間，始分立行中書省，因事設官，官不必備，皆以省官出領其事。其丞相，皆以宰執行某處省事繫銜。其後嫌於外重，改爲某處行中書省。凡錢糧、兵甲、屯種、漕運、軍國重事，無不領之。至元二十四年，改行尚書省，尋復如舊。至大二年，又改行尚書省，二年復如舊。每省丞相一員，從一品；平章二員，從一品；右丞一員，左丞一員，正二品；參知政事二員，從二品，甘肅、嶺北二省各減一員；郎中二員，從五品；員外郎二員，從六品；都事二員，從七品；掾史、蒙古必闍赤、回回令史、通事、知印、宣使，各省設員有差。舊制參政之下，有僉省、有同僉之屬，後罷不置。丞相或置或不置，尤愼於擇人，故往往缺焉。
河南江北等處行中書省。至元五年，罷隨路奧魯官，詔參政阿里僉行省事，於河南等路立省。二十八年，以河南、江北繫要衝之地，又新入版圖，宜於汴梁立省以控治之，遂署其地，統有河南十二路、七府。
江浙等處行中書省。至元十三年，初置江淮行省，治揚州。二十一年，以地理民事非便，遷於杭州。二十二年，割江北諸郡隸河南，改曰江浙行省，統有三十路、一府。
江西等處行中書省，至元十四年置。十五年，併入福建行省。十七年，仍置省於龍興府，而福建自爲行省，治泉州。二十二年，以福建行省併入江西。二十三年，又以福建省併入江浙。本省統有十八路。
湖廣等處行中書省。至元十一年，右丞相伯顔伐宋，行中書省事於襄陽，尋以別將分省鄂州，爲荊湖等路行中書省。十三年，取潭州，卽署省治之。十八年，復徙置鄂州，統有三十路、三府。
陝西等處行中書省。中統元年，以商挺領秦蜀五路四川行省事。三年，改立陝西四川行中書省，治京兆。至元三年，移治利州。十七年，復還京兆。十八年，分省四川，尋改立四川宣慰司。二十一年，仍合爲陝西四川行省。二十三年，四川立行樞密院。本省所轄之地，惟陝西四路、五府。
四川等處行中書省。國初，其地緫於陝西。至元十八年，以陝西行中書分省四川。二十三年，始置四川行省，署成都，統有九路、五府。
遼陽等處行中書省，至元二十四年置，治遼陽路，統有七路、一府。
甘肅等處行中書省。中統二年，立行省於中興。至元十年，罷之。十八年復立，二十二年復罷，改立宣慰司。二十三年，徙置中興省於甘州，立甘肅行省。三十一年，分省按治寧夏，尋併歸之。本省治甘州路，統有七路、二州。
嶺北等處行中書省。國初，太祖定都于哈剌和林河之西，因名其城曰和林，立元昌路。中統元年，世祖遷都中興，始置宣慰司都元帥府。大德十一年，改立和林等處行中書省，右丞相、左丞相各一員。至大四年，省右丞相。皇慶元年，改嶺北等處行中書省，設官如上，治和寧路，統有北邊等處。
雲南等處行中書省，卽古南詔之地。初，世祖征取以爲郡縣，嘗封建宗王鎭撫其軍民。至元十一年，始置行省，治中慶路，統有三十七路、五府。
征東等處行中書省。至元二十年，以征日本國，命高麗王置省，典軍興之務，師還而罷。大德三年，復立行省，以中國之法治之。旣而王言其非便，詔罷行省，從其國俗。至治元年復置，以高麗王兼領丞相，得自奏選屬官，治瀋陽，統有二府、一司、五道。
各省屬官：檢校所，檢校一員，從七品；書吏二人。照磨所，照磨一員，正八品。架閣庫，管勾一員，正八品。理問所，理問二員，正四品；副理問二員，從五品；知事一員，提控案牘一員。都鎭撫司，都鎭撫一員，副都鎭撫一員。
宣慰司，掌軍民之務，分道以緫郡縣，行省有政令則布於下，郡縣有請則爲達於省。有邊陲軍旅之事，則兼都元帥府，其次則止爲元帥府。其在遠服，又有招討、安撫、宣撫等使，品秩員數，各有差等。
宣慰使司，秩從二品。每司宣慰使三員，從二品；同知一員，從三品；副使一員，正四品；經歷一員，從六品；都事一員，從七品；照磨兼架閣管勾一員，正九品。凡六道：山東東西道，（益都路置）。河東山西道，（大同路置）。淮東道，（揚州置）。浙東道，（慶元路置）。荊湖北道，（中興路置）。湖南道。（天臨路置）。
宣慰使司都元帥府，秩從二品。使三員，同知二員，副使二員，經歷二員，知事二員，照磨兼架閣管勾一員。
廣東道，（廣州置）。大理金齒等處，蒙慶等處。右二府，設官如上。唯蒙慶一府，使二員，同知、副使各一員，經歷、都事亦減一員。
廣西兩江道，（靜江路置）。海北海南道，福建道，八番順元等處，察罕腦兒等。右五府，宣慰使都元帥三員，副都元帥、僉都元帥事各二員，餘同上。
宣慰使兼管軍萬戶府，每府宣慰使三員，同知、副使各一員，經歷一員，都事二員，照磨兼管勾一員。
曲靖等路，羅羅斯，臨安廣西道元江等處。都元帥府，都元帥二員，副元帥二員，經歷、知事各一員。
北庭，（隸土番宣慰司）。曲先塔林，（都元帥三員）。蒙古軍，征東。（二府，都元帥各一員，副一員）。
元帥府，秩正三品。達魯花赤一員，元帥一員，經歷、知事各一員。
李店文州，帖城河里洋脫，朶甘思，常陽，岷州，積石州，洮州路，脫思馬路，十八族。
右九府，唯李店文州增置同知、副元帥各一員；其餘八府，隸土蕃宣慰司，設官並同。
宣撫司，秩正三品。每司達魯花赤一員，宣撫一員，同知、副使各二員，僉事一員，計議、經歷、知事各一員，提控案牘架閣一員。損益不同者，各附見於後。
廣南西道，（不置副使、僉事）。麗江路，（以上隸雲南省）。順元等處，播州，思州，（以上隸湖廣省）。敘南等處。（隸四川行省，不置僉事、計議）。
安撫司，秩正三品。每司達魯花赤一員，安撫使一員，同知、副使、僉事各一員，經歷、知事各一員。損益不同者，各附見於後。
師壁洞，（不置達魯花赤）。永順等處，散毛洞，（以上隸四川省）。羅番遏蠻軍，（不置達魯花赤）。程番武盛軍，金石番太平軍，臥龍番南寧州，小龍番靜蠻軍，（不置同知、副使）。大龍番應天府，洪番永盛軍，方番河中府，蘆番靜海軍，（不置知事）。新添葛蠻。（以上隸湖廣省）。
招討司，秩正三品。達魯花赤一員，招討使一員，經歷一員。
土番，剌馬剛等處，天全，倴不思，沿邊溪洞，（以下各置副使一員，無達魯花赤）。唆尼，諸番，征沔，長河西裏管軍，檐裏管軍，脫思馬田地。
諸路萬戶府：
上萬戶府，管軍七千之上。達魯花赤一員，萬戶一員，俱正三品，虎符；副萬戶一員，從三品，虎符。中萬戶府，管軍五千之上。達魯花赤一員，萬戶一員，俱從三品，虎符；副萬戶一員，正四品，金牌。
下萬戶府，管軍三千之上。達魯花赤一員，萬戶一員，俱從三品，虎符；副萬戶一員，從四品，金牌。其官皆世襲，有功則陞之。每府設經歷一員，從七品；知事一員，從八品；提控案牘一員。
鎭撫司，鎭撫二員，蒙古、漢人參用。上萬戶府正五品，中萬戶府從五品，俱金牌；下萬戶府正六品，銀牌。
上千戶所，管軍七百之上。達魯花赤一員，千戶一員，俱從四品，金牌；副千戶一員，正五品，金牌。
中千戶所，管軍五百之上。達魯花赤一員，千戶一員，俱正五品，金牌；副千戶一員，從五品，金牌。
下千戶所，管軍三百之上。達魯花赤一員，千戶一員，俱從五品，金牌；副千戶一員，正六品，銀牌。
彈壓二員，蒙古、漢人參用。上千戶所從八品，中下二所正九從九品內銓注。
上百戶所，百戶二員，蒙古一員，漢人一員，俱從六品，銀牌。下百戶所，百戶一員，從七品，銀牌。
儒學提舉司，秩從五品。各處行省所署之地，皆置一司，統諸路、府、州、縣學校祭祀敎養錢糧之事，及考校呈進著述文字。每司提舉一員，從五品；副提舉一員，從七品；吏目一人，司吏二人。
蒙古提舉學校官，秩從五品。提舉一員，從五品；同提舉一員，從七品。至元十八年置。惟江浙、湖廣、江西三省有之，餘省不置。
官醫提舉司，秩從六品。提舉一員，同提舉一員，副提舉一員。掌醫戶差役詞訟。至元二十五年置。河南、江浙、江西、湖廣、陝西五省各立一司，餘省並無。
兩淮都轉運鹽使司，秩正三品。國初，兩淮內附，以提舉馬里范章專掌鹽課之事。至元十四年，始置司於揚州。使二員，正三品；同知二員，正四品；副使一員，正五品；運判二員，正六品；經歷一員，從七品；知事一員，從八品；照磨一員，從九品。三十年，悉罷所轄鹽司，以其屬置場官。大德四年，復置批驗所於眞州、採石等處。
鹽場二十九所，每場司令一員，從七品；司丞一員，從八品；管勾一員，從九品。辦鹽各有差。
呂四場，餘東場，餘中場，餘西場，西亭場，金沙場，石塂場，掘港場，豐利場，馬塘場，拼茶場，角斜場，富安場，安豐場，梁垜場，東台場，河垜場，丁溪場，小海場，草堰場，白駒場，劉莊場，五佑場，新興場，廟灣場，莞瀆場，板浦場，臨洪場，徐瀆浦場。
批驗所，每所提領一員，正七品；大使一員，正八品；副使一員，正九品。掌批驗鹽引。
兩浙都轉運鹽使司，秩正三品。使二員，同知二員，運判二員，經歷、知事各一員，照磨一員。至元十四年，置司杭州。大德三年，定其產鹽之地，立場有差，仍於杭州、嘉興、紹興、溫、台等處，設檢校四所，專驗鹽袋，毋過常度。
鹽場三十四所，每所司令一員，從七品；司丞一員，從八品；管勾一員，從九品。
仁和場，許村場，西路場，下沙場，青村場，表部場，浦東場，橫浦場，蘆瀝場，海沙場，鮑郎場，西興場，錢清場，三江場，曹娥場，石堰場，鳴鶴場，清泉場，長山場，穿山場，岱山場，玉泉場，蘆花場，大嵩場，昌國場，永嘉場，雙穗場，天富南監，長林場，黃巖場，杜瀆場，天富北監，長亭場，龍頭場。
福建等處都轉運鹽使司，秩正三品。使二員，同知二員，運判二員，經歷、知事各一員，照磨一員。至元十四年，始置市舶司，領煎鹽徵課之事。二十四年，改立鹽運司。二十九年罷，立提舉司。大德四年，復爲運司。九年復罷，併入元帥府兼掌之。十年，復立都提舉司。至大四年，復升運司，徑隸行省。凡置鹽場七所：
鹽場七所，每所司令一員，從七品；司丞一員，從八品；管勾一員，從九品。
海口場，牛田場，上里場，惠安場，潯美場，浯洲場，○洲場。
廣東鹽課提舉司。至元十三年，始從廣州煎辦鹽課。十六年，隸江西鹽鐵茶都轉運司。二十二年，併入宣慰司。二十三年，置市舶提舉司。大德四年，改廣東鹽課提舉司。提舉一員，從五品；同提舉一員，從六品；副提舉一員，從七品。其屬附見：
鹽場十三所，每所司令一員，從七品；司丞一員，從八品；管勾一員，從九品。
靖康場，歸德場，東莞場，黃田場，香山場，矬峒場，雙恩場，咸水場，淡水場，石橋場，隆井場，招收場，小江場。
四川茶鹽轉運司。成都鹽井九十五處，散在諸郡山中。至元二年，置興元四川轉運司，專掌煎熬辦課之事。八年罷之。十六年，復立轉運司。十八年，併入四道宣慰司。十九年，復立陝西四川轉運司，通轄諸課程事。二十二年，置四川茶鹽運司，秩從三品。使一員，同知、副使、運判各一員，經歷、知事、照磨各一員。
鹽場一十二所，每所司令一員，從七品；司丞一員，從八品；管勾一員，從九品。
簡鹽場，隆鹽場，綿鹽場，潼川場，遂實場，順慶場，保寧場，嘉定場，長寧場，紹慶場，雲安場，大寧場。
廣海鹽課提舉司，至元三十一年置，專職鹽課。秩正四品。都提舉二員，從四品；同提舉二員，從五品；副提舉二員，從六品；知事一員，提控案牘一員。
市舶提舉司。至元二十三年，立鹽課市舶提舉司，隸廣東宣慰司。三十年，立海南博易提舉司。至大四年罷之，禁下番船隻。延佑元年，弛其禁，改立泉州、廣東、慶元三市舶提舉司。每司提舉二員，從五品；同提舉二員，從六品；副提舉二員，從七品；知事一員。
海道運糧萬戶府，至元二十年置，秩正三品。掌每歲海道運糧供給大都。達魯花赤一員，萬戶一員，並正三品；副萬戶四員，從三品；經歷一員，從七品；知事一員，從八品；照磨一員，從九品；鎭撫二員，正五品。其屬附見：
海運千戶所，秩正五品。達魯花一員，千戶二員，並正五品；副千戶三員，從五品。若溫台，若慶元紹興，若杭州嘉興，若崑山崇明、常熟江陰等處，凡五所，而平江又有海運香莎糯米千戶所。
諸路緫管府，至元初置。二十年，定十萬戶之上者爲上路，十萬戶之下者爲下路，當衝要者，雖不及十萬戶亦爲上路。上路秩正三品，達魯花赤一員，緫管一員，並正三品，兼管勸農事，江北則兼諸軍奧魯，同知、治中、判官各一員。下路秩從三品，不置治中員，而同知如治中之秩，餘悉同上。至元二十三年，置推官二員，專治刑獄，下路一員。經歷一員，知事一員或二員，照磨兼承發架閣一員，司吏無定制，隨事繁簡以爲多寡之額；譯史、通事各一人。其屬附見：
儒學敎授一員，秩九品。諸路各設一員，及學正一員、學錄一員。其散府、上中州，亦設敎授一員，下州設學正一員。
蒙古敎授一員，正九品。醫學敎授一員。陰陽敎授一員。司獄司，司獄一員，丞一員。平凖行用庫，提領、大使、副使各一員。織染局，局使一員，副使一員。雜造局，大使一員，副使一員。府倉，大使一員，副使一員。惠民藥局，提領一員。稅務，提領一員，大使、副使各一員。
錄事司，秩正八品。凡路府所治，置一司，以掌城中戶民之事。中統二年，詔驗民戶，定爲員數。二千戶以上，設錄事、司候、判官各一員；二千戶以下，省判官不置。至元二十年，置達魯花赤一員，省司候，以判官兼捕盜之事，典史一員。若城市民少，則不置司，歸之倚郭縣。在兩京，則爲警巡院。獨杭州置四司，後省爲左、右兩司。
散府，秩正四品。達魯花赤一員，知府或府尹一員。領勸農奧魯與路同。同知一員，判官一員，推官一員，知事一員，提控案牘一員。所在有隸諸路及宣慰司　行省者，有直隸省部者，有統州縣者，有不統縣者，其制各有差等。
諸州。中統五年，併立州縣，未有等差。至元三年，定一萬五千戶之上者爲上州，六千戶之上者爲中州，六千戶之下者爲下州。江南旣平，二十年，又定其地五萬戶之上者爲上州，三萬戶之上者爲中州，不及三萬戶者爲下州。於是陞縣爲州者四十有四。縣戶雖多，附路府者不改。上州：達魯花赤、州尹秩從四品，同知秩正六品，判官秩正七品。中州：達魯花赤、知州並正五品，同知從六品，判官從七品。下州：達魯花赤、知州並從五品，同知正七品，判官正八品，兼捕盜之事。參佐官：上州，知事、提控案牘各一員；中州，吏目、提控案牘各一員；下州，吏目一員或二員。
諸縣。至元三年，合併江北州縣。六千戶之上者爲上縣，二千戶之上者爲中縣，不及二千戶者爲下縣。二十年，又定江淮以南，三萬戶之上者爲上縣，一萬戶之上者爲中縣，一萬戶之下者爲下縣。上縣，秩從六品。達魯花赤一員，尹一員，丞一員，簿一員，尉一員，典史二員。中縣，秩正七品。不置丞，餘悉如上縣之制。下縣，秩從七品。置官如中縣，民少事簡之地，則以簿兼尉。後又別置尉，尉主捕盜之事，別有印。典史一員。巡檢司，秩九品。巡檢一員。
諸軍，唯邊遠之地有之，各統屬縣，其秩如下州，其設官置吏亦如之。
諸蠻夷長官司。西南夷諸溪洞各置長官司，秩如下州，達魯花赤、長官、副長官，參用其土人爲之。
各處脫脫禾孫，掌辨使臣奸僞。正一員，從五品；副一員，正七品。
勳一十階：上柱國，（正一品。）柱國，（從一品。）上護軍，（正二品。）護軍，（從二品。）上輕車都尉，（正三品。）輕車都尉，（從三品。）上騎都尉，（正四品。）騎都尉，（從四品。）驍騎尉，（正五品。）飛騎尉，（從五品。）
爵八等：王，（正一品。）郡王，（從一品。）國公，（正二品。）郡公，（從二品。）郡侯，（正三品。）郡侯，（從三品。）郡伯，（正四品。）郡伯，（從四品。）縣子，（正五品。）縣男。（從五品。）右勳爵，若上柱國、郡王、國公，時有除拜者，餘則止於封贈用之。
文散官四十二：開府儀同三司。儀同三司。特進。崇進。金紫光祿大夫。銀青榮祿大夫，（以上俱正一品。）光祿大夫。榮祿大夫，（以上從一品。）資德大夫。資政大夫。資善大夫，（以上正二品。）正奉大夫。通奉大夫。中奉大夫，（以上從二品。）正議大夫。通議大夫。嘉議大夫，（以上正三品。）太中大夫。中大夫。亞中大夫，（以上從三品，舊爲少中，延祐改亞中。）中議大夫。中憲大夫。中順大夫，（以上正四品。）朝請大夫。朝散大夫。朝列大夫，（以上從四品。）奉政大夫。奉議大夫，（以上正五品。）奉直大夫。奉訓大夫，（以上從五品。）承德郎。承直郎，（以上正六品。）儒林郎。承務郎，（以上從六品。）文林郎。承事郎，（以上正七品。）徵事郎。從事郎，（以上從七品。）登仕郎。將仕郎。（以上正八品。）
右文散官四十二階，由一品至五品爲宣授，六品至九品爲敕授。敕授則中書署牒，宣授則以制命之。一品至五品者服紫，六品至七品者服緋，八品至九品者服綠，武官以下皆如之。其官常對品，惟九品無散官，則但舉其職而已，武官雜職亦如之。
武散官三十四階：龍虎衞上將軍。金吾衞上將軍。驃騎衞上將軍，（以上正二品。）奉國上將軍。輔國上將軍。鎭國上將軍，（以上從二品。）昭武大將軍。昭勇大將軍。昭毅大將軍，（以上正三品。）安遠大將軍。定遠大將軍。懷遠大將軍，（以上從三品。）廣威將軍。宣威將軍。明威將軍，（以上正四品。）信武將軍。顯武將軍。宣武將軍，（以上從四品。）武節將軍。武德將軍，（以上正五品。），武義將軍。武略將軍，（以上從五品。）承信校尉。昭信校尉，（以上正六品。）忠武校尉。忠顯校尉，（以上從六品。）忠勇校尉。忠翊校尉，（以上正七品。）修武校尉。敦武校尉，（以上從七品。）保義校尉。進義校尉，（以上正八品。）保義副尉。進義副尉。（以上從八品。）
右武散官三十四階，自龍虎衞上將軍至進義副尉，由正二品至從八品，其除授具前。
內侍散官一十四：中散大夫，（正二品。）中引大夫，（　從二品。）中御大夫，(正三品。)侍中大夫，(從三品。)中衞大夫，(正四品。)中涓大夫，(從四品。)通侍郎，（正五品。）通御郎，（從五品。）侍直郎，（正六品。）內直郎，（從六品。）司謁郎，（正七品。）司司閽郎，（從七品。）奉郎，（正八品。）司引郎。（從八品。）
右內侍品秩一十四階，自中散至司引，由正二品至從八品，其除授具前。
司天散官一十四：欽象大夫，（從三品。）明時大夫。頒朔大夫，（以上正四品）保章大夫（從四品）司玄大夫，（正五品。）授時郎，（從五品。）靈臺郎，（正六品。）候儀郎，（從六品。）司正郎，（正七品。）平秩郎，（從七品。）正紀郎。挈壺郎，（以上正八品。）司曆郎。司辰郎。（以上從八品。）
右司天品秩一十四階，自欽象至司辰，由從三品至從八品，其除授具前。
太醫散官一十五：保宜大夫。保康大夫，（以上從三品。）保安大夫。保和大夫，（以上正四品。）保順大夫，（從四品。）保冲大夫，（正五品。）保全郎，（從五品）成安郎，（正六品。）成和郎，（從六品。）成全郎，（正七品。）醫正郎，（從七品。）醫效郎。醫候郎，（以上正八品。）醫痊郎。醫愈郎。（以上從八品。）
右太醫品秩一十五階，自保宜至醫愈，亦由從三品至從八品，其除授具前。
敎坊司散官十五：雲韶大夫。仙韶大夫，（以上從三品。）長寧大夫。德和大夫，（以上正四品。）協律大夫，（從四品。）嘉成大夫，（正五品。）純和郎，（從五品。）調音郎，（正六品。）司樂郎，（從六品。）協樂郎，（正七品。）和樂郎，（從七品。）司音郎。司律郎，（以上正八品）和聲郎。和節郎。（以上從八品）
右敎坊品秩一十五階，自雲韶至和節，由從三品至從八品，其除授具前。
