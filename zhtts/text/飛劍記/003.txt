
			　　卻說純陽子再拜雲房子，求取黃白秘訣。雲房子曰：「子戀此故鄉一塊土，故舊相與，未免有係累心，尚能隨我之終南山乎？」純陽子道：「離此故鄉一塊土，無難為也。」遂將屋宇田地悉俵與僮僕，即隨著雲房子偕行，雲房子乃同著純陽子，不辭艱險，過一嶺又過一嶺，涉一川又涉一川．經一塢又經一塢，歷一源又歷一源。芒鞋踏破春郊色，藜杖拖殘竹徑煙。行到嵯峨一絕頂，恍然小有洞中天。這一所洞天就叫做碧天洞天。則見：

　　喬松茂盛，嫩竹交珈。碧秀千年之草，紅開四季之花。對對瑞鸞飛，毛披錦繡；雙雙玄鶴舞，頭頂丹砂。怪石堆山臥，稜稜層層的亂虎；老藤掛樹懸，彎彎曲曲的長蛇。洞府別藏著日月，洞門常鎖著煙霞。洞中桃餐的是千年瓊實，洞中茶烹的是二月龍芽。洞中酒飲的是滴溜溜玉液，洞中飯啖得是香馥馥胡麻。甜甜脆脆筍甘於鱠，團團棗大如瓜。正是：

　　一塢白雲閃不捲，半山明月寂無嘩。

　　仙家自是塵氛少，勝地由來景物嘉。

　　卻說雲房子既到碧天之洞，卻引純陽子入金樓玉台瓊宮貝閣。光景照耀，氣候如春，遂相與坐盤陀之石，飲元和之酒，共談至道。既而教純陽子煉丹之法，以白汞為母，硃砂為父，黑鉛為子，置一座日月爐，用一般文武火，七回九轉，煉得個丹藥而成。有詩為證：詩曰：

　　九鼎烹煎九轉砂，區分時節更無差。

　　精神氣血歸三要，南北東西共一家。

　　天地變通飛白雪，陰陽和合產金華。

　　終期鳳詔空中降，跨虎騎龍謁紫霞。

　　又有詩云：

　　欲神長生不死根，再營陰魄與陽魂。

　　先教玄母歸離戶，後遣空王鎮坎門。

　　虎到甲邊風浩浩，龍居唐內水溫溫。

　　迷途爭與輕輕泄，此理須憑達者論。

　　雲房子煉丹已成，乃與純陽子說道：「此丹可以點石為金，玉皇之俸祿也，子勿輕視。」純陽子拜謝說道：「敢不從命。」既而雲房子又將素書數卷付之，且說道：「讀此可以修心煉形，子秘之。」純陽子接書禮謝。俄有一青衣童子，頭挽雙丫髻，雲履玉佩，異香氤氳。手持璽紙金書，對雲房子道：「群仙已集蓬萊上宮，待先生赴天池之會。」雲房子將去，純陽子送之以詩。詩曰：

　　得道未來相見難，又聞東去幸仙壇。

　　杖頭春色一壺酒，頂上雲攢五嶽冠。

　　飲海龜兒人不識，燒山符子鬼難看。

　　先生去後身須老，乞與貧儒換骨丹。

　　純陽子此詩，蓋慮其師之不返。雲房子道：「汝但駐此，吾去不久。」遂望東南上乘紫雲冉冉而去。純陽子悵望久之，遂將雲房子所付素書數卷披閱誦玩，獨處洞中旬日。

　　雲房子一日回，道：「子在是岑寂，得無思故鄉乎？」純陽子道：「既辦心學道，豈有家園思也。」雲房子道：「善哉！善哉！」既又說道：「吾向者教汝燒鉛煉汞，外丹爾，今吾以內丹之法授汝。」純陽子拜問其理，雲房子道：「汝知分合陰陽之妙乎？」純陽子道：「未知。」雲房子道：「守陰則只是魄，存陽則只是魂。若能聚其陽魂以合陰魄，使陰陽相會，魂魄同真，是謂真人。」純陽子道：「魂魄冥冥，至理甚妙，何以全形？」雲房子道：「慧發冥冥，泰定神靈。神既混合，豈不契真。金形玉質，木出精誠。大藥既成，身乃飛輕。」

　　純陽子又問水火龍虎之說。雲房子道：「身中有真火，有真水。腎屬水也，水中有氣，名曰真火。心屬火也，火中生液，名曰真水。真水以水生木，腎氣足而肝氣生。以絕腎之餘陰而氣過肝時，即為純陽。藏真一之水，恍惚明真龍。真火以火剋金，心液盛而肝液生。以絕心之餘陽而液到肺時，即為純陽。藏正陽之氣杳冥，名真虎。氣中取水，水中取氣，正所謂龍從火裡出，虎向水中生。此大丹也。」

　　純陽子又問道：「如此修行，有魔難否？」雲房子道：「子知十魔九難乎？九難者，衣食逼迫，一難也。恩愛牽纏，二難也。利名縈絆，三難也。災患橫生，四難也。盲師約束，五難也。議論差別，六難也。志意懈怠，七難也。歲月蹉跎，八難也。時世亂離，九難也。十魔者，一六賊魔，二富貴魔，三六情魔，四恩愛魔，五患難魔，六神佛為害，是聖賢魔，七刀兵魔，八女樂魔，九女色魔，十貨利魔。此十魔九難，修行者有一於此，未見其道之成也。」純陽子拜謝，說道：「深承尊教，某今胸次豁如矣。」雲房子道：「子精心而修，毋搖爾精，毋勞爾形，使內神出現，外神來朝，功圓行滿，膺籙受圖，紫霞滿目，金光罩體。或見大龍飛，或見玄鶴舞，彩雲繚繞，瑞氣紛紜。出凡入聖，出死入生。此大丈夫功成名遂之日也。」純陽子道：「巖雖不敏，請事斯語矣。」

　　雲房子又恐呂純陽道心弗固，復以三字訣贈雲：這個道，非常道。性命根，死生竅。說著丑，行著妙。人人憎，個個笑。大關鍵，不顛倒。莫厭穢，莫計較。得他來，立見效。口對口，竅對竅。吞入腹，自知道。藥苗根，先天兆。氣要堅，神莫耗。若不行，空老耄。認得真，老還少。不知音，休指教。靜裡全，明中報。乘鳳鸞，聽天詔。

　　雲房子既傳以上真玄訣，俄有扣戶者，乃清溪道人鄭思遠與太華施真人由東南而來，雲房子開戶延之，相揖共坐。純陽子亦稽首拜之。施真人乃對雲房子問道：「此何人斯？」雲房子道：「本朝呂海州之子，名巖字洞賓。少習儒墨，六十始第。邂逅吾於長安酒肆中，從吾學道，今將有得矣。」鄭君道：「形清神旺，目秀精藏。子欲擺脫塵網，可吟詩一首，吾觀其才思何如？」純陽子立獻其詩云：

　　萬劫鬥生到此生，此生身始覺飛輕。拋家別國雲山外，煉魄全魂日月精。

　　比見至人論九鼎，欲求大藥訪三清。如今獲遇真仙面，紫府仙扉得姓名。

　　鄭施二仙深歎其才清句麗。時春禽　嚶，嶺雲淡蕩，施真人道：「子再寫洞口景致何如？」純陽子又題雲：

　　春氣塞空花露滴，朝陽拍海岳雲歸。

　　仙禽自識韶華好，閒立花梢傍戶啼。

　　鄭施二仙乃賀於雲房子，說道：「公得妙徒矣。」既而二仙邀雲房子同去朝元。雲房子對純陽子道：「吾朝元有期，至玉京當奏子功德，升入仙階，子恐不久歸此洞也。」純陽子再拜謝曰：「巖之志異於先生，必須度盡眾生方上升未晚也。」雲房子見純陽子發此大願，此心悵然，乃復贈一詩云：

　　知君幸有英雲骨，所以教君心恍惚，

　　含元殿上水晶宮，分明指出神仙窟。

　　執手相別意如何，今日與君重作歌。

　　說盡千般玄妙理，未必君心信也麼。

　　君今已作升仙客，立誓約言親灑血。
