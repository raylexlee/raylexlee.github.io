△戎治
《唐史》載︰於闐「初無桑蠶，丐鄰國，不肯出，其王即求婚，許之。將迎，乃告曰：『國無帛，可持蠶，自為衣。』女聞，置蠶帽絮中，闗守不敢驗，自是始有蠶。女刻石約無殺蠶，蛾飛盡乃得治繭。」言蠶為衣，則治繭可為絲矣。世傳繭之未蛾而竅者，不可為絲。頃見鄰家誤以竅繭雜全繭治之，皆成系焉，疑蛾蛻之繭也，欲以為絲，而其中空不復可治。嗚呼，世有知於闐治絲法者，肯以教人，則貸蠶之死，可勝計哉！予作《蠶書》，哀蠶有功而不免，故錄唐史所載，以俟博物者。
