△跋
穀粟、繭絲之利一也。高沙之俗，耕而不蠶，雖當有年，穀賤而帛貴，民甚病之。訪諸父老，雲︰「土薄水淺，不可以藝桑。」予竊以為然。一日，郡太守江公取秦淮海《蠶書》示予曰︰「子謂高沙不可以蠶，此書何為而作乎？豈昔可為而今不可為耶？豈秦氏之婦獨能之，而他人不能耶？」乃命鋟木，俾與農書並傳焉。且公以天子命出守邊障，方將修城郭，備器械，訓兵積穀，以從事於功名，其志可謂大矣，豈區區繭絲之足言哉！而是書之傳，所以拳拳為爾民計者，乃復切至如此。然則為高少之民者，盍亦仰體公之善意，而毋愧於淮海之書雲。嘉定甲戌臘月下旬三日，寓郡齋雙溪孫鏞謹書。
