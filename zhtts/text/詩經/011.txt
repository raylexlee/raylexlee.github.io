第11卷 國風-秦風
. 車鄰
序：《車鄰》，美秦仲也。秦仲始大，有車馬禮樂侍御之好焉
有車鄰鄰，有馬白顛。未見君子，寺人之令。
阪有漆，隰有慄。既見君子，並坐鼓瑟。今者不樂，逝者其耋。
阪有桑，隰有楊。既見君子，並坐鼓簧。今者不樂，逝者其亡。
車鄰三章，一章四句，二章章六句。
. 駟驖
序：《駟驖》，美襄公也。始命有田狩之事，園囿之樂焉。
駟驖孔阜，六轡在手。公之媚子，從公於狩。
奉時辰牡，辰牡孔碩。公曰左之，舍拔則獲。
遊於北園，四馬既閑。輶車鸞鑣，載獫歇驕。
駟驖三章，章四句。
. 小戎
序：《小戎》，美襄公也。備其兵甲，以討西戎。西戎方彊，而征伐不休，國人則矜其車甲，婦人能閔其君子焉。
小戎俴收，五楘梁輈。遊環脅驅，陰靷鋈續。文茵暢轂，駕我騏馵。言念君子，溫其如玉。在其板屋，亂我心曲。
四牡孔阜，六轡在手。騏駵是中，騧驪是驂。龍盾之合，鋈以觼軜。言念君子，溫其在邑。方何為期，胡然我念之。
俴駟孔羣，厹矛鋈錞。蒙伐有苑，虎韔鏤膺。交韔二弓，竹閉緄縢。言念君子，載寢載興。厭厭良人，秩秩德音。
小戎三章，章十句。
. 蒹葭
序：《蒹葭》，刺襄公也。未能用周禮，將無以固其國焉。
蒹葭蒼蒼，白露為霜。所謂伊人，在水一方。遡洄從之，道阻且長；遡遊從之，宛在水中央。
蒹葭淒淒，白露未晞。所謂伊人，在水之湄。遡洄從之，道阻且躋；遡遊從之，宛在水中坻。
蒹葭采采，白露未已。所謂伊人，在水之涘。遡洄從之，道阻且右；遡遊從之，宛在水中沚。
蒹葭三章，章八句。
. 終南
序：《終南》，戒襄公也。能取周地，始為諸侯，受顯服，大夫美之，故作是詩以戒勸之。
終南何有？有條有梅。君子至止，錦衣狐裘。顏如渥丹，其君也哉！
終南何有？有紀有堂。君子至止，黻衣繡裳。佩玉將將，壽考不忘。
終南二章，章六句。
. 黃鳥
序：《黃鳥》，哀三良也。國人刺穆公以人從死，而作是詩也。
交交黃鳥，止於棘。誰從穆公，子車奄息。維此奄息，百夫之特。臨其穴，惴惴其慄。彼蒼者天，殲我良人。如可贖兮，人百其身。
交交黃鳥，止於桑。誰從穆公，子車仲行。維此仲行，百夫之防。臨其穴，惴惴其慄。彼蒼者天，殲我良人。如可贖兮，人百其身。
交交黃鳥，止於楚。誰從穆公，子車鍼虎。維此鍼虎，百夫之禦。臨其穴，惴惴其慄。彼蒼者天，殲我良人。如可贖兮，人百其身。
黃鳥三章，章十二句。
. 晨風
序：《晨風》，刺康公也。忘穆公之業，始棄其賢臣焉。
鴥彼晨風，鬱彼北林。未見君子，憂心欽欽。如何如何，忘我實多。
山有苞櫟，隰有六駮。未見君子，憂心靡樂。如何如何，忘我實多。
山有苞棣，隰有樹檖。未見君子，憂心如醉。如何如何，忘我實多。
晨風三章，章六句。
. 無衣
序：《無衣》，刺用兵也。秦人刺其君好攻戰，亟用兵，而不與民同欲焉。
豈曰無衣？與子同袍。王於興師，修我戈矛，與子同仇。
豈曰無衣？與子同澤。王於興師，修我矛戟，與子偕作。
豈曰無衣？與子同裳。王於興師，脩我甲兵，與子偕行。
無衣三章，章五句。
. 渭陽
序：《渭陽》，康公念母也。康公之母，晉獻公之女。文公遭麗姬之難，未反，而秦姬卒。穆公納文公，康公時為大子，贈送文公於渭之陽。念母之不見也，我見舅氏，如母存焉。及其即位，思而作是詩也。
我送舅氏，曰至渭陽。何以贈之？路車乘黃。
我送舅氏，悠悠我思。何以贈之？瓊瑰玉佩。
渭陽二章，章四句。
. 權輿
序：《權輿》，刺康公也。忘先君之舊臣與賢者，有始而無終也。
於我乎！夏屋渠渠，今也每食無餘。于嗟乎！不承權輿。
於我乎！每食四簋，今也每食不飽。于嗟乎！不承權輿。
權輿二章，章五句。
秦國十篇，二十七章，百八十一句。
