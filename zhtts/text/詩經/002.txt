第02卷 國風-召南
. 鵲巢
序：《鵲巢》，夫人之德也。國君積行累功，以致爵位；夫人起家而居，有之德如鳲鳩，乃可以配焉。
維鵲有巢，維鳩居之。之子於歸，百兩御之。
維鵲有巢，維鳩方之。之子於歸，百兩將之。
維鵲有巢，維鳩盈之。之子於歸，百兩成之。
鵲巢三章，章四句。
. 采蘩
序：《采蘩》，夫人不失職也。夫人可以奉祭祀，則不失職矣。
於以采蘩，於沼於沚。於以用之，公侯之事。
於以采蘩，於澗之中。於以用之，公侯之宮。
被之僮僮，夙夜在公。被之祁祁，薄言還歸。
采蘩三章，章四句。
. 草蟲
序：《草蟲》，大夫妻能以禮自防也。
喓喓草蟲，趯趯阜螽。未見君子，憂心忡忡。亦既見止，亦既覯止，我心則降！
陟彼南山，言採其蕨。未見君子，憂心惙惙。亦既見止，亦既覯止，我心則說！
陟彼南山，言採其薇。未見君子，我心傷悲。亦既見止，亦既覯止，我心則夷！
草蟲三章，章七句。
. 採蘋
序：《採蘋》，大夫妻能循法度也。能循法度，則可以承先祖、共祭祀矣。
於以採蘋，南澗之濱。於以採藻，於彼行潦。
於以盛之，維筐及筥。於以湘之，維錡及釜。
於以奠之，宗室牖下。誰其屍之，有齊季女。
採蘋三章，章四句。
. 甘棠
序：《甘棠》，美召伯也。召伯之教，明於南國。
蔽芾甘棠，勿翦勿伐，召伯所茇。
蔽芾甘棠，勿翦勿敗，召伯所憩。
蔽芾甘棠，勿翦勿拜，召伯所說。
甘棠三章，章三句。
. 行露
序：《行露》，召伯聽訟也。衰亂之俗微，貞信之教興，彊暴之男不能侵陵貞女也。
厭浥行露。豈不夙夜，謂行多露。
誰謂雀無角，何以穿我屋？誰謂女無家，何以速我獄？雖速我獄，室家不足。
誰謂鼠無牙，何以穿我墉？誰謂女無家，何以速我訟？雖速我訟，亦不女從。
行露三章，一章三句、二章章六句。
. 羔羊
序：《羔羊》，《鵲巢》之功緻也，召南之國化文王之政，在位皆節儉正直，德如羔羊也。
羔羊之皮，素絲五紽。退食自公，委蛇委蛇。
羔羊之革，素絲五緎。委蛇委蛇，自公退食。
羔羊之縫，素絲五總。委蛇委蛇，退食自公。
羔羊三章，章四句。
. 殷其靁
序：《殷其靁》，勸以義也。召南之大夫遠行從政，不遑寧處其室家，能閔其勤勞，勸以義也。
殷其靁，在南山之陽。何斯違斯？莫敢或遑。振振君子，歸哉歸哉！
殷其靁，在南山之側。何斯違斯？莫敢遑息。振振君子，歸哉歸哉！
殷其靁，在南山之下。何斯違斯？莫或遑處。振振君子，歸哉歸哉！
殷其靁三章，章六句。
. 標有梅
序：《摽有梅》，男女及時也。召南之國，被文王之化，男女得以及時也。
標有梅，其實七兮。求我庶士，迨其吉兮！
標有梅，其實三兮。求我庶士，迨其今兮！
標有梅，頃筐塈之。求我庶士，迨其謂之！
摽有梅三章，章四句。
. 小星
序：《小星》，惠及下也。夫人無妬忌之行，惠及賤妾，進御於君，知其命有貴賤，能盡其心矣。
嘒彼小星，三五在東。肅肅宵征，夙夜在公。寔命不同！
嘒彼小星，維參與昴。肅肅宵征，抱衾與裯。寔命不猶！
小星二章，章五句。
. 江有汜
序：《江有汜》，美媵也。勤而無怨，嫡能悔過也。文王之時，江沱之間，有嫡不以其媵備數，媵遇勞而無怨。嫡亦自悔也。
江有汜，之子歸，不我以。不我以。其後也悔。
江有渚，之子歸，不我與。不我與，其後也處。
江有沱，之子歸，不我過。不我過，其嘯也歌。
江有汜三章，章五句。
. 野有死麕
序：《野有死麕》，惡無禮也。天下大亂，彊暴相陵，遂成淫風。被文王之化，雖當亂世，猶惡無禮也。
野有死 麕 ，白茅包之。有女懷春，吉士誘之。
林有樸樕，野有死鹿，白茅純束。有女如玉。
舒而脫脫兮，無感我帨兮，無使尨也吠。
野有死麕三章，二章章四句，一章章三句。
. 何彼襛矣
序：《何彼襛矣》，美王姬也。雖則王姬亦下嫁於諸侯，車服不繫其夫，下王后一等，猶執婦道，以成肅雝之德也。
何彼襛矣？唐棣之華。曷不肅雝？王姬之車。
何彼襛矣？華如桃李。平王之孫，齊侯之子。
其釣維何？維絲伊緡。齊侯之子，平王之孫。
何彼襛矣三章，章四句。
. 騶虞
序：《騶虞》，《鵲巢》之應也。《鵲巢》之化行，人倫既正，朝廷既治，天下純被文王之化，則庶類蕃殖，蒐田以時，仁如騶虞，則王道成也。
彼茁者葭，壹發五豝，于嗟乎騶虞。
彼茁者蓬，壹發五豵，于嗟乎騶虞。
騶虞二章，章三句。
召南之國十四篇，四十章，百七十七句。
