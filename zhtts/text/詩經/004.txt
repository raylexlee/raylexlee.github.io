第04卷 國風-鄘風
. 柏舟
序：《柏舟》，共姜自誓也。衛世子共伯蚤死，其妻守義，父母欲奪而嫁之，誓而弗許，故作是詩以絕之。
汎彼柏舟，在彼中河。髡彼兩髦，實維我儀。之死矢靡它，母也天只，不諒人只！
汎彼柏舟，在彼河側。髡彼兩髦，實維我特。之死矢靡慝，母也天只，不諒人只！
柏舟二章，章七句。
. 墻有茨
序：《牆有茨》，衞人刺其上也。公子頑通乎君母，國人疾之，而不可道也。
牆有茨，不可埽也。中冓之言，不可道也。所可道也，言之醜也。
牆有茨，不可襄也。中冓之言，不可詳也。所可詳也，言之長也。
牆有茨，不可束也。中冓之言，不可讀也。所可讀也，言之辱也。
牆有茨三章，章六句。
. 君子偕老
牆序：《君子偕老》，刺衞夫人也。夫人淫亂，失事君子之道，故陳人君之德，服飾之盛，宜與君子偕老也。
君子偕老，副笄六珈。委委佗佗，如山如河。象服是宜，子之不淑，雲如之何？
玼兮玼兮！其之翟也。鬒髮如雲，不屑髢也。玉之瑱，象之揥也，揚且之皙也。胡然而天也，胡然而帝也。
瑳兮瑳兮！其之展也。蒙彼縐絺，是紲袢也。子之清揚，揚且之顏也。展如之人兮，邦之媛也。
牆君子偕老三章，一章七句、一章九句、一章八句。
. 桑中
序：《桑中》，刺奔也，衞之公室淫亂，男女相奔，至於世族在位，相竊妻妾，期於幽遠，政散民流，而不可止。
爰採唐矣，沬之鄉矣。雲誰之思？美孟姜矣。期我乎桑中，要我乎上宮，送我乎淇之上矣。
爰採麥矣，沬之北矣。雲誰之思？美孟弋矣。期我乎桑中，要我乎上宮，送我乎淇之上矣。
爰採葑矣，沬之東矣。雲誰之思，美孟庸矣。期我乎桑中，要我乎上宮，送我乎淇之上矣。
桑中三章，章七句。
. 鶉之奔奔
序：《鶉之奔奔》，刺衞宣姜也。衞人以為宣姜鶉鵲之不若也。
鶉之奔奔，鵲之彊彊。人之無良，我以為兄。
鵲之彊彊，鶉之奔奔。人之無良，我以為君。
鶉之奔奔二章，章四句。
. 定之方中
序：《定之方中》，美衞文公也。衞為狄所滅，東徙渡河，野處漕邑。齊桓公攘戎狄而封之。文公徙居楚丘，始建城市而營宮室，得其時制，百姓說之，國家殷富焉。
定之方中，作於楚宮。揆之以日，作於楚室。樹之榛慄，椅桐梓漆，爰伐琴瑟。
升彼虛矣，以望楚矣。望楚與堂，景山與京。降觀於桑，卜雲其吉，終然允臧。
靈雨既零，命彼倌人。星言夙駕，說於桑田。匪直也人，秉心塞淵，騋牝三千。
定之方中三章，章七句。
. 蝃蝀
序：《蝃蝀》，止奔也。衞文公能以道化其民，淫奔之恥，國人不齒也。
蝃蝀在東，莫之敢指。女子有行，遠父母兄弟。
朝隮於西，崇朝其雨。女子有行，遠兄弟父母。
乃如之人也，懷婚姻也。大無信也，不知命也。
蝃蝀三章，章四句。
. 相鼠
序：《相鼠》，刺無禮也。衞文公能正其羣臣而刺在位，承先君之化，無禮儀也。
相鼠有皮，人而無儀。人而無儀，不死何為？
相鼠有齒，人而無止。人而無止，不死何俟？
相鼠有體，人而無禮。人而無禮，胡不遄死？
相鼠三章，章四句。
. 幹旄
序：《幹旄》，美好善也。衞文公臣子多好善賢者，樂告以善道也
孑孑幹旄，在浚之郊。素絲紕之，良馬四之。彼姝者子，何以畀之？
孑孑幹旟，在浚之都。素絲組之，良馬五之。彼姝者子，何以予之？
孑孑幹旌，在浚之城。素絲祝之，良馬六之。彼姝者子，何以告之？
幹旄三章，章六句。
. 載馳
序：《載馳》，許穆夫人作也。閔其宗國顛覆，自傷不能救也，衞懿公為狄人所滅，國人分散，露於漕邑，許穆夫人閔衞之亡，傷許之小，力不能救，思歸唁其兄，又義不得，故賦是詩也。
載馳載驅，歸唁衛侯。驅馬悠悠，言至於漕。大夫跋涉，我心則憂。
既不我嘉，不能旋反。視爾不臧，我思不遠。
既不我嘉，不能旋濟。視爾不臧，我思不閟。
陟彼阿丘，言採其蝱。女子善懷，亦各有行。許人尤之，眾穉且狂。
我行其野，芃芃其麥。控於大邦，誰因誰極？大夫君子，無我有尤。百爾所思，不如我所之。
載馳五章，一章六句，二章章四句，一章六句，一章八句。
鄘國十篇，三十章，百七十六句。
