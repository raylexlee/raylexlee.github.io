△卷第二百三十五
唐紀五十一〔起閼逢閹茂（甲戌）六月，盡上章執徐（庚辰），凡六年有奇。〕
德宗神武聖文皇帝十
貞元十年（甲戌、七九四）
1六月，壬寅朔，昭義節度使李抱真薨。其子殿中侍御史緘與抱真從甥元仲經謀，祕不發喪，詐為抱真表，求以職事授緘；又詐為其父書，遣裨將陳榮詣王武俊假貨財。武俊怒曰：「吾與乃公厚善，欲同獎王室耳，豈與汝同惡邪！聞乃公已亡，〔乃，猶汝也。公，猶翁也。〕乃敢不俟朝命而自立，〔朝，直遙翻。〕又敢告我，況有求也！」使榮歸，寄聲質責緘。〔質，正也。〕以正義責之也。
昭義步軍都虞候王延貴，汝州梁人也，〔梁縣，漢、晉屬河南郡，後魏置汝北郡，隋分置承休縣，而梁縣仍故。唐以承休縣帶汝州，故梁縣在其西南四十五里。〕素以義勇聞。上知抱真已薨，遣中使第五守進往觀變，且以軍事委王延貴。守進至上黨，〔昭義軍，治上黨。〕緘稱抱真有疾不能見。三日，緘乃嚴兵詣守進，守進 謂之曰：「朝廷已知相公捐館，〔捐，棄也。言死者棄其館舍而逝也。〕令王延貴權知軍事。侍御宜發喪行服。」緘愕然，出，謂諸將曰：「朝廷不許緘掌事，諸君意如何﹖」莫對。緘懼，乃歸發喪，以使印及管鑰授監軍。〔使印，節度之印也。監，古銜翻。〕守進召延貴，宣口詔令視事，〔口宣所受詔旨，故曰口詔。〕趣緘赴東都。〔趣赴東都，歸私第。趣，讀曰促。〕元仲經出走，延貴悉歸罪於仲經，捕斬之。詔以延貴權知昭義軍事。
2雲南王異牟尋遣其弟湊羅楝〔楝，郎甸翻。〕獻地圖、土貢及吐蕃所給金印，請復號南詔。〔夷語以王為詔。其先渠帥有六，自號六詔，曰蒙巂詔，越析詔，浪穹詔，邆睒詔，施浪詔，蒙舍詔。蒙舍詔在諸部南，故稱南詔。至蒙歸義，玄宗封為雲南王，因號雲南。〕癸丑，以祠部郎中袁滋為冊南詔使，〔考異曰：舊南詔傳：「十年八月，遣湊羅楝獻吐蕃印。」新傳曰：「異牟尋與崔佐時盟點蒼山，敗突厥於神川。明年六月，冊異牟尋為南詔王。」按實錄，乃今年六月，新、舊傳皆誤也。韋皋奏狀皆稱「雲南王」，而竇滂雲南別錄曰：「詔袁滋冊異牟尋為南詔。」蓋從其請，南詔之名 自此始也。蠻語，詔即王也。新傳雲「南詔王」，亦誤。餘按異牟尋破吐蕃於神川，考異誤作「突厥」。〕賜銀窠金印，文曰「貞元冊南詔印」。滋至其國，異牟尋 北面跪受冊印，稽首再拜，因與使者宴，出玄宗所賜銀平脫馬頭盤二以示滋。又指老笛工、歌女曰：「皇帝所賜龜茲樂，〔唐十部樂有龜茲樂，有彈箏、豎箜篌、琵 琶、五絃、橫笛、笙、簫、觱篥、答臘鼓、毛員鼓、都曇鼓、侯提鼓、雞婁鼓、腰鼓、擔鼓、齊鼓，具皆一，銅鈸二，舞者四人。設五方師子，高丈餘，飾以方色， 每師子有十二人，畫衣，執紅拂，首加紅抹，謂之師子郎。龜茲，音丘慈。〕惟二人在耳。」滋曰：「南詔當深思祖考，子子孫孫盡忠於唐。」異牟尋拜曰：「敢不謹承使者之命！」
3賜義武節度使張昇雲名茂昭。〔考異曰：舊傳於其父孝忠卒時言改名。年代記在此年九月。今從實錄。〕
4御史中丞穆贊按度支吏贓罪，〔度，徒洛翻。〕裴延齡欲出之，〔庇吏，欲出其罪。〕贊不從；延齡譖之，貶饒州別駕，朝士畏延齡側目。〔畏之不敢正視。〕贊，寧之子也。〔天寶末，安祿山反，穆寧起兵於河北以討之。〕
5韋皋奏破吐蕃於峨和城。〔武德元年，以漢蠶陵縣地置翼州，管內有峨和城。〕
6秋，七月，壬申朔，以王延貴為昭義留後，賜名虔休。
昭義行軍司馬、攝洺州刺史元誼聞虔休為留後，意不平，表請以磁、邢、洺別為一鎮。昭義精兵多在山東，〔昭義軍鎮潞州，謂磁、邢、洛三州為山東。〕誼厚賚以悅之。上屢遣中使諭之，不從。
臨洺守將夏侯仲宣以城歸虔休，虔休遣州刺史馬正卿督裨將石定蕃等將兵五千擊洺州；定蕃帥其眾二千叛歸誼，〔帥，讀曰率。〕正卿退還。詔以誼為饒州刺史，誼不行；虔休自將兵攻之，引洺水以灌城。
7黃少卿陷欽、潢、潯、貴等州，攻孫公器於邕州。
8九月，王虔休破元誼兵，進拔雞澤。〔雞澤，漢廣平縣地，武德四年置雞澤縣，屬洺州。九域志：在州東北六十里。〕
9裴延齡奏稱官吏太多，自今缺員請且勿補，收其俸以實府庫。上欲脩神龍寺，須五十尺松，不可得，延齡曰：「臣近見同州一谷，木數千株，皆可八十尺。」上曰：「開元、天寶間求美材於近畿猶不可得，今安得有之﹖」對曰：「天生珍材，固待聖君乃出，開元、天寶，何從得之！」
延齡奏：「左藏庫司多有失落，近因檢閱使置簿書，乃於糞土之中得銀十三萬兩，其匹段雜貨百萬有餘。〔匹段雜貨，使在糞土之中，已應腐爛不可用，雖甚愚之人亦知其妄誕也。德宗不加之罪，延齡復何所忌憚乎！〕此皆已棄之物，即是羨餘，〔羨弋線翻。〕悉應移入雜庫以供別敕支用。」太府少卿韋少華不伏，抗表稱：「此皆每月申奏見在之物，〔見，賢遍翻。〕請加推驗。」執政請令三司詳覆；上不許，亦不罪少華。延齡每奏對，恣為詭誦，皆眾所不敢言亦未嘗聞者，延齡處之不疑。〔處，昌呂翻。〕上亦頗知其誕妄，但以其好詆毀人，〔好，呼到翻。〕冀聞外事，故親厚之。〔德宗親厚裴延齡，不持冀聞外事也，亦以進奉逢其欲耳。〕
羣臣畏延齡有寵，莫敢言，惟鹽鐵轉運使張滂、京兆尹李充、司農卿李銛〔銛，息廉翻。〕以職事相關，時證其妄，而陸贄獨以身當之，日陳其不可用。十一月，壬申，贄上書極陳延齡姦詐，數其罪惡，〔數，所具翻。〕其略曰：「延齡以聚斂為長策，〔斂，力贍翻。〕以詭妄為嘉謀，以掊克斂怨為匪躬，〔掊，蒲侯翻。〕以靖譖服讒為盡節，〔左傳：少皞氏有不才子，毀信廢忠，崇飾惡言，服讒蒐慝，以誣盛德，天下之民謂之窮奇。〕總典籍之所惡以為智術，冒聖哲之所戒以為行能，〔惡，烏路翻。行，下孟翻。〕可謂堯代之共工，〔書堯典：帝曰：「疇諮若予採！」驩兜曰：「共工方鳩僝功。」帝曰：「籲！靖言庸違，象恭滔天。」共，音恭。〕魯邦之少卯也。〔家語：孔子為魯司寇，攝行相事，七日而誅少正卯，戮之於兩觀之下。子頁進曰：「夫少正卯，魯之聞人也，夫子為政而始誅之，或者為失乎﹖」孔子曰：「天下有大惡者五，而竊盜不豫焉。一曰心逆而險，二曰行偽而堅，三曰言偽而辯，四曰記醜而博，五曰順非而澤。此五者，有一於人，則不免君子之誅，而少正卯皆兼有之。其居處足以撮徒成黨，其談說足以飭褒榮眾，其強禦足以返是獨立；此乃人之姦雄，有不可以不除。」〕跡其姦蠹，日長月滋，〔長，知丈翻。〕陰祕者固未盡彰，敗露者尤難悉數。」又曰：「陛下若意其負謗，則誠宜亟為辯明。〔為，於偽翻。〕陛下若知其無良，又安可曲加容掩！」又曰：「陛下下姑欲保持，曾無詰問，延齡謂能蔽惑，不復懼思；移東就西，便為課績，取此適彼，遂號羨餘，愚弄朝廷，有同兒戲。」又曰：「矯詭之能，誣罔之辭，遇事輒行，應口便發，靡日不有，靡時不為，又難以備陳也。」又曰：「昔趙高指鹿為馬，〔事見八卷秦二世三年。〕臣謂鹿之與馬，物理猶同；豈若延齡掩有為無，指無為有。」又曰：「延齡兇妄，流佈寰區，上自公卿近臣，下逮輿臺賤品，〔左傳：芊尹無宇曰：王臣公，公臣大夫，大夫臣士，士臣皁，皁臣輿，輿臣隸，隸臣僚，僚臣僕，僕臣臺。〕諠諠談議，億萬為徒，能以上言，〔上，時掌翻。〕其人有幾！臣以卑鄙，任當臺衡，情激於衷，雖欲罷而不能自默也。」書奏，
10十二月，王虔休乘冰合度壕，急攻洺州。元誼出兵擊之，虔休不勝而返；日暮冰解，士卒死者太半。
11中書侍郎、同平章事陸贄以上知待之厚，事有不可，常力爭之。所親或規其太銳，贄曰：「吾上不負天子，下不負所學，他無所恤。」裴延齡日短贄於上。趙憬之入相也，贄實引之，既而有憾於贄，〔事見上卷八年、九年。〕密以贄所譏彈延齡事告延齡，故延齡益得以為計，上由是信延齡而不直贄。贄與憬約至上前極論延齡姦邪，上怒形於色，憬默而無言。壬戌，贄罷為太子賓客。〔考異曰：韓忥順宗實錄曰：「德宗在位稍久，益自攬機柄，親治細事，失人君大體，宰相益不得行其職，而議者乃雲由贄而然。」按凡為宰相者皆欲專權，安肯自求失職。不任宰相，乃德宗之失，而歸咎於贄，豈人情也！又贄論朝官缺員狀雲：「頃之輔臣鮮克勝任，過蒙容養，苟備職員，致勞睿思，巨細經慮。」此乃諫德宗不任宰相、親治細事之辭也。〕
12初，勃海文王欽茂卒，子宏臨早死，族弟元義立。元義猜虐，國人殺之，立宏臨之子華嶼，是為成王，改元中興。華嶼卒，復立欽茂少子嵩鄰，〔復，扶又翻。〕是為康王，改元正曆。〔勃海自大祚榮立國開元之間，其子武藝立，益以強盛，東北諸夷皆畏而臣之，改元仁安。更五代以至於宋，耶律雖數加兵，不能服也。故通鑑歷敘其世為詳。〕
十一年（乙亥、七九五）
1春，二月，乙巳，冊拜嵩鄰為忽汗州都督、勃海王。〔考異曰：實錄：「乙巳，冊大嶺嵩鄰為勃海郡王。」今從新傳。〕
2陸贄既罷相，裴延齡因譖京兆尹李充、衛尉卿張滂、前司農卿李銛黨於贄。會旱，延齡奏言：「贄等失勢怨望，言於眾曰，『天下旱，百姓且流亡，度支多欠諸軍芻糧，軍中人馬無所食，其事柰何！』〔言其事勢將柰之何。〕以動搖眾心，其意非止欲中傷臣而已。」〔中，竹仲翻。言不獨以此為延齡罪，且欲危社稷。〕後數日，上獵苑中，適有神策軍士訴雲：「度支不給馬芻。」上意延齡言為信，遽還宮。夏，四月，壬戌，貶贄為忠州別駕，充為涪州長史，滂為汀州長史，〔開元二十四年，開撫、福二州山洞，置汀州。舊志：忠州，京師南二千一百二十二里。汀州，京師東南六千一百七十三里。譙周巴記曰：後漢初平六年，立臨江縣，屬永寧郡。今忠州城東臨江古城是也。後魏廢帝二年，改為臨州，因臨江縣以名州也。隋廢州，以其地併入巴東郡。貞觀四年，置忠州，以其地連巴徼，心懷忠信為名。涪州，漢涪陵縣地，隋置涪州，京師南二千三百五十里。〕銛為邵州長史。〔邵州，京師東南三千四百里。宋白曰：邵州，漢為昭陵縣，吳改邵陵，分零陵北部為邵陵郡。隋立建州，尋廢州，以邵陵縣屬潭州，唐貞觀十一年置邵州。〕
初，陽城自處士徵為諫議大夫，〔見二百三十二卷二年。處，昌呂翻。〕拜官不辭。未至京師，人皆想望風采，曰：「城必諫諍，死職下。」及至，諸諫官紛紛言事細碎，天子益厭苦之。而城方與二弟及客日夜痛飲，人莫能窺其際，皆以為虛得名耳。進士河南韓愈作爭臣論以譏之，〔爭，讀曰諍。〕城亦不以屑意。有欲造城而問者，〔屑，潔也，顧也。造，七到翻。〕城揣知其意，輒強與酒。〔揣，初委翻。強，其兩翻。〕客或時先醉僕席上，城或時先醉臥客懷中，不能聽客語。及陸贄等坐貶，上怒未解；中外惴恐，〔惴，之睡翻。〕以為罪且不測，無敢救者。城聞而起曰：「不可令天子信用姦臣，殺無罪人。」即帥拾遺王仲舒、歸登、右補闕熊執易、崔邠等守延英門，〔延英門，延英殿門也。程大昌曰：按六典，宣政殿門西上閤門之西，即為延英門，門之左曰延英殿。故陽城欲救陸贄，約王仲舒等守延英殿閤上書，伏閤不去也。帥，讀曰率。〕上疏論延齡姦佞，贄等無罪。上大怒，欲加城等罪。太子為之營救，〔為，於偽翻。〕上意乃解，令宰相諭遣之。於是金吾將軍張萬福聞諫官伏閤諫，趨往至延英門，大言賀曰：「朝廷有直臣，天下必太平矣！」遂遍拜城與仲舒等，已而連呼「太平萬歲！太平萬歲！」萬福，武人，年八十餘，自此名重天下。登，崇敬之子也。〔崇敬，明禮家學，歷事玄，肅、代及帝四世。〕時朝夕相延齡，陽城曰：「脫以延齡為相，城當取白麻壞之，〔唐故事，中書用黃、白二麻為綸命輕重之辯。其後翰林學士專掌內命，中書用黃麻，其白皆在翰林院，拜授將相、德音赦宥則用之。宋白曰：「唐故事，白麻皆內庭代言，命輔臣、除節將、恤災惠、討不庭則用之；宰臣於正衙受付。若命相之書， 則通事舍人承旨，皆宣讚訖，始下有司。翰林志：凡赦書、德音、立後、建儲、行大誅討、拜免三公。宰相、命將日，並使白麻紙，不使印。雙日起草，候閤門鑰入 而後進呈。至隻日，百寮並班於宣政殿，樞密使引案，自東上閤門出。若拜免宰相，即便付通事舍人，餘付中書、門下，並通事舍人宣示。若機務急速，亦雙日。甚 速者，雖休假，亦追班宣示。案，制案也。冊，則有冊案。冊公主亦自閤門出案。壞，音怪。〕慟哭於庭。有李繁者，泌之子也，城盡疏延齡過惡，欲密論之，以繁故人子，〔陽城之除諫議，李泌之薦也。〕使之繕寫，繁徑以告延齡。延齡先詣上，一一自解。疏入，上以為妄，不之省。〔省，悉景翻。〕
3丙寅，幽州奏破奚王啜利等六萬餘眾。
4回鶻奉誠可汗卒，無子，國人立其相骨咄祿為可汗。骨咄祿本姓閖跳跌氏，〔閖，奚結翻。跌，徒結翻。閖跌與回紇同出鐵勒而異種。〕辯慧有勇略，自天親時〔回鶻天親可汗，合骨咄祿也。〕典兵馬用事，大臣諸酋長皆畏服之。既為可汗，冒姓藥葛羅氏，〔回紇可汗姓藥葛羅。骨咄祿捨其本姓，冒其姓以嗣其國。酋，慈由翻。長，知兩翻。〕遣使來告喪。自天親可汗以上子孫幼犛者，皆內之闕庭。〔唐之闕庭也。〕
5五月，丁丑，以宣武留後李萬榮、昭義左司馬領留後王虔休皆為節度使。
6甲申，河東節度使李自良薨。戊子，監軍王定遠奏請以行軍司馬李說為留後。說，神通之五世孫也。〔淮安王神通，高祖之從弟，起兵關西，首應義旗。說，讀為悅；下同。〕
7庚寅，遣祕書監張薦冊拜回鶻可汗骨咄祿為騰裏邏羽錄沒密施合胡祿毗伽懷信可汗。〔咄，當沒翻。邏，郎佐翻。〕
8癸巳，以李說為河東留後，知府事。說深德王定遠，請鑄監軍印。【章：乙十六行本「印」下有「從之」二字；乙十一行本同；孔本同；張校同；退齋校同。】監軍有印自定遠始。
9秋，七月，丙寅朔，陽城改國子司業，坐言裴延齡故也。
10王定遠自恃有功於李說，專河東軍政，易置諸將；說不能盡從，由是有隙。定遠以私怒拉殺大將彭令茵，〔拉盧合翻。〕埋馬矢中，將士皆憤怒。說奏其狀，定遠聞之，直詣說，拔刀刺之；〔刺，七亦翻。〕說走免。定遠召諸將，以箱貯敕及告身二十餘通，〔箱，竹笥也。貯，丁呂翻。〕示之曰：「有敕，令說詣京師，以行軍司馬李景略為後，〔李景略為李說所忌，蓋起於此。〕諸君皆遷官。」眾皆拜。大將馬良輔竊視箱中，皆定遠告身及所受敕也，乃麾眾曰：「敕告皆偽，不可受也。」定遠走登乾陽樓，〔乾陽樓，蓋晉陽宮城南門樓。〕呼其麾下，莫應，踰城而墬，為枯縧所傷而死。〔縧，五葛翻。木之伐去者，其遺餘為縧。考異曰：舊說傳曰：「定遠殺彭令茵，說具以事聞。德宗以定遠有奉天扈從功，恕死，停任。制未至，定遠怒說奏聞，趨府謀殺說，昇堂未坐，抽刀刺說；說走而獲免。」又曰：「定遠墬城下，槎縧傷而不死。尋有詔削奪，長流崖州。」今從實錄。〕
11八月，辛亥，司徒兼侍中北平莊武王馬燧薨。
12閏月，戊辰，元誼以洺州詐降；王虔休遣裨將將二千人入城，誼皆殺之。〔降，戶江翻。將，即亮翻。〕
13九月，丁巳，痂韋皋雲南安撫使。〔以安撫南詔為官名。〕
14橫海節度使程懷直，不恤士卒，獵於野，數日不歸。懷直從父兄懷信為兵馬使，因眾心之怨，閉門拒之；懷直奔歸京師。冬，十月，丁丑，以懷信為橫海留後。
15南詔攻吐蕃昆明城，取之；〔昆明城，在西爨西北，有鹽池之利。〕又虜施、順二蠻王。〔施順二蠻，皆烏蠻種。施蠻在鐵橋西北，居大施睒、斂尋睒。順蠻在劍睒西北四百里。睒，失冉翻。〕
十二年（丙子、七九六）
1春，正月，庚子，元誼、石定蕃等帥洺州兵五千人及其家人萬餘口奔魏州；〔帥，讀曰率。〕上釋不問，命田緒安撫之。
2乙丑，以渾瑊、王武俊並兼中書令。己巳，加嚴震、田緒、劉濟、韋皋並同平章事；天下節度、觀察使，悉加檢校官以悅其意。
3三月，甲午，韋皋奏降西南蠻高萬唐等二萬餘口。〔降，戶江翻。〕
4乙巳，以閑貛、宮苑使李齊運為禮部尚書，〔閑貛、宮苑二使，李齊運蓋兼為之。〕戶部侍郎裴延齡為戶部尚書，使職如故。齊運無才能學術，專以柔佞得幸於上，每宰相對罷，則齊運次進決其議；或病臥家，上欲有所除授，往往遣中使就問之。
5丙子，【章：乙十六行本「子」作「辰」；乙十一行本同。】韶王暹薨。〔暹，皇弟也。〕
6魏博節度使田緒尚嘉誠公主；有庶子三人，季安最幼，公主子之，以為副大使。夏，四月，庚午，緒暴薨；左右匿之，使季安領軍事，年十五。乙亥，發喪，推季安為留後。
7庚辰，上生日，故事，命沙門、道士講論於麟德殿，至是，始命以儒士參之。四門博士韋渠牟嘲談辯給，〔後魏劉芳表雲：太和二十年，立四門博士於四門置學。按禮記雲：天子設四學。鄭註雲：週四郊之虞庠也。今以其遼遠，故置於四門，請移與太學同處，從之。唐百官志：四門館博士，正七品上，掌教七品以上侯、伯、子、男子為生殳庶人子為俊士生者。〕上悅之，旬月，遷右補闕，始有寵。
8五月，丙申，邠寧節度使張獻甫暴薨，監軍楊明義請都虞候楊朝晟權知留後。丙辰，以朝晟為邠寧節度使。
9六月，乙丑，以監句當左神策竇文場、監句當右神策霍仙鳴皆為護軍中尉，監左神威軍使張尚進、監右神威軍使焦希望皆為中護軍。〔句，古候翻。當，丁浪翻。左、右神策中尉，始於竇、霍，自此宦官之權日以益重，不可復制矣。下護軍中尉一等為中護軍，此職事官之掌禁兵者，非如唐初所置勳級，所謂上護軍、護軍也。宋白曰：德宗以梁、洋扈從之功，舉西漢謁者隨何下淮南功拜為中尉事，故命神策監軍為中尉。〕初，上置六統軍，視六尚書，以處節度使罷鎮者，〔興元元年置六統軍，事見二百二十九卷。處，昌呂翻。〕相承用麻紙寫制。至是，文場諷宰相比統軍降麻。翰林學士鄭絪〔絪，音因。〕奏言：「故事惟封王、命相用白麻，今以命中尉，不識陛下特以寵文場邪，遂為著令也﹖」〔著令者，定著為令。〕上乃謂文場曰：「武德、貞觀時，中人不過員外將軍同正耳，衣緋者無幾。自輔國以來，墮壞制度。〔衣，於既翻。墮，讀曰恭隳。壞，音怪。〕朕今用爾，不謂無私。若復以麻制宣告天下，必謂爾脅我為之矣。」〔復，扶又翻。〕文場叩頭謝。遂焚其麻，命並統軍自今中書降敕。明日，上謂絪曰：「宰相不能違拒中人，胼得卿言方悟耳。」是時竇、霍勢傾中外，藩鎮將帥多出神策軍，臺省清要亦有出其門者矣。
10宣武節度使李萬榮病風，昏不知事，霍仙鳴薦宣武押牙劉沐可委軍政。辛巳，以沐為行軍司馬。
11宣歙觀察使劉贊卒。
初，上以奉天窘乏，故還宮以來，尤專意聚斂。〔斂，力贍翻；下同。〕藩鎮多以進奉市恩，皆雲「稅外方圓」，〔折則成方，轉則成圓，言於常稅之外，別自轉折，以致貨財也。〕亦云「用度羨餘」，其實或割留常賦，彧增斂百姓，或減刻利【章：乙十六行本「利」作「吏」；乙十一行本同。】祿，或販鬻蔬果，往往私自入，所進纔什一二。李兼在江西有月進，韋皋在西川有日進。其後常州刺史濟源裴肅以進奉遷浙東觀察使，刺史進奉自肅始。〔濟，子禮翻。〕及劉贊卒，判官嚴綬掌留務，竭府庫以進奉，徵為刑部員外郎，幕僚進奉自綬始。綬，蜀人也。〔史不能審其郡縣，故止雲蜀人。〕
12李萬榮疾病，其子迺為兵馬使。甲申，迺集諸將責李湛、伊婁說、張丕以不憂軍事，斥之外縣。〔說，讀為悅。〕上遣中使第五守進至汴州，軍士十餘人呼曰：〔呼，火故翻；下同。〕「兵馬使勤勞無賞；劉沐何人，為行軍司馬！」沐懼，陽中風，昇出。〔中，竹仲翻。昇，音餘，又羊茹翻。〕軍士又呼曰：「倉官劉叔何給納有姦。」殺而食之。又欲斫守進，迺止之。迺又殺伊婁說、張丕。〔說，讀曰悅。〕都虞候匡城鄧惟恭與萬榮鄉裏相善，萬榮常委以腹心，迺亦倚之。至是，惟恭與監軍俱文珍謀，執迺，送京師。秋，七月，乙未，以東都留守董晉同平章事，兼宣武節度使，以萬榮為太子少保，貶迺虔州司馬。丙申，萬榮薨。
鄧惟恭既執李迺，遂權軍事，自謂當代萬榮，不遣人迎董晉。晉既受詔，即與傔從十餘人赴鎮，〔傔，苦念翻。從，才用翻。〕不用兵衛。至鄭州，迎者不至，〔九域志：鄭州，東至汴州一百五十里。〕鄭州人為晉懼，〔為，於偽翻。〕或勸晉且留觀變。有自汴州出者，言於晉曰：「不可入。」晉不對遂行。惟恭以晉來之速，不及謀；晉去城十餘裏，惟恭乃帥諸將出迎。〔帥，讀曰率。〕晉命惟恭勿下馬，氣色甚和，惟恭差自安。既入，仍委惟恭以軍政。
初，劉玄佐增汴州兵至十萬，遇之厚，李萬榮、鄧惟恭每加厚焉。士卒驕，不能禦，〔禦，一作御。〕乃置腹心之士，幕於公庭廡下，挾弓執劍以備之，時勞賜酒肉。〔廡，音武。勞，力到翻。〕晉至之明日，悉罷之。〔董晉之意，以謂此士前帥之腹心，吾新來為帥若亦恃為腹心，不足為吾衛而適足以生變，罷之則待諸軍如一，且示無所猜間。〕
13戊戌，韓王迥薨。〔迥，上弟也。〕
14壬子，詔以宣武將士鄧惟恭等有執送李迺功，各遷官賜錢；其為迺所脅，邀逼制使者，皆勿問。〔脅，所謂脅從也。言李迺以威力脅使其下以邀逼中使。唐時謂中使為敕使，亦謂之制使。使，疏吏翻。〕
15八月，乙【嚴：「乙」改「己」。】未朔，日有食之。
16己巳，以田季安為魏博節度使。
17丙子，以汝州刺史陸長源為宣武行軍司馬。朝議以董晉柔仁多可，恐不能集事，〔朝議，謂朝廷之議。多可，言凡人有請悉從，不能裁以理法。〕故以長源佐之。長源性剛刻，多更張舊事；〔更，工衡翻。〕晉初皆許之，案成則命且罷，由是軍中得安。〔為長源以剛刻致禍張本。〕
18丙戌，門下侍郎、同平章事趙憬薨。
19初，上不欲生代節度使，常自擇行軍司馬以為儲帥。〔行軍司馬，掌弼戎政，居則習蒐狩，有役則申戰守之法，器械、糧備、軍籍、賜予皆專焉。帥，所類翻。〕李景略為河東行軍司馬，李說忌之。回鶻梅錄入貢，過太原，說與之宴，梅錄爭坐次，說不能遏。景略叱之，梅錄識其聲，趨前拜之曰：「非豐州李端公邪！」〔李景略折梅錄，見二百三十三卷三年。唐人呼侍御為端公。李肇國史補曰：宰相相呼曰堂老，兩省曰閣老，尚書曰院長，御史曰端公。〕又拜，遂就下坐。座中皆屬目於景略。〔屬，之慾翻〕。說益不平，乃厚賂中尉竇文場，使去之。〔去，羌呂翻。〕會有傳回鶻將入寇者，上憂之，以豐州當虜衝，擇可守者；文場因薦景略。九月，甲午，以景略為豐州都防禦使。窮邊氣寒，土瘠民貧，景略以勤儉帥眾，〔帥，讀曰率。〕二歲之後，儲備完實，雄於北邊。
20盧邁得風疾，庚子，賈耽私忌，〔父母及祖父母、曾祖父母死日為私忌。〕宰相絕班，〔言宰相班絕無一人。〕上遣中使召主書承旨。〔唐制：尚書省主書，從八品下，中書省，從七品上，堂吏也。〕
21丙午，戶部尚書、制度支裴延齡卒；中外相賀，上獨悼惜之。
22壬子，吐蕃寇慶州。
23冬，十月，甲戌，以諫議大夫崔損、給事中趙宗侕並同平章事。損，玄暐之弟孫也，〔崔玄暐有誅二張、復中宗之功。〕嘗為裴延齡所薦，故用之。
24十一月，乙未，以右補闕韋渠牟為左諫議大夫。上自陸贄貶官，〔去年四月陸 贄貶。〕尤不任宰相，自御史、刺史、縣令以上皆自選用，中書行文書而已。然深居禁中，所取信者裴延齡、李齊運、戶部郎中王紹、司農卿李實、翰林學士韋執誼 及渠牟，皆權傾宰相，趨附盈門。紹謹密無損益；實狡險掊克；執誼以文章與上唱和，〔掊，蒲侯翻。和，胡臥翻。〕年二十餘，自右拾遺召入翰林；渠件形神恌 躁，〔恌，他彫翻。〕尤為上所親狎，上每對執政漏不過三刻，渠牟奏事率至六刻，語笑款狎往往聞外；〔聞，音問。〕所薦引鹹不次遷擢，率皆庸鄙之士。
25宣武都虞候惟恭內不自安，潛結將士二百餘人謀作亂；事覺，董晉悉捕斬其黨，械惟恭送京帥。己未，詔免死，汀州安置。〔投竄於荒遠州郡，謂之安置。〕
十三年（丁丑、七九七）
1春，正月，壬寅，吐蕃遣使請和親；上以吐蕃數負約，〔數，所角翻。〕不許。
2上以方渠、合道、木波皆吐蕃要路，欲城之，〔九域志：環州，治通遠縣，唐方渠縣地，有大波、馬嶺、石、昌合道四鎮。〕使問邠寧節度使楊朝晟：「須幾何兵﹖」對曰：「邠寧兵足以城之，不煩他道。」上復使問之曰：「曏城鹽州，〔城鹽州見上卷九年。復扶又翻。〕用兵七萬，僅能集事。今三城尤逼虜境，兵當倍之，事更相反，何也﹖」對曰：「城鹽州之眾，虜皆知之。今發本鎮兵，不旬日至塞下，出其不意而城之，虜謂吾眾亦不減七萬，其眾未集，不敢輕來犯我。不過三旬，吾城已畢，留兵戍之，虜雖至，無能為也。〔此後周韋孝寬城汾石之故智也。〕城旁草盡，不能久留，虜退則運芻糧以實之，此萬全之策也。若大集諸道兵，踰月始至，虜亦集眾而來，與我爭戰，勝負未可知，何暇築城哉！」上從之。二月，朝晟分軍為三，各築一城。軍吏曰：「方渠無井，不可屯軍。」判官孟子周曰：「方渠承平之時，居人成市，無井何以聚人乎！」命浚眢井，〔眢井，廢井也。眢，烏歡翻。〕果得甘泉。〔方渠縣鹹河，從土橋、歸德州、同家谷三處發源源來，鹹苦不可食。甜河，在城西，從蕃部鼻家族北界來，供人飲食。〕三月，三城成。〔考異曰：實錄：「先是，邠寧楊朝晟奏：『方渠、合道、木波皆賊路也，請城其地以備之。』詔問：『須幾何人﹖』邠志曰：「十三年春，詔問楊公曰：『方渠、合道、木波皆賊路世，城之可乎﹖若以為可，更要幾兵﹖』二月十一日，起復除本官。十四日，制書到軍。十八日，發軍。二十六日，軍次石堂谷。二十八日，功就三城。」今從邠志而不取其日。〕夏，四月，庚申，楊朝晟軍還至馬嶺，〔唐馬嶺縣，屬慶州。劉昫曰：馬嶺，隋縣，治天家堡，貞觀八年移理新城，以縣西有馬嶺坂。宋白曰：鹽州治五原，即漢馬嶺縣地。今州南抵慶州馬嶺縣北界。杜佑：馬嶺縣，漢舊牧地，川形似馬領。〕吐蕃始出兵追之，相拒數日而去。朝晟遂城馬嶺而還，開地三百里，皆如其素。〔皆如其素所慮之期也建中間，朔方兵破李納軍，朝晟為之也，蓋其智略誠有足稱者。還，從宣翻，又如字。〕
3庚午，義成節度使李復薨。庚辰，以陝虢觀察使姚南仲為義成節度使。監軍薛盈珍方大會，聞之，言曰：「姚大夫書生，豈將才也！」〔將，即亮翻。〕判官盧坦私謂人曰：「姚大夫外雖柔，中甚剛，監軍侵之，必不受。軍府之禍，自此始矣，吾恐為所留。」遂自他道潛去。南仲果以牒請之，不遇，得免。既而盈珍與南仲有隙，幕府多以罪貶，有死者。〔事見後十六年。史言盧坦庶乎見幾。〕
4吐蕃贊普乞立贊卒，子足之煎立。
5六月，壬午，韋皋奏吐蕃入寇，巂州刺史曹高仕破之於臺登城下。〔臺登，漢縣，唐屬巂州，由清溪關西南至臺登五百五十里。〕
6光祿少卿同正張茂宗，〔員外置同正員，起於高宗之時。〕茂昭之弟也，〔茂昭時為義武節度使。〕許尚義章公主；〔義章公主，上女也。義章，縣名，屬郴州。宋白曰：漢郴縣地，隋末蕭銑分郴縣立。〕未成婚，茂宗母卒，遺表請終嘉禮，上許之。秋，八月，癸酉，起復茂宗左衛將軍同正。左拾遺義興蔣又上疏諫，〔考異曰：實錄作「蔣武」，按舊傳又本名武。〕以為：「兵革之急，古有墨衰從事者，〔衰，倉回翻。左傳：晉文卒，未葬，秦穆公伐鄭，晉襄公墨衰絰以敗秦師於殽。〕未聞駙馬起復尚主也。」上遣中使諭之，不止，乃特召對於延英，〔唐中世以後，召對宰輔，乃開延英，今蔣又特以拾遺召對。〕謂曰：「人間多借吉成婚者，卿何執此之堅﹖」對曰：「婚姻、喪紀，人之大倫，吉凶不可瀆也。委巷之家，不知禮教，〔委巷，曲巷也，言其屈曲僻陋。〕其女孤貧無恃，〔無貧而喪其親也。〕或有借吉從人，未聞男子借吉婜婦者也。」太常博士韋彤、裴堪復上疏諫；〔復，扶又翻。〕上不悅，命趣下嫁之期，〔趣，讀曰促。〕辛巳，成婚。
7九月，己丑，中書侍郎、同平章事盧邁以病罷為太子賓客。
8冬，十月，淮西節度使吳少誠擅開刀溝入汝，〔刀溝，新、舊書皆作司洧水。〕上遣中使諭止之，不從。命兵部郎中盧羣往詰之，〔詰，去吉翻。〕少誠曰：「開此水，大利於人。」羣曰：「君令臣行，雖利，人臣敢專乎！公承天子之令而不從，何以使下吏從公之令乎！」少誠遽為之罷役。〔為，於偽翻。史言杖大義者，獷悍不能不為之革面。〕
9十二月，徐州節度使張建封入朝。先是，宮中市外間物，令官吏主之，隨給其直。〔先，悉薦翻。〕比歲以宦者為使，〔比，毗至翻，近也。〕謂之宮 市，抑買人物，稍不如本估。〔估者，價也。〕其後不復行文書，〔復，扶又翻；下同。〕置白望數百人於兩市〔白望者，言使人於市中左右望，白取其物，不還本 價也。兩市，長安城中東市、西市也。隋名東市曰都會，西市曰利人。〕及要鬧坊曲，閱人所賣物，但稱宮市，則斂手付與，真偽不復可辯，無敢問所從來殳論價之高下者，率用直百錢物買人直數千物，多以紅紫染故衣、敗繒，〔繒，慈陵翻。〕尺寸裂而給之，仍索進奉門戶及腳價錢。〔索，山客翻。進奉門戶者，言進奉所經由門戶，皆有費用，如漢靈帝時所謂導行費也。腳價，謂僦人負荷進奉物入內，有僱腳之費。〕人將物詣市，〔將，齎持也。〕至有空手而歸者，名為宮市，其實奪之。商賈有良貨，皆深匿之；〔賈，音古。〕每敕使出，雖沽漿、賣餅者皆撤業閉門。嘗有農夫以驢負柴，宦者稱宮市取之，與絹數尺，又就索門戶，〔索，山客翻。〕仍邀驢送柴至內。農夫啼泣，以所得絹與之；不肯受，曰，「須得爾驢。」〔須者，意所欲也。〕農夫曰：「我有父母妻子，待此然後食。〔言待此驢負物貿易，然後可以給食。〕今以柴與汝，不取直而歸，汝尚不肯，我有死而已。」遂毆宦者。街吏擒以聞，〔毆，烏口翻。街吏，即金吾左右街使之屬吏。〕詔黜宦者，賜農夫絹十匹。然宮市亦不為之改，諫官御史數諫，不聽。〔為，於偽翻。數，所角翻。〕建封入朝，具奏之，上頗嘉納；以問戶部侍郎判度支蘇弁，弁希宦者意，對曰：「京師遊手萬家，無土著生業，〔著，直略翻。〕仰宮市取給。」〔仰，牛向翻。〕上信之，故凡言宮市者皆不聽。
十四年（戊寅、七九八）
1春，二月，乙亥，名申、光、蔡軍曰彰義。〔吳少誠時據淮西，有申、光、蔡三州。〕
2夏，閏五月，庚申，以神策行營節度使韓全義為夏、綏、銀、宥節度使。全義時屯長武城，詔帥其眾赴鎮。〔帥，讀曰率。〕士卒以夏州磧鹵，〔磧，沙磧。鹹鹵之地，五穀不生。磧，七跡翻。〕又盛夏，不樂徙居；〔樂，音洛。〕辛酉，軍亂，殺大將王棲巖，全義踰城走。〔史言韓全義駑怯無御眾之略，徒以憑結宦官致節鉞。〕都虞候高崇文誅首亂者，眾然後定。崇文，幽州人也。丙子，以崇文為長武城都知兵馬使，不降敕，令中使口宣授之。〔口宣聖旨而授之官，使掌兵。史言德宗重宦臣而輕詔命。〕
3秋，七月，壬申，給事中、同平章事趙宗儒罷為右庶子，以工部侍郎鄭餘慶為中書侍郎、同平章事。
4八月，初置左、右神策統軍。〔觀此則知神策在六軍之外。〕時禁軍戍邊，稟賜優厚，〔稟，給也。〕諸將多請遙隸神策軍，稱行營，皆統於中尉，其軍遂至十五萬人。
5京兆尹吳湊屢言宮市之弊。【章：乙十六行本「弊」下有「請委之府縣」五字；乙十一行本同；孔本同；張校同；退齋校同，「府」作「州」。】宦者言湊屢奏宮市，皆右金吾都知趙洽、田秀瓊之謀也；丙午，洽、秀瓊坐流天德軍。〔都知，金吾府吏，右職也。〕
6九月，丙申，以陝虢觀察使於拐為山南東道節度使。〔拐，音迪。〕
7丁卯，杞王倕薨。〔倕，肅宗子。倕，音垂。〕
8彰武節度使吳少誠遣兵掠壽州霍山，〔「彰武」，當作「彰義」。霍山，本漢廬江之灊城縣，梁置霍州，隋置霍山縣，唐屬壽州，開元二十七年改霍山曰盛唐，天寶初析盛唐別置霍山縣，其地屬今壽州六安縣界。〕殺鎮遏使謝詳，〔宋白曰：貞元六年，初置藍田、渭橋等鎮遏使。〕侵地五十餘裏，置兵鎮守。
9太學生薛約師事司業陽城，坐言事，徙連州；城送之郊外。上以城黨罪人，己巳，左遷城道州刺史。〔考異曰：實錄、新、舊傳無年月。柳宗元陽公遺愛碣曰：「四年五月，皇帝以銀印赤紱即隱所起陽公為諫議大夫。後七年，廷諍懇至，帝尤嘉異，遷為國子司業。又四年九月己巳，出拜道州刺史。太學魯郡季償、廬江何蕃等百六十人投業奔走，稽首闕下，叫閽籲天，願乞復舊。朝廷重更其事，如己巳詔。」今從之。〕城治民如治家，州之賦稅不登，觀察使數加誚讓，〔治，直之翻。 數，所角翻。誚，才笑翻。〕城自署其考曰：「撫字心勞，徵科政拙，考下下。」觀察使遣判官督其賦，至州，城先自囚於獄。判官大驚，馳入，謁城於獄曰：「使 君何罪！芋奉命來候安否耳。」留一二日未去，城不復〔復，扶又翻。〕歸；館門外有故門扇橫地，城晝夜坐臥其上，判官不自安，辭去。其後又遣他判官往按之，他判官載妻子中道逸去。〔陽城之名德，人知敬之。彼不之知而使按之者，果何人也。〕
10冬，十月，丁酉，通王諶薨。〔諶，上子也，音氏壬翻。〕
11庚子，夏州節度使韓全義奏破吐蕃於鹽州西北。
12明州鎮將慄鍠〔姓譜：慄姓，慄陸氏之後。漢長安有富慄氏。〕殺刺史盧雲，誘山越作亂，政陷浙東州縣。〔明州山越，今慈溪、鄞縣南界、奉化縣西北界山民也。鍠，戶盲翻，又音皇。誘，音酉。〕
十五年（己卯、七九九）
1春，正月，甲寅，雅王逸薨。〔逸，皇弟也。〕
2二月，丁丑，宣武節度使董晉薨；乙酉，以其行軍司馬陸長源為節度使。長源性刻急，恃才傲物。判官孟叔度，輕佻淫縱，〔佻，他彫翻。〕好慢每將士，軍中皆惡之。〔惡，烏路翻。〕董晉薨，長源知留後，揚言曰：「將士弛慢久，當以法齊之耳！」眾皆懼。或勸之發 財以勞軍，〔勞，力到翻。〕長源曰：「我豈【章：乙十六行本「豈」下有「效」字；乙十一行本同；孔本同；張校同。】河北賊，以錢買健兒求節鉞邪！」故 事，主帥薨，〔帥，所類翻。〕給軍士布以制服，長源命給其直；叔度高鹽直，下布直，人不過得鹽三二斤。軍中怨怒，長源亦不為之備。是日，軍士作亂，殺長源、叔度，臠食之，立盡。〔史言陸長源之死，唐朝用違其才耳。若孟叔度則死有餘罪。〕監軍俱文珍以宋州刺史劉逸準久為宣武大將，得眾心，密書召之；逸準引兵徑入汴州，亂眾乃定。
3以常州刺史李錡為浙西觀察使、諸道鹽鐵轉運使。錡，國貞之子也。〔錡，魚豈翻，又音奇。肅宗末，李國貞為絳州行營兵所殺。〕閑廄、宮苑使李齊運受其賂數十萬，薦之於上，故用之。錡刻剝以事進奉，上由是悅之。〔為李錡以浙西叛張本。〕
4庚辰，浙東觀察使裴肅擒慄鍠於台州，【章：乙十六行本「州」下有「送京師」三字；乙十一行本同；孔本同；退齋校同。】斬之。
5己丑，以劉逸準為宣武節度使，賜名全諒。
6三月，甲寅，吳少誠遣兵襲唐州，殺監軍邵國朝、鎮遏使張嘉瑜，掠百姓千餘人而去。
7戊午，昭義節度使王虔休薨；戊辰，以河陽、懷州節度使李元淳為昭義節度使。
8夏，四月，癸未，以安、州刺史伊慎為安、黃等州節度使。【據章鈺資治通鑑校宋記補。】
9癸巳，山南西道節度使嚴震薨。
10南詔異牟尋遣使與韋皋約共擊吐蕃，皋以兵糧未集，請俟他年。〔韋皋有智略，恐南詔貌與而未悉其心也，故以兵糧未集辭。此可與智者道。〕
11山南西道都虞候嚴礪諂事嚴震，震病，使知留後，遺表薦之。秋，七月，乙巳，以礪為山南西道節度使。
12八月，【章：乙十六行本「月」 下有「丙申」二字；　乙十一行本同；孔本同；張校同；退齋校同。】陳許節度使曲環薨。乙未，吳少誠遣兵掠臨潁，〔臨潁，漢古縣，唐屬許州。九域志：在許 州東南六十里。宋白曰：隋大業四年，自故城移於臨潁皋，其地實岡阜也。〕陳州刺史上官涗知陳許留後，遣大將王令忠將兵三千救之，皆為少誠所虜。丙【張：「丙」上脫「九月」。】午，以涗為陳許節度使，〔涗，舒芮翻。〕少誠遂圍許州。涗欲棄城走，營田副使劉昌裔止之曰：「城中兵足以辦賊，但閉城勿與戰，不過數日，賊氣自衰，吾以全制其弊，蔑不克矣。」〔蔑，無也。〕少誠晝夜急攻，昌裔募勇士千人鑿城出擊少誠，大破之，城由是全。昌裔，兗州人也。少誠又寇西華，〔西華，漢縣，唐屬陳州。九域志：在州西八十里。〕陳許大將孟元陽拒卻之。陳許都佑兵馬使安國寧與上官涗不謟，謀翻城應少誠；劉昌裔以計斬之召其麾下，人給二縑；伏兵要巷，見持縑者悉斬之，無得脫者。
13庚辰，【張：「辰作戌」。】宣武節度使劉全諒薨。軍中思劉玄佐之恩，推其甥都知兵馬使匡城韓弘為留後。弘將兵，識其材鄙勇怯，指顧必堪其事。
14丙辰，詔削痔吳少誠官爵，令諸道進兵討之。
15辛酉，以韓弘為宣武節度使。先是，少誠【章：乙十六行本「誠」下有「遣使」二字；乙十一行本同；孔本同；張校同。】與劉全諒約共攻陳許，〔先，悉薦翻。〕以陳州歸宣武。使者數輩猶在館，弘悉驅出斬之；選卒三千，會諸軍擊少誠於許下。少誠由是失勢。〔無同惡相濟，故失勢。〕
16冬，十月，乙丑，邕王謜薨。〔謜，徐園翻。〕太子之子也，上愛而子之，及薨，諡曰文敬太子。
17山南東道節度使於拐、安黃節度使伊慎、知壽州事王宗與上官涗、韓弘進擊吳少誠，屢破之。十一月，壬子，於拐奏拔吳房、朗山。〔後魏置襄城郡於漢汝南西平之地，仍置遂寧縣，隋大業初改曰吳房。吳房，本漢縣名。應劭曰：本房子國，楚以封吳夫概王，故曰吳房。朗山，漢安昌縣地，後魏置初安郡，隋開皇十八年改安昌為朗山，唐並屬蔡州，宋朝避聖祖諱，改朗山為確山。九域志:吳房，在蔡州西北七十里。朗山，在蔡州西南七十五里。〕
18十二月，辛未，中書令、鹹寧王渾瑊薨於河中。〔渾瑊封鹹寧郡王。〕瑊性謙謹，雖位窮將相，無自矜大之色；每貢物必躬自閱視，受賜如在上前，由是為上所親愛。上還自興元，雖一州一鎮有兵者，皆務姑息。瑊每奏事，不過，〔唐制：凡奏事得可者，皆過門下省、中書省；不過者，寢其奏不下也。〕輒私喜曰：「上不疑我。」故能以功名終。
19六州党項自永泰以來居於石州，〔代宗永泰之後，改為大曆。六州党項部落，曰野利越詩，野利龍兒，野利厥律，兒黃，野海，野窣等，居慶州號東山部，夏州號平夏部。永泰之後，稍徙石州。〕永安鎮將阿史那思暕侵漁不已，〔唐蓋置永安鎮將於石州，以綏御党項。暕，古限翻。〕党項部落悉逃奔河西。
20諸軍討吳少誠者既無統帥，〔帥，所類翻。〕每出兵，人自規利，〔規，圖也。〕進退不壹。乙未，諸軍自潰於小塚水，〔塚，與塚。水經註：潁水東南過臨潁縣，小數水注之，又東過西華縣北，又南過汝陽縣北，又東南過南頓縣北，大數水從西來注之。宋白曰：蔡州汝陽縣，隋開皇十七年改為塚水，今界內水有大塚、小塚之名。其年又於上蔡縣東北別置汝陽縣。〕委棄器械、資糧，皆為少誠所有。於是始議置招討使。
21吐蕃眾五萬分擊南詔及巂州，異牟尋與韋皋各發兵禦之；吐蕃無功而還。〔還，音旋，又如字。〕
十六年（庚辰、八〇〇）
1春，正月，【章：乙十六行本「月」下有「乙巳」二字；乙十一行本同；孔本同；張校同；退齋校同。】恆冀、易定、陳許、河陽四軍與吳少誠戰，皆不利而退。夏綏節度使韓全義本出神策軍，中尉竇文場愛厚之，薦於上，使統諸軍討吳少誠。二月，乙酉，以全義為蔡州四面行營招討使，十七道兵皆受全義節度。〔為韓全義喪師張本。〕
2宣武軍自劉玄佐薨，凡五作亂，〔貞元八年玄佐薨，汴卒拒吳湊而立其子士寧。李萬榮既逐士寧，十年，韓惟清等亂。十二年，萬榮死，其子迺以兵亂。董晉既入汴，鄧惟恭復謀亂。十四年，晉薨，兵又亂，殺留後。凡五亂。〕士卒益驕縱，輕其主帥。〔帥，所類翻。〕韓弘視事數佑月，皆知其主名；有郎將劉鍔，常為唱首。三月，弘陳兵牙門，召鍔及其黨三百人，數之以「數預於亂，〔數之之數，音所具翻。數預之數，所角翻。〕自以為功」，悉斬之，血流丹道。自是至弘入朝〔憲宗元和十四年，韓弘入朝。〕二十一年，士卒無一人敢讙呼於城郭者。〔讙，許元翻。呼，火故翻。〕
3義成監軍薛盈珍為上所寵信，欲奪節度使姚南仲軍政，南仲不從，由是有隙。盈珍譖其幕僚馬總，貶泉州別駕。福建觀察使柳冕謀害總以媚盈珍，遣幕僚寶鼎薛戎攝泉州事，使按致總罪，戎為辯析其無辜；〔為，於偽翻。〕冕怒，召戎，囚之，使守卒恣為侵辱。如此彌月，徐誘之上使誣總，戎終不從；總由是獲免。冕，芳之子也。〔柳芳有史學，事玄宗、肅宗。〕
盈珍屢毀南仲於上，上疑之。盈珍乃【章：乙十六行本「乃」作「又」；乙十一行本同；孔本同。】遣小吏程務盈乘驛誣奏南仲罪。牙將曹文洽亦奏事長安，知之，晨夜兼行，追及務盈於長樂驛，〔長樂驛，在長安城東滻坡。〕與之同宿，中夜，殺之，沈盈珍表於廁中；自作表雪南仲之冤，且首專殺之罪，〔首，式又翻。〕亦作狀白南仲，遂自殺。明旦，門不吞，驛吏排之入，得表、狀於文洽屍旁。上聞而異之，徵盈珍入朝；南仲恐盈珍讒之益深，亦請入朝。夏，四月，丙子，南仲至京師，待罪於金吾；〔金吾，左右仗，凡內外官之待罪者詣焉。〕詔釋之，召見。〔見，賢遍翻。〕上問：「盈珍擾卿邪﹖」對曰：「盈珍不擾臣，但亂陛下法耳。且天下如盈珍輩，何可勝數！〔勝，音升。數，所具翻。〕雖使羊、杜復生，〔羊、杜，謂羊祜、杜預。復，扶又翻。〕亦不能行愷悌之政，成攻取之功也。」上默然，竟不罪盈珍，仍使掌機密。
盈珍又言於上曰：「南仲惡政，皆幕僚馬少微贊之也。」詔貶少微江南，官遣中使送之，推墜江中而死。〔推，吐雷翻。〕
4黔中觀察使韋士宗，政令苛刻；〔黔，渠今翻。〕丁亥，牙將傅近等逐之，出奔施州。〔九域志：黔州，東北至施州四百一十一里。〕
5新羅王敬【嚴：「敬」改「信」。】則卒，庚寅，冊命其嫡孫俊邕為新羅王。
6韓全義素無勇略，專以巧佞貨賂結宦官得為大帥，〔帥，所類翻。〕每議軍事，宦者為監軍者數十人坐帳中爭論，紛然莫能決而罷。天漸暑，士卒久屯沮洳之地，〔沮，將預翻。洳，人恕翻。沮洳，漸濕也。〕多病疫，【章：乙十六行本「疫」下有「全義不存撫」五字；乙十一行本同；退齋校同；孔本同，「撫」作「恤」；張校同，雲：「撫」無註本作「恤」。】人有離心。五月，庚戌，與吳少誠將吳秀、吳少陽等戰於塚南廣利原，〔塚南，塚水之南也。〕鋒鏑纔交，諸軍大潰；秀等乘之，全義退保五樓。〔五樓，在塚水縣西南。〕少陽，滄州清池人也。〔宋白曰：漢浮陽縣，隋開皇十八年改曰清池，因縣東南有清池為名。〕
7山南東道節度使於拐因討吳少誠，大募戰士，繕甲厲兵，聚斂貨財，恣行誅殺，有據漢南之志，專以慢上陵下為事。上方姑息藩鎮，知其所為，無如之何。拐誣鄧州刺史元洪贓罪，〔至德元載，升襄陽防禦使為山南東道節度使，領襄、鄧、隨、唐、安、均、房、金、商九州。貞元元年，以鄧州隸東都畿。以此觀之，此時復領鄧州矣。〕朝廷不得已流洪端州，遣中使護送至棗陽。〔棗陽，漢舂陵之地，隋置棗陽縣，唐初屬唐州，貝觀十一年廢，屬隨州。九域志：在州西北一百六十里，距襄州一百三十五里。〕拐遣兵劫取歸襄州，中使奔歸。拐表洪責太重，上復以洪為吉州長史；乃遣之。〔復，扶又翻。〕又怒判官薛正倫，奏貶峽州長史；比敕下，〔比，必利翻，及也。〕拐怒已解，復奏留為判官。上一一從之。
8徐、泗、濠節度使張建封鎮彭城十餘年，〔貞元四年，張建封鎮彭城。〕軍府稱治，〔治，直吏翻。〕病篤，【章：乙十六行本「篤」下有「累表」二字；乙十一行本同；孔本同；張校同；退齋校同。】請除代人。辛亥，以蘇州刺史韋夏卿為徐、泗、濠行軍司馬。敕下，建封已薨。夏卿，執誼之從祖兄也。徐州判官鄭通誠知留後，恐軍士為變，，會浙西兵過彭城，通誠欲引入城為援。軍士怒，壬子，數千人斧庫門，出甲兵擐執之，〔擐，音患。〕圍牙城，劫建封子前虢州參軍愔令知軍府事，〔愔，挹淫翻。〕殺通誠及大將段伯熊等數人，械擊監軍。上聞之，以吏部員外郎李鄘為徐州宣慰使。鄘直抵其軍，〔鄘，餘封翻。〕召將士宣朝旨，諭以禍福，〔朝，直遙翻；下同。〕脫監軍械，使復其位，兇黨不敢犯。愔上表稱兵馬留後，鄘以非朝命，不受，使削　去，然後受之以歸。〔去，羌呂翻。〕
9靈州破吐蕃於烏蘭橋。〔唐書地理志：會州烏蘭縣有烏蘭關；橋當在關外黃河上。〕
10丙寅，韋士宗復入黔中。〔是年四月，韋士宗為牙將傅近所逐。黔，音禽，又其廉翻。〕
11湖南觀察使河中呂渭奏發永州刺史陽履臟賄；履表稱所斂物皆備進奉，上召詣長安，丁丑，【嚴：「醜」改「卯」。】命三司使鞫之，詰其物費用所歸，履曰：「已市馬進之矣。」又詰「馬主為誰﹖馬齒幾何﹖」對曰：「馬主，東西南北之人，今不知所之；按禮，齒路馬有誅，〔曲禮之言。〕故不知其齒。」所對率如此。上悅其進奉之言，釋之，但免官而已。〔德宗之猜忌，如楊炎、竇參位居宰輔，皆以歸過於君，不置之地上。陽履以臟敗而表稱進奉，謂非歸過於君可乎！德宗悅其進奉之言而釋其罪。夫好貨，非美名也，人雖有好貨者，苟加以好貨之名，則必怫然而不受。德宗果何為而安受此名也！餘意陽履於臟賄既敗之後，必有所進以求免於罪，德宗不徒悅其言而已。〕
12丙戌，加淄青節度使李師古同平章事。
13徐州亂兵為張愔表求旄節，〔為，於偽翻。〕朝廷不許；加淮南節度使杜佑同平章事，兼徐、濠泗節度使，使討之。佑大具舟艦，遣牙將孟準為前鋒；濟淮而敗，佑不敢進。泗州刺史張伾出兵攻埇橋，大敗而還。朝廷不得已除愔徐州團練使，以伾為泗州留後，濠州刺史杜兼為濠州留後，仍加佑兼濠泗觀察使。〔分濠、泗隸淮南，以弱徐州之權。考異曰：實錄：「十二月癸卯，泗州、濠州，宣令淮南觀察使收管。」今因此終言之。〕
兼，正倫五世孫也，〔杜正倫相太宗、高宗。〕性狡險強忍。建封之疾亟也，兼陰圖代之，自濠州疾驅至府。幕僚李藩與同列，入問建封疾，出見之，泣曰：「僕射疾危如此，〔張建封加僕射，故稱之。〕公宜在州防遏，今棄州此來，欲何為也！宜速去，不然，當奏之。」兼錯愕出不意，遂徑歸。建封薨，藩歸揚州，兼誣奏藩於建封之薨搖動軍情，上大怒，密詔杜佑使殺之；佑素重藩，懷詔旬日不忍發，因引藩論佛經日，「佛言果報，有諸﹖藩曰：「有之。」〔佛經言，人所造作善惡為果，隨其所作而應之以禍福為報。〕佑曰：「審如此，君宜遇事無恐。」因出詔示藩。藩神色不變，曰：「此真報也。」佑曰：「君慎勿出口，吾已密論，用百口保君矣。」〔人謂其家之親屬為百口。〕上猶疑之，召藩詣長安，望見藩儀度安雅，乃曰，「此豈為惡者邪！」即除祕書郎。
14新羅王俊邕卒，國人立其子重熙。〔重，直龍翻。〕
15秋，七月，吳少誠進擊韓全義於五樓，諸軍復大敗，〔復，扶又翻；下同。〕全義夜遁，保塚水縣城。〔塚水縣，漢汝陽縣地，隋置塚水縣，廢汝陽入焉，唐屬陳州。九域志：在州西南八十里。〕
16盧龍節度使劉濟弟源為涿州刺史，不受濟命；濟引兵擊擒之。
17九月，癸卯，義成節度使盧羣薨；甲戌，【嚴：「戌」改「辰」。】以尚書左丞李元素代之。賈耽曰：「凡就軍中除節度使，必有愛憎向背，〔背，蒲妹翻。〕嘉懼者相半，故眾心多不安。自今願陛下只自朝廷除人，庶無他變。」上以為然。
18中書侍郎、同平章事鄭餘慶與戶部侍郎、判度支於倃素善，倃所奏事，餘慶多勸上從之。上以為朋比，〔倃，薄諧翻，又蒲回翻。比，毗至翻。〕庚戌，貶餘慶郴州司馬，倃泉州司戶。〔郴，醜林翻。宋白曰：泉州，江左之晉安郡，隋置泉州，舊理閩縣，後移於南安縣，唐聖曆元年分泉州之南安、莆田、龍溪三縣置武榮州，景雲二年改泉州。舊志：泉州，京師東南七千三百里。考異曰：舊傳曰：「時歲旱，人飢，德宗與宰相議，將賑給禁衛十軍，事未行，為中書吏所洩，餘慶貶郴州司馬。」按實錄：餘慶與於倃同貶。餘慶制辭雲：「乃乖正直，有涉比周，棄法弄情，公行黨庇。」倃制辭雲：「性本纖狡，行惟黨附，奏對每乖於事實，傾邪有蠹於彝章。」今從之。〕倃，拐之兄也。
19癸丑，吳少誠進逼塚水數裏置營，韓全義復帥諸軍退保陳州。〔帥，讀曰率；下同。〕宣武、河陽兵私歸本道，獨陳許將孟元陽、神策將蘇光榮帥所部留軍塚水。全義以詐誘昭義將夏侯仲宣、義成將時昂、河陽將權文變、【嚴：「變」改「度」。】河中將郭湘等，斬之，欲以威眾。全義至陳州，刺史劉昌裔登城謂之曰：「天子命公討蔡州，今乃來此，昌裔不敢納，請舍於城外。」既而昌裔齎牛酒入全義營犒師，全義驚喜，心服之。己未，孟元陽等與吳少誠戰，殺二千餘人。
20庚申，以太常卿齊抗為中書舍人、同平章事。〔新書宰相表：齊抗為中書侍郎、同平章事。〕
21癸亥，以張愔為徐州留後。
22冬，十月，吳少誠引兵還蔡州。〔孟元陽折其鋒，故退。〕先是，韋皋聞諸軍討少誠無功，〔先，悉薦翻。〕上言「請以渾瑊、賈耽為元帥，統諸軍。〔渾瑊薨於去年十二月，韋皋蓋上言於瑊未薨之前。〕若重煩元老，〔重，難也。〕則臣請以精銳萬人下巴峽，出荊楚以翦凶逆。〔韋皋欲為元帥，然亦以大言衒朝廷耳。彼豈肯去西川邪！〕不然，因其請罪而赦之，罷兩河諸軍以休息公私，亦策之次也。若少誠一旦罪盈惡稔，為麾下所殺，則又當以其爵位授之，是除一少誠，生一少誠，為患無窮矣。」賈耽言於上曰：「賊意蓋亦望恩貸，恐須開其生路；」上從之。會少誠致書幣於監官軍者求昭洗，監軍奏之。戊子，詔赦少誠及彰義將士，復其官爵。〔考異曰：實錄：「九月壬寅，宰相對於延英，賈耽奏：『一昨韓全義五樓退軍，賊不敢追趁者，應望國家恩貸，恐須開其生路。』上是之。」按全義自五樓退保塚水，少誠逼塚水下營，全義又退保陳州，非不敢追趁也！又云：「諸軍討蔡州，未嘗整陣交鋒，而王師累挫潰。吳少誠知王師無能，為致書幣以告監軍，願求昭洗。上既納賈耽之議，又得監軍善奏，遂復其官爵。」按少誠知王師無能為，則忥當侵軼，豈肯從監軍求昭洗！蓋少誠起兵以來，不能無疲弊，故求休息耳。今不取。〕
23己丑，河東節度使李說薨；甲午，以其行軍司馬鄭儋為節度使。〔儋，都甘翻。〕上擇可以代儋者，以刑部員外郎嚴綬嘗以幕僚進奉，〔嚴綬進奉，事見上十二年。〕記其名，〔史言德宗好貨，惟進奉者則牢記其姓名。〕即用為【章：乙十六行本「為」下有「河東」二字；乙十一行本同；孔本同。】行軍司馬。
24吐蕃數為韋皋所敗，〔數，所角翻；下同。敗，補邁翻。〕是歲，其曩貢、臘城封九節度嬰、籠官馬定德帥其部落來降。定德有智略，吐蕃諸將行兵，皆稟其謀策，常乘驛計 事，至是以兵數不利，恐獲罪，遂來奔。〔據舊書雲：吐蕃酋帥兼監統曩貢、臘城等九節度倈倈、籠官馬定德與其大將八十七人舉部落來 降，定德有計畫，倈倈知兵法及山川地形，至是以邊功不立，懼得罪而來。如此，則倈倈別是一人，籠官馬定德又是一人。考之字書，亦無「倈」字，然通鑑所書，全用舊書韋皋傳文。蓋舊書韋皋傳與吐蕃傳自相抵捂。帥，讀曰率。〕
