△卷第二百六十九
後梁紀四〔起昭陽作噩（癸酉）十二月，盡強圉赤奮若（丁丑）六月，凡三年有奇。〕
均王上
乾化三年（癸酉、九一三）
1十二月，吳鎮海節度使徐溫、平盧節度使朱瑾帥諸將拒之，〔拒王景仁也。帥，讀曰率。〕遇於趙步。〔趙步，瀕淮津濟之處，南直壽春紫金山。〕吳徵兵未集，溫以四千餘人與景仁戰，不勝而卻。景仁引兵乘之，將及於隘，〔隘，烏介翻，險狹之處為隘。〕吳吏士皆失色，左驍衛大將軍宛丘陳紹援槍大呼〔援，於元翻。呼，火故翻。〕曰：「誘敵太深，可以進矣。」〔誘，音酉。〕躍馬還鬬，眾隨之，梁兵乃退。溫拊其背曰：「非子之智勇，吾幾困矣。」〔幾，居依翻。〕賜之金帛，紹悉以分麾下。吳兵既集，復戰於霍丘，梁兵大敗；王景仁以數騎殿，吳人不敢逼。〔殿，丁練翻。王景仁本吳之名將，吳人素畏之，故不敢逼。〕梁之渡淮而南也，表其可涉之津；〔立表以記淺。〕霍丘守將朱景浮表於木，徙置深淵。〔朱景，霍丘土豪也，吳用以為將，守霍丘。浮表於木者，徙梁所立之表，其下接之以木，立諸深淵以誤之。〕及梁兵敗還，〔還，從宣翻。〕望表而涉，溺死者太半，吳人聚梁屍為京觀於霍丘。〔觀，古玩翻。〕
2庚午，晉王以周德威為盧龍節度使，兼侍中，以李嗣本為振武節度使。〔先是，周德威以破夾寨之功帥振武，今以平燕之功徙帥盧龍，以李嗣本代帥振武。歐史義兒傳，嗣本本鴈門張氏子。〕
燕主守光將奔滄州就劉守奇，〔劉守奇藉兵於梁以取滄州，事見上捲上年。〕涉寒，足腫，〔史炤曰：釋名曰：腫，鍾也，寒熱氣聚也。〕且迷失道，至燕樂之境，〔燕樂縣，後魏置，治白檀古城。唐長壽二年徙治新興城，屬檀州。宋白曰：燕樂、密雲二縣皆漢虒奚縣地。樂，音洛。〕晝匿阬谷，數日不食，令妻祝氏乞食於田父張師造家。師造怪婦人異狀，詰知守光處，〔詰，去吉翻。〕並其三子擒之。癸酉，晉王方宴，將吏擒守光適至，王語之曰：〔語，牛倨翻。〕「主人何避客之深邪！」並仁恭置之館舍，以器服膳飲賜之。王命掌書記王緘草露布，緘不知故事，書之於布，遣人曳之。〔魏、晉以來，每戰勝則書捷狀，建之漆竿，使天下皆知之，謂之露布。露布者，暴白其事而佈告天下，未嘗書之於布而使人曳之也。文心雕龍曰：露布者，蓋露皮不封，布諸觀聽也。〕
晉王欲自雲、代歸，〔自幽州取山後路，歷雲、代等州至晉陽。〕趙王鎔及王處直請由中山、真定趣井陘，〔王處直，王鎔欲晉王取道中山、真定，各展迎賀之禮。趣，七喻翻。〕王從之。庚辰，晉王發幽州，劉仁恭父子皆荷校於露布之下。〔荷，下可翻，又音何。校，爻教翻。易曰：荷校滅耳。註雲：校者，以木絞校者也，即械也；校者取其通名也。〕守光父母唾其面而罵之曰：「逆賊，破我家至此！」守光俛首而已。〔俛，音免。〕甲申，至定州，舍於關城。丙戌，晉王與王處直謁北嶽廟；〔北嶽廟在恆山之大茂山；恆山在定州曲陽縣西北。〕是日，至行唐，〔行唐，漢南行唐縣，後魏曰行唐，唐屬鎮州。九域志：在州北五十五里。〕趙王鎔迎謁於路。
四年（甲戌，九一四）
1春，正月，戊戌朔，趙王鎔詣晉王行帳上壽置酒。鎔願識劉太師面，〔上，時掌翻。劉守光既囚其父仁恭，請於梁，以太師致仕，故王鎔因而稱之。〕晉王命吏脫仁恭及守光械，引就席同宴；鎔答其拜，又以衣服鞍馬酒饌贈之。〔饌，雛戀翻，又雛晥翻。〕己亥，晉王與鎔畋於行唐之西，鎔送【章：十二行本「送」下有「至」字；乙十一行本同；孔本同；張校同。】境上而別。
2丙子，【張：「子」作「午」。】蜀主命太子判六軍，開崇勳府，置僚屬，後更謂之天策府。〔更，工衡翻。〕
3壬子，晉王以練膤劉仁恭父子，凱歌入於晉陽，〔膤，充夜翻，縶縛之也。戰勝得國而歸，故奏凱歌。〕丙辰，獻於太廟，自臨斬劉守光。守光呼曰：「守光死不恨，〔呼，火故翻。〕然教守光不降者，李小喜也。」〔事見上捲上年。〕王召小喜證之，小喜瞋目叱守光曰：〔瞋，昌真翻。〕「汝內亂禽獸行，亦我教邪！」〔行，下孟翻。〕王怒其無禮，先斬之。〔怒其無禮於舊君也。〕守光曰：「守光善騎射，王欲成霸業，何不留之使自效！」其二妻李氏、祝氏讓日之曰：〔讓，責也。〕「皇帝，事已如此，生亦何益！」【章：十二行本「益」下有「妾請先死」四字；乙十一行本同；孔本同；張校同；退齋校同。】即伸頸就戮。守光至死號泣哀祈不已。〔史言劉守光畏死，婦人之不若。號，戶高翻。〕王命節度副使盧汝弼等械仁恭至代州，刺其心血以祭先王墓，然後斬之。〔以劉仁恭叛其父也。晉王葬其先王於代州鴈門縣，後名為建極陵。刺，七亦翻。〕
或說趙王鎔曰：〔說，式芮翻。〕「大王所稱尚書令，乃梁官也，大王既與梁為讎，不當稱其官。且自太宗踐阼已來，無敢當其名者。〔唐太宗自尚書令即帝位，後之臣下率不敢當其名；唐之將亡，始以授藩帥。〕今晉王為盟主，勳高位卑，不若以尚書令讓之。」〔讓，遜也。〕鎔曰「善！」乃與王處直各遣使推晉王為尚書令，晉王三讓，然後受之，始開府置行臺如太宗故事。〔唐太宗置行臺事見高祖紀。〕
4高季昌以蜀夔、萬、忠、涪四州舊隸荊南，興兵取之，〔涪，音浮。〕先以水軍攻夔州。時鎮江節度使兼侍中嘉王宗壽鎮忠州，〔蜀置鎮江軍節度，領夔、忠、萬三州。〕夔州刺史王成先請甲，宗壽但以白布袍給之。成先師之逆戰，〔帥，讀曰率。〕季昌縱火船焚蜀浮橋，招討副使張武舉鐵焴拒之，〔唐昭宗天祐元年，張武以鐵焴鎖峽。焴，戶登翻。〕船不得進。會風反，荊南兵焚溺死者甚眾。〔乘順風以縱火船，風反故自焚。〕季昌乘戰艦，〔艦，戶黯翻。〕蒙以牛革，飛石中之，折其尾，〔中，竹仲翻。折，而設翻。〕季昌易小舟而遁。荊南兵大敗，俘斬五千級。成先密遣人奏宗壽不給甲之狀，宗壽獲之，召先，斬之。
5帝以岐人數為寇，〔數，所角翻。〕二月，【章：十二行本「月」下有「甲戌」二字；乙十一行本同；孔本同；張校同；退齋校同。】徙感化節度使康懷英為永平節度使，鎮長安。〔感化軍，陝州。梁初徙佑國軍於長安，尋改為永平軍。〕懷英即懷貞也，避帝名改焉。
6夏，四月，丙子，蜀主徙鎮江軍治夔州。
7丁丑，司空兼門下侍郎、同平章事於兢坐挾私遷補軍校，〔校，戶教翻。〕罷為工部侍郎，再貶萊州司馬。
8吳袁州刺史劉崇景叛，附於楚。崇景，威之子也。〔劉威與楊行密同起於合肥，有戰功，歷方鎮。〕楚將許貞將萬人援之，吳都指揮使迆再用、米志誠帥諸將討之。〔此都指揮使盡統諸將，非一都之指揮使。帥，讀曰率。〕
9楚嶽州刺史許德勳將水軍巡邊，〔楚之嶽州東北皆邊於吳。〕夜分，〔夜半為夜分。〕南風暴起，都指揮使王環乘風趣黃州，〔王環乃一州之都指揮使。趣，七喻翻；下同。〕以繩梯登城，徑趣州署，執吳刺史馬鄴，大掠而還。〔還，從宣翻，又如字。〕德勳曰：「鄂州將邀我，宜備之。」〔自黃州還嶽州，舟過鄂州城外，故許德勳畏之。〕環曰：「我軍入黃州，鄂人不知奄過其城，〔奄，忽也。〕彼自救不暇，安敢邀我！」乃展旗鳴鼓而行，〔以示不恐。〕鄂人不敢逼。
10五月，朔方節度使兼中書令潁川王韓遜卒，軍中推其子洙為留後。癸丑，詔以洙為節度使。
11吳柴再用等與劉崇景、許貞戰於萬勝岡，大破之，崇景、貞棄袁州遁去。
12晉王既克幽州，乃謀入寇。秋，七月，會趙王鎔及周德威於趙州，南寇邢州，李嗣昭引昭義兵會之。楊師厚引兵救邢州，軍於漳水之東。〔楊師厚自魏州引兵救邢州。〕晉軍至張公橋，〔晉軍出青山口至張公橋，在邢州龍岡縣界。按薛史，唐末，葛從周敗晉軍於沙河，追至張公橋。沙河縣在邢州南二十五里，而邢州治龍岡則可知矣。〕裨將曹進金來奔。晉軍退，諸鎮兵皆引歸。〔諸鎮兵，謂燕、趙、潞之兵。〕八月，晉王還晉陽。
13蜀武泰節度使王宗訓鎮黔州，〔黔，其今翻，又其炎翻。〕貪暴不法；擅還成都，庚辰，見蜀主，多所邀求，言辭狂悖。〔悖，蒲昧翻，又蒲沒翻。〕蜀主怒，命衛士毆殺之。〔毆，烏口翻。〕戊子，以內樞密使潘峭為武泰節度使、同平章事，〔峭，七笑翻。〕翰林學士承旨毛文錫為禮部尚書，判樞密院。
峽上有堰，或勸蜀主乘夏秋江漲，決之以灌江陵，毛文錫諫曰：「高季昌不服，其民何罪！陛下方以德懷天下，忍以鄰國之民為魚狍食乎！」蜀主乃止。
14帝以福王友璋為武寧節度使。前節度使王殷，友珪所置也，懼，不受代，叛附於吳；九月，命淮南西北面招討應接使牛存節及開封尹劉鄩將兵討之。冬，十月，存節等軍於宿州。〔九域志：徐州南至宿州一百四十五里。牛存節不徑攻徐州而南屯宿州，據埇橋之要，所以絕淮南之援也。〕吳平盧節度使朱瑾等將兵救徐州，存節等逆擊，破之，吳兵引歸。
15十一月，乙巳，南詔寇黎州，蜀主以夔王宗範、兼中書令宗播、嘉王宗壽為三招討以擊之。丙辰，敗之於潘倉嶂，斬其酋長趙嵯政等；〔敗，補邁翻。酋，慈秋翻。長，知兩翻。嵯，才何翻。〕壬戌，又敗之於山口城；十二月，乙亥，破其武侯嶺十三寨；〔黎州南界有潘倉、武侯等十一城。路振九國志：王宗播出卬崍關至潘倉，大破蠻眾，追奔至山口城。則潘倉在卬崍之南，山口城又在潘倉之南也。〕辛巳，又敗之於大渡河，〔按九域志，黎州三面阻大渡河，南面至大渡河一百里，東南面至大渡河一百二十里，西南面至大渡河三百里。〕俘斬數萬級，蠻爭走渡水，橋絕，溺死者數萬人。宗範等將作浮樑濟大渡河攻之，蜀主召之令還。〔蠻地深阻，不欲勞師遠攻，驅之出境而已，此蜀主之志也。〕
16癸未，蜀興州刺史兼北路制置指揮使　王宗鐸攻岐階州〔九域志：興州西南至階州五百一十里。〕及固鎮，〔固鎮在青泥嶺東北。薛史地理志：鳳州固鎮之地，周顯德六年升為雄勝軍。〕破細砂等十一寨，斬首四千級。甲申，指揮使王宗儼破岐長城關等四寨，斬首二千級。
17岐靜難節度使李繼徽〔難，乃旦翻。〕為其子彥魯所毒而死，彥魯自為留後。
貞明元年（乙亥、九一五）是年十一月方元貞明。〕
1春，正月，己亥，蜀主御得賢門受蠻俘，大赦。初，黎、雅蠻酋劉昌嗣、郝玄鑒、楊師泰，雖內屬於唐，受爵賞，號蚫金堡三王，〔史炤曰：蚫，大也，多也。今按蚫音丁麼翻，蠻語多也，大也。唐書黎、卬二州之西有三王蠻，蓋莋都夷、白馬氐之遺種。楊、劉、郝三姓世為長，襲封王，謂之三王部落。疊而居，號舍。至宋，又有趙、王二族，並劉、郝、楊謂之五部落，居黎州之西，去州百餘裏，限以飛越嶺。其居疊石為蚫，積糗糧器甲於上。族無君長，惟老宿之聽。往來漢地，悉能華言，故比諸羌尤桀黠。〕而潛通南詔，為之詗導；鎮蜀者多文臣，雖知其情，不敢詰。〔詗，古迥翻，又翾正翻。詰，去吉翻，窮問也。〕至是，蜀主數以漏泄軍謀，〔數，所具翻。〕斬於成都市，毀蚫金堡。自是南詔不復犯邊。〔復，扶又翻。〕
2二月，牛存節等拔彭城，王殷舉族自焚。〔考異曰：莊宗列傳朱友貞傳雲：「乾化四年十一月拔徐州，殷自燔死。」五代通錄、薛史紀及王殷傳皆雲貞明元年春，今從之。〕
3三月，丁卯，以右僕射兼門下侍郎、同平章事趙光逢為太子太保，致仕。
4天雄節度使兼中書令鄴王楊師厚卒。師厚晚年矜功恃眾，擅割財賦，選軍中驍勇，置銀槍效節都數千人，給賜優厚，欲以復故時牙兵之盛。〔魏博自田承嗣置牙兵，至羅紹威而除，楊師厚復置之。〕帝雖外加尊禮，內實忌之，及卒，私於宮中受賀。〔畏其逼而幸其死。〕租庸使趙巖、〔租庸使自唐中世以來有之。五代會要：梁置租庸使，其班在崇政使之下，宣徽使之上。〕判官邵贊〔判官，租庸判官。〕言於帝曰：「魏博為唐腹心之蠹，二百餘年不能除去者，〔去，羌呂翻。〕以其地廣兵強之故也。羅紹威、楊帥厚據之，朝廷皆不能制。陛下不乘此時為之計，所謂『彈疽不嚴，必將復聚，』〔言彈疽者必不畏病疽者之疼，盡彈去其膿血，然後新肉生而病已，不則將復結聚也。醫工彈疽用砭石。〕安知來者不為師厚乎！宜分六州為兩鎮以弱其權。」〔考異曰：莊宗列傳：「宰相敬翔、租庸使趙巖、判官邵贊等為友貞畫策，分魏博六州為兩鎮。」薛史無敬翔名，今從之。〕帝以為然，以平盧節度使賀德倫為天雄節度使；置昭德軍於相州，割澶、衛二州隸焉，〔相，息亮翻。澶，時連翻。〕以宣徽使張筠為昭德節度使，仍分魏州將士府庫之半於相州。筠，海州人也。二人既赴鎮，朝廷恐魏人不服，遣開封尹劉鄩將兵六萬自白馬濟河，〔白馬津在滑州。〕以討鎮、定為名，實張形勢以脅之。
魏兵皆父子相承數百年，〔曰數百年者，言其來也久，非必實經歷數百年也。〕族姻磐結，不願分徙。德倫屢趣之，〔趣，讀曰促。〕應行者皆嗟怨，連營聚哭。己丑，劉鄩屯南樂，〔南樂本唐魏州昌槳縣，後唐避獻祖諱，改曰南樂，史因而書之。九域志：南樂縣在魏州南四十四里。〕先遣澶州刺史王彥章將龍驤五百騎入魏州，屯金波亭。魏兵相與謀曰：「朝廷忌吾軍府強盛，欲設策使之殘破耳。吾六州歷代藩鎮，兵未嘗遠出河門，〔按舊唐書，魏州城外有河門舊堤，樂彥禎築羅城，約河門舊堤周八十里。〕一旦骨肉流離，生不如死。」是夕，軍亂，〔考異曰：莊宗列傳：「二十七日，劉鄩屯南樂，遣龍驤都將王彥章以五百騎入魏州，是夜三鼓，魏軍亂。」是月辛酉朔，薛史紀雲己丑魏博軍作亂，蓋莊宗列傳「九」字誤為「七」字耳。〕縱火大掠，圍金波亭，王彥章斬關而走。詰旦，亂兵入牙城，殺賀德倫之親兵五百人，劫德置樓上。有效節軍校張彥者，自帥其黨，拔白刃，止剽掠。〔校，戶教翻。剽，匹妙翻。〕
夏，四月，帝遣供奉官扈異撫諭魏軍，許張彥以刺史。彥請復相、澶、衛三州如舊制。〔請罷昭德軍，復以相、澶、衛三州隸天雄，如舊制。〕異還，言張彥易與，〔還，從宣翻，又如字。易，以豉翻。〕但遣劉鄩加兵，立當傳首。帝由是不許，但以優詔答之。使者再返，彥裂詔書抵於地，戟手南向詬朝廷，〔左傳：公戟其手。杜預註曰：抵，徙屈肘如戟形。陸德明曰：抵，音紙。鄭玄曰：人挾弓矢，戟其肘。孔穎達正義曰：謂射者左手弣弓而右手彎之，則戟其肘。〕謂德倫曰：「天子愚闇，聽人穿鼻。〔諭之以牛，為人穿鼻旋轉，前卻一聽命於人，以鼻為所制也。〕今我兵甲雖強，苟無外援，不能獨立，宜投款於晉。」〔款，誠也。〕遂逼德倫以書求援於晉。
5李繼徽假子保衡殺李彥魯，〔考異曰：蜀書劉知俊傳，「保衡」作「彥康」。今從薛史。〕自稱靜難留後，〔難，乃旦翻。〕舉邠、寧二州來附。〔叛岐附梁。〕詔以保衡為感化節度使，以河陽留後霍彥威為靜難節度使。
6吳徐溫以其子牙內都指揮使知訓為淮南行軍副使、內外馬步諸軍副使。〔為徐知訓以驕橫不終張本。〕
7晉王得賀德倫書，命馬步副總管李存審自趙州【章：十二行本「州」下有「引兵」二字；乙十一行本同；孔本同；退齋校同。】進據臨清。五月，存審至臨清，劉鄩屯洹水。〔臨清在魏州北，洹水在魏州西。〕賀德倫復遣使告急於晉，〔復，扶又翻。〕晉王引大軍自黃澤嶺東下，〔魏收志，樂平郡遼陽縣有黃澤嶺。隋改遼陽為遼山縣，唐帶遼州。〕與存審會於臨清，猶疑魏人之詐，按兵不進。按兵不進。德倫遣判官司空頲犒軍，〔頲，他鼎翻。犒，苦到翻。〕密言於晉王曰：「除亂當除根。」因言張彥兇狡之狀，勸晉王先除之，則無虞矣。王默然。〔已諭其意而不形於言，慮有窺聽而洩軍機也。〕頲，貝州人也。
晉王進屯永濟，〔永濟縣在魏州北數十里。〕張彥選銀槍效節五百人，皆執兵自衛，詣永濟謁見，王登驛樓語之曰：〔語，牛倨翻。〕「汝陵脅主帥，殘虐百姓，〔帥，所類翻。〕數日中迎馬訴冤者百餘輩。我今舉兵而來，以安百姓，非貪人土地。汝雖有功於我，不得不誅以謝魏人。」遂斬彥及其黨七人，餘眾股慄。王召諭之曰：「罪止八人，餘無所問。自今當竭力為吾爪牙。」眾皆拜伏，，呼萬歲。明日，王緩帶輕裘而進，令張彥之卒擐甲執兵，翼馬而從，〔擐，音宦。從，才用翻。翼者，翼馬左右而從行。〕仍以為帳前銀槍都。〔晉王遂以銀槍效節軍取梁，而亦以銀槍效節軍取禍。〕眾心由是大服。
劉鄩聞晉軍至，選兵萬餘人，自洹水趣魏縣；〔趣，七喻翻。〕晉王留李存審屯臨清，遣史建瑭屯魏縣以拒之，〔九域志：魏縣在魏州西三十五里。〕王自引親軍至魏縣，與鄩夾河為營。〔河，漳河也。漳河過魏縣，亦謂之魏河。〕
帝聞魏博叛，大悔懼，遣天平節度使生存節將兵屯楊劉，〔考異曰：牛存節傳，「楊劉」作「陽留」或「陽劉」。今從唐裴度傳及薛史諸人傳。〕為鄩聲援。會存節病卒，以匡國節度使王檀代之。
8岐王遣彰義節度使劉知俊圍邠州，霍彥威固守拒之。〔先是李保衡叛岐附梁，梁以霍彥威代鎮邠州。〕
9六月， 庚寅朔，賀德倫帥將吏請晉王入府城慰勞。既入，德倫上印節，〔帥，讀曰率；下同。勞，力到翻。上，時掌翻。印，天雄軍府印；節，天雄旌節。〕請王兼領天雄 軍，王固辭，曰：「比聞汴寇侵逼貴道　，〔比，毗至翻。〕故親董師徒，遠來相救；又聞城中新罹塗炭，故暫入存撫。明公不垂鑒信乃以印節見推，誠非素懷。」 德倫再拜曰：「今寇敵密邇，〔謂劉鄩之兵逼魏州也。〕軍城新有大變，人心未安，德倫心腹紀綱〔左傳：秦伯納三千人以衛晉文公，實紀綱之僕。〕為張彥所殺殆盡，形孤勢弱，安能統眾！一旦生事，恐負大恩。」王乃受之。德倫帥將吏拜賀，王承製以德倫為大同節度使，遣之官。德倫至晉陽，張承業留之。〔大同軍北臨極邊，賀德倫新附，張承業不欲使其有城有兵，故留之。為承業後殺德倫張本。〕
時銀槍效節都在魏城猶驕橫，〔魏城，魏州城。橫，戶孟翻。〕晉王下令：「自今有朋黨流言及暴掠百姓者，殺無赦！」以沁州刺史李存進為天雄都巡按使。〔沁，牛鶴鴆翻。考異曰：莊宗實錄雲為軍城使，存進傳雲都部署。莊宗列傳及薛史存進傳皆雲天雄軍都巡按使，今從之。〕有訛言搖眾及強取人一錢已上者，存進皆梟首磔屍於市。〔梟，堅堯翻。磔，陟格翻。〕旬日，城中肅然，無敢喧譁者。存進本姓孫，名重進，振武人也。
晉王多出徵討，天雄軍府事皆委判官司空頲決之。頲恃才挾勢，睚眥必報，〔睚，五戒翻。頲，他鼎翻。眥，士戒翻。〕納賄驕侈。頲有從子在河南，〔從，才用翻。此河南謂大河之南。〕頲密使人召之，都虞候張裕執其使者以白王，王責頲曰：「自吾得魏博，庶事悉以委公，公何得見欺如是！獨不可先相示邪！」揖令歸第；是日，族誅於軍門，〔兩敵對壘，而越境通禾書，誅之，宜也，族之，過也。〕以判官王正言代之。正言，鄆州人也。
魏州孔目吏孔謙，勤敏多計數，善治簿書，晉王以為支度務使。〔唐節鎮多兼支度等使，至其末世，藩鎮署官有為支計官者，有為支度務使者。治，直　之翻。〕謙能曲事權要，由是寵任彌固。〔為孔謙以掊克亂唐張本。〕魏州新亂之後，府庫空竭，民間疲幣，而聚三鎮之兵，戰於河上，殆將十年，〔三鎮，並、魏、鎮也。〕供億軍須，未嘗有闕，謙之力也。然急徵重斂，〔斂，力贍翻。〕使六州愁苦，歸怨於王，亦其所為也。〔史卒言之。〕
張彥之以魏博歸晉也，貝州刺史張源德不從，北結滄德，〔乾化三年楊師厚、劉守奇北略，滄德遂附於梁。〕南連劉鄩以拒晉，數斷鎮、定糧道。或說晉王：〔數，所角翻。斷，都管翻。說，式芮翻。〕「請先發兵萬人取源德，然後東兼滄景，則海隅之地皆為我有。」晉王曰：「不然。貝州城堅兵多，未易猝攻。〔易，以豉翻。〕德州隸於滄州而無備，若得而戍之，則滄、貝不得往來，〔九域志：德州西南至貝州二百三十里，東北至滄州亦二百三十里。〕二壘既孤，然後可取。」〔二壘，謂滄與貝也。〕乃遣騎兵五百，晝夜兼行，襲德州。刺史不意晉兵至，踰城走，遂克之，以遼州守捉將馬通為刺史。
秋，七月，晉人夜襲澶州，陷之。〔九域志：魏州南至澶州一百四十里。按九域志之澶州乃漢乾祐元年所徙之澶州也。宋白曰：澶州本漢頓丘縣地，在魏州南，當兩河之驛路。唐武德四年分魏州之觀城、頓丘兩縣置澶州，取古澶淵為名。貞觀元年州廢，大曆七年田承嗣又奏置。漢乾祐元年移就德勝寨舊基，頓丘縣隨州移於郭下。此杲澶州猶治頓丘舊州城，今德清軍之頓丘鎮即其地。〕刺史王彥章在劉鄩營，晉人獲其妻子，待之甚厚，遣間使誘彥章，〔間，古莧翻。謻，音酉。〕彥章斬其使，晉人盡滅其家。晉王以魏州將李巖為澶州刺史。〔考異曰：莊宗實錄作「李嚴」，今從薛史。〕
晉王勞軍於魏縣，因帥百餘騎循河而上，覘劉鄩營。〔勞，力到翻。帥，讀曰率；下同。上，時掌翻。覘，醜廉翻。〕會天陰晦，鄩伏兵五千於河曲叢林間，鼓譟 而出，圍王數重。王躍馬大呼，帥騎馳突，所向披靡。裨將夏魯奇等操短兵力戰，〔重，直龍翻。呼，火故翻。披，普彼翻。操，七到翻。〕自午至申乃得出，亡其 七騎，魯奇手殺百餘人，傷夷遍體，會李存審救兵至，乃得免。王顧謂從騎曰：「幾為虜嗤。」〔用漢光武之言。幾，居依翻。嗤，醜之翻。〕皆曰：「適足使敵人見大王之英武耳。」魯奇，青州人也，王以是益愛之，賜姓名曰李紹奇。
劉鄩以晉兵盡在魏州，晉陽必虛，欲以奇計襲取之，乃潛引兵自黃澤西去。晉人怪鄩軍數日不出，寂無聲亦，遣騎覘之，城中無煙火，但時見旗幟循堞往來，〔騎，奇寄翻。覘，醜廉翻，又醜豔翻。堞，達協翻。〕晉王曰：「吾聞劉鄩用兵，一步百計，此必詐也。」更使覘之，乃縛芻為人，執旗乘驢在城上耳。得城中老弱者詰之，雲軍去已二日矣。晉王曰：「劉鄩長於襲人，〔劉鄩取兗州，克潼關，皆以掩襲得之，故云然。然以智遇智，則必有窮者，若鄩之襲晉陽，則智窮矣。〕短於決戰，計彼行纔及山下。」〔相、魏之西皆連山。〕亟發騎兵追之。會陰雨積旬，黃澤道險，堇泥深尺餘，士卒援藤葛而進，〔堇泥，黏土也。深，式禁翻。援，於元翻。〕皆腹疾足腫，【章：十二行本「腫」下有「或墜崖谷」四字；乙十一行本同；孔本同；張校同；退齋校同。】死者什二三。晉將李嗣恩倍道先入晉陽，城中知之，勒兵為備。鄩至樂平，糗糧且盡；〔樂平距晉陽二百五里耳。糗，去久翻。〕又聞晉有備，追兵在後，眾懼，將潰，鄩諭之曰：「今去家千里，深入敵境，腹背有兵，山谷高深，如墜井中，去將何之！惟力戰庶幾可免，不則以死報君親耳。」眾泣而止。〔幾，居依翻。不，讀曰否。〕周德威聞鄩西上，〔上，時掌翻。〕自幽州引千騎救晉陽，至土門，鄩已整眾下山，自邢州陳宋口踰漳水而東，屯於宗城。〔九域志：宗城縣在魏州西北一百七十里。〕鄩軍往還，馬死殆半。
時晉軍乏，食鄩知臨清有蓄積，欲據之以絕晉糧道，〔自宗城東行，邪趣臨清數十里。宋白曰：臨清，本漢清泉縣地，後魏太和二十一年於此置臨清縣。〕德威急追鄩，再宿，至南宮，〔南宮縣在冀州西南六十二里，東南趣臨清亦數十里。〕遣騎擒其斥候者數十人，斷腕而縱之，〔斷，音短。腕，烏貫翻。〕使言曰：「周侍中已據臨清矣！」〔考異曰：薛史：「德威聞劉鄩東還，急趨南宮。知鄩軍在宗城，遣十餘騎迫其營，擒斥候者數十人，皆剚刃於背，縶而遣之。 既至，謂鄩曰：『周侍中已據宗城矣！』鄩軍大駭。」按剚刃於背，其人豈能復活而言！今從莊宗實錄及薛史莊宗紀。又，鄩見在宗城，而云周侍中據宗城，蓋臨清 字誤耳。〕鄩軍大駭。詰朝，德威略鄩營而過，入臨清，鄩引軍趨貝州。時晉王出師屯博州，劉鄩軍堂邑，〔趨，七喻翻。九域志：博州在魏州東一百八十里；堂邑 在博州西四十里。宋白曰：堂邑屬博州，本漢清縣、發幹二縣地，隋置堂邑，因縣西北有漢堂邑故城以名縣。〕周德威攻之，不克。翌日，鄩軍於莘縣，〔九域志：莘縣在魏州東九十里。劉鄩見晉軍在博州，移軍而西，漸逼魏州。宋白曰：莘本春秋之衛邑，漢為陽平縣，後周改陽平為清邑縣；大業改清邑為莘縣，因古地名也。〕晉軍踵之，鄩治蓮城，塹而守之，自莘及河築通道以通饋餉；〔莘縣東距大河二十餘裏，渡河而東，南即鄆、濮之境，故築甬道屬河以通饋餉。甬道，夾築垣牆，以防晉人之衝突抄截。治，直之翻。〕晉王營於莘西三十里，煙火相望，一日數戰。
晉王愛元行欽驍健，從代州刺史李嗣源求之，嗣源不得已獻之，以為散員都部署，〔都部署之名始見於通鑑，後遂為行軍總帥之稱。薛史曰：時有散指揮，名為散員，命行欽為都部署。〕賜姓名曰李紹榮。紹榮嘗力戰深入，劍中其面，未解，〔中，竹仲翻。〕高行周救之得免。王復欲求行周，重於發言，密使人以官祿啗之，〔復，扶又翻。啗，徒濫翻。〕行周辭曰：「代州養壯士，亦為大王耳，〔為，於偽翻。〕行周事代州，亦猶事大王也。〔考異曰：周太祖實錄：「晉王密令人啗之利祿，行周辭曰：『總管用人亦為國家，事總管猶事王也。予家昆仲脫難再生，承總管之厚恩，安忍背之！』按明宗實錄，此年猶為代州刺史，天祐十八年始為副總管。此言總管，蓋周太祖實錄之誤。〕代州脫行周兄弟於死，〔事見上卷乾化三年。〕行周不忍負之。」乃止。
10絳州刺史尹皓攻晉之隰州，八月，又攻慈州，皆不克。〔按九域志，絳州西北至隰州五百一十四里，隰州西南至慈州一百六十里。〕王檀與昭義留後賀緕攻澶州，拔之，執李巖，送東都。〔按歐史職方考，梁無昭義軍。參考賀緕傳，蓋為宣義留後也。「昭」當作「宣」。先是，晉襲取澶州，以李巖守之。〕帝以楊師厚故將楊延直為澶州刺史，使將兵萬人助劉鄩，且招誘魏人。〔誘，音酉。〕
11晉王遣李存審將兵五千擊貝州。張源德有卒三千，每夕分出剽掠，〔剽，匹妙翻。〕州民苦之，請塹其城以安耕耘。存審乃發八縣丁夫塹而圍之。〔貝州管清河、清陽、武城、經城、臨清、漳南、歷亭、夏津八縣。〕
劉鄩在莘久，饋運不給，晉人數抵其寨下挑戰，〔數，所角翻。挑，徒了翻。〕鄩不出。晉人乃攻絕其甬道，以千餘斧斬寨木，梁人驚擾而出，因俘獲而還。
帝以詔書讓鄩老師費糧，失亡多，不速戰，鄩奏：「臣比欲以奇兵擣其腹心，〔比，毗志翻，近也。擣其腹心，謂欲襲取晉陽也。〕還取鎮、定，期以旬時再清河朔。〔十日謂之旬時。〕無何天未厭亂，淫雨積旬，糧竭士病。又欲據臨清斷其饋餉，而周楊五奄至，馳突如神。〔斷，音短。周德威子字楊五。〕臣今退保莘縣，享士訓兵以俟進取。觀其兵數甚多，便習騎射，誠為勍敵，未易輕也。〔勍，渠京翻。易，以豉翻。〕苟有隙可乘，臣豈敢偷安養寇！」帝復問鄩決勝之策，〔復，扶又翻；下同。〕鄩曰：「臣今無策，惟願人給十斛糧，賊可破矣。」〔劉鄩欲以持久制晉。〕帝怒，責鄩曰：「將軍蓄米，欲破賊邪，欲療飢邪﹖」乃遣中使往督戰。
鄩集諸將問曰：「主上深居禁中，不知軍旅，徒與少年新進輩謀之。夫兵在臨機制變，不可預度。〔少，詩照翻。度，徒洛翻。〕今敵尚強，與戰必不利，柰何﹖」諸將皆曰：「勝負當一決，曠日何待！」鄩默然，不悅，退，謂所親曰：「主暗臣諛，將驕卒惰，吾未知死所矣！」〔劉鄩量敵慮勝，未為失計，特掣其肘使不得遂其本謀耳。〕他日，復集諸將於軍門，人置河水一器於前，令飲之，眾莫之測。鄩諭之曰：「一器猶難，滔滔之河，可勝盡乎！」〔勝，音升。〕眾失色。
後數日，鄩將萬餘人薄鎮、定營，鎮、定人驚擾。晉李存審以騎兵二千橫擊之，李建及以銀槍千人助之，鄩大敗，奔還。晉人逐之，及寨下，俘斬千計。〔劉鄩欲掩鎮、定之不備，而為晉人所敗，鄩之計又窮矣。〕
12劉巖逆婦於楚，楚王殷遣永順節度使存送之。
13乙未，蜀主以兼中書令王宗綰為北路行營都制置使，兼中書令王宗播為招討使，攻秦州；兼中書令王宗瑤為東北面招討使，同平章事王宗翰為副使，攻鳳州。〔秦、鳳二州時皆屬岐。〕
14庚戌，吳以鎮海節度使徐溫為管內水陸馬步諸軍都指揮使、兩浙都招討使、守侍中、齊國公，鎮潤州，以昇、潤、常、宣、歙、池六州為巡屬，軍國庶務參決如故；〔史言徐溫外據重鎮，內制吳國之權。〕留徐知訓居廣陵秉政。〔此速徐知訓之死也。〕
15初，帝為均王娶河陽節度使張歸霸女為妃，即位，欲立為後；後以帝未南郊，固辭。〔古人相傳，以為郊見上帝，然後代天子民。〕九月，壬午，妃疾甚，冊為德妃，是夕，卒。
康王友敬，目重瞳子，〔重，直龍翻。瞳，音童。〕自謂當為天子，遂謀作亂。冬，十月，辛亥夜，德妃將出葬，友敬使腹心數人匿於寢殿；帝覺之，跣足踰垣而出，召宿衛兵索殿中，〔索，山客翻。〕得而手刃之。壬子，捕友敬，誅之。
帝由是疏忌宗室，專任趙巖及德妃兄弟漢鼎、漢傑、從兄弟漢倫、漢融，鹹居近職，參預謀議，每出兵必使之監護。〔監，古銜翻。〕巖等依勢弄權，賣官鬻獄，離間舊將相，〔間，古莧翻。〕敬翔、李振雖為執政，所言多不用。振每稱疾不預事，以避趙、張之族，政事日紊，〔紊，音問。〕以至於亡。〔史言梁有自亡之由，非晉能亡之也。〕
16劉鄩遣卒詐降於晉，謀賂膳夫以毒晉王；事泄，晉殺之，並其黨五人。
17十一月，己未夜，蜀宮火。自得成都以來，寶貨貯於百尺樓，悉為煨燼。〔貯，丁呂翻。煨，烏回翻。〕諸軍都指揮使兼中書令宗侃等帥衛兵欲入救火，蜀主閉門不內。〔恐有乘救火為變者。史言蜀主之猜防。〕庚申旦，火猶未熄，蜀主出義興門見羣臣，〔以安眾心。〕命有司聚太廟神主，分巡都城，言訖，復入宮閉門。〔火未熄，未敢弛備。復，扶又翻。〕將相皆獻帷幕飲食。
18壬戌，蜀大赦。
19乙丑，改元。〔此書梁改元貞明也。考異曰：吳越備史雲：「正月壬辰朔，改元，大赦。」今從薛史末帝紀。〕
20己巳，蜀王宗翰引兵出清泥嶺，克固鎮，〔九域志：鳳州河池縣有固鎮。〕與秦州將郭守謙戰於泥陽川；〔九域志：成州慄亭縣有泥陽鎮。〕蜀兵敗，退保鹿臺 山。〔今成州東十里有鹿玉山。〕辛未，王宗綰等敗秦州兵於金沙谷，〔敗，補邁翻。〕擒其將李彥巢等，乘勝趣秦州。〔趣，七喻翻。〕興州刺史王宗鐸克階州， 降其刺史李彥安。甲戌，王宗綰克成州，擒其刺史李彥德。蜀軍至上染坊，秦州節度使李繼崇遣其子彥秀奉牌印迎降。宗絳入秦州，〔九域志：秦州東南莊鳳州三百 二十里，西南至成州二百六十五里；成州西南至階州二百五十里。「宗絳」當作「宗綰」。〕表排陳使王宗儔為留後。〔陳，讀曰陣。〕劉知俊攻霍彥威於邠州，半歲不克，〔是年五月劉知俊攻邠州。〕聞秦州降蜀，知俊妻子皆遷成都；知俊解圍還鳳翔，終懼及禍，夜帥親兵七十人，斬關而出，庚辰，奔於蜀軍。〔帥，讀曰率。為劉知俊為蜀所殺張本。考異曰：十國紀年：「知俊奔秦州，庚戌來降。」按上有甲戌，下有癸未，必庚辰也。〕王宗綰自河池、兩當進兵，會王宗瑤攻鳳州，癸未，克之。〔蜀遂有秦、鳳、成三州之地。宋白曰：河池縣漢屬武都。華陽國志：河池一名仇池。按仇池山在成州界，今河池縣屬鳳州，去縣稍遠；今縣所處謂之河池水，故以名縣。兩當，漢故道縣。水經雲：兩當水出陳倉縣之大散嶺，西南流入故道川，又河池縣有兩當，西北自成州界入，東南流入故道水。縣取水為名。或曰：縣西界有兩山相當，故名。九域志：河池在鳳州西一百五十五里；兩當在鳳州西八十五里。〕
21岐義勝節度使、同平章事李彥韜知岐王衰弱，十二月，舉耀、鼎二州來降。〔岐置義勝軍以授溫韜，見二百六十八卷太祖乾化元年。〕彥韜即溫韜也。乙未，詔改耀州為崇州，鼎州為裕州，義勝軍為靜勝軍，復彥韜姓溫氏，名昭圖，官任如故。
22丁未，蜀大赦；改明年元曰通正。置武興軍於鳳州，割文、興二州隸之，以前利州團練使王宗魯為節度使。
23是歲，清海、建武節度使兼中書令劉巖，〔時以邕州為建武軍。〕以吳越王鏐為國王而己獨為南平王，〔南王，邵王也。〕表求封南越王及加都統，帝不許。巖謂僚屬曰：「今中國紛紛，孰為天子！安能梯航萬裏，〔梯航，謂梯山航海。〕遠事偽庭乎！」自是貢使遂絕。〔使，疏吏翻。〕
二年（丙子、九一六）
1春，正月，宣武節度使、守中書令、廣德靖王全昱卒。〔廣，國名；德靖，諡也。全昱，帝之伯父。〕
2帝聞前河南府參軍李愚學行，〔行，下孟翻。〕召為左拾遺，充崇政院直學士。衡王友諒貴重，李振等見，皆拜之，愚獨長揖，帝聞而讓之，曰：「衡王於朕，兄也，朕猶拜之，卿長揖，可乎﹖」對曰：「陛下以家人禮見衡王，拜之宜也。振等陛下家臣；臣於王無素，〔謂先無過從之雅。〕不敢妄有所屈。」久之，竟以抗宜罷為鄧州觀察判官。
3蜀主以李繼崇為武泰節度使、兼中書令、隴西王。
4二月，辛丑夜，吳宿衛將馬謙、李球劫吳王登樓，發庫兵討徐知訓；知訓將出走，嚴可求曰：「軍城有變，公先棄眾自去，眾將何依！」知訓乃止。眾猶疑懼，可求闔戶而寢，鼾息聞於外，〔鼾，下旦翻，鼻息也。聞，音問。〕府中稍安。壬寅，謙等陳於天興門外，〔楊行密以揚州牙城南門為天興門。〕諸道副都統朱瑾自潤州至，〔至自徐溫所。〕視之，曰：「不足畏也。」返顧外眾，舉手大呼，〔呼，火故翻。〕亂兵皆潰，〔史言吳兵畏服朱瑾。〕擒謙、球，斬之。
5帝屢趣劉鄩戰，〔趣，讀曰促。〕鄩閉壁不出。晉王乃留副總管李存審守營，〔守莘西之營也。〕自勞軍於貝州，〔勞，力到翻。勞圍張源德之軍也。〕聲言歸晉陽。鄩聞之，奏請襲魏州，帝報曰：「今掃境內以屬將軍，〔屬，之慾翻。〕社稷存亡，繫茲一舉，將軍勉之！」鄩令澶州刺史楊延直引兵萬人會於魏州，延直夜半至城南，城中選壯士五百潛出擊之，延直不為備，潰亂而走。詰旦，鄩自莘縣悉眾至城東，與延直餘眾合，李存審引營中兵踵其後，李嗣源以城中兵出戰，晉王亦自貝州至，與嗣源當其前。鄩見之，驚曰：「晉王邪！」引兵稍卻，晉王躡之，〔躡，尼輒翻。〕至故元城西，〔隋元城縣治古殷城，唐貞觀十七年併入貴鄉，聖曆二年又分貴鄉、莘縣置元城縣，治王莽城，開元十三年移元城治魏州郭下，故有故元城。古殷城在朝城東北十二里。〕與李存審遇。晉王為方陳於西北，存審為方陳於東南，鄩為圓陳於其中間，〔陳，讀曰陣。〕四面受敵；合戰良久，梁兵大敗，鄩引數十騎突圍走。梁步卒凡七萬，晉兵環而擊之，敗卒登木，木為之折，〔環，音宦。為，於偽翻。折，而設翻。〕追至河上，殺溺殆盡。鄩收散卒自黎陽渡河，保滑州。
匡國節度使王檀密疏請發關西兵襲晉陽，〔去年五月王檀代牛存節屯河上。〕帝從之，發河中、陝、同華諸鎮兵合三萬，出陰地關，奄至晉陽城下，晝夜急攻；城中無備，發諸司丁匠及驅市人乘城拒守，城幾陷者數四，〔幾，居依翻。〕張承業大懼。代北故將安金全退居太原，〔安金全從晉王克用起於代北，故云故將。〕往見承業曰：「晉陽根本之地，若失之，則大事去矣。僕雖老病，憂兼家國，〔言晉陽若陷，則國破家亡。〕請以庫甲見授，為公擊之。」〔為，於偽翻。〕承業即與之。金全帥其子弟及退將之家得數百人，〔帥，讀曰率。將，即亮翻。〕夜，出北明，擊梁兵於羊馬城內；梁兵大驚，引卻。昭義節度使李嗣昭聞晉陽有寇，遣牙將石君立將五百騎救之；君立朝發上黨，夕至晉陽。〔按九域志，上黨至晉陽五百餘裏。輕騎疾馳，朝發夕至，何其速也！〕梁兵扼汾河橋，〔汾橋在晉陽城東南汾水上。〕君立擊破之，徑至城下大呼曰：「昭義侍中大軍至矣。」〔呼，火故翻。李嗣昭鎮昭義，官侍中，故稱之。〕遂入城。夜，與安金全等分出諸門擊梁兵，梁兵死傷什二三。詰朝，王檀引兵大掠而還。〔詰，去吉翻。還，從宣翻，又如字。〕晉性矜伐，以策非己出，故金全等 賞皆不行。〔虞書曰：汝惟不矜，天下莫與汝爭能；汝惟不伐，天下莫與汝爭功。晉王矜伐而有功者不賞，此其所以能取天下而不能守天下也。〕
梁兵之在晉陽城下也，大同節度使賀德倫部兵多逃入梁軍，張承業恐其為變，收德倫，斬之。〔張承業之權略，烏可以宦者待之哉。〕
6三月，乙卯朔，晉王攻衛州，壬戌，刺史米昭降之。又攻惠州，刺史靳紹走，擒斬之，復以惠州為磁州。〔唐天祐三年以「磁」「慈」聲相近，改磁州為惠州，是時政在朱氏。晉既取之，因復舊州名。靳，居焮翻。〕晉王還魏州。
7上屢召劉鄩不至，己巳，即以鄩為宣義節度使，〔劉鄩既喪師，懼罪不敢入朝，梁亦懼其反側，就以滑帥命之。為明年鄩入朝左遷張本。〕使將兵屯黎陽。
8夏，四月，晉人拔洺州，以魏州都巡檢使袁建豐為洺州刺史。
9劉鄩既敗，河南有恐，鄩復不應召，〔復，扶又翻。〕由是將卒皆搖心。帝遣捉生都指揮使李霸帥所部千人戍楊劉，癸卯，出宋門，〔宋門，大梁城東面南來第二 門，梁改名觀化門，而時人不改其舊，呼曰宋門；晉天福三年改仁和門。〕其夕，復自水門入，大譟，縱火剽掠，〔剽，匹妙翻。〕攻建國門，〔建國門，大梁宮城 正南門，太祖所起也。宋白曰：大梁皇城南為建國門。〕帝登樓拒戰。〔樓，謂建國門樓也。〕龍驤四軍都指揮使杜晏球〔按歐史，晏球本洛陽王氏子，少遇亂，為盜所掠，汴州富人杜氏得之，養以為子，冒姓杜氏。後歸唐，賜姓名曰李紹虔，尋復本姓名曰王晏球。〕以五百騎屯毬場，賊以油沃幕，長木揭之，〔揭，其列翻，舉也。〕欲焚樓，勢甚危；晏球於門隙窺之，見賊無甲，冑乃出騎擊之，決力死戰，俄而賊潰走。帝見騎兵擊賊，呼日：「非吾龍驤之士乎，誰為亂首﹖」晏球曰：「亂者惟李霸一都，餘軍不動。陛下但帥控鶴守宮城，遲明，臣必破之。」〔帥，讀曰率。遲，直利翻，待也。〕既而晏球討亂者，闔營皆族之，以功除單州刺史。〔唐末以太祖生於碭山，改單州為輝州。是時復以輝州為單州。單，音善。〕
10五月，吳越王鏐遣浙西安撫判官皮光業自建、汀、虔、郴、潭、嶽、荊南道入貢。〔吳越界西南盡衢州。按九域志，自衢州界西南至建州四百四十五里，自建州西至汀州九 百三十里，自汀州西至虔州五百五十里，自虔州西至郴州六百六十里，自郴州東北至潭州四百九十八里，自潭州東北至嶽州三百八十五里，自嶽州西北至茢南四百三 十里。〕光業，日休之子也。〔皮日休見二百五十四卷唐僖宗廣明元年。郴，醜林翻。〕
11六月，晉人攻邢州，保義節度使閻寶拒守；帝遣捉生都指揮使張溫將兵五百救之，溫以其眾降晉。
12秋，七月，甲寅朔，晉王至魏州。
13上嘉吳越王鏐貢獻之勤，〔以其取道回遠，數千里至大梁也。〕壬戌，加鏐諸道兵馬元帥。朝議多言鏐之入貢利於市易，〔市易者，以所有易所無，相與為市也。朝，直遙翻。〕不宜過以名器假之；翰林學士竇夢徵執麻以泣，坐貶蓬萊尉。〔蓬萊，本漢四縣，唐神龍三年更名，帶登州。〕夢徵，棣州人也。
14甲子，吳潤州牙將周郊作亂，入府，殺大將秦師權等，大將陳祐等討斬之。
15八月，丁酉，以太子少【章：十二行本「少」作「太」；乙十一行本同。】保致仕趙光逢為司空兼門下侍郎、同平章事。
16丙午，蜀主以王宗綰為東北面都招討，集王宗翰、嘉王宗壽為第一、第二招討，將兵十萬出鳳州；以王宗播為西北面都招討，武信軍節度使劉知俊、天雄節度使王宗儔、〔蜀天雄節度使鎮秦州。〕匡國軍使唐文裔為第一、第二、第三招討，將兵十二萬出秦州，以伐岐。〔出鳳州之兵指寶雞以攻鳳翔，出秦州之兵指隴州。〕
17晉王自將攻邢州，昭德節度使張筠棄相州走；晉人復以相州隸天雄軍，〔去年梁分相州為昭德軍。相，息亮翻。〕以李嗣源為刺史。〔考異曰：劉恕廣本雲筠奔東都，授左衛上將軍。莊宗實錄：「命李存審入城招撫，除昭德軍額，仍舊隸魏州，徙洺州刺史袁建豐為相州刺史。」按上四月，筠已遣人納款於晉，此復雲走者，蓋始者文降，今為晉兵所迫故走耳。筠既降晉，今還猶得將軍者，蓋潛通款於晉，梁朝不知耳。明宗實錄雲：「八月，張筠走，移帝為相州刺史，九月為安國節度使。」而莊宗實錄雲：「時袁建豐為相州刺史。」按明宗實錄建豐傳雲戰胡柳陂，建豐猶為相州，乃是天祐十五年十二月。蓋明宗初為相州，移邢州後方除建豐，莊宗錄誤書在張筠走下耳。〕晉王遣人告閣寶以相州已拔，又遣張溫帥援兵至城下諭之，寶舉城降；〔告之以相州已拔，則彼知邢州之勢孤；示之以張溫已降，則彼知援兵之望絕；閻寶於是不能守矣。帥，讀曰率；下同。〕晉王以寶為東南面招討使，領天平節度使、同平章事；〔天平時屬梁，晉命閻寶遙領。〕以李存審為安國節度使，鎮邢州。〔邢州，梁保義軍；既入於晉，自此遂改為安國軍。考異曰：王溥五代會要、薛史地理志、樂史寰宇記皆雲「梁建保義軍，唐同光元年改為安國軍。」而莊宗、明宗實錄列傳、薛史存審傳皆雲「此年授安國節度使。」恐是纔屬晉即改軍額，會要等書誤雲同光元年。〕
18契丹王阿保機帥諸部兵三十萬，號百萬，自麟、勝攻晉蔚州，陷之， 虜振武節度使李嗣本。〔契丹攻蔚州，自麟、勝出詭道以掩晉不備也。按麟、勝至蔚州，中間懸隔雲、朔，「蔚州」恐當作「朔州」。考異曰：開元中，振武軍在朔 州西北三百五十里單于都護府城內，隸朔方節度使。乾元元年置振武節使，領鎮北大都護、麟，勝二州。後唐振武節度使亦帶安北都護、麟，勝等州觀察等使，石晉 以後皆帶朔州刺史。據此乃治蔚州，不知遷徙年月。〕遣使以木書求貨於大同防禦使李存璋，存璋斬其使　；契丹進攻雲州，存璋悉力拒之。〔雲州即大同軍。〕
19九月，晉王還晉陽。王性仁孝，故雖經營河北，而數還晉陽省曹夫人，歲再三焉。〔數，所角翻。省，悉景翻。曹夫人實生晉王。晉王事生母者重，事嫡母者輕，異日太后、太妃尊號倒置，皆根於心而發於事者。〕
20晉人以兵逼滄州，順化節度使戴思遠棄城奔東都；〔河朔盡歸於晉，滄州孤絕，戴思遠不能守。〕滄州將毛璋據城降晉，晉王命李嗣源將兵鎮撫之，嗣源遣璋詣晉陽。晉王徙李存審為橫海節度使，鎮滄州，〔滄德自此屬晉，復改順化為橫海，從唐舊也。〕以嗣源為安國節度使。嗣源以安重誨為中門使，〔晉王封內，凡節鎮皆有中門使，其任即天朝樞密使也。〕委以心腹，重誨亦為嗣源盡力。重誨，應州胡人也。〔為，於偽翻。為安重誨為嗣源佐命張本。薛史曰：安重誨，其先本北部酋豪，父福遷，為河東將，救兗、鄆而沒。〕
21晉王自將兵救雲州；行至代州，契丹聞之，引去，王亦還。以李存璋為大同節度使。
22晉人圍貝州踰年，〔去年八月晉圍貝州。〕張源德聞河北諸州皆為晉有，欲降；謀於其眾，眾以窮而後降，恐不免死，不從；共殺源德，嬰城固守。城中食盡，噉人為糧，乃謂晉將曰：「出降懼死，請擐甲執兵而降，〔噉，徒濫翻。擐，音宦。〕事定而釋之。」晉將許之，其眾三千出降，既釋甲，圍而殺之，盡殪。〔殪，壹計翻。考異曰：莊宗實錄：「賊將張源德固守貝州，既聞河北皆平而有翻然之志，詢謀於眾；羣賊皆河南人；懼其歸罪，不從，因殺源德，噉人為糧，固守其城。王師歷年攻圍，賊既食竭，呼我大將曰：『今欲請罪，懼晉王不我赦。我將衿甲持兵而見，已即解之，如何﹖』報曰：『無便於此者。』賊眾三千，衿甲出降。我將甘言喻之，俱釋兵解甲。既而四面陳兵，皆殺之。」歐陽史死事傳曰：「晉王入魏，河北六鎮數十州之地皆歸晉，獨貝一州，圍之踰年不可下。城中食且盡，貝人勸源德出降，源德不從，遂見殺。」按源德若以不降而死，其眾當即降於晉，豈得猶拒守與晉邀約而後出哉！明是眾懼死不降耳。今從莊宗實錄。餘謂若如通鑑去取，則張源德非一心守死者，不得與於死事傳。〕晉王以毛璋為貝州刺史。於是河北皆入於晉，惟黎陽為梁守。〔黎陽臨河，梁兵聲援猶接，又劉鄩守之，所以能自固。為，於偽翻。〕
23晉王如魏州。
24吳光州將王言殺刺史載肇，〔「載」，恐當作「戴」。〕吳王遣楚州團練使李厚討之。廬州觀察使張崇不俟命，引兵趣光州，〔趣，七喻翻。〕言棄城走。以李厚權知光州。崇，慎縣人也。
25庚申，蜀新宮成，在舊宮之北。
26天平節度使兼中書令琅邪忠毅王王檀，多募羣盜，置巾長下為親兵，己卯，盜乘檀無備，突入府殺檀。節度副使裴彥帥府兵討誅之，軍府由是獲安。〔帥，讀曰率。〕
27冬，十月，甲申，蜀王宗綰等出大散關，大破岐兵，俘斬萬計，遂取寶雞。己丑，王宗播等出故關，至隴州。〔故關，大震故關。〕丙寅，保勝節度使兼侍中李繼岌畏岐王猜忌，〔岐置保勝軍於隴州。〕帥其眾二萬，〔帥，讀曰率。〕棄隴州奔於蜀軍。蜀兵進攻隴州，以繼岌為西北面行營第四招討。劉知俊會王宗綰等圍鳳翔，岐兵不出。會大雪，蜀主召軍還。〔還，從宣翻，又如字。〕復李繼岌姓名曰桑弘志。弘志，黎陽人也。
28丁酉，以禮部侍郎鄭玨為中書侍郎、同平章事。玨，綮之姪孫也。〔鄭綮見二百五十九卷唐昭宗乾寧元年。考異曰：薛史梁末帝紀無玨初拜相年月。此年十月丁酉，以中書侍郎、同章事鄭玨兼刑部尚書、平章事，至貞明四年四月己酉，又云以中書侍郎、平章事鄭玨兼刑部尚書。疑貞明二年拜相，四年轉刑部尚書也。本傳雲：「累遷禮部侍郎，貞明中拜平章事。」唐餘錄均帝紀：「貞明二年十月丁酉，禮部侍郎鄭玨為中書侍郎、平章事。」今從之。又高若拙後史補雲：「玨應一十九舉方捷，姓名為第十九人，第行亦同；自登第凡十九年為宰相。」今按玨光化三年及第，自光化三年至此年纔十七年矣，又不可合。〕
29己亥，蜀大赦。
30晉王遣使如吳，會兵以擊梁。十一月，吳以行軍副使徐知訓為淮北行營都招討使，及朱瑾等將兵趣宋、亳與晉相應。〔趣，七喻翻。〕既渡淮，移檄州縣，進圍潁州。
31十二月，戊申，蜀大赦，改明年元曰天漢，國號大漢。
32楚王殷聞晉王平河北，遣使通好；〔好，呼到翻。〕晉王亦遣使報之。
33是歲，慶州叛附於岐，〔慶州本岐地也，蓋因去年李保衡以邠寧附梁，遂為梁有。〕岐將李繼陟據之。詔以左龍虎統軍賀緕為西面行營馬步都指揮使，將兵討之，破岐兵，下寧、衍二州。〔衍州，岐李茂貞置，在寧、慶之間。宋廢衍州為定平鎮，屬邠州。考異曰：薛史賀緕傳：「貞明二年慶州叛，為李繼陟所據，帝命左龍虎統軍賀緕為西面行營馬步軍都指揮使兼諸軍都虞候，與張筠破涇、鳳之眾三萬，下寧、衍二州。」此非小事，而末帝紀、李茂貞傳皆無，惟緕傳有之，今以為據。〕
34河東監軍張承業既貴用事，其姪瓘等五人自同州往依之，晉王以承業故，皆擢用之。承業治家甚嚴，有姪為盜，殺販牛者，承業立斬之；王亟使救之，已不及。王以瓘為麟州刺史，承業謂瓘曰：「汝本車度一民，與劉開道為賊，〔劉開道必指劉知俊也，知俊為梁開道指揮使，又嘗鎮同州。車，尺遮翻。〕慣為不法；今若不悛，〔慣，古患翻。悛，醜緣翻。〕死無日矣！」由此瓘所至不敢貪暴。
35吳越牙內先鋒都指揮使錢傳簔逆婦於閩，自是閩與吳越通好。〔簔，虛亮翻。好，呼到翻。〕
36閩鑄鉛錢，與銅錢並行。
37初，燕人苦劉守光殘虐，軍士多歸於契丹；及守光被圍於幽州，〔事見上卷。〕其北邊士民多為契丹所掠；契丹日益強大。契丹王阿保機自稱皇帝，國人謂之天皇王，以妻述律氏為皇后，置百官；至是，改元神冊。〔考異曰：紀年通譜雲：「舊史不記保機建雲事。今契丹中有曆日，通紀百二十年臣景祐三年冬北使幽薊，得其曆，因閱年次，以乙亥為首，次年始著神策之元，其後復有天贊。按五代契丹傳，自耶律德光乃記天顯之名，疑當時未得其傳，不然虜人恥保機無號，追為之耳。保機，虜中又號天皇王。」虜庭雜記曰：「太祖一舉併吞奚國，仍立奚人依舊為奚王，命契丹監督兵甲。又滅勃海，虜其王大諲譔，立長子為勃海東丹王，號人皇王。自號天皇王，始立年號曰天贊，又曰神冊，國稱大遼。於所居大部落置樓，謂之西樓，今謂之上京；又於其南木葉山置樓，謂之南樓；又於其東千里置樓，謂之東樓；又於其北三百里置樓，謂之北樓；太祖四季常遊獵於四樓之間。」又曰：「阿保基變家為國之後，始以王族號為橫帳，姓世裏沒裏，以漢語譯之謂之耶律氏。賜後族姓曰蕭氏。王族惟與後族通婚；其諸部若不奉北主之命，不得與二部落通婚。」歐陽史曰：「阿保機用其妻述律策，使人告諸部大人曰：『我有鹽池，諸部所食。然諸部知食鹽之利而不知鹽有主人，可乎﹖當來犒我。』諸部以為然，共以酒會鹽池。阿保機伏兵其旁，酒酣伏發，盡殺諸部大人，遂立，不復代。」阿保機稱皇帝，前史不見年月，莊宗列傳契丹傳在莊宗即帝位、李存審守範陽後；漢高祖實錄、唐餘錄皆雲阿保機設策併諸族，遂稱帝，在乾寧中劉仁恭鎮幽州前，薛史在莊宗天祐末。按紀年通譜，阿保機神策元年歲在丙子，乃莊宗天祐十二年，梁貞明二年，似不在天祐末及莊宗即位後。編遺錄開平二年五月太祖賜阿保機記事猶呼之之卿，及言「臣事我朝，望國家降使冊立」，必未稱帝，安得在劉仁恭鎮幽州前！唐餘錄全取漢高祖實錄契丹事作傳，最為差錯。不知其稱帝實在何年，今因其改年號，置於此。〕
述律後勇決多權變，阿保機行兵御眾，述律後常預其謀。阿保機嘗度磧擊党項，〔党項在磧西。磧，七亦翻。黨，底良翻。〕留述律後守其帳，黃頭、臭泊二室韋乘虛合兵掠之；〔黃頭，室韋強部也；臭泊，室韋以所居地名其部。〕述律後知之，勒兵以待其至，奮擊，大破之，由是名震諸夷。述律後有母有姑，皆踞榻受其拜，曰：「吾惟拜天，不拜，不拜人也。」晉王方經營河北，欲結契丹為援，常以叔父事阿保機，以叔母事述律後。〔以晉王克用與阿保機結為兄弟也。〕
劉守光末年衰困，遣參軍韓延徽求援於契丹，〔考異曰：漢高祖實錄延徽傳雲：「天祐中連帥劉守光攻中山不利，欲結北戎，遣延徽將命入虜。」劉恕以為劉守光據幽州後未嘗攻定州，惟唐光化三年汴將張存敬拔瀛、莫，攻定州，劉仁恭遣守光救定州，為存敬所敗，恐是此時，仁恭方為幽帥，非守光也。按劉仁恭父子強盛之時常陵暴契丹，豈肯遣使與之相結！乾化元年守光攻易定，王處直求救於晉，故晉王遣周德威伐之，其遣延徽結契丹蓋在此時。然事無顯據，故但云衰困，附於此。〕契丹主怒其不拜，【章：十二行本「拜」下有「留之」二字；乙十一行本同；孔本同；張校同；退齋校同。】使牧馬於野。延徽，幽州人，有智略，頗知屬文。〔屬，之慾翻。〕述律後言於契丹主曰：「延徽能守節不屈，此今之賢者，柰何辱以牧圉！宜禮而用之。」契丹主召延徽與語，悅之，遂以為謀主，舉動訪焉。延徽始教契丹建牙開府，築城郭，立市裏，以處漢人，〔處，昌呂翻。〕使各有配偶，墾藝荒田。由是漢人各安生業，逃亡者益少。契丹威服諸國，延徽有助焉。
頃之，延徽逃奔晉陽。晉王欲置之幕府，掌書記王緘疾之；延徽不自自安，求東歸省母，〔自晉陽歸幽州，自西徂東也。省，悉景翻。〕過真定，止於鄉人王德明家，〔王德明為趙王鎔養子，即燕人張文禮也。〕德明問所之，延徽曰：「今河北皆為晉有，當復詣契丹耳。」德明曰：「叛而復往，得無取死乎﹖」〔言既叛契丹歸中國，今復往詣契丹，恐為所殺也。復，扶又翻；下同。〕延徽曰：「彼自吾來，如喪手目；〔喪，息浪翻。〕今往詣之，彼手目復完，安肯害我！」既省母，遂復入契丹。契丹主聞其至，大喜，如自天而下，拊其背曰：「曏者何往﹖」延徽曰：「思母，欲告歸，恐不聽，故私歸耳。」契丹主待之益厚。及稱帝，以延徽為相，累遷至中書令。〔歐史四夷附錄曰：阿保機以延徽為相，號政事令，契丹謂之「崇文相公」。〕
晉王遣使至契丹，延徽寓書於晉王，敘所以北去之意，且曰：「非不戀英主，非不思故鄉，所以不留，正懼王緘之讒耳。」因以老母為託，且曰：「延徽在此，契丹必不南牧。」〔賈誼過秦論：胡人不敢南下而牧馬。〕故終同光之世，契丹不深入為寇，延徽之力也。〔按莊宗之世，契丹圍周德威，救張文禮，曷嘗不欲深入為寇哉！晉之兵力方強，能折其鋒耳，豈延徽之力邪！〕
三年（丁丑、九一七）
1春，正月，詔宣武節度使袁象先救潁州，既至，吳軍引還。〔去年十一月吳圍潁州。〕
2二月，甲申，晉王攻黎陽，劉鄩拒之，數日，不克而去。
3晉王之弟威塞軍防禦使存矩在新州，〔晉置威塞軍於新州，後遂為節鎮。新州領永興一縣。薛居正曰：唐莊宗同光二年七月，昇新州為威塞軍節度使，以媯、儒、武二州隸之。〕驕惰不治，〔治，直之翻。〕侍婢頂政。晉王使募山北部落驍勇者及劉守光亡卒以益南討之軍；又率其民出馬，民或鬻十牛易一戰馬，期會迫促，邊人嗟怨。存矩得五百騎，自部送之，以壽州刺史盧文進為裨將。〔壽州屬吳，盧文進遙領刺史耳。〕行者皆憚遠役，存矩復不存恤。〔復，扶又翻；下同。〕甲午，至祁溝關，小校宮彥璋與士卒謀曰：「聞晉王與梁入確鬬，〔確，堅也。凡戰者，隨兵勢而為進退離合；至於確鬬則兩敵相當，用實力而鬬，惟堅耐而用長技乃勝耳。校，戶教翻。〕騎兵死傷不少。吾儕捐父母妻子，為人客戰，〔儕，士皆翻。為，於偽翻。千里行役，戰於異鄉，是為客戰。〕千里送死，而使長復不矜恤，柰何﹖」眾曰：「殺使長，〔防禦使為一州之長，故曰使長。使，疏吏翻。長，知兩翻。〕擁盧將軍還新州，據城自守，其如我何！」因執兵大譟，趣傳舍，〔趣，七喻翻。傳，株戀翻。〕詰朝，存矩寢未起，就殺之。〔詰，去吉翻。〕文進不能制，撫膺哭其屍曰：「奴輩既害郎君，使我何面復見晉王！」因為眾所擁，還新州，守將楊全章拒之；又攻武州，鴈門以襹都知防禦兵馬使李嗣肱擊敗之。〔敗，補邁翻。〕周德威亦遣兵追討，文進帥其眾奔契丹。〔帥，讀曰率。〕晉王聞存矩不道以致亂，殺侍婢及幕僚數人。
4初，幽州北七百里有渝關，〔渝關入營州界及平州石城縣界。漢書音義：渝，音喻，今讀如榆。〕下有渝水通海。自關東北循海有道，道狹處纔數尺，旁皆亂山，高峻不可越。比至進牛口，〔「比」，當作「北」。〕舊置八防禦軍，募土兵守之，〔歐史曰：渝關東臨海，北有兔耳、覆舟山，山皆鬥絕。並海東北有路，狹僅通車，其旁地可耕植。唐時置東硤石、西硤石、淥疇、米磚、長楊、黃花、紫蒙、白狼城以扼之。 宋白曰：渝關關城下有渝水入大海。其關東臨海，北有兔耳山、覆舟山，山皆鬥峻，山下尋海岸東北行，狹處纔通一軌。三面皆海，北連陸關，西亂山至進牛柵凡六 口，柵戍相接，此所以天限戎狄者也。〕田租皆供軍食，不入於薊，〔薊，音計。〕幽州歲致繒纊以供戰士衣。每歲早穫，清野堅壁以待契丹，契丹至，輒閉壁不 戰，俟其去，選驍勇據隘邀之，〔幽州盧龍節度治薊縣。繒，慈陵翻。纊，苦謗翻。隘，烏懈翻。〕契丹常失利走。土兵皆自為田園，力戰有功則賜勳加賞，〔勳，勳級也。〕由是契丹不敢輕入寇。及周德威為盧龍節度使，恃勇不脩邊備，遂失渝關之險，契丹每芻牧於營、平之間。〔金虜節要曰：燕山之地，易州西北乃金坡關，昌平縣之西乃居庸關，順州之地乃古北口，景州之東北乃松亭關，平州之東乃渝關，渝關之東即金人來路也。此數關皆天造地設以分蕃、漢之限，一夫守之可以當百。本朝復燕之役，若得諸關，則燕山之境可保。然關內之地，平、灤、營三州，自後唐陷於阿保機，改平州為遼興府，以營、灤二州隸之，號為平州路。至石晉之初，耶律德光又得燕山、檀、順、景、薊、涿、易諸州，建燕山為燕京，以轄六郡，號燕京路，而與平州自成兩路。海上議割地，但云燕、雲兩路而已，初謂燕山路盡得關內之地，殊不知燕山、平州盡在關內而異路也。破遼之後，金人復得平州路據之，故阿離不後由平州入寇，乃當時議燕、雲不明地裏之故。又金虜行程雲：灤州，古無之。唐末阿保機攻陷平、營，劉守光據幽州，暴虐，民多亡入虜中，乃築此城。營州古柳城郡，舜所築也，乃殷之孤竹國，漢、唐遼西地。其城外多大山，高下皆石，不產草木，地當營室，故以為名。自營州東至渝關，並無保障，沃野千里，北限大山，重岡複嶺，中有五關，唯渝關、居庸可以通餉饋，松亭、金坡、古北口止通人馬，不可行車。其山之南，則五穀百果、良材美木，無所不有，出關未數裏則地皆瘠鹵，豈天設此以限華、夷乎﹖〕德威又忌幽州舊將有名者，往往殺之。
吳王遣使遺契丹主以猛火油，曰：「攻城，以此油然火焚樓櫓，敵以水沃之，火愈熾。」〔南蕃志：猛火油出占城國，蠻人水戰，用之以焚敵舟。遺，於季翻。〕契丹主大喜，即選騎三萬欲攻幽州，述律後哂之曰：〔哂，失忍翻。〕「豈有試油而攻一國乎！」因指帳前樹謂契丹主曰：「此樹無皮，可以生乎﹖」契丹主曰：「不可。」述律後曰：「幽州城亦猶是矣。吾但以三千騎伏其旁，掠其四野，使城中無食，不過數年，城自困矣，何必如此躁動輕舉！萬一不勝，為中國笑，吾部落亦解體矣。」契丹主乃止。〔婦人智識若此，丈夫愧之多矣。此特阿保機因其能勝室韋，從而張大之以威鄰敵耳。就使能爾，曷為不能止德光之南牧，既內虛其國，又不能為根本之計，而終有木葉山之囚乎﹖〕
三月，盧文進引契丹兵急攻新州，刺史安金全不能守，棄城走；文進以其部將劉殷為刺史，使守之。晉王使周德威合河東、鎮、定之兵攻之，旬日不克。契丹主帥眾三十萬救之，德威眾寡不敵，大為契丹所敗，〔帥，讀曰率。敗，補邁翻。〕奔歸。
6契丹乘勝進圍幽州，聲言有眾百萬，氈車毳幕彌漫山澤。〔毳，充芮翻，獸毛縟細者為毳。〕盧文進教之攻城，為地道，晝夜四面俱進，城中穴地然膏以邀之；又為土山以臨城，城中鎔銅以灑之，日殺千計，而攻之不止。周德威遣間使詣晉王告急，〔間，古莧翻。〕王方與梁相持河上，欲分兵則兵少，欲勿救恐失之，【章：十二行本「之」下有「憂形於色」四字；乙十一行本同；孔本同；張校同。】謀於諸將，獨李嗣源、李存審、閻寶勸王救之。王喜曰：「昔太宗得一李靖猶擒頡利，〔事見一百九十三卷貞觀四年。〕今吾有猛將三人，復何憂哉！」〔褒而期之，以作三臣之氣。復，扶又翻。〕存審、寶以為虜無輜重，〔重，直用翻。〕勢不能久，俟其野無所掠，食盡自還，然後踵而擊之。李嗣源曰：「周德威社稷之臣，今幽州　朝夕不保，恐變生於中，何暇待虜之衰！臣請身為前鋒以赴之。」王曰：「公言是也。」即日，命治兵。〔治，直之翻；下同。〕夏，四月，晉王命嗣燙將兵先進，軍於淶水，〔淶水縣屬易州。淶，音來。宋白曰：李嗣源時屯淶水，扼祁溝諸關以伺賊勢。〕閻寶以鎮、定之兵繼之。
7吳昇州刺史徐知誥治城市府舍甚盛。五月，徐溫行部至昇州，〔吳以昇、常、宣、歙、池為徐溫巡屬。行，下孟翻。〕愛其繁富。潤州司馬陳彥謙勸溫徙鎮海軍治所於昇州，〔鎮海軍本治潤州。〕溫從之，徙知誥為潤州團練使。知誥求宣州，溫不許，知誥不樂。〔樂，音洛。〕宋齊丘密言於知誥曰：「三郎驕縱，敗在朝夕。潤州去廣陵隔一水耳，此天授也。」知誥悅，即之官。三郎，謂溫長子知訓也。〔為知訓死、知誥得權張本。知訓第三。〕溫以陳彥謙為鎮海節度判官。溫但舉大綱，細務悉委彥謙，江、淮稱治。〔稱治者，時人稱之耳。治，直吏翻。〕彥謙，常州人也。〔為陳彥謙垂死請於徐溫立己子張本。〕
8高季昌與孔勍脩好，復通頁獻。〔高季昌為孔勍所敗，事見上卷太祖乾化二年。好，呼到翻。復，扶又翻。〕
