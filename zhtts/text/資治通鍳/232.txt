△卷第二百三十一
唐紀四十七〔起閼逢困敦（甲子）五月，盡旃蒙赤奮若（乙丑）七月，凡一年有奇。〕
德宗神武聖文皇帝六
興元元年（甲子、七八四）
1五月，鹽鐵判官萬年王紹以江、淮繒帛來至，〔萬年，京縣，屬京兆。繒，慈陵翻。〕上命先給將士然後御衫。〔始改御裌而御衫。衫，單衣也。將，即亮翻。〕韓滉欲遣使獻綾羅四十擔詣行在，〔滉，呼廣翻。使，疏吏翻。羅，綺也。綾，文繒。丁度曰：古者芒氏初作羅。一曰，帛之美者。今人以絲縷織而交眼者為羅。擔，都濫翻。肩負為擔。天子所至為行在所。〕幕僚何士幹請行；滉喜曰：「君能相為行，〔為，於偽翻。〕請今過江。」士幹許諾，歸別家，則家之薪 米儲偫已羅門庭矣；偫，直裏翻。登舟，則資裝器用已充舟中矣；下至廚籌，〔廚籌，當作「廁籌」。〕【章：乙十五行「本廚」正作「廁」；乙十一行本同；孔本 同。】滉皆手筆記列，無不周備。每擔夫，與白金一版置腰間。〔史言韓滉強敏精密。〕又運米百艘以餉李晟，〔艘，蘇遭翻；下同。晟，成正翻。考異曰：柳玭 敘訓曰：「上初至梁，省奏甚悅。又知西平聚兵必乏糧糗，命運米百艘。」按五月初梁州尚未春服，月末已克長安。梁、潤相去數千里，詔命豈能遽達乎！今不取。〕自負囊米置舟中，將佐爭舉之，須臾而畢。艘置五弩手以為防授，有寇則叩舷相警，〔將，即亮翻。叩，擊也。船邊曰舷，音胡田翻。〕五百弩已彀矣。比至渭橋，〔彀，居候翻，引滿。比，必利翻，及也。〕盜不敢近。〔近，其靳翻〕時關中兵荒，米鬥直錢五百；及滉米至，減五之四。滉為人強力嚴毅，自奉儉素，夫人常衣絹裙，〔衣，於既翻。絹，與裙翻。縑，帛織成而無紋，其精善者曰繒，俗亦謂之絹。〕破，然後易。
2吐蕃既破韓旻等，〔吐，從暾入聲。破韓旻見上卷是年四月。〕大掠而去。朱泚使田希鑒厚以金帛賂之，吐蕃受之； 韓遊緕以聞。渾瑊又奏：「尚結贊屢遣人約刻日共取長安，既而不至；聞其眾今奉大疫，近已引兵去。」〔泚，且禮翻，又音此。緕，工回翻。渾，戶昆翻，又戶本 翻。瑊，古銜翻。考異曰：實錄、舊本紀皆雲：「乙丑，渾瑊與蕃將論莽羅衣眾大破朱泚將韓旻等於；武功武亭川。」吐蕃傳亦同。邠志曰：「李懷光竟不署敕，結 贊亦不進軍。」又曰：「渾公出斜谷，曹子達赴渾公，吐蕃以二萬騎從之，既勝泚軍，大掠而去。既使田希鑒以金帛賂之。」蓋尚結贊雖引兵入塞，止屯邠南，但遺論莽羅衣將偏軍助瑊破武於武功，大掠而去。既受泚賂，遂引歸國。瑊於吐蕃歸國之時有此奏耳。〕上以李晟、渾瑊兵少，〔少，詩沼翻。〕欲倚吐蕃以復京城，聞其去，甚憂之，以問陸贄。贄以為吐蕃貪狡，有害無益，得其引去，實可欣賀；乃上奏，其略曰：「吐蕃遷延顧望，反覆多端，深入郊畿陰受賊使，〔使，疏吏翻。〕至令羣帥進退憂虞：〔帥，所類翻。〕欲捨之獨前，則慮其懷怨乘躡；〔乘其虛、躡其後也。躡，尼輒翻。〕欲待之合勢，則苦其失信稽延。戎若未歸，寇終不滅。」又曰：「將帥意陛下不見信任，且患蕃戎之奪其功；士卒恐陛下不恤舊勞，而畏蕃戎之專其利；賊黨懼蕃戎之勝，不死則悉遺人禽；〔遺，唯季翻。〕百姓畏蕃戎之來，有財必盡為所掠。是以順於王化者其心不得不，怠陷於寇境者其勢不得不堅。」又曰：「今懷光別保蒲、絳，吐蕃遠避封疆，形勢既分，腹背無患，瑊、晟諸帥，才力得伸。」又曰：「但願陛下慎於撫接，勸於砥礪，中興大業，旨月可期，不宜尚眷眷於犬羊之羣，以失將士之情也。」
上復使謂贄曰：「卿言吐蕃勢甚善，然臹、晟諸軍議規畫，令其進取。朕欲遣使宣，慰，卿直審細條流【章：乙十一行「本流」作「疏」；孔本同。】以聞。」〔條，分也。流，派也。〕贄以為：「賢君選將，委任責成，故能有功。況今秦、梁千里，〔秦，謂鹹陽。長安，古秦中之地。梁，謂梁州。〕兵勢無常，遙為規畫，未必合宜。彼違命則失君威，從命則害軍事，進退羈礙，難以成功；〔史炤曰：「羈，馬絡頭也。礙，謂羈所掛礙也。」餘謂贄言羈礙者，蓋謂欲進則有所羈而不得進，欲退則有所礙而不得退也。〕不若假以便宜之權，待以殊常之賞，則將帥感悅，智勇得伸。」乃上奏，其略曰：「鋒鏑交於原野而決策於九重之中，機會變於斯須而定計於千里之外，用捨相礙，否臧皆兇。〔易曰：師出以律，否臧兇。王弼註曰：齊眾以律，失律則散。律不可失，失律而臧，何異於否。失令有功，法所不赦，故師出不以律，否臧皆兇。陸德明釋文曰：否，音鄙，惡也。臧作郎，翻，善也。〕上有掣肘之譏，〔宓子賤為單父宰，請吏於魯侯。魯侯使二吏與之俱至單父，子賤使吏書而掣其肘，書惡則從而怒之。二吏歸，以告魯侯。魯侯曰：「此謂吾橈其政也。」〕下無死綏之志。」〔兵志曰：將軍死綏，有前無卻。〕又曰：「傳聞與指實不同，懸算與臨事有異。」又曰：「設使其中有肆情幹命者，陛下能於此時戮其違詔之罪乎﹖是則違命者既不果行罰，從命者又未必合宜，徒費空言，祗勞睿慮，匪惟無益，其損實多。」又曰：「君上之權，特異臣下，惟不自用，乃能用人。」
3癸酉，涇王侹薨。〔侹，肅宗子；音他頂翻。〕
4徐、海、沂、密觀察使高承宗，〔建中二年，李洧以徐州歸國，明年，以為徐、沂、密觀察使。洧卒，高承宗代之。〕甲戌，使其子明應知軍事。
5乙亥，李抱真、王武俊距貝州三十里而軍。朱滔聞兩軍將至，急召馬寔，寔晝夜兼行赴之。或謂滔曰：「武俊善野戰，不可當其鋒，宜徙營稍前逼之，使回紇絕其糧道。我坐食德棣之餫，〔餫，音運。糧運日餫。〕依營而陳，〔陳，讀曰陣。〕利則進攻，否則入保，待其飢疲，然後可制也。」滔疑未決。會馬寔軍至，滔命明日山戰。寔言：「軍士冒暑困憊，〔憊，音蒲拜翻。〕請休息數日乃戰。」
常待楊布、〔滔倣天朝置常侍。〕將軍蔡雄引回紇達幹見滔，遠幹曰：「回紇在國與鄰國戰，常以五百騎破鄰國數千騎，如掃葉耳。今受大王金帛、牛酒前後無算，思為大王立效，〔為於偽翻；下同。〕此其時矣。明日，願大王駐馬高丘，觀回緰為大土翦武俊之騎，使匹馬不返。」〔為， 於偽翻。〕在、雄曰：「大王英略蓋世，舉燕、薊全軍，將掃河南，清關中，今見小敵冗豫不擊，〔冗，讀與猶同。按後漢書馬援傳，計冗豫未決。章懷太子賢註 曰：冗，行貌也，義見說文。，豫亦定也。冗，音以林翻。毛晃曰：冗豫不定，後漢馬援傳計冗豫未決，字從犬曲其足，與古尤同。與侵韻冗韻不同。唐史冗豫音 淫，誤。今從晃。〕失遠近之望，將何以成霸業乎！達幹請戰是也。」滔喜，遂決意出戰。
丙子旦，武俊遣其兵馬使趙琳將五百騎伏於桑林，〔桑林之地，在經城西南。〕抱真列方陳於後，〔陳，讀曰陣；下同。〕武俊引騎兵居前，自當回紇。〕回緰縱兵衝之，武俊使其騎控馬避之。回紇突出其後，將還，武俊乃縱兵擊之，趙琳自林中出橫擊之，回紇敗走。武俊急追之，滔騎追擊之。回兵亦走，自踐其步陳，步騎皆東奔，滔不能制，遂走趣其營，〔趣，七喻翻；下同。〕抱真、武俊合兵日暮，昏霧，兩軍不能進，抱真軍其營之西北，武俊軍其東北。滔夜焚營，引兵出南門，趣德州遁去，委棄所掠資財山積；兩軍以霧，不能追也。
滔殺楊布、蔡雄而歸幽州，心既內凓，又恐範陽留守劉怦因敗圖己。〔怦、普耕翻。〕匉悉發留守兵夾道二十里，具儀仗，迎之入府，相對悲喜，時人多之。
6初，張孝忠以易州歸國，詔以孝忠為義武節度使，以易、定、滄三洲隸之。〔事見二百二十七卷建中三年。〕滄州刺史李固烈，李惟嶽之妻兄也，〔子惟嶽，本姓張，故娶李氏。〕請歸恆州，孝忠遣押牙安喜程華交其州事。〔安喜縣，漢之盧奴縣，屬中山國，燕主慕容垂改為不連，北齊改為安喜，陏改為鮮虞，唐武德四年復為安喜，帶定州。〕固烈悉取軍府綾、縑、珍貨數十車，將行，軍士大譟曰：「刺史掃府庫之實以行，將士於後飢寒，柰何！」遂殺固烈，屠其家。程華聞亂，自竇逃出，亂兵求得之，請知州事；華不得已，從之。孝忠聞之，既版華攝滄州刺史。〔考異曰：舊張孝忠傳曰：「遣華往滄州交檢府藏。」程日華傳曰：「孝忠令華詣固烈交郡，固烈死，孝忠版華知滄州事。」燕南記曰：「孝忠差牙官程華與固烈交割，固烈死，孝忠聞之，當日差人送文牒，令攝刺史。」按固烈既去，則滄州無主，孝忠豈得但令華交檢府藏！今從華傳及燕南記。〕華素寬厚，推心以待將士，將士安之。
會朱滔、王武俊叛，更遺人招華，〔更，工衡翻，迭也。〕華皆不從。時孝忠在定州，自滄如定，必過瀛州，瀛隸朱滔，道路阻澀。〔澀，色立翻。史炤曰：阻，隔也。澀，不通滑也。〕滄州錄事參軍李宇說華，表陳利害，請別為一軍，華從之，〔說，輸芮翻；下同。〕遣宇奉表詣行在。上既以華為滄州刺史、橫海軍副大使、知節度事，賜名日華，令日華歲供義武租錢十二萬緡。
王武俊又使人說誘之；時軍中乏馬，日華紿使者曰：「王大夫必欲相屬，當以二百騎相助。」武俊給之，日華悉留其馬，遣其士歸。武俊怒，而方與馬燧等相拒，不能攻取，日華由是獲全。及武俊歸國，日華乃遣人謝過，償其馬價，且賂之。武俊喜，復與交好。〔騎，奇寄翻。好，呼到翻。〕
7庚寅，李晟大陳兵，諭以數復京城。先是，姚令言等屢遣訑人覘晟進軍之期，〔先，悉薦翻。訑，徒協翻。覘，醜廉翻。〕皆為邏騎所獲。〔邏，郎佐翻，巡察者也。〕晟引示以所陳兵，謂曰：「歸語諸賊：〔語，牛倨翻。〕努力固守，勿不忠於賊也！」皆飲之酒，〔飲，於禁翻。〕給錢而縱之。遂引兵至通化門外，曜武而還，〔還，從宣翻，又如字。〕賊不敢出。晟召諸將，問兵所從入，皆請「先取外城，據坊市，然後北攻宮闕。」晟曰：「坊市狹隘，賊若伏兵格鬬，居人驚亂，非官軍之利也。今賊重兵皆聚苑中，不若自苑北攻之，潰其腹心，賊必奔亡。如此，則宮闕不殘，坊市無擾，策之上者也！」諸將皆曰：「善！」乃牒渾瑊及鎮國節度使駱元光、商州節度使尚可孤，刻期集於城下。〔京城之下也。〕
壬辰，尚可孤敗泚將仇敬忠於藍田西，斬之。〔敗，補遇翻。〕乙未，李晟移軍於光泰門外米倉村。〔光泰門，苑城東北門。程大昌曰：光泰門在通化門北，小城之東門，門東七里有長樂坡。呂大防長安圖：光泰門者，京城東門，大明宮東苑之東。〕丙申，晟方自臨築壘，泚驍將張庭芝、李希倩引兵大至，晟謂諸將曰：「始吾憂賊潛匿不出，今來送死，此天贊我，不可失也！」命副元帥兵馬使吳詵等縱兵擊之。時華州營在北，兵少，〔華州兵，駱元光之兵。華，戶化翻。少，詩沼翻。〕賊併力攻之，晟命牙前將李演等帥精兵救之。演等力戰賊敗走；演等追之，乘勝入光泰門；再戰，又破之。會夜，晟斂兵還。賊餘眾走入白華門，白華殿門也。〕夜，聞慟哭。布倩，希之弟也。
丁酉，晟復出兵，〔復，扶又翻。〕諸將請待西師至夾攻之。〔西師，謂渾瑊之師也。〕晟曰：賊數敗，已破膽，〔數，所角翻。〕不乘勝取之， 使其成備，非計也。」賊又出戰，官軍屢捷；駱元光敗泚眾於滻西。〔敗，補邁翻。〕戊戌，晟陳兵於光泰門外，使李演及牙前兵馬使王佖將騎兵，〔佖，蒲必 翻。〕牙前將史萬頃將步兵，直抵苑牆神脈村。〔按新書李晟傳，神脈村在苑北。脈，古牙翻。〕晟先使人夜開苑牆二百餘步，比演等　至，〔比，必利翻，及 也。〕賊已樹柵塞之，自柵中刺射官軍，〔塞，悉則翻。刺，七亦翻。射，而亦翻。〕官軍不得進。晟怒，叱諸將曰：「縱賊如此，吾先斬公輩矣！」萬頃懼，帥眾先進，拔柵而入，〔帥，讀曰率；下同。〕佖、演引騎兵繼之，賊眾大潰，諸軍分道並入。姚令言等留力戰，成命決勝軍使唐良臣等步騎蹙之，且戰且前，凡十餘合，賊不能支。至白華門，有賊數千騎出官軍之背，晟帥百餘騎回禦之，左右呼曰：〔呼，火故翻。〕「相公來！」賊皆驚潰。〔涇原將士素畏服李晟，故聞其來而驚潰。〕
先是，泚遣張光晟將兵五十屯九曲，〔先，悉薦翻。〕去東渭橋十餘裏，光晟密輸款於晟。及泚敗，光晟勸泚出亡，泚乃與姚令言帥餘眾西走，猶近萬人。〔帥， 讀曰率。近其靳翻。〕光晟送泚出城，還，降於晟。〔降，戶江翻。〕晟遣兵馬使田子奇以騎兵追泚。晟屯含元殿前，舍於右金吾仗，〔今元殿，唐東內之前殿也。〕〔左金吾仗，在殿之東；右金吾仗，在殿之西。〕令諸軍曰：「晟賴將士之力，克清宮禁。長安士庶，久陷賊庭，若小有震驚，非弔民伐罪之意。晟與公等室家相見非晚，五日內無得通家信。」命京兆尹李齊運等安忍居人。晟大將高明曜取賊妓，〔妓，渠綺翻，女樂也。〕尚可孤軍士擅取賊馬，晟皆斬之，軍中股粟。公私安堵，秋毫無犯，遠坊有經宿乃知官軍入城者。〔史言李晟御軍嚴整。〕
是日，渾瑊、戴休顏、韓遊緕亦克鹹陽，敗賊三千餘眾，〔敗，補邁翻。〕聞泚西走，分兵邀之。
己亥，晟仗京西兵馬使孟涉屯白華門，尚可孤屯望仙門，〔唐大明宮南面五門，其中曰丹鳳門，丹鳳之東為望仙門，又東為延政門；丹鳳之西為建福門，又西為與安門也。〕駱元光屯章敬寺，晟以牙前三千人屯安國寺，〔程大昌曰：章敬寺，在東城之外，安國寺，在大明宮東南。〕以鎮京城；斬泚黨李希倩、敬釭、彭偃等入人於市。
8王武俊既破朱滔，還怛州，表讓幽州、盧龍節度使，上許之。〔王武俊兼幽州、盧龍節度使，見上卷是年二月。恆，戶登翻。〕
9六月，癸卯，李晟遣掌書記吳人於公異戶露布上行在〔上，時掌翻。〕曰：「臣已肅清宮禁，祗謁寂園，鍾畓不移，畓，其呂翻。說文曰：畓，鍾鼓之柎也。飾為猛獸。釋名曰：橫日栒，縱曰畓。又云：虡，天上神獸也，鹿頭龍身，象之為畓，以架鍾鼓。〔廟貌如故。〕」〔孔穎達曰：廟之言貌也。死者精神不可得而見，但以生時之宮室象貌為之耳。孝經註雲：宗，尊心。廟，貌也。〕上泣下曰：「天生李，晟，以為社稷，非為朕也。」〔為於偽翻。史言於公異為李成作露布得體。〕
晟在渭橋，熒惑守歲，〔歲星所在，其國有福。熒惑守之，是為罰星。〕久之乃退，賓佐皆賀，曰：「熒惑退舍，皇家之福也！宜速進兵。」晟曰：「天子野次，臣下知死敵而已；天象高遠，誰得知之！」既克長安，乃謂之曰：「曏非相拒也，吾聞五星羸、縮無常，〔前漢書天文志曰：凡五星早出為羸，羸為客，晚出為縮，縮為主人。晉書天文志曰：失次而上為羸，失之而下為縮，〕萬一復來守歲，〔復，扶又翻。〕吾軍不戰自潰矣！」皆謝曰：「非所及也！」
10朱泚將奔吐蕃，其眾隨道散亡，比至涇州，〔比，必利翻，及也。〕纔百餘騎。希鑒閉城城拒之，泚謂之曰：「奴之節，吾所授也。〔朱泚以田希鑒為涇原節度使，見上卷是年四月。〕柰何臨危相負！」使焚其門；希鑒取節投火中曰：「還汝節！」泚眾皆哭。涇卒遂殺姚令言，詣希鑒降。泚獨與芑陽親兵及宗族、賓客北趣驛馬關；〔趣，七喻翻。〕寧州刺史夏侯英拒之。至彭原西城屯，〔彭原，本彭陽縣，隋開皇十八年更名，唐屬寧州。〕其將梁庭芬射泚墜阬中，〔射，而亦翻。〕韓旻等斬之，詣涇州降。源休、李子平奔鳳翔，李楚琳斬之，皆傳首行在。
11上命陸贄草詔賜渾瑊，使訪求奉天所失裹頭內人。〔裹頭內人，在宮中給使令者也。內人給使令者皆冠巾，故謂之裹頭內人。〕贄上奏，以為：「巨盜始平，疲瘵之民，瘡痍之卒，尚未循拊，〔瘵，仄介翻。〕而首訪婦人，非所以副惟新之望也。謀始盡善，克終已稀；始而不謀，終則何有！所賜瑊詔，未敢承旨。」上遂不降詔，竟遣中使求之。
乙巳，詔吏部侍郎班宏充宣忍使，勞問將士，撫忍蒸黎。〔按詩傳箋：蒸，眾也；黎，亦眾也。勞，力到翻。〕
丙午，李晟斬文武官受朱泚寵任者崔宣、洪經綸等十餘人；〔考異曰：袁皓興元聖功錄載李晟奏宥郭晞狀曰：「晞頃因鑾輿順動，山谷潛藏，逆賊所知，昇致城邑；迫脅授任，前後極多，蒼黃之中，偽令仍及，堅臥當節，即懼嚴刑，隨俗從宮，又傷素業。然晞已染污俗，尚可昭明；子儀勳勞，書在王府，父為中帛金之佐，子有疑謗之名，非止在於一　身，實恐玷於先烈。況臣總領士馬，孤立渭橋，頻有帛書，累陳誠效。」按晞舊傳，「泚欲飲掌兵，晞陽瘖。泚以兵脅之，終不語。賊知其不可用，乃至。晞潛奔奉天，從駕還京。」不雲終臣事泚；而皓載晟此狀，恐非其實。今不取。〕又表守節不屈者劉迺、蔣沇等。〔劉迺，事見上卷是年二月。蔣況，事見二百二七八卷建中四年。〕
己酉，以李晟為司徒、中書令，駱元光、尚可孤各遷官有差。〔賞收復京城之功也。〕以檢校御史中丞田希鑒為涇原節度使。
12詔改梁州為興元府。〔以紀元為府號始此。〕
13甲寅，以渾瑊為侍中，韓遊緕、戴休顏各遷官有差。〔賞扈衛之功也。〕
14朱泚之敗也，李忠臣奔樊川，〔邴道元水經註曰：樊川，即杜縣之樊鄉，漢高祖還定三秦，以樊噲灌廢丘最，賜吧於此鄉也。按其地在唐長案城南。程大昌曰：樊川，在萬年縣南三十五里。〕擒獲，丙辰，斬之。
15上問陸贄：「今至鳳翔有迎駕諸軍，形勢甚盛，欲因此遣人化李楚琳，何如﹖」贄上奏，以為：「如此則事同脅執，以言乎除亂則不武，以言乎務理則不誠，用是時巡，後將安入！〔書周官，六年，王乃時巡，考制度於四嶽，諸侯各朝於方岳。孔安國曰：春東、夏南、秋西、冬北，故謂之時巡。〕議者或謂之權，臣竊未諭其理。夫權之為義，取類權衡，〔衡，以平物。權，則權物之輕重，揆之以衡平。〕今攆路所經，首行脅奪，一帥而虧萬乘之義，得一方而結四海之疑，〔帥，讀曰率。乘，繩證翻。〕乃是重其所輕而輕其所重，謂之權也，不亦反乎！以反道為權，以任數為智，君上行之必失眾，臣下用之必陷身，歷代之所以多喪亂而長姦邪，由此誤也。〔陸贄此論，所以正漢儒反經合道為樣之失。程氏曰：漢儒以反經合道為權，故有權變、權術之說， 皆非也。權只是經字。自漢以下無人識權字。喪，息浪翻。長，知兩翻。〕不如【章：乙十五行本「如下」有「俟」字；乙十一行本同；孔本同；張校同；退齋校 同。】奠枕京邑，〔史炤曰：奠枕，安枕也。揚子曰：奠枕於京。〕徵授一官，彼喜於恩宥，將奔走不暇，安敢輒有旅拒，史召曰：旅，眾也。拒，捍也。謂率眾以 相捍也。復勞誅鉏哉！」〔復，扶又翻。〕
戊午，車駕發漢中。
16李晟綜理長安以備百司，〔史炤曰：綜，機縷也。理，治也。謂整治其事，使皆有紀，若機之綜縷也。〕自請至鳳翔迎扈，上不許。內常侍尹元貞奉使同華，輒詣河中招諭李懷光。〔此唐之中世閹宦之常態也。華，戶化翻。〕晟奏：「元貞矯制擅赦元惡，請理其罪！」理，治也。避高宗諱，以「治」為「理」。
17秋，七月，丙子，車駕至鳳翔，斬喬琳、蔣鎮、張光晟光。李晟以光晟雖臣賊，而滅賊亦頗有力，欲全之；上不許
18副元帥判官高郢數勸李懷光歸款，〔數，所角翻。高郢判李懷光幕府，懷光此時己罷副元帥而不肯釋兵，史仍書郢元官。〕懷光遣其子璀詣行在謝罪，〔璀，七罪翻。〕請束身歸朝。〔朝，直遙翻。〕庚辰，詔遣給事中孔巢父齎先除懷光太子保敕〔懷光光見上卷本年三月。〕詣河中宣慰，朔方將士悉復官爵如故。〔朔方將士，懷光所部也。考異曰：興元聖功錄有李晟奏別勸懷光歸投狀雲。「今懷光即欲東身」，蓋自郢勸導，今取之。〕
19壬午，車駕至長安，渾瑊、韓遊緕戴休顏以其眾扈從，〔從，才用翻。〕李晟、駱元光、尚可孤以其眾奉迎，亦騎十餘萬，旌旗數十里。晟謁見上於三橋，〔三橋，在望賢宮之東，京城之西。見，賢遍翻。〕先賀平賊，後謝收復之晚，伏路左請罪。上駐馬慰，為之掩涕，〔為，於偽翻。掩面垂涕，謂之掩涕。〕命左右扶上馬。〔上，時掌翻。〕至宮，每閒日，〔閒，讀曰閑。唐世天子以隻日視朝，雙日謂之閒日。〕輒宴勳臣，賞賜豐渥，李晟為之首，渾瑊次之，諸將相又次之。
20曹王皋遣其將伊慎、王鍔圍安州，李希烈遣其甥劉戎虛將步騎八千救之，皋遣其別將李伯潛逆【章：乙十五行本「逆」下有「擊」字；乙十一行本同；孔本同；退齋校同。】之於應山，〔劉昫曰：應山，本漢南陽郡隨縣地；梁分隨縣置之陽縣，隋改為應山，以縣北山為名，唐屬隨州。九域志：應山，縣，在隨州北一百八里。〕斬首千餘級。生擒戎虛，徇於城下，安州遂降，以伊慎為安州剌史。又擊希烈將康叔夜於厲鄉，走之。〔記祭法：厲山氏之有天下也，其子農，能殖百殼。註雲：厲山氏，炎帝也，起於厲山。西漢書地理志註雲：隨，故厲國。皇甫謐曰：今隨之厲鄉。九城志：隨州厲鄉村有厲山。今自棗陽至厲鄉，道路交錯，號九十九岡。〕
21丁亥，孔巢父至河中，李懷光素服待罪，巢父不之止。懷光左右多胡人，皆歎曰：「太尉無官矣！」〔胡人不習朝章，見懷光素服待罪，故以為無官。〕巢父又宣言於眾曰：「軍中誰可代太尉領軍者﹖」於是懷光左右發怒諠譟；宣詔未畢，眾殺巢父及中使啖守盈，懷光亦不之止，〔考異曰：邠志曰：「七月十二日，駕還長安。上使諫議大夫孔巢父、中官譚懷仙持詔赦懷光曰：『奉天之時，非卿不能救朕；今日之事，非朕不能容卿。宜委軍赴闕，以保官爵。』，使者將至，懷光陰導其卒使留己。卒之蕃、渾希懷光意，輒害二使，欲食其肉。懷光翼而覆之，全屍以聞。」以從實錄。〕復治兵為拒守之備。〔復，夫又翻。治，直之翻。〕
22辛卯，赦天下。
23初，肅宗在靈武，〔見二百十九卷至德元載。〕上為奉節王，學文於李泌。代宗之世，泌居蓬萊書院，〔見二百二十四卷水泰元年。史炤曰：泌，兵媚切。〕上為太子，亦興之遊。及上在興元，泌為杭州剌史，上急迢徵之，興睦州剌史杜亞俱詣行在。乙未，以泌為左散騎常侍，亞為刑部侍郎；命泌日直西省以候對，〔唐門下省謂之東省，中書省謂之西省。〕朝野皆屬目附之。〔屬，之慾翻。〕上問泌：「河中密邇京城，朔方兵素稱精銳，如達奚小俊【嚴：「小俊」改「承俊」。】等皆萬人敵，朕晝夕憂之，柰何﹖」對曰：「天下事甚有可憂者；若惟河中，不足憂也。夫料敵者，料將不料兵。之懷光，將也；〔將，即亮翻；下同。〕小俊之徒乃兵耳，何足為意！懷光既解奉天之圍，視朱泚垂亡之虜不能取，乃興之連和，使李晟得取以為功。今陛下已還宮闕，懷光不束身歸罪，乃虐殺使臣，〔謂殺孔巢父、啖守盈也。使，疏吏翻。〕鼠伏河中，如夢魘人之人耳！〔魘，於琰翻。〕但恐烈日為帳下所梟，〔梟，古堯翻。〕使諸將無以藉手也。」
初，上發吐蕃以討朱泚，〔事見二百二十九卷本年正月。〕許成功以伊西、北庭之地興之；及泚誅，吐蕃來求地，上欲召兩真節度使郭昕、李元忠還朝，〔昕、元忠見二百二十七卷建中二年。〕以其地興之。李泌曰：「安西、北庭，人性驍悍，控制西域五十七國。〔西堿，漢時有三十六國，其後稍分，至唐有五十七國。〕及十姓突厥，西突厥有五弩失畢、五咄陸，凡十姓。〕又分吐蕃之勢，仗不能併兵東侵，〔謂東侵涇、邠、岐、隴諸州。〕柰何拱手與之！且兩鎮之人，勢孤地遠，盡忠竭力，為國家固守近二十年，〔代宗初，吐蕃陷河、隴，獨安西、北庭為唐固守。為，於偽翻。近，其靳翻。〕誠可衰憐。一旦棄之以與戎狄，彼其心必深怨中國，他日從吐蕃入寇，如報私讎矣。況日者吐蕃觀望不進，陰持兩端，大掠武功，受賂而去，〔事見上卷本年四月。〕何功之有！」眾議亦以為然，上遂不興。
24李希烈聞李希倩伏誅，忿怒，八月，壬寅，遣中使至蔡州殺顏真卿。〔考異曰：顏氏行狀：「其年八月二十四日，又仗辛景臻等害公於龍興寺。」又曰：「初遭難後，嗣曹王皋上表曰：『臣見蔡州歸順腳力張希璨、王仕顆等說，去年八月二十四日，蔡州城中見封有鄰兒不得名字，雲希烈令偽皇城使辛景臻、右軍安華於龍興寺殺頻真卿。』實錄及舊傳雲「三日」。今從之。〕中使曰：「有敕。」真卿再拜。中使曰：「今賜卿死。」真卿曰：「老臣無狀，罪當死。不知仗者幾日發長安﹖」使者曰：「自大梁來，非長安也。」真卿曰：「然則賊耳，何謂敕邪！」遂縊殺之。
25李晟以涇州倚邊，屢害軍帥，常為亂根，〔帝初即位，涇州有劉文喜之亂，既而又有姚令言之亂，既而田希鑒又殺馮河清。帥，所類翻；下同。〕奏請往理不用命者，〔理，既治也。〕力田積粟以攘吐蕃。癸卯，以晟兼鳳翔、隴右節度等使及四鎮、北庭、涇源行營副元帥，進爵西平王。時李楚琳入朝，晟請與俱至鳳翔而斬之，以懲逆亂。上以新復京師，務安反仄，不許。
26先是，上命渾瑊、駱元光討李懷光軍於同州，〔九域志：同州至河中七十五里。先，悉薦翻。〕懷光遣其將筡庭光以精卒六千軍於長春宮以拒之，瑊等數為所敗，不能進。〔數，所角翻。敗，補邁翻。〕時度支用度不給，〔度支之度，徒各翻。〕議者多請赦懷，上不許。李懷光遣其妹伲要廷珍守晉，〔要，於消翻，姓也。姓苑：吳人要離之後，後漢有河南令要兢。〕牙將毛朝瞓守隰州，〔朝，直遙翻。瞓音揚。〕鄭抗守慈州，馬燧皆遣人說下之。〔晉、隰、慈三州，皆與馬燧妄屬接壤，故得說下之。宋自曰：慈州文城郡，赤狄廧咎如之國，郡西南有采桑律，晉裏克敗赤狄之地。漢為北屈縣，隋為汾州，大業為文城郡；唐貞觀為慈州；以州城內舊有慈烏戌，因名；治吉鄉縣，漢北屈縣也。說，式芮翻。〕上乃加渾瑊河中、絳州節度使，充河中、同華、陝虢行營副元帥，加馬燧奉誠軍、晉，慈，隰節度使，充管內諸軍行營副元帥，〔渾，戶混翻，又戶本翻。瑊，古鹹翻。華，戶化翻。是年正月置奉誠軍於同州，以授康日知，事見二百二十九卷。帥，所類翻。陝，失冉翻。使，疏吏翻。〕與鎮國節度使駱元光、〔肅宗上元二年，置鎮國節度於華州，廣德元年罷，今復置。〕鄜坊節度使唐朝臣合兵討懷光。〔鄜，音膚。〕
初，王武俊急攻康日知於趙州，馬燧奏請詔武俊與李抱真同擊朱滔，以深、趙隸武俊，改日知為晉、慈、隰節度使，上從之。日知未至而三州降燧，〔降，戶江翻；下同。〕故上使燧兼領之。燧表讓三州於日知，且言因降而授，恐後有功者，踵以為常，上嘉而許之。燧遣使迎日知，既至，籍府軍而歸之。
27甲辰，以鳳翔節度使李楚琳為左金吾大將軍。
28丙午，加渾瑊朔方行營元帥。
29李晟至鳳翔，治殺張鎰之罪，〔殺張鎰見二百二十八卷建中四年。治，直之翻。鎰，弋質翻。〕斬裨將王斌等十餘人。〔斌，音彬。〕
30朱滔為王武俊所攻，殆不能軍，上表待罪。〔上，時掌翻。〕
31癸未，馬燧將步騎三萬攻絳州。〔絳州時屬李懷光。將，即亮翻，又音如字。騎，奇寄翻。〕
32度支以李懷光所部將士數萬與懷光同反，不給冬衣，上曰：「朔方軍累代忠義，〔度，徒洛翻。自肅、代以來，朔方軍輸力王室，功高天下。〕今為懷光所制耳，將士何罪！」冬，十月【章：乙十五行本「月」下有「己亥」二字；乙十一行本同；孔本同；張校同。】詔：「朔方及諸軍在懷光所者，冬衣及賞錢皆當別貯，〔貯，丁呂翻。〕俊道路稍通，即時給之。」
33李勉累表乞自貶，〔以討李希烈喪師失守也。〕辛丑，罷勉都統、節度使，〔建中間，勉以永平節度使都統討李希烈之兵。〕其檢校司徒、同平章事如故。
34丙辰，李懷光將閻晏寇同州，官軍敗於沙苑。詔徵邠州之軍，韓遊緕將甲士六千赴之。
35乙丑，馬燧拔絳州，分兵取聞喜、萬泉、虞鄉、永樂、猗氏。〔武德元年，分芮縣置永樂縣，屬芮州；州廢，屬鼎州；又廢鼎州，以縣屬河中府。燧既取永樂，則兵逼河中矣。樂，音洛。〕
36初，魚朝恩既誅，代宗不復使宦官典兵。〔事見二百二十四卷大曆五年。復，扶又翻；下同。〕上即位，悉以禁兵委白志貞，〔白志貞名白琇珪，典禁兵事始見二百二十五卷大曆十四年。〕志貞得罪，〔見二百二十九卷建中四年。〕上復以宦官竇又場代之，從幸山南，兩軍稍集。〔兩軍，謂左、右神策軍。〕上還長安，頗忌宿將握兵多者，稍稍罷之。戊辰，以文場監神策軍左廂兵馬使，王希遷監右廂兵馬使，始令宦官分典禁旅。〔宦宮握兵柄，自此不可奪矣。將，即亮翻。監，古銜翻。考異曰：舊竇文場傳雲：「文場與霍仙鳴分統禁旅，」蓋希遷尋罷而仙鳴代之也。今從實錄。〕
37閏月，丙子，以涇原節度使田希鑒為衛尉卿。
李晟初至鳳翔，希鑒遣使參候，晟謂使者曰：「涇州逼近吐蕃，〔近，其靳翻。〕萬一入寇，州兵能獨禦之乎﹖欲遣兵防援，又未知田尚書意。」使者歸，以告希鑒，希鑒果請援兵，晟遣腹心將彭令英等戍涇州。晟尋託巡邊詣涇州，希鑒出迎，晟與之並轡而入，道舊結歡。希鑒妻李氏，以叔父事晟，晟謂之田郎。晟命具三日食，曰：「巡撫畢，即還鳳翔。」希鑒不復疑。〔復，扶又翻。〕晟置宴，希鑒與將佐俱至晟營。晟伏甲於外廡，既食而飲，彭令英引涇州諸將下堂，晟曰：「我與汝曹久別，各宜自言姓名。」於是得為亂者石奇等三十餘人，讓之曰：「汝曹屢為逆亂，殘害忠良，固天地所不容！」悉引，出斬之。希鑒尚在座，晟顧曰：「田郎亦不得無過，以親知之故，當使身首得完。」希鑒曰：「唯。」〔唯，於癸翻。〕遂引出，縊殺之，並其子萼。〔考異曰：舊晟傳曰：「晟至涇州，希鑒迎謁於座，執而誅之。還鎮，表李觀為涇原節度使。」幸奉天錄：「十月丁丑，李晟誅田希鑒於涇州。實錄：「閏月癸酉，除李觀涇原節度使。丙子，以希鑒為衛尉卿。丁丑，晟誅希鑒。」今從之。〕晟入其營，諭以誅希鑒之意，眾股票，無敢動者。
38李希烈遣其將翟崇暉悉眾湋陳州，久之，不克。〔翟，萇伯翻。〕李澄知大梁兵少，不能制滑州，遂焚希烈所授旌節，誓眾歸國。〔李澄請降事始上捲上年。〕甲午，以澄為汴滑節度使。〔考異曰：二月巳雲上以澄為滑州節度使。蓋於時但許之耳。〕
39宋亳節度使劉洽遣馬步都虞候劉昌與隴右、幽州行營節度使曲環等將兵三萬救陳州，十一月，癸卯，敗翟崇暉於州西，〔敗，補邁翻。〕斬首三萬五千級，擒崇暉以獻。乘勝進攻汴州，李希烈懼，奔歸蔡州。李澄引兵趣汴州，〔趣，七喻翻。〕至城北，恇怯不敢進；〔恇，去王翻。〕劉洽兵至城東。戊午，李希烈守將田懷珍開門納之。明日，澄入，舍於浚儀，〔浚儀，帶汴州。李澄蓋舍於縣治。輿地誌：夷門之下，新裏之東，浚水之北，象而儀之，以為邑名。漢武元年。廢新裏而立浚儀縣。〕兩軍之士，日有忿鬩。〔鬩，許激翻；鬬也，狠也，戾也，又相怨也。〕會希烈鄭州守將孫液降於澄，澄引兵屯鄭州。詔以都統司馬寶鼎薛玨為汴州刺史。〔都統司馬，宋、滑、河陽都統司馬也。寶鼎縣，屬河中府，本汾陰縣，開元十年獲寶鼎，更名。玨，古嶽翻。〕
李勉至長安，素服待罪；議者多以「勉失守大梁，〔勉失守事見二百二十九卷建中四年。〕不應尚為相。」〔相，息亮翻。〕李泌言於上曰：「李勉公忠雅正，而用兵非其所長。及大梁不守，將士棄妻子而從之者殆二萬人，足以見其得眾心矣。且劉洽出勉麾下，勉至睢陽，〔睢陽，宋州。〕悉舉其眾以授之，卒平大梁，〔卒，子恤翻。〕亦勉之功也。」上乃命勉復其位。議者又言：「韓滉聞鑾輿在外，聚兵脩石頭城，〔事見二百二十九卷建中四年。〕陰蓄異志。」上疑之，以問李泌，對曰：「滉公忠清儉，自車駕在外，滉貢獻不絕。〔事見上卷。〕且鎮江東十五州，盜賊不起，皆滉之力也。〔唐時浙江東、西道所統，惟潤、昇、湖、蘇、杭、睦、越、明、臺、溫、衢、處、婺十四州。前此滉遣宣、潤弩手援寧陵，蓋兼統宣州，為十五州也。〕所以脩石頭城者，滉見中原板蕩，謂陛下，將有永嘉之行，〔引晉永嘉之亂元帝南渡以為言。〕為迎扈之備耳。此乃人臣忠篤之慮，柰何更以為罪乎！滉性剛嚴，不附權貴，故多謗毀，願陛下察之，臣敢保其無他。」上曰：「外議洶洶，章奏如麻，〔如麻，言其多如麻可東也。〕卿弗聞乎﹖」對曰：「臣固聞之。其子皋為考功員外郎，今不敢歸省其親，〔省，悉景翻，覲省也。〕正以謗語沸勝故也。」上曰：「其子猶懼如此，卿柰何保之﹖」對曰：「滉之用心，臣知之至熟。願上章明其無他，〔願上，時掌翻。〕乞宣示中書，使朝眾皆知之。」〔朝眾，謂在朝百官之眾也。朝，直遙翻；下同。〕上曰：「朕方欲用卿，人亦何易何保！慎勿違眾，恐並為卿累也。」〔易，以豉翻。累，良瑞翻。〕泌退，遂上章，請以百口保滉。他日，上謂泌曰：「卿竟上章，已為卿留中。〔為，於偽翻。〕雖知卿與滉親舊，豈得不自愛其身乎！」對曰：「臣豈肯私於親舊以負陛下！顧滉實無異心，臣之上章，以為朝廷，非為身也。」上曰：「如何其為朝廷﹖」〔為，於偽翻；下同。〕對曰：「今天下旱、蝗，關中米鬥千錢，倉廩耗竭，而江東豐稔。願陛下早下臣章，〔下，戶嫁翻；下同。〕以解朝眾之惑，面諭韓皋使之歸覲，〔歸覲者，歸覲省父母也。〕令滉感激無自疑之心，速運糧儲，豈非為朝廷邪！」上曰：「善！朕深諭之矣。」即下泌章，令韓皋謁告歸覲，面賜緋衣，諭以「卿父比有謗言，〔比，毗至翻。〕朕今知其所以，釋然不復信矣。」〔復，扶又翻。〕因言：「關中乏糧，歸語卿父，〔語，牛倨翻。〕宜速致之。」皋至潤州，滉感悅流涕，即日，自臨水濱發米百萬斛，聽皋留五日即還朝。皋別其母，啼聲聞於外；〔聞，音問。〕滉怒，召出，撻之，自送至江上，冒風濤而遣之。既而陳少遊聞滉貢米，亦貢二十萬斛。〔陳少遊時鎮淮南。〕上謂李泌曰：「韓滉乃能化陳少遊貢米矣！」對曰：「豈惟少遊，諸道將爭入貢矣！」
40吏部尚書、同平章事蕭復奉使自江、淮還，〔蕭復出使見二百二十九卷興元元年四月。 還，從宣翻，又如字。〕與李勉、盧翰、劉從一俱見上。〔見，賢遍翻。〕勉等退，復獨留，言於上曰：「陳少遊任兼將相，首敗臣節，〔敗，補邁翻。陳少遊事見 二百二十九卷建中四年。〕韋皋幕府下僚，獨建忠義，〔韋皋事見二百二十八卷建中四年。〕請以皋代少遊鎮淮南。」【章：乙十五行本「南」下有「使善惡者著 明」五字；乙十一行本同；孔本同；張校同；退齋校同。】上然之。尋遣中使馬欽緒揖劉從一，附耳語而去。諸相還閤。〔諸相在省中坐政事堂，既退，各居閤子。〕從一詣復曰：「欽緒宣旨，令從一與公議朝來所言事，即奏行之，〔朝，如字；下朝來同。〕勿令李、盧知。敢問何事也﹖」復曰：「唐、虞黜陟，嶽牧僉諧。〔事見堯典、舜典。〕爵人於朝，與士共之。〔記王制之言。〕使李、盧不堪為相，則罷之。既在相位，朝廷政事，安得不與之同議而獨隱此事乎！此最當今之大弊，朝來主上已有斯言，〔朝，早也，陟遙翻。〕復已面陳其不可，不謂聖意尚爾。復不惜與公奏行之，但死浸以成俗，未敢以告。」竟不以語從一。從一奏之，〔語，牛倨翻。〕上愈不悅，復乃上表辭位，乙丑，罷為左庶子。
劉洽克汴州，得李希烈起居注，雲「某月日，陳少遊上表歸順。」〔吏究言陳少遊敗臣節之事。〕少遊聞之凓懼，發疾，十二月，乙亥，薨，贈太尉，賻祭如常儀。〔賻，符遇翻。〕
淮南大將王韶欲自為留後，令將士推己知軍事，且欲大掠，韓滉遣使謂之曰：「汝敢為亂，吾即日全軍渡江誅汝矣！」韶等懼而止。上聞之善，謂李泌曰：「滉不惟安江東，又能安淮南，真大臣之器，卿可謂知人！」庚辰，加滉平章事、江淮轉運使。滉運江、淮粟帛入貢府，〔謂朝廷受貢、藏財物之府。〕無虛月，朝廷賴之，使者勞問相繼，〔使，疏吏翻。勞，力到翻。〕恩遇始深矣。
41是歲蝗遠近，草木無遺，惟不食稻，大饑，道殣相望。〔詩云：行有死人，尚或殣之。殣，渠吝翻，瘞屍也；又餓殍為殣。道殣相望，本左傳之言。〕
貞元元年（乙丑、七八五）
1春，正月，丁酉朔，赦天下，改元。
2癸丑，贈顏真卿司徒，諡曰文忠。
3新州司馬盧杞〔盧杞貶新州見二百二十九卷建中四年。〕遇赦，移吉州長史，謂人曰：「吾必再入。」未幾，上困用為饒州刺史。〔幾，居豈翻。〕給事中袁應草制，執以白盧翰、劉從一曰：「盧杞作相，致鑾輿播遷，海內瘡痍，柰何遽遷大郡！　願相公執奏。」翰等不從，更命他舍人草制。〔更，工衡翻；下更赦同。〕乙卯，製出，高執之不下，〔執之不肯書讀。下，戶嫁翻。〕且奏：「杞極惡窮兇，百辟疾之若讎，六軍思食其肉，何可復用！」〔復，扶又翻。〕上不聽。補闕陳京、趙需等上疏曰：「杞三年擅權，〔建中二年盧杞為相，四年貶。〕百揆失敘，〔書舜典：納於百揆，百揆時敘。孔安國註曰：舜舉八凱，使揆度百事，百事時敘，無廢事業。今雲失敘，謂事業廢也。〕天地神祇所知，華夏、蠻貊同棄。儻加巨姦之寵，必失萬姓之心。」丁巳，袁高復於正牙論奏。〔唐謂大明宮、含光殿為正牙，亦謂之南牙。〕上曰：「杞已再更赦。」高曰：「赦者止原其罪，不可為刺史。」陳京等亦爭之不已，曰：「杞之執政，百官常如兵在其頸；今復用之，則姦黨皆唾掌而起。」上大怒，左右辟易，〔闢，讀曰闢。，易如字。辟易，言開遠而易其故處。〕諫者稍引郤；京顧曰：「趙需等勿退，此國大事，當以死爭之。」上怒稍解。戊午，上謂宰相：「與杞小州刺史，可乎﹖」李勉曰：「陛下欲與之，雖大州亦可，其如天下失望何！」壬戌，以杞為澧州別駕。使謂袁高曰：「朕除思卿言，誠為至當。」〔當，丁浪翻。〕又謂李泌曰：「朕己可袁高所奏。」泌曰：「累日外人竊議，比陛下於桓、靈；今承德音，乃堯、舜之不逮也！」上悅。杞竟卒於澧州。高，恕己之孫也。〔袁恕己與張柬之等誅二張，中宗復闢。〕
4三月，李希烈陷鄧州。
5戊午，以汴滑節度使李澄為鄭滑節度使。〔汴州歸劉洽，李澄得鄭州，故以鄭滑節授之。〕
6以代宗女嘉誠公主妻田緒。〔嘉城，縣名，隋置，唐為松州治所。妻，七細翻。〕
7李懷光都虞候呂鳴嶽密通款於馬燧，事泄，懷光殺之，屠其家。事連幕僚高郢、李鄘，懷光集將士而責之，郢、鄘抗言逆順，無所凓隱，懷光囚之。鄘，邕之姪孫也。〔李邕以讒死於天寶之末。〕馬燧軍寶鼎，敗懷光兵於陶城，〔敗，補邁翻。唐書地理志：河中有陶城府。酈道元曰：陶城，在蒲坂城西北，即舜所都也。舜陶河濱，蓋即此地，與歷相近。按唐河中府治河東縣。河東，古蒲坂也。〕斬首萬餘級；分兵會渾瑊，逼河中。
8夏，四月，於醜，以曹王皋為荊南節度；〔「節度」之下，當有「使」字。〕李希烈將李思登以隨州降之。
9壬午，馬燧、渾瑊破李懷光兵於長春宮南，遂掘塹圍宮城；懷光諸將相繼來降。詔以燧、瑊為招撫使。
10五月，丙申，劉洽更名玄佐。〔更，工衡翻。〕
11韓遊緕請兵於渾瑊，共取朝邑；〔朝，直遙翻。〕李懷光將閻晏欲爭之，士卒指邠軍曰：「彼非吾父兄，則吾子弟，〔朔方軍分屯河中、邠州，故云然。時韓遊緕將邠軍以討李懷光。〕柰何以白刃相向乎！」語甚囂。〔囂，喧也。〕晏遽引兵去。懷光知眾心不從，乃詐稱欲歸國，聚貨財，飾車馬，雲俟路通入貢，由是得復踰旬月。〔史言李懷光偷廷視息。復，扶又翻。〕
12六月，辛巳，以劉玄佐兼汴州刺史。
13辛卯，以金吾大將軍韋皋為西川節度使。〔為韋皋以功烈著於西南張本。〕
14朱滔病死，將士奉前涿州刺史劉怦知軍事。〔自朱滔得幽州，滔每出兵，皆以劉怦知留後事，素得眾心，故滔死而眾奉之，怦，普耕翻。〕
15時連年旱、蝗，〔老子有言：師之所聚，荊棘生焉。大兵之後，必有凶年。〕支資糧匱竭，〔度，徒洛翻。〕言事者多請赦李懷光。李晟上言：「赦懷光有五不可：〔晟，成正翻。上，時掌翻。〕河中距長安纔三百里，同州當其衝，多兵則未為示信，少兵則不足隄防，〔少，詩沼翻。〕忽驚東偏，〔同州在長安東北。〕何以制之！一也；今赦懷光，必以晉、絳、慈、隰還之，渾瑊既無所詣，康日知又應遷移，〔先已命渾瑊為蒲、絳節度使，康日知為晉、慈、隰節度使，故云然。渾，戶昆翻，又戶本翻。瑊，古鹹翻。〕土字不安，何以獎勵！二也；陛下連兵一年，討除小醜，兵力未窮，遽赦其反逆之罪；今西有吐蕃，北有回紇，南有淮西，〔吐，從暾入聲。紇，下沒翻。李希烈時據淮西僭號，故以之與二虜並言。〕皆觀我強弱，不謂陛下施德澤，愛黎元，乃謂兵屈於人而自罷耳，必競起窺覦之心，三也；〔覦，音俞。〕懷光既赦，則朔方將士皆應敘勳行賞，〔謂解奉天圍勳賞。將，即亮翻。〕今府庫方虛，賞不滿望，是愈激之使叛，四也；既解河中，罷諸道兵，賞典不舉，怨言必起，五也。今河中鬥米五百，芻笹且盡，牆壁之間，餓殍甚眾。〔殍，彼表翻。〕且軍中大將殺戮略盡，陛下但敕諸道圍守旬時，彼必有內潰之變，何必養腹心之疾為他日之悔哉！」又請發兵二萬，自備資糧，獨討懷光。秋，七月，甲午朔，馬燧自行營入朝，奏稱：「懷光凶逆尤甚，赦之無以令天下，願更得一月糧，必為陛下平之。」〔燧，音遂。朝，直遙翻。必為，於偽翻。考異曰：鄴侯家傅稱：「李泌語曰：『臣但恐梟於帳下太速，何足憂也！臣能為陛下取之。』上曰：『未諭卿意，何故以太速為憂，而卿能取也﹖』對曰：『臣為陛下憂，不在河中，乃在太原。今馬燧亦蹭蹬矣，領河東十萬之師，遣王權領五千人赴難。及再幸梁、洋，遂抽歸本道。男暢在奉天，亦便北歸。陛下更收復後，宣慰雲，「王權擅抽兵馬，暢不扈從，並宜釋放。」此則尤不安矣。臣比年曾與之言，甚有心路，今之雄傑也。若使之有異志，則不比希烈、朱泚之徒，或能旰食。伏望陛下聽臣之言，緩鞚遠馭以羈之。』上曰：『卿所欲何也﹖』對曰：『馬燧保全河東十餘州，以待陛下還宮，此亦功也。臣為常侍，與燧兄炫同列，然其兄弟素不相能，其語無益。臣重表兄鄭叔規為賓佐，臣令以炫意請至京城，欲與相見，即至，臣激燧令其取李懷光自效，必可致也。因令燧為忠臣矣。』又曰：「貞元元年，上因郊元改元，時馬燧在太原，遣其行軍司馬鄭叔規奏事，請因鴻恩以雪懷光，並致書信於先公。先公不與之執，留其信物，且令叔規謂之曰：『比年展奉，得接語，言心期以為大夫。且河東節度，以破靈曜之功，上所與也。奉天之，難握十萬強兵而令懷光解圍。及懷光圖危社稷，車駕幸梁、洋，逢此際會，又令他人立蓋代之功。今聖主已歸宮闕，懷光蹭蹬在於近畿，旦夕為帳下所梟，乃屍居也，不速出軍收取，以自解而快上心者，即不及矣！若河中既平，公即如懷光之蹭蹬矣！郤於滔、俊之下作倔強之臣，亦必不成。不言公才略不及也，綠腹中有三、二百卷書，蹭蹬至此，必自內凓，是進不立忠勳，退不能效夷狄，既而持疑，則舟中帳下皆敵國矣。可惜八尺之軀，聲氣如鍾，而心不果決，乃婦人也，著裙可矣。欲奉答以裙衫，而家累在江東未至。今聖上收復之後，含垢匿瑕，與人更始，某又特蒙聽信，已於上前薦，可使司徒以取懷光。今弟來又請雪之，大失所望，且望弟速去為說。若河中既平，司徒何面目更來朝而與士人相見！今雖請雪，昨赦書亦許束身入朝矣。若以建中同徵之故，當發一使諭之，準赦歸朝，必為保全。如不奉詔，當領全師問罪，因速上表，求自徵之。至河中輕騎入朝，親稟廟略，乃天與之便也。能如是，當與司徒為中朝應接，有須陳奏，必聞聖聽。若不能，何敢有書也！』叔規既去，具奏於上。上每憂中驍將達奚小俊等突犯宮闕，居常不安。會東面苑牆有崩倒者，上大驚，以為有應之者，將啟賊。上顧問泌，對曰：『此賊不足憂也，乃猶機上肉耳。但恐梟懸太速，不得與馬燧藉手為憂。』上曰：『古人云：「輕敵者亡。」今卿心輕敵如是，朕甚憂之！』對曰：『陛下初經難，憂慮太過。「輕敵者亡」，誠如聖旨。至如懷光，豈可謂之敵乎！陛下比在梁、洋，元惡據宮闕，渠以朔方全軍在河中，李晟保渭橋，此時足以傍助逆順之勢。不然，苟欲偷安，脅為遲鑭亦可，而如醉如魘，都不能動。今陛下復歸京闕，又安足慮之哉！臣伏計馬燧請討之章即至。若以宗社之靈，此賊且未為帳下所圖，得河東軍有以藉手，陛下無憂矣。不喜平懷光，先喜得馬燧也。』既而馬燧表至，請全軍南收河中，仍自供糧。上大悅，召先公對，曰：『馬燧果請全軍討懷光來矣。兼請至行營已來自備軍糧，何其畏伏卿如此也！』對曰：『此乃畏伏天威而然，於臣何有，而能使其畏伏！臣會與之言，諳其為人頗見機識勢，今之雄傑也。臣昨故令叔規傳詞以淚怒之，且曰，「欲寄婦人之服。當艱虞之際，握十萬強兵，收復功在他人。今聖主已還宮闕，惟有懷光，不速收取以立功自解，他時復何面目至朝廷與公卿相見！則蹭蹬之勢，又不及懷光猶有解重圍之功。料以此告之，燧必能覺悟，果得如此。既以師至河中，旬月當平。而燧因此有功，便為忠臣矣。』上曰：『當盡用卿言。』初，叔規至太原，具以先公言告燧，燧搏陛驚曰：『有是哉，賴子之至京也！不然，燧幾為懷 光矣。非賢表兄，豈有告燧者乎！』即日上表請行。叔規又請『如泌言，先寫表本示懷光，勸其束身歸朝；彼必不從，然後表請全軍往討，則聖上信司徒誠心，又可 以忠義告四鄰。不然，朝救而夕請誅，恐中外尤疑。』燧曰：『誠然。』仍令叔規草書寫表本，馳驛以告，懷光果不從，於是乃請全軍南討。尋發太原，使者相繼奏 事，及與先公書，言徵討之謀及須上聞者。先公因對，皆為奏之。又諷令下營訖，輕騎由臨晉度朝謁，燧皆然之。七月， 乃自臨晉、夏陽來朝。上大悅，遂具告以先公言『卿才略必可圖懷光，初見卿請雪，朕所未諭，今乃果然。比亦有人毀卿，言詞百端，聞於遠近，惟先公保卿於朕， 朕信其言。既見卿，益知先公忠讜，豁然體卿至誠奉國矣。』燧謝恩出，而請先公至中書，具說上言，泣下拜謝。後對，上曰：『馬燧昨對，其器質意趣固不易有， 且甚有心路，感而用之，必有成算，皆如卿言，信雄豪也。』按泌到長安數日，即除常侍，時興元元年七月乙未也。八月癸卯，加燧晉、慈、隰節度使。然則癸卯之前，燧已取晉、慈、隰三州矣，故朝廷命為副元帥以討懷光。十月，已拔絳州及綺氏等諸縣矣。貞元元年正月，改元，赦。於時燧豈得猶在太原雪懷光邪！自己未至癸卯纔九日，自長安至晉陽千餘裏，若因泌諷諭鄭叔規始來京師，又令叔規還激勸燧，又使燧以書諭懷光，懷光不從，然後上表興師伐之，事多如此，豈九日之內所能容也！此直繁欲取馬燧平河中之功皆歸於其父耳。今從舊燧傳。李肇國史補曰：「馬司徒面雪李懷光。上曰：『惟卿不合雪人。』惶恐而退。李令聞之，請全軍自備資糧以討兇逆。由此李、馬不平。」邠志曰：「七月，馬公朝於京師，請赦懷光。隴右節度李公晟聞之，上表請發兵二萬獨討懷光，芻糧之費，軍中自備。上以李公表示馬公，因曰：『朱泚之反，不得已也。懷光勃逆，使朕再遷，此而可赦，何者為罪！』馬公雨泣曰：『十日之內，請獻其首。』上遣之。」按是時懷光垂亡，燧功巳成八九，故自入朝爭之，豈肯面雪懷光邪！今從舊傳。〕上許之。
16陝虢都【章：乙十五行本「都」下有「知」字；乙十一行本同；孔本同；張校同。】兵馬使達奚抱暉鴆殺節度使張勸，代總軍務，邀求旌節，且陰召李懷光將達奚小俊為援。上謂李泌曰：「若蒲、陝連衡，則猝不可制。〔蒲，李懷光。陝，謂抱暉。〕且抱暉據陝，則水陸之運皆絕矣。〔江、淮水陸之運，皆經陝州而後至長安。〕不得不煩卿一往。」辛丑，以泌為陝虢都防禦水陸運使。上欲以神策軍送泌之官，問「須幾何人﹖」對曰：「陝城三面懸絕，攻之未可以歲月下也，臣請以單騎入之。」上曰：「單騎如何可入﹖」對曰：「陝城之人，不貫逆命，〔貫，讀與慣同。〕此特抱暉為惡耳。若以大兵臨之，彼閉壁定矣。臣今單騎抵其近郊，彼舉大兵則非敵，若遣小校來殺臣，未必不更為臣用也。〔校，戶教翻。〕且今河東全軍屯安邑，馬燧入朝，願敕燧與臣同辭皆行，使陝人慾加害於臣，則畏河東移軍討之，此亦一勢也。」〔以形臨之謂之勢。〕上曰：「雖然，朕方大用卿，寧失陝州，不可失卿，當更使他人往耳。」對曰：「他人必不能入。今事變之初，眾心未定，故可出其不意，奪其姦謀。他人猶豫遷延，彼既成謀，則不得前矣。」上許之。泌見陝州進奏官及將吏在長安者，〔唐諸鎮皆置進奏院在長安，以進奏官主之。〕語之曰：「主上以陝、虢饑，故不授泌節而領運使，欲令督江、淮米以賑之耳。〔語，牛倨翻。〕陝州行營在夏縣，〔行營在夏縣，亦以討河中也。夏縣，唐初屬虞州，貞觀十七年屬絳州，時屬陝州。其地跨河之南北。九域志：夏縣在陝州北九十八里。夏，戶雅翻。〕若抱暉可用，當使將之；有功，則賜旌節矣。」抱暉覘者馳告之，〔將，即亮翻。覘，醜廉翻。〕抱暉稍自安。泌具以語白上曰：「欲使其士卒思米，抱暉思節，必不害臣矣！」上曰：「善！」戊申，泌與馬燧俱辭行。庚戌，加泌陝虢觀察使。
泌出潼關，鄜坊節度使唐朝臣以步騎三千布於關外，〔朝臣時帶鄜坊節，守潼關。〕曰：「奉密詔送公至陝。」泌曰：「辭日奉進止，〔自唐以來，率以奉聖旨為奉進止；蓋言聖旨使之進則進，使之止則止也。程大昌曰：今奏劄言取進止，猶言此劄之或留或郤，合稟承可否也。唐中葉遂以處分為進止，而不曉文義者，習而不察，概謂有旨為進止。如玉堂宣底所載，凡宣旨皆雲有進止者，相承之誤也。〕以便宜從事。此一人不可相躡而來，來則吾不得入陝矣。」唐臣以受詔不敢去，〔「唐臣」當作「朝臣」。〕泌寫宣以郤之，〔沈存中曰：唐故事；中書舍人職掌詔誥，皆寫四本，一本為底，一本為宣。此宣，謂行出耳。未以名書也。晚唐樞密使自禁中受旨，出付中書，即謂之宣，中書承受錄之於籍，謂之宣底，如今聖語簿也。餘謂宣者，因奉宣上旨而得名，或以口傳為宣，或以行文書為宣。口傳為宣，多命中臣，而宰相亦有之。劉棲楚之叩墀也，牛僧孺宣曰：「所奏知，門外俟進止。」此宰相之口宣也。李泌寫宣以郤還唐朝之兵，此宰相行文書為宣也。〕因疾驅而前。
抱暉不使將佐出迎，惟偵者相繼。〔偵，醜鄭翻。〕泌宿曲沃，將佐不俟抱暉之命來迎，泌笑曰：「吾事濟矣！」去城十五里，抱揮亦出竭。泌稱其攝事保完城隍之功，曰：「軍中煩，言不足介意。公等職事皆按堵如故。」抱暉出而喜。泌既入城視事，賓佐有請人白事者。〔屏，必郢翻，又卑正翻。〕泌曰：「易帥之際，軍中煩言，乃其常理，〔杜預註左傳曰：煩言，忿爭也。餘謂煩，雜碎也。此煩言，謂雜碎之言。帥，所類翻。〕泌到，自妥貼矣，〔史炤曰：妥，安也。貼，伏也，亦作「帖」。〕不願聞也。」由是反仄者皆自安。泌但索簿書，治糧儲。〔索，山客翻。治，直之翻。〕明日，召抱暉至宅，語之曰：〔宅者，觀察所居也。唐諸鎮將吏謂節度觀察所居者之使宅。語，牛倨翻。〕「吾非愛汝而不誅，恐自今有危疑之地，朝廷所命將帥皆不能入，故伹汝餘生。汝為我齎版、幣祭前使，〔為，於偽翻。前使，謂張勸。版以祝，幣以燎。〕慎無入關，自擇安處，潛來取家，保無他也。」泌之辭行也，上藉陝將預於亂者七十五人授泌，使誅之。泌既遣抱暉，日中，宣慰使至。泌奏：「已遣抱暉，餘不足問。」上復遣中使至陝，必使誅之。〔復，扶又翻。〕泌不得已，械兵馬使林滔等五人送京師，懇請赦之。詔謫戍天德；〔天德軍，在振武東北。宋白曰：天寶八年，張齊丘於可敦城置橫塞軍；十二年，安思順奏廢棋塞軍，請於大同城西築城置軍，玄宗賜名天安軍；乾元後，改為天德軍。緣居人校少，遂南移四里，權居永清冊，其城則隋大同城之故墟，在牟船山鉗耳觜之北。〕歲餘，竟殺之。而抱暉遂亡命不知所之。
17壬辰【章：乙十五行本「辰」作「子」；乙十一行本同。】以劉怦為幽州、盧龍節度使。
18大旱，灞、滻將竭，長安井皆無水。度支奏中外經費才支七旬。
