△卷第二百四十五
唐紀六十一〔起閼逢攝提格（甲寅），盡強圉大荒落（丁巳），凡四年。〕
文宗元聖昭獻孝皇帝中
太和八年（甲寅、八三四）
1春，正月，上疾小廖；丁巳，御太和殿〔按閣本大明宮圖，入左銀臺門稍北即太和殿，又西即清思殿。〕見近臣，然神識耗減，不能復故。
2二月，壬午朔，日有食之。
3夏，六月，丙戌，莒王紓薨。〔紓，順宗子。紓，山於翻。〕
4上以久旱，詔求玫雨之方。司門員外郎李中敏上表，以為：「仍歲大旱，非聖德不至，直以宋申錫之冤濫，〔宋申錫事見上卷五年。〕鄭注之姦邪。今致雨之方，莫若斬注而雪申錫。」表留中；中敏謝病歸東都。〔考異曰：新、舊中敏傳皆雲六年夏上此疏。今據開成紀事、太和摧兇記，皆雲八年六月。又，中敏疏言申錫臨終。按申錫去年七月卒，若六年則申錫尚在。今從開成紀事。〕
5郯王經薨。〔經亦順宗子。〕
6初，李仲言流象州，〔事見二百四十三卷敬宗寶曆元年。〕遇赦，還東都。會留守李逢吉思復入相，〔復，扶又翻。〕仲言自言與鄭注善，逢吉使仲言厚賂之。注引仲言見王守澄，守澄薦於上，雲仲言善易；上召見之。時仲言有母服，難入禁中，乃使衣民服，〔衣，於既翻。〕號王山人。仲言儀狀秀偉，倜儻尚氣，〔倜，他歷翻；倜儻，不羈也；史炤曰：卓異貌。〕頗工文辭，有口辯，多權數。上見之，大悅，以為奇士，待遇日隆。〕〔考異曰：舊傳：「李訓初名仲言，居洛中。李逢吉為留守，思入相。訓揣知其意，即以奇計動之，自言與鄭注善。逢吉遺訓金帛珍寶數百萬，令持入長安以賂注。」又曰：「初，注搆宋申錫事，帝深惡之，欲令京兆尹杖殺。至是，以藥稍效，始善遇之。」獻替記曰：「先是，上惡鄭注極甚，嘗謂樞密使曰：『卿知有善和端公，無歎京兆尹懦弱，不能斃於枯木！』開成紀事曰：「訓除名，流象州，會恩歸於東洛。投謁諸處睏乏，逢吉叱之不顧。會鄭注賓副上黨，路經東都，於道投之，廣以古今義烈披述衷款。注本兇邪，趨而附之，自此豁然相然諾，情契稠疊，及注微赴闕，訓隨而到京，別第安置。注因陳奏，言訓文學優盛無比，上納之。太和八年三月，以布衣在翰林，注之援也。」甘露記曰：「訓為人長大美貌，口辯無前，常以英雄自任。會鄭注介上黨，出洛陽。訓慨然太息曰：『當世操權力者握齪苛細，無足與言。吾聞鄭注為人好義而求奇士，且通於內官，易為因緣。』乃往說之。注見訓大驚，如舊相識，遂結為死交。及注赴闕，請訓行京師，為卜居供給，日夕往來，乘間奏於上。」按實錄，去年九月李款彈鄭注，雲「前邠州行軍司馬」，今年九月庚申，於守澄宣召鄭注對於浴堂門。獻替記：「八年春暮，上對宰臣歎天下無名醫，便及鄭注精於服食。或欲置於伎術，或欲令為神策判官，注皆不願此職。守澄遂託從諫奏為行軍司馬。」又云：去歲春夏李仲言猶喪母，已潛入城，稱王山人，兩度對於含元殿。今年八月十三日，欲與諫官。至九月三日，鄭注自絳州至，便於宣徽對。然則訓自去年已因注謁守澄，得見上。注今年暮春後方從昭義闢。然則訓舊與注善，去春已入長安見上，非注赴昭義時始定交，亦非去年十一月徵注於潞州，又非訓隨注到京也。今從實錄、獻替記。〕
仲言既除服，秋，八月，辛卯，上欲以仲言為諫官，置之翰林。李德裕曰：「仲言曏所為，計陛下必盡知之，豈宜置之近侍﹖」〔兩省官，皆近侍也。〕上曰：「然豈不容其改過﹖」對曰：「臣聞惟顏回能不貳過。彼聖賢之過，但思慮不至，或失中道耳。至於仲言之惡，著於心本，安能悛改邪！」〔著，直略翻。悛，醜緣翻。心本，猶言心根也。〕上曰：「李逢吉薦之，朕不欲食言。」對曰：「逢吉身為宰相，乃薦姦邪以誤國，亦罪人也。」上曰：「然則別除一官。」對曰：「亦不可。」上顧王涯，涯對曰：「可。」得裕揮手止之，上回顧適見，色殊不而罷。始，涯聞上欲用仲言，草諫疏極憤激；既而見上意堅，且畏其黨盛，遂中變。
尋以仲言為四門助教，〔四門助教，從八品。〕給事中鄭肅、韓佽封還敕書。〔佽，七四翻。〕德裕將出中書，謂涯曰：「且喜給事中封敕！」涯即召肅、佽謂曰：「李公適留語，令二閣老不用封敕。」〔留語，謂將出之時所留下言語也。兩省官相呼曰閣老。〕二人即行下，〔書讀而行下之也。下，戶稼翻。〕明日，以白德裕，德裕驚曰：「德裕不欲封還，當面聞，何必使人傳言！且有司封駮，〔駮，北角翻。〕豈復稟宰相意邪！」〔復，扶又翻。〕二人悵恨而去。
九月，辛亥，徵昭義節度副使鄭注至京師。〔去年鄭注出佐昭義軍，事見上卷。〕王守澄、李仲言、鄭注皆惡李德裕，以山南西道節度使李宗閔與德裕不相悅，引宗閔以敵之。壬戌，詔徵宗閔於興元。〔惡，烏路翻。李宗閔出帥興元，見上卷元年。興元府至京師一千二百二十三里。〕
7冬，十月，辛巳，幽州軍亂，逐節度使楊志誠及監軍李懷仵，〔仵，疑古翻。〕推兵馬使史元忠主留務。
8庚寅，以李宗閔為中書侍郎、同平章事。甲午，以中書侍郎、同平章事李德裕同平章事充山南西道節度使。是日，以李仲言為翰林侍講學士。給事中高銖、鄭肅、韓佽、諫議大夫郭承嘏、中書舍人權璩等爭之，不能得。承嘏，晞之孫；〔晞，郭子儀之子。〕璩，德輿之子也。〔權德輿，元和初為相。璩，求於翻。〕
9乙巳，貢院奏進士復試詩賦，從之。〔唐尚書省在朱雀門北正街之東，自佔一坊，六部附麗其旁。省前一坊別有禮部南院，即貢院也。罷詩賦見上捲上年。李德裕罷相，故復之。〕
10李德裕見上自陳，請留京師。丙午，以德裕為兵部尚書。
11楊志誠過太原，李載義自毆擊，欲殺之，〔楊志誠逐載義見上卷五年。毆，烏口翻。〕幕僚諫救得免，殺其妻子及從行將卒；朝廷以載義有功，不問。〔李載義有平滄景之功。將，即亮翻。〕載義母兄【張：「兄」作「死」。】葬幽州，志誠發取其財。載義奏乞取志誠心以祭母，不許。
12十一月，成德節度使王庭湊薨，軍中奉其子都知兵馬使元逵知留後。元逵改父所為，事朝廷禮甚謹。
13史元忠獻楊志誠所造袞衣及諸僭物。丁卯，流志誠於嶺南，道殺之。
14李宗閔言李德裕制命已行，不宜自便。〔以德裕自請留京師也。〕乙亥，復以德裕為鎮海節度使，不復兼平章事。〔復，扶又翻。〕時德裕、宗閔各有朋黨，互相擠援。〔非其黨則相擠，同黨則相援。擠，子西翻，又子細翻。援，於元翻，又於眷翻。〕上患之，每歎曰：「去河北賊易，去朝廷朋黨難！」〔去，羌呂翻；下同。〕
臣光曰：夫君子小人之不相容，猶冰炭之不可同器而處也。故君子得位則斥小人，小人得勢則排君子，此自然之理也。然君子進賢退不肖，其處心也公，其指事也實；小人譽其所好，毀其所惡，〔處，昌呂翻。譽，音餘。好，呼到翻。惡，烏路翻。〕其處心也私，其指事也誣。公且實者謂之正直，私且誣者謂之朋黨，在人主所以辨之耳。是以明主在上：度德而敘位，量能而授官；〔荀卿子之言。度，徒洛翻。量，音良。〕有功者賞，有罪者刑；奸不能惑，佞不能移。夫如是，則朋黨何自而生哉！彼昏主則不然。明不能燭，強不能斷；〔斷，丁亂翻。〕邪正並進，毀譽交至；取捨不在於己，威福潛移於人。於是讒慝得志而朋黨之議與矣。
夫木腐而蠹生，醯酸而菓集，〔菓，而銳翻。〕故朝廷有朋黨，則人主當自咎而不當以咎羣臨也。文宗苟患羣臣之朋黨，何不察其所毀譽者為實，為誣，〔譽，音餘。〕所進退者為賢，為不肖，其心為公，為私，其人為君子，為小人！苟實也，賢也，公也，君子也，匪徒用其言，又當進之；誣也，不肖也，私也，小人也，匪徒棄其言，又當刑之。如是，雖驅之使為朋黨，孰敢哉！釋是不為，乃怨羣臣之難治，〔治，直之翻。〕是猶不種不芸而怨田之蕪也。朝中之黨且不能去，況河北賊乎！〔溫公此論為熙、豐發也。〕
15丙子，李仲言請改名訓。
16幽州奏莫州軍亂，刺史張元汎不知所在。
17十二月，己卯，以昭義節度副使鄭注為太僕卿。郭承嘏累上疏言其不可，上不聽。於是注詐上表固辭，上遣中使再以告身賜之，不受。〔史極言鄭注之姦狀。〕
18癸未，以史元忠為盧龍留後。〔考異曰：實錄：十一月，鎮州奏幽州留後史元忠為瀛莫三軍逐出，不知所在。後不言元忠復歸幽州，而至此有新命，蓋因莫州軍亂，鎮州承傳聞之誤而奏之耳。〕
19初，宋申錫與御史中丞宇文鼎受密詔誅鄭注，使京兆尹王璠掩捕之。璠密以堂帖示王守澄，〔帖由政事堂出，故謂之堂帖。璠，孚袁翻。〕注由是得免，深德璠。璠又與李訓善，於是訓、注共薦之，自浙西觀察使徵為尚書左丞。〔王璠之險躁自可以得禍，史言其預甘露之難亦有所自來。〕
九年（乙卯、八三五）
1春，正月，乙卯，以王元逵為成德節度使。
2巢公湊薨，追贈齊王。〔漳王湊貶巢公，事見上卷五年。〕
3鄭註上言秦地有災，宜興役以禳之。辛卯，發左、右神策千五百人浚曲江及昆明池。〔雍錄：唐曲江本秦隑州，至漢為樂遊苑，基地最高，四望寬敞。隋營京城，宇文愷以其地在京城東南隅，地高不便，故闕此地不為居人坊巷，而鑿為池以厭勝之。又會黃渠水自城外南來，故隋世遂從城外包之，入城為芙蓉池，且為芙蓉園也。漢武帝時，池週迴六里餘，唐周七里，佔地三十頃，又加展拓矣。其地在成東南昇道坊龍華寺之南。昆明池，漢武帝所鑿，在長安西南，週迴四十里。三輔故事曰：池週三百二十頃。長安志曰：今為民田。夫既可以為民田，則非有水之地矣。然則漢於何居水也﹖長安志引水經曰：交水西至石碣，武帝穿昆明池所造。有石闥堰，在縣西南三十二里。則昆明之週三百餘頃者，用此堰之水也。昆明基高，故其下流尚可壅激以為都城之用。於是並城疏別三派，城內外皆賴之。此池仍在。括地誌曰：豐鎬二水皆已堰入昆明池，無復流派。括地誌作於太宗之世，則唐初仍自壅堰不廢，至文宗而猶嘗加濬也。然則圖經之作當在文宗後，故竭而為田也。〕
4三月，冀王絿薨。〔絿，順宗子。〕
5丙辰，以史元忠為盧龍節度使。
6初，李德裕為浙西觀察使，漳王傅母杜仲陽坐宋申錫事放歸金陵，詔德裕存處之。會德裕已離浙西，〔傅母，女師也。處，昌呂翻。離，力智翻。〕牒留後李蟾使如詔旨。〔德裕自浙西徵見上卷三年，鎮蜀見四年，宋申錫事見五年。繫年差殊，當考。〕至是，左丞王璠、戶部侍郎李漢奏德裕厚賂仲陽，陰結漳王，圖為不軌。上怒甚，召宰相及璠、漢、鄭注等面質之。璠、漢等極口誣之，路隋曰：「德裕不至有此。果如所言，臣亦應得罪！」言者稍息。夏，四月，以德裕為賓客分司。
7癸巳，以鄭注守太僕卿，兼御史大夫，注始受之，仍舉倉部員外郎李款自代曰：「加臣之罪，雖於理而無辜；在款之誠，乃事君而盡節。」〔款奏注見上捲上年。考異：甘露記曰：「時論或雲款外沽直名而陰事注。」按款彈注之文皆訐其隱慝，豈有於人如此而能陰與之合乎！此皆當時庸人見注舉款自代，遂有此疑耳。今不取。〕時人皆哂之。〔笑不壞顏為哂。〕
8丙申，以門下侍郎、同平章事路隋【章：十二行本「隋」下有「同平章事」四字；乙十一行本同；孔本同；張校同。】充鎮海節度使，趣之赴鎮，〔趣，讀曰促。〕不得面辭；坐救李德裕故也。〔考異曰：舊隋傳曰：「德裕貶袁州長史，隋不署奏狀，始為鄭注所忌，出鎮浙西。」按實錄，隋出錄在德裕貶前四日。今不取。〕
9初，京兆尹河南賈餗，〔餗，蘇谷翻。〕性褊躁輕率，與李德裕有隙，而善於李宗閔、鄭注。上巳，賜百官宴於曲江，〔古者上巳，正用三月之上巳日；自魏以後但用三月三日，不復用巳。唐貞元間置三令節，使百官選勝行樂，三月三日其一也。〕故事，尹於外門下馬，揖御史。餗恃其貴勢，乘馬直入，殿中侍御史楊儉、蘇特與之爭，餗罵曰：「黃面兒敢爾！」坐罰俸。餗恥之，求出，詔以為浙西觀察使；尚未行，戊戌，以餗為中書侍郎、同平章事。
10庚子，制以曏日上初得疾，〔謂七年冬也。〕王涯呼李德裕奔問起居，德裕竟不至；又在西蜀徵逋懸錢三十萬緡，百姓愁困；貶德裕袁州長史。
11初，宋申錫獲罪，〔事見上卷五年。〕宦官益橫；〔橫，戶孟翻。〕上外雖包容，內不能堪。李訓、鄭注既得幸，揣知上意，訓因進講，數以微言動上。〔揣，初委翻。數，所角翻。〕上見其才辨，意訓可與謀大事；且以訓、注皆因王守澄以進，冀宦官不之疑，遂密以誠告之。訓、注遂以誅宦官為己任，〔考異曰：舊傳以為上出易義以示羣臣之時，已與訓有誅宦官之謀。按補國史雲：「許康佐進新註春秋列國經傳六十卷，上問閽弒吳子餘祭事，康佐託以春秋義奧，臣窮究未精，不敢容易解陳。後上以問李仲言，仲言乃精為上言之。上曰：『朕左右刑臣多矣，餘祭之禍安得不慮﹖』仲言曰：『陛下留意於未萌，臣願遵聖謀。』實錄，「今年四月癸亥，許康佐進纂集左氏傳三十卷。五月， 乙巳朔，以御集左氏列國經傳三十卷宣付史館。」然則上與訓謀誅宦官必在此際矣。然文宗與訓語時，宦官必盈左右，恐亦未敢班班顯言，如補國史所云也。〕二人 相挾，朝夕計議，所言於上無不從，聲勢炟赫。〔炟，當割翻。一作「烜」，況遠翻。〕【章：乙十一行本正作「烜」；孔本同；張校同。】注多在禁中，或時休 沐，賓客填門，賂遺山積。〔遺，唯季翻。〕外人但知訓、注倚宦官擅作威福，不知其與上有密謀也。
上之立也，右領軍將軍興寧仇士良有功；〔興寧，漢龍川縣地，江左置與寧縣，唐屬循州。〕王守澄抑之，由是有隙。訓、注為上謀，〔為，於偽翻。〕進擢士良以分守澄之權。五月，乙丑，以士良為左神策中尉，〔出韋元素，以士良代之。〕守澄不悅。
12戊辰，以左丞王璠為戶部尚書，判度支。
13京城訛言鄭注為上合金丹，〔合，音閤。〕須小兒心肝，民間驚懼，上聞而惡之。〔惡，烏路翻；下同。〕鄭注素惡京兆尹楊虞卿，與李訓共構之，雲此語出於虞卿家人。上怒，六月，下虞卿御史獄。〔下，戶稼翻。〕注求為兩省官，中書侍郎、同平章事李宗閔不許，注毀之於上。會宗閔救楊虞卿，上怒，叱出之；壬寅，貶明州刺史。〔明州，後漢鄮縣地，唐開元二十六年置明州，京師東南四千三百里。〕
14左神策中尉韋元素、樞密使楊承和、王踐言居中用事，與王守澄爭權不謟，李訓、鄭注因之出承和於西川，元素於淮南，踐言於河東，皆為監軍。
15和，七月，甲辰朔，貶楊虞卿虔州司馬。〔虔州，漢贛縣，晉置南康郡，隋為虔州，京師東南四千一十七里。〕
16庚戌，作紫雲樓於曲江。〔紫雲樓在曲江之南，洊經喪亂，頹圯不修，今再作之。〕
17辛亥，以御史大夫李固言為門下侍郎、同平章事。
李訓、鄭注為上畫太平之策，〔為，於偽翻。〕以為當先除宦官，次復河、湟，次清河北，開陳方略，如指諸掌。上以為信然，寵任日隆。
初，李宗閔為吏部侍郎，因駙馬都尉沈竓結女學士宋若憲、知樞密楊承和得為相。〔竓，宜奇翻。宋若憲姊妹皆善屬文，德宗召入宮，不以妾侍命之，呼學士。〕及貶明州，鄭注發其事，壬子，再貶處州長史。〔代宗大曆十四年，改括州為處州，京師東南四千二百七十八里。〕
著作郎、分司舒元輿與李訓善，訓用事，召為右司郎中，兼侍御史知雜，鞫楊虞卿獄；〔唐制：侍御史六人，以久次者一人知雜事，謂之知雜。〕癸丑，擢為御史中丞。元輿，元褒之兄也。〔舒元褒，見上卷五年。〕
貶吏部侍郎李漢為汾州刺史，刑部侍郎蕭澣為遂州刺史，〔汾州，漢文帝封代王，都中都，即其地，去京師一千二百六里。遂州，本漢德陽縣之舊壘，東晉置遂寧郡，後周置遂州，去京師二千三百二十九里。〕皆坐李宗閔之黨。
是時李訓、鄭註連逐三相，〔三相，李德裕、路隋、李宗閔。〕威震天下，於是平生絲恩髮怨無不報者。
18李訓奏僧尼猥多，耗蠹公私。丁巳，詔所在試僧尼誦經不中格者，皆勒歸俗；〔中，竹仲翻。〕禁置寺及私度人。
19時人皆言鄭注朝夕且為相，侍御史李甘揚言於朝曰：「白麻出，我必壞之於庭！」〔壞，音怪。〕癸亥，貶甘封州司馬。〔考異曰：舊傳曰：「鄭注入翰林侍講，舒元輿既作相，注亦求入中書。甘昌言於朝雲雲，貶封州。」按是時元輿未作相，舊傳誤也。〕然李訓亦忌注，不欲使為相，事竟寢。
20甲子，以國子博士李訓為兵部郎中、知制誥，依前侍講學士。
21貶左金吾大將軍沈竓為邵州刺史。八月，丙子，又貶李宗閔潮州司戶。賜宋若憲死。
22丁丑，以太僕卿鄭注為工部尚書，充翰林侍講學士。注好服鹿裘，以隱淪自處，〔處，昌呂翻。〕上以師友待之。注之初得幸，上嘗問翰林學士、戶部侍郎李玨曰：「卿知有鄭注乎﹖亦嘗與之言乎﹖」對曰：「臣豈特知其姓名，兼深知其為人。其人奸邪，陛下寵之，恐無益聖德。臣忝在近密，安敢與此人交通！」戊寅，貶玨江州刺史。再貶沈竓柳州司戶。〔江州，京師東南二千九百四十八里。〕
23丙申，詔以楊承和庇護宋申錫，韋元素、王踐言，與李宗閔、李德裕中外連結，受其賂遺。〔遺，唯季翻。〕承和可驩州安置，元素可象州安置，踐言可恩州安置，令所在錮送。〔錮送者，枷錮而防送之。象州至京師四千九百八十九里，恩州至京師六千五百里。〕楊虞卿、李漢、蕭澣為朋黨之首，貶虞卿虔州司戶，漢汾州司馬，澣遂州司馬。尋遣使追賜承和、元素、踐言死。〔韋元素卒如李弘楚之言。〕時崔潭峻已卒，亦剖棺鞭屍。
己亥，以前廬州刺史羅立言為司農少卿。立言贓吏，以賂結鄭注而得之。
鄭注之入翰林也，中書舍人高元裕草制，言以醫藥奉君親，注銜之；奏元裕嘗出郊送李宗閔，壬寅，貶元裕閬州刺史。〔閬州，古巴子國，秦為閬中縣，西魏為隆州，唐先天中避諱改閬州，至京師一千九百一十五里。〕元裕，士廉之六世孫也。〔高士廉，長孫無忌之舅，事高祖、太宗。〕
時注與李訓所惡朝士，皆指目為二李之黨，〔惡，烏路翻。二李，謂德裕、宗閔。〕貶逐無虛日，班列殆空，廷中匈匈，上亦知之。訓、注恐為人所搖，九月，癸卯朔，勸上下詔：「應與德裕、宗閔親舊及門生故吏，今日以前貶黜之外，餘皆不問。」人情稍安。
24鹽鐵使王涯奏改江淮、嶺南茶法，增其稅。〔德宗貞元九年，初稅茶，於出茶州縣及茶山外商人要路，委所由定三等時，每十稅一。長慶元年，鹽鐵使王播奏茶稅一百增之五十。今又改法而增其稅愈重矣。〕
25庚申，以鳳翔節度使李聽為忠武節度使，代杜悰。
26憲宗之崩也，人皆言宦官陳弘志所為。〔見二百四十一卷元和十五年。〕時弘志為山南東道監軍，李訓為上謀召之，至青泥驛，〔訓為，於偽翻。青泥驛在嶢關南。〕癸亥，封杖殺之。〔考異曰：舊傳曰：「李訓既秉權衡，即謀誅內豎。陳弘慶自元和末負弒逆之名，遣人封杖決殺。」按此時李訓未為相。今從實錄。〕
27鄭注求為鳳翔節度使，門下侍郎、同平章事李固言不可。丁卯，以固言為山南西道節度使，〔考異曰：宋敏求宣宗實錄曰：「固言性狷急，無重望。時訓、注用事，雖相之，中實惡與宗閔為黨，乃出為與元節度。」按固言鍛鍊楊虞卿獄，宗閔由是罷相而固言代之，豈得為宗閔黨也！今從開成紀事。〕注為鳳翔節度使。〔考異曰：開成紀事：「注引舒元輿、李訓俱擢相庭。注自詣宰臣李固言求鳳翔節度使，固言剛勁不許，惟王涯、賈餗贊從。」其事九月二十五日，紀事誤，今從實錄。〕李訓雖因注得進，及勢位俱盛，心頗忌注。謀欲中外協勢以誅宦官，故出注於鳳翔。其實俟既誅宦官，並圖注也。
注欲取名家才望之士為參佐，請禮部員外郎韋溫為副使，〔節度副使也。〕溫不可。或曰：「拒之必為患。」溫曰：「擇禍莫若輕。拒之止於遠貶，從之有不測之禍。」卒辭之。〔卒，子恤翻。〕
28戊辰，以右神策中尉、行右衛上將軍、知內侍省事王守澄為左、右神策觀軍容使，兼十二衛統軍。〔唐因隋制，置十六衛，以十二衛統諸府之兵，曰左、右衛、曰左、右驍騎衛，曰左、右武衛，曰左、右威衛，曰左、右領軍衛，曰左、右候衛。至開元間，府兵之法寖壞，乃募彍騎十二萬，分隸十二衛，每衛萬人。其後洊更喪亂，十二衛之軍無復承平之舊。〕李訓、鄭注為上謀，以虛名尊守澄，實奪之權也。〔為，於偽翻；下同。〕
29己巳，以御史中丞兼刑部侍郎舒元輿為刑部侍郎，兵部郎中知制誥、充翰林侍講學士李訓為禮部侍郎，並同平章事。仍命訓三二日一入翰林講易。元輿為中丞，凡訓、注所惡者，則為之彈擊，〔惡，烏路翻。〕由是得為相。又上懲李宗閔、李德裕多朋黨，以賈餗及元輿皆孤寒新進，〔餗少孤，客江、淮間。元輿地寒，不與士齒。〕故擢為相，庶其無黨耳。
訓起流人，期年致位宰相，〔期，讀曰翆。〕天子傾意任之。訓或在中書，或在翰林，天下事皆決於訓。王涯輩承順其風指，惟恐不逮；自中尉、樞密、禁衛諸將，見訓皆震慴，迎拜叩首。〔慴，之涉翻。〕
壬申，以刑部郎中兼御史知雜李孝本權知御史中丞。孝本，宗室之子，依訓、注得進。
30李聽自恃勳舊，不禮於鄭注。注代聽鎮鳳翔，先遣牙將丹駿至軍中慰勞，〔丹，姓；駿，名。姓譜：丹姓，丹朱之後。勞，力到翻。〕誣奏聽在鎮貪虐。冬，十月，乙亥，以聽為太子太保、分司，復以杜悰為忠武節度使。
鄭注每自負經濟之略，上問以富人之術，注無以對，乃請榷茶。於是以王涯兼榷茶使，〔搉，古嶽翻。〕涯知不可而不敢違，人甚苦之。
31鄭注欲收僧尼之譽，固請罷沙汰，從之。〔是年七月，李訓乞沙汰僧尼。〕
32李訓、鄭注密言於上，請除王守澄。辛巳，遣中使李好古就第賜酖，殺之，〔好，呼到翻。〕贈揚州大都督。訓、注本因守澄進，〔注事見二百二十三卷穆宗長慶三年，訓事見上八年。〕卒謀而殺之，〔卒，子恤翻。〕人皆快守澄之受佞而疾訓、注之陰狡，於是元和之逆黨略盡矣。
乙酉，鄭注赴鎮。
33庚子，以東都留守、司徒兼侍中裴度兼中書令，餘如故。李訓所獎拔，率皆狂險之士，然亦時取天下重望以順人心，如裴度、令狐楚、鄭覃皆累朝耆俊，久為當路所軋，〔朝，直遙翻。軋，乙轄翻。〕置之散地，〔散，悉但翻。〕訓皆引居崇秩。由是士大夫亦有望其真能致太平者，不惟天子惑之也。然識者見其橫甚，〔橫，戶孟翻。〕知將敗矣。
34十一月，丙午，以大理卿郭行餘為邠寧節度使。癸丑，以河東節度使、同平章事李載義兼侍中。丁巳，以戶部尚書、判度支王璠為河東節度使。戊午，以京兆尹李石為戶部侍郎、判度支；以京兆少尹羅立言權知府事。石，神符之五世孫也。〔襄邑王神符，淮安王神通之弟。〕己未，以太府卿韓約為左金吾衛大將軍。
始，鄭注與李訓謀，至鎮，選壯士數百，皆持白棓，懷其斧，以為親兵。〔棓，蒲項翻。白棓，猶言白梃也。〕是月，戊辰，王守澄葬於滻水，〔雍錄：滻水源出藍田縣境之西，稍北行至白鹿原西，即趨京城。王守澄蓋葬於白鹿原西南。〕注奏請入護葬事，因以親兵自隨。仍奏令內臣中尉以下盡集滻水送葬，注因闔門，令親兵斧之，使無遺類。約既定，訓與其黨謀：「如此事成，則注專有其功，不若使行餘、璠以赴鎮為名，多募壯士為部曲，並用金吾臺府吏卒，先期誅宦者者，〔先，悉薦翻。〕已而並注去之。」〔去，羌呂翻。〕行餘、璠、立言、約及中丞李孝本，皆訓素所厚也，故列置要地，獨與是數人及舒元輿謀之，他人皆莫之知也。
壬戌，上御紫宸殿。百官班定，韓約不報平安，〔唐制：凡朝，皇帝既升御座，金吾將軍奏：「左右廂內外平安。」〕奏稱：「左金吾聽事後石榴夜有甘露，臣遞 門奏訖。」〔言夜中聞奏，禁門已扃，於隔門遞入以奏也。〕因蹈舞再拜，宰相亦帥百官稱賀。〔帥，讀曰率；下同。〕訓、元輿勸上親往觀之，以承天貺，上許之。百官退，班於含元殿。〔紫宸，內殿也；含元，前殿也。上欲往觀甘露，故百官自紫宸退而出，立班於含元殿，以左、右金吾仗在含元殿前左右也。〕日加辰，上乘軟輿出紫宸門，〔軟輿，蓋以裀褥積而為之，下施竡，令人舉之。〕升含元殿。先命宰相及兩省官詣左仗視之，良欠而還。〔還，音旋，又如字。〕訓奏：「臣與眾人驗之，殆非真甘露，未可遽宣佈，〔考異曰：按訓與韓約共謀，詐為甘露，而自言恐非真瑞者，蓋欲使宦官盡往金吾覆視，因伏兵誅之耳。故二十二日令狐楚所草制書亦云「兇渠仍請其覆視」。今從實錄。〕恐天下稱賀。」上曰：「豈有是邪！」顧左、右中尉仇士良、魚志弘帥諸宦者往視之。〔帥，讀曰率。〕宦者既去，訓遽召郭行餘、王璠曰：「來受敕旨！」璠股慄不敢前，獨行餘拜殿下。時二人部曲數百，皆執兵立丹鳳門外，訓已先使人召之，令人受敕。獨東兵入，〔河東兵也，「東」上逸「河」字。〕【章：孔本正有「河」字。】邠寧兵竟不至。
仇士良等至左仗視甘露，韓約變色流汗，士良怪之曰：「將軍何為如是﹖」俄風吹幕起，見執兵者甚眾，又聞兵仗聲。士良等驚駭走出，門者欲閉之，士良叱之，關不得上。〔關，門牡也。上，時掌翻；下來上同。〕士良等奔詣上告變。訓見之，遽呼金吾衛士曰：「來上殿衛乘輿者，人賞錢百緡！」宦者曰：「事急矣，請陛下還宮！」即舉軟輿，迎上扶升輿，決殿後罘罳，疾趨北出。〔唐宮殿中罘罳，以絲為之，狀如網，以捍燕雀，非如漢宮闕之罘罳也。今諸宦者能決之而出，則可知矣。程大昌曰：罘罳者，鏤木為之，其中疏通，可以透明。或為方空，或為連鎖，甚狀扶疏，故曰罘罳，讀如浮思，猶曰{髟不}髵也。因其形似而想其本狀，自可見矣。罘罳之名既立，於是隨其所施而附著以為之名，其在宮闕則為闕上罘罳，臣朝於君，至闕下復思所奏是也。在陵垣則為陵上罘罳，不莽斫去陵上罘罳，而曰使人無復思漢者是也。卻而求之上古，則禮記疏屏亦其物也。疏者，刻為雲氣而中空玲瓏也。又有網戶，刻為連文，遞為綴屬，其形如網也。宋玉曰「網戶朱綴刻方連」是也。既曰刻，則是雕木為之，甚狀如網耳。後人因此遂有直織繼網而張之簷窗以護禽雀者。文宗甘露之變，出殿北門，裂斷罘罳而去，是真網也。此又沿放楚辭而施網焉者也。元微之為承旨時詩曰：「橤珠深處少人知，網索西臨太液池，浴殿曉聞天語後，步郎騎馬笑相隨。」自註雲：「網索在太液池上，學士候對歇於此。」予按網索，乃是無壁或有窗處，以索掛網，遮護飛雀，故云網索，猶掛鈴之索為鈴索也。宋元獻喜子京召還為學士詩曰：「網索軒窗邃，鑾坡羽衛重。」用微之句也。若並今世俗語求之，則門屏鏤明格子是也。其制與青瑣同類，顧所施之地 不同而名亦隨異耳。〕訓攀輿呼曰：〔呼，火故翻。〕「臣奏事未竟，陛下不可入宮！」金吾兵已登殿；羅立言帥京兆邏卒三百餘自東來，〔邏，郎佐翻。〕李孝本 帥御史臺從人二百餘自西來，〔從，才用翻。〕皆登殿縱擊，宦官流血呼冤，死傷者十餘人。乘輿迤邐入宣政門，〔迤，移爾翻。邐，力爾翻。宣政門，宣政殿門 也。〕訓攀輿呼益急，上叱之，宦者郗志榮奮拳毆其胸，偃於地。〔郗，醜之翻。毆，烏口翻。偃者，偃仰而僕也。〕乘輿既入，門隨闔，宦者皆呼萬歲，百官駭愕散出。訓知事不濟，脫從吏綠衫衣之，〔衣，於既翻。〕走馬而出，揚言於道曰：「我何罪而鼠謫！」人不之疑。王涯、賈餗、舒元輿還中書，相謂曰：「上且開延英，召吾屬議之。」兩省官詣宰相請其故，皆曰：「不知何事，諸公各自便！」士良等知上豫其謀，怨憤，出不遜語，上凓懼不復言。
士良等命左、右神策副使劉泰倫、魏仲卿等各帥禁兵五百人，露刃出閤門討賊。〔復，扶又翻。帥，讀曰率。〕王涯等將會食，〔諸宰相每日會食於政事堂。〕吏 白：「有兵自內出，逢人輒殺！」涯等狼狽步走，兩省及金吾吏卒千餘人填門爭出；門尋闔，其不得出者六百餘人皆死。士良等分兵閉宮門，索諸司，捕賊黨。 〔索，下客翻；下同。〕諸司吏卒及民酤販在中者皆死，死者又千餘人，橫屍流血，狼藉塗地，諸司印及圖籍、帷幕、器冊俱盡。又遣騎各千餘出城亡追亡者，又遣 兵大索城中。舒元輿易服單騎出安化門，〔安化門，長安南面西頭第一門。〕禁兵追擒之。王涯徒步至永昌裏茶肆，禁兵擒入左軍。涯時年七十餘，被以桎梏，掠治不勝苦，〔被，皮義翻。桎，職日翻。梏，古沃翻。掠，音亮。治，直之翻。勝，音升。〕自誣服，稱與李訓謀行大逆，尊立鄭注。王璠歸長興裏私第，【章：十二行本「裏」作「坊」；乙十一行本同；孔本同。】閉門，以其兵自防。〔河東節度之兵也。〕神策將至門，呼曰：「王涯等謀反，欲起尚書為相，魚護軍令致意！」〔魚弘志時為右神策護軍中尉。將，即亮翻。〕璠喜，出見之。將趨賀再三，〔將，即亮翻。〕璠知見紿，涕泣而行；至左軍，見王涯曰：「二十兄自反，胡為見引﹖」涯曰：「五弟昔為京兆尹，不漏言於王守澄，〔王涯第二十，王璠第五。漏言事見上卷五年。〕豈有今日邪！」璠俛首不言。又收羅立言於太平裏，及涯等親屬奴婢，皆入兩軍繫之。戶部員外郎李元皋，訓之再從弟也，訓實與之無恩，亦執而殺之。故嶺南節度使胡証，家鉅富，〔証，音正。〕禁兵利其財，託以搜賈餗入其家，執其子塚，殺之。〔塚，音殷。〕又入左常侍羅讓、詹事渾鐬、翰林學士黎埴等家，〔左常侍，左散騎常侍也。鐬，火外翻。〕掠其貲財，掃地無遺。鐬，瑊之子也。坊市惡少年因之報私仇，殺人，剽掠百貨，〔剽，匹妙翻。〕互相攻劫，塵埃蔽天。
癸亥，百官入朝，〔朝，直遙翻。〕日出，始開建福門，〔建福門，在大明宮丹鳳門之右。〕惟聽以從者一人自隨，〔從，才用翻。〕禁兵露刃夾道。至宣政門，尚未開。時無宰相御史知班，百官無復班列。〔新書儀衛志曰：朝日，殿上設黼扆，躡席、燻爐、香案，御史大夫領屬官至殿西廡，從官朱衣傳呼，促百官就列。文武班於兩觀，監察御史二人立於東西朝堂笂道以麘之。平明，傳點畢，內門開，監察御史領百官入。夾階監門校尉二人執門籍，曰唱籍，既視籍，曰「在」，入畢而止。次門亦如之。序班於通乾、觀象門南，武班居文班之次。入宣政門，文班自東門而入，武班自西門而入，至閤門亦如之。夾階校尉十人同唱，入畢而止。宰相兩省官對班於香案前，百官班於殿庭，左右巡使二人分麘於鼓鍾樓下。先一品班，次二品班，次三品班，次四品班，次五品班；每班尚書省官為首。武班供奉者立於橫街之北，次千牛中郎將，次千牛將軍，次過狀中郎將一人，次接狀中郎將一人，次押柱中郎將一人，次排階中郎將一人，次押散手仗中郎將一人，次左右金吾衛大將軍。凡殿中省監、少監、尚衣、尚舍、尚輦、奉御分左右，隨繖扇而立。東宮官居上臺之次，王府官又次之。唯三太、三少、賓客、庶子、王傅隋本品。侍中奏外辦，皇帝步出西序門，索扇，扇合；皇帝升御座，扇開，左右留扇各三。左右金吾將軍一人奏「左右廂內外平安。」通事合人贊，宰相、兩省官再拜升殿。朝罷，皇帝步入東序門。觀此，可以知甘露之亂，蕩無朝儀矣。〕上御紫宸殿，問：「宰相何為不來﹖」仇士良曰：「王涯等謀反繫獄。」因以涯手狀呈上，召左僕射令狐楚、右僕射鄭覃等升殿示之。上悲憤不自勝，〔勝，音升。〕謂楚等曰：「是涯手書乎﹖」對曰：「是也！」「誠如此，罪不容誅！」因命楚、覃留宿中書，參決機務。使楚草制宣告中外。楚敘王涯、賈餗反事浮汎，〔其敘事浮汎，蓋以王涯等非實反也。〕仇士良等不悅，由是不得為相。
時坊市剽掠者猶未止，命左、右神策將楊鎮、靳遂良等各將五百人分屯通衢，〔靳，居焮翻。〕擊鼓以警之，斬十餘人，然後定。
甲子，以右僕射鄭覃同平章事。
賈餗變服潛民間經宿，自知無所逃，素服乘驢詣興安門，自言：「我宰相賈餗也，為奸人所污，〔興安門，大明宮南面西來第一門。污，烏故翻。〕可送我詣兩軍！」門者執送西軍。〔西軍，右神策軍也，在大明宮西西內苑中。〕李孝本改衣綠，〔衣，於既翻。〕猶服金帶，以帽障面，單騎奔鳳翔，〔欲依鄭注也。〕至鹹陽西，追擒之。
李訓素與終南僧宗密善，往投之。宗密欲剃其髮而匿之，其徒不可。訓出山，〔剃，他計翻。山即謂終南山。〕將奔鳳翔，為盩厔鎮遏使宋楚所擒，〔盩厔，音舟窒。〕械送京師。至昆明池，訓恐至軍中更受酷辱，謂送者曰：「得我則富貴矣！聞禁兵所在搜捕，汝必為所奪，不若取我首送之！」送者從之，斬其首以來。
乙丑，以戶部侍郎、判度支李石同平章事，仍判度支。前河東節度使李載義復舊任。〔王璠得罪，故載義復舊任。〕
左神策出兵三百人，以李訓首引王涯、王璠、羅立言、郭行餘，右神策出兵三百人，擁賈餗、舒元輿、李孝本獻於廟社，徇於兩市。〔唐太廟在朱雀街東第一街之東北來第二坊。太社在街西第一街之西北來第二坊。兩市，長安城中東市、西市也。〕命百官臨視，腰斬於獨柳之下，梟其首於興安門外。親屬無問親疏皆死，孩犛無遺，〔犛，直利翻。〕妻女不死者沒為官婢。百姓觀者怨王涯榷茶，或詬詈，或投瓦礫擊之。〔詬，許候翻，又古候翻。詈，力智翻。礫，郎狄翻。〕
臣光曰：論者皆謂涯餗有文學名聲，初不知訓、注之謀，橫罹覆族之禍。【章：十二行本「禍」下有「憤歎其冤」四字；乙十一行本同；孔本同；退齋校同；張校同，雲無註本亦無。】橫，戶孟翻。〕臣獨以為不然。夫顛危不扶，焉用彼相！〔論語載孔子之言。焉，於虔翻。〕涯、餗安高位，飽重祿；訓、注小人，窮奸究險，〔究，極也。〕力取將相。涯、餗與之比肩，不以為恥；國家危殆，不以為憂。偷合苟容，日復一日，〔復，扶又翻。〕自謂得保身之良策，莫我如也。若使人人如此而無禍，則奸臣孰不願之哉！一旦禍生不虞，足折刑剭，〔易曰：鼎折足，覆公餗，其刑剭，兇。剭，音屋。剭者，誅殺不於市。周制，誅大臣適甸師謂之剭。折，而設翻。〕蓋天誅之也，士良安能族之哉！
35王涯有再從弟沐，〔從，才用翻。〕家於江南，老且貧。聞涯為相，跨驢詣之，欲求一簿、尉。留長安二歲餘，始得一見，涯待之殊落莫。〔落，冷落也。莫，薄也。落莫，唐人常語。〕久之，沐因嬖奴以道所欲，〔嬖，卑義翻，又博計翻。〕涯許以微官，自是旦夕造涯之門以俟命；〔造，七到翻。〕及涯家被收，〔被，皮義翻。〕沐適在其第，與涯俱腰斬。
舒元輿有族子守謙，願而敏，元輿愛之，從元輿者十年，一旦忽以非罪怒之，日加譴責，奴婢輩亦薄之。守謙不自安，求歸江南，元輿亦不留，守謙悲歎而去。夕，至昭應，聞元輿收族，守謙獨免。〔王沐之並命，躁之禍也。舒守謙之倖免，願之餘福也。禍福之應，天豈爽哉！〕
是日，以令狐楚為鹽鐵轉運使，左散騎常侍張仲方權知京兆尹。〔考異曰：實錄，乙丑，閤門使馬元贄巳宣授仲方京兆尹，至此又言者，蓋當時止是口宣，至此乃降敕耳。〕時數日之間，殺生除拜，皆決於兩中尉，〔考異曰：皮光業見聞錄曰：「崔慎由以元和元年登第，至開成，已入翰林。因寓直之夕，二更以來，有中使宣召，引入數重門。至一處，堂宇華煥，簾幕俱垂。見左右二廣燃蠟而坐，謂慎由曰：『上不豫來已數日，兼自登極後聖政多虧。今奉太后中旨，命學士草廢音令。』慎由大驚曰：『某有中外親族數千口，列在搢紳，長行、兄弟、甥姪僅三百人，一旦聞此覆族之言，寧死不敢承命！況聖上高明之德，覆於八荒，豈可輕議！』二廣默然無以為對。良久，啟後戶，引慎由至一小殿。見文宗坐於殿上，二廣徑登階而疏文宗過惡，上唯俛首。又曰：『不為此拗木枕措大，不合更在此坐矣！』街談以好拗為『拗木枕』。仍戒慎由曰：『事泄即是此措大也！』於是二廣自執炬，送慎由出邃殿門，復令中使送至本院。慎由尋以疾出翰林，遂金縢其事付胤，故胤切於勦絕北司者由此也。誅北司後，胤方彰其事。」新傳曰：「慎由記其事，藏箱枕間。將沒，以授其子胤，故胤惡中官，終討除之。」按舊傳，崔慎由大中初始入朝為右拾遺、員外郎、知制誥，文宗時未為翰林學士。蓋崔胤欲重宦官之罪而誣之，新傳承皮錄之誤也。〕上不豫知。
初，王守澄惡宦者田全操、劉行深、周元稹、薛士幹、似先義逸、劉英謻等，〔惡，烏路翻。似先，姓；義逸，名。謻，直嚴翻。〕李訓鄭注因之遣分詣鹽州，靈武、涇原、夏州、振武、鳳翔巡邊，〔夏，戶雅翻。〕命翰林學士顧帥邕為詔書賜六道，使殺之。會訓敗，六道得詔，皆廢不行。〔六道即謂鹽、靈、夏、涇原、振武、鳳翔也。〕丙寅，以帥邕為矯詔，下御史獄。〔下，遐稼翻。〕
先是，鄭注將親兵五百，已發鳳翔，至扶風。〔宋白曰：扶風縣本漢美陽縣地，今京兆府武功縣北美陽故城是也。隋開皇十六年，於今岐陽縣置岐山縣，武德三年 分岐山縣於圍川城，置圍川縣，貞觀八年改扶風縣。九域志，鳳翔府東至扶風八十里。先，悉薦翻。〕扶風令韓遼知其謀，不供具，攜印及吏卒奔武功。注知訓已 敗，復還鳳翔。仇士良等使人齎密敕授鳳翔監軍張仲清令取注，仲清惶惑，不知所為。押牙李叔和說仲清曰：「叔和為公以好召注，〔說，式芮翻。為，於偽翻。好，如字。以好召之，言示之以無惡意也。〕屏其從兵，於坐取之，〔屏，必郢翻，又卑正翻。從，才用翻。坐，徂臥翻。〕事立定矣！」仲清從之，伏甲以待注。注恃其兵衛，遂詣仲清。叔和稍引其從兵，享之於外，注獨與數人入。既啜茶，〔啜，樞悅翻，飲也。〕叔和抽刀斬注，因閉外門，悉誅其親兵。乃出密敕，宣示將士，遂滅注家，並殺副使錢可復、節度判官盧簡能、觀察判官蕭傑、掌書記盧弘茂等及其枝黨，死者千餘人。可復，徽之子；〔錢徽見二百四十一卷穆宗長慶元年。〕簡能，綸之子；〔盧綸與吉中孚、韓翃、錢起、司空曙、苗發、崔峒、耿緯、夏侯審、李端皆以詩齊名，號大曆十才子。〕傑，俛之弟也。〔蕭俛事憲、穆，位至宰相。史言錢可復等皆名家子，以託身非人併命。〕朝廷未知注死，丁卯，詔削奪注官爵，令鄰道按兵觀變。以左神策大將軍陳君奕為鳳翔節度使。戊辰夜，張仲清遣李叔和等以注首入獻，〔考異曰：據實錄，甲子已傳注首，而開成紀事二十六日方下詔削官爵，雲鄭注初誅，京師尚未知。李潛用乙卯記亦云丁卯張仲清誘注而殺之。與開成紀事同。但開成紀事注傳雲二十六日奏朝覲，恐誤。乙卯記，注庚申入覲，十九日也。至扶風，聞訓敗，乃還。似近之。實錄恐太在前。新本紀雲戊辰張仲清殺注。今不書日以傳疑。〕梟於興安門，人情稍安，京師諸軍始各還營。
詔將士討賊有功及娖隊者，官爵賜曁各有差。〔娖，則角翻。〕右神策軍獲韓約於崇義坊，己巳，斬之。仇士良等各進階遷官有差。自是天下事皆決於北司，宰相行文書而已。宦官氣益盛，迫脅天子，下視宰相，陵暴朝士如草芥。每延英議事，士良等動引訓、注折宰相。〔折，之舌翻。〕鄭覃、李石曰：「訓、注誠為亂首，但不知訓、注始因何人待進﹖」宦者稍屈，搢紳賴之。
時中書惟有空垣破屋，百物皆闕。江西、湖南獻衣糧百二十分，充宰相召募從人。〔分，扶問翻。從，才用翻；下導從同。〕辛未，李石上言：「宰相若忠正無邪，神靈所祐，縱遇盜賊，亦不能傷。若內懷姦罔，雖兵衛甚設，鬼得而誅之。臣願竭赤心以報國，止循故事，以金吾卒導從足矣；〔從，才用翻。〕其兩道所獻衣糧，並乞停寢。」從之。
十二月，壬申朔，顧師邕流儋州，至商山，賜死。〔儋，都甘翻。儋州，漢儋耳郡，至京師七千四百四十二里。商山即商嶺也，所謂「繞霤七盤」是也。貞元七年，刺史李西華患此路之險，自藍田至內鄉開新道七百餘裏，迴山取塗，人不病涉，謂之偏路，行旅便之。〕
36榷茶使令狐楚奏罷榷茶，從之。〔王涯誅，乃罷榷茶。〕
37度支奏籍鄭注家貲，得絹百餘萬匹，他物稱是。〔稱，尺證翻。〕
庚辰，上問宰相：「坊市安未﹖」李石對曰：「漸安。然比日寒冽特甚，〔比，毗至翻。〕蓋刑殺太過所致。」鄭覃曰：「罪人周親前已皆死，〔周親，孔安國曰：周，至也。〕其餘殆不足問。」時宦官深怨李訓等，凡與之有瓜葛親，〔瓜葛有所附麗。言非至親，或羣從中表相附麗以敘親好，若瓜葛然。〕或蹔蒙獎引者，誅貶不已，故二相言之。
李訓、鄭注既誅，召六道巡邊使。田全操追忿訓、注之謀，在道揚言：「我入城，凡儒服者，無貴賤當盡殺之！」癸未，全操等乘驛疾驅入金光門，〔金光門，長安城西面北來第二門。〕京城訛言有寇至，士民驚譟縱橫走，〔縱，子容翻。〕塵埃四起。兩省諸司官聞之，皆奔散，有不及束帶韈而乘馬者。〔韈，勿發翻。〕
鄭覃、李石在中書，顧吏卒稍稍逃去。覃謂石曰：「耳目頗異，宜且出避之！」石曰：「宰相位尊望重，人心所屬，〔屬，之慾翻。〕不可輕也！今事虛實未可知，堅坐鎮之，庶幾可定。若宰相亦走，則中外亂矣。且果有禍亂，避亦不免！」覃然之。石坐視文案，沛然自若。
敕使相繼傳呼：「閉皇城諸司門！」〔六典：唐都城三重：外一重名京城，內一重名皇城，又內一重名宮城，亦名子城。〕左金吾大將軍陳君賞帥其眾立望仙門下，〔大明宮城南面五門，望仙門在丹鳳門之左。帥，讀曰率。〕謂敕使曰：「賊至，閉門未晚，請徐觀其變，不宜示弱！」至晡後乃定。是日，坊市惡少年皆衣緋皁，〔衣，於既翻。皁，在早翻。〕持弓刀北望，見皇城門閉，即欲剽掠，非石與君賞鎮之，京城幾再亂矣。〔剽，匹妙翻。幾，居衣翻。〕時兩省官應入直者，皆與其家人辭訣。
38甲申，敕罷脩曲江亭館。〔以鄭注之言而脩之，注誅乃罷。〕
39丁亥，詔：「逆人親黨，自非前已就戮及指名收捕者，餘一切不問。諸司官【章：十二行本「官」下有「吏」字；乙十一行本同；孔本同；張校同。】雖為所脅從，涉於詿誤，〔詿，古賣翻，又戶卦翻。〕皆赦之。他人無得相告言及相恐愒。見亡匿者，勿復追捕，〔愒，許葛翻。見，賢遍翻。復，扶又翻。〕三日內各聽自歸本司。」
時禁軍暴橫，〔橫戶孟翻。〕京兆尹張仲方不敢詰，宰相以其不勝任，〔勝，音升。〕出為華州刺史，〔華，戶化翻。〕以司農卿薛元賞代之。元賞常詣李石第，聞石方坐聽事與一人爭辯甚喧，元賞使覘之，〔覘，醜廉翻。〕雲有神策軍將訴事。元賞趨入，責石曰：「相公輔佐天子，紀綱四海。今近不能制一軍將，使無禮如此，何以鎮服四夷！」即趨出上馬，命左右擒軍將，俟於下馬橋，〔閣本大明宮圖：下馬橋在建福門北。〕元賞至，則已解衣跽之矣。〔跽，其幾翻。〕其黨訴於仇士良，士良遣宦者召之曰：「中尉屈大尹。」元賞曰：「屬有公事，〔屬，之慾翻。〕行當繼至。」遂杖殺之。〔考異曰：開成紀事以祕書少監王會為京兆尹。按薛元賞已為京兆尹，紀事誤。〕乃白服見士良，〔白服，即待罪之素服。〕士良曰：「癡書生何敢杖殺禁軍大將！」元賞曰：「中尉大臣也，宰相亦大臣也，宰相之人若無禮於中尉，如之何﹖中尉之人無禮於宰相，庸可恕乎！中尉與國同體，當為國惜法；〔為，於偽翻。〕元賞已囚服而來，惟中尉死生之！」士良知軍將已死，無可如何，乃呼酒與元賞歡飲而罷。
初，武元衡之死，詔出內庫弓矢、陌刀給金吾仗，使衛從宰相，〔事見二百三十九卷憲宗元和十年。從，才用翻。〕至建福門而退，至是，悉罷之。
開成元年（丙辰、八三六）
1春，正月，辛丑朔，上御宣政殿，赦天下，改元。仇士良請以神策仗衛殿門，諫議大夫馮定言其不可，〔南牙十六衛之兵，至此雖名存實亡，然以北軍衛南牙，則外朝亦將聽命於北司，既紊太宗之紀綱，又增宦官之勢焰，故馮定言其不可。〕乃止。定，宿之弟也。〔馮宿，穆宗長慶初知制誥。〕
2二月，癸未，上與宰相語，患四方表奏華而不典，李石對曰：「古人因事為文，今人以文害事。」
3昭義節度使劉從諫上表請王涯等罪名，且言：「涯等儒生，荷國榮寵，〔荷，下石翻。〕鹹欲保身全族，安肯構逆！訓等實欲討除內臣兩中尉，自為救死之謀，遂致相殺；誣以反逆，誠恐非辜。設若宰相實有異圖，當委之有司，正其刑典，豈有內臣擅領甲兵，恣行剽劫，延及士庶，橫被殺傷！〔剽，匹妙翻。橫，戶孟翻。〕流血千門，〔漢武帝起建章宮，度為千門萬戶，後世遂謂宮門為千門。〕殭屍萬計，搜羅枝蔓，中外恫疑。〔恫，音通，痛也，又敕動翻。〕臣欲身詣闕庭，面陳臧否，恐並陷孥戮，〔否，音鄙。孥，音奴，子也。孥戮，戮及子也。〕事亦無成。謹當脩飾封疆，訓練士卒，內為階下心腹，外為階下藩垣。如奸臣難制，誓以死清君側！」丙申，加從諫檢校司徒。
4天德軍奏吐谷渾三千帳詣豐州降。
5三月，壬寅，以袁州長史李德裕為滁州刺史。〔袁州，漢宜春縣地，隋置袁州，京師東南三千五百八十里。滁州，二千五百六十四里。〕
6左僕射令狐楚從容奏：「王涯等既伏辜，〔從，千容翻。〕其家夷滅，遺骸棄捐。請官為收瘞，以順陽和之氣。」〔為，於偽翻。瘞，於計翻。月令：孟春掩骼埋胔，以死氣逆生也。〕上慘然久之，命京兆收葬涯等十一人於城西，各賜一【章：十二行本「一」上有「衣」字；乙十一行本同；孔本同；退齋校同。】襲。〔考異曰：開成紀事雲：「京兆尹薛元賞於城西張村葬涯等七人。」今從新傳。〕仇士良潛使人發之，棄骨於渭水。
7丁未，皇城留守郭皎〔按舊制：車駕行幸，則京城置留守。今天子在上京而皇城置留守，當考。觀下奏，則知置皇城留守，宦官之意也。〕奏：「諸司儀仗有鋒刃者，請皆輸軍器使，〔軍器使即軍器庫使，內諸司使之一也。〕遇立仗別給儀刀！」從之。〔儀刀以木為之，以銀裝之，具刀之儀而已。〕
8劉從諫復遣牙將焦楚長上表讓官，〔讓檢校司徒。復，扶又翻。〕稱：「臣之所陳，繫國大體。可聽則涯等宜蒙湔洗，〔湔，則前翻。〕不可聽則賞典不宜妄加！安有死冤不申而生者荷祿！」〔荷，下可翻。〕因暴揚仇士良等罪惡。章酉，上召見楚長，慰諭遣之。時士良等恣橫，〔橫，戶孟翻。〕朝臣日憂破家。及從諫表至，士良等憚之。由是鄭覃、李不粗能秉政，〔粗，坐伍翻。〕天子倚之亦差以自強。
9夏，四月，乙卯，以潮州司戶李宗閔為衡州司馬。凡李訓指為李德裕、宗閔黨者，稍收復之。
10淄王協薨。〔協，憲宗子。〕
11甲午，以山南西道節度使李固言為門下侍郎、同平章事，以左僕射令狐楚代之。
12戊戌，上與宰相從容論詩之工拙，〔從，千容翻。〕鄭覃曰：「詩之工者，無若三百篇，皆國人作之以刺美時政，王者採之以觀風俗耳，不聞王者為詩也。後代辭人之詩，華而不實，無補於事。陳後主、隋煬帝皆工於詩，不免亡國，陛下何取焉！」〔史言鄭覃能守經學以輔其君。〕覃篤於經術，上甚重之。
13己酉，上御紫宸殿，宰相因奏事拜謝，外間因訛言：「天子欲令宰相掌禁兵，已拜恩矣。」由是中外復有猜阻，〔復，扶又翻。〕人情忷忷，士民不敢解衣寢者數日。乙丑，李石奏請召仇士良等面釋其疑。上為召士良等出，〔為，於偽翻。〕上及石等共諭釋之，使毋疑懼，然後事解。
14閏月，乙西，以太子太保、分司李聽為河中節度使。上嘗歎曰：「付之兵不疑，置之散地不怨，〔散，蘇旱翻。〕惟聽為可以然。」
15乙未，李固言薦崔球為起居舍人，鄭覃再三以為不可，上曰：「公事勿相違！」覃曰：「若宰相盡同，則事必有欺陛下者矣！」
16李孝本二女配沒右軍，〔右軍，右神策軍。〕上取之入宮。秋，七月，右拾遺魏謩上疏，以為：「陛下不邇聲色，屢出宮女以配鰥夫。竊聞數月以來，教坊選試以百數，莊宅收市猶未已；〔唐內諸司宥教坊使、莊宅使，皆宦者為之。〕又召李孝本女入宮，不避宗姓，大興物論，臣竊惜之。昔漢光武一顧列如屏風，宋弘猶正色抗言，光武即撤之。〔光武時，宋弘大司空，嘗讌見，御座新屏風圖畫列女，帝數顧視之。弘正容言曰：「未見好德如好色者！」帝即為撤之。笑謂弘曰：「聞義則服，可乎﹖」對曰：「陛下進德，臣不勝其喜！」〕陛下豈可不思宋弘之言，歐居光武之下乎！」上即出孝本女。〔考異曰：實錄上雲「取孝本女二人入內」，下魏謩疏雲「取孝本次女一人入內」。所以如此不同者，蓋孝本二女皆籍沒布右軍，先取長女入內，謩不之知；又取次女，謩乃知之上疏故也。〕擢謩為補闕，曰：「朕選市女子，以賜諸王耳。憐孝本女【章：十二行本「女」下有「宗枝」二字；乙十一行本同；孔本同；張校同。】髫塀孤露，〔髫，於聊翻，小兒垂髮也。塀，初覲翻，小兒毀齒也。〕故收養宮中。謩於疑似之間皆能盡言，可謂愛我，不忝厥祖矣！」命中書優為制辭以賞之。謩，徵之五世孫也。〔魏徵以直事太宗。〕
17鄜坊節度使蕭洪詐稱太后弟，〔事始二百四十三卷大和二年。〕事覺；八月，甲辰，流驩州，於道賜死。趙縝、呂璋等皆流嶺南。〔縝，止忍翻。〕
初，李訓知洪之詐，洪懼，闢訓兄仲京置幕府。先是，自神策軍出為節度使者，軍中皆資其行裝，至鎮，三倍償之。有自左軍出鎮鄜坊〔左軍，左神策軍。〕未償而死者，軍中徵之於洪，洪恃訓之勢，不與；又徵於死者之子，洪教其子遮宰相自言，訓判絕之。仇士良由是恨洪。
太后有異母弟在閩中，孱弱不能自達。〔孱，鉏山翻。〕有閩人蕭本從之得其內外族諱，因士良進達於上，且發洪之詐，洪由是得罪。上以本為真太后弟，戊申，擢為右贊善大夫。
18九月，丁丑，李石為上言宋申鍚忠直，〔為，於偽翻。〕為讒人所誣，竄死遐荒，未蒙昭雪，上俛首久之，既而流涕泫然〔氙，美辨翻，俯也。泫，胡犬翻。〕曰：「茲事朕久知其誤，奸人逼我，以社稷大計，兄弟幾不能保，〔謂漳王湊也。幾，居衣翻。〕況申錫，僅全腰領耳。非獨內臣，外廷亦有助之者。皆由朕之不明，曏使遇漢昭帝，必無此冤矣！」〔謂漢昭帝知燕、蓋、上官之詐也。〕鄭覃、李固言亦共言其冤，上深痛恨，有凓色。庚辰，詔悉復申錫官爵，以其子慎微為成固尉。〔成固縣屬興元府。〕
19李石用金部員外郎韓益判度支桉，〔桉，與案同，文案也。句斷。〕益坐贓三千餘緡，繫獄；石曰：「臣始以益頗曉錢穀，故用之，不知其貪乃如是！」上曰：「辛相但知人則用，有過則懲，如此則人易得。〔易，以豉翻。〕卿所用人不掩其惡，可謂至公。從前宰相用人好曲蔽其過，不欲人彈劾，此大病也！」冬，十一月，丁巳，貶益梧州司戶。〔梧州，因蒼梧邵而名，至京師五千五百里。好，呼到翻。劾，戶概翻，又戶得翻。〕
20上自甘露之變，意忽忽不樂，兩軍毬鞠之會什減六七，〔樂，音洛。史炤曰：鞠以皮為之，今通謂之毬。〕雖宴享音伎雜遝盈庭，〔遝，達合翻。〕未嘗解顏；閒居或徘徊眺望，〔眺，他弔翻。〕或獨語歎息。壬午，上於延英謂宰相曰：「朕每與卿等論天下事，則不免愁。」對曰：「為理者不可以速成。」〔為理，猶言為治也。〕上曰：「朕每讀書，恥為凡主。」李石曰：「方今內外之臣，其間小人尚多疑阻，願陛下更以寬御之，彼有公清奉法如劉弘逸、薛季稜者，陛下亦宜褒賞以勸為善。」甲申，上復謂宰相曰：〔復，扶又翻。〕我與卿等論天下事，有勢未得行者，退但飲醇酒求醉耳！」對曰：「此皆臣等之罪也。」
21有司以左藏積弊日久，〔藏，徂浪翻。〕請行檢勘，且言官典罪在赦前者，請宥之，上許之。既而果得繒帛妄稱漬污者，〔漬，疾智翻。污，烏故翻。〕敕赦之，給事中狄兼謩封還敕書曰：「官典犯贓，理不可赦！」上諭之曰：「有司請檢之初，朕既許之矣。與其失信，寧失罪人。卿能奉職，朕甚嘉之！」
22十二月，庚戌，以華州刺史盧鈞為嶺南節度使、李石言於上曰：「盧鈞除嶺南，朝士皆相賀。以為嶺南富饒之地，近歲皆厚賂北司而得之；今北司不撓朝權，〔撓，奴巧翻，又奴教翻。〕陛下亦宜有以褒之。庶幾內外奉法，此致理之本也。上從之。鈞至鎮，以清惠著名。
23己未，淑王縱薨。〔縱，順宗子。〕
二年（丁巳、八三七）
1春，二月己未，上謂宰相：「薦人勿問親疏。朕聞竇易直為相，〔竇易直為相於長慶、寶曆。〕未嘗用親故。若親故果才，避嫌而棄之，是亦不為至公也。」
2均王緯薨。〔緯，順宗子。〕
3三月，有彗星出於張，〔彗，祥歲翻，又旋芮翻，又徐醉翻。〕長八丈餘。〔長，直亮翻。〕任申，詔撤樂減膳，以一日之膳分充十日。
4夏，四月，甲辰，上對中書舍人、翰林學士兼侍書柳公權於便殿，〔柳公權先除翰林侍書學士，今以翰林學士兼侍書。〕上舉衫袖示之曰：「此衣已三澣矣！」〔澣，戶管翻。〕眾皆美上之儉德；公權獨無言，上問其故，對曰：「陛下貴為天子，富有四海，當進賢退不肖，納諫諍，明賞罰，乃可以致雍熙。服澣濯之衣，乃末節耳。」上曰：「朕知舍人不應復為諫議，〔杜佑通典曰：中書舍人，文士之極任，朝廷之盛選，諸官莫得比。〕以卿有諍臣風采，須屈卿為之。」乙巳，以公權為諫議大夫，餘如故。
5戊戌，以翰林學士、工部侍郎陳夷行同平章事。
6六月，河陽軍亂，節度使李泳奔懷州；軍士焚府署，殺泳二子，大掠數日方止。泳，長安市人，寓籍禁軍，以賂得方鎮，所至恃所交結，貪殘不法，其下不堪命，故作亂。丁未，貶泳澧州長史。〔澧州，京師東南一千八百九十三里。澧，音禮。〕戊申，以左金吾將軍李執方為河陽節度使。
7秋，七月，癸亥，振武奏党項三百餘帳剽掠逃去。〔剽，匹妙翻；下同。〕
8給事中韋溫為太子侍讀，晨詣東宮，日中乃得見，溫諫曰：「太子當雞鳴而起，問安視膳，〔記：文王之為世子，雞初鳴而衣服，至於寢門外，問內豎之御者曰：「今日安否何如﹖」內豎曰：「安。」文王乃喜。其有不安節，則內豎以告文王，文王色憂，行不能正履。至於復初，然後亦復初。食上必在視寒暖之節。史炤曰：熟食曰饔，具食曰膳。膳之為言善也。〕不宜專事宴安！」太子不能用其言，〔為太子不令終張本。〕溫乃辭侍讀；章未，罷守本官。〔考異曰：「兼太子侍讀，每晨至少陽院，午見太子。溫云云，太子不能行其言。溫稱疾，上不悅，改太常少卿。未幾，拜給事中。」按溫已為給事中，乃兼太子侍讀。舊傳誤。今從新傳。〕
9振武突厥百五十帳叛，剽掠營田；戊寅，度使劉沔擊破之。
10八月，庚戌，以昭儀王氏為德妃，昭容楊氏為賢妃。〔唐因隋制，有貴妃、淑妃、德妃、賢妃各一人，為夫人，正一品。〕立敬宗之子休復為梁王，執中為襄王，言楊為杞王，成美為陳王。癸丑，立皇子宗儉為蔣王。〔蔣，古國名。左傳：凡、蔣、邢、茅、胙、祭。〕
11河陽軍士既逐李泳，日相扇，欲為亂。九月，李執方索得首亂者七十餘人，〔索，山客翻。〕悉斬之，餘黨分隸外鎮，然後定。
12冬，十月，國子監石經成。〔劉昫曰：時上好文，鄭覃以宰臣判國子祭酒，依後漢蔡邕刊碑列於太學，創立石壁九經，諸儒校正訛謬。上又俴翰林勒字官校字體，又乖師法。故石經立後數十年，名儒皆不窺之，以為蕪累。〕
13福建奏晉江百姓蕭弘稱太后族人，〔晉江，故晉安郡晉安縣地。吳置東安縣，晉改曰晉安，隋改曰南安，開元八年分南安置晉江縣，帶泉州。〕詔御史臺按之。
14戊申，以門下侍郎、同平章事李固言同平章事，充西川節度使。
15甲寅，御史臺奏蕭弘詐妄；詔遞歸鄉裏，〔令所過給食而遞歸也。〕不之罪，冀得其真。
