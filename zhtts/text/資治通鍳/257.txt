△卷第二百五十六
唐紀七十二〔起閼逢執徐（甲辰）六月，盡強圉協洽（丁未）三月，凡二年有奇。〕
僖宗惠聖恭定孝皇帝下之上
中和四年（甲辰﹑八八四）
1六月，壬辰，東川留後高仁厚奏鄭君雄斬楊師立出降。仁厚圍梓州久不下，乃為書射城中，道其將士曰：「仁厚不忍城中玉石俱焚，為諸君緩師十日，〔射，而亦翻。道，讀曰導。為，於偽翻。〕使諸君自成其功。若十日不送師立首，當分見兵為五番，〔見，賢遍翻。〕番分晝夜以攻之，於此甚逸，於彼必困矣。五日不下，四面俱進，克之必矣。諸君圖之！」數日，君雄大呼於眾曰：〔呼，火故翻。〕「天子所誅者元惡耳，他人無預也。」眾呼萬歲，大譟，突入府中，師立自殺，君雄挈其首出降。〔考異曰：張糀耆舊傳：「四年，七月一日，高僕射羽檄入城云云，師立自殺。七月三日，張﹑鄭二將持師立首級出降。七月七日，高僕射上東川。」句延慶傳曰：三年，五月，高公進軍東川城中，飛檄入城，師立自刎。七月辛酉，師立首級至成都。」實錄：「六月丙申，高仁厚奏東川都將鄭君雄梟斬楊師立，傳首於行在。是日，詔以仁厚為東川節度使。」續寶運錄：「二月，梓州觀察使楊師立反，敕差蜀將高仁厚等討平。六月三日，收得梓州並楊師立首級至駕前。」新紀：「七月辛酉，楊師立伏誅。」今日從續寶運錄，事從實錄。〕仁厚獻其首及妻子於行在，陳敬瑄釘其子於城北，〔釘，丁定翻。〕敬瑄三子出觀之，釘者呼曰：〔呼，火故翻。〕茲事行及汝曹，汝曹於後努力領取！」三子走馬而返。以高仁厚為東川節度使。
2甲辰，武靈將李師悅與尚讓追黃巢至瑕丘，敗之。〔宋白曰：春秋以邾子益來，囚諸負瑕。杜預註雲：魯邑也，高平郡南平陽縣西北有瑕丘城，漢為瑕丘縣。敗，補邁翻。〕巢眾殆盡，走至狼虎谷，〔狼虎谷，在泰山東南萊蕪界。〕丙午，巢甥林言斬巢兄弟妻子首，將詣時溥；遇沙陀博野軍，奪之，並斬言首以獻於溥。〔黃巢乾符三年起兵為盜，至是凡十年而滅。考異曰：續寶運錄曰：「尚讓降徐州，黃巢走至碣山，路被諸軍趁逼甚，乃謂外甥朱彥之云云。外甥再三不忍下手，黃巢乃自刎過與外甥。外甥將至，路被沙陀博野奪卻，兼外甥首級一時送都統軍中。」舊紀：「七月，癸酉，賊將林言斬黃巢﹑黃揆﹑黃秉三人首級降。」舊傳：「巢入泰山，徐帥時溥遣將張友與尚讓之眾掩捕之。至狼虎谷，巢將林言斬巢及二弟鄴﹑揆等七人首並妻子函送徐州。」新紀：「七月壬午，黃巢伏誅。」新傳：「巢計蹙，謂林言曰：『汝取吾首獻天子，可得富貴，毋為他人利。』言，巢甥也，不忍。巢乃自刎，不誅，言因斬之，函首將詣時溥，而太原博野軍殺言與巢首俱上。」今從新傳。〕
3蔡州節度使秦宗權縱兵四出，侵噬鄰道；天平節度使朱瑄，有眾三萬，從父弟瑾，勇冠軍中。〔瑄，荀緣翻，當作「宣」。瑾，渠吝翻。冠，古玩翻。〕宣武節度使朱全忠為宗權所攻，勢甚窘，〔窘，渠隕翻。〕求救於瑄，瑄遣瑾將兵救之，敗宗權於合鄉。〔敗，補邁翻。〕全忠德之，與瑄約為兄弟。〔朱全忠反覆小人也，兵勢單弱，則與朱瑄為兄弟，兵勢既強，則反眼為仇敵，必誅屠以快其志而後已，如斯人可與共功名哉！〕
4秋，七月，壬午，時溥遣使獻黃巢及家人首並姬妾，上御大玄樓受之。〔大玄樓，成都羅城正南門樓。高駢之築成都羅城，既訖功，以周易筮之，得大畜。駢曰：「畜者，養也。濟以剛健篤實，輝光日新，吉孰大焉！文宜去下存上。」因名大玄城。〕宣問姬妾：「汝曹皆勳貴子女，世受國恩，何為從賊﹖」其居首者對曰：「狂賊凶逆，國家以百萬之眾，失守宗祧，播遷巴﹑蜀；〔祧，他彫翻。〕今陛下以不能拒賊責一女子，置公卿將帥於何地乎！」上不復問，皆戮之於市。〔復，扶又翻。〕人爭與之酒，其餘皆悲怖昏醉，居首者獨不飲不泣，至於就刑，神色肅然。〔考異曰：張糀耆舊傳：「中和三年，五月二十日，北路軍前進到黃巢首級﹑妻﹑男。」今不取其年月而取其事。〕
5朱全忠擊秦宗權，敗宗權於塚水。〔敗，補邁翻。〕
6李克用至晉陽，大治甲兵，〔治，直之翻。〕遣榆次鎮鴈門李承嗣奉表詣行在，自陳「有破黃巢大功，為朱全忠所圖，僅能在免，將佐已下從行者三百餘人，並牌印皆沒不返。〔古者授官賜印綬，常佩之於身，至解官則解印綬。至唐始置職印，任其職者，傳而用之。其印盛之以匣，當官者寘之臥內，別為一牌，使吏掌之，以謹出入，印出而牌入，牌出則印入，故謂之牌 印。〕全忠仍牓東都﹑陜﹑孟，雲臣已死，行營兵潰，令所在邀遮屠翦，勿令漏失，將士皆號泣冤訴，〔號，戶刀翻。〕請復仇讎。臣以朝廷至公，當俟詔命，拊循 抑止，復歸本道。乞遣使按問，發兵誅討，臣遣弟克勤將萬騎在河中俟命。」時朝廷以大寇初平，方務姑息，得克用表，大恐，但遣中使賜優詔和解之。克用前後凡八表，稱：「全忠勡功疾能，陰狡禍賊，異日必為國患。惟乞下詔削其官爵，臣自帥本道兵討之，不用度支糧餉。」〔唐舊制，諸鎮兵出境徵討，皆仰給度支。帥，讀曰率。〕上累遣楊復恭等諭指，稱：「吾深知卿冤，方事之殷，〔杜預曰：殷，盛也。餘謂殷，眾也，言方事之眾多也。〕姑存大體。」克用終鬱鬱不平。時藩鎮相攻者，朝廷不復為之辯曲直。〔復，扶又翻。為，於偽翻。〕由是互相吞噬，惟力是視，皆無所稟畏矣！
7八月，李克用奏請割麟州隸河東，〔麟州，本屬振武節度。考異曰：新方鎮表：「中和二年，河東節度增領麟州。」誤也。今從唐末見聞錄。〕又請以弟兄克脩為昭義節度使，皆許之。由是昭義分為二鎮。〔澤﹑潞為一鎮，邢﹑洛﹑磁為一鎮。〕進克用爵隴西郡王。克用奏罷雲蔚防禦使，依舊隸河東，〔武宗會昌三年，分河東雲﹑蔚﹑朔三州置大同軍都團練使，次年，升為都防禦使。〕從之。
8九月，己未，加朱全忠同平章事。
9以右僕射﹑大明宮留守王徽知京兆尹事。上以長安宮室焚毀，故久留蜀未歸。徽招撫流散，戶口稍歸，復繕治宮室，百司粗有緒。〔治，直之翻。粗，坐五翻。〕冬，十月，關東藩鎮表請車駕還京師。
10朱全忠之降也，義成節度使王鐸為都統，承製除官。〔事見上卷二年。降，戶江翻。〕全忠初鎮大梁，事鐸禮甚恭，鐸依以為援。〔汴﹑滑鄰道，而鐸於全忠有恩，故欲依以為援。〕而全忠兵浸強，益驕倨，鐸知不足恃，表請還朝，〔朝，直遙翻。〕徙鐸為義昌節度使。
11鹿晏弘之去河中，王建﹑韓建﹑張造﹑晉暉﹑李師泰各帥其眾與之俱；〔見上卷本年。帥，讀曰率。〕及據興元，以建等為巡內刺史，不遣之官。晏弘猜忌，眾心不附，王建﹑韓建素相親善，晏弘尤忌之，數引入臥內，〔數，所角翻。〕待之加厚，二建相謂曰：「僕射甘言厚意，疑我也，禍將至矣！」田令孜密遣人以厚利誘之，十一月，二建與張造﹑晉暉﹑李師泰帥眾數千逃奔行在，〔誘，音酉。考異曰：實錄：「九月，山南西道節度使鹿晏弘為禁軍所討，棄城奔許州。晏弘大將韓建﹑王建﹑張造﹑晉暉﹑李師泰各帥本軍降。田令孜以建等楊復光故將，薄其賞，皆除諸衛將軍。十一月戊午朔，建等以軍三千至行在，田令孜錄為假子，統以舊軍，號隨駕五都。」按建等既降，始遣禁軍討晏弘。實錄雲九月晏弘棄城去，太早。十一月又云建等降，重複。上雲賞薄，下雲為假子，自相違。新傳：「帝還，晏弘懼見討，引兵走許州。王建帥義勇四軍迎帝西縣。」按帝尚在成都，雲迎帝西縣，亦誤也。今月從實錄，事從薛居正五代史王建﹑韓建傳。〕令孜皆養為假子，賜與巨萬，拜諸衛將軍，使各將其眾，號隨駕五都。〔田令孜先已募新軍五十四都分隸兩神策軍，今得王建﹑韓建﹑張造﹑晉暉﹑李師泰五將之兵，不敢分其眾隸兩軍，別號隨駕五都。〕又遣禁兵討晏弘，晏弘棄【章：十二行本「棄」上有「率眾」二字；乙十一行本同；張校同。】興元走。〔鹿晏弘得興元，未期年而棄之。〕
12初，宦者曹知悳，本華原富家子，有膽略。黃巢陷長安，知悳歸鄉裏，集壯士，據嵯峨山南，為堡自固，〔嵯峨山在京兆雲陽縣北十五里。〕巢黨不敢近。〔近，其靳翻。〕知悳數遣壯士變衣服語言，效巢黨，夜入長安攻賊營，〔數，所角翻。〕賊驚以為鬼神；又疑其下有叛者，由是心不自安。朝廷聞而嘉之，就除內常侍，賜金紫。知悳聞車駕將還，謂人曰：「吾施小術，使諸軍得成大功，〔曹知悳自言賊眾病於己之宵攻，已無固志，諸鎮大軍臨之，因得成收復京城之功。〕從駕羣臣但平步往來，俟至大散關，當閱其可歸者納之。」〔從，才用翻。〕行在聞之，恐其為變；田令孜尤惡之，〔惡，烏路翻。〕密以敕旨諭邠寧節度使王行瑜，使誅之，〔按光啟二年，王行瑜斬朱玫，三年，始命為邠寧節度使，此時蓋為邠寧將也。〕行瑜潛師自嵯峨山北乘高攻之，知悳不為備，舉營盡殪。令孜益驕橫，禁制天子，不得有所主斷。上患其專，時語左右而流涕。〔殪，壹計翻。橫，戶孟翻。斷，丁亂翻。語，牛倨翻。〕
13鹿晏弘引兵東出襄州，秦宗權遣其將秦誥﹑趙德諲將兵會之，〔諲，伊真翻。〕共攻襄州，陷之；山南東道節度使劉巨容奔成都。〔劉巨容不肯追滅黃巢，欲養寇以自資，自以襄陽為菟裘也，而地奪於趙德諲，身死於田令孜之手，玩寇而邀君，果何益哉！考異曰：實錄：「光啟元年四月，蔡賊攻陷襄州，劉巨容死焉。」新傳：「晏弘引麾下東出襄﹑鄧，宗權遣趙德諲合晏弘兵攻襄州，巨容不能守，奔成都。龍紀元年，田令孜殺之。」按晏弘中和四年十一月已 據許州，又，巨容所以奔成都，以天子在蜀故也。今從新傳。〕德諲，蔡州人也。晏弘引兵轉掠襄﹑鄧﹑均﹑房﹑廬﹑壽，復還許州；〔鹿晏弘自許州從楊復光勤 王，見二百五十四卷中和元年。宋白曰：均州，漢武當縣地，齊永明七年，於今鄖鄉縣置齊興郡，西魏置興州，尋改豐州，周武成元年，自今鄖鄉城移延岑城，今郡 理是也。隋改均州，因均水為名。〕忠武節度使周岌聞其至，棄鎮走，晏弘遂據許州，〔考異曰：實錄：「鹿晏弘陷許州，殺節度使周岌，據其鎮。」又曰：「初，晏弘據有興元，都將王建等帥眾歸行在，乃詔禁兵討之。晏弘懼，棄城歸鄉裏。周岌聞其至，遁去。晏弘自稱留後，朝廷因以節旄命之。」始雲「殺」，後雲「遁去」，自相違，今從其後。〕自稱留後，朝廷不能討，因以為忠武節度使。
14十二月，己丑，陳敬瑄表辭三川都指揮﹑招討﹑制置﹑安撫等使；從之。〔去年以楊師立舉兵，敬瑄兼三川都指揮等使，師立既死，故辭之。〕
15初，黃巢轉掠福建，〔見二百五十三卷乾符五年。〕建州人陳巖聚眾數千保鄉裏，號九龍軍，福建觀察使鄭鎰奏為團練副使。泉州刺史﹑左廂都虞候李連有罪，亡入溪洞，【章：十二行本「洞」下有「合眾攻福州」五字；乙十一行本同；孔本同；張校同；退齋校同。】巖擊敗之。〔敗，補邁翻。〕鎰畏巖之逼，表巖自代，壬寅，以巖為福建觀察使。巖為治有威惠，閩人安之。〔治，直吏翻。考異曰：實錄：「七月，泉州刺史陳巖逐福建觀察使鄭鎰，自知使務。」又曰：「十二月壬寅，以巖為福建觀察使。巖既逐鎰，逼鎰薦己為代，朝廷因命之。」按巖既逐鎰，則鎰不在福州，巖安能逼之薦己！新王潮傳亦曰：「黃巢將竊有福州，王師不能下，建人陳巖帥眾拔之。又逐觀察使鄭鎰，自領州，招即授刺史。」按劉恕閩錄：「黃巢陷閩越，巖聚眾千餘人，號九龍軍，福建觀察使鄭鎰奏為團練副使。左廂都虞候李連驕慢不法，縱其徒為郡人患，巖將按誅之，連奔豁洞中，合眾攻福州，巖擊破之。鎰表巖自代，拜觀察使。」今從之。〕
16義昌節度使兼中書令王鐸，厚於奉養，過魏州，侍妾成列，服御鮮華，如承平之態；魏博節度使樂彥禎之子從訓，伏卒數百於漳南高雞泊，圍而殺之，及賓僚從者三百餘人皆死，掠其資裝侍妾而還。〔史言王鐸以承平之態處亂世，至於喪身亡家，誨盜誨淫，自取之也。從，才用翻。還，從宜翻，又如字。〕彥禎奏雲為盜所殺，朝廷不能詰。
17賜邠寧軍號曰靜難。〔難，乃旦翻。〕
18是歲，餘杭鎮使陳晟逐睦州刺史柳超，潁州都知兵馬使汝陰王敬蕘逐其刺史，〔汝陰，漢縣，唐帶潁州。蕘，如招翻。〕各領州事，朝廷因命為刺史。
19均州賊帥孫喜聚眾數千人，謀攻州城，刺史呂燁不知所為。都將武當馮行襲伏兵江南，〔武當，漢縣，唐帶均州。江南，漢江之南也。帥，所類翻。將，即亮翻。〕自乘小舟迎喜，謂曰：「州人得良牧，無不歸心，然公所從之卒太多，州人懼於剽掠，〔剽，匹妙翻。〕尚以為疑。不若置軍江北，獨與腹心輕騎俱進，行襲請為前道，〔道，讀為導，一讀如字。以請為前道告諭為一句，言先路告諭均州之人也。請為，於偽翻。〕告諭州人，無不服者矣。」喜以為然，從之；既渡江，軍吏迎謁，伏兵發，行襲手擊喜，斬之，從喜者皆死，〔從，才用翻。〕江北軍望之俱潰。山南東道節度使上其功，〔上，時掌翻。考異曰：薛居正五代史行襲傳曰：「洋州節度使葛佐奏闢為行軍司馬，請將兵鎮谷口，通秦﹑蜀道，由是益知名。」新傳曰：「行襲乘勝逐刺史呂燁，據均州，劉巨容因表為刺史。武定節度使楊守忠表為行軍司馬，使領兵搤谷口以通秦﹑蜀。」新紀：「光啟元年，四月，武當賊馮行襲陷均州，逐刺史呂燁。」在劉巨容奔成都後。行襲傳雲巨容以功上言，誤也。今從薛史。按若以薛史為據，當言洋州節度使上其功。〕詔以行襲為均州刺史。州西有長山，當襄﹑鄧入蜀之道，羣盜據之，抄掠貢賦，〔抄，楚交翻。〕行襲討誅之，蜀道以通。
20鳳翔節度使李昌言病，表弟昌符知留後。昌言薨，制以昌符為鳳翔節度使。〔考異曰：諸書皆無昌言卒年月，惟實錄於李昌符傳中雲：「李昌言病，請昌符權留後，昌言死，詔除節度使。」按實錄，中和三年五月，昌言加檢校司徒，光啟元年二月，昌符始見。故以昌言薨附於中和四年之末。〕
21時黃巢雖平，秦宗權復熾，〔復，扶又翻。〕命將出兵，寇掠鄰道，陳彥侵淮南，秦賢侵江南，秦誥陷襄﹑唐﹑鄧，孫儒陷東都﹑孟﹑陜﹑虢，張晊陷汝﹑鄭，盧瑭攻汴﹑宋，〔自孫儒以下，事皆在是年之後，史概言之。〕所至屠翦焚蕩，殆無孑遺。〔晊，之日翻。孑，吉列翻。毛萇曰：孑遺，孑然遺失也。按孑，單也，孤也。無孑遺者，言無孤單之遺餘也。〕其殘暴又甚於巢，軍行未始轉糧，車載鹽屍以從。〔以死人屍實之以鹽，以供軍糧。從，才用翻。〕北至衛﹑滑，西及關輔，東盡青﹑齊，南出江﹑淮，州鎮存者僅保一城，極目千里，無復煙火。上將還長安，畏宗權為患。
光啟元年（乙巳﹑八八五）是年三月改元。〕
1春，正月，戊午，下詔招撫之。
2己卯，車駕發成都，陳敬瑄送至漢州而還。
3荊南監軍朱敬玫所募忠勇軍暴橫，【章：十二行本「橫」下有「節度使」三字；乙十一行本同；退齋校同。】陳儒患之。鄭紹業之鎮荊南也，〔廣明元年，朱敬玫募忠勇軍；鄭紹業鎮荊南，亦是年也。事並見上卷。橫，戶孟翻。〕遣大將申屠琮將兵五千擊黃巢於長安；軍還，儒告琮，使除之。忠勇將程君從聞之，帥其眾奔朗州，〔奔雷滿也。帥，讀曰率。〕琮追擊之，殺百餘人，【章：十二行本「人」下有「餘眾皆潰」四字；乙十一行本同；退齋校同；孔本有「皆潰」二字，無「餘眾」二字。】自是琮復專軍政。〔復，扶又翻。〕
雷滿屢攻掠荊南，儒重賂以卻之。淮南將張緕﹑韓師德叛高駢，據復﹑嶽二州，自稱刺史，儒請緕攝行軍司馬，師德攝節度副使，將兵擊雷滿。師德引兵上峽大掠，〔上，時掌翻。峽，巫峽也。〕歸於嶽州；緕還兵逐儒而代之。儒將奔行在，緕劫還，囚之。〔中和二年，陳儒代鄭紹業，至是而敗。〕緕，渭【嚴：「渭」改「滑」。】州人，性貪暴，荊南舊將夷滅殆盡。
先是，朱敬玫屢殺大將及富商以致富，〔先，悉薦翻。〕朝廷遣中使楊玄晦代之。敬玫留居荊南，嘗曝衣，緕見而欲之，遣卒夜攻之，殺敬玫，盡取其財。緕惡牙將郭禹慓悍，〔惡，烏路翻。慓，匹妙翻。悍，下罕翻，又侯旰翻。〕欲殺之，禹結黨千人亡去，庚申，襲歸州，據之，自稱刺史。禹，青州人成汭也，因殺人亡命，更其姓名。〔禹先為盜，詣陳儒降，以為將。更，工衡翻。按薛史，成汭少年任俠，乘醉殺人，為讎家所捕，因落髮為僧，冒姓郭氏。〕
4南康賊帥盧光稠陷虔州，自稱刺史，以其里人譚全播為謀主。〔南康，漢南野縣地，吳分南野置南安縣，晉改為南康，唐屬虔州。九域志，在州西八十里。考異曰：歐陽修五代史曰：「盧光稠﹑譚全播皆南康人。光稠狀貌雄偉，無他材能，而全播勇敢有識略，然全播常奇光稠為人。唐末羣盜起，全播聚眾，立光稠為帥。是時王潮攻陷嶺南，全播攻潮，取其虔﹑韶二州。」十國紀年：「全播推光稠為之謀主，所向克捷，光啟初，據虔州，光稠自稱刺史。天復中，陷韶州，光稠使其子延昌守之。」按新紀，光啟元年正月，光稠陷虔州，天復二年，陷韶州。歐陽修以為同時取虔﹑韶二州，誤也，今從新紀。〕
5秦宗權責租賦於光州刺史王緒，緒不能給；宗權怒，發兵擊之。緒懼，悉舉光﹑壽兵五千人，驅吏民渡江，以劉行全為前鋒，轉掠江﹑洪﹑虔州，是月，陷汀﹑漳二州，然皆不能守也。〔王緒之兵自此入閩，為王潮兄弟割據之資。〕
6秦宗權寇潁﹑亳，朱全忠敗之於焦夷。〔焦夷在亳州城父縣界。按薛史梁紀，龍德元年，改亳州焦夷縣為夷父。則焦夷時已為縣。敗，補邁翻。「夷父」，當作「城父」。〕
7二月，丙申，車駕至鳳翔。三月，丁卯，至京師；荊棘滿城，狐兔縱橫，〔縱，子容翻。〕上淒然不樂。〔樂，音洛。〕己巳，赦天下，改元。〔改元光啟。〕時朝廷號令所行，惟河西﹑山南﹑劍南﹑嶺南數十州而已。
8秦宗權稱帝，置百官，〔考異曰：舊宗權傳，但云巢賊既誅，僭稱帝號。實錄：「明年十月，襄王即位，宗權已稱帝。不從。」新﹑舊紀皆無之，不知宗權以何年月稱帝，今因時溥為都統書之。〕詔以武寧節度使時溥為蔡州四面行營兵馬都統以討之。
9盧龍節度使李可舉﹑成德節度使王鎔惡李克用之強，〔惡，烏路翻。考異曰：太祖紀年錄﹑薛居正五代史作「王景崇」，誤也，今從舊紀。〕而義武節度使王處存與克用親善，為姪鄴娶克用女。〔為，於偽翻。〕又，河北諸鎮，惟義武尚屬朝廷，可舉等恐其窺伺山東，〔此山東，謂恆山以東。伺，相吏翻。〕終為己患，乃相與謀曰：「易﹑定，燕﹑趙之餘也。」〔易州之地，本燕南界，中山本屬趙國，故曰燕﹑趙之餘。〕約共滅處存而分其地；又說雲中節度使赫連鐸使攻克用之背。〔說，芮翻。〕可舉遣其將李全忠將兵六萬攻易州，鎔遣將將兵攻無極。〔無極，漢古縣，因無極山而名。唐屬定州。九域志：在州南九十里。〕處存告急於克用，克用遣其將康君立等將兵救之。
10閏月，秦宗權遣其弟宗言寇荊南。
11初，田令孜在蜀募新軍五十四都，每都千人，分隸兩神策，為十軍以統之，又南牙﹑北司官共萬餘員，是時藩鎮各專租稅，河南，北﹑江﹑淮無復上供，三司轉運無調發之所，度支惟收京畿﹑同﹑華﹑鳳翔等數州租稅，不能贍，〔調，徒弔翻。度，徒洛翻。華，戶化翻。〕賞賚不時，士卒有怨言。令孜患之，不知所出。先是，安邑﹑解縣兩池鹽皆隸鹽鐵，置官榷之；〔宋白曰：兩池鹽務，舊隸度支，其職是諸道巡院。貞元十六年，史牟以金部郎中主池務，遂奏置榷鹽使。解，戶買翻。榷，訖嶽翻。〕中和以來，河中節度使王重榮專之，〔天子幸蜀，內外百司各失其官守，王重榮竊據河中，得專鹽池之利。〕歲獻三千車以供國用，令孜奏復如舊制隸鹽鐵。夏，四月，令孜自兼兩池榷鹽使，〔唐會要：元和十五年，改河北稅鹽使為榷鹽使，其後復失河北，止於安邑﹑解縣兩池，置榷鹽使。〕收其利以贍軍。重榮上章論訴不已，〔論，盧昆翻，說也，辯也。〕遣中使往諭之，重榮不可。時令孜多遣親信覘藩鎮，〔覘，醜廉翻。〕有不附己者，輒圖之。令孜養子匡祐使河中，〔使，疏吏翻。〕重榮待之甚厚，而匡祐傲甚，舉軍皆憤怒。重榮乃數令孜罪惡，〔數，所具翻。〕責其無禮，監軍為講解，〔為，於偽翻。〕僅得脫去；匡祐歸，以告令孜，勸圖之。五月，令孜徙重榮為泰寧節度使，以泰寧節度使齊克讓為義武節度使，以義武節度使王處存為河中節度使，乃詔李克用以河東兵援處存赴鎮。〔為李克用﹑王重榮連兵犯闕張本。〕
12盧龍兵攻易州，裨將劉仁恭穴地入城，遂克之。仁恭，深州人也。李克用自將救無極，敗成德兵；〔敗，補邁翻。〕成德兵退保新城，克用復進擊，大破之，〔復，扶又翻；下同。〕拔新城，成德兵走，追至九門，斬首萬餘級。盧龍兵既得易州，驕怠，王處存夜遣卒三千蒙羊皮造城下，〔造，七到翻。〕盧龍兵以為羊也，爭出掠之，處存奪擊，大破之，復取易州，李全忠走。
13加陜虢節度使王重盈同平章事。
14李全忠既喪師，〔喪，息浪翻。〕恐獲罪，收餘眾還襲幽州；六月，李可舉窘急，舉族登樓自焚死，〔乾符二年，李茂勳得幽州，二世，十一年而滅。〕全忠自為留後。
15東都留守李罕之與秦宗權將孫儒相拒數月；罕之兵少食盡，棄城，西保澠池，宗權陷東都。〔九域志：澠池縣在都城西一百五十六里。澠，彌兗翻。孫儒陷東都，而曰宗權者，儒，宗權將也。〕
16秋，七月，以李全忠為盧龍留後。
17乙巳，右補闕常濬上疏，以為：「陛下姑息藩鎮太甚，是非功過，駢首並足，〔言齊是非，一功過，無所差別也。〕致天下紛紛若此，猶未之寤，豈可不念駱谷之艱危，復懷西顧之計乎！〔復，扶又翻；下同。〕宜稍振典刑以威四方。」田令孜之黨言於上曰：「此疏傳於藩鎮，豈不致其猜忿！」庚戌，貶濬萬州司戶，尋賜死。〔宋白曰：萬州，春秋夔國之地，秦﹑漢為朐鉄縣地。後魏分朐鉄之地置安鄉及魚泉縣，後周置萬川郡兼立南州；唐置浦州，貞觀初，改萬州，以舊萬川郡為稱。考異曰：實錄不言令孜黨為誰。按蕭遘等請誅令孜表雲：「韋昭度無致君許國之心，多醜正比頑之跡。」令孜黨，蓋謂昭度也。續寶運錄曰：「七月三日，表入，上覽之，不悅，顧謂侍臣曰：『藩鎮若見此表，深為忿恨。自此猜間，其何可堪！』至二十八日，敕貶濬為萬州司戶。」疑三日脫誤，當為二十三日。今從實錄。〕
18滄州軍亂，逐節度使楊全玫，立牙將盧彥威為留後，全玫奔幽州。以保鑾都將曹誠為義昌節度使，〔保鑾，神策五十四都之一也。〕以彥威為德州刺史。
19孫儒據東都月餘，燒宮室﹑官寺﹑民居，大掠席捲而去，〔卷，讀曰捲。〕城中寂無雞犬。李罕之復引其眾入東都，築壘於市西而居之。〔城大難守，且無居人，故築壘以自保聚。〕
20王重榮自以有復京城功，〔見上卷中和三年。〕為田令孜所擯，不肯之兗州，累表論令孜離間君臣，〔間，古莧翻。〕數令孜十罪；〔數，所具翻。〕令孜結邠寧節度使朱玫﹑鳳翔節度使李昌符以抗之。王處存亦上言：「幽﹑鎮兵新退，臣未敢離易﹑定。〔幽﹑鎮兵，謂李可舉﹑王鎔之兵。離，力智翻。〕且王重榮無罪，有大功於國，不宜輕有改易。」【章：十二行本「易」下有「搖藩鎮心」四字；乙十一行本同；張校同，雲無註本亦無。】詔趣其上道，〔趣，讀曰促。上，時掌翻。〕八月，處存引軍至晉州，刺史冀君武閉城不內而還。〔河中節度統晉﹑絳﹑慈﹑隰等州，君武﹑重榮之巡屬。冀，晉大夫冀芮之後，以采邑為姓。還，從宣翻，又如字。〕
21洺州刺史馬爽，與昭義行軍司馬奚忠信不謟，起兵屯邢州南，脅孟方立請誅忠信；既而眾潰，爽奔魏州，忠信使人賂樂彥禎而殺之。
22秦宗權攻鄰道二十餘州，陷之；唯陳州距蔡百餘裏，兵力甚弱，刺史趙犨日與宗權戰，宗權不能屈。詔以犨為蔡州節度使。犨德朱全忠之援，〔自中和三年以來，黃巢攻陳州，後為秦宗權所攻逼，惟倚朱全忠為援。〕與全忠結婚，凡全忠所調發，無不立至。〔調，力釣翻。奉全忠者，趙犨也。蹙梁祚者，趙犨子孫也。〕
23王緒至漳州，以道險糧少，〔少，詩沼翻。〕令軍中「無得以老弱自隨，犯者斬！」唯王潮兄弟扶其母董氏崎嶇從軍，〔崎，丘奇翻。嶇，因區。〕緒召潮等責之曰：「軍皆有法，未有無法之軍。汝違吾令而不誅，是無法也。」三子曰：〔王潮兄弟三人從緒。〕「人皆有母，未有無母之人；將軍柰何使人棄其母！」緒怒，命斬其母。三子曰：「潮等事母如事將軍，既殺其母，安用其子！請先母死。」〔先，悉薦翻。〕將士皆為之請，乃捨之。〔為，於偽翻；下竊為﹑為之同。〕
有望氣者謂緒曰：「軍中有王者氣。」於是緒見將卒有勇略踰己及氣質魁岸者皆殺之。劉行全亦死，眾皆自危，曰：「行全親也，〔行全，緒妹夫也，故云然。〕且軍鋒之冠，猶不免，況吾屬乎！」行至南安，〔冠，古玩翻。吳置東安縣，晉武帝更名晉安，隋改曰南安，唐屬泉州。九域志：南安，在州西一十二里。〕王潮說其前鋒將曰：〔說，式芮翻。〕「吾屬違墳墓，捐妻子，羈旅外鄉為羣盜，〔謂棄光﹑壽而入閩也。〕豈所欲哉！乃為緒所迫脅故也。今緒猜刻不仁，妄殺無辜，軍中孑孑者受誅且盡，〔孑孑，特立之貌。〕子須眉若神，騎射絕倫，又為前鋒，吾竊為子危之！」〔竊為，於偽翻。〕前鋒將執潮手泣，問計安出。潮為之謀，伏壯士數十人於篁竹中，伺緒至，挺劍大呼躍出，〔挺劍，拔劍也。呼，火故翻。〕就馬上擒之，反縛以徇，軍中皆呼萬歲。〔中和元年，王緒起兵為盜，至是為王潮所囚。按新書王潮傳，縛王緒者即劉行全也，與此小異。通鑑所書，本之路振九國志。〕潮推前鋒將為主，前鋒將曰：「吾屬今日不為魚肉，皆王君力也。天以王君為主，誰敢先之！」〔先，悉薦翻。〕相推讓數四，〔推，吐雷翻。〕卒奉潮為將軍。〔卒，子恤翻。〕緒歎曰：「此子在吾網中不能殺，豈非天哉！」
潮引兵將還光州，約其屬，所過秋豪無犯。行及沙縣，〔永徽六年，分建安置沙縣，屬汀州。九域志：在南劍州西一百二十四里。宋白曰：沙縣，古南平餘跡也。晉為延平縣，太元四年，改為沙戍；唐武德初，立為沙縣。〕泉州人張延魯等以刺史廖彥若貪暴，〔廖，力救翻，今俗音力弔翻，姓也。〕帥耆老奉牛酒遮道，請潮留為州將，〔帥，讀曰率。將，即亮翻。〕潮乃引兵圍泉州。
24九月，戊申，以陳敬瑄為三川及峽內諸州都指揮﹑制置等使。〔唐分三川各自為一鎮，峽內諸州歸﹑峽，屬荊南節度，今陳敬瑄皆指揮制置之，田令孜右之也。〕
25蔡軍圍荊南，〔蔡軍，秦宗權所遣秦宗言之軍也。〕馬步使趙匡謀奉前節度使陳儒以出，〔是年正月，張緕囚陳儒。〕留後張緕覺之，殺匡及儒。
26冬，十月，癸丑，秦宗權敗朱全忠於八角。〔九域志：汴州浚儀縣有八角鎮。敗，補邁翻。〕
27王重榮求救於李克用，〔考異曰：太祖紀年錄曰：「朱玫﹑李昌符每連衡入覲於天子，指陳利害，規畫方略，不祐太祖，黨庇逆溫，太祖拗怒滋甚。時田令孜惡太祖與河中膠固，奏雲：『王重榮北引太原，其心可見，不可處之近輔。定州王處存忠孝盡心，請授以蒲帥，移重榮於定州。』天子從之。重榮憤憤不悅，告於太祖曰：『主上新返正，大臣播棄，此際無辜遽被斥逐，明公當鑑其深心。今日使僕安歸！』會太祖憤怒朱玫輩，即報曰：『當與公提鼓出汜水關，誅逆賊之後，則去此鼠輩，如疾風之去鴻毛耳。』重榮曰：『吾地迫邠﹑岐，公若師出關東，二兇必傅吾城下。不若先滅一兇，去其君側。』歐陽修五代史：「重榮使人紿克用曰：『天子詔重榮，俟克用至，與處存共誅之。』因偽為詔書示克用曰：『此是朱全忠之謀也。』克用信之。」按時朝廷疏忌重榮，克用亦知之，恐無是事。今從紀年錄。〕克用方怨朝廷不罪朱全忠，〔朱全忠攻克用於上源驛，朝廷不能治其罪，故克用以為怨。〕選兵市馬，聚結諸胡，議攻汴州，報曰：「待吾先滅全忠，還掃鼠輩如秋葉耳！」重榮曰：「待公自關東還，吾為虜矣。不若先除君側之惡， 退擒全忠易矣。」〔易，以豉翻。〕時朱玫﹑李昌符亦陰附朱全忠，克用乃上言：「玫﹑昌符與全忠相表裏，欲共滅臣，臣不得不自救，己集蕃﹑漢兵十五萬，決以 來年濟河，自渭北討二鎮；不近京城，保無驚擾。〔近，其靳翻。〕既誅二鎮，乃旋師滅全忠以雪讎恥。」上遣使者諭釋，〔釋，解也。〕冠蓋相望。
朱玫欲朝廷討克用，數遣人潛入京城，燒積聚，〔數，所角翻。積，子賜翻。聚，從遇翻，又皆如字。〕或刺殺近侍，〔刺，七亦翻。〕聲雲克用所為，於是京師震恐，日有訛言。令孜遣玫﹑昌符將本軍及神策鄜﹑延﹑靈﹑夏等軍各【章：十二行本「各」作「合」。】三萬人〔刺，七亦翻。按是時諸鎮分裂，如鄜如延，以一州為一鎮，使掃境出師，一鎮亦恐不及三萬人之數，田令孜張大言之耳。〕屯沙苑，以討王重榮，〔考異曰：新令孜傳雲：「令孜自將討重榮，帥玫等兵三萬壁沙苑。」今從實錄。〕重榮發兵拒之，告急於李克用，克用引兵赴之。十一月，重榮遣兵攻同州，刺史郭璋出戰，敗死。重榮與玫等相守月餘，克用兵至，與重榮俱壁沙苑，表請誅令孜及玫﹑昌符；詔和解之，克用不聽。十二月，癸酉，合戰，玫﹑昌符大敗，〔考異曰：新傳曰：「克用上書請誅令孜﹑玫，帝和之，不從；大戰沙苑，王師敗。玫走還邠州，與昌符皆恥為令孜用，還與重榮合。神策兵潰，克用逼京師。令孜計窮，乃劫帝夜啟開遠門出奔。自賊破長安，火宮室﹑廬舍什七，後京兆王徽葺復粗完，至是，令孜唱曰：『王重榮反。』命火宮城，唯昭陽﹑蓬萊三宮僅存。」按令孜奉車駕幸近藩避亂，其志亦俟兵退復還，何為火宮城！殆必不然。實錄：「六月，令孜遣邠﹑岐討重榮，九月，邠﹑岐始屯沙苑，重榮求援於克用。十一月，克用﹑重榮對壘於沙苑，表請誅令孜﹑朱玫。十二月癸酉，合戰，朱玫敗走。」太祖紀年錄：「十一月，重榮遣使乞師，且言二鎮欲加兵於己，太祖欲先討朱溫，重榮請先滅二鎮。太祖表言二鎮黨庇朱溫，請自渭北討之。」亦不言其附令孜，攻河中也。又言重榮與邠﹑鳳兵對壘月餘，十二月，太祖渡河，與朱玫戰，朱玫敗走。若自九月至十二月，非止月餘矣。疑實錄遣邠﹑岐討河中及邠﹑岐屯沙苑太近前，今並因十二月戰沙苑見之。〕各走還本鎮，〔玫還邠州，昌符還鳳翔。〕潰軍所過焚掠。克用進逼京城，乙亥夜，令孜奉天子自開遠門出幸鳳翔。〔開遠門，長安城西面北來第一門。〕
初，黃巢焚長安宮室而去，諸道兵入城縱掠，焚府寺民居什六七，王徽累年補葺，僅完一二，〔自中和三年黃巢東走，王徽即補葺長安宮室。葺，七入翻。〕至是復為亂兵焚掠，無孑遺矣。〔復，扶又翻。〕
28是歲，賜河中軍號護國。
二年（丙午，八八六）
1春，正月，鎮海牙將張鬱作亂，攻陷常州。〔考異曰：皮光業見聞錄曰：「鬱，潤州小將也。周寶差鬱押兵士三百人戍於海次，因正旦酗酒，殺使府安慰軍將，度不免禍，遂作亂。潤州差拓跋從領兵討之，鬱自常熟縣取江陰而入常州。刺史劉革到任方一月，親執牌印於戟門而降。」新紀曰：「正月辛巳，鬱陷常州。」按皮錄但言鬱以正旦殺安慰軍將耳，非當日即陷常州。新紀誤也。〕
2李克用還軍河中，與王重榮同表請大駕還宮，因罪狀田令孜，請誅之。上復以飛龍使楊復恭為樞密使。〔田令孜擯斥楊復恭，見上卷中和三年。〕
戊子，令孜請上幸興元，上不從。是夜，令孜引兵入宮，〔此宮，謂行宮也。〕劫上幸寶雞，黃門衛士從者纔數百人，〔從，才用翻。〕宰相朝臣皆不知。翰林學士承旨杜讓能宿直禁中，〔天子行幸所至，宿次之地，宿衛將士外設環衛，近臣宿直各有其次，與宮禁無異，故行宮內亦謂之禁中。〕聞之，步追乘輿，〔乘，繩證翻。〕出城十餘裏，得人所遺馬，〔遺馬棄而不及收者。〕無羈勒，解帶繫頸而乘之，獨追及上於寶雞；〔九域志：寶雞縣，在鳳翔西南六十五里。〕明日，乃有太子少保孔緯等數人繼至。讓能，審權之子，〔杜審權見二百四十九卷宣宗大中十三年。〕緯，戣之孫也。〔孔戣見憲宗紀。〕宗正奉太廟神主至鄠，〔鄠，音戶。九域志：鄠縣在長安南六十里。〕遇盜，皆失之。朝士追乘輿者至盩厔，〔九域志：盩厔，在鳳翔東南二百里，音舟窒。〕為亂兵所掠，衣裝殆盡。
庚寅，上以孔緯為御史大夫，使還召百官，上留寶雞以待之。
時田令孜弄權，再致播遷，〔帝始焉避黃巢而奔蜀，今又避並﹑蒲之兵而出，再致播遷，其禍皆本於田令孜弄權。〕天下共忿疾之；朱玫﹑李昌符亦恥為之用，且憚李克用﹑王重榮之強，更與之合。
蕭遘因邠寧奏事判官李松年至鳳翔，〔唐末藩鎮遣其屬奏事，皆謂之奉事官。判官，幕府右職也，朱玫遣之奏事行在所，故曰奏事判官，以別於尋常奏事官。蕭遘為相，天子播越而不扈從，惡得無罪！〕遣召朱玫亟迎車駕，〔朱玫尋有異圖，蕭遘既不能制，又不能死，為法受惡，基於此矣。〕癸巳，玫引步騎五千至鳳翔。孔緯詣宰相，欲宣詔召之；蕭遘﹑裴澈以令孜在上側，不欲往，辭疾不見。緯令臺吏趣百官詣行在，〔趣，讀曰促。〕皆辭以無袍笏，緯召三院御史，〔唐志：御史大夫之屬有三院：一曰臺院，侍御史屬焉；二曰殿院，殿中侍御史屬焉；三曰察院，監察御史屬焉。〕泣謂：「布衣親舊有急，猶當赴之。豈有天子蒙塵，為人臣子，累召而不往者！」御史請辨裝數日而行，緯拂衣起曰：「吾妻病垂死且不顧，諸君善自為謀，請從此辭！」乃詣李昌符，請騎衛送至行在，昌符義之，贈裝錢，遣騎送之。
邠寧﹑鳳翔兵追逼乘輿，敗神策指揮使楊晟於潘氏，鉦鼓之聲聞於行宮。〔敗，補邁翻。聞，音問。〕田令孜奉上發寶雞，留禁兵守石鼻為後拒。〔潘氏，在寶雞東北。石鼻，在寶雞西南，亦曰靈壁。蘇軾曰：鳳翔府寶雞縣武城鎮，即俗所謂石鼻寨也，諸葛武侯所築城，去寶雞三十里。〕置感義軍於興﹑鳳二州，以楊晟為節度使，守散關。〔興州，漢武都郡沮縣地，自晉及宋﹑魏為武興藩王楊氏之國。魏滅楊氏，為武興鎮，尋改東益州，唐為興州，今州城即古武興城也。鳳州，漢武都郡故道﹑河池二縣之地，後魏為仇池鎮，孝昌中置南岐州；廢帝三年，改為鳳州，以西界有鳳凰山而名。〕時軍民雜糅，鋒鏑縱橫，〔糅，女救翻。縱，子容翻。〕以神策軍使王建﹑晉暉為清道斬斫使，建以長劍五百前驅奮擊，乘輿乃得前。〔考異曰：毛文錫王建紀事雲：「光啟二年，正月辛巳，車駕次陳倉。二月辛亥，朱玫遣兵攻逼行在，庚申，陷虢縣。三月甲午，將移幸梁﹑洋，以上為清道斬斫使。戊戌，邠師至石鼻，己亥，石鼻不守。庚子，寇逼寶雞。辛丑，車駕南引。」今但取其事，不取其月日。〕上以傳國寶授建負之以從，登大散嶺。〔從，才用翻。大散嶺，在鳳州梁泉縣松陵堡南。〕李昌符焚閣道丈餘，將摧折，〔折，而設翻。〕王見扶掖上自煙焰中躍過；夜，宿板下，上枕建膝而寢，既覺，始進食，〔枕，之酖翻。覺，居效翻。〕解御袍賜建曰：「以其有淚痕故也。」車駕纔入散關，朱玫已圍寶雞。石鼻軍潰，玫長驅攻散關，不克。嗣襄王熅，肅宗之玄孫也，〔熅，肅宗子襄王糘之曾孫，音於雲翻，又於問翻。〕有疾，從上不及，留遵塗驛，〔據熅傳，遵塗驛在石鼻，亦謂之石鼻驛。〕為玫所得，與俱還鳳翔。
庚戌，李克用還太原。
3二月，王重榮﹑朱玫﹑李昌符復上表請誅田令孜。〔復，扶又翻。〕
4以前東都留守鄭從讜為守太傅兼侍中。〔考異曰：新宰相表，從讜入三公門，不為真相。按新傳，拜司空，復秉政，進太傅兼侍中，從至興元，以太子太保還第。新表誤也。〕
5朱玫﹑李昌符使山南西道節度使石君涉柵絕險要，燒郵驛，上由他道以進；山谷崎嶇，邠軍迫其後，〔邠軍，朱玫之軍。〕危殆者數四，僅得達山南。三月，壬午，石君涉棄鎮逃歸朱玫。〔石君涉黨於邠﹑岐，車駕猝至，故棄鎮而逃。〕
癸未，鳳翔百官蕭遘等罪狀田令孜及其黨韋昭度，請誅之。初，昭度因供奉僧澈結宦官，得為相。〔昭度為相，見二百五十四卷廣明元年。〕澈師知玄鄙澈所為，昭度每與同列詣知玄，皆拜之，知玄揖使詣澈啜茶。
山南西道監軍馮翊嚴遵美迎上於西縣，〔節度使既逃，故監軍自迎車駕。後魏分漢沔陽縣置嶓冢縣，隋大業初，改曰西縣，唐屬興元府。九域志：縣在府西一百里。宋白曰：西縣本名白馬城，又曰濜江城，宋於此城僑立華陽郡，後魏置嶓冢縣，隋大業三年改為西縣。〕丙申，車駕至興元。〔考異曰：皮光業見聞錄：「正月乙酉，車駕次寶雞。」王建紀事：「正月辛巳，次陳倉。二月辛亥，朱玫將綛跌師瑀逼行在，破楊晟於潘氏。庚申，陷虢縣。三月甲午，僖宗將移幸梁﹑洋，戊戌，邠師至石鼻。己亥，石鼻不守。庚子，寇逼寶雞。辛丑，車駕南引。四月庚申，達褒中。」舊紀：「正月戊子，田令孜迫乘輿幸興元。庚寅，次寶雞。癸巳，朱玫至鳳翔，令孜聞邠軍至，奉帝入散關。三月丙申，車駕至興元。」唐年補錄：「三月十七日，車駕至興元」，即丙申也。實錄：「正月乙酉，車駕次寶雞」，戊子﹑癸巳﹑三月丙申，與舊紀同。新紀：「正月戊子，如興元，癸巳，朱玫叛，寇鳳翔。三月丙申，次興元。」諸書月日不同如此。若依新﹑舊紀﹑實錄，則離寶雞六十四日乃至興元，似太緩。若依紀事，則寶雞危逼之地，車駕留彼八十日，似太久。要之，僖宗以棧道燒絕，自他道崎嶇至山南，容有六十餘日之久；至於留寶雞八十日，必無此理。今從新﹑舊紀。〕
戊戌，以御史大夫孔緯﹑翰林學士承旨，兵部尚書杜讓能並為兵部侍郎﹑同平章事。
保鑾都將李鋌等敗邠軍於鳳州。〔鋌，音蟬。敗，補邁翻。〕
詔加王重榮應接糧料使，【章：十二行本「使」下重「使」字；乙十一行本同。】調本道穀十五萬斛以濟國用。〔調，徒釣翻。〕重榮表稱令孜未誅，不奉詔。
以尚書左丞盧渥為戶部尚書，充山南西道留後。以嚴遵美為內樞密使，遣王建帥部兵戍三泉，〔武德四年，分利州之綿谷置三泉縣，時屬興元府。宋白曰：三泉縣本漢葭萌縣地，後魏正始中，分置三泉縣，以界內三泉山為名。 九域志：在府西南二百一十里。帥，讀曰率。〕晉暉及神策軍使張造帥四都兵屯黑水，〔從駕五都，王建以一都戍三泉，暉﹑造以四都屯黑水。黑水，在興元成固縣 西北太白山，南流入漢。諸葛亮牋所謂「朝發南鄭，夕宿黑水」者也。〕脩棧道以通往來。以建遙領壁州刺史。將帥遙領州鎮自此始。
6陳敬瑄疑東川節度使高仁厚，欲去之。〔去，羌呂翻；下同。〕遂州刺史鄭君立【嚴：「立」改「雄」。】起兵攻陷漢州，進向成都；敬瑄遣其將李順之逆戰，君立敗死。敬瑄又發維﹑茂羌軍擊仁厚，殺之。〔考異曰：張糀耆舊傳不言仁厚所終。惟數敬瑄六錯雲：「太師殺高仁厚，一錯。」又云：「高僕射權謀智勇，累有大功於太師，又極忠孝，若在，王司徒不過梓潼。」昭宗實錄，文德元年八月，仁厚﹑楊師立﹑羅元杲﹑王師本俱贈官，雲皆先朝以疑似獲罪。今從新紀﹑新傳，參以二書，自他仁厚事更無所見。〕
7朱玫以田令孜在天子左右，終不可去，言於蕭遘曰：「主上播遷六年，中原將士冒矢石，百姓供饋餉，戰死餓死，什減七八，僅得復京城。天下方喜車駕還宮，主上更以勤王之功為敕使之榮，〔勤王之功，楊復光實預有之。田令孜以其出於北司，眩惑人主以為己榮。〕委以大權，使墮綱紀，騷擾藩鎮，召亂生禍。〔墮，讀曰隳。言田令孜易置王重榮以召亂。〕玫昨奉尊命來迎大駕，〔言遘召玫使迎車駕。〕不蒙信察，反類脅君。吾輩報國之心極矣，戰賊之力殫矣，安能垂頭弭耳，受制於閹寺之手哉！李氏孫尚多，相公盍改圖以利社稷乎﹖」遘曰：「主上踐阼十餘年，無大過惡；正以令孜專權肘腋，致坐不安席，上每言之，流涕不已。近日上初無行意，令孜陳兵帳前，迫脅以行，不容俟旦。罪皆在令孜，人誰不知！足下盡心王室，正有引兵還鎮，拜表迎鑾。廢立重事，伊﹑霍所難，遘不敢聞命！」玫出，宣言曰：「我立李氏一王，敢異議者斬！」
夏，四月，壬子，玫逼鳳翔百官奉襄王熅權監軍國事，承製封拜指揮，仍遣大臣入蜀迎駕，盟百官於石鼻驛。玫使蕭遘為冊文，遘辭以文思荒落；〔思，相吏翻。〕乃使兵部侍郎判戶部鄭昌圖為之。乙卯，熅受冊，玫自兼左﹑右神策十軍使，〔考異曰：實錄：「玫自補大丞相。」按唐無此官。又下五月，玫自加侍中。蓋唐末著小說者，謂平章事或侍中為大丞相耳，實錄因其文而誤也。〕帥百官奉熅還京師；〔事至於此，蕭遘無所逃於天地之間。帥，讀曰率。〕以鄭昌圖同平章事﹑判度支﹑鹽鐵﹑戶部，各置副使，三司之事一以委焉。河中百官崔安潛等上襄王牋，賀受冊。〔上之出長安，百官不扈從；而奔河中者，謂之河中百官。〕
8田令孜自知不為天下所容，乃薦樞密使楊復恭為左神策中尉﹑觀軍容使，自除西川監軍使，〔考異曰：舊紀﹑實錄皆雲「二月，以令孜為西川監事。」舊傳雲：「令孜懼，引楊復恭代己，從幸梁州，求為西川監軍。」新傳雲：「令孜留不去，及帝病，乃赴成都，表解官求醫。」蓋取張糀之說耳。按王建紀事：「四月，庚申，達褒中，令孜以罪釁貫盈，且慮禍及，於是自授西川監軍使，以避指斥，復規與敬瑄為巢窟。」今從之。〕往依陳敬瑄。〔為敬瑄﹑令孜併命張本。〕復恭斥令孜之黨，出王建為利州刺史，晉暉為集州刺史，張造為萬州刺史，李師泰為忠州刺史。〔王建為歸田令孜，見上中和四年十一月。〕
9五月，朱玫以中書侍郎﹑同平章事蕭遘為太子太保，自加侍中﹑諸道鹽鐵﹑轉運等使；加裴澈判度支，鄭昌圖判戶部；以淮南節度使高駢兼中書令，充江，淮鹽鐵﹑轉運等使﹑諸道行營兵馬都統；淮南右都押牙﹑和州刺史呂用之為嶺南東道節度使；大行封拜以悅藩鎮。遣吏部侍郎夏侯潭宣諭河北，戶部侍郎楊陟宣諭江﹑淮諸藩鎮，受其命者什六七，高駢仍奉牋勸進。〔史言僖宗再幸山南，天下已絕望矣，其得還者幸也。〕
呂用之建牙開幕，一與駢同，凡駢之腹心及將校能任事者，皆逼以從己，諸所施為，不復諮稟。〔復，扶又翻。〕駢頗疑之，陰欲奪其權，而根蔕已固，無如之何。用之知之，甚懼，訪於其黨前度支巡官鄭杞﹑前知廬州事董瑾，杞曰：「此固為晚矣。」〔言駢早不知覺。〕用之問策安出，杞曰：「曹孟德有言：『寧我負人，無人負我。』」後漢末，曹操避董卓之難，間行東歸，過故人呂伯奢，伯奢出五子備賓主禮。操聞食器聲，以為圖己，手劍殺八人而去。既而悽愴曰：「寧我負人，無人負我。」〔孟德，曹操字也。鄭杞蓋勸用之圖駢。〕明日，與瑾共為書一緘授用之，其語祕，人莫有知者。〔杞﹑瑾謀見下卷光啟三年〕
蕭遘稱疾歸永樂。〔按新書，遘弟蘧為永樂令，遘往從之。永樂縣，屬河中府，武德初置。宋白曰：永樂縣本漢河北縣地，周武帝武成二年，改為永樂，保定二年省，以地屬芮城，唐武德二年，分芮城復置。樂，音洛。〕
初，鳳翔節度使李昌符與朱玫同謀立襄王，既而玫自為宰相專權；昌符怒，不受其官，更通表興元。詔加昌符檢校司徒。
朱玫遣其將王行瑜將邠寧﹑河西兵五萬追乘輿，〔自代宗時，河西沒於吐蕃，宣宗復河﹑湟，張義潮收涼州，河西復羈屬於唐。〕感義節度使楊晟戰數卻，〔數，所角翻。〕棄散關走，行瑜進屯鳳州。
是時，諸道貢賦多之長安，不之興元，〔之，往也。〕從官衛士皆乏食，〔從，才用翻。〕上涕泣，不知為計。杜讓能言於上曰：「楊復光與王重榮同破黃巢，復京城，相親善；〔事見上卷中和三年。〕復恭其兄也。若遣重臣往諭以大義，且致復恭之意，宜有回慮歸國之理。」上從之，遣右諫議大夫劉崇望使於河中，齎詔諭重榮，重榮即聽命，遣使表獻絹十萬匹，且請討朱玫以自贖。
戊戌，襄王熅遣使至晉陽賜李克用詔，言「上至半塗，六軍變擾，蒼黃晏駕，吾為藩鎮所推，今已受冊。」朱玫亦與克用書，克用聞其謀皆出於玫，大怒。大將蓋寓說克用曰：「鑾輿播遷，天下皆歸咎於我，〔蓋，古盍翻。說，式芮翻。寓言上之播越，由克用與王重榮兵逼京城，為天下之所歸咎。〕今不誅玫，黜李熅，無以自湔洗。」〔湔，則前翻。考異曰：實錄：「楊復恭兄弟，於李克用﹑王重榮有破賊連衡之舊，乃奏遣劉崇望齎詔宣諭，兼達復恭之意，重榮﹑克用皆聽命。」按後唐太祖紀年錄：「偽使至太原，太祖詰其事狀，曰：『皆朱玫所為。』將斬之以徇，大將蓋寓等言云雲。太祖燔偽詔，械其使，馳檄喻諸鎮曰：『今月二十日，得襄王偽詔及朱玫文字，雲：「田令孜脅遷鑾駕，播越梁﹑洋，行至半塗，六軍變擾，遂至蒼黃而晏駕，不知殺逆者何人。永念丕基不可無主。昨四鎮藩後推朕纂承，已於正殿受冊畢，改元大赦者。」李熅出自贅疣，名汙藩邸，智昏菽麥，識昧機權。李符虜之以塞辭，朱玫賣之以為利；呂不韋之奇貨，可見姦邪，蕭世誠之土 囊，期於匪夕。近者當道徑差健步，奉表起居，行朝見駐巴﹑梁，宿衛比無騷動。而朱玫脅其孤騃，自號臺衡，取首亂階，明言晏駕，熒惑藩鎮，淩弱廟廟』雲 雲。」按舊復恭﹑崇望傳及諸家五代史，亦不言克用因復恭﹑崇望而推戴僖宗，今不取。又於時熅未即位，改元偽詔，亦恐非也。編遺錄：「二年，春正月壬午，唐室有襄王之亂，僖宗駐蹕梁﹑洋，襄王遂下偽命，以檢校太傅，令邸吏左環砈所授偽官告一通。左環至，具事以聞。上怒，切責環，將加其罪，久乃赦之，遂令焚毀於庭。」按正月，朱玫未立襄王。編遺錄亦誤也。今從薛居正五代史梁紀。〕克用從之，燔詔書，囚使者，移檄鄰道，稱：「玫敢欺藩方，明言晏駕。當道已發蕃﹑漢三萬兵進討凶逆，當共立大功。」寓，蔚州人也。〔蔚，紆勿翻。〕
10秦賢寇宋汴，朱全忠敗之於尉氏南；〔敗，補邁翻。〕癸巳，遣都將郭言將步騎三萬擊蔡州。
11六月，以扈蹕都將楊守亮為金商節度﹑京畿制置使，〔扈蹕都，亦神策五十四都之一。〕將兵二萬出金州，與王重榮﹑李克用共討朱玫。守亮本姓訾，名亮，〔訾，即移翻。漢書功臣表有樓虛侯訾順。〕曹州人，與弟信皆為楊復光假子，更名守亮﹑守信。〔更，工衡翻。〕
李克用遣使奉表稱：「方發兵濟河，除逆黨，迎車駕，願詔諸道與臣協力。」先是，山南之人皆言克用與朱玫合，〔先，悉薦翻。〕人情恟懼；表至，上出示從官，並諭山南諸鎮，由是帖然。然克用表猶以朱全忠為言，上使楊復恭以書諭之雲：「俟三輔事寧，〔漢以京兆﹑馮翊﹑扶風為三輔，唐京畿之地是也。〕別有進止。」
12衡州刺史周嶽發兵攻潭州，欽化節度使閔勗招淮西將黃皓入城共守，〔淮西將，秦宗權將也。〕皓遂殺勗。〔中和元年，閔勗據潭州，至是而敗。〕嶽攻拔州城，擒皓，殺之。
13鎮海節度使周寶遣牙將丁從實襲常州，〔考異曰：新紀：「武寧軍將丁從實陷常州。」今從皮氏見聞錄。〕逐張鬱；鬱奔海陵，〔是年正月，張鬱陷常州。〕依鎮遏使南昌高霸。霸，高駢將也，鎮海陵，有民五萬戶，兵三萬人。
14秋，七月，秦宗權陷許州，殺節度使鹿晏弘。〔中和四年，晏弘據許州，至是敗亡。〕
15王行瑜進攻興州，感義節度使楊晟棄鎮走，據文州，詔保鑾都將李鋌﹑扈蹕都將李茂貞﹑陳佩屯大唐峯以拒之。茂貞，博野人，本姓宋，名文通，以功賜姓名。〔李茂貞始此。〕
16更命欽化軍曰武安，〔湖南觀察升欽化軍見上卷中和三年。更，工衡翻。〕以衡州刺史周嶽為節度使。
17八月，盧龍節度使李全忠薨，以其子匡威為留後。
18王潮拔泉州，殺廖彥若。〔去年八月王潮圍泉州，至是乃拔之。考異曰：新紀：「八月，王潮陷泉州，刺史劉彥若死之。」按諸書皆雲「廖彥若」，新紀作「劉」，恐誤。〕潮聞福建觀察陳巖威名，不敢犯福州境，遣使降之，〔使，疏吏翻。降，戶江翻。〕巖表潮為泉州刺史。潮沈勇有智略，〔沈，持林翻。〕既得泉州，招懷離散，均賦繕兵，吏民悅服。幽王緒於別館，緒慚，自殺。
19九月，朱玫將張行實攻大唐峯，李鋌等擊卻之。金吾將軍滿存與邠軍戰，破之，復取興州，〔復，扶又翻。〕進守萬仞寨。
20李克脩攻孟方立，甲午，擒其將呂臻於焦岡，拔故鎮﹑武安﹑臨洺﹑邯鄲﹑沙河；〔九域志：洺州武安縣有固鎮鎮。〕以大將安金俊為邢州刺史。
21長安百官太子太師裴璩等勸進於襄王熅。〔璩，其於翻。〕冬，十月，熅即皇帝位，改元建貞﹑遙尊上為太上元皇聖帝。
22董昌謂錢鏐曰：「汝能取越州，吾以杭州授汝。」〔考異曰：實錄：辛未，以杭州刺史董昌為浙東觀察使。」按此年十一月，鏐始拔越州。十二月擒漢宏，昌始自稱知浙東軍府事。實錄誤也。〕鏐曰：「然，不取終為後患。」遂將兵自諸暨趨平水，〔趨，七喻翻。〕鑿山開道五百里，出曹娥埭，〔九域志：越州會稽縣有平水鎮﹑曹娥鎮。平水﹑今在越州東南四十餘裏，自此南踰山，出小江，沿剡溪而東二十里，至曹娥埭。埭，徒耐翻。〕浙東將鮑君福帥眾降之。〔帥，讀曰率。降，戶江翻。〕鏐與浙東軍戰，屢破之，進屯豐山。
23感化牙將張雄﹑馮弘鐸得罪於節度使時溥，〔徐州本號武寧軍，自鹹通罷節鎮之後，尋復節鎮，改為感化軍，中間有書武寧者，誤也。是後時溥既死，朱梁始復徐州為武寧軍。〕聚眾三百，走渡江，襲蘇州，據之。雄自稱刺史，稍聚兵至五萬，戰鑑千餘，自號天成軍。
24河陽節度使諸葛爽薨，大將劉經﹑張全義立爽子仲方為留後。全義，臨濮人也。〔武德四年，分雷澤縣置臨濮縣，屬濮州。九域志：在州南六十里。濮，博木翻。〕
25李克脩攻邢州，不克而還。〔考異曰：太祖紀年錄：「邢人出戰，又敗之。孟方立求救於鎮州王鎔，出兵三萬赴援，我軍乃退。」舊鎔傳：「是時天子蒙塵，九有羹沸。河東李克用虎視山東，方謀吞據，鎔以重賂結納，以脩和好。晉軍討孟方立於邢州，鎔常奉以芻糧。」據此，則鎔助克用攻邢州也。未知孰是。今皆不取。〕
26十一月，丙戌，錢鏐克越州，劉漢宏奔台州。〔考異曰：實錄，漢宏被殺在董昌除浙東前。據範坰吳越備史，漢宏敗走至十二月死皆有日，今從之。〕
27義成節度使安師儒委政於兩廂都虞候夏侯晏﹑杜標，二人驕恣，軍中忿之；小校張驍潛出，聚眾二千攻州城，師儒斬晏﹑標首諭之，軍中稍息。天平節度使朱瑄謀取滑州，遣濮州刺史朱裕將兵誘張驍，殺之。朱全忠先遣其將朱珍﹑李唐賓襲滑州，入境，遇大雪，珍等一夕馳至壁下，百梯並升，遂克之，虜師儒以歸。〔考異曰：實錄：「告於行在，命全忠兼領義成節度使。」按大順元年始以全忠兼宣義節度使，全忠猶辭，以授胡真，此際未也。實錄誤。〕全忠以牙將江陵胡真知義成留後。〔義成自此屬朱全忠。〕
28田令孜至成都請尋醫，許之。〔解西川監軍使。〕
29十二月，戊寅，諸軍拔鳳州，以滿存為鳳州防禦使。
30楊復恭傳檄關中，稱「得朱玫首者，以靜難節度使賞之。」〔以朱玫職任授之也。難，乃旦翻。〕王行瑜戰數敗，〔屢為李鋌﹑滿存等所破。數，所角翻。〕恐獲罪於玫，與其下謀曰：「今無功，歸亦死；曷若與汝曹斬玫首，【章：十二行本「首」下有「定京城」三字；乙十一行本同；退齋校同；張校同，雲無註本亦無。】迎大駕，取邠寧節鉞乎﹖」眾從之。甲寅，行瑜自鳳州擅引兵歸京師，〔此諸軍所以於戊寅得取鳳州。〕玫方視事，聞之，怒，召行瑜，責之曰：「汝擅歸，欲反邪﹖」行瑜曰：「吾不反，欲誅反者朱玫耳！」遂擒斬之，並殺其黨數百人。諸軍大亂，焚掠京城，士民無衣凍死者蔽地。裴澈﹑鄭昌圖帥百官二百餘人奉襄王奔河中，〔帥，讀曰率。〕王重榮詐為迎奉，執熅，殺之，〔襄王熅自監國至竊號，涉八月而敗。〕囚澈﹑昌圖；百官死者殆半。
31台州刺史杜雄誘劉漢宏，執送董昌，斬之。〔廣明元年，劉漢宏得浙東，至是而亡。考異曰：十國紀年：「十二月，丙午，杜雄執漢宏。」按十二月丙子朔，無丙午。紀年誤。〕昌徙鎮越州，自稱知浙東軍府事以錢鏐知杭州事。〔為錢鏐以杭州跨有二浙張本。〕
32王重榮函襄王熅首至行在，刑部請御興元城南樓獻馘，百官畢賀。太常博士殷盈孫議，以為：「熅為賊臣所逼，正以不能死節為罪耳。禮，公族罪在大辟，君為之素服不舉。〔記文王世子：公族其有死罪者，有司讞於公曰：「某之罪在大辟。」公三宥之，有司不對，走出，致刑于甸人。公又使人追之曰：「雖然，必赦之。」對曰：「無及也。」反命於公。公素服不舉，為之變，如其倫之喪，無服，親哭之。為，於偽翻。〕今熅已就誅，宜廢為庶人，令所在葬其首。其獻馘稱賀之禮，請俟朱玫首至而行之。」從之。盈孫，侑之孫也。〔殷侑見二百四十二卷文宗大和二年。〕
33河陽大將劉經，畏李罕之難制，自引兵鎮洛陽，襲罕之於澠池，為罕之所敗；〔敗，補邁翻；下同。〕經棄洛陽走，罕之追殺殆盡。罕之軍於鞏，〔鞏，漢古縣，唐屬河南府。九域志：在府東一百一十里。〕將渡河，經遣張全義將兵拒之。時諸葛仲方幼弱，政在劉經，諸將多不附，全義遂與罕之合兵攻河陽，為經所敗，罕之﹑全義走保懷州。
34初，忠武決勝指揮使孫儒與龍驤指揮使朗山劉建鋒戍蔡州，拒黃巢，扶溝馬殷隸軍中，以材勇聞。〔扶溝，漢縣，中廢，隋復置，唐屬許州。陳留風俗傳：小扶亭有洧水之溝， 因以名縣。九域志：縣在汴州南一百九十里。馬殷始此。〕及秦宗權叛，儒等皆屬焉。宗權遣儒【章：十二行本「儒」下有「將兵」二字；乙十一行本同。】攻 陷鄭州，刺史李璠奔大梁。〔璠，孚袁翻。〕儒進陷河陽，留後諸葛仲方奔大梁。〔廣明元年，諸葛爽得河陽，及子而敗。〕儒自稱節度使，張全義據懷州，李罕之據澤州以拒之。
初，長安人張佶為宜州幕僚，惡觀察使秦彥之為人，棄官去；過蔡州，宗權留以為行軍司馬。佶謂劉建鋒曰：「秦公剛鷙而猜忌，亡無日矣，吾屬何以自免！」建鋒方自危，遂與佶善。〔佶，其吉翻。惡，烏路翻。為劉建鋒﹑張佶協力取湖南張本。〕
35壽州刺史張翱〔考異曰：妖亂志作「張敖」，吳錄作「張滶」。今從十國紀年。〕遣其將魏虔將萬人寇廬州，廬州刺史楊行愍遣其將田頵﹑李神福﹑張訓拒之，敗虔於褚城。〔敗，補邁翻。〕滁州刺史許勍襲舒州，刺史陶雅奔廬州。〔中和四年，行愍使雅取舒州。〕高駢命行愍更名行密。〔更，工衡翻。〕
36是歲，天平牙將朱瑾逐泰寧節度使齊克讓，〔考異曰：薛居正五代史雲虜克讓。今從舊傳。〕自稱留後。瑾將襲兗州，求婚於克讓，乃自鄆盛飾車服，私藏兵甲以赴之。親迎之夕，甲士竊發，逐克讓而代之。〔迎，魚敬翻。〕朝廷因以瑾為泰寧節度使。
37安陸賊帥周通攻鄂州，路審中亡去；〔中和四年，路審中據鄂州。帥，所類翻；下同。〕嶽州刺史杜洪乘虛入鄂，自稱武昌留後，朝廷因以授之。湘陰賊帥鄧進思復乘虛陷嶽州。〔湘陰，漢羅縣地，宋分置湘陰縣，唐武德八年，省羅縣入焉，屬嶽州。九域志：在州西南二百七十里。復，扶又翻。〕
38秦宗言圍荊南二年，〔去年九月圍荊南。〕張緕嬰城自守，城中米鬥直錢四十緡，食甲鼓皆盡，擊門扉以警夜，死者相枕。〔枕，職任翻。〕宗言竟不能克而去。
三年（丁未，八八七）
1春，正月，以邠州都將王行瑜為靜難軍節度使，〔以朱玫之官賞之。難，乃旦翻。〕扈蹕都頭李茂貞領武定節度使，〔據舊紀以洋州為武定節鎮。〕扈蹕都頭楊守宗為金商節度使，右衛大將軍顧彥朗為東川節度使，金商節度使楊守亮為山南西道節度使。彥朗，豐縣人也。
2辛巳，以董昌為浙東觀察使，錢鏐為杭州刺史。
3秦宗權自以兵力十倍於朱全忠，而數為所敗，恥之，〔數，所角翻。敗，補邁翻。〕欲悉力以攻汴州。全忠患兵少，二月，以諸軍都指揮使朱珍為淄州刺史，募兵於東道，〔淄州本平盧巡屬，全忠欲募兵於東方，輒以刺史授珍。〕期以初夏而還。〔薛居正五代史曰：使朱珍募兵於東道，懼蔡人暴其麥，期以夏首迴歸。〕
4戊辰，削奪三川都監田令孜官爵，長流端州。然令孜依陳敬瑄，竟不行。〔考異曰：實錄載敕曰：「令孜雖已削奪在身官爵，宜剝服色，配端州長流百姓。」新傳 曰：「削官爵，流儋州，然猶依敬瑄不行。」張糀耆舊傳曰：「大駕廣明二年春孟到蜀，叟嘗接識北司，諸官子弟有光啟門承旨，似先大夫，為叟言：去年黃巢淩犯，聖上蒼忙就路，諸王多是徒行。壽王至斜谷，行不得，韈一足，跣一足，偃臥磻石上。田軍容在後收拾，軀壽王。壽王起告軍容：『行不得，與箇馬騎。』軍容雲：『山谷間何處得馬！』以鞭一抶之令行，雖迴首無言，衷心深銜此恨。爾後經今八年，僖宗皇帝在寶雞行宮寢疾月餘， 彌留，臣下皆知不起於疾，內外屬望在於壽王。壽王仁孝大度，弘寬有斷，眾所歸心。軍容聞，大恐，就御寢問：『識臣否﹖』帝目瞪不語。軍容大驚，尋時矯制除 西川監軍使，仍馳驛赴任，遂將拱宸﹑奉鑾兩都自衛，星夜倍程。軍容纔到西川，僖宗已崩，國朝果冊壽王登極皇帝位，於是積年怨恨，今日逞其志矣。」新令孜傳 取之。據實錄：令孜光啟二年為西川監事，此月流端州，在昭宗即位前，自為楊復恭所擯耳。十國紀年曰：「三月，僖宗東還，詔流令孜儋州，敬瑄端州，皆拒朝命。」此據張糀耆舊傳致誤耳。今從實錄。〕
5代北節度使李國昌薨。〔考異曰：薛居正五代史武皇紀：「國昌，中和三年薨。」唐末見聞錄：「中和三年，十月，老司徒薨。」舊書：「中和三年，十月，國昌卒。」後唐獻祖紀年錄：「光啟中，薨於位。」新沙陀傳：「光啟三年，國昌卒。」太祖紀年錄光啟三年正月雲：「是歲獻祖文皇帝之喪，太祖哀毀行服，不獲專徵。」實錄置此年二月。今從之。〕
6三月，癸未，詔偽宰相蕭遘﹑鄭昌圖﹑裴澈，於所在集眾斬之，皆死於岐山。〔岐山，在鳳翔東四十里。按舊書帝紀：河中械送偽宰相裴澈﹑鄭昌圖，命斬之於岐山縣，太子少師致仕蕭遘賜死於永樂縣。與此不同。〕時朝士受熅官者甚眾，法司皆處以極法；〔法司，謂刑部。處，昌呂翻。〕杜讓能力爭之，免者什七八。
7壬辰，車駕至鳳翔，節度使李昌符，恐車駕還京雖不治前過，〔前過，謂與朱玫迫乘輿也。治，直之翻。〕恩賞必疏，乃以宮室未完，固請駐蹕府舍，從之。
8太傅兼侍中鄭從讜罷為太子太保。
9鎮海節度使周寶募親軍千人，號後樓兵，稟給倍於鎮海軍；鎮海軍皆怨，而後樓兵浸驕不可制。寶溺於聲色，不親政事，築羅城二十餘裏，建東第，人苦其役。寶與僚屬宴後樓，有言鎮海軍怨望者，寶曰：「亂則殺之！」度支催勘使薛朗以其言告所善鎮海軍將劉浩，戒之使戢士卒，浩曰：「惟反可以免死耳！」是夕，寶醉，方寢，浩帥其黨作亂，〔帥，讀曰率；下同。〕攻府舍而焚之。寶驚起，徒跣叩芙蓉門呼後樓兵，後樓兵亦反矣。寶帥家人步走出青陽門，遂奔常州，〔考異曰：實錄寶被逐在四月，恐四月奏到耳。吳越備史三月壬辰。新紀癸巳，今從之。〕依刺史丁從實。浩殺諸僚佐，癸巳，迎薛朗入府，推為留後。〔為錢鏐銖薛朗張本。〕寶先兼租庸副使，城中貨財山積，是日，盡於亂兵之手。
高駢聞寶敗，列牙受賀，遣使饋以齏粉。〔駢與寶為仇，故幸其敗。為仇事見二百五十四卷中和元年。齏，子西翻。細切為齏，碎為粉。〕寶怒，擲之地曰：「汝有呂用之在，他日未可知也！」揚州連歲饑，城中餒死者日數千人，坊市為之寥落，災異數見，駢悉以為周寶當之。〔史言高駢阽於死亡而不悟。為，於偽翻。數，所角翻。見，賢遍翻。〕
10山南西道節度使楊守亮忌利州刺史王建驍勇，屢召之；建懼，不往。〔利州，山南西道巡屬也，建懼為守亮所殺，故不敢往。〕前龍州司倉周庠〔路振九國志，作「周博雅」。〕說建曰：「唐祚將終，藩鎮互相吞噬，皆無雄才遠略，不能戡濟多難。〔說，式芮翻；下同。難，乃旦翻。〕公勇而有謀，得士卒心，立大功者非公而誰！然葭萌四戰之地，〔利州，古葭萌之地，世傳古蜀王封其弟葭萌於此，因以名邑。〕難以久安。閬州地僻人富，楊茂實，陳﹑田之腹心，不脩職貢，若表其罪，興兵討之，可不【章：十二行本「不」作「一」；乙十一行本同；孔本同；張校同。】戰而擒也。」建從之，召募溪洞酋豪，有眾八千，沿嘉陵江而下，襲閬州，〔西漢水出秦州嘉陵谷，亦謂之嘉陵水，東南過葭萌，又東南過閬中。閬州，東川巡屬。酋，慈由翻。〕逐其刺史楊茂實而據之，自稱防禦使，招納亡命，軍勢益盛，守亮不能制。
部將張虔裕說建曰：「公乘天子微弱，專據方州，若唐室復興，公無種矣。〔種，章勇翻。〕官遣使奉表天子，杖大義以行師，蔑不濟矣。」部將綦毋諫復說建養士愛民以觀天下之變。〔綦毋，姓也。毋，音無。〕建【章：十二行本「建」下有「皆」字；乙十一行本同；孔本同。】從之。庠﹑虔裕﹑諫，皆許州人也。〔汝﹑潁多奇士，自古然也。史言英雄角逐，天必生人才以羽翼之。〕
初，建與東川節度使顧彥朗俱在神策軍，同討賊；建既據閬州，彥朗畏其侵暴，數遣使問遺，〔數，所角翻。遺，唯季翻。〕饋以軍食，建由是不犯東川。〔豺狼不噬，要非仁也，力未及耳。觀後顧彥暉之事可見已。〕
11初，周寶聞淮南六合鎮遏使徐約兵精，誘之使擊蘇州。〔為下卷徐約張雄始事。〕
