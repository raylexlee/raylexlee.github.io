△卷第二百五十二
唐紀六十八〔起上章攝提格（庚寅），盡柔兆涒灘（丙申），凡七年。〕
懿宗昭聖恭惠孝皇帝下
鹹通十一年（庚寅、八七〇）
1春，正月，甲寅朔，羣臣上尊號曰睿文英武明德至仁大聖廣孝皇帝；赦天下。
2西川之民聞蠻寇將至，爭走入成都。時成都但有子城，亦無壕，人所佔地〔佔，之贍翻。〕各不過一席許，雨則戴箕盎以自庇；又乏水，取摩訶池泥汁，澄而飲之。〔成都記：摩訶池在張儀子城內。隋蜀王秀取土築廣子城，因為池。有胡僧見之曰：「摩訶宮毗羅。」蓋胡僧謂「摩訶」為大，「宮毗羅」為龍，謂此池廣大有龍耳。因名名摩訶池。或曰蕭摩訶所開，非也。池今在成都縣東南十二里。〕
將士不習武備，節度使盧耽召彭州刺史吳行魯使攝參謀，與前瀘州刺史楊慶復〔考異曰：新傳雲「瀘州刺史楊慶」。錦裏耆舊傳雲「嘉州」，誤也。今從解圍 錄。〕共脩守備，選將校，分職事，〔將，即亮翻；下同。校，戶教翻。〕立戰棚，具砲檑，〔棚，蒲庚翻。砲，普教翻。檑，盧對翻，檑木也；自城上下之以壓敵。〕造器備，嚴警邏。先是，西川將士多虛職名，亦無稟給。〔先，悉薦翻。〕至是，揭牓募驍勇之士，〔邏，郎佐翻。揭，丘傑翻。〕補以實職，厚給糧賜，應募者雲集。慶復乃諭之曰：「汝曹皆軍中子弟，年少材勇，〔少，詩照翻。〕平居無料自進，今蠻寇憑陵，乃汝曹取富貴之秋也，可不勉乎！」皆歡呼踊躍。於是列兵械於庭，使之各試所能，兩兩角勝，察其勇法而進退之，得選兵三千人，號曰「突將」。行魯，彭州人也。
戊午，蠻至眉州，耽遣同節度副使王偃等齎書見其用事之臣杜元忠，與之約和。蠻報曰：「我輩行止，口繫雅懷。」
3 路巖、韋保衡上言：「康承訓討龐勛時，逗橈不進，〔上，時掌翻。逗，音豆。橈，奴教翻。〕又不能盡其餘黨，又貪虜獲，不時上功。」〔上，時掌翻。〕辛酉， 貶蜀王傅、分司；蜀王佶，皇子也。考異曰：新傳曰：「宰相路巖、韋保衡劾承訓討賊逗橈，貪虜獲，不時上功，貶蜀王傅、分司東都。」按此時保衡未為相，蓋以尚主之故，上用其言，故得擠承訓也。〕尋再貶恩州司馬。
4南詔進軍新津，〔新津，漢武陽縣，後周改為新津，唐屬蜀州。九域志。在州東南七十里。〕定邊之北境也。盧耽遣同節度副使譚奉祀致書於杜元忠，問其所以來之意；蠻留之不還。院遣使告急於朝，〔朝，直遙翻。〕且請遣使與和，以紓一時之患。朝廷命知四方館事、太僕卿支詳為宣諭通和使。〔晏公類要曰：舊儀，於通事舍人中，以宿長一人總知館事，謂之館主，凡四方貢納及章表皆受而進之。唐自中世以後，始以他官判四方館事。〕蠻以耽待之恭，亦為之盤桓，〔為，於偽翻。〕而成都守備由是粗完。〔粗，坐五翻。〕
甲子，蠻長驅而北，陷雙流。〔雙流，漢廣都縣地，隋置雙流縣，唐屬成都府。九域志：在府南四十里。〕庚午，耽遣節度副使柳槃往見之，杜元忠授槃書一通，曰：「此通和之後，驃信與察府相見之儀也。」其儀以王者自處，〔處，昌呂翻。〕語極驕慢。又遣人負綵幕至城南，雲欲張陳蜀王廳以居驃信。〔隋蜀王秀鎮蜀，起聽事，極為宏壯。廳，他經翻。〕
癸酉，廢定邊軍，復以七州歸西川。〔七州，邛、眉、蜀、雅、嘉、黎、嶲也。〕
是日，蠻軍抵成都城下。前一日，盧耽遣先鋒遊弈使王晝至漢州詗援軍，且趣之。〔詗，翾正翻，又火迥翻。趣，讀曰促。〕時興元六千人、鳳翔四千人已至漢州，會竇滂以忠武、義成、徐宿四千人自導江奔漢州、就援軍以自存。丁丑，王晝以興元、資、簡兵三馴餘人軍於毗橋，〔毗橋，在漢州南界。〕遇蠻前鋒，與戰不利，退保漢州。時成都日望援軍之至，而竇滂自以失地。〔謂失定邊軍也。〕欲西川相繼陷沒以分其責，每援軍自北至，輒說之曰：「蠻眾多於官軍數十倍，官軍遠來疲弊，未易遽前。」〔說，式芮翻。易，以豉翻。〕諸將信之，皆狐疑不進。成都十將李自孝陰與蠻通，欲焚城東倉為內應，城中執而殺之。後數日，蠻果攻城，久之，城中無應而止。
二月，癸未朔，蠻合梯衝四面攻成都，城上以鉤繯挽之使近，〔梯，雲梯；衝，衝車也。繯，於善翻，屈轉其索如環鉤，施於其端。〕投火沃油焚之，攻者皆死。盧耽以楊慶復、攝左都押牙李驤各帥突將出戰，〔帥，讀曰率。〕殺傷蠻二千餘人，會暮，焚其攻具三千餘物而還。蜀人素怯，其突將新為慶復所獎拔，且利於厚賞，勇氣自倍，其不得出者，皆憤鬱求奮。後數日，賊取民籬，重沓濕而屈之，以為蓬，〔重，直龍翻。「蓬」，當作「篷」。編竹以覆舟曰篷。言濕籬而屈之，狀如方之眠篷也。〕置人其下，舉以抵城而斸之，〔斸，陟玉翻，斫也，掘也。〕矢石不能入，火不能然，〔然，與燃同，燒也。〕慶復鎔鐵汁以灌之，攻者又死。
乙酉，支詳遣使與蠻約和。丁亥，蠻斂兵請和。戊子，遺使迎支詳。時顏慶復以援軍將至，詳謂蠻使曰：「受詔詣定邊約和，今雲南乃圍成都，則與曏日詔旨異 矣。且朝廷所以和者，冀其不犯成都也。今矢石晝夜相交，何謂和乎！」蠻見和使不至，〔使，並疏吏翻。〕庚寅，復進攻城。〔復扶又翻。〕辛卯，城中出兵擊之，乃退。
初，韋皋招南詔以破吐蕃，既而蠻訴以無甲弩，皋使匠教之，數歲，蠻中甲弩皆精利。又，東蠻苴那時、勿鄧、夢衝三部助皋破吐蕃有功，〔事見二百三十三卷德宗興元五年。〕其後邊吏遇之無狀，東蠻怨唐深，自附於南詔，每從南詔入寇，為之盡力，〔為，於偽翻。〕得唐人，皆虐殺之。
朝廷貶竇滂為康州司戶，以顏慶復為東川節度使，凡援蜀諸軍，皆受慶復節制。癸巳，慶復至新都，〔九域志：新都縣在成都府北四十五里。〕蠻分兵往拒之。 甲午，與慶復遇，慶復大破蠻軍，殺二千餘人，蜀民數千人爭操芟刀、白棓以助官軍，〔操，七刀翻。芟刀，農家所以芟草。棓，蒲項翻。〕呼聲震野。〔呼，火故 翻。〕乙未，蠻步騎數萬復至，〔復，扶又翻。〕會右武衛上將軍宋威以忠武【章：十二行本「武」下有「軍」字；乙十一行本同；孔本同。】二千人至，即與 諸軍會戰，蠻軍大敗，死者五千餘人，退保星宿山。〔宿，音秀。〕威進軍沱江驛，〔沱江驛，在成都府新繁縣。禹貢，岷山導江，別為沱。沱，徒河翻。〕距成都三十里。蠻遣其臣楊定保詣支詳請和，詳曰：「宜先解圍退軍。」定保還，蠻圍城如故。城中不知援軍之至，但見其數來請和，〔數，所角翻。〕知援軍必勝矣。戊戌，蠻復請和，使者十返，城中亦依違答之。蠻以援軍在近，攻城尤急，驃信以下親立矢石之間。庚子，官軍至城下與蠻戰，奪其升遷橋，〔升遷橋，即升僊秦時李冰所起，舊名七星橋。〕是夕，蠻自燒攻具遁去，比明，官軍乃覺之。〔比，必利翻，及也。〕
初，朝廷使顏慶復救成都，命宋威屯綿、漢為後繼。〔綿、漢，二州名。〕威乘勝先至城下，破蠻軍功居多，慶復疾之。 威飯士欲追蠻軍，〔飯，扶晚翻。〕城中戰士亦欲與北軍合勢俱進，慶復牒威，奪其軍，勒歸漢州。蠻至雙流，阻新穿水，〔九域志：蜀州新津縣有新穿鎮。〕造橋 未成，狼狽失度，〔失度者，失其常度也。〕三日，橋成，乃得過，斷橋而去。〔斷，丁管翻。〕甲兵服物遺棄於路，蜀人甚恨之。黎州刺史嚴師本收散卒數千保邛州，蠻圍之，二日，不克，亦捨去。
顏慶復始教蜀人築壅門城，〔城門之外，別築垣牆以遮城門謂之壅門，今人謂之八卦牆者是也。〕穿塹引水滿之，植鹿角，分營鋪，〔斬木為鹿角，植之城外，以限衝突，今人謂之排杈者是。分立寨屋，謂之營，以居士卒。城上分立小屋，使守卒居之以候望，謂之鋪。鋪，普故翻。〕蠻知有備，自是不復犯成都矣。〔復，扶又翻。〕
先是，西川牙將有職無官，〔先，悉薦翻。〕及拒卻南詔，四人以功授監察御史，〔此所謂官也。〕堂帖，人輸堂例錢三百緡；貧者苦之。〔有功授官而微其輸錢；史言唐之紀綱大壞。〕
5三月，左僕射、同平章事曹確同平章事，充鎮海節度使。
6夏，四月，丙午，以翰林學士承旨、兵部侍郎韋保衡同平章事。
7徐賊餘黨猶相聚閭裏為羣盜，散居兗、鄆、青、齊之間，詔徐州觀察使夏侯瞳招諭之。〔瞳，徒紅翻。〕
8五月，丁丑，以邛州刺史吳行魯為西川留後。
9光州民逐刺史李弱翁，弱翁奔新息。〔新息，漢古縣，唐屬蔡州。九域志：在州東南一百五十五里，去光州九十里。〕左補闕楊堪等上言：「刺史不道，百姓負冤，當訴於朝廷，置諸典刑，豈得羣黨相聚，擅自斥逐，亂上下之分！此風殆不可長，〔分，扶問翻。長，知兩翻。〕宜加嚴誅以懲來者。」
10上令百官議處置徐州之宜。〔處，昌呂翻。〕六月，丙午，太子少傅李膠等狀，以為：「徐州雖屢搆禍亂，〔謂銀刀及桂州戍卒也。〕未必比屋頑兇；〔比，毗必翻。〕蓋由統御失人，是至姦回乘釁。今使名雖降，〔謂降節度為觀察。使，疏吏翻。〕兵額尚存，以為支郡則糧餉不給，分隸別藩則人心未服；或舊惡相濟，更成披猖。惟泗州向因攻守，結釁已深，〔事見上卷九年、十年。〕宜有更張，庶為兩便。」〔更，工衡翻。〕詔從之，徐州依舊為觀察使，統徐、濠、宿三州，泗州為團練使，割隸淮南。
11加幽州節度使張允伸兼侍中。
12秋，八月，乙未，同昌公主薨。上痛悼不已，殺翰林醫官韓宗劭等二十餘人，悉收捕其親族三百餘人繫京兆獄。中書侍郎、同、平章事劉贍名諫官使言之，諫官莫敢言者，乃自上言，〔上，時掌翻。〕以為：「脩短之期，人之定分。昨公主有疾，深軫聖慈。宗劭等診療之時，〔診，止忍翻，候脈也。療，力照翻，治疾也。〕惟求疾愈，備施方術，非不盡心，而禍福難移，竟成差跌，〔跌，徒結翻。〕原其情狀，亦可哀矜。而械繫老幼三百餘人，物議沸騰，道路蹉歎。奈何以達理知命之君，涉肆暴不明之謗！蓋由安不慮危，忿不思難之故也。伏願少回聖慮，寬釋繫者。」上覽疏，不悅。贍又與京兆尹溫璋力諫於上前；上大怒，叱出之。
13魏博節度使何全皞年少，驕暴好殺，〔少，詩照翻。好，呼到翻。〕又減將士衣糧。將士作亂，全皞單騎走，追殺之，〔何進滔得魏博，傳三世，四十二年而滅。〕推大將韓君雄為留後。成德節度使王景崇為之請旌節；〔為之，於偽翻。〕九月，庚戌，以君雄為魏博留後。
14 丙辰，以劉瞻同平章事，充荊南節度使，貶溫璋振州司馬。璋歎曰：「生不逢時，死何足惜！」是夕，仰藥卒。〔仰，牛向翻。〕敕【章：十二行本「敕」上有 「庚申」二字；乙十一行本同；孔本同；退齋校同。】曰：「苟無蠹害，何至於斯！惡實貫盈，死有餘責。宜令三日內且於城外權瘞，〔瘞，於計翻。〕俟輕恩 宥，方許歸葬，使中外快心，姦邪知懼。」己巳，貶右諫議大夫高湘、比部郎中知制誥楊知至、禮部郎中魏簹等於嶺南，〔比，音毗。簹，都郎翻。〕皆坐與劉瞻親 善，為韋保衡所逐也。知至，汝士之子；〔汝士，虞卿從兄也，見二百四十一卷穆宗長慶元年。〕簹，扶之子也。〔魏扶見二百四十八卷宣宗大中三年。〕保衡又與路巖共奏劉贍，雲與醫官通謀，誤投毒藥；〔譖言誤投毒藥，以至同昌公主於死。然既言誤矣，又安可以為通謀邪！〕丙子，貶瞻康州刺史。〔康州去京師五千七百五十里。〕翰林學士承旨鄭畋草瞻罷相制辭曰：「安數畝之居，仍非己有；卻四方之賂，惟畏人知。」巖謂畋曰：「侍郎乃表薦劉相也！」坐貶梧州刺史。〔梧州，漢蒼梧邪所治廣信縣地，唐置梧州，去京師五千五百里。〕御史中孫鮖坐為瞻所引用，亦貶汀州刺史。〔鮖，戶盲翻，又音皇。〕路巖素與劉瞻論議多不謟，瞻既貶康州，巖猶不快，閱十道圖，以驩州去長安萬裏，再貶驩州司戶，〔驩州，陸路至長安一萬二千四百五十二里，水路一萬七千裏。考異曰：實錄、新傳皆雲「巖志欲殺之，賴幽州節度使張公素表論瞻冤，乃止。」按是時張允伸鎮幽州，雲公素，恐誤也。〕
15冬，十月，癸卯，以西川留後吳行魯為節度使。
16十一月，辛亥，以兵部尚書、鹽鐵轉運使王鐸為禮部尚書、同平章事。鐸，起之兄子也。〔王起見二百四十一卷長慶元年。鐸，起兄炎之子。〕
17丁卯，復以徐州為感化軍節度。〔徐州本武寧軍，中有銀刀之亂，罷節鎮為觀察，今復為感化軍。〕
18十二月，加成德節度使王景崇同平章事。以左金吾上將軍李國昌為振武節度使。
十二年（辛卯、八七一）
1春，正月，辛酉，葬文懿公主。〔同昌公主諡文懿。〕韋氏之人爭取庭祭之灰，汰其金銀。〔敕祭之於韋氏之庭，故曰庭祭。汰，淘也。〕凡服玩，每物皆百二十輿，以錦繡、珠玉為儀衛、明器，輝煥三十餘裏；〔記檀弓：孔子謂為明器者，知喪道矣，備物而不可用也。其曰明器，神明之也，何取於輝煥乎！〕賜酒百斛，餅餤四十橐駝，以飼體夫。〔餤，於廉翻，又徒甘翻。飼，祥吏翻。體，蒲本翻。體夫，轝柩之夫也。〕上與郭淑妃思公主不已，樂工李可及作歎百年曲，其聲悽惋，〔歎百年曲，歷敘人自少而壯，自壯而老，少時娟好，壯時追歡極樂，老時衰颯之狀；其聲悽切，感動人心。惋，烏貫翻。〕舞者數百人，。發內庫雜寶為其首飾，以絁八百匹為地衣，舞罷，珠璣覆地。〔絁，式支翻。覆，敷救翻。〕
2以魏博留後韓君雄為節度使。
3門下侍郎、同平章事路巖與韋保衡素相表裡，勢傾天下。既而爭權，浸有隙，保衡遂短巖於上。夏，四月，癸卯，以巖同平章事，充西川節度使。巖出城，路人以瓦礫擲之。〔礫，郎狄翻。〕權京兆尹薛能，巖所濯也，巖謂能曰：「臨行，煩以瓦礫相餞！」能徐舉笏對曰：「曏來宰相出，府司無例發人防衛。」〔府司，謂京兆府所司。〕巖甚慚。能，汾州人也。〔能，音囊來切。〕
4五月，上幸安國寺，賜僧重謙、僧澈沈檀講座二，各高二丈。〔以沈香、檀香為講座也。沈，持林翻。高，古號翻。〕設萬人齋。
5秋，七月，以兵部尚書盧耽同平章事，充山南東道節度使。
6冬，十月，以兵部侍郎、鹽鐵轉運使劉鄴為禮部尚書、同平章事。
十三年（壬辰、八七二）
1春，正月，幽州節度使張允伸得風疾，請委軍政就醫；許之，以其子簡會知留後。疾甚，遣使上表納旌節；丙申，薨。允伸鎮幽州二十三年，〔宣宗大中四年，張允伸代周綝鎮幽州。〕勤儉恭謹，邊鄙無警，上下安之。
2二月，丁巳，以兵部侍郎、同平章事於琮為山南東道節度使，以刑部侍郎、判戶部奉天趙隱為戶部侍郎、同平章事。
3平州刺史張公素，素有威望，為幽人所服。張允伸薨，公素帥州兵來奔部喪。〔帥，讀曰率。〕張簡會懼，三月，奔京師，以為諸衛將軍。〔汎言諸衛將軍，不言何衛，史略之也。〕
4夏，四月，立皇子保為吉王，傑為壽王，倚為睦王。
5以張公素為平盧留後。〔「平盧」，當作「盧龍」。〕
6五月，國子司業韋殷裕詣閤門告郭淑妃弟內作坊使驚述陰事；〔內作坊使，內諸司使之一，掌造內庫軍器。〕上大怒，杖殺殷裕，籍沒其家。〔考異曰：續寶運錄曰：「內作使郭敬述與宰臣韋保衡、張能順頻於內宅飲酒，潛通郭妃，荒穢頗甚。每封進文書於金合內，詐稱果子，內連郭妃、郭敬述，外結張能順、國子司業韋殷裕，擬傾皇祚，別立太子，事泄，遽加貶降。五月十四日，內牓子，貶工部尚書嚴祈郴州刺史，給事中李貺勤州刺史，給事中張鐸滕州刺史，左金吾大將軍李敬仲儋州司戶。國子司業韋殷裕，敕京兆府決痛杖一頓，處死，家資、妻女沒官。又貶敘州刺史韋君卿愛州崇平縣尉，右僕射、右羽林統軍張直方康州司馬。續又貶駙馬於琮並扶會與韋保衡等同謀不軌事，其月十 七日，又貶尚書左丞李當道州刺史，吏部侍郎王諷建州刺史，左常侍李都賀州刺史，翰林承旨張裼封州司馬，中書舍人封彥卿潮州司戶，諫議大夫楊塾新州司戶。駙 馬韋保衡雷州刺史，又貶儋州澄邁縣尉，又貶驩州長流百姓，又賜自盡，家貲沒官，仍三族不許朝廷錄用。」其語雜亂無稽。今從實錄。〕乙亥，閤門使田獻銛奪 紫，改橋陵使，〔銛，思廉翻。〕以其受殷裕狀故也。殷裕妻父太府【章：十二行本「府」作僕」；乙十一行本同。】少卿崔元應、妻從兄中書舍人崔沆、 〔從，才用翻。沆，下黨翻。〕季父君卿皆貶嶺南官；給事中杜裔休坐與殷裕善，亦貶端州司戶。沆，鉉之子也。〔崔鉉見二百四十七卷武宗會昌三年。〕裔休，悰之子也。
7丙子，貶山南東道節度使於琮為普王傅、分司，〔普王儼，皇子也，後踐阼，是為僖宗。〕韋保衡譖之也。辛巳，貶尚書左丞李當、吏部侍郎王渢、〔渢，房戎翻。〕左散騎常侍李都、翰林學士承旨兵部侍郎張裼、〔裼，他計翻，又先擊翻。〕前中書舍人封彥卿、左諫議大夫楊塾，癸未，貶工部尚書嚴祁、給事中李貺、給事中張鐸、左金吾大將軍李敬仲、起居舍人蕭遘、李瀆、鄭彥特、李藻，皆處之湖、嶺之南，〔處，昌呂翻。不詳言各人所貶之地，以其無罪，故略之也。〕坐與琮厚善故也。貺，漢之子；遘，寘之子也。〔李漢見二百四十五卷文宗大和九年。蕭寘見二百五十卷五年。〕甲申，貶前平盧節度使於琄為涼王府長史、分司，〔琄，胡犬翻。涼王侹，皇子也。〕前湖南觀察使於為袁州刺史。緕、琄，皆琮之兄也。尋再貶琮韶州刺史。〔隋於曲江縣置韶州，以縣北八十里韶石為名，至京師四千九百三十二里。〕
琮妻廣德公主，上之妹也，〔廣德縣，屬宣州。〕與琮偕之韶州，行則肩輿門相對，坐則執琮之帶，琮由是獲全。時諸公主多驕縱，惟廣德動遵法度，事於氏宗親尊卑無不如禮，內外稱之。
8六月，以盧龍留後張公素為節度使。
9韋保衡欲以其黨裴條為郎官，憚左丞李璋方嚴，恐其不放上，〔尚書左、右丞，分總六曹、二十四司，郎官，凡除授非其人，左右丞得以糾劾之，不令赴省供職。上，時掌翻。〕先遣人達意。璋曰：「朝廷遷除，不應見問。」秋，七月，乙未，以璋為宣歙觀察使。〔歙，書涉翻。〕
10八月，歸義節度使張義潮薨，沙州長史曹義金代領軍府；制以義金為歸義節度使。是後中原多故，朝命不及，回鶻陷甘州，自餘諸州隸歸義者多為羌、胡所據。〔自唐末迄於宋朝，河、湟之地遂悉為戎，中國不能復取。朝，直遙翻。〕
11冬，十二月，追上宣宗諡曰元聖至明成武獻文睿智章仁神聰懿道大孝皇帝。〔上，時當翻。〕
12振武節度使李國昌，恃功恣橫，〔橫，戶孟翻。〕專殺長吏。〔長，知丈翻。〕朝廷不能平，徒國昌為大同軍防禦使，國昌稱疾不赴。〔史言沙陀跋扈，不待殺段文楚而後動於惡。〕
十四年（癸巳、八七三）
1春，三月，癸巳，上遣敕使法門寺迎佛骨，羣臣諫者甚眾，至有言憲宗迎佛骨尋晏駕者。〔事見憲宗紀元和十四年。死者，人所甚諱也，況言之於人主之前乎！言之至此，人所難也。〕上曰：「朕生得見之，死亦無恨！」廣造浮圖、寶帳、香轝、幡花、幢蓋以迎之，〔幡，孚袁翻。幢，傳江翻。史炤曰：幢，童也，其狀童童然。〕皆飾以金玉、錦鏽、珠翠。自京城至寺三百里間，道路車馬，晝夜不絕。夏，四月，壬寅，佛骨至京師，導以禁軍兵仗、公私音樂，沸天燭地，綿亙數十里；儀衛之盛，過於郊祀，元和之時不及遠矣。富室夾道為綵樓及無遮會，競為侈靡。上御安福門，降樓膜拜，〔膜拜，胡禮拜也。膜，莫乎翻。〕流涕霑臆，賜僧及京城耆老嘗見元和事者金帛。迎佛骨入禁中，三日，出置安國崇化寺。宰相已下競施金帛，不可勝紀。〔施，式豉翻。勝，音升。〕因下德音，降中外繫囚。
2五月，丁亥，以西川節度使路巖兼中書令。〔考異曰：錦裏耆舊傳：「十二年八月，路公用邊鹹、郭等策，奏於邛州置定邊軍節度使，復制扼大渡河，脩邛崍關南路，米點檀丁子弟，教之斫刺刀，補義軍將，主管教練兵士。」新傳：「巖至西川，承蠻盜邊後，巖力拊循，置定邊軍於邛州，扼大渡，治故關，取檀丁子弟教擊刺，補屯籍，由是西山八國來朝；以勞，遷兼中書令。」按置定邊軍乃李師望。耆舊傳、新傳皆誤也。〕
3南詔寇西川，又寇黔南，黔中經略使秦匡謀兵少不敵，棄城奔荊南；〔黔，渠今翻。少，詩沼翻。〕荊南節度使杜悰囚而奏之。六月，乙未，敕斬匡謀，籍沒其家貲，親族應緣坐者，令有司搜捕以聞。匡謀，鳳翔人也。
4以中書侍郎、同平章事王鐸同平章事，充宣武節度使。時韋保衡挾恩弄權，以劉瞻、於琮先在相位，不禮於己，譖而逐之。王鐸，保衡及第時主文也，〔唐禮部校文主司謂之主文。〕蕭遘，同年進士也，二人素薄保衡之為人，保衡皆擯斥之。〔考異曰：舊傳曰：「保衡以楊收、路巖在中書，不加禮接，媒孽逐之。」按收獲罪時，保衡未為相。蓋保衡雖為學士，懿宗寵任之，故能譖收也。又曰：「公主薨，自後恩禮漸薄。」按路巖、於琮、王鐸、蕭遘被擯，皆在公主薨後。今從實錄。〕
5秋，七月， 戊寅，上疾大漸，左軍中尉劉行深、右軍中辱韓文約立少子普王儼。〔考異曰：範質五代通錄：「梁李振謂陝州護軍韓彝範曰：『懿皇初升遐，韓中尉殺長立幼以利 其權，遂亂天下。今將軍復欲爾邪！』彝範，即文約孫也。」按懿宗八子，僖宗第五，餘子新、舊書不載長功，又不言所終，不言所殺者果何王也。〕庚辰，制： 「立儼為皇太子，：「考異曰：續寶運錄曰：「其日，宰臣蕭鄴等直至寢幄問疾，上微道『朕』三字而止，羣臣不覺號哭失聲，中外悉皆垂泣。」按是時宰相韋保衡最在上，蕭鄴不為相。今不取。〕權句當軍國政事。」〔句，古候翻。當，丁浪翻。〕辛巳，上崩於鹹寧殿，〔年四十一。〕遺詔以韋保衡攝冢宰。僖宗即位。八月，丁未，追尊母王貴妃為皇太后，劉行深、韓文約皆封國公。
6關東，河南大水。
7九月，有司上先太后諡曰惠安。〔先太后，謂上母王貴妃也。上，時掌翻。〕
8司徒、門下侍郎、同平章事韋保衡，怨家告其陰事，貶保衡賀州刺史。
樂工李可及流嶺南。可及有寵於懿宗，嘗為子娶婦，〔為，於偽翻。〕懿宗賜之酒二銀壺，啟之無酒而中實。右軍中尉西門季玄屢以為言，懿宗不聽。可及嘗大受賜物，載以官車；季玄謂曰：「汝他日破家，此物復應以官車載還；非為受賜，徒煩牛足耳！」及流嶺南，籍沒其家，果如季玄言。〔史言小人寵過而禍及。〕
9以西川節度使路巖兼侍中，加成德節度使王景崇中書令，魏博節度使韓君雄、盧龍節度使張公素、天平節度使高駢並同平章事。君雄仍賜名允中。〔考異曰：舊傳作「允忠」。實錄、新傳皆作「允中」。今從之。〕
10冬，十月，乙未，以左僕射蕭倣為門下侍郎、同平章事。
11韋保衡再貶崖州澄邁令，〔澄邁，隋縣，唐屬瓊州。九域志：在州西五十五里。〕尋賜自盡。又貶其弟翰林學士、兵部侍郎保乂為賓州司戶，所親翰林學士、戶部侍郎劉承雍為涪州司馬。〔涪，音浮。〕承雍，禹錫之子也。〔劉禹錫見二百三十六卷順宗永貞元年。〕
12癸卯，赦天下。
13西川節度使路巖，喜聲色遊宴，〔喜，許記翻。〕委軍府政事於親吏邊鹹、郭籌，皆先行後申，上下畏之。嘗大閱，二人議事，默書紙相示而焚之，軍中以為有異圖，驚懼不安。朝廷聞之，十一月，戊辰，徒巖荊南節度使。感、籌潛知其故，遂亡命。
14以右僕射蕭鄴同平章事，充河東節度使。
15十二月，己亥，詔送佛骨還法門寺。
16再貶路巖為新州刺史。
僖宗惠聖恭定孝皇帝上之上〔初名儼，改名儇，懿宗第五子。〕
乾符元年（甲午、八七四）是年十一月方改元。〕
1春，正月，丁亥，翰林學士盧攜上言，〔上，時掌翻。〕以為：「陛下初臨大寶，宜深念黎元。國家之有百姓，如草木之有根柢，〔柢，典禮翻，又丁計翻。〕若秋冬培溉，則春夏滋榮。臣竊見關東去年旱災，自虢至海，〔自虢州東至於海也。〕麥纔半收，秋稼幾無，冬菜至少，貧者磑蓬實為麵，蓄槐葉為齏；或更衰羸，亦難收【章：十二行本「收」作「採」，；乙十一行本同；退齋校同。】拾。〔幾，居依翻。少，詩沼翻。磑，五對翻，也。麵，眠見翻。齏，牋西翻。羸，倫為翻。〕常年不稔，則散之鄰境；〔之，往也。〕今所在皆饑，無所依投，坐守鄉閭，待盡溝壑。其蠲免餘稅，實無可徵；而州縣以有上供及三司錢，〔戶部、轉運、鹽鐵為三司。〕督趣甚急，〔趣，讀曰促。〕動加捶撻，雖撤屋伐木，僱妻鬻子，止可供所由酒食之費，〔所由，謂催督租稅之吏卒。〕未得至於府庫也。或租稅之外，更有他傜；朝廷儻不撫存，百姓實無生計。乞敕州縣，應所欠殘稅，並一切停徵，以俟蠶麥；仍發所在義倉，亟加賑給。〔太宗置義倉及常平倉以備凶荒，高宗以後，稍假義倉以給他費，至神龍中略盡。玄宗即位復置之，安、史之亂復廢。至文宗大和九年，以天下回殘錢置常平義倉本錢，歲增市之以備賑給。〕至深春之後，有菜葉木牙，繼以桑椹，漸有可食；在今數月之間，尤為窘急，行之不可稽援。」敕從其言，而有司竟不能行，徒為空文而已。
2路巖行至江陵，敕削官爵，長流儋州。〔儋，都甘翻。〕巖美姿儀，囚於江陵獄再宿，須髮皆白。尋賜自盡，籍沒其家。巖之為相也，密奏，「三品以上賜死，皆令使者剔取結喉三寸以進，〔結喉，喉嚨上下相接之處。〕驗其必死。」至是，自罹其禍，所死之處乃楊賜死之榻也。〔史言天之報應不爽。楊收賜死見上卷鹹通十年。〕邊鹹、郭籌捕得，皆伏誅。
初，巖佐崔鉉於淮南，為支使，〔唐制，節度使幕屬有掌書記；觀察有支使，以掌表牋書翰，亦書記之任也。〕鉉知其必貴，曰：「路十終須作彼一官。」〔巖，第十。作彼一官，謂作相也。〕既而入為監察御史，不出長安城，十年至宰相。其自監察入翰林也，鉉猶在淮南，聞之，曰：「路十今已入翰林，如何得老！」皆如鉉言。
3以太子少傅於琮同平章事，充山南東道節度使。
4二月，甲午，葬昭聖恭惠孝皇帝於簡陵，〔簡陵在京兆富平縣西北四十五里。〕廟號懿宗。
5以中書侍郎、同平章事趙隱同平章事，充鎮海節度使；以華州刺史裴坦為中書侍郎、同平章事。〔華，戶化翻。〕
6以虢州刺史劉瞻為刑部尚書。瞻之貶也，〔懿宗鹹通十二年瞻貶。〕人無賢遇，莫不痛惜。及其還也，長安兩市人率錢僱百戲迎之。〔長安城中分東、西兩市。〕瞻聞之，改期，由他道而入。〔考異曰：玉泉子見聞錄曰：「初，瞻南遷，無問賢不肖，一口皆為之痛惜。殆將至京，東西市豪俠共率泉帛，募集百戲，將逆於城外。瞻知之，差其期而易路焉。瞻為相，亦無他才能，徒以路巖遭時嫉怒，瞻為所排，而人心歸向耳，其實未足譚也。」按瞻以清慎著聞，及懿宗暴怒，瞻獨能不顧其身，救數百人之死，而玉泉子以為未足談，不亦誣乎。〕
7夏，五月，乙未，裴坦薨，以劉瞻為中書侍郎、同平章事。
初，瞻南遷，劉鄴附於韋、路，共短之。〔韋、路，謂韋保衡、路巖。〕及瞻還為相，鄴內懼。秋，八月，丁巳朔，鄴延瞻，置泗於鹽鐵院，〔劉鄴以鹽鐵轉運使為相，故延劉瞻宴於鹽鐵院。〕瞻歸而遇疾，辛未，薨；時人皆以為鄴鴆之也。
8以兵商侍郎、判度支崔彥昭為中書侍郎、同平章事。彥昭，羣之從子也。〔崔羣相憲、穆。從，才用翻。〕兵部侍郎王凝，正雅之從孫也，〔王正雅見二百四十四卷文宗大和五年。〕其母，彥昭之從母。〔母之姊妹謂之從母。〕凝、彥昭同舉進士，凝先及第，嘗衩衣見彥昭，〔衩，差賣翻。衩衣，便服不具禮也。〕且戲之曰：「君不若舉明經。」彥昭怒，遂為深仇。〔唐世重進士而輕明經，故當時有「焚香禮進士，設幕試明經」之語。崔彥昭之仇怒王凝，蓋以此也。〕及彥昭為相，其母謂侍婢曰：「為我多作襪履，〔為我，於偽翻。〕王侍郎母子必將竄逐，吾當與妹偕行。」彥昭拜且泣，謝曰：「必不敢。」凝由是獲免。〔考異曰：此出中朝故事，曰：「彥昭代凝判鹽鐵，半載而入相。」按實錄，彥昭不代凝為鹽鐵。其餘則取之。〕
冬，十月，以門下侍郎、同平章事劉鄴同平章事，充淮南節度使。以吏部侍郎鄭畋為兵部侍郎，翰林學士承旨、戶部侍郎盧攜守本官，並同平章事。〔考異曰：舊畋傳曰：「乾符四年，遷吏部侍郎；尋降制，可本官同平章事。」今從實錄此年為相。〕
9十一月，庚寅，日南至，〔冬至，日南至。夏至，日北至。〕羣臣上尊號曰聖神聰睿仁哲孝皇帝；改元。〔改元乾符。上，時掌翻。〕
10魏博節度使韓允中薨，軍中立其子節度副使簡為留後。
11南詔寇西川，作浮樑，濟大渡河。防河都知兵馬使、黎州刺史黃景復俟其半濟，擊之，蠻敗走，斷其浮樑。〔斷，丁管翻。〕蠻以中軍多張旗幟當其前，而分兵潛出上、下流各二十里，夜，作浮樑，詰朝，俱濟，〔詰，其吉翻。朝，陟遙翻，旦也。〕襲破諸城柵，夾攻景復。力戰三日，景復陽敗走，蠻盡銳追之，景復設三伏以待之，蠻過三分之二，乃發伏擊之，蠻兵大敗，殺二千餘人，追至大渡河南而還，〔還，從宣翻，又如字。〕復脩完城柵而守之。蠻歸，至之羅谷，遇國中發兵繼至，新舊相合，〔新者，繼至之兵。舊者，敗歸之兵。〕鉦鼓聲聞數十里。〔聞，音問。〕復寇大渡河，〔復，扶廿翻。〕與唐夾水而軍，詐雲求和，又自上下流潛濟，與景復戰連日。西川援軍不至，而蠻眾日益，景復不能支，軍遂潰。
12十二月，党項、回鶻寇天德軍。
13感化軍奏羣盜寇掠，〔感化軍治徐州。羣盜，龐勛餘黨也。〕州縣不能禁；敕兗、鄆等道出兵討之。
14南詔乘勝陷黎州，入邛崍關，攻雅州。大渡河潰兵奔入邛州，〔九域志：雅州，東北至邛州一百六十里。大渡河潰兵，黃景復之軍也。〕成都驚擾，民爭入城，或北奔他州。城中大為守備，而塹壘比曏時嚴固，驃信　使其坦綽貴節度使牛叢書雲：〔坦綽，南詔清平官之首也。遺，唯季翻。〕「非敢為寇也，欲入見天子，面訴數十年為讒人離間冤抑之事。〔見，賢遍翻。間，古莧翻。〕儻蒙聖恩矜恤，當還與尚書永敦鄰好。今假道貴府，欲借蜀王廳留止數日，即東上。」〔好，呼到翻。上，時當翻。詐言將自成都而東上長安。〕叢素懦怯，欲許之，楊慶復以為不可；斬其使者，留二人，授以書，遣還，書辭極數其罪，詈辱之，〔數，所具翻。〕蠻兵及新津而還。〔宋白曰：新津縣，本漢犍為郡武陽縣地。李膺益州記雲：皁裏江津之所，曰新津。市周北圖記雲：閔帝元年，於此立新津縣。九域志：縣在蜀州東南七十里。〕叢恐蠻至豫焚城外，民居蕩盡，〔考異曰：錦裏耆舊傳：「鹹通十四年，十一月五日，雲南蠻寇再犯大渡河，黃景復擊敗之。十一月二十五日，復攻大渡河，三十日，蠻乘勝進攻黎州。十二月二十八日，蠻來，只到新津前後蜀州界左右便退，竟不到城下。」按鹹通十四年南詔寇西川事，舊紀、南詔傳、唐年補錄、唐錄備闕、續寶運圖皆無之，獨耆舊傳載之甚詳，新書取之作南詔傳。而實錄但云，「十二月，西川奏南蠻入寇，黎州刺史黃景復擊退之。」新紀但云，「十二月，雲南蠻寇黎州。」蓋亦出於耆舊傳耳。舊紀：「乾符元年冬，南詔蠻寇西蜀，詔河西、河東、山南西道、東川徵兵赴援。」實錄：「乾符元年，十月，西川奏雲南蠻入寇。十二月，雲南蠻寇西川。坦綽致書於牛叢，欲求入覲，河東、山南西道及東川兵援之。」月末，又云：「南蠻侵犯黎州，而成都守禦無備，殊不拒敵，踰河越嶺，河無籬障，賴積雪丈餘，遂阻隔奔衝之勢。又邛、雅二州刺史望風奔遁，蠻燒劫一空。牛叢不曉兵，失於探候，而奏報差戾；詔切責之。蠻劫略黎、雅間，破黎州，入邛崍關，成都閉三日，蠻乃去。」新紀：「乾符元年，十二月，雲南蠻寇黎、雅二州，河西、河東、山南東道、東川兵伐雲南。」按實錄，鹹通十四年，十一月七日，路巖始移荊南，八日，牛叢始除西川。而耆舊傳，蠻入寇皆叢任內事，恐誤先一年也。實錄、新紀因此於十四年十二月添雲南寇黎州事，實皆在乾符元年冬也。〕蜀人尤之。詔發河東、山南西道、東川兵援之，仍命天平節度使高駢詣西川制置蠻事。
15以韓簡為魏博留後。
16商州刺史王樞以軍州空窘，減折糴錢，〔窘，巨隕翻。德宗時，度支以稅物頒諸司，皆增本價為虛估給之，而繆以濫惡督州縣剝價，謂之折納。其後又以稅物折錢，使輸米粟，謂之折糴。折，音之舌翻。〕民相帥以自梃毆之，〔帥，讀曰率。梃，徒鼎翻，白棓也。毆，烏口翻。〕又毆殺官吏二人。朝廷更除刺史李誥到官，收捕民李叔汶等三十餘人，斬之。〔汶，音問。〕
17初，回鶻屢求冊命，詔遣冊立使郗宗莒其國。會回鶻為吐谷渾嗢末所詖，〔嗢末者，吐蕃奴部也。虜法，出師必發豪室，皆以奴從，平居散處田牧。及論恐熱亂，無所歸，共相嘯合數千人，以嗢末自號，居甘、肅、河、沙、瓜、渭、岷、廓、疊、冗間，其近蕃牙者最勇而馬尤良。嗢，烏沒翻。〕逃遁不知所之，詔宗莒以玉冊、國信授靈鹽節度使唐弘夫掌之，還京師。
18上年少，〔少，詩沼翻。〕政在臣下，南牙、北司互相矛楯自懿宗以來，奢侈日甚，用兵不息，賦斂愈急。〔斂，九贍翻。〕關東連年水旱，州縣不以實聞，上下相蒙，百姓流殍，〔流，散也。殍，餓殍。殍，音被表翻。〕無所控訴，相聚為盜，所在蜂起。州中兵少，加以承平日久，人不習戰，每與盜遇，官軍多敗。〔是後王仙芝、黃巢遂為大盜。史先言唐末所以致盜之由。〕是歲，濮州人王仙芝始聚眾數千，起於長垣。〔滑州匡城縣，本後齊之長垣縣，開皇十六年改曰長城，是年又分韋城縣置長垣縣。新志：匡城有長垣縣。宋朝以長垣縣屬開封府。九域志：在府東北一百五里。考異曰：實錄：「二年，五月，仙芝反於長垣。」按續寶運錄：「濮州賊王仙芝自稱天補平均大將軍、兼海內諸豪都統，傳檄諸道，」檄末稱「乾符一年正月三日」。則仙芝起必在二年前，今置於歲。〕
二年（乙未、八七五）
1春，正月，丙戌，以高駢為西川節度使。
2辛巳，【嚴：「巳」改「卯」。】上祀圜丘；赦天下。
3高駢至劍州，先遣使走馬開成都門。〔開成都城諸門也。考異曰：錦裏耆舊傳：「鄆州節度使高相公駢，乘急詔，除劍南西川節度副大使。乾符元年，正月二十一日，行李到劍州，先遣使走馬開城門，並令放出百姓。二月十六日，至府，豁開城門，並放人出。」今從實錄置今年。又劍州至成都止十二程，駢正月二十一日，自劍州遣使走馬開城門，二月十六日始至府下。又云：駢三十日到上。按長曆二月小，無三十日。蓋二十六日誤為二月十 六日也。〕或曰：「蠻寇逼近成都，相公尚遠，萬一豨突，奈何﹖」〔近，其靳翻。豨，香衣翻，又許豈翻。豨，豕也，豕健於突。〕駢曰：「吾在交趾破蠻二十萬 眾，〔事見二百五十卷懿宗鹹通七年。〕蠻聞我來，逃竄不暇，何敢輒犯成都！今春氣向暖，數十萬人蘊積城中，生死共處，污穢鬱蒸，將成癘疫，不可緩也！」使 者至成都，開城縱民出，各復常業，乘城者皆下城解甲；民大悅。蠻方攻雅州，聞之，遣使請和，引兵去。駢又奏：「南蠻小醜，易以枝梧。〔易，以豉翻。〕今西川新舊兵已多，所發長武、鄜坊，河東兵，徒有勞費，並乞勒還。」敕止河東兵而已〔考異曰：舊紀，此奏在元年十二月。今因駢開成都門言之。〕
4上之為普王也，小馬坊使田令孜有寵，〔小馬坊使，亦內諸司使之一，後梁改為天驥使，後唐復舊。長興元年，改飛龍院為左飛龍院，小馬坊為右飛龍院，宋太平興國三年，改左右天廄坊，至雍熙二年，又改左右騏驥院使。〕及即位，使知樞密，遂擢為中尉。〔考異曰：舊本紀，此年正月，「令孜為右軍中尉。」新傳雲：「帝即位，擢為左神策中尉。」舊傳但云「神策中尉」。今從之。〕上時年十四，專事遊戲，〔考異曰：續寶運錄曰：「上是年十五歲。」中朝故事曰：「僖宗皇帝以鹹通三年降誕，十四年七月十九日即位，年十二。」按舊紀亦云：「僖宗，鹹通三年五月八日生於東內，即位年十二。」今從之。據考異，「四」，當「二」。〕政事一委令孜，呼為「阿 父」。〔阿，烏葛翻，一讀如字。阿，保也。〕令孜頗讀書，多巧數，招權納賄，除官及賜緋紫皆不關白於上。每見，常自備果食兩盤，與上相對飲啗，從容良久而 退。〔見，賢遍翻。從，千容翻。〕上與內園小兒狎暱，賞賜樂工、伎兒，所費動以萬計，府藏空竭。〔暱，尼質翻。伎，渠綺翻。藏，徂浪翻。〕令孜說上籍兩市 商旅寶貨悉輸內庫，〔說，式芮翻。〕有陳訴裏，付京兆杖殺之；宰相以下，鉗口莫敢言。〔鉗，其廉翻。〕
5高駢至成都，明日，發步騎五千追南詔，至大渡河，殺獲甚眾，擒其酋長數十人，至成都，斬之。〔酋，慈由翻。長，知丈翻。〕脩復邛崍關、大渡河諸城柵，又築城於戎州馬湖鎮，號平夷軍，〔馬湖鎮，當馬湖江之要。〕又築城於沐源川，皆蠻入蜀之要路也，各置兵數千戍之。自是蠻不復入寇。〔復，扶又翻。〕駢召黃景復，責以大渡河失守，腰斬之。〔考異曰：耆舊傳曰：「乾符元年，三月十五日，處置前黎州刺史、充大渡河把截制置土軍都知兵馬使黃景復。」實錄：「乾符二年，三月，駢奏斬景復。」今事從耆舊傳，年從實錄。〕駢又奏請自將本管〔本管，謂西川兵。〕及天平、昭義、義成等軍共六萬人擊南詔，詔不許。
先是，南詔督爽數牒中書，〔南詔清平官，坦綽、布燮、久贊之下， 有幕爽，主兵；琮爽，主戶籍；慈爽，主禮；罰爽，主刑；勸爽，主官人；厥爽，主工作；萬爽，主財用；引爽，主客；禾爽，主商賈：亦皆清平官。爽，猶言省 也。督爽，總三省也。先，悉薦翻。〕辭語怨望，中書不答。盧攜奏稱：「如此，則蠻益驕，謂唐無以答，宜數其十代受恩以責之。〔南詔之先曰細奴邏，高宗朝，遣使入朝，生邏盛炎，邏盛炎生炎閤，炎閤死，弟盛邏皮立。盛邏皮生皮邏閤，玄宗賜名歸義，於開元間合六詔為一，而國始強。歸義子曰閤羅鳳，閤羅鳳子曰鳳迦異，鳳迦異子曰異牟尋，異牟尋子曰尋閤勸，尋閤勸子曰勸龍晟，勸龍晟弟曰勸利，勸利弟曰豐祐，豐祐死而酋龍立。自細奴邏至酋龍十三代，中間鳳迦異未立而死，而豐祐、酋龍與唐為敵，是受恩十代也。數，所具翻。〕然自中書發牒，則嫌於體敵，請賜高駢及嶺南節度使辛讜詔，使錄詔白，牒與之。」〔錄詔白，今謂之「錄白」是也。〕從之。
6三月，以魏博留後韓簡為節度使。
7去歲，感化軍發兵詣靈武防秋，會南詔寇西川，敕往救援。【章：十二行本「援」下有「未至成都」四字；乙十一行本同；退齋校同。】蠻退，遣還；至鳳翔，不肯詣靈武，欲擅歸徐州。內養王裕本都將劉逢搜擒唱帥者胡雄等八人，斬之，〔內養，亦宦者也。帥，讀曰率；下同。〕眾然後定。
8初，南詔圍成都，楊慶復以右職優給募突膊以禦之， 〔事見上懿宗鹹通十一年。將，即亮翻；下同。〕成都由是獲全。及高駢至，悉令納牒。〔牒，職牒也。〕又託以蜀中屢遭蠻寇，人未復業，停其稟給，既奪其職 牒，又停其優給。〕突將皆慾怨。駢好妖術，每發兵追蠻，皆夜張旗立隊，對將士焚紙晝人馬，〔好，呼到翻。妖，於遙翻。晝，讀曰賔。〕散小豆，曰：「蜀兵懦怯，今遣亦女神兵前行。」軍中壯士皆恥之。〔高駢之好妖術，終以此敗。〕又索闔境官有出於胥吏者，皆停之。〔索，山客翻；下索之同。〕令民間皆用足陌錢，陌不足者皆執之，劾以行賂，取與皆死。〔劾，舊音戶概翻，今紇得翻。〕刑罰嚴酷，由是蜀人皆不悅。
夏，四月，突將作亂，大譟突入府廷；駢走匿於廁間，〔廁，初利翻，圊也，溷也。〕突將索之，不獲。〔索，山客翻。〕天平都將張傑帥所部數百人被甲入府擊突將，〔高駢自天平徒西川，張傑蓋元從部曲將。被，皮義翻。〕突將撤牙前儀注兵仗，〔節度使牙前，列兵仗以壯威容。〕無者奮梃揮拳，乘怒氣力鬬，天平軍不能敵，走歸營。突將追之，營門閉，不得入。監軍使人招諭，許以復職名稟給，久之，乃肯還營。天平軍復開門出，為追逐之勢；至城北，時方脩毬場，役日數百人，天平軍悉取其首，還，詣府，雲「已誅亂者」。駢出見之，厚以金帛賞之。明日，牓謝突將，悉還其職名、衣糧。自是日令諸道將士從己來者更直府中，嚴兵自衛。〔備突將復為亂也。更，工衡翻。〕
9加成德節度使王景崇兼侍中。
10 浙西狼山鎮。遏使王郢等六十九人有戰功，〔今通州靜海縣南有狼山，五山相連，上接大江，下達巨海，絕江南渡，抵蘇州常熟縣福山鎮，順江東至崇明沙，揚帆乘 順，南抵明州定海縣，陶隱居所謂「狼五山對句章岸」者也。〕節度使趙隱賞以職名而不給衣糧，郢等論訴不獲，〔論，盧昆翻。〕遂劫庫兵作亂，行收黨眾近萬 人，攻陷蘇、常，〔蘇、常，二州名，相去一百八十里。〕乘舟往來，泛江入海，轉掠二浙，南及福建，大為人患。〔考異曰：新紀：「浙西突陳將王郢反。五月，遣右龍武大將軍宋皓討之。」按四年二月，郢執魯寔，始命皓討之。置此，誤也。程匡柔唐補紀曰：「六月，浙西突將王郢反，聚黨萬眾，燒劫蘇、常。三年，正月，貶蘇州刺史李繪，以郢亂棄城故也。」舊紀：「二年，四月，海賊王郢攻剽浙西郡邑。」實錄：「乾符三年，二月，浙西奏突陳將王郢等六十九人劫庫兵為亂。三月，浙西奏王郢聚眾萬人，攻陷州縣。」續寶運錄：「元年，王郢於兩浙叛，敕差山北兵士討之，不逾月而剋，乃組頸於闕下。」今從舊紀。〕
11五月，以太傅、分司令狐綯同平章事，充鳳翔節度使。
12司空、同平章事蕭倣薨。〔考異曰：舊傳曰：「俄而盜起河南，內官握兵，王室濁亂。倣氣勁論直，同列忌之，罷知政事，出為廣州刺史、嶺南節度使，遇亂，不至京師而卒。」舊紀：「三年，春，正月，己卯朔，倣以病免，罷為太子太傅。」新紀，此月，蕭倣薨，新傳亦云卒於位，為嶺南節度在前，舊紀、傳皆誤。今從實錄。〕
13六月，以御史大夫李蔚為中書侍郎、同平章事。〔蔚，紆勿翻。〕
14辛未，高駢陰籍突將之名，使人夜掩捕之，圍其家，挑牆壞戶而入〔挑，他凋翻；蜀本作「排」，讀如字。壞，音怪。〕老幼孕病，悉驅去殺之，嬰兒或撲於階，〔撲，弼角翻。〕或擊於柱，流血成渠，號哭震天，〔號，戶高翻。〕死者數千人，夜，以車載屍投之於 江。有一婦人，臨刑，戟手大罵曰：「高駢！汝無故奪有功將士職名、衣糧，激成眾怒；幸而得免，不省己自咎，〔省，悉景翻。〕乃更以詐殺無辜近萬人，〔近， 其靳翻。〕天地鬼神，豈容汝如此！我必訴汝於上帝，使汝他日舉家屠滅如我今日，冤抑汙辱如我今日，驚憂惴恐如我今日！」言畢，拜天，怫然就戮。〔惴，之睡翻。怫，扶弗翻。觀異日高駢之禍，則信如婦人之言矣。天地鬼神，臨之在上，質之在旁，豈可多殺無辜以逞私忿！〕久之，突將有自戍役歸者，駢復欲盡族之，〔復，扶又翻；下同。〕有元從親吏王殷諫曰：「相公奉道，宜好生惡殺，〔元從，言從高駢歲久，非隸新也。從，才用翻。好，呼到翻。惡，烏路翻。〕此屬在外，初不同謀，若復誅之，則自危者多矣！」駢乃止。
15王仙芝及其黨炯君長攻陷濮州、曹州，〔濮，博木翻。〕天平節度使薛崇出兵擊之，為仙芝所敗。〔敗，補邁翻。〕
冤句人黃巢亦聚眾數千人應仙芝。〔冤句，漢縣，唐屬曹州。九域志：在州西四十五里。顏師古曰：句，音朐。黃巢始此。〕巢系與仙芝皆以販私鹽為事，〔少，詩照翻。〕巢善騎射，喜任俠，粗涉書傳，〔喜，許紀翻。粗，坐五翻。傳，柱戀翻。〕屢舉進士不第，遂為盜，與仙芝攻剽州縣，〔剽，匹妙翻。〕橫行山東，民之困於重斂者爭歸之，〔斂，力贍翻。〕數月之間，眾至數萬。
16盧龍節度使張公素，性暴戾，不為軍士所附。大將李茂勳，本回鶻阿布思之族，回鶻敗，降於張仲武；〔李茂勳之降，蓋在會昌間也。〕仲武使戍邊，屢有功，賜姓名。納降軍使陳貢言者，幽之宿將，為軍士所信服，〔納降軍，在幽州丁零川。〕茂勳潛殺貢言，聲雲貢言，舉兵向薊；公素出戰而敗，奔京師。茂眾入城，眾乃知非貢言也，不得已，推而立之，朝廷因以【章：十二行本「以」下有「茂勳」二字；乙十一行本同。】為留後。
17秋，七月，蝗自東而西，蔽日，所過赤地。〔言蝗之多，所過食草木葉及五穀皆盡。〕京兆尹楊知至奏「蝗入京畿，不食稼，皆抱荊棘而死。」宰相皆賀。〔楊國忠以霖雨不害稼，韓晃以霖雨不敗鹽，今楊知至以蝗不食稼抱荊棘而死，唐之臣以矇蔽人主而成習，其來久矣。〕
18八月，李茂勳為盧龍節度使。〔「八月」之下，當有「以」字。〕
19九月，右補闕董禹諫上遊畋、乘驢擊毬；上賜金帛以褒之。邠寧節度使李侃奏為假父華清宮使道雅求贈官，〔李侃為宦者假子。為，於偽翻。〕禹上疏論之，語頗侵宦官。樞密使楊復恭等列訴於上，冬，十月，禹坐貶郴州司馬。〔谷永專攻上身，不失為九卿。王章斥言王鳳，則死於牢獄。嗚呼，有以也哉！〕復恭，欽義之養孫也。〔楊欽義見二百四十六卷文宗開成五年。〕
20昭義軍亂，大將劉廣逐節度使高湜，〔湜，承職翻。〕自為留後。以左金吾大將軍曹翔為昭義節度使。
21回鶻還至羅川，〔唐寧州真寧縣，隋羅川縣也，其地即漢上郡陽周縣地。宣宗大中二年，回鶻西奔，至是方還。〕十一月，遣使者同羅榆祿入貢；賜拯接絹萬匹。
22羣盜侵淫，〔侵，當作浸。〕剽掠十餘州，至於淮南，多者千餘人，少者數百人；詔淮南、忠武、宣武、義成、天平五軍節度使、監軍亟加討捕及招懷。十二月，王仙芝寇沂州，平盧節度使宋威土請以步騎五千別為一使，兼帥本道兵所在討賊。〔帥，讀曰率。〕仍【章：十二行本「仍」作「乃」；乙十一行本同；張校同，雲無註本作「仍」。】以威為諸道行營招討草賊使，仍給禁兵三千、甲騎五百。〔騎，奇寄翻。〕因詔河南方鎮所遺討賊都頭並取威處分。〔處，昌呂翻。分，扶問翻。〕
三年（丙申、八七六）
1春，正月， 天平軍奏遣將士張晏等救沂州，還，至義橋，聞北境復有盜起，〔復，扶又翻。〕留使扞禦；晏等不從，喧譟趣鄆州。〔趣，七喻翻。〕都將張思泰、李承祐走馬出 城，裂袖與盟，以俸錢備酒殽慰諭，然後定。詔本軍宣慰一切，無得窮詰。〔詰，區吉翻。唐自中世以來，姑息藩鎮，至其末也，姑息亂軍，遂陵夷以至於亡。〕
2敕【章：十二行本「敕」上有「二月」二字；乙十一行本同；孔本同；張校同。】福建、江西、湖南諸道觀察、刺史，皆訓練士卒；又令天下鄉村各置弓刀鼓板以備羣盜。
3賜兗海節度使號泰寧軍。
4三月，盧龍節度使李茂勳誰以其子幽州左司馬可舉知留後，自求致仕。詔茂勳以左僕射致仕，以可舉為盧龍留後。
5門下侍郎、同平章事崔彥昭罷為太子太傅；以左僕射王鐸兼門下侍郎、同平章事。
6南詔遣使者詣高駢求和而盜邊不息，駢斬其使者。蠻之陷交趾也，〔事見二百五十卷懿宗鹹通六年。〕虜安南經略判官杜驤妻李瑤。瑤，宗室之疏屬也。蠻遣瑤還，遞木夾以遺駢，〔遞牒，以木夾之，故云木夾。范成大桂海虞衡志曰：紹興元年，安南與廣西帥司及邕通信間，用兩漆板夾繫文書，刻字其上，謂之木夾。按宋白續通典，諸道州府巡院傳遞敕書，皆有木夾。是中國亦用木夾也。遺，唯季翻。〕稱「督爽牒西川節度使」，辭極驕慢。駢送瑤京師。甲辰，復牒南詔，數其負累聖恩德、暴犯邊境、殘賊欺詐之罪，安南、大渡覆敗之狀，折辱之。〔數，所具翻。懿宗鹹通七年，高駢破蠻於安南。上乾符二年，駢破蠻於大渡河。折，之舌翻。〕
7原州刺史史懷操貪暴；夏，四月，軍亂，逐之。
8賜宣武、感化節度、泗州防禦使密詔，選精兵數百人於巡內遊弈，防衛綱船，五日一具上供錢米平安狀聞奏。〔汴、徐、泗三鎮，汴水所經，東南綱運輸上都者，皆由此道。羣盜從橫，恐為所掠，故密詔選兵遊弈防衛。〕
9五月，昭王汭薨。〔汭，宣宗子。〕
10以盧龍留後李可舉為節度使。
11六月，撫王紘薨。〔紘，順宗子。〕
12雄州地震裂，水湧，壞州城及公私廬舍俱盡。〔雄州，在靈州西南百八十里。壞，音怪。〕
13秋，七月，以前巖州刺史高傑為左驍衛將軍，充沿海水軍都知兵馬使，〔新志。調露二年，折橫、貴二州，置巖州，因巖岡之北以為名。〕以討王郢。
14鄂王潤薨。〔潤，宣宗子。〕
15加魏博節度使韓簡同平章事。
16宋威擊王仙芝於沂州城下，大破之，〔考異曰：實錄，去年十二月，「宋威自青州與副使曹全晸進軍擊車仙芝，仙芝敗走。」按仙芝若以去年十二月敗走，中間半年，豈能靜處，蓋實因威除招討使連言之。其實仙芝敗在此月，不在十二月也。〕仙芝亡去。威奏仙芝已死，縱遣諸道兵，身還青州；百官皆入賀。居三日，州縣奏仙芝尚在，攻剽如故。〔剽，匹妙翻。〕時兵始休，詔復發之，〔復，扶又翻。〕士皆忿怨思亂。八月，仙芝陷楊翟、郟城，〔郟，訖洽翻。〕詔忠武節度使崔安潛發兵擊之。安潛，慎由之弟也。〔崔慎由，相宣宗。〕又昭【章：十二行本「昭」上有「命」字；乙十一行本同；孔本同；張校同。】義節度使曹翔將步騎五千及義成兵衛東都宮，以左散騎常侍曾元裕為招討副使，守東都，又詔山南東道節度使李福選步騎二千守汝、鄧要路。仙芝進逼汝州，詔邠寧節度使李侃、鳳翔節度使令狐綯選步兵一千、騎兵五百守陝州、潼關。〔陝，失冉翻。〕
17加成德節度使王景崇兼中書令。
18九月，乙亥朔，日有食之。
19丙子，王仙芝陷汝州，執刺史王鐐。鐐，鐸之從父兄弟也。〔鐐，力彫翻，又力弔翻。從，才用翻。〕東都大震，〔九域志：汝州北至東都一百六十里。〕士民挈家逃出城。乙酉，敕赦王仙芝、尚君長罪，除官，以招諭之。仙芝陷陽武，攻鄭州，昭義監軍判官雷殷符屯中牟，〔中牟，漢古縣，隋曰郟城，大業元年，改曰圃田，唐武德三年，改曰中牟，屬鄭州。九域志：在汴州西七十里。〕擊仙芝，破走之。冬，十月，仙芝南攻唐、鄧。
20西川節度使高駢築成都羅城，使僧景仙規度，〔度，徒洛翻。〕週二十五里，悉召縣令庀徒賦役，〔成都府領成都、華陽、新都、犀浦、新繁、雙流、廣都、郫、溫江、靈池十縣。庀，匹婢翻，具也。賦，布也；分佈使之就役也。〕吏受百錢以上皆死。蜀土疏惡，以甓甃之，環城十里內取土，皆爕丘垤平之，〔甓，蒲力翻，笂也。甃，敗救翻。環，音宦。爕，初限翻，前也。垤，徒結翻。〕無得為坎埳以害耕種；〔埳，徒感翻。坎，旁入也。〕役者不過十日而代，眾樂其均，〔樂，音洛。〕不費撲撻而功辦。〔撲，普卜翻。〕自八月癸丑築之，至十一月戊子畢功。
役之始作也，駢恐南詔揚聲入寇，雖不敢決來，役者必驚擾，乃奏遣景仙託遊行入南詔，說諭驃信使歸附中國，仍許妻以公主，〔新書日「浮屠景仙」，如此，則文意明。說，輸芮翻。妻，七細翻。〕因與議二國禮儀，久之不決。駢又聲言欲巡邊，朝夕通烽火，至大渡河，而實不行，蠻中惴恐。〔惴，之睡翻。〕由是訖於城成，邊候無風塵之警。先是，西川將吏入南詔，〔先，悉薦翻。將，即亮翻。〕驃信皆坐受其拜，駢以其俗尚浮屠，故遣景仙往，驃信果帥其大臣迎拜，〔帥，讀曰率。〕信用其言。
21王仙芝攻郢、復二州，陷之。
22王郢因溫州刺史魯寔請降，寔屢為之論奏，〔為，於偽翻。〕敕郢詣闕。郢擁兵遷延，半年不至，固求望海鎮使；朝廷不許，以郢為右率府率，〔唐有十率府率，右率府率其一也。〕仍令左神策軍補以重職，其先所掠之財，並令給與。
23十二月，王仙芝攻申、光、廬、壽、舒、通等州。〔按唐書地理志，通州屬山南東道，宋之達州是也。周世宗以南唐靜海軍置通州，今淮東之通州是也，其地在唐則為揚州海陵縣之東境。唐時淮南道未有通州，此必誤。參考下文，「通」當作「蘄」。〕淮南節度使劉鄴奏求益兵，敕感化節度使薛能選精兵數千助之。
鄭畋以言計不行，稱疾遜位，不許；乃上言：「自沂州奏捷之後，〔謂宋威奏破王仙芝於沂州城下。上，時掌翻。〕仙芝愈肆猖狂，屠陷五六州，瘡痍數千里。宋威衰老多病，自妄奏以來，諸道尤所不服，〔妄奏，謂奏仙芝已死。〕今淹留亳州，殊無進討之意。曾元裕擁兵蘄、黃，專慾望風退縮。若使賊陷揚州，則江南亦非國有。崔安潛威望過人，張自勉驍雄良將，宮苑使李瑑，西平王晟之孫，〔瑑，柱兗翻。言瑑奕世將家。〕嚴而有勇。請以安潛為行營都統，瑑為招討使代威，自勉為副使代元裕。」〔考異曰：實錄雖於此月載畋所上書，亦不言行與不行。新紀遂於此言「安潛為諸道行營都統，李瑑為招討草賊使，張自勉副之。」按明年，威、元裕為使、副猶如故。新紀誤也。〕上頗採其言。
24青、滄軍士戍安南，〔青州，平盧軍；滄州，義昌軍。〕還，至桂州，逐觀察使李瓚。〔瓚，才但翻。考異曰：新紀在四年十二月，今從實錄。〕瓚，宗閔之子也。〔李宗閔，大和中為相。〕以右諫議大夫張禹謨為桂州觀察使。
桂管監軍李維周驕橫，〔橫，戶孟翻。〕瓚曲奉之，浸不能制。桂管有兵八百人，防禦使纔得百人，餘皆屬監軍；又預於逐帥之謀，強取兩使印，〔兩使印，謂觀察使及防禦使印也。帥，所類翻。使，疏吏翻；下同。〕擅補知州官，奪昭州送使錢。〔唐制，諸州之稅分為三：一曰上供，以輸京師；二曰送使，以輸本道；三曰留州，留充本州經費。〕詔禹謨並按之。禹謨，徹之子也。〔張徹見二百四十二卷穆宗長慶元年。〕
25招討副使、都監楊復光奏尚君長弟讓據查牙山，〔查，耡加翻。〕官軍退保鄧州。復光，玄價之養子。〔揚玄價見二百五十卷懿宗鹹通四年。〕
26王仙芝攻蘄州。蘄州刺史裴偓，【章：十二行本「偓」作「渥」；下同；乙十一行本同；孔本同。】王鐸知舉時所擢進士也。王鐐在賊中，為仙芝以書說偓。〔為，於偽翻；下同。〕偓與仙芝約，斂兵不戰，許為之奏官；鐐亦說仙芝許以如約。偓乃開城延仙芝及黃巢輩三十餘人入城，置酒，大陳貨賄以贈之，表陳其狀。諸宰相多言。「先帝不赦龐勛，期年卒誅之。〔事見上卷鹹通九年、十年。卒，子恤翻。〕今仙芝小賊，非龐勛之比，赦罪除官，益長姦宄。」〔長，知兩翻。〕王鐸固請，許之；乃以仙芝為左神策軍押牙兼監察御史，遣中使以告身即蘄州授之。
仙芝得之甚喜，鐐、偓【嚴：「偓」改「渥」。】皆賀。未退，黃巢以官不及己，大怒曰：「始者共立大誓，橫行天下，今獨取官赴左軍，使此五千餘眾安所歸乎！」〔考異曰：仙芝、巢初起時，雲數月間眾至數萬。至此纔有五千者，蓋烏合之眾，聚散無常耳。〕因毆仙芝，傷其首，〔毆，烏口翻。〕其眾諠譟不已「仙芝畏眾怒，遂不受命，大掠蘄州，城中之人，半驅半殺，焚其廬舍。偓奔鄂州，敕使奔襄州，〔敕使，授告身之中使也。〕鐐為賊所拘。賊乃分其軍三千餘人從仙芝及尚君長，二千餘人從巢，各分道而去。〔考異曰：「王坤驚聽錄曰：「乾符四年，丁酉，仲夏，天示彗星。草寇黃巢、尚君長奔突，即五年戊戌之歲。狂寇王仙芝起自鄆、封，而侵汝、鄭，即大寇黃巢、尚君長並賊帥之徒黨，僅一千餘人，攻陷汝州」云云。又曰：「黃巢望閩、廣而去，仙芝指鄆州南行，尚君長期陳、蔡間。取羣兇之願，三千餘屬仙芝、君長，二千餘人屬黃巢所管。」明年，二月，仙芝陷鄂州，巢陷鄆州，則非巢趣閩、廣，仙芝趣鄆也。王坤此書，年月事蹟差舛尤多，但擇其可信者取之。〕
