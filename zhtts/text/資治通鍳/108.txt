△卷第一百七
晉紀二十九〔起強圉大淵獻（丁亥），盡重單閼（辛卯），凡五年。〕
烈宗孝武皇帝中之下
太元十二年（丁亥、三八七）
①春，正月，乙巳，以朱序為青、兗二州刺史，代謝玄鎮彭城；序求鎮淮陰，許之。〔序求鎮淮陰，以燕方強，必進取河南，彭城去建康道遠，聲援不接故也。〕以玄為會稽內史。〔優玄以內地也。會，工外翻。〕
丁未，大赦。
③燕主垂觀兵河上，〔韋昭曰：觀，示也，陳兵以示威武。觀，古玩翻。〕高陽王隆曰：「溫詳之徒，皆白麪儒生，烏合為羣，徒恃長河以自固；若大軍濟河，必望旗震壞，不待戰也。」垂從之。戊午，遣鎮北將軍蘭汗、護軍將軍平幼於碻磝西四十里濟河，隆以大眾陳於北岸。〔陳，讀曰陣。〕溫攀、溫楷果走趣城，〔蓋趣東阿城也。趣，七喻翻。〕平幼追擊，大破之。詳夜將妻子奔彭城，其眾三萬餘戶皆降於燕。〔降，戶江翻。〕垂以太原王楷為兗州刺史，鎮東阿。
初，垂在長安，秦王堅嘗與之交手語，【章：十二行本「語」下有「垂出」二字；乙十一行本同；孔本同；退齋校同。】賾從僕射光祚言於堅曰：〔賾，而隴翻。從，才用翻。〕「陛下頗疑慕容垂乎﹖垂非久為人下者也。」堅以告垂。及秦主丕自鄴奔晉陽，〔事見上卷十年。〕詐與黃門侍郎封孚、鉅鹿太守封勸皆來奔。〔詐從苻丕在鄴，見上卷九年。〕勸，奕之子也。〔封奕仕燕，燕興於昌黎，奕有力焉。〕垂之再圍鄴也，〔見一百五卷九年。〕秦故臣西河朱肅等各以其眾來奔。詔以祚等為河北諸郡太守，皆營於濟北、濮陽，〔濟北、濮陽，二郡。濟，子禮翻。濮，博木翻。〕羈屬溫詳；〔師古曰：言羈縻屬之而已。〕詳敗，俱詣燕軍降。〔降，戶江翻。〕垂赦之，撫待如舊。垂見光祚，流涕霑衿，〔衿，音今。〕曰：「秦王待我深，吾事之亦盡；但為二公猜忌，〔二公，謂長樂公丕、平原公暉也。〕吾懼死而負之，〔事見一百五卷九年。〕每一念之，中宵不寐。」祚亦悲慟。垂賜祚金帛，祚固辭，垂曰：「卿猶復疑邪﹖」〔復，扶又翻。〕詐曰：「臣昔者惟知忠於所事，不意陛下至今懷之，臣敢逃其死！」垂曰：「此乃卿之忠，固吾所求也，前言戲之耳。」〔用孔子語。〕待之彌厚，以為中常侍。〔光祚，秦之宦者，故處以此官。〕
④翟遼遣其子釗寇陳、潁，朱序遣將軍秦膺擊走之。
⑤秦主登立妃毛氏為皇后，勃海王懿為太弟。後，興之女也。遣使拜東海王纂為使持節、都督中外諸軍事、太師、領大司馬，封魯王；〔使，疏吏翻。〕纂弟師奴為撫軍大將軍、井州牧，封朔方公。纂怒謂使者曰：「勃海王先帝之子，南安王何以不立而自立乎﹖」長史王旅諫曰：「南安已立，理無中改；今寇虜未滅，不可宗室之中自為仇敵也。」纂乃受命。於是盧水胡彭沛穀、屠各董成、張龍世、新平羌雷惡地等皆附於纂，有眾十餘萬。〔以登、纂連兵，聲勢浸盛，故相與歸之。屠，直於翻。〕
⑥後秦主萇徙秦州豪傑三萬戶於安定。〔去年萇徙安定民以實長安，今又徙秦州豪傑以實安定。蓋萇起兵以安定為根本，而欲都長安，故因道里遠近為次以漸徙之。〕
⑦初，安次人齊涉聚眾八千餘家據新柵，降燕，〔安次縣，前漢屬勃海，後漢屬廣陽國，晉屬燕國。新柵蓋在魏郡界。降，戶江翻。〕燕主垂拜涉魏郡太守。既而復叛，連張願，願自帥萬餘人進屯祝阿之甕口，〔祝阿縣，漢屬平原郡，晉屬濟南郡。願自泰山進屯焉。劉昫曰：齊州禹城縣，漢祝阿縣，天寶元年，更名。宋白曰：祝阿，猶東阿也，古祝國黃帝之後。按古東阿，齊為東阿，漢為祝阿縣，故城在今豐齊縣東北二里；唐改禹城。復，扶又翻。帥，讀曰率。甕，烏貢翻。〕招翟遼，共應涉。
高陽王隆言於垂曰：「新柵堅居，攻之未易猝拔。〔易，以豉翻。〕若久頓兵於其城下，張願擁帥流民，西引丁零，〔丁零，謂翟遼。帥，讀曰率。〕為患方深。願眾雖多，然皆新附，未能力鬬。因其自至，宜先擊之。願父子恃其驍勇，〔驍，堅堯翻。〕必不肯避去，可一戰擒也。願破，則涉不能自存矣。」垂從之。
二月，遣範陽王德、陳留王紹、龍驤將軍張崇〔驤，思將翻。〕帥步騎二萬會隆擊願。軍至斗城，去甕口二十餘裏，解鞍頓息。願引兵奄至，燕人驚遽，德兵退走，隆勒兵不動。願子龜出衝陳，〔陳，讀曰陣。〕隆遣左右王末逆擊，斬之。隆徐進戰，願兵乃退。德行裏餘，復整兵，還與隆合，〔復，扶又翻。〕謂隆曰：「賊氣方銳，宜且緩之。」隆曰：「願乘人不備，宜得大捷；而吾士卒皆以懸隔河津，勢迫之故，人思自戰，〔言兵為河津所隔，前有強敵，退則溺死，故思之而各自為戰也。〕故能卻之。今賊不得利，氣竭勢衰，皆有進退之志，不能齊奮，宜亟擊之。」德曰：「吾唯卿所為耳。」遂進，戰於甕口，大破之，斬首七千八百級；願脫身保三布口。燕人進軍歷城，〔歷城縣自漢以來屬濟南郡。〕青、兗、徐州郡縣壁壘多降。〔降，戶江翻。〕垂以陳留王紹為青州刺史，鎮歷城。德等還師，新柵人冬鸞執涉送之。〔果如慕容隆所料。唐韻：冬，姓也。〕垂誅涉父子，餘悉原之。
⑧三月，秦主登以竇衝為南秦州牧，楊定為益州牧，楊壁為司空、梁州牧，乞伏國仁為大將軍、大單於、苑川王。〔杜佑曰：苑川在蘭州五泉縣，近大、小榆谷。餘謂杜佑以意言之。單，音蟬。〕
⑨燕上穀人王敏殺太守封戢，代郡人許謙逐太守賈閏，各以郡附劉顯。〔為燕擊劉顯張本。〕
⑩燕樂浪王溫為尚書右僕射。〔「燕」下當有「以」字。樂浪，音洛琅。〕
夏，四月，戊辰，尊帝母李氏為皇太妃，儀服如太后。
後秦徵西將軍姚碩德為楊定所逼，退守逕陽。〔涇陽縣，前漢屬安定郡，後漢、晉省，秦屬隴東郡。杜佑曰：漢涇陽縣在今平涼郡界涇陽故城是。〕定與秦魯王纂共攻之，戰於涇陽，碩德大敗。後秦主萇自陰密救之，纂退屯敷陸。〔陰密縣，屬安定郡，殷時密國也。敷陸，唐坊州鄜城縣，即其地。〕
燕主垂自碻磝還中山，慕容柔、慕容盛、慕容會來自長子。〔柔等去年自長子逃歸，今始達中山。〕庚子，【章：十二行本「子」作「辰」；乙十一行本同；孔本同；張校同；退齋校同。】垂為之大赦。〔喜子孫得全而東歸，故為之肆赦。為，於偽翻。〕垂問盛：「長子人情如何，為可取乎﹖」盛曰：「西軍擾擾，人有東歸之志，陛下唯當脩仁政以俟之耳。若大軍一臨，必投戈而來，若孝子之歸慈父也。」垂悅。癸未，封柔為陽平王，盛為長樂公，〔樂，音洛。〕會為清河公。
高平人翟暢執太守徐含遠，以郡降翟遼。〔降，戶江翻。〕燕主垂謂諸將曰：「遼以一城之眾，反覆三國之間，〔三國，謂晉及燕、西燕〕不可不討。」五月，以章武王宙監中外諸軍事，〔監，工銜翻。〕輔太子寶守中山；垂自帥諸將南攻遼，〔帥，讀曰率；下同。〕以太原王楷為前鋒都督。遼眾皆燕、趙之人，聞楷至，皆曰：「太原王子，吾之父母也！」〔楷父恪相燕，燕、趙之人懷之，故云然。〕相帥歸之。遼懼，遣使請降；垂以遼為徐州牧，封河南公，前至黎陽，受降而還。〔降，戶江翻。〕
井陘人賈鮑，〔井陘縣屬常山郡。陘，音刑。〕招引北山丁零翟遙等五千餘人，夜襲中山，陷其外郭。章武王宙以奇兵出其外，太子寶鼓譟於內，合擊，大破之，盡俘其眾，唯遙、鮑單馬走免。
劉顯地廣兵強，雄於北方。會其兄弟乘爭，魏長史張兗言於魏王珪曰：「顯志在併吞，今不乖其內潰而取之，〔奴真、肺難相繼來降，故云然。〕必為後患。然吾不能獨克，請與燕共攻之。」珪從之，復遣安同乞師於燕。〔去年魏遣安同乞師於燕以破窟咄，故此言復。復，扶又翻。〕
詔徵會稽處士戴逵，〔會，工外翻。處，昌呂翻。〕逵累辭不就；郡縣敦逼不已，逵逃匿於吳。謝玄上疏曰：「逵自求其志，〔論語曰：隱居以求其志。〕今王命未回，將罹風霜之患。陛下既已愛而器之，亦宜使其身名並存，請絕召命。」帝許之。〔玄為會稽內史，故為逵上疏。〕逵，梅之兄也。〔戴梅見一百四卷四年。〕
秦主登以其兄同成為司徒、守尚書令，封潁川王；弟廣為中書監，封安成王；之崇為尚書左僕射，封東平王。
燕主垂自黎陽還中山。
吳深殺燕清河太守丁國，章武人王祖殺太守白欽，勃海人張申據高城以叛；〔高城縣屬勃海郡。賢曰：高城故城，在今滄州鹽山縣南。〕燕主垂命樂浪王溫討之。
苑川王國仁帥騎三萬襲鮮卑大人密貴、裕苟、提倫三部於六泉。〔密貴為一部，裕苟為一部，提倫為一部。六泉在高平。帥，讀曰率。騎，奇寄翻。〕秋，七月，與沒弈幹金熙戰於渴渾川，〔據載記，國仁襲三部，而沒弈幹、金熙連兵襲國仁，故遇戰於渴渾川，其地當在天水勇士縣東北。〕沒弈幹、金熙大敗，三部皆降。〔降，戶江翻。〕
秦主登軍於瓦亭，後秦主萇攻彭沛穀堡，拔之，穀奔杏城。〔彭沛穀，盧水胡也，立堡於貳縣。杜佑曰：杏城在坊州西。〕萇還陰密，以太子興鎮長安。
燕趙王麟討王敏於上谷，斬之。
劉衛辰獻馬於燕，劉顯掠之。燕主垂怒，遣太原王楷將兵助趙王麟擊顯，大破之。〔將，即亮翻。〕顯奔馬邑西山。魏王珪引兵會麟擊顯於彌澤，〔按魏書帝紀，彌澤在馬邑南。〕又破之。顯奔西燕，麟悉收其部眾，獲馬牛羊以千萬數。〔劉顯滅而拓跋氏強矣。為慕容氏計者，莫若兩利而俱存之，可以無他日亡國之禍。〕
呂光將彭晃、徐炅攻張大豫於臨洮，破之。〔張大豫奔臨洮，見上捲上年。洮，土刀翻。〕大豫奔廣武，王穆奔建康。八月，廣武人執大豫送姑臧，斬之，穆襲據酒泉，自稱大將軍、涼州牧。
辛巳，立皇子德宗為太子，大赦。
燕主垂立劉顯弟可泥為烏桓王，以撫其眾，徙八千餘落於中山。
秦馮翊太守蘭櫝帥眾二萬自頻陽入和寧，〔頻陽縣，秦厲公置，自漢以來屬馮翊。應劭曰：在頻水之陽。據載記，和寧在嶺北杏城之東南。帥，讀曰率。〕與魯王纂謀攻長安。纂弟師奴勸纂稱尊號，纂不從；師奴殺纂而代之，櫝遂與師奴絕。西燕主永攻櫝，櫝【章：十二行本「櫝」下有「遣使」二字；乙十一行本同；孔本同；張校同。】請救於後秦，後秦主萇欲自救之。尚書令姚旻、左僕射尹緯曰：「苻登近在瓦亭，將乘虛襲吾後。」萇曰：「苻登眾盛，非旦夕可制；【嚴：「制」改「至」。】登遲重少決，必不能輕軍深入。比兩月間，〔比，必寐翻，及也。〕吾必破賊而返，登雖至，無能為也。」九月，萇軍於泥源。〔漢書地理志：北地郡有泥陽縣。應劭註雲：泥水出鬱郅北蠻中。〕師奴逆戰，大敗，亡奔鮮卑。後秦盡收其眾，屠各董成等皆降。〔苻纂兄弟既敗，苻登之勢孤矣。屠，直於翻。〕
秦主登進據胡空堡，〔秦屯騎校尉胡空所築堡也，在新平界。〕戊、夏歸之十餘萬。〔夏，戶雅翻。〕
冬，十月，翟遼復叛燕，〔復，扶又翻；下同。〕遣兵與王祖、張申寇抄清河、平原。〔抄，楚交翻。〕
後秦主萇進擊西燕王永於河西，〔「西燕王」當作「西燕主」。此龍門至華陰，河之西也。〕永走。蘭櫝復列兵拒守，萇攻之；十二月，禽櫝，遂如杏城。
後秦姚方成攻秦雍州刺史徐嵩壘，拔之，執嵩而數之。〔雍，於用翻。數，所具翻。〕嵩罵曰：「汝姚萇罪當萬死，符黃欲斬之，先帝止之。〔謂穆帝昇平元年姚襄敗時也。〕授任內外，榮寵極矣。曾不如犬馬識所養之恩，親為大逆。〔謂殺秦王堅於新平佛寺也。〕汝羌輩豈可以人理期也，何不速殺我！」【章：十二行本「我」下有「早見先帝取姚萇於地下治之」十二字；乙十一行本同；孔本同；張校同；退齋校同。】方成怒，三斬嵩，〔三斬者，斬其足，斬其腰，斬其頸也。〕悉阬其士卒，以妻子賞軍。後秦主萇掘秦主堅屍，鞭撻無數，剝衣慙形，薦之以棘，坎土而埋之。〔堅葬於徐嵩、胡空二壘之間，徐嵩之壘既陷，故姚萇得掘墓鞭屍以逞其忿。慙，郎果翻。薦，藉也。〕
涼州大饑，米鬥值錢五百，人相食，死者太半。
呂光西平太守康寧自稱匈奴王，殺湟河太守強禧以叛。〔西平郡，東漢之末，分金城置，唐之鄯 州，即其地也。湟河郡，河西張氏置，蓋亦在鄯州界內。強，其兩翻。〕張掖太守彭晃亦叛，東結康寧，西通王穆。光欲自擊晃，諸將皆曰：「今康寧在南，伺釁而 動，〔伺，相吏翻。〕若晃、穆未誅，康寧復至，〔復，扶又翻。〕進退狼狽，勢必大危。」光曰：「實如卿言。然我今不往，是坐待其來也。若三寇連兵，〔三 寇，謂康寧、彭晃、王穆。〕東西交至，則城外皆非吾有，大事去矣。今晃初叛，興寧、穆情契未密，出其倉猝，取之差易耳。」〔易，以豉翻。〕乃自帥騎三萬，〔帥，讀曰率。騎，奇寄翻。〕倍道兼行，既至，攻之二旬，拔其城，誅晃。
初，王穆起兵，遣使招敦煌處士郭瑀，〔使，疏吏翻。敦，徒門翻。處，昌呂翻。〕瑀歎曰：「今民將左衽，吾忍不救之邪！」乃與同郡索嘏起兵應穆，〔索，昔各翻。〕運粟三萬石以餉之。穆以瑀為太府左長史、軍師將軍，嘏為敦煌太守。既而穆聽讒言，引兵攻嘏，瑀諫不聽，出城大哭，舉手謝城曰：「吾不復見汝矣！」〔復，扶又翻。〕還而引被覆面，〔覆，敷又翻。〕不與人言，不食而卒。〔卒，子恤翻。〕呂光聞之曰：「二虜相攻，此成禽也，不可以憚屢戰之勞而失永逸之機也。〔一勞永逸，古語有之。〕遂帥步騎二萬攻酒泉，克之。進屯涼興，〔涼興郡，河西張氏置，在唐瓜州常樂縣界。〕穆引兵東還，未至，眾潰，穆單騎走，騂馬令郭文斬其首送之。〔騂馬縣屬酒泉郡，蓋魏、晉間所置也。騂，思榮翻。呂光新得河西，黨叛於內，敵攻於外，雖數戰數勝，而根本不固，宜不足以貽子孫也。〕
十三年（戊子、三八八）
①春，正月，康樂獻武公謝玄卒。〔樂，音洛。康樂縣，屬豫章郡。〕
②二月，秦主登軍朝那，〔朝那縣自漢以來屬安定郡。〕後秦主萇軍武都。〔此武都亦當在安定界。五代志：朝那縣，西魏置安武郡。安武，漢舊縣名；武都之名當是因安武而名。〕
③翟遼遣司馬眭瓊詣燕謝罪；〔眭，姓也；師古息隨翻。類篇宜為翻。〕燕主垂以其數反覆，斬瓊以絕之。〔數，所角翻。〕遼乃自稱魏天王，改元建光，置百官。
④燕青州刺史陳留王紹為平原太守闢閭渾渾所逼，退屯黃巾固。〔漢末黃巾保聚於其地，因以為名。齊人謂壘堡為固。紹自歷城退屯焉，其地在濟南郡章丘城北。〕燕主垂更以紹為徐州刺史。渾，蔚之子也，〔闢閭蔚見一百卷穆帝永和十二年。蔚，紆忽翻。〕因苻氏亂，據齊地來降。〔後闢閭渾為慕容德所殺。降，戶江翻。〕
⑤三月，乙亥，燕主垂以太子寶錄尚書事，授之以政，自總大綱而已。
⑥燕趙王麟擊許謙，破之，〔去年許謙叛燕附劉顯。〕謙奔西燕。遂廢代郡，悉徙其民於龍城。
⑦呂光之定涼州也，杜進功居多，光以為武威太守，〔事見上卷十年。〕貴寵用事，羣僚莫及。光甥石聰自關中來，光問之曰：「中州人言我為政何如﹖」聰曰：「但聞有杜進耳，不聞有舅。」光由是忌進而殺之。
光與羣寮宴，語及政事，參軍京兆段業曰：「明公用法太峻。」光曰：「吳起無恩而楚強，商鞅嚴刑而秦興。」業曰：「起喪其身，鞅亡其家，皆殘酷之致也。〔吳起事見一卷周安王十五年，商鞅事見二卷顯王三十一年。喪，息浪翻。〕明公方開建大業，景行堯、舜，〔詩曰：高山仰止，景行行止。毛萇曰：景，大也。鄭玄曰：景，明。庶幾古人，有高德者，則慕仰之，有明行者，則而行之。行，下孟翻。〕猶懼不濟；乃慕起、鞅之為治，〔治，直吏翻。〕豈此州士女所望哉！」光改容謝之。〔沮渠蒙遜兄弟舉兵，所以推段業為重，亦由此言為涼州人士所歸敬也。〕
⑧夏，四月，戊午，以朱序為都督司、雍、梁、秦四州諸軍事、雍州刺史，戍洛陽。〔雍，於用翻。〕以譙王恬代序為都督兗、冀、幽、並【章：十二行本「並」下有「四州」二字；乙十一行本同；孔本同。】諸軍事、青、兗二州刺史。
⑨苑川王國仁破鮮卑越質叱黎於平襄，〔平襄縣，漢屬天水郡，晉屬略陽郡。越質蓋鮮卑部落之號，後以為氏。〕獲其子詰歸。
⑩丁亥，燕主垂立夫人段氏為皇后，以太子寶領大單於。〔單，音蟬。〕段氏，右光祿大夫儀之女；其妹適範陽王德。儀，寶之舅也。〔為後寶逼殺段後張本。〕追諡前妃段氏為成昭皇后。〔段氏死見一百卷穆帝昇平二年。〕
五月，秦太弟懿卒，諡曰獻哀。
翟遼徙屯滑臺。〔遼自黎陽徙屯滑臺，既與燕絕，欲阻河為固也。滑臺城在白馬縣西，春秋鄭廩延邑也，唐為滑州。〕
六月，苑川王乞伏國仁卒，諡曰宣烈，廟號烈祖。其子公府尚幼，羣下推國仁弟乾歸為大都督、大將軍、大單於、河南王，〔時乞伏氏跨有涼州、河南之地，遂為國號。為後公府殺乾歸張本。單，音蟬。〕大赦，改元太初。
魏王珪破庫莫奚於弱落水南，〔新唐書曰：奚亦東胡種，為匈奴所破，保烏丸山；漢曹操斬蹋頓，蓋其後也。弱落水即饒樂水，在奚中。〕秋，七月，庫莫奚復襲魏營，〔復，扶又翻。〕珪又破之。庫莫奚者，本屬宇文部，與契丹同類而異種，其先皆為燕王皝所破，徙居松漠之間，〔契丹國自西樓東去四十里，至真珠寨，又東行，地勢漸高，西望松林鬱然，數十里，遂入平川。契，欺訖翻。洪邁曰：契丹之讀如喫，惟新唐書有音。種，章勇翻。〕
秦、後秦自春相持，屢戰，互有勝負，至是各解歸。關西豪桀以後秦久無成功，多去而附秦。
河南王乾歸立其妻邊氏為王后；置百官，倣漢制，以南川侯出連乞都為丞相，〔出連亦以部落之號為氏。〕梁州刺史悌眷為御史大夫，金城邊芮為左長史，東秦州刺史祕宜為右長史，〔乞伏氏置東秦州於南安。〕武始翟勍為左司馬，〔勍，渠京翻。〕略陽王松壽為主簿，從弟軻彈為梁州牧，弟益州為秦州牧，屈眷為河州牧。〔乞伏乾歸所置州牧，不過分居河、隴之間。從，才用翻。〕
八月，秦主登立子崇為皇太子，弁為南安王，尚為北海王。
燕護軍將軍平幼會章武王宙討吳深，破之，深走保繹幕。〔繹幕縣，自漢以來屬清河郡。〕
魏王珪陰有圖燕之志，遣九原公儀奉使至中山，燕主垂詰之曰：〔使，疏吏翻。詰，去吉翻。〕「魏王何以不自來﹖」儀曰：「先王與燕並事晉室，世為兄弟，〔魏與燕皆鮮卑種也。拓跋力微與慕容涉歸並事晉室。〕臣今奉使，於理未失。」垂曰：「吾今威加四海，豈得以昔日為比！」儀曰：「燕若不脩德禮，欲以兵威自強，此乃將帥之事，〔將，即亮翻。帥，所類翻。〕非使臣所知也。」儀還，言於珪曰：「燕主衰老，太子闇弱，範陽王自負材氣，〔是時慕容德在燕宗室中固自有與人不同者。〕非少主臣也。〔少，詩照翻。〕燕主既沒，內難必作，〔難，乃旦翻。〕於時乃可圖也。今則未可。」珪善之。〔為後魏攻燕張本。〕儀，珪母弟【嚴：「母弟」改「從父」。】翰之子也。
九月，河南王乾歸遷都金城。
張申攻廣平，王祖攻樂陵；壬午，燕高陽王隆將兵討之。
冬，十月，後秦主萇還安定；秦主登就食新平，帥眾萬餘圍萇營，〔帥，讀曰率。〕四面大哭，萇命營中哭以應之，登乃退。
十二月，庚子，尚書令南康襄公謝石卒。
燕太原王楷、趙王麟將兵會高陽王隆於合口，〔水經：衡漳水過勃海建成縣，又東，左會呼沱別河故瀆。又東北入清河，謂之合口。魏收地形志曰：浮陽縣西接漳水，衡水入焉，今謂之合口。〕以擊張申；王祖帥諸壘共救之，〔帥，讀曰率。〕夜犯燕軍，燕人逆擊，走之。隆欲追之，楷、麟曰：「王祖老賊，或恐詐而設伏，不如俟明。」隆曰：「此白地羣盜，烏合而來，徼倖一決，〔徼，堅堯翻。〕非素有約束，能壹其進退也。今失利而去，眾莫為用，乘勢追之，不過數百，可盡擒也。申之所恃，雖在於祖，祖破，則申降矣。」〔降，戶江翻；下同。〕乃留楷、麟守申壘，隆與平幼分道擊之，比明，〔比，必利翻，及也。〕大獲而還，懸所獲之首以示申。甲寅，申出降，祖亦歸罪。
秦以潁川王同成為太尉。〔同成，秦主登之兄。〕
十四年（己丑、三八九）
①春，正月，燕以陽平王柔鎮襄國。
遼西王農在龍城五年，庶務脩舉，乃上表曰：「臣頃因徵即鎮，〔農誅餘巖，擊高句麗，因鎮龍城，見上卷十年。〕所統將士安逸積年，青、徐、荊、雍遺寇尚繁，〔雍，於用翻。〕願時代還，展竭微效，生無餘力，沒無遺恨，臣之志也！」庚申，燕主垂召農為侍中、司隸校尉；以高陽王隆為都督幽、平二州諸軍事、徵北大將軍、幽州牧；建留臺於龍城，以隆錄留臺尚書事。又以護軍將軍平幼為徵北長史，散騎常侍封孚為司馬，〔散，悉亶翻。騎，奇寄翻。〕並兼留臺尚書。隆因農舊規，脩而廣之，遼、碣遂安。〔遼、碣，謂遼水、碣石。碣，其謁翻。〕
②後秦主萇以秦戰屢勝，謂得秦王堅之神助，亦於軍中立堅像而禱之曰：「臣兄襄敕臣復讎，〔穆帝昇平元年，姚襄，為秦所殺。〕新平之禍，〔見上卷十年。〕臣行襄之命，非臣罪也。苻登，陛下疏屬，猶欲復讎，況臣敢忘其兄乎！且陛下命臣以龍驤建業，〔見一百五卷八年。驤，思將翻。〕臣敢違之！今為陛下立像，〔為，於偽翻。〕陛下勿追計臣過也。」秦主登升樓，遙謂萇曰：「為臣弒君，而立像求福，庸有益乎！」因大呼曰：〔呼，火故翻。〕「弒君賊姚萇何不自出！吾與汝決之！」萇不應。久之，以戰未有利，軍中每夜數驚，〔數，所角翻。〕乃斬像首以送秦。
③秦主登以河南王乾歸為大將軍、大單於、金城王。〔單，音蟬。〕
④甲寅，魏王珪襲高車，破之。
⑤二月，呂光自稱三河王，〔呂光，字世明。光時有涼州、河西之地，未能兼有三河也。〕大赦，改元麟嘉，置百官。光妻石氏、子紹、弟德世自仇池來至姑臧，〔長安之亂，呂光之家奔仇池依楊氏。〕光立石氏為紀，紹為世子。
⑥癸巳，魏王珪擊吐突鄰部於女水，〔女水在弱落水西，去平城三千餘裏，後魏顯祖改曰武川。〕大破之，盡徙其部落而還。
⑦秦主登留輜重於大界，〔大界，當在安定、新平之間。重，直用翻。〕自將輕騎萬餘攻安定羌密造保，克之。〔將，即亮翻。騎，奇寄翻。「保」，當作「堡」。〕
⑧夏，四月，翟遼寇滎陽，執太守張卓。
⑨燕以長樂公盛鎮薊城，脩繕舊宮。〔燕主儁初自龍城徙都薊，有舊宮在焉。樂，音洛。薊，音計。〕
⑩金城王乾歸擊侯年部，大破之。於是秦涼、鮮卑、羌、胡多附乾歸，乾歸悉授以官爵。
後秦主萇與秦主登戰數敗，〔數，所角翻。〕乃遣中軍將軍姚崇襲大界；登邀擊之於安丘，〔魏收地形志：安定陰盤縣有安城。〕又敗之。〔敗，補邁翻。〕
燕範陽王德、趙王麟擊賀訥，追奔至勿根山，訥窮迫請降，〔降，戶江翻。〕徙之上谷，質其弟梁幹於中山。〔質，音致。〕
秋，七月，以驃騎長史王忱為荊州刺史、都督荊、益、寧三州諸軍。〔驃，匹妙翻。騎，奇寄翻。忱，是壬翻。〕忱，國寶之弟也。
秦主登攻後右將軍吳忠等於平涼，克之。八月，登據苟頭原以逼安定。諸將勸後秦主萇決戰，萇曰：「與窮寇競勝，兵家之忌也；吾將以計取之。」乃留尚書令姚旻守安定，夜，帥騎三萬〔帥，讀曰率；下同。〕襲秦輜重於大界，克之，〔重戰輕防，此苻堅所以敗也。重，直用翻。〕殺毛後及南安王【章：十二行本「王」下有「弁、北海王」四字；乙十一行本擠刻字數同；孔本同；張校同。】尚，〔尚，秦主登之子 也。〕擒名將數十人，驅掠男女五萬餘口而還。毛氏美而勇，善騎射。後秦兵入其營，毛氏猶彎弓跨馬，帥壯士數百人【章：十二行本「人」作「力」；乙十一行本 同；孔本同；張校同。】戰，眾【章：十二行本「眾」上有「殺七百餘人」五字；乙十一行本同；孔本同；張校同；退齋校同。】寡不敵，為後秦所執。萇將納之，毛氏罵且哭曰：「姚萇，汝先已殺天子，〔謂殺秦王堅也。〕今又欲辱皇后，皇天后土，寧汝容乎！」萇殺之。諸將欲因秦軍駭亂擊之，萇曰：「登眾雖亂，怒氣猶盛，未可輕也。」遂止。〔兵勝者驕，兵怒者奮，以奮乘驕，則先敗而後勝者多矣。姚萇見兵勢，所以收眾而止。〕登收餘眾屯胡空堡。萇使姚碩德鎮安定，徙安定千餘家於陰密，遣其弟徵南將軍靖鎮之。
九月，庚午，以左僕射陸納為尚書令。
秦主登之東也，後秦主萇使姚碩德置秦州守宰，以從弟常戍隴城，〔從，才用翻。隴城縣，漢屬天水郡，晉省。此時當屬略陽郡。〕邢奴戍冀城，姚詳戍略陽。楊定攻隴、冀，克之，斬常，執邢奴；詳棄略陽，奔陰密。定自稱秦州牧、隴西王；秦因其所稱而授之。
冬，十月，秦主登以竇衝為大司馬、都督隴東諸軍事、雍州牧，〔雍，於用翻。〕楊定為左丞相、都督中外諸軍事、秦、梁二州牧，【章：十二行本「牧」下有「楊壁為都督隴右諸軍事南秦益二州牧」十六字；孔本同；張校同；按乙十一行本亦脫。】約共攻後秦；又約監河西諸軍事、幷州刺史楊政、都督河東諸軍事、冀州刺史楊楷各帥其眾會長安。〔帥，讀曰率；下同。〕政、楷皆河東人。秦主丕既敗，政、楷收集流民數萬戶，政據河西，楷據湖、陝之間，遣使請命於秦，登因而授之。〔大界既陷，苻登之兵勢衰矣，故約竇衝等共攻後秦。陝，式冉翻。使，疏吏翻。〕
燕樂浪悼王溫為冀州刺史，〔燕冀州刺史治信都。樂浪，音洛琅。〕翟遼遣丁零故堤詐降於溫帳，〔何承天姓苑有故姓。帳，謂帳下。〕【章：十二行本正作「帳下」。「帳」上有「為溫」二字；乙十一行本擠刻均同；孔本同；張校同。】乙酉，刺溫，殺之，〔刺，七亦翻。〕並其長史司馬驅，帥守兵二百戶奔西燕。燕遼西王農邀擊刺溫者於襄國，盡獲之，惟堤走免。
十一月，枹罕彭奚念附於乞伏乾歸，以奚念為北河州刺史。〔枹罕舊為河州治所。乞伏氏先於境內置河州，以屈眷為牧，故以枹罕為北河州，以奚念為刺史。枹，音膚。〕
初，帝既親政事，〔太元元年，崇德太后歸政，帝始親政事。〕威權己出，有人主之量。已而溺於酒色，委事於琅邪王道子；道子亦嗜酒，日夕與帝以酣歌為事。又崇尚浮屠，窮奢極費，所親暱者皆姏姆、僧尼。〔暱，尼質翻。姏，姑三翻，老女稱。姆，莫補翻，女師也，又音茂。〕左右近習，爭弄權柄，交通請託，賄賂公行，官賞濫雜，刑獄謬亂。尚書令陸納望宮闕歎曰：「好家居，纖兒欲撞壞之邪！」〔撞，丈降翻。纖者，小之至。言為纖兒，謂不及小兒也。〕左衛領營將軍會稽許營〔以左衛將軍領營兵，是為左衛領營將軍。許營，一作「榮」。〕上疏曰：「今臺府局吏、直衛武官及僕隸婢兒取母之姓者，〔官婢私合而生子，不能審知其父，取母之姓為姓。〕本無鄉邑品第，皆得為郡守縣令，或帶職在內，及僧尼乳母，競進親黨，又受貨賂；輒臨官領眾，政教不均，暴濫無罪，禁令不明，劫盜公行。昔年下書敕羣下盡規，而眾議兼集，無所採用。臣聞佛者，清遠玄虛之神，今僧尼往往依傍法服，〔傍，步浪翻。謂依傍佛法，服僧尼之服而不遵其教也。〕五誡粗法尚不能遵，況精妙乎！〔佛有五戒，不淫，不盜，不殺，不妄語，不遭酒敗。〕而流惑之徒，競加敬事，又侵漁百姓，取財為惠，亦未合佈施之道也。」〔施，式吏翻。〕疏奏，不省。〔省，悉景翻。〕
道子勢傾內外，遠近奔湊；帝漸不平，然猶外加優崇。侍中王國寶以讒佞有寵於道子，扇動朝眾，〔朝，直遙翻。〕諷八座啟道子宜進位丞相、楊州牧，假黃鉞，加殊禮。〔晉氏渡江，有吏部、祠部、五兵、左民、度支五尚書，二僕射，一令，為八坐。〕護軍將軍南平車胤曰：〔沈約曰：秦時有護軍都尉。漢陳平為護軍中尉，盡護諸將。李廣為驍騎將軍，屬護軍將軍。蓋護軍，護諸將軍。魏武以韓浩為護軍。資重為護軍將軍，資輕為中護軍。車，尺遮翻。〕「此乃成王所以尊周公也。今主上當陽，〔人主南面鄉明而立以治天下，故曰當陽。〕非成王之比；相王在位，豈得為周公乎！」乃稱疾不署。〔不署名也。〕疏奏，帝大怒，而嘉胤有守。
中書侍郎範甯、徐邈為帝所親信，數進忠言，〔數，所角翻。〕補正闕失，指斥姦黨。王國寶，甯之甥也，甯尤疾其阿諛，勸帝黜之。陳郡袁悅之有寵於道子，國寶使悅之因尼【章：十二行本「尼」下有」支」字；乙十一行本同；孔本同；張校同。】妙音致書於太子母陳淑媛雲：「國寶忠謹，宜見親信。」帝知之，發怒，以他事斬悅之。國寶大懼，與道子共譖範甯出為豫章太守。甯臨發，上疏言：「今邊烽不舉而倉庫空匱；古者使民歲不過三日，〔記王制：古者用民之力，歲不過三日，任老者之事，食壯者之食。〕今之勞擾，殆無三日之休，至有生兒不復舉養，〔復，扶又翻。〕鰥寡不敢嫁娶。【章：十二行本「娶」下有「臣恐社稷之憂」六字；乙十一行本同；孔本同；張校同；退齋校同。】厝火積薪，不足喻也。」〔厝火積薪，賈誼之言。〕甯又上言：「中原士民流寓江左，歲月漸久，人安其業。凡天下之人，原其先祖，皆隨世遷移，何至於今而獨不可。謂宜正其封疆，戶口皆以土斷。〔晉時中原士民南渡者，皆於江左僑立郡縣以居之，不以土著為斷。斷，丁亂翻。〕又，人性無涯，奢儉由勢；今併兼之室，亦多不贍，非其財力不足，蓋由用之無節，爭以靡麗相高，無有限極故也。禮十九為長殤，以其未成人也。〔未成人而死曰殤，其喪禮殺於成人。長，知兩翻。〕今以十六為全丁，十三為半丁。所任非復童幼之事，〔任，音壬。〕豈不傷天理、困百姓乎！謂宜以二十為全丁，十六為半丁，則人無夭折，生長繁滋矣。」〔夭，於兆翻。長，知兩翻。〕帝多納用之。
甯在豫章，遣十五議曹下屬城，〔豫章領南昌、海昏、新淦、建成、望蔡、永脩、建昌、吳平、豫章、彭澤、艾、康樂、豐城、新昌、宜豐、鍾陵十六縣。一縣負 郭，餘十五縣各遣一議曹。下，遐稼翻。〕採求風政；並吏假還，訊問官長得失。〔假，居訝翻。假還，謂吏休假日滿而還府者。〕徐邈與甯書曰：「足下聽斷明 允，庶事無滯，則吏慎其負〔負，謂罪也。吏畏罪，則每事加謹。斷，丁亂翻。〕而人聽不惑矣，〔人聽，即民聽。晉書史糺避唐太宗諱，改民為「人」，通鑑因之。〕豈須邑至裏詣，飾其遊聲哉！非徒不足致益，寔乃蠶漁之所資；〔蠶漁，謂所遣者蠶食漁取於民。鄭玄曰：趙、魏之東，寔、實同聲。寔，是也。詩：「實墉實壑，實畝實籍。」「實」當作「寔」。言韓侯之先祖微弱，所受之國多滅絕。今復舊職，繼絕世，故築治是城，修是壑井，牧是田畝，收斂是賦稅，使如故常。孔穎達曰：凡言實者，已有其事而後實之。今此方說所為不宜為實，故轉為寔，訓之為是也。趙、魏之東，寔、實同聲，鄭以時事驗之也。春秋桓六年，「州公寔來。」是由聲同，故字有變異也。餘按徐邈所謂寔訓之為是，於義亦通。〕豈有善人君子而幹非其事，多所告白者乎！自古以來，欲為左右耳目，無非小人，皆先因小忠而成其大不忠，先藉小信而成其大不信，遂使讒諂並進，善惡倒置，可不戒哉！足下慎選綱紀，〔郡以僚佐為綱紀。〕必得國士以攝諸曹，諸曹皆得良吏以掌文按，〔攝，總也，整也。按，據也。文按，謂諸曹文書留為按據者。〕又擇公方之人以為監司，〔監，工銜翻。〕則清濁能否，與事而明；足下但平心處之，〔處，昌呂翻。〕何取於耳目哉！昔明德馬後未嘗顧左右與言，〔漢明帝后馬氏諡明德皇后。〕可謂遠識，況大丈夫而不能免此乎！」
十二月，後秦主萇使其東門將軍任売〔東門將軍，萇使守安定東門者也。任，音壬。売，與盆同，音蒲奔翻。〕詐遣使招秦主登，許開門納之。〔使，疏吏翻。〕登將從之，徵東將軍雷惡地將兵在外，〔將，即亮翻。〕聞之，馳騎見登，〔騎，奇寄翻。〕曰：「姚萇多詐，不可信也！」登乃止。萇聞惡地詣登，謂諸將曰：「此羌見登，事不成矣！」登以惡地勇略過人，陰憚之。惡地懼，降於後秦，〔降，戶江翻。〕萇以惡地為鎮軍將軍。
秦以安成王廣為司徒。
十五年（庚寅、三九○）
①春，正月，乙亥，譙敬王恬薨。
②西燕王永引兵向洛陽，朱序自河陰北濟河，擊敗之。【章：十二行本「之」下有「永走還上黨」五字；乙十一行本同；孔本同；張校同。】〔敗，補邁翻。〕序追至白水，〔水經註：白水出上黨高都縣故城西，東流歷天井關。序所至處，去長子一百六十里。〕會翟遼謀向洛陽，序乃引兵還，擊走之；留鷹揚將軍朱黨戍石門，使其子略督護洛陽，以參軍趙蕃佐之，身還襄陽。
③琅琊王道子恃寵驕恣、侍宴酣醉，或虧禮敬。帝益不能平。欲選時望為藩鎮以潛制道子，問於太子左衛率王雅曰：「吾欲用王恭、殷仲堪何如﹖」雅曰：「王恭風神簡貴，志氣方嚴；仲堪謹於細行，〔行，下孟翻。〕以文義著稱。然皆峻狹自是，且幹略不長；若委以方面，天下無事，足以守職，若其有事，必為亂階矣！」帝不從。〔為後王、殷稱兵張本。〕恭，蘊之子；〔王蘊，後父也。〕仲堪，融之孫也。〔殷融見九十六捲成帝鹹康五年。〕二月，辛巳，以中書令王恭為都督青、兗、幽、並、冀五州諸軍事、兗、青二州刺史，鎮京口。
④三月，戊辰，大赦。
⑤後秦主萇攻秦扶太守齊益男於新羅堡，克之，益男走。秦主登攻後秦天水太守張業生於隴東，〔隴東，安定涇陽縣之地。〕萇救之，登引去。
⑥夏，四月，秦鎮東將軍揭飛自稱衛天王，〔晉書載記作「魏褐飛」。太元元年，秦遣庭中將軍魏曷飛鑿氐、羌，意即此人也。〕帥氐、胡攻後秦安北將軍姚當成於杏城；〔帥，讀曰率。〕鎮東將軍雷惡地叛應之，攻鎮東將軍姚漢得於李潤。〔李潤，地名，在邢望南。李延壽曰：馮翊東有李潤鎮。按魏書宗室列傳，安定王燮於華州刺史表曰：「謹惟州居李潤堡，雖是少梁舊地，晉、芮錫壤，然胡夷內附，遂為戎落，請徙馮翊古城。」〕後秦主萇欲自擊之，羣臣皆曰：「陛下不憂六十里苻登，〔時登趣長安，據新豐之千戶固。〕乃憂六百里魏揭飛，何也﹖」萇曰：「登非可猝滅，吾城亦非登所能猝拔。惡地智略非常，若南引揭飛，東結董成，〔董成，屠各種也，時據北地。〕得杏城、李潤而據之，長安東北非吾有也。」乃潛引精兵一千六百赴之。揭飛、惡地有眾數萬，氐、胡赴之者前後不絕。萇每見一軍至，輒喜。羣臣怪而問之，萇曰：「揭飛等扇誘同惡，種類甚繁，〔種，章勇翻。〕吾雖克其魁帥，〔帥，所類翻。〕餘黨未易猝平；〔易，以豉翻。〕今烏集而至，吾乘勝取之，可一舉無餘也。」〔此曹操取馬超、韓遂故智耳。〕揭飛等見後秦兵少，〔少，詩沼翻。〕悉眾攻之；萇固壘不戰，示之以弱，潛遣其子中軍將軍崇帥騎數百出其後。揭飛兵擾亂，萇遣鎮遠將軍王超等縱兵擊之，斬揭飛及其將士萬餘級。惡地請降，〔降，戶江翻。〕萇待之如初，惡地謂人曰：「吾自謂智勇傑出一時，而每遇姚翁輒困，固其分也！」〔分，扶問翻。史言姚萇能服雷惡地之心。〕
萇命姚當成於所營之地，每柵孔中輒樹一木以旌戰功。〔掘地作孔，豎木以為柵，故有柵孔。〕歲餘，問之，當成曰：「營地太小，已廣之矣。」萇曰：「吾自結髮以來，與人戰，未嘗如此之快，以千餘兵破三萬之眾，營地惟小為奇，豈以大為貴哉！」
⑦吐谷渾視連遣使獻見於金城王乾歸，乾歸拜視連沙州牧、白蘭王。〔河西張茂以敦煌、晉昌、西域都護、校尉、玉門大護軍三郡三營為沙州；吐谷渾未能有其地也。李延壽曰：此以吐谷渾部內有黃沙，周迴數百里，不生草木，因號沙州。使，疏吏翻。見，賢遍翻。〕
⑧丙寅，魏王珪會燕趙王麟於意辛山，〔意辛山在牛川北，賀蘭部所居也。據北史，踰陰山而北，即賀蘭部。〕擊賀蘭、紇突鄰、紇奚三部，破之，紇突鄰、紇奚皆降於魏。〔史言燕為魏驅除。降，戶江翻。〕
⑨秋，七月，馮翊人郭質起兵於廣鄉以應秦，〔魏收地形志，鄭縣有廣鄉原。鄭縣時屬京兆。〕移檄三輔曰：「姚萇兇虐，毒被神人。〔被，皮義翻。〕吾屬世蒙先帝堯、舜之仁，〔先帝，謂秦主堅。〕非常伯、納言之子，〔常伯，侍中也。納言，尚書也。〕即卿校、牧守之孫也。〔校，戶教翻。〕與其含恥而存，孰若蹈道而死。」於是三輔壁壘皆應之；獨鄭縣人苟曜【章：十二行本「曜」下有「不從」二字；乙十一行本同；孔本同。】聚眾數千附於後秦。秦以質為馮翊太守。後秦以曜為豫州刺史。〔苟曜後持兩端，為後秦所殺，事見後。〕
⑩劉衛辰遣子直力鞮攻賀蘭部，賀訥困急，請降於魏。丙子，魏王珪引兵救之，直力鞮退。〔鞮，田黎翻。〕珪徙訥部落。處之東境。〔處，昌呂翻。〕
八月，劉牢之擊翟釗於鄄城，釗走河北；又敗翟遼於滑臺，張願來降。〔翟遼、張願叛，見上卷十一年。走，音奏。敗，補邁翻。鄄，音絹。〕
九月，北平人吳柱聚眾千餘，立沙門法長為天子，破北平郡，轉寇廣都，入白狼城。〔白狼縣，前漢屬右北平郡，後漢、晉省。魏收地形志：後魏真君八年，置建德郡，治白狼城，廣都縣屬焉。燕時當屬北平郡。〕燕幽州牧高陽王隆方葬其夫人，郡縣守宰皆會之，眾聞柱反，請隆還城，遣大兵討之。隆曰：「今閭閻安業，民不思亂，柱等以詐謀惑愚夫，誘脅相聚，無能為也。」〔誘，音酉。〕遂留葬訖，遣廣平太守、廣都今先歸，〔「廣平」，當作「北平」。〕續遣安昌侯進將百餘騎趨白狼城，〔趨，七喻翻。〕柱眾聞之，皆潰，窮捕，斬之。
以侍中王國寶為中書令，俄兼中領軍。〔道子主之也。〕
丁未，以吳郡太守王珣為尚書右僕射。
吐谷渾視連卒，子視羆立。視羆以其父祖慈仁，為四鄰所侵侮，〔吐谷渾闢奚、視連慈仁，見一百三卷簡文帝鹹安元年。〕乃督厲將士，欲建功業。冬，十月，金城王乾歸遣使拜視羆沙州牧、白蘭王；視羆不受。〔為後乞伏乾歸伐吐谷渾張本。〕
十二月，郭質及苟曜戰於鄭東，質敗，奔洛陽。〔鄭東，鄭縣之東也。〕
越質詰歸據平襄，叛金城王乾歸。〔十二年，越質詰歸附於乞伏氏。〕
十六年（辛卯、三九一）
①春，正月，燕置行臺於薊，加長樂公盛錄行臺尚書事。〔薊，音計。樂，音洛。〕
②金城王乾歸擊越質詰歸；詰歸降，〔降，戶江翻。〕乾歸以宗女妻之。〔妻，七細翻。〕
③賀染干謀殺其兄訥，訥知之，舉兵相攻。魏王珪告於燕，請為鄉導以討之。〔鄉，讀曰嚮。〕二月，甲戌，燕主垂遣趙王麟將兵擊訥，鎮北將軍蘭汗帥龍城之兵擊染干。〔賀染干部落，蓋居賀蘭部之東偏，故燕以龍城之兵擊之。將，即亮翻。帥，讀曰率。〕
④三月，秦主登自雍攻後秦安東將軍金榮於範氏堡，克之；〔雍，於用翻。〕遂渡渭水，攻京兆太守韋範於段氏堡，不克；進據曲牢。〔曲牢在杜縣東北。〕
⑤夏，四月，燕蘭汗破賀染干於牛都。〔都，聚也，其地當在牛川，夷人放牧，於此聚會，因名。〕
⑥苟曜有眾一萬，密召秦主登，許為內應；登自曲牢向繁川，〔繁川，蓋即杜陵縣之樊川也。〕軍於馬頭原。五月，後秦主萇引兵逆戰，登擊破之，斬其右將軍吳忠。萇收眾復戰，〔復，扶又翻；下同。〕姚碩德曰：「陛下慎於輕戰，每欲以計取之，今戰失利而更前逼賊，何也﹖」萇曰：「登用兵遲緩，不識虛實。今輕兵直進，遙據吾東，〔馬頭原之地蓋在長安東。〕此必苟曜豎子與之有謀也。〔善用兵者，觀敵之動而察知其情，是以能制敵。〕緩之則其謀得成，故及其交之未合，急擊之以敗散其事耳。」〔敗，補邁翻。〕遂進戰，大破之。登退屯於郿。〔郿，音媚，今音眉。〕
⑦秦兗州刺史強金槌據新平，降後秦，以其子逵為質。〔強，其兩翻。降，戶江翻。質，音致。〕後秦主萇將數百騎入金槌營。羣下諫之，萇曰：「金槌既去，符登又欲圖我，將安所歸乎！且彼初來款附，宜推心以結之，奈何復以不信疑之乎！」〔復，扶又翻。〕既而羣氐欲取萇，金槌不從。〔強金槌，氐種，秦之戚黨也。姚萇推心待之，以攜苻登之黨。〕
⑧六月，甲辰，燕趙王麟破賀訥於赤城，禽之，〔水經：河水自雲中楨陵縣南過赤城東，又南過定襄桐過縣西。又魏書帝紀，登國三年，幸東赤城。明元泰常八年，築長城於長川之南，起自赤城，西至五原，延袤二千餘裏。〕降其部落數萬。〔降，戶江翻。〕燕主垂命麟歸訥部落。徙染干於中山。麟歸，言於垂曰：「臣觀拓跋珪舉動，終為國患，不若攝之還朝，使其弟監國事。」垂不從。〔攝，錄也，收也。慕容麟之姦詐，知拓跋珪之終不可制，而慕容垂不從其言，天將啟珪以滅燕，雖以垂之明，略不之覺也。監，工銜翻。〕
⑨西燕主永寇河南，太守楊全期擊破之。
⑩秋，七月，壬申，燕主垂如範陽。〔範陽縣，漢屬涿郡，魏文帝改涿郡為範陽郡。〕
魏王珪遣其弟觚獻見於燕；〔見，賢遍翻。〕燕主垂衰老，子弟用事，留觚以求良馬。魏王珪弗與，遂與燕絕；〔為燕、魏搆難張本。〕使長史張袞求好於西燕。〔好，呼到翻。〕觚逃歸，燕太子寶追獲之，垂待之如初。
秦主登攻新平，後秦主萇救之，登引去。
秦驃騎將軍沒弈幹〔驃，匹妙翻。騎，奇寄翻。〕以其二子為質於金城王乾歸，〔質，音致。〕請共擊鮮卑大兜。乾歸與沒弈幹攻大兜於鳴蟬堡，克之。〔據載記，大兜時據安陽城。安陽城在唐秦州隴城縣界；鳴蟬堡亦當在其地。〕兜微服走，乾歸收其部眾而還，〔還，從宣翻，又如字。〕歸沒弈幹二子。沒弈幹尋叛，東合劉衛辰。八月，乾歸帥騎一萬討沒弈幹，〔帥，讀曰率。〕沒弈幹奔他樓城，〔他樓城在高平，唐太宗貞觀六年，以突厥降戶置緣州，治平高之他樓城；高宗置他樓縣，後省入原州蕭關縣界。〕乾歸射之，中目。〔射，而亦翻。中，竹仲翻。〕
九月，癸未，以尚書右僕射王珣為左僕射，太子詹事謝琰為右僕射。太學博士範弘之論殷浩宜加贈諡，因敘桓溫不臣之跡。是時桓氏猶盛，王珣，溫之故吏也，〔王珣先為溫府主簿。〕以為溫廢昏立明，有忠貞之節；黜弘之為餘杭令。〔餘杭縣，漢屬會稽郡。顧來曰：縣，秦始皇立，後漢分屬吳郡，吳分屬吳興郡。〕弘之，汪之孫也。〔範汪得罪於桓溫，見一百一卷哀帝昇平五年。〕
冬，十月，壬辰，燕主垂還中山。〔自範陽還也。〕
初，柔然部人世服於代，〔魏收曰：神元之末，掠騎得一奴，髮始齊肩，忘本姓名，其主字之曰木骨閭。木骨閭者，首禿也。木骨閭與「鬱久閭」聲相近，故後子孫因以為氏。木骨閭既壯免奴為騎卒，穆帝時，坐後期當斬，亡匿廣漠谿谷間，收合逋逃，得百餘人，依紇突鄰。木骨閭死，子車鹿會雄健，始有部眾，自號柔然。〕其大人鬱久閭地粟袁卒，部落分為二：長子匹候跋繼父居東邊，次子縕紇提別居西邊。〔長，知兩翻。縕，於粉翻。紇，戶骨翻。〕秦王堅滅代，〔滅代見一百四卷元年。〕柔然附於劉衛辰。
及魏王珪即位，攻擊高車等諸部，率皆服從，獨柔然不事魏。戊戌，珪引兵擊之，柔然舉部遁走，珪追奔六百里。諸將因張袞言於珪曰：「賊遠糧盡，不如早還。」珪問諸將，若殺副馬，為三日食，足乎﹖」〔凡北人用騎兵，各乘一馬，又有一馬為副馬。〕皆曰：「足。」乃復倍道追之，及於大磧南牀山下，〔是時魏監，跨有代北。柔然西奔南牀山，蓋在大磧之西北。史帝紀作「南商山」。復，扶又翻。〕大破之，虜其半部，匹候跋及別部帥屋擊各收餘眾遁走。〔帥，所類翻。〕珪遣長孫嵩、長孫肥追之。珪謂將佐曰：「卿曹知吾前問三日糧意乎﹖」曰：「不知也。」珪曰：「柔然驅畜產奔走數日，至水必留；我以輕騎追之，計其道里，不過三日及之矣。」皆曰：「非所及也。」嵩追斬屋擊於平望川。肥追匹候跋至涿邪山，匹候跋舉眾降，〔降，戶江翻；下同。〕獲縕紇提之子曷多汗、〔汗，音寒。〕兄子社崙、斛律等宗黨數百人。〔崙，盧昆翻。〕縕紇提將奔劉衛辰，珪追及之，縕紇提亦降，珪悉徙其部眾於雲中。〔為社崙復叛去而建國張本。〕
翟遼卒，子釗代立，改元定鼎。攻燕鄴城，燕遼西王農擊卻之。〔為燕滅翟釗張本。〕
三河王光遣兵乘虛伐金城王乾歸；〔乘其伐沒弈幹之虛也。〕乾歸聞之，引兵還，光兵亦退。
劉衛辰遣子直力鞮帥眾八九萬攻魏南部。〔鞮，田黎翻，又丁奚翻。帥，讀曰率。〕十一月，己卯，魏王珪引兵五六千人拒之，壬午，大破直力鞮於鐵岐山南，直力鞮單騎走。〔騎，奇寄翻；下同。〕乘勝追之，戊子，自五原金津南濟河，〔金津當在五原郡宜梁、九原二縣間。〕徑入衛辰國，衛辰部落駭亂。辛卯，珪直抵其所居悅跋城，〔考之載記，悅跋城即代來城也。〕衛辰父子出走。壬辰，分遣諸將輕騎追之，將軍伊謂禽直力鞮於木根山，〔魏書官氏志，拓跋鄰以次弟為伊婁氏，後改為伊氏。木根山在五原河西。〕衛辰為其部下所殺。十二月，珪軍於鹽池，〔漢地理志，五原郡成宜縣有鹽官。唐鹽州五原縣有烏、白等池鹽。宋白曰：青、白鹽池在鹽州北。〕誅衛辰宗黨五千餘人，皆投屍於河，〔報元年衛辰藉兵於秦以滅代之怨也。〕自河以南諸部悉降，〔降，戶江翻。〕獲馬三十餘萬匹，牛羊四百餘萬頭，國用由是遂饒。
衛辰少子勃勃亡奔薛幹部，〔少，詩照翻。〕珪使人求之。薛於部帥太悉仗【張：「太悉」作「大悉」。】【章：十二行本「仗」作「伏」；乙十一行本同；張校同；退齋校同。】出勃勃以示使者曰：〔帥，所類翻。使，疏吏翻。〕「勃勃國破家亡，以窮歸我，我寧與之俱亡，何忍執以與魏。」乃送勃勃於沒弈幹，沒弈幹以女妻之。〔為勃勃殺沒弈幹復建國張本。妻，七細翻。〕
戊申，燕主垂如魯口。
秦主登攻安定，後秦主萇如陰密以拒之，謂太子興曰：「苟曜聞吾北行，〔自長安如陰密為北行。〕必來見汝，汝執誅之。」曜果見興於長安，興使尹緯讓而誅之。〔善制敵者，能因事而為功。苟曜反覆於苻、姚之間，而長安去鄭三百里耳，此姚氏腹脇之廱疽也，使萇叵之，曜必不來。萇在長安，曜亦畏憚而不敢來。萇外出以誘之，曜亦疑而不敢來。二秦交兵，邊遽狎至，萇之北行若不得已者。苟曜無疑畏之心，謂姚興居守為無能為者，輕於一來，卒以送死。姚氏腹脇之疾去矣，此非能因事而為功乎！〕
萇敗登於安定城東，〔敗，補邁翻。〕登退據路承堡。〔路承，人姓名，築堡自守，時因以為名。〕萇置酒高會，諸將皆曰：「若值魏武王，〔姚萇僭號，追諡兄襄為魏武王。〕不令此賊至今，陛下將牢太過耳。」〔將牢，謂先自固而不妄動也，猶今人之言把穩。〕萇笑曰：「吾不如亡兄有四：身長八尺五寸，〔長，直亮翻。〕臂垂過膝，人望而畏之，一也；將十萬之眾，與天下爭衡，望麾而進，前無橫陳，二也；〔將，即亮翻。陳，讀曰陣。〕溫古知今，講論道藝，收羅英雋，三也；董帥大眾，上下鹹悅，人盡死力，四也。〔帥，讀曰率。〕所以得建立功業，驅策羣賢者，正望算略中有片長耳。」羣臣鹹稱萬歲。
