△卷第二百四十六
唐紀六十二〔起著雍敦牂（戊午），盡玄黓閹茂（壬戌），凡五年。〕
文宗元聖昭獻孝皇帝下
開成三年（戊午、八三八）
1春，正月，甲子，李石入朝，中塗有盜射之，〔射，食亦翻。〕微傷，左右奔散，石馬驚，馳歸第。又有盜邀擊於坊門，斷其馬尾，〔唐諸坊之南皆有門，以時啟閉。斷，音短。〕僅而得免。上聞之大驚，命神策六軍遣兵防衛，敕中外捕盜甚急，竟無所獲。乙丑，百官入朝者九人而已。京城數日方安。
2丁卯，追贈故齊王湊為懷懿太子。〔知湊之冤也。湊被枉事見二百四十四卷太和五年。〕
3戊申，以鹽鐵轉運使、戶部尚書楊嗣復，戶部侍郎、判戶部李玨並同平章事，〔考異曰：舊傳：「三年，楊嗣復輔政，薦玨，以本官同平章事。」按玨與嗣復並命，今從實錄。〕判、使如故。〔判，謂判戶部，使，謂鹽鐵轉運使。〕嗣復，於陵之子也。〔楊於陵見二百三十七卷憲宗元和三年。於，音烏。〕
4中書侍郎、同平章事李石，承甘露之亂，人情危懼，宦官恣橫，〔橫，戶孟翻。〕忘身徇國，故紀綱粗立。仇士良深惡之，〔粗，坐五翻。惡，烏路翻；下同。〕潛遣盜殺之，不果。石懼，累表稱疾辭位；上深知其故而無如之何。丙子，以石同平章事，充荊南節度使。
5陳夷行性介直，惡楊嗣復為人，每議政事，多相詆斥。壬辰，夷行以足疾辭位，不許。
6上命起居舍人魏謩獻其祖文貞公笏。〔魏徵諡曰文貞。〕鄭覃曰：「在人不在笏。」上曰：「亦甘棠之比也。」〔言周人思召公，愛其甘棠而不敢翦伐，今思魏徵之正直，則亦當寶愛其故笏。〕
7楊嗣復欲援進李宗閔，〔復，扶又翻。援，於元翻；下同。〕恐為鄭覃所沮，乃先令宦官諷上，上臨朝，謂宰相曰：「宗閔積年在外，宜與一官。」〔李宗閔貶，見上卷太和九年。〕鄭覃曰：「陛下若憐宗閔之遠，止可移近北數百里，〔近，其靳翻。〕不宜再用；用之，臣請先避位。」陳夷行曰：「宗閔曏以朋黨亂政，陛下何愛此纖人！」〔纖人，猶言小人也〕楊嗣復曰：「事貴得中，不可但徇愛憎。」上曰：「可與一州。」覃曰：「與州太優，止可洪州司馬耳。」〔洪州，京師東南三千九十里。〕因與嗣復互相詆訐以為黨。 〔訐，居謁翻。〕上曰：「與一州無傷。」覃等退，上謂起居郎周敬復、舍人魏謩曰：「宰相諠爭如此，可乎﹖」〔唐制：起居郎、起居舍人掌錄天子起居法度。天 子御正殿，則郎居左，舍人居右，有命，俯陛以聽。每仗下，天子與宰相議政事，郎、舍人亦分侍左右。若仗在紫宸內閣，則夾香案分立殿下。覃等喧爭既退，故上 因問之。〕對曰：「誠為不可。然覃等盡忠憤激，不自覺耳。」丁酉，以衡州司馬李宗閔為杭州刺史。〔唐制：衡州，中。洪州，上，都督府。杭州，上。中州司馬，從五品下。大都督府司馬，從四品下。上州刺史，從三品。〕李固言與楊嗣復、李玨善，故引居大政以排鄭覃、陳夷行，每議政之際，是非鋒起，上不能決也。〔史言文宗明不足以燭理。〕
8三月，牂柯寇涪州清溪鎮，〔牂柯蠻在涪州東九百里，東距辰州二千四百里。涪，音浮。〕鎮兵擊卻之。
9初，太和之末，杜悰為鳳翔節度使，有詔沙汰僧尼。〔事見上卷太和八年。〕時有五色雲見於岐山，〔見，賢遍翻；下同。〕近法門寺，民間訛言佛骨降祥，〔佛骨在法門寺，故云然。〕以僧尼不安之故。監軍欲奏之，悰曰：「雲物變色，何常之有！佛若果愛僧尼，當見於京師。」未幾，獲白兔，幾，居豈翻。未幾，言未得幾何時也。〕監軍又欲奏之，曰：「此西方之瑞也。」悰曰：野獸未馴，且宜畜之。」〔馴，松倫翻。畜，籲玉翻。〕旬日而斃；監軍不悅，以為掩蔽聖德，獨畫圖獻之。及鄭注代悰鎮鳳翔，〔按通鑑上卷，太和八年，九月，庚申，以鳳翔節度使李聽為忠武節度使，代杜悰。丁卯，以鄭注為鳳翔節度使。注誣奏聽在鳳翔貪虐；冬，十月，乙亥，以聽為太子太保、分司，復以杜悰為忠武節度使。若如上卷所書，則杜悰鎮忠武，不在鳳翔。〕奏紫雲見，又獻白雉。是歲，八月，有甘露降於紫宸殿前櫻桃之上，上親採而嘗之，百官稱賀。其十一月，遂有金吾甘露之變。
及悰為工部尚書、判度支，河中奏騶虞見，〔詩註：騶虞，義獸，白虎黑文，不食生物，有至信之德則應之。司馬相如封禪書曰:般般之獸，樂我君囿，白質黑章，其儀可喜。師古註：謂騶虞也、山海經：騶虞如虎，五色，尾長於身。〕百官稱賀。上謂悰曰：「李訓、鄭注皆因瑞以售其亂，乃知瑞物非國之慶。卿前在鳳翔，不奏白兔，真先覺也。」對曰：「昔河出圖，伏羲以畫八卦；洛出書，大禹以敘九疇，皆有益於人，故足尚也。至於禽獸草木之瑞，何時無之！劉聰桀逆，黃龍三見；石季龍暴虐，，得蒼麟十六、白鹿七，以駕芝蓋。〔石虎，字季龍，唐避廟諱，故稱其字。〕以是觀之，瑞豈在德！玄宗嘗為潞州別駕，〔中宗時，玄宗為潞州別駕。〕及即位，潞州奏十九瑞，玄宗曰：『朕在潞州，惟知勤職業，此等瑞物，皆不知也。』願陛下專以百姓富安為國慶，自餘不足取也。」上善之。他日，謂宰相曰：「時和年豐，是為上瑞；嘉禾靈芝，誠何益於事！」宰相因言：「春秋記災異以儆人君，而不書祥瑞，用此故也！」〔意此必鄭覃之言。〕
夏，五月，乙亥，詔：「諸道有瑞，皆無得以聞，亦勿申牒所司。其臘饗太廟〔唐制：四孟及臘享於太廟。唐臘用寅。〕及饗太清宮，〔玄宗天寶二年，以西京玄元皇帝廟為太 清宮。〕元日受朝奏祥瑞，皆停。」〔六典：凡大祥瑞隨即表奏，文武百寮詣闕奉賀。其他並年終具表以聞，有司告廟，百寮詣闕奉賀。又儀制令：大瑞即隨表奏 聞；中瑞、下瑞申報有司，元日聞奏。今皆停罷。考異曰：實錄：「初，上謂宰臣曰：『歲豐人安，豈非上瑞！』宰臣因言春秋不書祥瑞，上深然之，遂有此詔。」補國史以為因杜悰進言，今兼取之。〕
10初，靈武節度使王晏平自盜贓七千餘緡，上以其父智興有功，〔王智興有討橫海之功。〕免死，長流康州。晏平密請於魏、鎮、幽三節度使，〔魏帥，何進滔；鎮帥，王元逵；幽帥，史元忠。〕使上表雪己；上不得已，六月，壬寅，改永州司戶。
11八月，己亥，嘉王運薨。〔運，代宗子。〕
12太子永之母王德妃無寵，為楊賢妃所譖而死。〔唐因隋制，有貴妃、淑妃、德妃、賢妃各一人，為夫人，正一品。開元中，玄宗以後妃四星，一為後，有後而復置四妃，非典法。乃置惠紀、麗妃、華妃，以代三夫人、其後復置貴妃，蓋復唐初四妃之制。〕太子頗好遊宴，暱近小人，〔好，呼到翻。暱，尼質翻。近，其靳翻。〕賢妃日夜毀之。九月，壬戌，上開延英，召宰相及兩省、御史、郎官，疏太子過惡，議廢之，曰：「是宜為天子乎﹖」羣臣皆言：太子年少，〔少，詩照翻；下同。〕容有改過。國本至重，豈可輕動！」御史中丞狄兼謩論之尤切，至於涕泣。給事中韋溫曰：「陛下惟一子，不教，陷之至是，豈獨太子之過乎！」癸亥，翰林學士六人、神策六軍軍使十六人復上表論之，〔復，扶又翻。〕上意稍解。是夕，太子始得歸少陽院；如京使王少華等〔唐置如京使，以武臣為之，內職也，未知所職何事。〕及宦官宮人坐流死者數十人。
13義武節度使張璠在鎮十五年，〔穆宗長慶三年，璠代陳楚鎮義武。〕為幽、鎮所憚；及有疾，請入朝，朝廷未及制置，疾甚，戒其子元益舉族歸朝，毋得效河北故事。及薨，軍中欲立元益，觀察留後李士季不可，眾殺之，又殺大將十餘人。壬申，以易州刺史李仲遷為義武節度使。義武馬軍都虞候何清朝自拔歸朝，癸酉，以為儀州刺史。〔宋白曰：遼州樂平郡，唐武德三年置遼州，八年改為箕州，先天二年，以玄宗嫌名，改為儀州。〕
14朝廷以義昌節度使李彥佐在鎮久，〔太和六年，李彥佐代殷侑鎮義昌。〕甲戌，以德州刺史劉約為節度副使，欲以代之。
15開成以來，神策將吏遷官，多不聞奏，直牒中書令覆奏施行，遷改殆無虛日。〔甘露之變之後，宦官專橫遂至於此。〕癸未，始詔神策將吏改官皆先奏聞，狀至中書，然後檢勘施行。〔先奏聞於上，禁中以其狀付中書，方與檢勘由歷而施行之。〕
16冬，十月，易定監軍奏軍中不納李仲遷，請以張元益為留後。
17太子永猶不悛，〔悛，醜緣翻，改也。〕庚子，暴薨，〔考異曰：按文宗後見緣橦者而泣曰：「朕為天子，不能全一子！遂殺劉楚材等，然則太子非良死也。但宮省事祕，外人莫知其詳，故實錄但云「終不悛過，是日暴薨。」〕諡曰莊恪。
18乙巳，以左金吾大將軍郭旼為邠寧節度使。〔旼，莫貧翻。考異曰：舊柳公權傳作「皎」。按子儀子姪名皆連「日」旁。今從實錄。〕
19宰相議發兵討易定。上曰：「易定地狹人貧，軍資半仰度支。〔仰，牛向翻。〕急之則靡所不為，緩之則自生變。但謹備四境以俟之。」乃除張元益代州刺史。頃之，軍中果有異議，乃上表以不便李仲遷為辭，朝廷為之罷仲遷。〔為，於偽翻。〕十一月，【章：十二行本「月」下有「壬戌」二字；乙十一行本同；孔本同；張校同。】詔俟元益出定州；其義武將士始謀立元益者，皆赦不問。
20以義昌節度使李彥佐為天平節度使，以劉約為義昌節度使。
21丁卯，張元益出定州。〔考異曰：補國史曰：「易定張公璠卒，三軍請公璠子元益繼統軍務。公璠乃孝忠孫也。公璠彌留之際，誡元益歸闕。三軍復效幽、鎮、魏三道，自立連帥，坐邀制命。廟謀未決，丞相衛公欲伐而克之。貞穆公議未可興師，且行弔贈禮，追元益赴闕，若拒命跋扈，討之不 遲。上前互陳短長，未行朝典。貞穆公有密疏，進追元益詔意雲：『卿太祖孝忠，功邛鼎彝，垂於不朽。卿乃祖茂昭，克荷遺訓，不墜義風。』云云。文宗覽詔意， 深謟睿謀。詔下定州，元益拜詔慟哭，焚墨衰，請死於眾。三軍將士南向稽首，蹈舞流涕，扶元益就苫廬，請監軍使、幕府準諸道例各知留後。公璠遂全家赴闕、詔 以神策軍使陳君賞為帥。」所謂貞穆公者，李玨也。按實錄：璠，定州牙將，非孝忠孫。又李德裕此年不為相。補國史蓋傳聞之說，不可據。今從實錄。〕
22庚午，上問翰林學士柳公權以外囈，對曰：「郭旼除邠寧，外間頗以為疑。」上曰：旼，尚父之姪，〔德宗以郭子儀為尚父。〕太后叔父，〔太后，即謂太皇郭太后。〕在官無過，自金吾作小錄，外間何尤焉﹖」對曰：「非謂旼不應為節度使也。聞陛下近取旼二女入宮，有之乎﹖」上曰：「然，入參太皇太后耳。」公權曰：「外間不知，皆雲旼納女待宮，故得方鎮。」上俛首良久曰：「然則柰何﹖」對曰：「獨有自南內遣歸其家，則外議自息矣！」是日，太皇太后遣中使送二女還旼家。〔太皇太后居興慶宮，興慶宮謂之南內。使，疏吏翻。還，如字。〕
23上好詩，〔好，呼到翻。〕嘗欲置詩學士；李玨曰：「今之詩人浮薄，無益於理。」乃止。
24甲戌，以蔡州刺史韓威為義武節度使。〔張元益既出定州，乃除韓威。〕
25河東節度使、司徒、中書令裴度以疾求歸東都，〔裴度治第東都集賢裏，號綠野堂。〕十二月，辛丑，詔度入知政事，遣中使敦諭上道。〔上，時掌翻。〕
26鄭覃累表辭位，丙午，詔：三五日一入中書。
27是歲，吐蕃彝泰贊普卒，弟達磨立。彝泰多病，委政大臣，由是僅能自守，久不為邊患。達磨荒淫殘虐，國人不附，災異相繼，吐蕃益衰。〔按：吐蕃衰，回鶻衰，而唐亦衰矣。考異曰：彝泰卒及達磨立，實錄不書，舊傳、續會要皆無之。今據補國史。〕
四年（己未、八三九）
1春，閏正月，己亥，裴度至京師，以疾歸第，〔此長安平樂裏第也。〕不能入見。〔見，賢遍翻。〕上勞問賜曁，使者旁午。〔勞，力到翻。〕三月，丙戌，薨，諡曰文忠。上怪度無遺表，問其家，得半笹，以儲嗣未定為憂，言不及私。度身貌不踰中人，而威望遠達四夷，四夷見唐使，輒問度老少用捨；〔少，詩照翻。〕以身繫國家輕重如郭子儀者，二十餘年。
2夏，四月，戊辰，上稱判度支杜悰之才，楊嗣復、李玨因請除悰戶部尚書，陳夷行曰：「恩旨當由上出，自古失其國未始不由權在臣下也。」玨曰：「陛下嘗語臣雲，〔語，牛倨翻。〕人主當擇宰相，不當疑宰相。」五月，丁亥，上與宰相論政事，陳夷行復言不宜使威福在下，〔復，扶又翻。〕李玨曰：「夷行意疑宰相中有弄陛下威權者耳。臣屢求退，苟得王傅，臣之幸也。」〔王傅，散地，自宰執以下貶官者居之。〕鄭覃曰：「陛下開成元年、二年政事殊美，三年、四年漸不如前。」楊嗣復曰：「元年、二年鄭覃、夷行用事，三年、四年臣與李玨同之，罪皆在臣！」因叩頭曰：「臣不敢更入中書！」〔政事堂在中書省。〕遂趨出。上遣使召還，勞之〔勞，力到翻。〕曰：「鄭覃失言，卿何遽爾！」覃起謝曰：「臣愚拙，意亦不屬嗣復；〔屬，之慾翻。〕而遽如是，乃嗣復不容臣耳。」嗣復曰：「覃言政事一年不如一年，非獨臣應得罪，亦上累聖德。」〔累，良瑞翻。〕退，三上表辭位，上遣中使召出之１，癸巳，始入朝。丙申，門下侍郎、同平章事鄭覃罷為右僕射，陳夷行罷為吏部侍郎。覃性清儉，夷行亦耿介，故嗣復等深疾之。〔史言小人排君子，不遺餘力。〕
3上以鹽鐵推官、檢校禮部員外郎姚勗能鞫疑獄，命權知職方員外郎，右丞韋溫不聽，上奏稱：「郎官朝廷清選，不宜以賞能吏。」上乃以勗檢校禮部郎中，依前鹽鐵推官。〔姚勗權知職方員外郎，而韋溫爭之，檢校禮部郎中，而溫不復言者，蓋唐制藩鎮及諸使僚屬率帶檢校官，而權知則為職事官故也。〕六月，丁丑，上以其事問宰相楊嗣復，對曰：「溫志在澄清流品。若有吏能者皆不得清流，則天下之事孰為陛下理之！〔為，於偽翻。〕恐似衰晉之風。」然上素重溫，終不奪其所守。
4秋，七月，癸未，以張元益為左驍衛將軍，以其母侯莫陳氏為趙國太夫人，賜絹二百匹。易定之目，侯莫陳氏說諭將士，〔說，式芮翻。〕且戒元益以順朝命，故賞之。
5甲辰，以太常卿崔鄲同中書門下平章事。鄲，郾之弟也。〔鄲，多寒翻。崔郾見二百四十四卷太和五年。〕
6八月，辛亥，鄜王憬薨。〔憬，憲宗子。〕
7癸酉，昭義節度使劉從諫上言：「蕭本詐稱太后弟，上下皆稱蕭弘是，真以本來自左軍，故弘為臺司所抑。〔蕭本事見上卷元年。蕭弘事見二年。臺司，謂御史臺官吏，主按驗蕭弘者。〕今弘詣臣，求臣上聞。〔上，時掌翻。〕乞追弘赴闕，與本對推，以正真偽。」詔三司鞫之。
8冬，十月，乙卯，上就起居舍人魏謩取記注觀之，〔記注，即起居注。貞觀初，以給事中、諫議大夫兼知起居注，或知起居事。每仗下議記事，起居郎一人執筆記錄於前，史官隨之。其後復置起居舍人，分侍左右秉筆，隨宰相入殿。若仗在紫宸內閤，則夾香案，分立殿下，直第二螭首。和墨濡筆，皆即坳處，時號「螭頭」。高宗臨朝不決事，有所奏，惟辭見而已。許敬宗、李義府為相，奏請多畏人之知也，命起居郎、舍人對仗承旨，仗下與百官皆出，不敢聞機務矣。長壽中，宰相姚暃建議：仗下後，宰相一人錄軍國政要，為時政記，月送史館。然率推美讓善，事非其實，未幾亦罷。而起居郎因制敕稍稍筆削，以廣國史之闕。起居舍人本記言之職，惟編詔書，不及他事。開元初，復詔脩史官非供奉者，皆隨仗而入，位於起居郎、舍人之次。及李林甫專權，又廢。太和九年，詔起居郎舍人，凡入閤日，具紙筆，立螭頭下，復貞觀故事。〕謩不可，曰：「記注兼書善惡，所以儆戒人君。陛下但力為善，不必觀史！」上曰：「朕曏嘗觀之。」對曰：「此曏日史官之罪也，若陛下自觀史，則史官必有所諱避，何以取信於後！」上乃止。
9楊妃請立皇弟安王溶為嗣，上謀於宰相，李玨非之。丙寅，立敬宗少子陳王成美為皇太子。〔為楊妃及成美見殺張本。〕
丁卯，上幸會寧殿作樂，有童子緣橦，〔橦，職容翻。字樣曰：本音同，今借為木橦字。漢有都盧緣橦，即此伎也。〕一夫來往走其下如狂。上怪之，左右曰：其父也。」上泫然流涕曰：「朕貴為天子，不能全一子！」〔泫，胡犬翻。以太子永死於非命也。〕召教坊劉楚材等四人，宮人張十十等十人責之曰：「構會太子，皆爾曹也，今更立太子，〔更，工衡翻。〕復欲爾邪﹖」〔復，扶又翻。〕執以付吏，己巳，皆殺之。上因是感傷，舊疾遂增。
10十一月，三司按蕭本、蕭弘皆非真太后弟。本除名，流愛州，弘流儋州。〔愛州，漢九真郡，梁置愛州，至京師八千八百里。〕而太后真弟在閩中，終不能自達。
11乙亥，上疾少間，〔間，讀如字。〕坐思政殿，召當直學士周墀，賜之酒，因問曰：「朕可方前代何主﹖」對曰：「陛下堯、舜之主也。」上曰：「朕豈敢比堯、舜！所以問卿者，何如周赧、漢獻耳﹖」〔赧，奴版翻。〕墀驚曰：「彼亡國之主，豈可比聖德！」上曰：「赧、獻受制於強諸侯今朕受制於家奴，以此言之，朕殆不如！」因泣下霑襟，墀伏地流涕，自是不復視朝。〔考異曰：高彥休唐闕史曰：「文宗開成後常鬱鬱不樂。五年，春，風痹稍間，坐思政殿，問周墀云云。既而龍姿掩抑，淚落衣襟。汝南公俯伏嗚咽，再拜而退。自是不復視朝，以至厭代。」按實錄，明年，正月，朔，上不康，不受朝賀。四日，帝崩。恐非五年春。今從新傳，仍置於此。〕
12是歲，天下戶口四百九十九萬六千七百五十二。
13回鶻相安允合、特勒迆革謀作亂，彰信可汗殺之。相掘羅勿將兵在外，以馬三百賂沙陀朱邪赤心，借其兵共攻可汗。可汗兵敗，自殺，國人立簓馺特勒為可汗。〔簓，安盍翻。馺，先合翻。考異曰：後唐獻祖紀年錄曰：「開成四年，回鶻大饑，族帳離散，復為黠戛斯所逼，漸過磧口，至於榆林。天德軍使溫德彝請帝為援，遂帥騎赴之。時胡特勒可汗牙帳在近，帝遣使說回鶻相嗢沒斯，為陳利害云云。嗢沒斯然之，決有歸國之約。俄而回鶻宰相勿篤公叛可汗，將圖歸義，遣人獻良馬三百，以求應接。帝自天德引軍至磧口援之，為回鶻所薄，帝一戰敗之，進擊可汗牙帳。胡特勒可汗勢窮自殺，國昌因奏勿篤公為署颯可汗，是歲開成五年也。文宗崩，武宗即位，遣嗣擇王溶告哀於回鶻。使還，始知特勒可汗易代。」按朱邪赤心若奏勿篤公為可汗，安得因溶告哀始知易代乎！此則自相違矣。舊傳：「開成初，其相有安允合者，與特勒柴革欲篡薩特勒可汗，可汗覺，殺柴革及安允合。又有回鶻相掘羅勿者，擁兵在外，怨誅柴革、安允合，又殺薩特勒可汗，以盧級特勒為可汗。」新傳雲：「開成四年，其相掘羅勿作難，引沙陀共攻可汗。可汗自殺，國人立簓馺特勒為可汗。」今從之。〕會歲疫，大雪，羊馬多死，回鶻遂衰。赤心，執宜之子也。
五年（庚申、八四○）
1春，正月，己卯，詔立穎王瀍為皇太弟，〔瀍，直連翻。〕應軍國事權令句當。〔句，古候翻。當，丁浪翻。〕且言太子成美年尚沖幼，未漸師資，〔漸，子廉翻。老子曰：善人者，不善人之師；不善人者，善人之資。〕可復封陳王。時上疾甚，命知樞密劉弘逸、薛季稜引楊嗣復、李玨至禁中，欲春太子監國。中尉仇士良、魚弘志以太子之立，功不在己，乃言太子幼，且有疾，更議所立。〔更，工衡翻。〕李玨曰：「太子位已定，豈得中變！」士良、弘志遂矯詔立瀍為太弟。〔考異曰：唐闕史曰：「武宗帝王夫人者，燕趙倡女也，武宗為潁為， 獲愛亄。文宗於十六宅西別建安王溶、潁王瀍院，上數幸其中，縱酒如家人禮。及文宗晏駕，後宮無子，所立敬宗男陳王，年幼且病，未任軍國事。中貴主禁掖者， 以安王大行親弟，既賢且長，遂起左、右神策軍及飛龍、羽林、驍騎數千眾，即藩邸奉迎安王。中貴遙呼曰：『迎大者！迎大者！』如是者數四，意以安王為兄，即大者也。及兵仗至二王宅首，兵士相語曰：『奉命迎大者，不知安、潁孰為大者﹖』王夫人竊聞之，擁髻褰裙走出，矯言曰：『大者潁王也。大家左右以王魁梧頎長，，皆呼為大王，且與中尉有死生之契，汝曹或誤，必赤族矣！』時安王心雲其次第合立，志少疑懦，懼未敢出。潁王神氣抑揚，隱於屏間，夫人自後聳出之。眾惑其語，遂扶上馬，戈甲霜擁，前至少陽院。諸中貴知已誤，無敢出言者，遂羅拜馬前，連呼萬歲。尋下詔，以潁王瀍立為皇太弟，權句當軍國事。」新后妃傳曰：「武宗賢妃王氏，開成末，王嗣帝位，妃陰為助畫，故進號才人。」蓋亦取於闕史也。按立嗣大事，豈容繆誤！闕史難信，今不取從文宗、武宗實錄。〕是日，士良、弘志將兵詣十六宅，迎潁王至少陽院，百官謁見於思賢殿。瀍沈毅有斷，喜慍不形於色。〔見，賢遍翻。沈，持林翻。斷，丁亂翻。慍，於問翻。〕與安王溶皆素為上所厚，異於諸王。
辛巳，上崩於太和殿。〔年三十三。〕以楊嗣復攝冢宰。
癸未，仇士良說太弟賜楊賢妃、安王溶、陳王成美死。〔說，式芮翻。考異曰：舊傳曰：「安王溶，穆宗第八子，母楊賢妃。武宗即位，李德裕秉政。或告文宗崩時，楊嗣復以與賢妃宗家，欲立安王為嗣，故王受禍，復貶官。」按是時德裕未入相。今從武宗實錄。〕敕大行以十四日殥，成服。〔考異曰：武宗實錄：裴夷直上言，「伏見二日敕，今有司以今月十四日攢斂成服。」按文宗以四日崩，豈得二日遽有此敕！必誤也。〕諫議大夫裴夷直上言期日太遠，不聽。時仇士良等追怨文宗，〔以甘露之事也。〕凡樂工及內侍得幸於文宗者，誅貶相繼。夷直復上言：「陛下自藩維繼統，是宜儼然在疚，〔記檀弓：秦穆公弔公子重耳曰：「儼然在憂服之中。」詩：閔予小子，嬛嬛在疚。註：疚，病也；在憂病之中。復，扶又翻。〕以哀慕為心，速行喪禮，早議大政，以慰天下。而未及數日，屢誅戮先帝近臣，驚率土之視聽，傷先帝之神靈，人情何瞻！國體至重，若使此輩無罪，固不可刑；若其有罪，彼已在天網之內，無所逃伏，旬日之外行之何晚！」不聽。
辛卯，文宗始大斂。〔大行十一日而始大斂，非禮也。斂，力贍翻。〕武宗即位。甲午追尊上母韋妃為皇太后。
二月，乙卯，赦天下。
丙寅，諡韋太后曰宣懿。
2夏，五月，己卯，門下侍郎、同平章事楊嗣復罷為吏部尚書，以刑部尚書崔珙同平章事兼鹽鐵轉運使。〔珙，居竦翻。〕
3秋，八月，壬戌，葬元聖昭獻孝皇帝於章陵，〔章陵在京兆富平縣西北二十里。〕廟號文宗。
4庚午，門下侍郎、同平章事李玨坐為山陵使龍輴陷，〔輴，敕倫翻。記：天子龍輴。輴，載柩車也，畫龍於轅。〕罷為太常卿。貶京兆尹敬昕為郴州司馬。〔郴，醜林翻。〕
5義武軍亂，逐節度使陳君賞。君賞募勇士數百人，復入軍城，誅亂者。
6初，上之立非宰相意，故楊嗣復、李玨相繼罷去，召淮南節度使李德裕入朝；九月，甲戌朔，至京師，丁丑，以德裕為門下侍郎、同平章事。
庚辰，德裕入謝，言於上曰：「致理之要，〔致理，猶言致治也。〕在於辯羣臣之邪正。夫邪正二者，劫不相容，正人指邪人為邪，邪人亦指正人為邪，人主辯之甚難。臣以為正人如松柏，特立不倚；邪人如藤蘿，非附他物不能自起。故正人一心事君而邪人競為朋黨。先帝深知受黨之患，然所用卒皆朋黨之人，〔卒，子恤翻。〕良由執心不定，故奸人得乘間而入也。〔間，古莧翻；下疑間同。〕夫宰相不能人人忠良，或為欺罔，主心始疑；於是旁詢小臣以察執政。如德宗末年，所聽任者惟裴延齡輩，宰相署敕而已，此政事所以日亂也。陛下誠能慎擇賢才以為宰相，有奸罔者立黜去，〔去，羌呂翻。〕常令政事皆出中書，推心委任，堅定不移，則天下何憂不理哉！」又曰：「先帝於大臣好為形跡，〔好，呼到翻。〕小過皆含容不言，日累月積，〔累，魯水翻。〕以至禍敗。茲事大誤，願陛下以為戒！臣等有罪，陛下當面詰之。〔詰，起吉翻。〕事苟無實，得以辯明；若其有實，辭理自窮。小過則容其悛改，〔悛，醜緣翻。〕大罪則加之誅譴，如此，君臣之際無疑間矣。」上嘉納之。
初，德裕在淮南，敕召監軍楊欽義，人皆言必知樞密，德裕待之無加禮，欽義心衡之。一旦，獨延欽義，置酒中堂，情禮極厚；陳珍玩數牀，罷酒，皆以贈之，欽義大喜過望。行至汴州，敕復還淮南，〔復，扶又翻。〕欽義盡以所餉歸之。德裕曰：「此何直！」〔言此物所直能幾何也。〕卒以與之。〔卒，子恤翻。〕其後欽義竟知樞密；德裕柄用，欽義頗有力焉。〔史言李德裕亦不免由宦官以入相。〕
7初，伊吾之西，焉耆之北，有黠戛斯部落，〔黠，下八翻。戛，訖黠翻。〕即古之堅昆，唐初結骨也，後更號黠戛斯，〔結骨入貢，見二百九十八卷太宗貞觀二十二年。考異曰：李德裕會昌一品集安撫回鶻製作「紇喫斯」，又作「紇於斯」。今從德裕會昌伐叛記、杜牧集、新、舊傳、實錄。〕乾元中為回鶻所破，自是隔閡不通中國。〔閡，牛代翻。〕其君長曰阿熱，建牙青山，去回鶻牙，橐駝行四十日。〔青山在劍河西。〕其人悍勇，〔悍，戶罕翻，又侯旰翻。〕呈蕃、回鶻常賂遺之，〔遺，唯季翻。〕假以官號。回鶻既衰，阿熱始自稱可汗。回鶻遺相國將兵擊之，連兵二十餘年，數為黠戛斯所敗，〔數，所角翻。敗，補邁翻。〕詈回鶻曰：〔詈，力智翻。〕「汝運盡矣，我必取汝金帳！」金帳者，回鶻可汗所居帳也。
及掘羅勿殺彰信，立簓馺，〔事見上年。〕回鶻別將句錄莫賀引黠戛斯十萬騎攻回鶻，大破之， 殺簓馺及掘羅勿，〔考異曰：舊傳作「句錄未賀」。今從新傳。〕焚其牙帳蕩盡，回鶻諸部逃散。其相馺職、特勒厖等十五部西奔葛邏祿，一支奔吐蕃，一支奔安 西。〔邏，郎佐翻。〕可汗兄弟嗢沒斯等〔嗢，烏沒翻。〕及其相赤心、僕固、特勒那頡啜〔啜，樞悅翻。〕各帥其眾抵天德塞下，就雜虜貿易穀食，〔帥，讀曰 率。貿，音茂。〕且求內附。冬，十月，丙辰，天德軍使溫德彝奏：「回鶻潰兵侵逼西城，〔西城，朔方西受降城也。〕亙六十里，不見其後。〔亙，橫亙也。〕邊人以回鶻猥至，恐懼不安。」詔振武節度使劉沔屯雲迦關以備之。〔新志：單於府有雲伽關。振武節度治單於府。迦，古牙翻，又居伽翻。考異曰：新傳、實錄作「雲伽關」。今從一品集。〕
8魏博節度使何進薨，軍中推其子都知兵馬使重順知留後。
9蕭太后徙居興慶宮積慶殿，號積慶太后。〔蕭太后，文宗之母。〕
10十一月，癸酉朔，上幸雲陽校獵。
11故事，新天子即位，兩省官同署名。上之即位也，諫議大夫裴夷直漏名，由是出為杭州刺史。〔考異曰：新傳曰：「武宗立，夷直視冊牒不肯署。」今從武宗實錄。〕
12開府儀同三司、左衛上將軍兼內謁者監仇士良請以開府蔭其子為千牛，〔唐制：千牛備身掌執御刀，服花鈿繡，衣綠，執象笏，宿衛侍從。宋白曰：唐制：千牛、進馬，並係資蔭。〕給事中李中敏判曰：「開府階誠宜蔭子，〔唐制：從五品以上皆得蔭子。開府從一品，宜得蔭子。〕謁者監何由有兒﹖」士良慚恚。〔恚，於避翻。〕李德裕亦以中敏為楊嗣復之黨，惡之，〔惡，烏路翻。〕出為婺州刺史。〔婺州，春秋越之西界，漢為會稽郡烏傷縣地。吳置東陽郡，陳置縉州。隋平陳為吳州，以其地於天文為婺女之分，改婺州。京師東南四千七百里。婺，亡遇翻。〕
13十二月，庚申，以何重順知魏博留後事。
14立皇子峻為杞王。
會昌元年（辛酉、八四一）
1春，正月，辛巳，上祀圜丘，赦天下，改元。
2劉沔奏回鶻已退，詔沔還鎮。〔自雲迦關還鎮。〕
3二月，，回鶻十三近牙帳者立烏希特勒為烏介可汗，南保錯子山。〔新志：鷿鵜泉北十里入磧，經麚鹿山、鹿耳山至錯甲山。據李德裕言，錯子山東距釋迦泊三百里。考異曰：據伐叛記，烏介立在二月，今從之。後唐獻祖繫年錄曰：王子烏希特勒者，曷薩之弟，胡特勒之叔，為黠戛斯所迫，帥眾來歸，至錯子山，乃自立為可汗。二年七月，冊為烏介可汗。〕
4三月，甲戌，以御史大夫陳夷行為門下侍郎、同平章事。
5初，知樞密劉弘逸、薛季稜有寵於文宗，仇士良惡之。〔惡，烏路翻。〕上之立，非二人及宰相意，故楊嗣復出為湖南觀察使，李玨出為桂管觀察使。士良屢譖弘逸等於上，勸上除之，乙未，賜弘逸、季稜死，遣中使就潭、桂州誅嗣復及玨。〔湖南觀察使治潭州。桂管觀察使治桂州。潭州，古長沙郡，京師南二千四百四十五里。秦取陸梁地為桂林郡，吳於桂林置始安郡，梁置桂州，至京師水陸路四千七百六十里。〕戶部尚書杜悰奔馬見李德裕曰：「天子年少，〔少，詩照翻。〕新即位，茲事不宜手滑！」丙申，德裕與崔珙、崔鄲、陳夷行三上奏，又邀樞密使至中書，使入奏。以為：「德宗疑劉晏動搖東宮而殺之，中外鹹以為冤，兩河不臣者由茲恐懼，得以為辭；德宗後悔，錄其子孫。〔劉晏之死見二百二十六卷德宗建中元年，李正己等請晏罪見二年。興元初，帝寤，許晏歸葬。貞元五年，擢晏子執經太常博士，宗經祕書郎。〕文宗疑宋申錫交通藩邸，竄謫至死；既而追悔，為之出涕。〔宋申錫竄事見二百四十四卷大和五年。追悔事見上卷開成元年。為，於偽翻。〕嗣復、玨等若有罪惡，乞更加重貶；必不可容，亦當先行訊鞫，俟罪狀著白，誅之未晚。今不謀於臣等，遽遣使誅之，人情莫不震駭。願開延英賜對！」至晡時，開延英，召德裕等入。
德裕等泣涕極言：「陛下宜重慎此舉，毋致後悔！」上曰：「朕不悔。」三命之坐，德裕等曰：「臣等願陛下免二人於死，勿使既死而眾以為冤。今未奉聖旨，臣等不敢坐。」久之，上乃曰：「特為卿等釋之。」〔特為，於偽翻。〕德裕等躍下階舞蹈。上召升坐，〔坐，徂臥翻。〕歎曰：「朕嗣位之際， 宰相何嘗比數！李玨、季稜志在陳王，〔陳王，成美也。〕嗣復、弘逸志在安王。〔安王，溶也。〕陳王猶是文宗遺意，安王則專附楊妃。〔楊妃請立安王，故云 然。〕嗣復仍與妃書雲：『姑何不效則天臨朝！』曏使安王得志，朕那復有今日﹖」〔復，扶又翻。〕德裕等曰：「茲事曖昧，虛實難知。」上曰：「「楊妃嘗有 疾，文宗聽其弟玄思入侍月餘，以此得通指意。朕細詢內人，情狀皎然，非虛也。」遂追還二使，〔二使一往潭，一往桂。〕更貶嗣復為潮州刺史，李玨為昭州刺史，〔昭州至京師四千四百三十六里。〕裴夷直為驩州司戶。〔考異曰：舊紀：「開成五年八月十七日，葬文宗於章陵。知樞密劉弘逸、薛季稜率禁軍護靈駕。二人素為文宗狀獎遇，仇士良惡之，心不自安，因是欲倒戈誅士良、弘志。鹵簿使王起、山陵使崔鄲覺其謀，先諭鹵簿諸軍。是日弘逸、季稜伏誅，以楊嗣復為湖南觀察使，李玨為桂管觀察使，中丞裴夷直為杭州刺史，皆坐弘逸、季稜也。」賈緯唐年補錄曰：「五年八月，雲是月誅樞密使劉弘逸、薛季稜。帝即位，尤忌宦官，季稜、弘逸深懼之。及將葬文宗於章陵，聚禁兵，欲議廢立。賴山陵使崔鄲、鹵簿使王起等拒而獲濟，遂擒弘逸，季稜殺之。」舊王起傳：「八月，充山陵鹵簿使。樞密使劉弘逸、薛季稜懼誅，欲因山陵兵士謀廢立。起與山陵使知其謀，密奏，皆伏誅。」舊嗣復傳：「五年九月，貶湖南。明年，誅季稜、弘逸。中人言：『二人頃附嗣復、李玨，不利於陛下。』武宗性急，立命中使往湖南、桂管殺嗣復與玨。」按去年八月若已誅弘逸、季稜，不當至此月始再貶嗣復等。舊紀王起傳與嗣復傳自相違，今從實錄。實錄又曰：「時有再以其事動帝意者，帝赫怒，欲殺之。中使既發，雖宰相亦不知之。戶部尚書、判度支杜悰奔馬見德裕」云云。舊嗣復傳曰：「宰相崔鄲、崔珙等亟請開延英，極言」云云。獻替記曰：會昌元年三月二 十四日，偶假在宅，向晚聞有中使一人向東，一人向南，處置二故相及裴夷直。餘遣人問鹽鐵崔相、度支杜尚書、京兆盧尹，皆言聞有使去，不知其故。餘遂草約奏 狀。二十五日早入中書，崔相珙續至，崔鄲次至，陳相最後至，已巳時矣。餘令三相會食，自歸廳寫狀，請開延英賜對。進狀後更無報答。至午又自寫第二狀封進， 兼請得樞密使至中書問有此事無。樞密使對曰：『曏者不敢言。相公既知，只是二人：嗣復、李玨。』德裕言：『此事至重，陛下都不訪問，便遣使去，物情無不驚 懼。請附德裕奏。聖旨若疑德裕情故，請先自遠貶，惟此一事不可更行！德裕等至夜不敢離中書，請早開延英賜對。』至申時，報開延英。餘邀得丞相、兩省官謂 曰：『上性剛，若有一人進狀伏問，必不捨矣。容德裕極力救解，繼以叩頭流血，德裕救不得，他人固不可矣。』及召入延英殿，德裕率三相公立當御榻奏事，嗚咽 流涕云云。上既捨之，又令德裕召丞郎、兩省官宣示。」今從實錄，亦採獻替記。宋白曰：天福六年，脩撰起居注。賈緯奏：「伏覩史館唐高祖至代宗已有紀傳，德宗亦存實錄，武宗至濟陰廢帝凡六代，惟有武宗實錄一卷，餘皆闕落。臣今採訪遺文及耆舊傳說，編六十五卷，目為唐年補遺錄，以備將來史館修述。」詔褒美，付史館。〕
6夏，六月，乙巳，詔：「自今臣下論人罪惡，並應請付御史臺按問，毋得乞留中，以杜讒邪。」
7以魏博留後何重順為節度使。
8上命道士趙歸真等於三殿建九天道場，親授法籙。〔道家符籙起於張道陵，盛於寇謙之，崇而信之則後魏世祖、唐武宗也。「授」，當作「受」。〕右拾遺王哲上疏切諫，坐貶河南府士曹。〔考異曰：實錄：「道士趙歸真等八十一人於三殿建九天道場，帝親傳法籙。右拾遺王哲上疏，請不度進士、明經為道士，不從。又上書諫求仙事，詞甚切直，貶河南府士曹參軍。」舊紀：「以衡山道士劉畜靜為崇玄館學士，令與道士趙歸真於禁中脩法籙。左補闕劉彥謨切諫，貶彥謨河南府戶曹。」實錄，去年九月已命歸真建道場，親受法籙。哲疏言，「王業之始，不宜崇信過篤。」至此又有此事，與舊紀劉彥謨事相類。今從實錄。〕
9秋，八月，加仇士良觀軍容使。
10天德軍使田牟、監軍韋仲平欲擊回鶻以求功，奏稱：「回鶻叛將嗢沒斯等侵逼〔嗢，烏沒翻。〕塞下，吐谷渾、沙陀、党項皆世與為仇，請自出兵驅逐。」〔黨，底朗翻。〕上命朝臣議之，議者皆以為嗢沒斯叛可汗而來，不可受，宜如牟等所請，擊之便。上以問宰相，李德裕以為：「窮鳥入懷，猶當活之。況回鶻屢建大功，〔謂助收兩京，平案、史之亂也。〕今為鄰國所破，部落離散，窮無所歸，遠依天子，無秋毫犯塞，柰何乘其困而擊之！宜遣使者鎮撫，運糧食以賜之，此漢宣帝所以服呼韓邪也。」〔呼韓邪事見二十七卷漢宣帝之甘露三年。〕陳夷行曰：「此所謂藉寇兵資盜糧也，〔史記秦李斯之言。〕不如擊之。」德裕曰：「彼吐谷渾等各有部落，見利則銳敏爭進，不利則鳥驚魚散，各走巢穴，〔走，音奏。〕安肯守死為國家用！今天德城兵纔千餘，若戰不利，城陷必矣。不若以恩義撫而安之，必不為患。縱使侵暴邊境，亦須徵諸道大兵討之，豈可獨使天德擊之乎！」
時詔以鴻臚卿張賈為巡 邊使，使察回鶻情偽，〔臚，陵如翻。邊使，疏吏翻。考異曰：一品集賜嗢沒斯等詔曰：「天德軍遞至，覽所奉表。」又曰：「方圖鎮撫，已命使臣。今又知堅昆等 五族深入陵虐，可汗被害，公主及新可汗播越他所，特勒等相率遁逃，萬裏歸命。」又曰：「豈非欲討除外寇，匡復本蕃﹖」又曰：「但緣未知指的，難便聽從。」 又曰：「又慮邊境守臣或懷疑沮。」又曰：「故遣張賈往安撫。」又曰：「秋熱。」然則詔下必在此際也。〕未還。上問德裕曰：「嗢沒斯等請降，可保信乎﹖」對 曰：「朝中之人，臣不敢保，況敢保數千里外戎狄之心乎！然謂之叛將，則恐不可。若可汗在國，嗢沒斯等帥眾而來，則於體固不可受。今聞其國敗亂無主，將相逃散，或奔吐蕃，或奔葛邏祿，惟此一支遠依大國。觀其表辭，危迫懇切，豈可謂之叛將乎！〔降，戶江翻。朝，直遙翻。將，即亮翻。〕況嗢沒斯等自去年九月至天德，今年二月始立烏介，自無君臣之分。〔分，扶問翻。〕願目詔河東、振武嚴兵保境以備之，俟其攻犯城鎮，然後以武力驅除。或於吐谷渾等部中少有抄掠，聽自讎報，亦未可助以官軍。〔先鬬之以離其交，此在兵法，習者不察耳。抄，楚交翻。〕仍詔田牟。仲平毋得邀功生事，常令不失大信，懷柔得宜，彼雖戎狄，必知感恩。」章酉，詔田牟約勒將士及雜虜，〔雜虜即吐谷渾、沙陀、党項等部落。〕毋得先犯回鶻。〔考異曰：舊紀：「八月，烏介遣使告故可汗死，部人推為可汗。今奉公主南投大國。時烏介至塞上，嗢沒斯與赤心相攻殺，赤心率數千帳近西城，田牟以聞。烏介又令其相頡幹迦斯表借天德城，仍乞糧儲牛羊。詔王會、李師偃往宣慰，令放公主入朝，賑粟二萬石。」舊德裕傳曰：「開成末，回鶻為黠戛斯所破，部族離散，烏介奉太和公主南來。會昌二年二月，牙於塞上，遣使求助兵糧，收復本國，權借天德軍。田牟請以沙陀、退渾諸部擊之；下百寮議，議者多雲如牟之奏。德裕云云。帝以為然，許借米三萬石。」伐叛記曰：「會昌元年二月，回鶻遠涉沙漠，飢餓尤甚，將金寶於塞上部落博糴糧食。邊人貪其財寶，生攘奪之心。至其年秋，城使田牟、監軍韋仲平上表稱退渾、党項與回鶻宿有嫌怨，願出本部兵馬驅逐。其時天德城內只有將士一千人，職事又居其半，上令宰臣商量，德裕面奏云云。八月二十四日，請賜田牟、仲平詔，漢兵及蕃、渾不得先犯回鶻，語在會昌集奏狀中。」按舊紀、實錄皆採集眾書為之，事前後多差互。今從伐叛記、一品集。〕九月，戊辰朔，詔河東、振武嚴兵以備之。牟，布之弟也。〔田布，弘正之子，死於史憲誠之亂。〕
11癸巳，盧龍軍亂，殺節度使史元忠，推陳【章：十二行本「陳」上有「牙將」二字；乙十一行本同；退齋校同。】行泰主留務。
12李德裕請遣使慰撫回鶻，且運糧三萬斛以賜之，上以為疑；閏月，己亥；開延英，召宰相議之。陳夷行於候對之所，〔唐自德宗以後，羣臣乞對延英，率於延英門請對。會要曰：元和十五年，詔於西上閤門西廊內開便門，以通宰臣自閤中赴延英路。宋申錫之得罪也，召諸宰相自中書入對延英。〕屢言資盜糧不可。德裕曰；「今徵兵未集，天德孤危。儻不以此糧噉飢虜，〔噉，徒濫翻。〕且使安靜，萬一天德陷沒，咎將誰歸！」〔李德裕之本計是也；至於此言，特以笄陳夷行之喙耳。若以用兵大勢言之，固將不計一城得失也。此弊自唐及宋皆然，嗚呼，可易言哉！〕夷行至上前，遂不敢言。上乃許以穀二萬斛賑之。〔賑，止忍翻。考異曰：伐叛記雲：「降使賜米二萬石，尋又烏介至天德。」按實錄，十一月初猶未知公主所在，遣苗縝至嗢沒斯處訪問。月末始雲公主遣使言烏介可汗乞冊命，及降使宣慰。十二月，庚辰，制曰：「公立遣使入朝，已知新立可汗寓居塞下，宜令王會慰問，仍賑米二萬斛。」然則閏九月中烏介未至天德，德裕但欲賑嗢沒斯等耳。上雖許賜米而未遣使，會聞烏介在塞下，因遣王會，併賜之二萬斛耳，非再賜也。伐叛記終言其事，非以開九月中即降使賜米也。〕
13以前山南東道節度使、同平章事牛僧孺為太子太師。先是漢水溢，壞襄州民居。〔先，悉薦翻。壞，音怪。〕故李德裕以為僧孺罪而廢之。〔廢之者，使居散地也。史言李德裕以私怨而廢牛僧孺。〕
14盧龍軍復亂，〔復，扶又翻；下同。〕殺陳行泰，立牙將張絳。〔考異曰：舊紀：「十月，幽州雄武軍使張絳遣軍吏吳仲舒入朝，言行泰慘虐，請以鎮軍加討，許之。是月，誅行泰，遂以絳知兵馬事。二年，正月，以絳知留後，仍賜名仲武。」以兩人為一人，誤也。今從舊仲武傳、伐叛記、實錄。〕
初，陳行泰逐史元忠，遣監軍傔〔傔，苦念翻。監軍傔，監軍之傔從也。〕以軍中大將表來求節鉞。李德裕曰：「河朔事勢，臣所熟諳。比來朝廷遣使賜詔常太速，〔諳，烏含翻。比，毗至翻。〕故軍情遂固。若置之數月不問，必自生變。今請留監軍傔，勿遣仗以觀之。既而軍中果殺行泰，立張絳，復求節鉞，朝廷亦不問。會雄武軍使張仲武起兵擊絳，〔雄武軍，在薊州廣漢川。〕且遣軍吏吳仲舒奉表詣京師，稱絳慘虐，請以本軍討之。
冬，十月，仲舒至京師。詔宰相問狀，仲舒言：「行泰、絳皆遊客，故人心不附。仲武幽州舊將，〔仲武，範陽舊將張光朝之子。〕性忠義，通書，習戎事，人心嚮之。曏者張絳初殺行泰，召仲武，欲以留務讓之，牙中一二百人不可；仲武行至昌平，絳復卻之。今計仲武纔發雄武，軍中已逐絳矣。」李德裕問：「雄武士卒幾何﹖」對曰：「軍士八百，外有土團五百人。」〔團結土人為兵，故謂之土團。〕德裕曰：「兵少，何以立功﹖」對曰：「在得人心。苟人心不從，兵三萬何益﹖」德裕又問：「萬一不克，如何﹖」對曰：「幽州糧食皆在媯州及北邊七鎮〔媯州南至幽州二百九十里，東至檀州二百五十里。檀州有大王、北來、保要、鹿固、赤城、邀虜、石子簗七鎮。媯，居為翻。〕萬一未能入，則據居庸關，〔幽州昌平縣軍都陘西北三十五里有納款關，即居庸故關，亦謂之軍都關。按今居庸關在燕京之北一百一十里。〕絕其糧道，幽州自困矣！」〔李德裕因吳仲舒之言，固心服張仲武之方略矣，命掌燕留務，豈徒然哉！〕
德裕奏：「行泰、絳皆使大將上表，脅朝廷，邀節鉞，故不可與。今仲武先自【章：十二行本「自」下有「表請」二字；乙十一行本同；張校同；退齋校同。】發兵為朝廷討亂，〔為，於偽翻。〕與之則似有名。」〔德裕既未敢保張仲武，又恐與其初論河朔事勢者相違，故然。〕乃以仲武知盧龍留後。仲武尋克幽州。
15上校獵鹹陽。
16十一月，李德裕上言：「今回鶻破亡，太和公主未知所在。若不遣使訪問，則戎狄必謂國家降主虜庭，本非愛惜，既負公主，又傷虜情。請遣通事舍人苗縝齎詔詣嗢沒斯，〔縝，止忍翻。〕令轉達公主，兼可卜嗢沒斯逆順之情。」從之。
17上頗好田獵及武戲，〔武戲，謂毬鞠、騎射、手搏等。好，呼到翻。〕五坊小兒得出入禁中，賞賜甚厚。嘗謁郭太后，〔郭太后妃憲宗，於上為祖母，時居興慶宮以養。〕從容問為天子之道，〔從，千容翻。〕太后勸以納諫。上退，悉取諫疏閱之，多諫遊獵。自是上出畋稍稀，五坊無復橫賜。〔橫，下孟翻。〕
18癸亥，以中書侍郎、同平章事崔鄲同平章事，充西川節度使。
19初，黠戛斯既破回鶻，得太和公主；自謂李陵之後，〔唐書曰：黠戛斯人皆長大，赤髮，簒面，綠瞳，以黑髮者為不庠，黑瞳者必曰李陵苗裔也。〕與唐同姓，遣達幹十人奉公主歸之於唐。回鶻烏介可汗引兵邀擊達幹，盡殺之，質公主，南度磧，〔質，音致。磧，七跡翻。〕屯天德軍境上。〔天德軍境，北至磧口三百里。〕公主遣使上表，言可汗已立，求冊命。烏介又使其相頡幹伽斯等上表，借振武一城以居公主、可汗。〔考異曰：新傳曰：「達幹奉主來歸，烏介怒，擊達幹殺之，南度磧，進攻天德城，劉沔屯雲伽關拒卻之。」按烏介方倚唐為援，豈敢攻天德！今從舊紀、傳、實錄。〕十二月， 庚辰，制遣右金吾大將軍王會等慰問回鶻，仍賑米二萬斛。又賜烏介可汗敕書，諭以「宜帥部眾漸復舊疆，〔帥，讀曰率。〕漂寓塞垣，殊非良計，」又云：「欲借 振武一城，前代未有此比。〔比，毗至翻，例也。〕或欲別遷善地，求大國聲援，亦須於漠南駐止。朕當許公主入覲，親問事宜。儻須應接，必無所吝。」
二年（任戍，八四二）
1春，正月，以張仲武為盧龍節度使。
2朝廷以回鶻屯天德、振武北境，以兵部郎中李拭為巡邊使，察將帥能否。拭，鄘之子也。〔李鄘見二百四十卷元和十二年。〕
3二月，淮南節度使李紳入朝。丁丑，以紳為中書侍郎、同平章事、判度支。
4河東節度使苻澈脩杷頭烽舊戍以備回鶻。〔杷頭烽北臨大磧，東望雲、朔，西望振武。杷，蒲巴翻。〕李德裕奏請增兵鎮守，及脩東、中二受降城以壯天德形勢，從之。
5右散騎常侍柳公權素與李德裕善，崔珙奏為集賢學士、判院事。〔玄宗開元十三年，改麗正修書院為集賢殿書院，五品以上為學士，宰相一人為學士知院事，常侍一人為副知院事，又置判院一人，押院中使一人。元和四年，集賢御書院學士、直學士皆用五品，如開元故事，以學士一人年高者判院事。〕德裕以恩非己出，因事左遷公權為太子詹事。〔此德裕所以不能免朋黨之禍也。〕
6回鶻復奏求糧，〔復，扶又翻。〕及尋勘吐谷渾、党項所掠，又借振武城；詔遣內使楊觀賜可汗書，諭以城不可借，餘當應接處置。〔處，昌呂翻。〕
三月，【章：十二行本「月」下有「戊申」二字；乙十一行本同；孔本同；退齋校同。】李拭巡邊還，稱振武節度使劉沔有威略，可任大事。時河東節度使苻澈疾病，〔疾甚曰病。〕庚申，以沔代之；以金吾上將軍李忠順為振武節度使。遣將作少監苗縝冊命烏介可汗，使徐行，駐於河東，俟可汗位定，然後進。既而可汗屢侵擾邊境，縝竟不行。
7回鶻嗢沒斯以赤心桀黠難知，〔黠，下八翻。〕先告田牟雲，赤心謀犯塞；乃誘赤心並僕固殺之，那頡啜收赤心之眾七千帳東走。〔考異曰：伐叛記曰：「赤心宰相欲謀犯塞，嗢沒斯先布誠於田牟，然後誘赤心同謁可汗，戮於可汗帳下。赤心所領兵馬遂潰散東去，歸投幽州。」一品集幽州紀聖功碑曰：「赤心怙力負氣，潛圖厲階；為嗢 沒斯所紿，誘以俱謁可汗，戮於帳下。其眾大潰，東逼漁陽。」舊傳曰：「回鶻相赤心者與連位相姓僕固者與特勒那頡啜擁部眾不賓烏介。赤心欲犯塞，烏介遣其屬 嗢沒斯先布誠於田牟，然後誘赤心同謁烏介，戮赤心於可汗帳下，並僕固二人。那頡戰勝，全佔赤心下七千帳，東瞰振武、大同，據室韋、黑沙、榆林，東南入幽州 雄武軍西北界。」新傳曰：「嗢沒斯以赤心姦桀，難得要領，即密約田牟，誘赤心斬帳下。」按一品集賜可汗敕書雖雲「去歲嗢沒斯已至近界，今可汗既立，彼又降 附。」然賜可汗書意又云：「嗢沒斯自本國破亡之初，奔迸先至塞上，不隋可汗、公主已是二年。」是則嗢沒斯自有部眾，雖遙降烏介，身未嘗往也，安得斬赤心、僕固於可汗帳下乎！且赤心若不賓烏介，又安肯隋嗢沒斯同謁烏介乎！蓋嗢沒斯自惡赤心桀黠，誘至己之帳下而殺之耳。今從新傳。又，伐叛記嗢沒斯殺赤心，於烏介至天德下連言之，舊傳亦然。新傳在召諸道兵討烏介下。按一品集，據回鶻到橫水柵，未知是那頡特下，為復是可汗遣來。蓋「那頡特」下脫「勒」字，即那頡啜也。然則虜犯橫水在赤心死後，故置於此。〕河東奏：「回鶻兵至橫水，〔考異曰：實錄：苻澈奏回鶻掠橫水，事在正月李拭巡邊前。按一品集此狀雲「宜密詔劉沔、忠順，」則狀必在李忠順鎮振武之後也。蓋澈在太原時奏之，沔除河東後德裕方有此奏，故置於此。〕殺掠兵民，今退屯釋迦泊東。」李德裕上言：「釋迦泊西距可汗帳三百里，〔烏介時移帳保錯子山。〕未知此兵為那頡所部，為可汗遣來。宜且指此兵雲不受可汗指揮，擅掠邊鄙。密詔劉沔、仲武〔仲武，張仲武也。〕先經略此兵，如可以討逐，事亦有名。摧此一支，可汗必自知懼。」
夏，四月，庚辰，天德都防禦使田牟奏：「回鶻侵擾不已，不俟朝旨，已出兵三千拒之。」壬午，李德裕奏：「田牟殊不知兵。戎狄長於野戰，短於攻城。牟但應堅守以待諸道兵集，今全軍出戰，萬一失利，城中空虛，何以自固！望亟遣中使止之。如已交鋒，即詔雲、朔、天德以來羌、渾各出兵奮擊回鶻，凡所虜獲，並令自取。回鶻羇旅二年，糧食乏絕，人心易動。〔易，以豉翻。〕宜詔田牟招誘降者，給糧轉致太原，不可留於天德。嗢沒斯情偽雖未可知，然要早加官賞。〔考異曰：一品集異域歸忠傳序雲：「二年，四月，甲申，回鶻大特勒嗢沒斯率其國特勒、宰相等內附。」而此四月十八日狀已言嗢沒斯送款者，蓋嗢沒斯自欲誅赤心之時已送款於田牟，至二十日乃帥眾至天德耳。故其授左金吾大將軍制雲：「屢獻款誠，佈於邊將；尋執反虜，不遺君親。戢其餒殍之徒，曾靡秋毫之犯。旋觀所履，大節甚明。」蓋回鶻亂亡，嗢沒斯本與赤心等來歸唐，而邊吏疑阻，故赤心等怒欲犯塞。而嗢沒斯先告邊吏，誘赤心之眾東走，而嗢沒斯帥其眾降唐句。〕縱使不誠，亦足為反間。〔間，古莧翻。〕且欲獎其忠義，為討伐之名，令遠近諸蕃知但責可汗犯順，非欲盡滅回鶻。石雄善戰無敵，請以為天德都團練副使，佐田牟用兵。」上皆從其言。
初，太和中，河西党項擾邊，文宗召石雄於白州，〔雄流白州見二百四十四卷太和三年。〕隸振武軍為裨將，屢立戰功，以王智興故，未甚進擢。至是，德裕舉用之。
甲申，嗢沒斯帥其國特勒、宰相等二千二百餘人來降。〔考異曰：一品集，嗢沒斯特勒等狀五月四日上，實錄在五月丙申，蓋據奏到之日也。今從歸忠傳序。〕
8上信任李德裕，觀軍容使仇士良惡之。〔惡，烏路翻。〕會將受尊號，御丹鳳樓宣赦。或告士良，宰相與度支議草制減禁軍衣糧及馬芻粟，士良揚言於眾曰：「如此，至日，軍士必於樓前諠譁！」德裕聞之，乙酉，乞開延英自訴。上怒，遽遣中使宣諭兩軍：「赦書初無此事。且赦書皆出朕意，非由宰相，爾安得此言！」士良乃惶愧稱謝。丁亥，羣臣上尊號曰仁聖文武至神大孝皇帝；赦天下。
9五月，戊申，遣鴻臚卿張賈安撫嗢沒斯等，以嗢沒斯為左金吾大將軍、懷化郡王；其次酋長官賞有差。〔酋，慈由翻。長，知丈翻。〕賜其部眾米五千斛，絹三千匹。
那頡啜帥其眾自振武、大同，東因室韋、黑沙，南趣雄武軍，窺幽州。〔趣，七喻翻。〕盧龍節度使張仲武遣其弟仲至將兵三萬迎擊，大破之，斬首捕虜不可勝計，〔勝，音升。〕悉收降其七千帳，分配諸道。那頡啜走，烏介可汗獲而殺之。〔考異曰：伐叛記曰：「仲武招降赤心下潰兵及可汗下部落前後三萬餘人，分配諸道，回鶻種族遂至寡弱。」新、舊紀皆無仲武破回鶻事。舊回紇傳曰：「仲武大破那頡之眾，全收七千帳，殺戮收擒老小共九萬人。那頡中箭，透駝羣潛脫，烏介獲而殺之。」一品集幽州紀聖功碑曰：「公前後受降三萬人、特勒二人、可汗姊一人、大都督外宰相四人，其他裨王、騎將不可備載。」諸書皆不言仲武破那頡啜月日，故附於此。〕
時烏介眾雖衰減，尚號十萬，駐牙於大同軍北閭門山。楊觀自回鶻還，〔還，音旋。〕可汗表求糧食、牛羊，〔因楊觀之還而上表。〕且請執送嗢沒斯等。詔報以「糧食聽自以馬價於振武糴三千石；〔回鶻自肅、代以來，以馬與中國互市，隋其直而償其價。〕牛，稼穡之資， 中國禁人屠宰；羊，中國所鮮，〔鮮，息淺翻。〕出於北邊雜虜，國家未嘗科調。〔調，徒弔翻。〕嗢沒斯自本國初破，先投塞下，不隨可汗已及二年，慮彼猜嫌， 〔彼謂烏介。〕窮迫歸命。前可汗正以猜虐無親，致內離外叛。今可汗失地遠客，尤宜深矯前非。若復骨肉相殘，〔復，扶又翻；下同。〕則可汗左右信臣誰敢自 保！朕務在兼愛，已受其降。〔謂受嗢沒斯降也。〕於可汗不失恩慈，於朝廷免虧信義，豈不兩全事體，深謟良圖！」
10嗢沒斯入朝。六月，甲申，以嗢沒斯所部為歸義軍，以嗢沒斯為左金吾大將軍，充軍使。
11門下侍郎、同平章事陳夷行罷為丘僕射。秋，七月，以尚書右丞李讓夷為中書侍郎、同平章事。
12嵐州人田滿川據州城作亂，劉沔討誅之。
烏介可汗復遣其相上表，借兵助復國，又借天德城，詔不許。
初，可汗往來天德、振武之間，剽掠羌、渾，〔剽，正妙翻。〕又屯杷頭烽北。〔宋白曰：杷頭烽在朔川。〕朝廷屢遣使諭之，使還漠南，可汗不奉詔。李德裕以為「那頡啜屯於山北，烏介恐其與奚、契丹連謀邀遮，故不敢遠離塞下。〔離，扐智翻。〕望敕張仲武諭奚、契丹與回鶻共滅那頡啜，使得北還。」及那頡啜死，可汗猶不去。議者又以為回鶻待馬價；詔盡以馬價給之，又不去。八月，可汗帥眾過杷頭烽南，突入大同川，驅掠河東雜虜牛馬數萬，轉鬬至雲州城門。〔宋白曰：雲州，古平城之地，北至長城三百里即蕃界，今大元大同府治大同縣，領雲中、白登二縣；又有雲內州，領柔服、蠻川二縣。〕刺史張獻節閉城自守，吐谷渾、党項皆挈家入山避之。庚午，詔發陳、許、徐、汝、襄陽等兵屯太原及振武、天德，俟來春驅逐回鶻。〔考異曰：實錄：「六月，回鶻寇雲州，劉沔出太原兵禦之。」又云：劉沔救雲州，為回鶻所敗。」七月又云：「烏介過天德，至杷頭烽，突入大同川，驅太原部落牛馬數萬，轉戰至雲州。」新紀：「正月，回鶻寇橫水柵，略天德、振武軍。三月，回鶻寇雲、朔。六月， 劉沔及回鶻戰於雲州，敗績。」按一品集奏回鶻事宜狀：臣等見楊觀說，緣回鶻赤心下兵馬多散在山北，恐與奚、契丹、室韋同邀截可汗，所以未敢遠去。今因賜仲 武詔，今諭以朝旨。緣回鶻曾有忠效，又因殘破，歸附國家，朝廷事體須有存恤。今奚、契丹等與其同力，討除赤心下散卒，遣可汗漸出漢界，免有滯留。」此狀雖 無月日，約須在楊觀自回鶻還、赤心死、那頡啜未敗前也。又賜可汗書雲：「一昨數使卻回，皆言可汗只待馬優。及令交付之次，又聞所止屢遷。」則是可汗邀求馬價，而朝廷於此盡給之也。又七月十九日狀雲：「望賜可汗書：『得嗢沒斯表，稱在本國之時各有本分馬，其馬價絹並合落下，請充進奉。以可汗本國殘破，久在邊陲，此已量與嗢沒斯優當，其嗢沒斯以下本分馬價絹，便賜可汗。』」然則給其馬價必在七月十九日前。當是時，回鶻必未寇雲州，敗劉沔，突入大同川，掠太原牛馬，故朝廷曲徇其所求，欲其早離塞下北去，尚未有攻討之意也。又實錄：「八月， 壬戌朔，李德裕奏請遣石雄斫營取公主，擒可汗。戊辰，又奏斫營事令且住。辛未，詔發陳、許、徐、汝、襄陽兵屯太原、振武、天德救援。」按一品集，德裕論討 襲回鶻狀雲：「臣頻奉聖旨，緣回鶻漸逼杷頭烽，早須討襲。臣比聞戎虜不解攻城，只知馬上馳突。臣料必無遊弈伏道，又不會斫營。儻令石雄以義武馬軍兼退渾馬 騎，精選步卒以為羽翼，銜枚夜襲，必易成功。」狀無月日。實錄據七日狀元，今月一日所商量石雄斫營事，望且令住，故置之朔日耳。此時猶雲漸逼杷頭烽，則是尚未知過杷頭烽南也。又八月七日論回鶻事宜狀雲：「回鶻自至杷頭烽北，已是數旬，奏報寂然，更無侵軼。察其情狀，只與在天德、振武界首不殊。臣等今月一日所商量石雄斫營事，望且令住，更審候事勢。」據此狀意，則是殊未知可汗深入犯雲州也。又八月十日請發陳許等兵狀雲：「臣等昨日已於延英面奏，請太原、振武、天德各加兵備，請更徵發陳、許、徐、汝、襄陽等兵。至河冰合時，深慮可汗突出過河，兼與吐蕃連結，則為患不細，深要防虞。其所徵諸道兵恐不可停，須令及冰未合前，各到所在。」然則回鶻突入大同順犯雲州必在八月之初，一日、七日猶未知，九日始奏到，故議發兵守備驅逐。實錄、新紀皆誤。今從舊紀。〕
丁丑，賜嗢沒斯與其弟阿歷支、習勿啜、烏羅思皆姓李氏，名思忠、思貞、思義﹖思禮。〔嗢沒斯曰思忠，阿歷支曰思貞，習勿啜曰思義，烏羅思日思禮。考異曰：舊紀：六月，嗢沒斯等至京師，制以嗢沒斯充歸義軍使，賜姓名李思忠。以回鶻宰相受邪勿為歸義軍副使，賜姓名李弘順。」舊回鶻傳曰：「二年冬，三年春，回鶻七部共三萬眾相次降於幽州，詔配諸道。有嗢沒斯、受邪勿等諸部降振武，皆賜姓李氏，及名思忠、思貞、思義。」今從實錄。〕國相愛邪勿姓愛，名弘順；仍以弘順為歸義軍副使。
上遣回鶻石戒直還其國，賜可汗書，〔考異曰：舊紀此詔在劉沔、張仲武為招討使下。按一品集八月十八日狀：「兩日來臣等竊聞外囈雲，石誡直久在京城，事無巨細，靡不諳悉。昨緣收入鴻臚，懼朝廷處置，因求泰使，意在脫身。」又云：「石誡直先有兩男逃走，必是已入回鶻，料其此去豈肯盡心！伏望速詔劉沔，所在勒迴。」然則遣石誡直賜可汗書必在此狀之前，未知後來果曾勒回否也。〕諭以「自彼國為紇喫斯所破，〔黠戛斯一名紇喫斯，蓋語音相近。〕來投邊境，撫納無所不至。今可汗尚此近塞，〔近，其靳翻。〕未議還蕃，或侵掠雲、朔等州，或鈔擊羌、渾諸部。〔鈔，楚交翻。〕遙揣深意，似恃姻好之情；〔謂質太和公主以邀中國。揣，初委翻。好，呼到翻。〕每觀蹤由，實懷馳突之計。中外將相鹹請誅翦，朕情深屈己，未忍幸災。可汗宜速擇良圖，無貽後悔！」
上又命李德裕代劉沔答回鶻相頡幹迦斯書，以為：「回鶻遠來依投，當效呼韓邪遣子入侍，身自入朝。〔呼韓邪事見漢宣帝紀。〕及令太和公主入謁太皇太后，求哀乞憐，則我之救卹，無所愧懷。〔言無所愧於懷也。〕而乃睥睨邊城，桀驁自若，〔睥，匹詣翻。睨，研計翻。驁，五到翻。〕邀求過望，如在本蕃，又深入邊境，侵暴不已，求援繼好，〔好，呼到翻。〕豈宜如是！來書又云胡人易動難安，若令忿怒，不可復制。〔復，夫又翻；下同。〕回鶻為紇喫斯所破，舉國將相遣骸棄於草莽，累代可汗墳墓，隔在天涯，回鶻忿怒之心，不施於彼，〔彼，謂紇喫斯。〕而蔑棄仁義，逞志中華，天地神祇豈容如此！昔郅支不事大漢，竟自夷滅，〔事見漢宣帝、元帝紀。〕往事之戒，得不在懷！」
戊子，李德裕等上言，「若如前詔，河東等三道嚴兵守備，〔三道，河東、盧龍、振武也。〕俟來春驅逐，乘回鶻人困馬羸之時，〔羸，倫為翻。〕又官軍免盛寒之苦，則幽州兵宜令本道以俟詔命。若慮河冰既合，回鶻復有馳突，須早驅逐，則當及天時未寒，決策於數月【章：十二行本「月」作「日」；乙十一行本同；孔本同。】之間。以河朔兵益河東兵，必令收功於兩月之內。今聞外議紛紜，互有異同，儻不一詢羣情，終為浮辭所撓。〔撓，奴教翻，又奴巧翻。〕望令公卿集議！」詔從之。時議者多以為宜俟來春。
九月，以劉沔兼招撫回鶻使，如須驅逐，其諸道行營兵權令指揮；以張仲武為東面招撫回鶻使，其當道行營兵及奚、契丹、室韋等並自指揮。以李思忠為河西党項都將回鶻西南面招討使；〔此河西，謂北河之西。〕皆會軍於太原。令沔屯鴈門關。〔鴈門關在代州鴈門縣，即陘嶺關。〕
初，奚、契丹羈屬回鶻，各有監使，歲督其貢賦，且詗唐事。〔監，古銜翻。使，疏吏翻。詗，火迥翻，又翾正翻。〕張仲武遣牙將石公緒統二部，盡殺回鶻監使等八百餘人。仲武破那頡啜，得室韋酋長妻子。〔酋，慈由翻。長，知丈翻。〕室韋以金帛羊馬贖之，仲武不受，曰：「但殺【章：十二行本「殺」下有「回鶻」二字；乙十一行本同；孔本同；張校同；退齋校同。】監使則歸之！」
癸卯，李德裕等奏：「河東奏事官孫儔適至，雲回鶻移營近南四十里。〔近，其靳翻。〕劉沔以為此必契丹不與之同，恐為其掩襲故也。據此事勢，正堪驅除。臣等問孫儔，若與幽州合勢，迫逐回鶻，更須益幾兵。儔言不須多益兵，唯大同兵少，得易定千人助之足矣。」上皆從之。詔河東、幽州、振武、天德各出大兵，移營稍前，以迫回鶻。
14上聞太子少傅白居易名，欲相之，〔易，以豉翻。相，息亮翻。〕以問李德裕。德裕素惡居易，〔惡，烏路翻。〕乃言居易衰病，不任朝謁。〔任，音壬。〕其從父弟左司員外郎敏中，辭學不減居易，且有器識。甲辰，以敏中為翰林學士。〔為敏中排德裕張本。〕
15李思忠請與契苾、沙陀、吐谷渾六千騎合勢擊回鶻。乙巳，以銀州刺史何清朝、蔚州刺史契苾通分將河東蕃兵詣振武，受李思忠指揮。通，何力之五世孫。〔契苾種帳，太和中附於振武；契苾何力，太宗時來朝，遂留宿衛。蔚，紆勿翻。契，欺訖翻。〕
16冬，十月，丁卯，立皇子峴為益王，岐為兗王。
17黠戛斯遣將軍踏布合祖等至天德軍，言「先遣都呂施合等奉公主歸之大唐，至今無聲問，不知得達，或為奸人所隔。今出兵求索，〔索，山客翻。〕上天入地，期於必得。」〔索，山客翻。上，時掌翻。〕又言「將徙就合羅川，居回鶻故國，〔回鶻舊居薛延陀北娑陵水上，去長安七千裏。開元中破突厥，徙牙烏德鞬山混河之間，南距漢高闕塞一千七百里。〕兼已得安西、北庭達靼等五部落。」〔李心傳曰：達靼之先與女真同種，靺鞨之後也。靺鞨本臣高麗，唐滅高麗，其遺人迸入勃海，惟黑水完疆。及勃海盛，靺鞨皆役屬。後為奚、契丹所攻，部族分散。其居混同江之上者曰女真，乃黑水遺種也。其居陰山者，自號為韃靼。韃靼之人皆勇悍善戰，其近漢地者謂之熟韃靼，尚能種秫穄，以平式瓦釜煮而食之。其遠者謂之生韃靼，以射獵為生，無器甲，矢貫骨鏃而已。餘謂李心傳蜀人也，安能知直北事，特以所傳聞書之。〕
18十一月，辛卯朔，昭義節度使劉從諫上言，請出部兵五千討回鶻，詔不許。
19上遣使賜太和公主冬衣，命李德裕為書賜公主，略曰：「先朝割愛降婚，義寧家國，謂回鶻必能禦侮，安靜塞垣。今回鶻所為，甚不循理，每馬首南向，姑得不畏高祖、太宗之威靈！欲侵擾邊疆，豈不思太皇太后之慈愛！為其國母，足得指揮；若回鶻不能稟命，則是棄絕姻好，今日已後，不得以姑為詞！」〔太和公主，憲宗女也，於上為姑。〕
20上幸涇陽校獵。乙卯，諫議大夫高少逸、鄭朗於閤中諫曰：「陛下比來遊獵稍頻，〔比，毗志翻。〕出城太遠，侵星夜歸，萬機曠廢。」上改容謝之。少逸等出，上謂宰相曰：「本置諫官使之論事，朕欲時時聞之。」宰相皆賀。己未，以少逸為給事中，朗為左諫議大夫。
21劉沔、張仲武固稱盛寒未可進兵，請待歲首，〔唐以建寅之月為歲首，欲待來春進兵。〕李忠順獨請與李思忠俱進。十二月，丙寅，李德裕奏請遣思忠進屯保大柵，從之。
22丁卯，吐蕃遣其臣論昔熱來告達磨贊普之喪，〔會要：會昌二年贊普卒，至十二月遣論贊等來告喪。考異曰：實錄：「丁卯，吐蕃贊普卒，遣使告喪，廢朝三日。贊普立僅三十餘年，有心疾，不知國事，委政大臣焉。命將作少監李璟為弔祭使。」據補國史，彝泰卒後又有達磨贊普，此年卒者達磨也。文宗實錄不書彝泰贊普卒，舊傳及續會要亦皆無達磨。新書據補國史，疑文宗實錄闕略，故他書皆因而誤。彝泰以元和十一年立，至此二十七年，然開成三年已卒。達磨立至此五年，而實錄雲僅三十年，亦是誤以達磨為彝泰也。〕命將作少監李璟為弔祭使。
23劉沔奏移軍雲州。
24李忠順奏擊回鶻，破之。
25丙戌，立皇子嶧為德王，嵯為昌王。〔嶧，音亦。嵯，才何翻。〕
26初，吐蕃達磨贊普有佞幸之臣，以為相；達磨卒，無子，佞相立其妃綝氏兄尚延力之子乞離胡為贊普，〔綝，醜林翻。〕纔三歲，佞相與妃共制國事，吐蕃老臣數十人皆不得預政事。首相結都那見乞離胡不拜，曰：「贊普宗族甚多，而立綝氏子，國人誰服其令，鬼神誰饗其祀！國必亡矣；比年災異之多，乃為此也。〔比，毗至翻。為，於偽翻。〕老夫無權，不得正其亂以報先贊普之德，有死而已！」拔刀剺面，慟器而出。佞相殺之，滅其族。國人憤怒；又不遣使詣唐求冊立。
洛門川討擊使論恐熱，〔洛門川在渭州隴西縣東南，漢來歙破隗純於落門，即此。考異曰：補國史曰：恐熱姓末，名農力。吐蕃國法不呼本姓，但王族則曰論，官族則曰尚，其中字即蕃號也。熱者，例皆言之，如中華呼郎。〕性悍忍，多詐謀，乃屬其徒告之曰：〔屬，之慾翻，聚會其徒也。〕「賊捨國族立綝氏，專害忠良以脅眾臣，且無大唐冊命何名贊普！吾當與汝屬舉義兵，入誅綝妃及用事者以正國家。天道助順，功無不成。」遂說三部落，得萬騎。〔三部落，吐蕃種落之分居河、隴者；或雲，吐渾、党項、嗢末。說，式芮翻。〕是歲，與青海節度使同盟舉兵，自稱國相。
至渭州，遇國相尚思羅屯薄寒山，恐熱擊之，思羅棄輜重西奔松州。〔王涯曰：從龍州青川鎮入吐蕃界直抵故松州之城，是吐蕃舊置節度之所。〕恐熱遂屠渭州。思羅發蘇毗、吐谷渾、羊同等兵，合八萬，保洮水，焚橋拒之。〔洮，土刀翻。〕恐熱至，隔水語蘇毗等曰：〔語，牛倨翻。〕「賊臣亂國，天遣我來誅之，汝曹柰何助逆！我今已為宰相，國內兵我皆得制之，汝不從不將滅汝部落！」蘇毗等疑不戰，恐熱引驍騎涉水，蘇毗等皆降。思羅西走，追獲，殺之。恐熱盡併其眾，合十餘萬。自渭川【章：十二行本「川」作「州」；乙十一行本同；張校同，雲無註本作「川」。】至松州，所過殘滅，屍相枕藉。〔枕，職任翻。藉，慈夜翻。〕
