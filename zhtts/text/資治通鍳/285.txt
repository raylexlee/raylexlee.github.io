△卷第二百八十四
後晉紀五〔起閼逢執徐（甲辰）二月，盡旃蒙大荒落（乙巳）七月，凡一年有奇。〕
齊王中
開運元年（甲辰、九四四）
1二月，甲辰朔，命前保義節度使石贇守麻家口，前威勝節度使何重建守楊劉鎮，護聖都指揮使白再榮守馬家口，西京留守安彥威守河陽。〔贇，於倫翻。按是時凡緣河津要，皆以兵守之，亦由燕、冀、瀛、莫入於北，遼人南寇，了無關山塘濼之阻，其兵可以徑造河上，故不得不緣河為備也。〕未幾，周儒引契丹將麻荅自馬家口濟河，營於東岸，攻鄆州北津以應楊光遠。麻荅，契丹主之從弟也。〔幾，居豈翻。從，才用翻。鄆，音運。〕
乙巳，遣侍衛馬軍都【章：十二行本「都」下有「指」字；乙十一行本同；孔本同；熊校同。】揮使，義成節度使李守貞、神武統軍皇甫遇、陳州防禦使梁漢璋、懷州刺史薛懷讓將兵萬人，緣河水陸俱進。守貞，河陽；漢璋，應州；懷讓，太原人也。
丙午，契丹圍高行周、符彥卿及先鋒指軍使石公霸於戚城。〔春城時，戚屬衛地，河上邑也。東坡指掌圖以為衛之戚，今在博州界。按是時晉與契丹相拒於澶、衛之間，此戚城當在澶州之北，魏州之南，疑不在博州之界也。〕先是景延廣令諸將分地而守，無得相救。行周等告急，延廣徐白帝，帝自將救之。契丹解去，三將泣訴救兵之緩，幾不免。〔幾，居衣翻。〕
戊申，李守貞等至馬家口。契丹遣步卒萬人築壘，散騎兵於其外，餘兵數萬屯河西，船數千艘渡兵，未已，〔艘，蘇遭翻。〕晉兵薄之，契丹騎兵退走，晉兵進攻其壘，拔之。契丹大敗，乘馬赴河溺死者數千人，俘斬亦數千人。河西之兵慟哭而去，由是不敢復東。〔楊光遠之援絕矣。復，扶又翻。〕
2辛亥，定難節度使李彝殷奏將兵四萬自麟州濟河，侵契丹之境。〔定難軍，夏州。九域志：麟州西北至夏州一百二十里。自麟州東北至府州，又自府州東北行入契丹境。難，乃旦翻。〕壬子，以彝殷為契丹西南面招討使。
初，契丹主得貝州、博州，皆撫慰其人，或拜官賜服章。及敗於戚城及馬家口，忿恚，〔恚，於避翻。〕所得民，皆殺之，得軍士，燔炙之。由是晉人憤怒，戮力爭奮。
楊光遠將青州兵欲西會契丹；戊午，詔石贇分兵屯鄆州以備之。〔石贇時屯麻家口。〕
詔劉知遠將部兵自土門出恆州擊契丹，又詔會杜威、馬全節於邢州。知遠引兵屯樂平不進。〔樂平離太原二百餘里耳。〕
4壬戌，楊光遠圍棣州，刺史李瓊出兵擊敗之，〔楊光遠自青州歷淄州而圍棣州。敗，補賣翻。〕光遠燒營走還青州。〔還，從宣翻，又如字。〕癸亥，以前威勝節度使何重建為東面馬步都部署，將屯鄆州。
5階、成義軍指揮使王君懷帥所部千餘人叛降蜀，請為鄉道以取階、成。〔鄉，讀曰向。階、成，二州名。〕甲子，蜀人攻階州。
6契丹偽棄元城去，伏精騎於古頓丘城，〔頓丘，漢古縣。爾雅：丘一成曰頓丘。後移治所於陰安城。唐頓丘縣，又移治於陰安城之南。天福三年，徙澶州跨德勝津，併頓丘縣徙焉。頓丘凡三徙矣，古城蓋陰安城也。〕以俟晉軍與恆、定之兵合而擊之。〔時詔杜威、馬全節以兵來會，契丹欲俟其合而邀擊之。〕鄴都留守張從恩屢奏虜已遁去；大軍欲進追之，會霖雨而止。契丹設伏旬日，人馬飢疲。趙延壽曰：「晉軍悉在河上，畏我鋒銳，必不敢前；不如即其城下，〔即，就也。〕四合攻之，奪其浮樑，〔謂澶州德勝渡之河梁也。〕則天下定矣。」契丹主從之。三月，癸酉朔，自將兵十餘萬陳於澶州城北，〔宋白曰：契丹時駐兵澶州鐵丘。陳，讀曰陣；下同。〕東西橫掩城之兩隅，豋城望之，不見其際。高行周前軍在戚城之南，與契丹戰，自午至晡，互有勝負。契丹主以精兵當中軍而來，帝亦出陳以待之。契丹主望見晉軍之盛，謂左右曰：「楊光遠言晉兵半已餒死，〔楊光遠誘契丹入寇見上捲上年。〕今何其多也！」以精騎左右略陳，晉軍不動，萬弩齊發，飛矢蔽地。契丹稍卻；又攻晉陳之東偏，不克。苦戰至暮，兩軍死者不可勝數。〔勝，音升，〕昏後，契丹引去，營於三十里之外。〔不敢逼城而營，懼晉軍攻劫也。〕
乙亥，契丹主帳中小校竊其馬亡來，雲契丹已傳木書，收軍北去。〔校，戶教翻。木書者，書之於木以為信契。〕景延廣疑其詐，閉壁不敢追。
7漢主命中書令、都元帥越王弘昌謁烈宗陵於海曲，〔劉龔舉大號，追尊其兄隱為烈宗。〕至昌華宮，使盜殺之。
8契丹主自澶州北分為軍，一出滄、德，一出深、冀而歸。所過焚掠，方廣千里，廣，古曠翻。民物殆盡。留趙延照為貝州留後。麻荅陷德州，擒刺史尹居璠。〔璠，音煩。〕
9閩拱宸都指揮使朱文進，閤門使連重遇，既弒康宗，〔見二百八十二卷天福四年。〕常懼國人之討，相與結婚以自固。閩主曦果於誅殺，嘗遊西園，因醉殺控鶴指揮使魏從朗。從朗，朱、連之黨也。又嘗酒誦白居易詩云：「惟有人心相對間，咫尺之情不能料，」因舉酒屬二人。易，以豉翻。屬，之慾翻。二人起，流涕再拜，曰：「臣子事君父，安有他志！」曦不應。二人大懼。
李後勡尚賢妃之寵，欲弒曦而立其子亞澄，〔尚賢妃有寵，見上卷天福八年，閩王之永隆四年也。亞澄時封閩王。使〕人告二人曰：「主上殊不平於二公，柰何﹖」
會後父李真有疾，乙酉，曦如真第問疾。文進、重遇使拱宸馬步使錢達弒曦於馬上，召百官集朝堂，告之曰：「太祖昭武皇帝，光啟閩國，〔朝，直遙翻。閩主王鏻舉大號，追尊其父審知曰太祖昭武皇帝。〕今子孫淫虐，荒墬厥緒。天厭王氏，宜更擇有德者立之。」更，工行翻。眾莫敢言。重遇乃推文進升殿，被袞冕，〔被，皮義翻。〕帥羣臣北面再拜稱臣。〔帥，讀曰率。〕文進自稱閩主，悉收王氏宗族延喜以下少長五十餘人，皆殺之。〔延喜，閩主之弟也。少，詩照翻。長，知兩翻。〕葬閩主曦，諡曰睿文廣武明聖元德隆道大孝皇帝，廟號景宗。以重遇總六軍。禮部尚書、判三司鄭元弼抗辭不屈，黜歸田裏，將奔建州，〔欲奔王延政也。〕文進殺之。文進下令，出宮人，罷營造，以反曦之政。
殷主延政遣統軍使成義將兵討文進，不克。
文進加樞密使鮑思潤同平章事，以樞密使鮑思潤同平章事，以羽林統軍使黃紹頗為泉州刺史，左軍使程文緯為漳州刺史。汀州刺史同安許文稹，舉郡降之。〔九域志：泉州同安縣在州西一百三十五里，蓋王氏所置也。宋白曰：開元十九年，析泉州南安縣界四鄉置大同場，閩王升為同安縣。稹，章忍翻。〕
10丁亥，詔太原、恆、定兵各還本鎮。
11辛卯，馬全節攻契丹泰州，拔之。〔五代會要：後唐天成三年，升奉化軍為泰州，以清苑縣為理所。至晉開運二年九月，移治滿城縣；至周廣順二年二月，廢州，其滿城縣割隸易州。時馬全節自定州攻泰州。〕
12敕天下籍鄉兵，每七戶共出兵械資一卒。
13秦州兵救階州，出黃階嶺，敗蜀兵於西平。〔敗，補賣翻。〕
14漢以戶部侍郎陳偓同平章事。
15夏，四月，丁未，緣河巡檢使梁進以鄉社兵復取德州。〔鄉社兵，民兵也。時契丹寇掠，緣河之民，自備兵械，各隨其鄉，團結為社，以自保衛。契丹陷德州而北歸，梁進乘其去而復取之。〕已酉，命歸德節度使高行周、保義節度使王周留鎮澶州。庚戌，帝發澶州；甲寅，至大梁。
侍衛馬步都指揮使、天平節度使、同平章事景延廣，既為上下所惡，〔上，謂將相大臣；下，謂軍民。惡，烏路翻。〕帝亦憚其不遜難制；桑維翰引其不救戚城之罪，〔引，牽也；牽發其罪，猶人收捲衣物於懷袖間，從而牽出之然。〕辛酉，如延廣兼侍中，出為西京留守。〔晉徙都汴，以河南府為西京。〕以歸德節度使兼侍中高行周為侍衛馬步都指揮使。延廣鬱鬱不得志，〔橛豎小人，得權則驕溢使氣，失權則鬱鬱不得志，乃其常也。〕其契丹強盛，始憂國破身危，遂日夜縱酒。〔自知無復全地，苟取朝夕之樂。〕
朝廷因契丹入寇，國用愈竭，復遣使者三十六人分道括率民財，各封劍以授之。〔示使專斷斬，此以威脅取民財也，復，扶又翻。〕使者多從吏卒，攜鎖械、刀杖入民家，小大驚懼，求死無地。州縣吏復因緣為姦。〔復，扶又翻；下同。〕
河南府出緡錢二十萬，〔此括率合出之數也。〕景延廣率三十七萬。〔景延廣增率十七萬，欲以入己。〕留守判官【章：十二行本「官」下有「河南」二字；乙十一行本同；張校同。】盧億言於延廣曰：「公位兼將相，富貴極矣。今國家不幸，府庫空竭，不得已取於民，公何忍復因而求利，為子孫之累乎！」〔累，力瑞翻。〕延廣凓而止。〔史言景延廣差愈於杜重威。〕
先是，詔以楊光遠叛，命兗州脩守備。〔青、兗鄰鎮，故命之為備。先，昔薦翻。〕泰寧節度使安審信，以治樓堞為名，〔堞，達協翻。〕率民財以實私藏。〔藏，徂浪翻；下同。〕大理卿張仁願為括率使，至兗州，賦緡錢十萬。值審信不在，〔不在者，適不在鎮。〕拘其守藏吏，指取錢一囷，已滿其數。〔史言晉之藩鎮，利國有難，浚民以肥家。〕
16戊寅，命侍衛馬步軍都虞候、泰寧節使李守貞將步騎二萬討楊光遠於青州；〔李守貞蓋代安審信帥泰寧也。〕又遣神武統軍洛陽潘環及張彥澤等將兵屯澶州，以備契丹。
契丹遣兵救青州，齊州防禦使堂陽薛可言邀擊，敗之。〔堂陽縣屬冀州，宋皇祐四年，省縣為鎮，入南宮縣。九域志曰：地在堂水之陽。敗，補賣翻。〕
17丙戌，詔諸州所籍鄉兵，號武定軍，凡得七萬餘人。時兵荒之餘，復有此擾，民不聊生。〔異時契丹入汴，武定軍曷嘗能北向發一矢乎！復，扶又翻。〕
18丁亥，鄴都留守張從恩上言：「趙延照雖據貝州，麾下兵皆久客思歸，宜速進軍攻之。」詔以從恩為貝州行營都部署，督諸將擊之。辛卯，從恩奏趙延照縱火大掠，棄城而遁，屯於瀛、莫，阻水自固。〔瀛、莫之間多水濼，故趙延照阻以為固。瀛、莫相去一百一十里。〕
19朱文進遣使如唐，唐主囚其使，將伐之，〔唐主欲討朱文進弒君之罪。〕會天暑、疾疫而止。
20六月，辛酉，官軍拔淄州，斬其刺史劉翰。〔淄州，楊光遠之巡屬也。〕
21太尉、侍中馮道雖為首相，〔馮道自唐潞王之時，已正拜三公，晉高祖入洛，用以為相，位任在執政之右。〕依違兩可，無所操決。〔此馮道保身固位之術，一生所受用者也。操，七刀翻。〕或謂帝曰：「馮道，承平之良相；今艱難之際，譬如使禪僧飛鷹耳。」〔言禪以靜寂為宗，僧以慈悲不殺為教。為禪僧者，第能機辯無窮，而不能應物，使之飛鷹搏擊，非其任也。〕癸卯，以道為匡國節度使，兼侍中。〔出馮道鎮同州，將別命相也。〕
23或謂帝曰：「陛下欲禦北狄，安天下，非桑翰不可。」〔請罷馮道，請用桑維翰，蓋出一人之口。前史謂維翰倩人以言於帝，通鑑皆曰「或」者，疑其辭。〕丙午，復置樞密院，〔罷樞密院見二百八十二卷高祖天福四年。〕以維翰為中書令兼樞密使，事無大小，悉以委之。數月之間，朝廷差治。〔治，直吏翻。〕
24滑州河決，浸汴、曹、單、濮、鄆五州之境，環梁山合於汶。〔梁山在鄆州壽張縣，汶水自東北來，與濟水會於梁山東北。今決河之水瀰漫，環梁山而合於汶。單，音善。濮，音卜。環，音宦。汶，音問。〕詔大發數道丁夫塞之。〔塞，昔則翻。〕既基，帝欲刻碑紀其事。中書舍人楊昭儉諫曰：「陛下刻石紀功，不若降哀痛之詔；染翰頌美，不若頒罪己之文。」帝善其言而止。
25初，高祖割北邊之地以賂契丹，〔事見二百八十卷高祖天福元年。〕由是府州刺史折從遠亦北屬。〔府州領府谷一縣，後唐以麟州東北河濱之地置。宋白曰：府州本河西蕃界府谷鎮。土人折嗣倫，世為鎮將。後唐莊宗天佑七年，升鎮為府谷縣；八年，升建府州以扼蕃界，以嗣倫男從遠為刺史。折，姓；從遠，名。姓氏略：折，常列翻。〕契丹欲盡徙盡徙河西之民以實遼東，州人大恐，從遠因保險拒之。及帝與契丹絕，遣使諭從遠使攻契丹。從遠引兵深入，拔十餘寨。戊午，以從遠為府州團練使。從遠，雲州人也。〔歐史曰：折從遠，雲中人，蓋指古雲中大郡大界言之。〕
26甲子，復置翰林學士。〔廢翰林學士，見二百八十二卷天福五年。〕戊辰，以右散騎常侍李慎儀為兵部侍郎、翰林學士承旨，都官郎中劉溫叟、金部郎中，知制誥武強徐臺符、〔武強縣屬深州。九域志：在州東北六十里。〕禮部郎中李澣、主客員外郎宗城範質，皆為學士。溫叟，嶽之子也。〔劉嶽見二百五十卷唐明宗天成元年。〕
27秋，七月，辛未朔，大赦，改元。〔改元開運。〕
28己丑，以太子太傅劉昫為司空兼門下侍郎、同平章事。
29八月，辛丑朔，以河東節度使劉知遠為北面行營都統，順國節度使杜威為都招討使，督十三節度以備契丹。
桑維翰兩秉朝政，出楊光遠、景延廣於外，〔楊光遠、景延廣，先皆嘗總宿衛兵。天福初，桑維翰秉政，出楊光遠；是時再秉政，出景延廣。朝，直遙翻。〕至是一制指揮，節度使十五人無敢違者，〔劉知遠、杜威並十三節度為十 五人。按薛史載十三節度：鄆州張從恩，充馬步都監；西京留守景延廣，充都排陣使；徐州趙在禮，充都虞候；晉州安叔千，充左廂排陣使；前兗帥安審信，充右 廂；河中安審琦，充馬步都指揮使；河陽符彥卿，充馬軍左廂；滑州皇甫遇，充右廂；右神武統軍張彥澤，充馬軍排陣使；滄州王廷胤，充步軍左廂都指揮使；陝州 宋彥筠，充右廂；前金帥田武，充步軍左廂排陣使；右龍武統軍潘環，充右廂。〕時人服其膽略。
朔方節度使馮暉上章自陳未老可用，而制書見遺。維翰詔禁直學士〔詔禁直學士者，以詔旨詔之也。禁直學士，學士之入直禁地者也。〕使為答詔曰：「非制書忽忘，〔忘，巫放翻。〕實以朔方重地，非卿無以彈壓。比欲移卿內地，〔比，毗至翻。〕受代亦須奇才。」〔「受」，當作「授」。〕暉得詔，甚喜。
時軍國多事，百司及使者諮請輻湊，維翰隨事裁決，初若不經思慮，人疑其疏略；退而熟議之，亦終不能易也。然為相頗任愛憎，一飯之恩、睚眥之怨必報，人以此少之。〔史稱桑維翰之長而併及其短，所以明是非，示勸警。睚，五懈翻。眥，士懈翻。少，詩照翻。〕
契丹之入寇也，帝再命劉知遠會兵山東，〔太原以河北之地為山東。帝初詔劉知遠自土門出恆州，尋又詔會兵邢州，並見上。〕皆後期不至。帝疑之，謂所親曰：「太原殊不助朕，必有異圖。果有分，何不速為之！」〔言若有分為天子，何不速為之。怒之之辭也。分，扶問翻。〕至是雖為都統，而實無臨制之權，密謀大計，皆不得預。知遠亦自知見疏，但慎事自守而已。郭威見知遠有憂色，謂知遠曰：「河東山川險固，〔河東治晉陽，東阻太行、常山，西限龍門、西河，南有霍太山、雀鼠谷之隘，北有鴈門、五臺諸山之險，故云然。〕風俗尚武，土多戰馬，〔此所謂侍險與馬也。〕靜則勤稼穡，動則習軍旅，此霸王之資也，〔王，於況翻。〕何憂乎！」
30朱文進自稱威武留後，權知閩國事，遣使奉表稱藩於晉。癸丑，以文進為威武節度使，知閩國事。
31癸亥，置鎮寧軍於澶州，以濮州隸焉。〔割天平巡屬之濮州隸鎮寧軍。〕
32初，吳濠州刺史劉金卒，子仁規代之；仁規卒，子崇俊代之。唐烈祖置定遠軍於濠州，〔唐置定遠軍於濠州，通鑑書於天福八年三月元宗即位之後，見上卷。〕以崇俊為節度使。會清淮節度使姚景卒，〔唐置清淮軍於壽州。〕崇俊厚賂權要，求兼領壽州。唐主陽為不知其意，徙崇俊為清淮節度使，以楚州刺史劉彥貞為濠州觀察大使，馳往代之；崇俊悔之。彥貞，信之子也。〔劉信事吳楊氏，四世有戰功。〕
33九月，庚午朔，日有食之。
34丙子，契丹寇遂城、樂壽，〔遂城縣，屬易州，宋太平興國六年，置威虜軍，景德元年，改廣信軍，在易州東南八十里，當五迴嶺及狼山之要；金置遂州。樂壽縣屬深州，宋分屬瀛州。九域志：在瀛州之八十里。〕深州刺史康彥住擊卻之。
35冬，十月，丙午，漢主毒殺鎮王弘澤於邕州。
36殷主延政遣其將陳敬佺以兵三千屯尤溪及古田，〔唐永泰二年，分候官、尤溪置古田縣，屬福州。九域志：在州西北一百八十里。尢溪縣在南劍州南一百九十五 裏。宋白曰：按尤溪縣理，今當延平東南二百四十里，在福州西北八百三十五里，其地與漳州龍巖縣、劍州沙縣及福州候官縣三處交界，山洞幽深，灘溪險峻，內有 千里，諸境逃人多投此洞。開元二十八年，經略使唐脩忠招諭其人，因以名縣。此源先號尤溪，因名。古田。古田縣亦開二十九年開山洞置。〕盧進以兵二千屯長 溪。〔唐武德六年，置長溪縣，屬福州。九域志：在州東北三百四十五里。宋白曰：長溪縣本漢閩縣地，唐置溫麻縣，以縣界溫麻溪為名；天寶九年，改為長溪縣。〕
泉州散員指揮使桃林留從效〔九域志：泉州有桃林溪，蓋留從效所居之地。散，昔亶翻。〕謂同列王忠順、董思安、張漢思曰：「朱文進屠滅王氏，遣腹心分據諸州。吾屬世受王氏恩，而交臂事賊，一旦富沙王克福州，殷主延政本封富沙王。〕吾屬死有餘愧！」眾以為然。十一月，從效等各引軍中所善壯士，夜飲於從效之家，從效紿之曰：「富沙王已平福州，密旨令吾屬討黃紹頗。〔朱文進時以黃紹頗為泉州刺史。〕吾觀諸君狀貌，皆非久處貧賤者。從吾言，富貴可圖；不然，禍且至矣。」眾皆踊躍，操白梃，踰垣而入，執紹頗，斬之。〔處，昌呂翻。操，七刀翻。梃，大鼎翻。〕從效持州印詣王繼勳第，請主軍府。從效自稱平賊統軍使，函紹頗首，遣副兵馬使臨淮陳洪進齎詣建州。〔唐長安四年，分徐城南界兩鄉，於沙熟淮口置臨淮縣。開元二十三年，移治泗州郭下。陳洪進蓋本臨淮人而從軍泉州。〕
洪進至尤溪，福州戍兵數千遮道。洪進紿之曰：「義師已誅朱福州，〔朱文進據福州，故以稱之。〕吾倍道逆嗣君於建州，〔嗣君，謂殷主延政當嗣有閩國。〕爾輩尚守此何為乎！」以紹頗首示之，眾遂潰，大將數人從洪進詣建州。延政以繼勳為侍中、泉州刺史，從效、忠順、思安、洪進皆為都指揮使。漳州將程謨聞之，〔按九域志，泉州西南至漳州韭百六十里，鄰郡。〕亡【章：乙十一行本「亡」作「立」；孔本作「亦」。】殺刺史程文緯〔「亡」當作「立」，筆誤也；否則「亦」字。〕立王繼成權州事。繼勳、繼成，皆延政之從子也，〔從，才用翻。〕朱文進之滅王氏，〔事見上三月。〕二人以疏遠獲全。
汀州刺史許稹奉表請降於殷。〔稹，止忍翻。〕
37十二月，癸丑，加朱文進同平章事，封閩國王。〔癸丑，大梁出命之日也，命未達而文進誅矣。〕
38李守貞圍青州經時，〔是年五月，李守貞圍青州。〕城中食盡，餓死者太半。契丹援兵不至，楊光遠遙稽道於契丹〔稽，音啟。〕曰：「皇帝，皇帝，誤光遠矣！」其子承勳、承祚、承信勸光遠降，冀全其族。光遠不許，曰：「吾昔在代北，嘗以紙錢祭天池而沉，〔楊光遠本沙陀部人，居代北。天池，即汾陽縣之天池，時屬嵐州靜樂縣界。沉，持林翻。〕人皆言當為天子，姑待之。」丁巳，承勳斬勸光遠反者節度判官丘濤等，送其首於守貞，縱火大譟，劫其父出居私第，上表待罪，開城納官軍。
39朱文進聞黃紹頗死，大懼，以重賞募兵二萬，遣統軍使林守諒、內客省使李廷鍔將之攻泉州，鉦鼓相聞五百里。〔福州至泉州不及四百里，史家張大以言其聲勢耳。將，即亮翻。〕殷主延政遺大將軍杜進將兵二萬救泉州，留從效開門與福州兵戰，大破之，斬守諒，執廷鍔。延政遣統軍使吳成義帥戰千艘攻福州，〔艦，戶黯翻。艘，疏刀翻。〕朱文進遣子弟為質於吳越以求救。〔質，音致。〕
初，唐翰林待詔臧循，〔盛唐之時有翰林待詔，以處伎藝之人。〕與樞密副使查文徽同鄉裏，循常為賈人，習福山川，為文徽畫取建州之策。〔賈，音古。為文，不偽翻。〕六徽表請用兵擊王延政，國人多以為不可。唐主以文徽為江西安撫使，循行境上，覘其可否；〔行，下孟翻。覘，醜廉翻，又醜豔翻。〕文徽至信州，奏言攻之必克。唐主以洪州營屯都虞候邊鎬為行營招討諸軍都虞候，將兵從文徽伐殷。文徽自建陽進屯蓋竹，〔唐武德四年，分建安縣置建陽縣，屬建州。建陽在建州西一百三十里。建陽縣之南二十五里，有地名蓋竹。〕聞漳、泉、汀三州皆降於殷，殷將張漢卿【章：十二行本「卿」作「真」；乙十一行本同；孔本同。】自鏞州將兵八千將至，文徽懼，退保建陽。臧循屯邵武，〔邵武亦本漢冶縣之地，吳於此立昭武鎮；晉平吳，更昭武鎮曰邵武縣；隋廢而復置，唐屬建州。九域志：在州西南二百七十里。宋白曰：邵武縣本東候官縣之北鄉也，孫策置南平縣。吳景帝三年，置昭武縣；晉太康三年，改為邵武。〕邵武民導殷兵襲破循軍，執循送建州斬之。
40朝廷以楊光遠罪大，而諸子歸命，難於顯誅，命李守貞以便宜從事。閏月，癸酉，守貞入青州，遣人拉殺光遠於別第，以病死聞。〔拉，盧合翻。〕丙戌，起復楊承勳，除汝州防禦使。〔昔楚令尹子南以罪誅，其子棄疾，以不忍棄父事讎而死。李懷光之反，河中既破，唐德宗欲活其子璀而不可得。彼二子者，以父子之親，居君臣之變，審義安命，以死殉親，夫豈不樂生，義不可也。若楊承勳兄弟，出於藩落，梟獍其心，囚父歸命，以希苟活；晉朝以不殺降為說，於理且未安，又從而錄用之，宜異時契丹得假大義以洩其憤也。〕
41殷吳成義聞有唐兵，詐使人告福州吏民曰：「唐助我討賊臣，大兵今至矣。福人益懼。乙未，朱文進遣同平章事李光準等奉國寶於殷。
丁酉，福州南廊承旨林仁翰〔南廊承旨，閩所置官，蓋亦侍衛武臣之職也。〕謂其徒曰：「吾曹世事王氏，今受制賊臣，富沙王至，何面見之！」帥其徒三十人被甲趣連重遇第，〔帥，讀曰率。被，皮義翻。趣，七喻翻。〕重遇方嚴兵自衛，三十人者望之，稍稍遁去。仁翰執槊直前刺重遇，殺之，刺，七亦翻。〕斬其首以示眾曰：「富沙王且至，汝輩族矣！今重遇已死，何不亟取文進以贖罪！」眾踊躍從之，遂斬文進，迎吳成義入城，函二首送建州。
42契丹復大舉入寇，〔復，扶又翻。〕盧龍節度使趙延壽引兵先進。〔契丹復以趙延壽為軍鋒。〕契丹前鋒至邢州，順國節度使杜威遣使間道告急。〔契丹前鋒已至邢州，恆州信使路絕，故間道而來。間，古莧翻。〕帝欲自將拒之，會有疾，〔將，即亮翻。〕命天平節度使張從恩、鄴都留守馬全節、護國節度使安審琦會諸道兵屯邢州，武寧節度使趙在禮屯鄴都。〔馬全節自鄴都進屯邢州，令趙在禮自徐州進屯鄴都為後鎮。〕
契丹主以大兵繼至，建牙於元氏。〔元氏縣屬恆州。九域志：在州南九十八里。〕朝廷憚契丹之盛，詔從恩等引兵稍卻，於是諸軍恟懼，無復部伍，〔恟，計拱翻。復，扶又翻；下同。〕委棄器甲，所過焚掠，比至相州，不復能整。〔比，毗至翻。〕
二年（乙巳、九四五）
1春，正月，詔趙在禮還屯澶州，馬全節還鄴都；〔還，從宣翻。〕又遣石神武統軍張彥澤屯黎陽，西京留守景延廣自滑州引兵守胡梁渡。庚子，張從恩奏契丹逼邢州，詔滑州、鄴都復進軍拒之。義成節度使皇甫遇將兵趣邢州。〔皇甫遇奉詔自滑州進兵。趣，七喻翻。〕契丹寇邢、洺、磁三州，殺掠殆盡，入鄴都境。〔九域志：鄴都之境，西距磁州五十五里，西北距洺州五十里。磁，牆之翻。〕
壬子，張從恩、馬全節、安審琦悉以行營兵數萬，陳於相州安陽水之南。〔陳，讀曰陣。相，息亮翻。〕皇甫遇與濮州刺史慕容彥超將數千騎前覘契丹，〔覘，醜廉翻，又醜豔翻。〕至鄴縣，〔鄴，漢古縣，唐屬相州，在州東北。劉昫曰：鄴，魏相州治所；隋文輔政，尉遲迥舉兵，既討平之，乃焚鄴城，徙其居人南遷四十五里，以安陽城為相州治所。隋煬帝於鄴故都大慈寺置鄴縣。唐貞觀八年，始築今治所小城。餘按，此皆言鄴縣也。若五代、唐、晉之所 謂鄴都，則今魏州大名府是也，非鄴縣也。夷考此時契丹與晉兵相距本末，前所謂入鄴都境，當作入相州境。一說，虜騎散漫，大勢兵馬向相州，遊騎亦有入鄴都境 者。〕將渡漳水，遇契丹數萬，遇等且戰且卻；至榆林店，契丹大至，二將謀曰：「吾屬今走，死無遺矣！」乃止，布陳，〔陳讀曰；下同。〕自午至未，力戰百餘 合，相殺傷甚眾。遇馬斃，因步戰；其僕杜知敏以所乘馬授之，遇乘馬復戰。復，扶又翻。久之，稍解；顧知敏已為契丹所擒，遇曰：「知敏義士，不可棄也。」與彥超躍馬入契丹陳，取知敏而還。〔還，從宣翻；下同。〕俄而契丹繼出新兵來戰，二將曰：「吾屬勢不可走，以死報國耳。」
日且暮，安陽諸將怪覘兵不還，安審琦曰：「皇甫太師寂無音問，必為虜所困。」語未卒，〔卒，子恤翻。〕有一騎白遇等為虜數所圍；審琦即引騎兵出，將救之，張從恩曰：「此言未足信。必若虜眾猥至，〔猥，雜也；雜然而至，言其數多不可勝計也。〕盡吾軍，恐未足以當之，公往何益！」審琦曰：「成敗，天也，萬一不濟，當共受之。借使虜不南來，坐失皇甫太師，〔按皇甫遇未必加官至太師也，而安審琦以太師稱之，蓋五季之亂，官賞無章，當時相稱謂，不復論其品秩，就人臣極品而稱之。〕吾屬何顏以見天子！」遂踰水而進。契丹望見塵起，即解去。〔知援兵來，故解而去。〕遇等乃得還，與諸將俱歸相州，軍中皆服二將之勇。彥超本吐谷渾也，與劉知遠同母。〔吐谷渾，慕容涉歸之庶長子，故其種姓慕容氏。〕
契丹亦引軍退，其眾自相驚曰：「晉軍悉至矣！」時契丹主在邯鄲，聞之，即時北遁，不再宿，至鼓城。〔邯鄲縣屬磁州，在州東北七十里。鼓城縣屬恆州，宋端拱二年，以鼓城隸祁州，在州西南一百里。自邯鄲至約三百餘裏。〕
是夕，張從恩等議曰：「契丹傾國而來，吾兵不多，城中糧不支一旬，萬一姦人住告吾虛實，虜悉眾圍我，死無日矣。不若引軍就黎陽倉，南倚大河以拒之，可以萬全。」議未決，從恩引兵先發，諸軍繼之；擾亂失亡，復如發邢州之時。〔復，扶又翻。〕
從恩留步兵五百守安陽橋，夜四鼓，知相州事符彥倫謂將佐曰：「此夕紛紜，人無固志，五百弊卒，安能守橋！」即召入，乘城為備。至曙，望之， 契丹數萬騎已陳於安陽水北，〔契丹主雖先北遁，而趙延壽與惕隱諸軍猶南向而不去。陳，讀曰陣；下同。〕彥倫命城上揚旌鼓譟約束，〔約束者，申嚴號令也。〕契丹不測。日加辰，趙延壽與契丹惕隱帥眾踰水，環相州而南，〔帥，讀曰率。環，音宦。〕詔右神武統軍張彥澤將兵趣相州。延壽等至湯陰，聞之，湯陰本漢蕩陰，後併入安陽。唐武德四年，分安陽置湯源縣，貞觀元年，改為湯陰，屬相州。九域志：在州南四十里。〕甲寅，引還；〔還，從宣翻，又如字。〕馬全等擁大軍在黎陽，不敢追。延壽悉陳甲騎於相州城下，若將攻城狀，符彥倫曰：「此虜將走耳。」出甲卒五百，陳於城北以待之；契丹果引去。
以天平節度使張恩權東京留守。
庚申，振武節使折遠擊契丹，圍勝州，遂攻朔州。〔時折從遠守府州，命領振武節度使。勝州不係天福初所割十六州之數。契丹乘勢併取之也。匈奴須知：朔州東至；燕京一千里。宋白曰：勝州正東南黃河四十里，去朔州四百二十里。〕
帝疾小愈，河北相繼告急。帝曰：「此非安寢之時！」乃部分諸將為行計。〔分，扶問翻。〕
2更命武定軍曰天威軍。〔去年夏，籍諸州鄉兵為武定軍。更，工行翻。〕
3北面副招討使馬全節等奏：「據降者言，虜眾不多，宜乘其散歸種落，〔種，章勇翻。〕大舉徑襲幽州。」帝以為然，徵兵諸道。壬戌，下詔親徵；乙丑，帝發大梁。
4閩之故臣共迎殷主延政，請歸福州，改國號曰閩。延政以方有唐兵，未暇徒都，以從子門下侍郎、同平章事繼昌都督南都內外諸軍事，鎮福州；〔殷主居建州，故以福州為南都。〕以飛捷指揮使黃仁諷為鎮遏使，將兵衛之。
林仁翰至福州，〔林仁翰既誅朱、連，故自福州至建州見王延政。「福州」當作「建州」。〕閩主賞之甚薄；仁翰未嘗自言其功。
發南都侍衛及兩軍甲士萬五千人，詣建州以拒唐。〔福州侍衛之外，有左、右軍，置軍使以領之。或曰：兩軍謂拱宸、控鶴兩都也。〕
5二月，壬辰朔，帝至滑州，【章：十二行本「州」下有「壬申」二字；乙十一行本同；孔本同；退齋校同。】命安審琦屯鄴都。甲戌，帝發滑州；乙亥，至澶州。己卯，馬全節等諸軍以次北上。〔上，時兩翻。〕劉知遠聞之曰：「中國疲弊，自守恐不足；乃橫挑強胡，〔挑，徒了翻。〕勝之猶有後患，況不勝乎！」
契丹自恆州還，〔還，從宣翻。，又如字。〕以羸兵驅生羊〔羸，倫為翻。〕過祁州城下，〔以誘城中也。〕刺史下邳沉斌出兵擊之；〔斌，悲巾翻。〕契丹以精騎奪其城門，州兵不得還。〔還，從宣翻。〕趙延壽知城中無餘兵，引契丹急攻之；斌在上，〔「在」字之下，當逸「城」字。〕延壽語之曰：「沉使君，吾之故人。『擇禍莫若輕』，〔語，牛倨翻。「擇禍莫若輕」，引文子之言。〕何不早降！」斌曰：「侍中父子失計陷身虜庭，〔言趙延壽與其父德鈞，不能救張敬達，邀契丹求帝中國，玩寇致禍，並為俘虜也。趙延壽聞斌言，尚欲復求帝乎！陷身事見二百八十卷高祖天福元年。趙延壽在唐時加侍中，沉斌稱其舊官。〕忍帥犬羊殘父母之邦；〔帥，讀曰率。〕不自愧恥，更有驕色，何哉！沉斌弓折矢盡，寧為國家死耳，〔折，而設翻。為，於偽翻。〕終不效公所為！」明日，城陷，斌自殺。
6丙戌，詔北面行營都招討使杜威以本道兵會馬全節等進軍。
7端明殿學士、戶部侍郎馮玉，宣徽北院使、權侍衛馬步都虞候太原李彥韜，皆挾恩用事，惡中書令桑維翰，數毀之。〔惡，烏路翻。數，所角翻。〕帝欲罷維翰政事，李崧、劉昫固諫而止。維翰知之，請以玉為樞密副使，玉殊不平。丙申，中旨以玉為戶部尚書、樞密使，以分維翰之權。〔馮玉以後兄進，故旨由中出。詩云：婦有長舌，維厲之階，信矣！〕
彥韜少事閻寶，〔少，詩照翻。〕為僕夫，後隸高祖帳下。高祖自太原南下，留彥韜侍帝，為腹心，〔高祖留帝守太原，見二百八十卷天福元年。〕由是有寵。性纖巧，與嬖倖相結，以蔽帝耳目；帝委信之，至於升黜將相，亦得預議。常謂人曰：「吾不知朝廷設文官何所用，且欲澄汰，徐當盡去之。」〔去，音羌呂翻。嗚呼！此等氣習，自唐劉蕡已為文宗言之。李彥韜、史弘肇，當右武之世，張其氣而奮其舌，以其人品，夫何足責，然非有國者之福也。雖然，吾黨亦有過焉，盍亦反其本矣！〕
8唐查文徽表求益兵，唐王以天威都虞候何敬洙為建州行營招討馬步都指揮使，將軍祖全恩為應援使，姚鳳為都監，〔監，工銜翻。〕將兵數千會攻建州，自崇安進屯赤嶺。〔九域志：建州有崇安縣，在州北二百五十里，亦王氏所置也。宋白曰：崇安埸本建陽縣東北三里，南唐保大九年割為場，蓋宋方置縣也。〕閩主延政遣僕射楊思恭、統軍使陳望將兵萬人拒之，列柵水南，旬餘不戰，唐人不敢逼。
思恭以延政之命督望戰。望曰：「江、淮兵精，其將習武事。國之安危，繫此一舉，不可不萬全而後動。」思恭怒曰：「唐兵深侵，陛下寢不交睫，〔睫，即涉翻。〕委之將軍。今唐兵不出數千，將軍擁眾萬餘，不乘其未定而擊之，有如唐兵懼而自退，將軍何面目以見陛下乎！」〔楊思恭急於破敵以為功，不知一跌而危國也。〕望不得已，引兵涉水與唐戰。全恩等大兵當其前，使奇兵出其後，大破之。望死，思恭僅以身免。〔亡閩者，楊思恭也；然其所以亡閩者，不在於此戰，而在於得楊剝皮之名。〕
延政大懼，嬰城自守，召董思安、王忠順，使將泉州兵五千詣建州，分守要害。
9初，高祖置德清軍於故澶州城，〔澶州本治頓丘，天福三年，徙澶州於德勝，並頓丘徙焉。九域志：澶州清豐縣有舊州鎮，即置德清軍之地。置德清軍，將以接澶、魏聲援，然城池未固也。〕及契丹入寇，澶州、鄴都之間，城戌，更築德清軍城，合德清、南樂之民以實之。〔樂，音洛。〕
10初，光州人李仁達，仕閩為元從指揮使，〔王潮兄弟本光州人，乘唐末之亂，割據閩中；其後兵多光州人。今福州人多能自言其上世出於浮光者。從，才用翻。〕十五年不遷職。閩主曦之世，叛奔建州，閩主延政以為將。是時王延政國號殷。〕及朱文進弒曦，〔事見去年三月。〕復叛奔福州，陳取建州之策。文進惡其反覆，黜居福清。〔九域志：福州有福清縣，在州東南一百七十七里，王氏所置也。宋白曰：福清本閩縣地，唐聖曆元年，析閩縣東南之地置萬安縣，天寶元年，改為福唐縣，朱梁改永昌縣，晉天福初改南臺縣，尋改為福清縣。〕浦【張：「浦」上脫「先是」二字。】城人陳繼珣，〔新唐書地理志：浦城縣，本名吳興，唐武德初，改為唐興，天寶元年，更名浦城，屬建州。九域志：浦城縣在建州東北三百三十里。宋白曰：城臨柘浦，故曰浦城。〕亦叛閩主延政奔福州，為曦畫策取建州，〔為，於偽翻。〕曦以為著作郎。及延政得福州，二人皆不自安。
王繼昌闇弱嗜酒，不恤將士，將士多怨。仁達潛入福州，【章：十二行「州」下有「與繼珣」三字；乙十一行本同；孔本同；張校同。】說黃仁諷曰：〔說， 式芮翻。〕「今唐兵乘勝，建州孤危。富沙王不能保建州，安能保福州！昔王潮兄弟，光山布衣耳，取福建如反掌。〔事見唐紀。〕況吾輩乘此機會，自圖富貴，何 患不如彼乎！」仁諷然之。是夕，仁達等引甲士突入府舍，殺繼昌及吳成義。〔考異曰：閩中實錄、閩王列傳、九國志，皆雲四月殺繼昌。今從十國紀年。〕
仁達欲自立，恐眾心未服，以雪峯寺僧卓巖明素為重，〔雪峯在福州候官縣西百餘裏。〕乃言：「此僧目重瞳子，手垂過膝，〔重，直龍翻。瞳，音同。過，音戈。〕真天子也。」相與迎之。己亥，立為帝，〔考異曰：閩錄、啟運圖、啟國實錄、江南錄作「巖明」，閩中實錄、閩王列傳、九國志、薛史、唐餘錄、王審知傳、吳越備史作「儼明」。按啟運圖，巖明本名偃，為僧名體明，即位改巖明；今從之。江南錄雲：「繼昌為裨將王延諷所殺，旬日，故內臣李義殺諷，立巖明為主。」今從十國紀年。〕解去衲衣，被以袞冕，〔去，羌呂翻。衲，奴答翻。被，皮義翻。〕帥將吏北面拜之。〔帥，讀曰率。〕然猶稱天福十年，遣使奉表稱藩於晉。
延政聞之，族黃仁諷家，命統軍使張漢真將水軍五千，會漳、泉兵討巖明。
11乙巳，杜威等諸軍會於定州，以供奉官兼處鈞權知祁州事。庚戌，諸軍攻契丹，泰州刺史晉廷謙舉州降。〔晉，姓也，以國為氏。〕甲寅，取滿城，〔按五代會要，是年九月，徙泰州治滿城。是時泰州猶治清苑。宋白曰：滿城本漢北平縣，後魏置永樂縣，天寶元年，改滿城縣。〕獲契丹酋長沒剌〔酋，慈秋翻。長，知兩翻。剌，來達翻。〕及其兵二千人。乙卯，取遂城。趙延壽部曲降者言：「契丹主還至虎北口，太原汾水之北，亦有地名虎北口。時契丹兵自祈、易北去，非其路也，此乃幽、檀以北之古北口。宋人使遼行記雲：自檀州北行八十里，又八十里至虎北口館。則檀州之古北口亦名虎北口也。〕聞晉取泰州，復擁眾南向，〔復，扶又翻。〕約八萬餘騎，計來夕當至，宜速為備。」杜威等懼，丙辰，退保泰州。
戊午，契丹至泰州。己未，晉軍南行，契丹踵之。晉軍至陽城，〔續漢志：中山蒲陰縣有陽城。水經註：博水出中山望都縣，東逕陽城縣，散為澤渚，世謂之陽城澱。陽城在蒲陰縣東南三十里。〕庚申，契丹大至。晉軍與戰，逐北十餘裏，契丹踰白溝而去。〔此南白溝也；水經註所淇水北為白溝者也。北白溝在涿州新城縣南六十里。宋人北使行程記曰：雄州之北，界河之南，有白溝驛。又范成大北使錄曰：自安肅軍出北門十五里，至白溝河，又一百五里至涿州。此言北白溝也。〕
壬戌，晉軍結陳而南，〔陳，讀曰陣。〕胡騎四合如山，諸軍力戰拒之。是日，纔行十餘裏，人馬飢乏。
癸亥，晉軍至白團衛村，〔考異曰：漢高祖實錄作「白檀」。今從晉少帝實錄。〕埋鹿角為行寨。契丹圍之數重，奇兵出寨後斷糧道。〔重，直龍翻。斷，音短。〕是夕，東北風大起，破屋折樹；〔折，而設翻。〕營中掘井，方及水輒崩，士卒取其泥，帛絞而飲之，人馬俱渴。至曙，風尤甚。契丹主坐大奚車中，沉括曰：奚人業伐山，陸種，斲車；契丹之車皆資於奚。其輜車之制如中國，後廣前殺而無般，材儉易敗，不能任重而利於行山。長轂廣輪，輪之牙，其厚不能四寸，而軫之材不能五寸。其乘車駕之以駝，上施慌，惟富者加氈幰文繡之飾。蜀本「奚車」之上無「大」字。〕今其眾曰：「晉軍止此耳，當盡擒之，然後南取大梁！」命鐵鷂四面下馬，拔鹿而入，奮短兵以擊晉軍，〔契丹謂精騎為鐵鷂，謂其身被鐵甲，而馳突輕疾，如鷂之搏鳥雀也。鷂，弋召翻。〕又順風縱火揚塵以助其勢。軍士皆憤怒，大呼〔呼，火故翻。〕曰：「都招討使何不用兵，令士卒徒死！」諸將請出戰，杜威曰：「俟風稍緩，徐觀可否。」馬步都監李守貞曰：「彼眾我寡，風沙之內，莫測多少，惟力鬬者勝，止風乃助我也；若俟風止，吾屬無類矣。」即呼曰：「諸軍齊擊賊！」又謂威曰：「令公善守禦，〔杜威時帶中書令，故稱之。〕守貞以中軍決死矣！」馬軍左廂都排陳使張彥澤召諸將問計，皆曰：「虜得風勢，宜俟風回與戰。」彥澤亦以為然。諸將退，馬軍右廂副排陳使太原藥元福獨留，謂彥澤曰：「今軍中飢渴已甚，若俟風回，吾屬已為虜矣。敵謂我不能逆風以戰，宜出其不意急擊之，此兵之詭道也。」〔矢不逆風，止古法也。若用短兵薄戰，則逆風而勝者多矣。〕馬步左右廂都排陳使符彥卿曰：「與其束首就擒，【章：十二行本「首」作「手」；乙十一行本同；孔本同。】曷若以身殉國！」乃與彥澤、元福及左廂都排陳使皇甫遇引精騎出門擊之，〔行寨之西門也。風從東北來，出西門接戰，亦順風勢也。〕諸將繼至。契丹卻數百步。彥卿等謂守貞曰：「且曳隊往來乎﹖〔曳，讀為拽，音羊列翻。〕直前奮擊，以勝為度 乎﹖」守貞曰：「事勢如此，安可迴鞚！〔鞚，苦貢翻，馬勒也。〕宜長驅取勝耳。」彥卿等躍馬而去，風劫益甚，昏晦如夜。彥卿等擁萬餘騎橫擊契丹，呼聲動天 地，〔呼，火故翻。〕契丹大敗而走，勢如崩山。李守貞亦令兵盡拔鹿角出鬬，步騎俱進，逐北二十餘裏。鐵鷂既下馬，蒼皇不能復上，〔復，扶又翻；下同。上， 時掌翻。〕皆委棄馬及鎧仗蔽地。
契丹散卒至陽城東南水上，稍復佈列。杜威曰：「賊已破膽，不宜更令成列！」遣精騎擊之，皆渡水去。契丹主乘奚車走十餘裏，追兵急，獲一橐駝，乘之而走。諸將請追之。杜威揚言曰：「逢賊幸不死，更索衣囊邪﹖」〔言逢賊被劫而幸不死，而更從賊求衣囊，則必將怒而殺之。索，山客翻。〕李守貞曰：「兩日人馬渴甚，今得水飲之皆足重，難以追寇，不若全軍而還。」〔還，從宣翻，又如字。〕乃退保定州。
契丹主至幽州，散兵稍集；以軍失利，杖其酋長各數百，唯趙延壽得免。
乙丑，諸軍自定州引歸。詔以泰州隸定州。〔隸定州義武軍。〕
12夏，四月，辛巳，帝發澶州；甲申，還大梁。〔是年正月，下詔親徵，二月至澶州。今諸軍以勝歸，故復還大梁。〕
13己丑，復以鄴都為天雄軍。〔唐莊宗同光元年，以魏州為東京興唐府，罷天雄節鎮。三年，罷東京以為鄴都。晉興，因之，改興唐府為廣晉府；今復為天雄軍。〕
14閩張漢真至福州，攻其東關。黃仁諷聞家夷滅，開門力戰，大破閩兵，執漢真，入城，斬之。
卓巖明無他方略，但於殿上噀水散豆，作諸法事而已。〔噀，蘇困翻。含水而噴之為噀，作諸佛事以為厭勝 。〕又遣使迎其父於莆田，〔唐武德初，分南安縣，置莆田縣，屬泉州。宋太平興國四年，分置興化軍，在泉州東北一百六十里。〕尊為太上皇。
李仁達既立巖明，自判六軍諸衛事，使黃仁諷屯西門，陳繼珣屯北門。仁諷從容謂繼珣曰：〔從，千容翻。〕「人之所以為人者，以有忠、信、仁、義也。吾頃嘗有功富沙，中間叛之，非忠也；人以從子託我而與人殺之，非信也；〔王繼昌，閩主延政從子也。從，才用翻。〕屬者與建兵戰，〔屬，之慾翻。屬者，猶言頃者也。〕所殺皆鄉曲故人，非仁也；棄妻子，使人魚肉之，非義也。此身十沉九浮，〔沉，持林翻。〕死有餘愧！」因拊膺慟哭。繼珣曰：「大丈夫徇功名，何顧妻子！宜置此事，勿以取禍。」仁達聞之，使人告仁諷、繼珣謀反，皆殺之。由是兵權盡歸仁達。
15五月，丙申朔，大赦。
16順國節度使杜威，久鎮恆州，〔高祖天福七年，杜威始鎮恆州，見二百八十三卷。恆，戶登翻。〕性貪殘，自恃貴戚，〔杜威尚高祖妹宋國長公主。〕多不法。每以備邊為名，斂吏民錢帛以充私藏。〔藏，徂浪翻。〕富室有珍貨或名姝、駿馬，皆虜取之；〔姝，逡須翻。〕或誣以罪殺之，籍沒其家。又畏懦過甚，每契丹數十騎入境，威已閉門登陴，或數騎驅所掠華人千百過城下，威但瞋目延頸望之，無意邀取。〔陴，頻眉翻。瞋，昌真翻。〕由是虜無所忌憚，屬城多為所屠，威竟不出一卒救之，千里之間，暴骨如莽，〔「暴骨如莽」，左傳語。如莽者，如草之生於廣野莽莽然。暴，步卜翻。〕村落殆盡。
威見所部殘弊，為眾所怨，又畏契丹之強，累表請入朝，帝不許；威不俟報，遽委鎮入朝，朝廷聞之，驚駭。桑維翰言於帝曰：「威固違朝命，擅離邊鎮。〔離，力智翻。〕居常憑恃勳舊，邀求姑息，及疆埸多事，〔埸，音亦。〕曾無守禦之意；宜因此時廢之，庶無後患。」帝不悅。維翰曰：「陛下不忍廢之，宜授以近京小鎮，勿復委以雄藩。」〔復，扶又翻。〕帝曰：「威，朕之密親，必無異志；〔言其無他志。〕但宋國長公主切欲相見耳，〔長，知兩翻。〕公勿以為疑！」維翰自是不敢復言國事，以足疾辭位。〔杜威不可去而桑維翰求去，晉殆矣。復，扶又翻。〕丙辰，威至大梁。
17丁巳，李仁達大閱戰士，請卓巖明臨視。仁達陰教軍士突前登階，刺殺巖明，〔刺，七亦翻。〕仁達陽驚，狼狽而走；軍士共執仁達，使居巖明之坐。〔坐，徂臥翻。〕仁達乃自稱威武留後，用保大年號，〔是年，南唐保大三年。〕奉表稱藩於唐，亦遣使入貢於晉；並殺巖明之父。唐以仁達為威武節度使、同平章事，賜名弘義，編之屬籍。〔以其同姓也，編之屬籍而賜名弘義，齒於諸子之列。〕弘義又遣使脩好於吳越。〔為李仁達背唐而附吳越張本。好，呼到翻。〕
18已未，杜威獻部曲步騎合四千人並鎧仗，庚申，又獻粟十萬斛，芻二十萬束，雲皆在本道。〔言皆在恆也。使誠有之，皆虐取於民，倉皇離鎮，不可運而實私家，故獻之耳。〕帝以其所獻騎兵隸扈聖，步兵隸護國，威復請以為衙隊，而稟賜皆仰縣官。〔杜威之愚弄朝廷如此，而帝不能察其姦，所以成恆州中渡之變。復扶又翻。稟，筆錦翻，給也。仰，牛向翻。〕威又令公主白帝，求天雄節鉞，帝許之。
19唐兵圍建州，屢破泉州兵。〔泉州兵，董思安、王忠順所將以救建州者也。〕許文稹敗唐兵於汀州，〔稹，止忍翻。敗，補賣翻。〕執其將時厚卿。
20六月，癸酉，以杜威為天雄節度使。
21契丹連歲入寇，〔契丹入寇，自去年正月陷貝州始。〕中國疲於奔命，〔左傳：申公巫臣遣子重、子反書曰：吾必使爾疲於奔命而死。奔命者，邊境有急，奔而赴救。〕邊民塗地；契丹人畜亦多死，國人厭苦之。述律太后謂契丹主曰：「使漢人為胡主，可乎﹖」曰：「不可。」太后曰：「然則汝何故欲為漢主﹖曰：「石氏負恩，不可容。」太后曰：「汝今雖得漢地，不能居也；〔後卒如述律後之言。〕萬一蹉跌，〔蹉，七何翻。跌，徒結翻。〕悔何所及！」又謂其羣下曰：「漢兒何得一向眠！〔人寢不安席，則輾轉反側而不成寐；一向眠，則其眠安矣。〕自古但聞漢和蕃，未聞蕃和漢。漢兒果能回意，我亦何惜與和！」
桑維翰屢勸帝復請和於契丹以紓國患，〔復，扶又翻。紓，音舒，緩也。〕帝假開封軍將張暉供奉官，〔開封軍將，開封府之軍將也。〕使奉表稱臣詣契丹，卑辭謝過。契丹主曰：「使景延廣、桑維翰自來，仍割鎮、定兩道隸我，則可和。」朝廷以契丹語忿，謂其無和意，乃止。及契丹主入大梁，謂李崧等曰：「曏使晉使再來，則南北不戰矣。」〔史言契丹通國上下本自厭兵。〕
22秋，七月，閩人或告福州援兵謀叛，〔是年正月，閩主發福州兵赴建州以拒唐。〕閩主延政收其鎧仗，遣還，伏兵於隘，〔還，從宣翻。隘，烏戒翻，險狹之道也。〕盡殺之，死者八千餘人，脯其肉以歸為食。
唐邊鎬拔鐔州，〔鐔州東至建州一百八十里。〕查文徽之黨魏岑、馮延己、延魯以師出有功，皆踴躍贊成之。徵求供億，府庫為之耗竭，〔為，於偽翻。〕洪、饒、撫、信之民尤苦之。
延政遺使奉表稱臣於吳越，請為附庸以求救。
23楚王希範疑靜江節度使兼侍中、知朗州希杲得人心，遣人伺之。希杲懼，稱疾求歸，不許；遣醫往視疾，因毒殺之。〔希範忌希杲事始二百八十卷高祖天福元年。〕
