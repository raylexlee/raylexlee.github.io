△卷第四十二
漢紀三十四　起上章攝提格，盡旃蒙協洽，凡六年。
世祖光武皇帝中之上
建武六年（庚寅、三○）
①春，正月，丙辰，以春陵鄉為章陵縣，世世復傜役，比豐、沛。〔復，方目翻，〕
②吳漢等拔朐，斬董憲、龐萌，江、淮、山東悉平。〔據範紀，是年馬成等拔舒，獲李憲；吳漢等拔朐，斬董憲、龐萌。蓋獲李憲則江、淮平，斬董憲、龐萌，則山東平也。拔朐之上，逸拔舒事。〕諸將還京師，置酒賞賜。〔還，從宜翻，又如字。〕
帝積苦兵間，以隗囂遣子內侍，公孫述遠據邊垂，乃謂諸將曰：「且當置此兩子於度外耳。」因休諸將於雒陽，分軍士於河內，數騰書隴、蜀，告示禍福。〔說文曰：騰，傳也。數，所角翻。〕
公孫述屢移書中國，自陳符命，冀以惑眾。帝與述書曰：「圖讖言公孫，即宣帝也。〔宣帝「有公孫病已」之符。〕代漢者姓當塗，其名高；君豈高之身邪﹖乃復以掌文為瑞，〔述刻其掌文曰「公孫帝」，自言手文有奇。復，扶又翻。〕王莽何足效乎！〔王莽自陳符命，遣五威將帥班之天下。〕君非吾賊臣亂子，倉卒時人皆卻為君事耳。〔卒，讀曰猝。〕君日月逝，〔謂已老也。〕妻子弱小，當早為定計。天下神器，不可力爭，宜留三思！」署曰「公孫皇帝」。述不答。
其騎都尉平陵荊邯說述曰：「漢高祖起於行陳之中，兵破身困者數矣；然軍敗復合，瘡愈復戰。〔邯，下甘翻。說，輸芮翻。行，戶剛翻。陳，讀曰陣。數，所角翻。復，扶又翻；下同。〕何則﹖前死而成功，愈於卻就於滅亡也！隗囂遭遇運會，割有雍州，兵強士附，威加山東；〔賢曰：隴西、天水，皆雍州之地，故言割有。囂傳曰：名震西州，流聞山東，是威加也。雍，於用翻。〕遇更始政亂，復失天下，眾庶引領，四方瓦解，囂不及此時推危乘勝〔推，吐雷翻。〕以爭天命，而退卻為西伯之事，尊師章句，賓友處士，〔處，昌呂翻。〕偃武息戈，卑辭事漢，喟然自以文王復出也！令漢帝釋關、隴之憂，〔賢曰：以囂居西，無東之意，故置之度外而不為憂。〕專精東伐，四分天下而有其三；發間使，召攜貳，〔賢曰：間使，謂來歙、馬援等也。攜貳，謂王遵、鄭興、杜林、牛邯等相次而歸光武。間，古莧翻。〕使西州豪傑鹹居心於山東，則五分而有其四；若舉兵天水，必至沮潰，〔沮，在呂翻。〕天水既定，則九分而有其八。陛下以梁州之地，〔益州，禹貢梁州之域也。〕內奉萬乘，外給三軍，百姓愁困，不堪上命，將有王氏自潰之變矣！〔賢曰：王氏，即王莽也。〕臣之愚計，以為宜及天下之望未絕，豪傑尚可招誘，〔誘，音酉。〕急以此時發國內精兵，令田戎據江陵，臨江南之會，倚巫山之固，〔賢曰：巫山　，在今夔州巫山縣東。〕築壘堅守，傳檄吳、楚，長沙以南必隨風而靡。令延岑出漢中，定三輔，天水、隴西拱手自服。如此，海內震搖，冀有大利。」述以問羣臣，博士吳柱曰：「武王伐殷，八百諸侯不朝同辭，然猶還師以待天命。〔武王伐紂，至於孟津，諸侯不期而會者八百，皆曰：「紂可伐矣。」武王曰：「汝未知天命！」乃還。〕未聞無左右之助而欲出師千里之外者也！」邯曰：「今東帝無尺土之柄，〔東帝，謂光武。〕驅烏合之眾，跨馬陷敵，所向輒平，不亟乘時與之分功，而坐談武王之說，是復效隗囂欲為西伯也！」
述然邯言，欲悉發北軍屯士及山東客兵，〔述倣漢制，亦置北軍。山東之人僑寓於蜀者，述以為兵，故曰客兵。〕使延岑、田戎分出兩道，與漢中諸將合兵並勢。蜀人及其弟光以為不宜空國千里之外，決成敗於一舉，固爭之，述乃止。延岑、田戎亦數請兵立功，述終疑不聽，唯公孫氏得任事。
述廢銅錢，置鐵錢，貨幣不行，百姓苦之。為政苛細，察於小事，如為清水令時而已。好改易郡縣官名。少嘗為郎，〔哀帝時，述以父任為郎。好，呼到翻。少，詩照翻。〕習漢家故事，出入法駕，鸞旗旄騎。又立其兩子為王，食犍為、廣漢各數縣。〔犍，居言翻。〕或諫曰：「成敗未可知，戎士暴露而先王愛子，〔先王，於況翻。〕示無大志也！」述不從，由此大臣皆怨。〔為述亡國張平。〕
③馮異自長安入朝，帝謂公卿曰：「是我起兵時主簿也，〔帝起兵，徇潁川，異降，以為主簿。〕為吾披荊棘，定關中。」〔為，於偽翻。〕既罷，賜珍寶、錢帛，詔曰：「倉卒蕪蔞亭豆粥，虖沱河麥飯，〔事見三十九卷更始二年。卒，與箤同。〕厚意久不報。」異稽首謝曰：「臣聞管仲謂桓公曰：『願君無忘射鉤，臣無忘檻車。』齊國賴之。〔史記：管仲射桓公中鉤；後魯桎梏管仲而送於齊，公以為相。說苑曰：管仲桎梏檻車中，非無愧也，自裁也。新序曰：齊桓公與管仲飲酣，管仲上壽曰：「願君無忘出奔於莒也，臣亦無忘東縳於魯也。」此雲射鉤、檻車，義亦通。射，而亦翻。〕臣今亦願國家無忘河北之難，〔東都臣子率謂天子為國家。難，乃旦翻。〕小臣不敢忘巾車之恩。」〔事見三十九卷更始元年。〕留十餘日，令與妻子還西。
④申屠剛、杜林自隗囂所來，〔考異曰：本傳雲七年徵剛。按明年囂已臣公孫述，必不用詔書。當在此年。〕帝皆拜侍御史。以鄭興為太中大夫。
⑤三月，公孫述使田戎出江關，〔地理志：江關都尉，治巴邵魚復縣。賢曰：華陽國志曰：巴、楚相攻，故置江關，舊在赤甲城，後移在江州南岸，對白帝城。故基在今夔州魚復縣南。〕招其故眾，欲以取荊州，不克。
帝乃詔隗囂，欲從天水伐蜀。囂上言：「白水險阻，棧閣敗絕。〔賢曰：白水縣有關，屬廣漢郡。棧閣者，山路懸險，棧木為閣道。又公孫述傳註曰：白水關在漢陽西縣。梁州記曰：關城西南有白水關。餘據水經，白水出隴西臨洮縣西南西傾山，東南流入陰平，又東南經廣漢白水縣。臨洮與西縣接界，故天水之西縣有白水關，而廣漢之白水縣亦有白水關，自源徂流，同一白水也。賢曰：梁州記曰：關城西南百八十里有白水關。故關城在今梁州金牛縣西。〕述性嚴酷，上下相患，須其罪惡孰著而攻之，此大呼響應之勢也。」〔須，待也。孰，古熟字通用。人大呼則響必應，言俟其上下乖離而攻之，必有為內應者。呼，火故翻。〕帝知其終不為用，乃謀討之。
⑥夏，四月，丙子，上行幸長安，〔郡國志：長安在雒陽西九百五十里。〕謁園陵；遣取弇、蓋延等七將軍從隴道伐蜀，先使中郎將來歙奉璽書賜囂諭旨。囂復多設疑故，〔歙，許及翻。璽，斯氏翻。疑，疑難。故，事故也。復，扶又翻。〕事久不冘豫不決。〔賢曰：冘豫，不定之意也。說文曰：冘冘，行貌也，音淫。餘按冘讀與猶同。毛晃曰：冘字，從犬曲其足，古與尤字同。唐史以冘豫之冘音淫者，誤也。〕歙遂發憤質責囂曰：〔賢曰：質，正也。〕「國家以君知臧否，曉廢興，〔否，音鄙。〕故以手書暢意。足下推忠誠，既遣伯春委質，〔囂子恂，字伯春。質，職日翻。賢曰：委質，猶屈膝也，又音摯。〕而反欲用佞惑之言，為族滅之計邪！」因欲　前刺囂。〔刺，七亦翻。〕囂起入，部勒兵將殺歙，歙徐杖節就車而去，囂使牛邯將兵圍守之。〔邯，下甘翻。〕囂將王遵諫曰：「君叔雖單車遠使，而陛下之外兄也，〔來歙，字君叔。賢曰：光武之妓子，故曰外兄。使，疏吏翻。〕殺之無損於漢，而隨以族滅。昔宋執楚使，遂有析骸易子之禍。〔左傳：楚使申舟聘齊，不假道於宋。華元曰：「過我而不假道，鄙我也！」乃殺之。楚子聞之，遂圍宋；宋人易子而食，析骸而爨。〕小國猶不可辱，況於萬乘之王，重以伯春之命哉！」〔重，直用翻。〕歙為人有信義，言行不違，及往來遊說，皆可按覆；〔行，不孟翻。說，輸芮翻。〕西州士大夫皆信重之，多為其言，〔為，於偽翻。〕故得免而東歸。
隗囂遂發兵反，使王元據隴坻，〔師古曰：坻，音丁計翻，又音底。〕伐木塞道。〔塞，悉則翻。〕諸將因與囂戰，大敗，各引兵下隴；囂追之急，馬武選精騎為後拒，殺數千人，諸軍乃得還。〔還，從宣翻，又如字。〕
⑦六月辛卯，詔曰：「夫張官置吏，所以為民也。〔為，於偽翻。〕今百姓遭難，戶口耗少，〔難，乃旦翻。少，詩沼翻。〕而縣官吏職，所置尚繁；其令司隸、州牧各實所部，〔所部郡縣各考覈其實也。〕省減吏員，縣國不足置長吏者並之。」於是並省四百餘縣，吏職減損，十置其一。
⑧九月，丙寅晦，日有食之。執金吾朱浮上疏曰：「昔堯，舜之盛，猶加三考；〔賢曰：考，謂考其功最也。尚書舜典曰：三載考績，三考黜陟幽明。〕大漢之興，亦累功效，吏皆積久，至長子孫。〔如倉氏、庫氏之類是也。長，知兩翻；下同。〕當時吏職，何能悉治，論議之徒，豈不喧譁！蓋以為天地之功不可倉卒，艱難之業當累日也。而間者守宰數見換易，〔卒，與猝同。數，所角翻。〕迎新相代，疲勞道路。尋其視事日淺，未足昭見其職，既加嚴切，人不自保，迫於舉劾，〔劾，戶概翻。〕懼於刺譏，故爭飾詐偽以希虛譽，斯所以致日月失行之應也。夫物暴長者必夭折，功卒成者必亟壞，〔夭，於紹翻。卒，讀曰猝。〕如摧長久之業而造速成之功，非陛下之福也。願陛下遊意於經年之外，望治於一世之後，〔孔子曰：如有王者，必世而後仁。三十年為一世。治，直吏翻。〕天下幸甚！」帝採其言，自是牧守代易頗簡。
⑨十二月，壬辰，大司空宋弘免。
⑩癸巳，詔曰：「頃者師旅未解，用度不足，故行十一之稅。〔謂十分而稅其一也。〕今糧儲差積，其令郡國收見田租，三十稅一，如舊制。〔一賢曰：景帝二年，令田租三十而稅一。今依景帝，故云舊制。見，賢遍翻。
諸將之下隴也，帝詔耿弇軍漆，〔賢曰：漆，縣名，屬右扶風，故城在今豳州新平縣，漆水在西。〕馮異軍栒邑，祭遵軍汧，賢曰：汧，水名，因以名縣，屬右扶風，故城在今隴州汧城縣南。汧，苦堅翻。〕吳漢等還屯長安。馮異引軍未至栒邑，隗囂乘勝使王元、行巡將二萬餘人下隴，〔行，姓也。姓譜：周有大行人之官，其後氏焉。〕分遣巡取栒邑，異即馳兵欲先據之。諸將曰：「虜兵　盛而乘勝，不可與爭鋒，宜止軍便地徐思方略。」異曰：「虜兵臨境，忸餳小利，〔賢曰：忸餳，猶慣習也，謂慣習前事而復為之。爾雅曰：忸，復也。郭景純曰：謂慣忸復為之也。忸，尼醜翻。餳，音逝。〕遂欲深入；若得栒邑，三輔動搖。夫攻者不足，守者有餘。〔孫武子之言。〕今先據城，以逸待勞，非所以爭也。」潛往，閉城，偃旗鼓。行巡不知，馳赴之。異乘其不意，卒擊鼓、建旗而出。〔卒，讀曰猝。〕巡軍驚亂奔走，追擊，大破之。祭遵亦破王元於汧。於是北地諸豪長耿定等悉畔隗囂降。〔長，知兩翻。〕詔異進軍義渠，〔義渠縣，屬北地郡，古義渠戎地也。〕擊破盧芳將賈覽、匈奴奧鞬日逐王，北地、上郡、安定皆降。〔奧，音鬱，鞬，居言翻。〕
竇融復遣其弟友上書曰：「臣幸得託先後末屬，〔謂孝文竇皇后之親屬也。復，扶又翻。〕累世二千石，臣復假歷將帥，守持一隅，〔復，扶又翻。〕故遣劉鈞口陳肝膽，〔事見上捲上年。〕自以底裡上露，長無纖介。〔賢曰：底裡皆露，言無藏隱。〕而璽書盛稱蜀、漢二主三分鼎足之權，任囂、尉佗之謀；竊自痛傷。臣融雖無識無知，利害之際，順逆之分，豈可背真舊之王，事姦偽之人，〔分，扶問翻。背，蒲妹翻。〕廢忠貞之節，為傾覆之事，棄已成之基，求無冀之利！此三者，雖問狂夫，猶知去就，而臣獨何以用心！謹遣弟友詣闕，口陳至誠。」友至高平，〔賢曰：高平縣屬安定，後改為平高，今原州縣。〕會隗囂反，道不通，乃遣司馬席封間道通書。〔姓譜：席，其先姓籍，避項羽諱，改姓席氏。〕帝復遣封賜融、友書，所以尉藉之甚厚。〔尉，與慰同；尉，安也。藉，薦也。尉以安於身上，藉以安於身下。〕
融乃與隗囂書曰：「將軍親遇厄會之際，國家不利之時，〔賢曰：謂漢遭王莽奪也。〕守節不回，承事本朝；融等所以欣服高義，願從役於將軍者，良為此也！〔為，於偽翻。〕而忿悁之間，〔悁，恚也，吉縣翻，躁急也。〕改節易圖，委成功，造難就，〔委，棄也。就，成也。〕百年累之，一朝毀之，豈不迫，民兵離散，易以輔人，〔易，以鼓翻；下同。〕難以自建。計若失路不反，聞道猶迷，不南合子陽，則北入文伯耳。夫負虛交而易強禦，〔負，恃也。易，輕也。〕恃遠救而輕近敵，未見其利也。自兵起以來，城郭皆為丘墟，生民轉於溝壑。幸賴天運少還，而將軍復重其難，〔復，扶又翻；下同。難，乃旦翻。〕是使積痾不得遂瘳，幼孤將復流離，言之可為酸鼻；庸人且猶不忍，況仁者乎！融聞為忠甚易，得宜實難。憂人太過，以德取怨，〔謂憂之之過而言之甚切，將以為德而反以取怨也。〕知且以言獲罪也！」囂不納。
融乃與五郡太守共砥厲兵馬，上疏請師期；帝深嘉美之。融即與諸郡守將兵入金城，擊囂黨先零羌封何等，大破之。〔更始時，先零羌封合諸種殺金城太守，據其郡。囂賂遺封何，與結盟，欲發其眾。零，音憐。〕因並河，揚威武，〔賢曰：並，蒲浪翻。〕伺候車駕。時大兵未進，融乃引還。
帝以融信效著明，益嘉之，脩理融父墳墓，祠以太牢，〔融祖父墳墓在扶風。〕數馳輕使，致遺四方珍羞。〔遺以四方珍羞，既以厚融，且示四方來服，能致遠物也。數，所角翻。遺，於季翻。〕
先是，馬援聞隗囂欲貳於漢，〔先，悉薦翻。〕數以書責譬之，囂得書增怒。及囂發兵反，援乃上書曰：「臣與隗囂本實交友，初遣臣東，謂臣曰：『本欲為漢，〔為，於偽翻。〕願足下往觀之，於汝意可，即專心矣。』及臣還反，報以赤心，實欲導之於善，非敢譎以非義。而囂自挾姦心，盜憎主人，〔左傳：晉伯宗妻曰：盜憎主人，民惡其上。〕怨毒之情，遂歸於臣。臣欲不言，則無以上聞，願聽詣行在所，極陳滅囂之術。」帝乃召之。援具言謀畫。
帝因使援將突騎五千，往來遊說囂將高峻、任禹之屬，下及羌豪，為陳禍福，〔說，輸芮翻。為，於偽翻。說客，單車往使足矣；光武遣馬援將突騎五千，欲耀兵威以示隴右諸將，使謀而來。〕以離囂支黨。援又為書與囂將楊廣，使曉勸於囂曰：「援竊見四海已定，兆民同情，而季孟閉拒背畔，為天下表的，〔隗囂，字季孟。賢曰：表，猶標也；言為標表。的，謂射的也；言背畔之罪，為天下所指射也。背，蒲妹翻。〕常懼海內切齒，思相屠裂，故遺書戀戀，以致惻隱之計。〔遺，於季翻。〕乃聞季孟歸罪於援，而納王遊翁諂邪之說，〔賢曰：王元，字遊翁。據隗囂傳，元，字惠孟，遊翁蓋其別字也。〕因自謂函谷以西，舉足可定。〔所謂以丸泥封函谷關也。〕以今而觀，竟何如邪！
援間至河內，〔間，古莧翻。〕過存伯春，〔存，存問也。時囚囂子恂於河內。伯春，恂字也。〕見其奴吉從西方還，說伯春小弟仲舒望見吉，欲問伯春無他否， 道一能言，曉夕號泣。【章：十二行本「泣」下有「宛轉塵中」四字；乙十一行本同；孔本同；張校同；退齋校同。號，戶刀翻。】又說其家悲愁之狀，不可言也。夫怨讎可刺不可毀，援聞之，不自知立下也。援素知季孟孝愛，曾、閔不過。夫孝於其親，豈不慈於其子！可有子抱三木而跳梁妄作，自同分羹之事乎！〔賢曰：三木者，謂桎梏及械也。分羹，謂樂羊也。餘謂此正引高帝答項羽之事。〕
季孟平生自言所以擁兵眾者，欲以保全父母之國而完墳墓也，又言苟厚士大夫而已；〔即其所常言以感人悟物者，而窮其本情。〕而今所欲全者將破亡之，所欲完者將傷毀之，所欲厚者將反薄之。季孟嘗折愧子陽而不受其爵，〔事見上卷四年。賢曰：愧，猶辱也。〕今更共陸陸往【章：十二行「往」上有「欲」字；乙十一行本同；孔本同，張校同。】附之，〔賢曰：陸陸，猶碌碌也。〕將難為顏乎！〔言將有凓色也。〕若復責以重質，當安從得子主給是哉！〔言蜀若復責質子，當何從得子以為質也。復，扶又翻。質，音致。〕往時子陽獨欲以王相待而春卿拒之，今者歸老，更欲低頭與小兒曹共槽櫪而食，併肩側身於怨家之朝乎！〔歸，入也，言其年已入老境也。字林曰：併，音卑正翻。朝直遙翻。〕
今國家待春卿意深，宜使牛孺卿與諸耆老大人共說季孟，〔牛邯，字孺卿。說，輸芮翻。〕若計畫不從，真可引領去矣。前披輿地圖，見天下郡國百有六所，柰何欲以區區二邦以當諸夏百有四乎！〔二邦，謂隴西、天水。夏，戶雅翻。〕春卿事季孟，外有君臣之義，內有朋友之道。言君臣邪，固當諫爭；語朋友邪，應有切磋。〔賢曰：骨曰切，象曰磋。言朋友之道，如切磋以成器也。〕豈有知其無成，而但萎腇咋舌，稲手族乎！〔賢曰：萎腇，耎弱也。萎，音於罪翻。腇，音乃罪翻。咋，士格翻，齧也。〕及今成計，殊尚善也，過是，欲少味矣！〔賢曰：以食為喻。少，詩沼翻。〕且來君叔天下信士，朝廷重之，其意依依，常獨為西州言。〔為，於偽翻。〕援商朝廷，尤欲立信於此，〔商，度也。〕必不負約。援不得久留，願急賜報。」廣竟不答。
隗囂上疏謝曰：「吏民聞大兵卒至，〔卒，讀曰猝。〕驚恐自救，臣囂不能禁止。兵有大利，不敢廢臣子之節，親自追還。〔此因王元隴坻之捷而有嫚書也。〕昔虞舜事父，大杖則走，小杖則受。〔賢曰：家語，孔子謂曾子之辭。〕臣雖不敏，敢忘斯義！今臣之事在於本朝，賜死則死，加刑則刑；如更得洗心，死骨不朽。」有司以囂言慢，請誅其子；帝不忍，復使來歙至汧，復使來歙至汧，〔復，扶又翻。汧，苦堅翻。〕賜囂書曰：「昔柴將軍至：『陛下寬仁，諸侯雖有亡叛而後歸，輒復位號，不誅也。』〔高帝時，柴武與韓王信書之言。〕今若束手，復遣恂弟歸闕庭者，則爵祿獲全，有浩大之福矣！吾年垂四十，在兵中十歲，厭浮語虛辭。即不欲，勿報。」囂知帝審其詐，遂遣使稱臣於公孫述。〔使，疏吏翻。〕
匈奴與盧芳為寇不息，帝令歸德侯颯使匈奴以脩舊好。〔颯使匈奴，見三十九卷更始二年。颯，音立。好，呼到翻。〕單於驕倨，雖遣使報命，而寇暴如故。
七年（辛卯、三一）
①春，三月，罷郡國輕車、騎士、材官，令還復民伍。〔漢官儀曰：高祖命天下郡國選能引關蹶張材力武猛者，以為輕車、騎士、材官。平地用車騎，山阻用材官。〕
②公孫述立隗囂為朔寧王，〔賢曰：欲其寧靜北邊也。〕遣兵往來，為之援勢。〔張形勢以為之援也。〕
③癸亥晦，日有食之。詔百僚各上封事，其上書者不得言聖。〔上，時掌翻。〕太中大夫鄭興上疏曰：「夫國無善政，則謫見日月；〔賢曰：謫，責也，音直革翻。見，賢遍翻。〕要在因人之心，擇人處位。〔處，昌呂翻。〕今公卿大夫多舉漁陽太守郭伋可大司空者，而不以時定；道路流言，鹹曰『朝廷欲用功臣』，功臣用則人位謬矣。〔人不稱其位，位不宜其人也。〕願陛下屈己從眾，以濟羣臣讓善之功。〔賢曰：濟，成也。〕頃年日食多【章：十二行本「多」上有「每」字；乙十一行本同；孔本同。】在晦，先時而合，皆月行疾也。日君象而月臣象；君亢急而臣下促迫，故月行疾。〔亢，苦浪翻。〕今陛下高明而羣臣惶促，宜留思柔克之政，垂意洪之法。」〔賢曰：克，能也；柔克，謂和柔而能立事也。尚書洪範曰：高明柔克。〕帝躬勤政事，頗傷嚴急，故興奏及之。
④夏，四月，壬午，大赦。
⑤五月，戊戌，以前將軍李通為大司空。
⑥大司農江馮上言，「宜令司隸校尉督察三公。」司空掾陳元上疏曰：「臣聞師臣者帝，賓臣者霸。〔元，王莽厭難將軍陳欽之子。賢曰：言以臣為師，以臣為賓也。〕故武王以太公為師，齊桓以夷吾為仲父，近則高帝優相國之禮，太宗假宰輔之權。〔賢曰：蕭何為相國，高祖賜劍履上殿，入朝不趨。太宗，孝文也。申屠嘉召責鄧通，孝文令人謝嘉，故曰假權也。〕反亡新王莽，遭漢中衰，專操國柄以偷天下，〔操，千高翻。〕況己自喻，不信羣臣，奪公輔之任，損宰相之威，以刺舉為明，激訐為直，至乃陪僕告其君長，子弟變其父兄，〔土莽時，開吏告其將，奴婢告其主。變者，上變告之也。陪僕，猶左傳所謂陪臺也。毛晃曰：陪臺，臣也，蓋古者家謂之陪臣，故家之臣僕謂之陪僕。長，知兩翻。〕罔密法峻，大臣無所措手足；然不能禁董忠之謀，〔事見三十九卷更始元年。〕身為世戮。方今四方尚擾，天下未一，百姓觀聽鹹張耳目。陛下宜修文、武之聖典，襲祖宗之遺德，勞心下士，屈節待賢，誠不宜使有司察公輔之名。」帝從之。
⑦酒泉太守竺曾以弟報怨殺人，〔東觀記曰：曾弟嬰報怨，殺屬國候王胤等。〕自免去郡；竇融承製拜曾武鋒將軍，更以辛肜為酒泉太守。〔更，工衡翻。肜，餘中翻。〕
⑧秋，隗囂將步騎三萬侵安定，至陰槃，〔賢曰：陰槃，縣名，屬安定郡，今涇州縣。宋白曰：滑〔渭〕州潘原縣，漢陰槃縣地。〕馮異率諸將拒之；囂又令別將下隴攻祭遵於汧：並無利而還。〔考異曰：帝紀：「六年冬，隗囂將行巡寇扶風，馮異拒破之。」馮異傳：「六年夏，諸將上隴，為隗囂所敗，乃詔異軍栒邑。未及至，囂乘勝使王元、行巡將二萬人下隴，分遣巡取栒邑。異即先據栒邑，破巡。」又云：「祭遵亦破王元於汧」。隗囂傳，侵三輔事亦同。按此文勢，緣諸將才敗還，隗囂即遣二將追之，故得雲乘勝，又云「馮異未及至栒邑」也。「然則馮異、祭遵之破王元、行巡，實在六年明矣。至十年八月，紀又有「隗囂寇安定，馮異、祭遵擊欲之」，此即隗囂傳所書「秋，囂侵安定，至陰槃，馮異拒之，又令別將攻祭遵於汧，兵並無利」者也。據此，是囂兩歲各嘗攻馮異、祭　遵矣，故遵傳亦云「數挫隗囂」也。而袁紀不載六年事，併在七年秋紀之，且傳雲「囂乘勝」，若事已一年，安可雲乘勝！又馮異何緣稽緩爾久不至栒邑！故知袁紀誤矣。〕帝將自徵隗囂，先戒竇融師期，會遇雨，道斷，且囂兵已退，乃止。帝令來歙以書招王遵，遵來降，〔降，戶江翻；下同。〕拜太中大夫，封向義侯。
⑨冬，盧芳以事誅其五原太守李興兄弟；其朔方太守田颯、〔颯，音立。守，式又翻；下同。〕雲中太守喬扈各舉郡降，〔前代錄：匈奴貴姓喬氏，代為輔相。〕帝令領職如故。
⑩帝好圖讖，〔讖，楚譖翻。〕與鄭興議郊祀事，曰：「吾欲以讖斷之，〔好，呼到翻。斷，丁亂翻。〕如何﹖」對曰：「臣不為讖！」帝怒曰：「卿不為讖，非之邪﹖」興惶恐曰：「臣於書有所未學，而無所非也。」帝意乃解。
南陽太守杜詩〔郡國志：南陽郡在雒陽七百里。〕政治清平，〔治，直吏翻。〕興利除害，百姓便之。又修治陂池，〔治，直之翻。〕廣拓土田，郡內比室殷足，〔比，薄必翻，又毗至翻。〕時人方於召信臣。〔方比也。召信臣事見二十九卷元帝竟寧元年。召，讀曰郡。〕南陽為之語曰：「前有召父，後有杜母。」
八年（壬辰、三二）
①春，來歙將二千餘人伐山開道，從番須、回中徑襲略陽，〔賢曰：略陽，縣名，屬天水郡，故城在今秦州隴城縣西北。番，音盤。宋白曰：略陽道在隴城縣東六十里，即故冀城；魏黃初中，改為隴城。時隗囂居冀。以地理考之，當從宋說。〕斬隗囂守將金梁。〔姓譜：金，古金天氏之後。又，漢金日磾，本匈奴休屠王子，以祭天金人為金氏。〕囂大驚曰：「何其神也！」帝聞得略陽，甚喜，曰：「略陽，囂所依阻，心腹已壞，則制其支體易矣！」〔易，以鼓翻。〕
吳漢等諸將聞歙據略陽，爭馳赴之。上以為囂失所恃，亡其要城，勢必悉以精 銳來攻；曠日久圍而城不拔，士卒頓敝，乃可乘危而進。皆追漢等還。隗囂果使王元拒隴坻，行巡守番須口，王孟塞雞頭道，〔賢曰：雞頭，山道也，一名崆峒山， 在原州西。塞，悉則翻。〕牛邯軍瓦亭。〔賢曰：安定烏氏縣有瓦亭故關，有瓦亭川水，在今原州南。杜佑曰：瓦亭關在唐原州之蕭關。蕭關，漢朝那縣地。邯，下甘翻。〕囂自悉其大眾數萬人圍略陽，公孫述遣將李育、田弇助之，斬山築堤，激水灌城。來歙與將士固死堅守，矢盡，發屋斷木以為兵。〔斷，丁管翻；下同。〕囂盡銳攻之，累月不能下。
夏，閏四月，帝自將徵隗囂，光祿勳汝南郭憲諫曰：「東方初定，車駕未可遠徵。」乃當車拔佩刀以斷車靷。〔靷，在馬胸；音胤。〕帝不從，西至漆。〔漆縣，屬右扶風，以漆水名縣。杜佑曰：新平，漢漆縣地。〕諸將多以王師之重，不宜遠入險阻，計冘豫未決；〔冘，與猶同。〕帝召馬援問之。援因說隗囂將帥有土崩之勢，兵進有必破之狀；〔說，如字。〕又於帝前聚米為山谷，指畫形勢，開示眾軍所從道徑，往來分析，昭然可曉。帝曰：「虜在吾目中矣！」明旦，遂進軍，至高平第一，〔郡國志：高平縣有第一城。〕
竇融率五郡太守及羌虜小月氏等步騎數萬，〔月氏為匈奴所破，餘種西踰蔥嶺，其不能去者，保南山，號小月氏。氏，音支。〕輜重五千餘兩，〔重，直用翻。兩，音亮。〕與大軍會。是時軍旅草創，諸將朝會禮容多不肅，〔朝，直遙翻。〕融先遣從事問會見儀適。〔賢曰：猶言儀注。餘謂適，當也，會見之儀各有當也。見，賢遍翻。〕帝聞而善之，以宣告百僚，乃置酒高會，待融等以殊禮。〔殊，異也，絕也；謂待之禮異絕於羣臣也。〕
遂共進軍，數道上隴。〔上，時掌翻。〕使王遵以書招牛邯，下之，拜邯太中大夫。於是囂大將十三人、屬縣十六、〔地理志：天水郡十六縣。〕眾十餘萬皆降。囂將妻子奔西城，從楊廣，〔賢曰：西城，縣名，屬漢陽郡，一名始昌城，在今秦州上邽縣西南。餘據地理志，西縣本屬隴西郡，後乃改屬漢陽。西城者，西縣城也；以西城為縣名，誤矣。明帝永平十七年方改天水為漢陽。〕而田弇、李育保上邽。〔上邽縣屬大水郡。弇，古含翻。〕略陽圍解。帝勞賜來歙，〔勞，力到翻。〕班坐絕席，在諸將之右，〔專席而坐於諸將之上，不與諸坐者並也。〕賜歙妻縑千匹。〔毛晃曰：縑，並絲繒；又絹也。〕
進幸上邽，詔告隗囂曰：「若束手自詣，父子相見，保無他也。若遂欲為黥布者，亦自任也。」〔謂必不歸降，如黥布雲欲為帝，亦任之也。〕囂終不降，於是誅其子恂。使吳漢、岑彭圍西城，取弇、蓋延圍上邽。
以四縣封竇融為安豐侯，〔融封安豐、陽泉、蓼安、風四縣，皆屬廬江郡。〕弟友為顯親侯，〔郡國志：漢陽郡有顯親縣。賢曰：故城在今秦州成紀縣東南。帝置顯親縣以封友，褒顯竇氏有孝文皇后之親也。〕及五郡太守皆封列侯，〔竺曾，助義侯；梁統，成義侯；史苞，褒義侯；庫鈞，輔義侯；辛肜，扶義侯。〕遣西還所鎮。融以久專方面，懼不自安，數上書求代；〔數，所角翻；下同。〕詔報曰：「吾與將軍如左右手耳，數執謙退，何不曉人意！勉循士民，〔循，撫循也，順也。〕無擅離部曲！」〔離，力智翻。〕
潁川盜賊羣起，寇沒屬縣，河東守兵亦叛，京師騷動。〔郡國志：潁川郡在雒陽東南五百里。河東郡在雒陽西北五百里。〕帝聞之曰：「吾悔不用郭子棋之言。」〔郭憲，字子橫。〕秋，八月，帝自上邽晨夜東馳，賜岑彭等書曰：「兩城若下，便可將兵南擊蜀虜。人苦不知足，既平隴，復望蜀。〔復，扶又翻；下同。〕每一發兵，頭須為白！」〔言苦心於軍事也，須，與鬚同，古字通用。〕
九月，乙卯，車駕還宮。帝謂執金吾寇恂曰：「潁川迫近京師，〔近，其靳翻。〕當以時定。惟念獨卿能平之耳，從九卿復出以憂國可也！」對曰：「潁川聞陛下有事隴、蜀，故狂狡乘間，相註誤耳。〔賢曰：狡，猾也。間，古莧翻。說文曰：註，亦誤也，音卦。〕如聞乘輿南向，〔乘，繩證翻。〕賊必惶怖歸死，〔怖，普布翻。〕臣願執銳前驅。」帝從之。庚申，車駕南征，潁川盜賊悉降。寇恂竟不拜郡，百姓遮道曰：「願從陛下復借寇君一年。」〔恂前為潁川太守，故云復借也。〕乃留恂長社，〔長社縣，屬潁川郡。應劭曰：宋人圍長葛是也；其社中樹暴長，更名長社。師古曰：長，讀如字。〕鎮撫吏民，受納餘降。〔降，戶江翻。〕
東郡、濟陰盜賊亦起，〔邵國志：東郡去雒陽八百餘裏。濟陰郡在雒陽東八百里。濟，子禮翻。〕帝遣李通。王常擊之。以東光侯耿純嘗為東郡太守，〔東光縣屬勃海郡。賢曰：今滄州縣。〕威信著於衛地，〔東郡，衛地也。〕遣使拜太中大夫，使與大兵會東郡。東郡聞純界，盜賊九千餘人皆詣純降，大兵不戰而還；璽書復以純為東郡太守。〔璽，斯氏翻。〕戊寅，車駕還自潁川。
②安丘侯張步將妻子逃奔臨淮，與弟弘、藍欲招其故眾，乘船入海；琅邪太守陳俊追討，斬之。
③冬，十月，丙午，上行幸懷；十一月，乙丑，還雒陽。
④楊廣死，隗囂窮困，其大將王捷別在戎丘，〔水經註：戎丘城在西城西北，戎溪水逕其南。〕登城呼漢軍曰：「為隗王城守者，皆必死，無二心，〔為，於偽翻。〕願諸軍亟罷，請自殺以明之。」遂自刎死。〔刎，扶粉翻。〕
初，帝敕吳漢曰：「諸郡甲卒但坐費糧食，若有逃亡，則沮敗眾心，〔沮，在呂翻。敗，蒲邁翻。〕宜悉罷之。」漢等貪井力攻囂，遂不能遣，糧食日少，吏士疲役，逃亡者多。岑彭壅谷水灌西城，城未沒丈餘。會王元、行巡、周宗將蜀救兵五千餘人乘高卒至，〔卒，讀日猝。〕鼓譟大呼曰：「百萬之眾方至！」漢軍大驚，未及成陳，〔呼，火故翻。陳，讀曰陣。〕元等決圍殊死戰，遂得入城，迎囂歸冀。吳漢軍食盡，乃燒輜重，引兵下隴，蓋延、耿弇亦相隨而退。〔重，直用翻。蓋，古盍翻。〕囂出兵尾擊諸營，〔尾擊，謂尋其後而擊之也。〕岑彭為後拒，諸將乃得全軍東歸；唯祭遵屯汧不退。〔汧，口堅翻。〕吳漢等復屯長安，岑彭還津鄉。於是安定、北地、天水、隴西復反為囂。〔為，於偽翻。〕
校尉太原溫序為囂將苟宇所獲，〔姓譜：唐叔虞之子受封於河內溫，因以命族。又郤至食採於溫，號溫季，因以為族。據序傳，序為護羌校尉，行部至襄武，為苟宇所獲。考異曰：按序傳及袁紀皆稱「序為護羌校尉」。檢西羌傳，九年方置此官，牛邯為之。又云：「邯卒，職省」，則序無緣作「護羌」，今但云校尉。〕宇曉譬數四，欲降之。序大怒，叱宇等曰：「虜何敢迫脅漢將！」因以節檛殺數人。〔檛，職瓜翻，擊也。〕宇眾爭欲殺之，宇止之曰：「此義士，死節，可賜以劍。」序受劍，銜須於口，顧左右曰：「既為賊所殺，無令須汙土！」〔汙，烏故翻。〕遂伏劍而死。從事王忠持其喪歸雒陽，詔賜以冢地，拜三子為郎。
⑤十二月，高句麗王遣使朝貢，帝復其王號。〔王莽貶高句麗為侯，今復其王號。句，音如字，又音駒，又巨俱翻。〕
九年（癸巳、三三）
①春，正月，潁陽成侯祭遵薨於軍，〔潁陽縣，屬潁川郡。〕詔馮異並將其營。遵為人，廉約小心，克己奉公，賞賜盡與士卒；約束嚴整，所在吏民不知有軍。取士皆用儒術，對酒設樂，必雅歌投壺。〔賢曰：雅歌，謂歌雅詩也。禮記投壺經曰：壺頸脩七寸，腹脩五寸，口徑二寸半，容鬥五升。壺中實小豆焉，為其矢之躍而出也。矢以柘若棘，長二尺八寸，無去其皮，取其堅而重。投之，勝者飲不勝者，以為優劣也。〕臨終，遺戒薄葬；問以家事，終無所言。帝愍悼之尤甚，遵喪至河南，車駕素服臨之，望哭哀慟；還，幸城門，閱過喪車，涕泣不能已；喪禮成，復親祠以太牢。〔復，扶又翻；下同。〕詔大長秋、謁者、沰南尹護喪事，大司農給費。〔皇后卿曰將行，奉官也，景帝中年，更名大長秋。師古曰：秋者，收成之時，長者，恆久之義，故以為皇后官名。西都或用中人，或用士人，東都之後純用閹人矣。〕至葬，車駕復臨之；既葬，又臨其墳，存見夫人、室家。其後朝會，帝每歎曰：「安得憂國奉公如祭徵虜者乎！」〔遵為徵虜將軍。〕衛尉銚期曰：「陛下至仁，哀念祭遵不已，羣臣各懷慚懼。」〔言帝念祭遵，屢以為言，羣臣愧不如遵，各懷懼也。銚，音姚。〕帝乃止。
②隗囂病且餓，餐糗糒，〔鄭康成曰：糗，熬大豆與米心。糖，乾飯。糗，去久翻，又丘救翻。糒，音備。〕恚憤而卒。〔恚，於避翻。卒，子恤翻。〕王元、周宗立囂少子純為王，總兵據冀。公孫述遣將趙匡、田弇助純。帝使馮異擊之。
③公孫述遣其翼江王田戎、大司徒任滿、南郡太守程汎將數萬人下江關，〔任，音壬。〕擊破馮駿等軍，遂拔巫及夷道、夷陵，〔五年，岑彭留馮駿軍江州，分屯夷道、夷陵。巫縣亦屬南郡。〕因據荊門、虎牙，〔水經註曰：江水東歷荊門、虎牙之間。荊門山在南，上合下開，其狀似門。虎牙山在北，石壁色紅，間有白文，類牙，故以名也。此二山，楚之西塞也。賢曰：在峽州夷陵縣東南，宜都縣西北，今猶有故城基址在山上。〕棋江水起浮橋、關樓，立欑柱以絕水道，〔「關樓」，範書作「鬭樓」，猶今城上敵樓也。欑，徂官翻。叢木為柱曰欑柱，又作管翻。〕結營跨山以塞陸路，〔塞，悉則翻。〕拒漢兵。
④夏，六月，丙戌，帝幸緱氏，登轘轅。〔緱氏縣，屬河南尹；縣有緱氏山、轘轅山、轘轅坂，並在雒陽之東南。緱，工侯翻。轘，音環。〕
⑤吳漢率王常等四將軍兵五萬餘人擊盧芳將賈覽、閔堪於高柳；〔高柳縣，屬代郡。賢曰：故城在今雲州定襄縣。水經註曰：高柳在代中，其山重巒疊巘，霞舉雲高，連山隱隱，東出遼塞。〕匈奴救之，漢軍不利。於是匈奴轉盛，鈔暴日增。〔鈔，楚交翻。〕詔朱祜屯常山，王常屯涿郡，破姦將軍侯進屯漁陽，以討虜將軍王霸為上谷太守，以備匈奴。
⑥帝使來歙悉監護諸將屯長安，〔監，古御翻。〕太中大夫馬援為之副。歙上書曰：「公孫述以隴西、天水為藩蔽，故得延命假息；〔息，氣息也。〕今二郡平蕩，則述智計窮矣。宜益選兵馬，儲積資糧。今西州新破，兵人疲饉，若招以財穀，則其眾可集。臣知國家所給非一，用度不足，然有不得已也！」帝然之。於是詔於汧積穀六萬斛。秋八月，來歙率馮異等五將軍討隗純於天水。
⑦驃騎將軍杜茂與賈覽戰於繁時，〔賢曰：繁畤縣，屬鴈門郡，今代州縣。畤，音止。餘按唐代州繁畤雖存漢縣名，然非古繁畤也。〕茂軍敗績。
⑧諸羌自王莽末入居塞內，金城屬縣多為所有。隗囂不能討，因就慰納，發其眾與漢相拒。司徒掾班彪上言：〔續漢志：司徒掾屬三十一人，掾比三百石，屬比二百石。〕「今涼州部皆有降羌。〔降，戶江翻。〕羌胡被髮左衽，而與漢人雜處，習俗既異，言語不通，數為小吏黠人所見侵奪，窮盡無聊，故致反叛。夫蠻夷寇亂，皆為此也。〔被，皮義翻。處，昌呂翻。數，所角翻。黠，下八翻。為，於偽翻。〕舊制，益州部置蠻夷騎都尉，〔武帝開西南夷，置一都尉。〕幽州部置領烏桓校尉，涼州部置護羌校尉，皆持節領護，〔應劭曰：漢官，護烏桓、護羌校尉，比二千石，擁節；長史一人，司馬二人，皆六百石。校，戶教翻。〕治其怨結，〔治，直之翻。〕歲時巡行，〔行，下孟翻。〕問所疾苦。又數遣使譯，通導動靜，使塞外羌夷為吏耳目，州郡因此可得警備。今宜復如舊，以明威防。」帝從之。以牛邯為護羌校尉。
⑨盜殺陰貴人母鄧氏及弟訢。〔訴，許斬翻。〕帝甚傷之，封貴人弟就為宣恩侯。〔帝追爵貴人父陛為宣恩哀侯，以就嗣哀侯。後漢舊制，惟皇后父封侯。貴人未正位中宮而追爵其父，非舊也。〕復召就兄侍中興，欲封之，置印綬於前。興固讓曰：「臣未有先登陷陳之功，〔復，扶又翻。陳，讀曰陣。〕而一家數人，並蒙爵士，令天下觖望，〔賢曰：觖，音羌志翻。前書音義曰：觖，猶冀也，一音決，猶望之也。〕誠所不願！」帝嘉之，不奪其志。貴人問其故，興曰：「夫外戚家苦不知謙退，嫁女欲配侯王，取婦眄睨公主，〔取，讀曰娶。〕愚心實不安也。富貴有極，人當知足，誇奢益為觀聽所譏。」貴人感其言，深自降挹，〔以器俯而取水曰挹，人之謙下者亦曰挹。〕卒不為宗親求位。〔卒，子恤翻。為，於偽翻。〕
⑩帝召寇恂還，以漁陽太守郭伋為潁川太守。伋招降山賊趙宏、召吳等數百人，皆遣歸附農；〔附農者，附於農籍也。召，讀曰邵。〕因自劾專命，〔賢曰：謂擅放降賊也。劾，戶概翻。〕帝不以咎之。後宏、吳等黨與聞伋威信，遠自江南，或從幽、冀，不期俱降，駱驛不絕。
莎車王康卒，弟賢立，攻殺拘彌、西夜王，〔拘彌，即前漢之杅冞。唐曰寧彌。西夜國，去雒陽萬四千四百里。〕而使康兩子王之。〔王，於況翻。〕
十年（甲午、三四）
①春，正月，吳漢復率捕虜將軍王霸等四將軍六萬人出高擊賈覽，〔復，扶又翻。〕匈奴數千騎救之，連戰平城下，〔平城縣，屬鴈門郡。〕破走之。
②夏陽節侯馮異等〔馮異傳雲：封異陽夏侯。賢曰：夏，音賈。馬武傳末列二十八將官位姓名，曰夏陽侯馮異。陽夏縣屬淮陽郡，夏陽屬左馮翊，未知孰是。夏陽之夏，戶雅翻。〕與趙匡、田弇戰且一年，皆斬之。隗純未下，諸將欲且還休兵，異固持不動，共攻落門，〔天水冀縣有落門聚，有落門山。賢曰：在今渭州隴西縣東南。〕未拔。夏，異薨於軍。
③秋，八月，己亥，上幸長安。
④初，隗囂將安定高峻擁兵據高平第一，〔帝之上隴也，遣馬援招降峻，及吳漢等軍退，峻亡歸故營，復助囂拒隴坻。〕建威大將軍取弇等圍之，一歲不拔。帝自將徵之，寇恂諫曰：「長安道里居中，〔賢曰：從雒陽至高平，長安為中。〕應接近便，安定、隴西必懷震懼；此從容一處，可以制四方也。〔從，千容翻。〕今士馬疲倦，方履險阻，非萬乘之固也。前年潁川，可為至戒。」帝不從，進【章：十二行本「進」上有「戊戌」二字；乙十一行本同；孔本同；張校同。】幸汧。峻猶不下，帝遣寇恂往降之。〔降，戶江翻；下同。〕恂奉璽書至第一，峻遣軍師皇甫文出謁，辭禮不屈；恂怒，將誅之。諸將諫曰：「高峻精兵萬人，率多強弩，西遮隴道，連年不下，今欲降之而反刃其使，〔使，疏吏翻。〕無乃不可乎﹖」恂不應，遂斬之，遣其副歸告峻曰：「軍師無禮，已戮之矣！欲降，急降；不欲，固守！」峻惶恐，即日開城門降。諸將皆賀，因曰：「敢問殺其使而降其城，何也﹖」恂曰：「皇甫文，峻之腹心，其所取計者也。今來，辭意不屈，必無降心。全之則文得其計，殺殺之亡其膽，〔謂文死則峻亡其膽也。〕是以降耳。」諸將皆曰：「非所及也！」
⑤冬，十月，來歙與諸將仄破落門，周宗、行巡、苟宇、趙恢等將隗純降，王元奔蜀。徒諸隗於京師以東。〔隗純降而徒其族，以其西州強宗，恐其後復能為變也。〕後隗純與賓客亡入胡，至武威，捕得，誅之。
⑥先零羌與諸種寇金城、隴西，〔零，音憐。種，章勇翻。〕來歙率蓋延等進擊，大破之，〔蓋，古盍翻。〕斬首虜數千人。於是開倉廩以賑飢乏，隴右遂安，而涼州流通焉。〔涼州諸郡至京師，皆須度隴。隴右安，則涼州之路流通。〕
十一年（乙未、三五）
①春，三月，己酉，帝幸南陽，〔考異曰：帝紀：「己酉，幸南陽，庚午，車駕還宮。」上有「二月己卯」。袁紀：「三月己酉，幸南陽。」以長曆考之，二月壬申朔，己卯八日也。己酉、庚午，皆在三月。蓋帝紀「己酉」上脫「三月」字。今從袁紀。〕還幸章陵；庚午，車駕還宮。
②岑彭屯津鄉，數攻田戎等，不克。〔數，所角翻。〕帝遣吳漢率誅虜將軍劉隆等三將，發荊州兵凡六萬餘人、騎五千匹，與彭會荊門。彭裝戰船數千【章：十二行本「千」作「十」；乙十一行本同。】艘，〔艘，蘇遭翻。〕吳漢以諸郡棹卒多費糧穀，欲罷之；〔棹卒，持棹行船者也。〕彭以為蜀兵盛，不可遣，上書言狀。帝報彭曰：「大司馬習用步騎，不曉水戰，荊門之事，一由徵南公為重而已。」〔彭為徵南大將軍，故稱為徵南公。〕
閏月，岑彭令軍中募攻浮橋，先登者上賞。於是偏將軍魯奇應募而前，時東風狂急，魯奇船逆流而上，直衂浮橋，〔上，時掌翻。〕而欑柱有反把鉤，〔反杷鉤者，既鉤住敵船，使不得退，又逆拒之使不得進也。〕奇船不得去；奇等乘勢殊死戰，因發炬焚之，風怒火盛，橋樓崩燒。岑彭悉軍順風並進，所向無前，蜀兵大亂，溺死者數千人，斬任滿，生獲程汎，而田戎走保江州。
彭上劉隆為南郡太守；〔先以隆 守南郡而上奏也。上，時掌翻。〕自率輔威將軍臧宮、驍騎將軍劉歆長驅入江關。〔華陽國志：巴、楚相攻，故置江關，舊在赤甲城，後移在江州南岸，對白帝城。 故城在今夔州魚復縣南，即古捍關也。杜佑曰：巴山縣，古扞關。如此則別是一處。〕令軍中無得虜掠，所過百姓皆奉牛酒迎勞，彭復讓不受；〔勞，力到翻。復， 扶又翻。〕百姓大喜，爭開門降。〔降，戶江翻。〕詔彭守益州牧，所以郡輒行太守事，彭若出界，即以太守號付後將軍。〔後將軍者，將兵繼彭後而進者也。〕選官屬守州中長吏。
彭到江州，以其城固糧多，難卒拔，〔卒，讀曰猝。〕留馮駿守之； 自引兵乘利直指墊江，攻破平曲，〔賢曰：墊江，縣名，屬巴郡，今忠州縣也。按宋白續通典：忠州墊江縣本後漢臨江縣地，後魏恭帝分臨江置墊江縣。合州石鏡 縣，本漢墊江縣，凡合州管下諸縣，皆漢墊江地也。墊，音徒協翻。平曲，地闕。〕收其米數十萬石。吳漢留夷陵，裝露橈繼進。〔爾雅曰：懢謂之橈。露橈，謂露懢在外，人在船中。橈，音饒。〕
③夏，先零羌寇臨洮。〔臨洮縣，屬隴西郡。零，音憐。洮，音韜。〕來歙薦馬援為隴西太守，〔郡國志：隴西郡，在雒陽西二千二百二十里。〕擊先零羌，大破之。
④公孫述以王元為將軍，使與領軍環安拒河池。〔姓譜：環，姓也，楚環列尹之後；又楚有賢者環淵。河池縣，屬武都郡。〕六月，來歙與蓋延等進攻元、安，大破之，遂克下辨，〔辨，皮莧翻。〕乘勝遂進。蜀人大懼，使刺客刺歙，未殊，〔未殊，謂未絕也。客刺，七亦翻。〕馳召蓋延。延見歙，因伏悲哀，不能仰視。歙叱叱延曰：「虎牙何敢然！〔延為虎牙大將軍，故以虎牙稱之。〕今使者中刺客，無以報國，〔中，竹仲翻；下同。〕故呼巨卿，欲相屬以軍事，〔蓋延，字巨卿。屬，之慾翻。〕而反效兒女子涕泣乎！刃雖在身，不能勒兵斬公邪！」延收淚強起，受所誡。〔強，其兩翻。〕歙自書表曰：「臣夜人定後，〔日入而羣動息，故甲夜謂之人定。〕為何人所賊傷，中臣要害。〔何人，謂不佑何人也。〕臣不敢自惜，誠恨奉職不稱，以為朝廷羞。〔稱，尺證翻。〕夫理國以得賢為本，太中大夫段襄，骨鯁可任，〔賢曰：骨鯁，謂正直也。說文曰：鯁，魚骨也；食骨留咽中為鯁。〕願陛下裁察。又臣兄弟不肖，終恐被罪，陛下哀憐，數賜教教督。」〔被，皮義翻。數，所角翻。〕投筆抽刃而絕。〔凡為人所刺者，刃在身猶未死，抽刃則氣絕矣。〕帝聞，大驚，省書攬涕；〔省，悉景翻。〕以揚武將軍馬成守中郎將代之。歙喪還洛陽，乘輿縞素臨弔，送葬。〔乘，繩證翻。〕
⑤趙王良從帝送歙喪還，入夏城門，〔雒陽十二城門，夏門位在亥。〕與中郎將張邯爭道，叱邯旋車；又詰責門候，〔百官志：城門校尉掌雒陽十二城門，每門候一人。邯，戶甘翻。〕使前走數十步。司隸校尉鮑永劾奏「良無藩臣禮，大不敬。」良尊戚貴重，而永劾之，〔劾，戶概翻，又戶得翻。〕朝廷肅然。永闢扶風鮑恢為都官從事，〔百官志：司隸校尉從事史十二人，都官從事，主察舉日官犯法者。蔡質漢儀曰：都官主雒陽朝會，與三府掾同。〕恢亦抗直，不避強禦。帝常曰：「貴戚且斂手以避二鮑。」
永行縣到霸陵，〔司隸校尉，主三河，三甫、弘農。霸陵縣，屬京兆。行，下孟翻。〕路經更始墓，下拜，哭盡哀而去；西至扶風，椎牛上苟諫冢。〔苟諫保護鮑永事見三十六卷更始二年。上，時掌翻。〕帝聞之，意不平，問公卿曰：「奉使如此，何如﹖」〔武帝置十三州刺史，皆部使者也。司隸今出所部，故言奉使。使，疏吏翻。〕太中大夫張湛對曰：「仁者，行之宗，忠者，義之主也；仁不遺舊，忠不忘君，行之高者也。」〔行，下孟翻。〕帝意乃釋。
⑥帝自將徵公孫述；秋七月，次長安。
⑦公孫述使其將延岑、呂鮪、王元、公孫恢悉兵拒廣漢及資中，〔廣漢縣，屬廣漢郡。賢曰：資中，縣名，屬犍為郡，其地在今資州資陽縣。宋白曰：資州諸縣，皆漢資中地；盤石縣，資州治所，漢資中故城也。〕又遣將侯丹率二萬餘人拒黃石。〔賢曰：即黃石灘也。水經註曰：江水自涪陵東出百里而屆於黃石。在今涪州涪陵縣。杜佑曰：今謂之橫石灘。〕岑彭使臧宮將降卒五萬，從涪水上平曲，拒延岑，〔涪，音浮，杜佑音符。水經：涪水出廣漢屬國剛氏道徼外，東南流逕涪縣北，又東南逕鼦竹縣北，即臧宮遡涪至平陽鄉之地。涪水又東南與建始水合。水發平洛郡西溪，西南流，屈而東西流。意此即平曲也。上，時掌翻。〕自分兵浮江下還江州，泝都江而上，〔賢曰：都江，成都江也。宋白曰：郫江，一名都江，一名成都江。〕襲擊侯丹，大破之；因晨夜倍道兼行二千餘裏，徑拔武陽。〔賢曰：武陽縣，屬犍為郡， 故城在今隆州隆山縣東也；又曰：故城在今眉州。劉昫曰：唐陵州仁壽縣，漢武陽縣地；或曰：今眉州眉山彭山縣，本漢武陽縣地。杜佑曰：漢武陽縣故城，在嘉州 綏山縣東。〕使精騎馳擊廣都，去成都數十里，〔賢曰：廣都，縣名，屬蜀郡，故城在今益州成都東南。宋白曰：蜀志，漢元朔二年置廣都縣；隋仁壽元年，避煬帝 諱，改為雙流；唐龍朔三年，析雙流縣，又置廣都縣於舊縣南一十二里。〕勢若風雨，所至皆奔散。初，述聞漢兵在平曲，故遣大兵逆之。及彭至武陽，繞出延岑軍後，蜀地震駭。述大驚，以杖擊地曰：「是何神也！」
延岑盛兵於沅水。〔帝紀作「瀋水」，此作「沅」，承臧宮傳之誤也。賢曰：水經註曰：瀋水出廣漢縣，下入涪水。本或作「沉水」及「沅水」者，並非。餘據今潼川府通泉縣北有瀋水。〕臧宮眾多食少，轉輸不至，降者皆欲散畔郡邑，復更保聚，觀望成敗。〔復，扶又翻。〕宮欲引還，恐為〔音去聲。〕所友；〔賢曰：反，音翻。〕會帝遣謁者將兵詣岑彭，有馬七百匹，宮矯製取以自益，晨夜進兵，多張旗幟，登山鼓譟，右步左騎，〔幟，昌志翻。騎，奇寄翻。〕挾船而引，呼聲動山谷。岑不意漢軍卒至，〔呼，火故翻。卒，讀曰猝。〕登山望之，大震恐，宮因縱擊，大破之，斬首溺死者萬餘人，水為之濁。〔為，於偽翻。〕延岑奔成都，其眾悉降，〔降，戶江翻。〕盡獲其兵馬珍寶。自是乘勝追北，〔賢曰：人好陽而惡陰，北方幽陰之地，故軍敗者皆調之北。史記樂書曰：北者，敗也，近代音北為背，失其指矣。〕降者以十萬數。軍至陽鄉，〔臧宮傳作「平陽鄉」，此逸「平」字。水經註曰：臧宮泝涪至平陽，公孫述將王元降，遂拔綿竹。涪水經綿竹縣北，則平陽鄉當在綿竹縣界。〕王元舉眾降。
帝與公孫述書，陳言禍福，示以丹青之信。述省書太息，以示所親。太常常少、光祿勳張降皆勸述降。述曰：「廢興，命也，豈有降天子哉！」左右莫敢復言。少、隆皆以憂死。〔省，悉景翻。少，詩照翻。復，扶又翻。〕
帝還自長安。
⑨冬，十月，公孫述使刺客詐為亡奴，降岑彭，夜，刺殺彭；〔刺殺之刺，七亦翻。〕太中大夫監軍鄭興領其營，以俟吳漢至而授之。彭持軍整齊，秋豪無犯。邛穀王任貴聞彭威信，數千里遣使迎降；〔任貴降述事見四十卷元年。邛，渠恭翻。任，音壬。〕會彭已被害，〔被，皮義翻。〕帝盡以任貴所獻賜彭妻子。蜀人為立廟祠之。〔為，於偽翻。〕
⑩馬成等破河池，遂平武都。〔郡國志：武都郡在雒陽西一千九百里。〕先零諸種羌數萬人，屯聚寇鈔，拒浩亹隘。〔零，音憐。種，章勇翻。鈔，楚交翻。浩亹，音浩門。〕成與馬援深入討擊，大破之，徙降羌置天水、隴西、扶風。
是時，朝臣以金城破羌之西，〔破羌縣屬金城郡。賢曰：故城在今鄯州湟水縣西。宋白曰：湟水縣本漢破羌縣地，後魏得羌地，於此置西都縣；隋改為湟水。〕塗遠多寇，議欲棄之。馬援上言：「破羌以西，城多堅牢，易可依固；〔易，以豉翻。〕其田土肥壤，〔賢曰：無塊曰壤。〕灌溉流通。知令羌在【張：「在」作「有」。】湟中，則為害不休，不可棄也。」帝從之。民歸者三千餘口，援為置長吏，繕城郭，〔為，於偽翻。長，知兩翻。〕起塢候，〔字林曰：塢，小障也，字或作「嗚」，一古翻。〕開溝洫，〔洫，況域翻。〕勸以耕牧，郡中樂業。〔樂，音洛。〕又招撫塞外氐、羌，皆來降附，援奏復其侯王君長；帝悉從之。乃罷馬成軍。
郭伋為幷州牧，過京師，〔過，古禾翻。〕帝問以得失，伋曰：「選補眾職，當簡天下賢俊，不宜專用南陽人。」是時在位多鄉曲故舊，故伋言及之。
