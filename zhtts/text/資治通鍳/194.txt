△卷第一百九十三
唐紀九〔起著雍困敦（戊子）九月，盡重光單閼（辛卯），凡三年有奇。〕
太宗文武大聖大廣孝皇帝上之中
貞觀二年（戊子、六二八）
1九月，丙午，初令致仕官【章：十二行本「官」下有「位」字；乙十一行本同；孔本同；張校同。】在本品之上。〔按唐會要，是時詔內外文武官年老致仕者，參朝之班，宜在本品見任之上，觀，古玩翻。〕
2上曰：「比見羣臣屢上表賀祥瑞，〔比，毗至翻。上，時掌翻。〕夫家給人足而無瑞，不害為堯、舜；百姓愁怨而多瑞，不害為桀、紂。〔夫，音扶。〕後魏之世，吏焚連理木，煮白雉而食之，豈足為至治乎！」〔治，直吏翻。〕丁未，詔：「自今大瑞聽表聞，〔按儀制令，凡景星、慶雲為大瑞，其名物六十有四；白狼、赤兔為上瑞，其名物三十有八；蒼烏、朱鴈為中瑞，其名物三十有二；嘉禾、芝草、木連理為下瑞，其名物十四。〕自外諸瑞，申所司而已。」〔唐六典：禮部郎中，凡禮瑞應見，皆辯其物名。〕嘗有白鵲構巢於寢殿槐上，合歡如腰鼓，〔合，音閤。〕左右稱賀。上曰：「我常笑隋煬帝好祥瑞。〔好，呼到翻。〕瑞在得賢，此何足賀！」命毀其巢，縱鵲於野外。
3天少雨，〔少，詩沼翻。〕中書舍人李百藥上言：〔上，時掌翻。〕「往年雖出宮人，竊聞太上皇宮及掖庭宮人，無用者尚多，豈惟虛費衣食，且陰氣鬱積，亦足致旱。」上曰：「婦人幽閉深宮，誠為可愍。灑掃之餘，亦何所用，〔灑，所賣翻；掃，素報翻；又並如字。〕宜皆出之，任求伉儷。」〔伉，苦浪翻。儷，郎計翻。〕於是遣尚書左丞戴冑、給事中洹水杜正倫〔洹水縣，周建德六年分臨漳東北界置，屬魏州。洹，於元翻。〕於掖庭西門簡出之，〔掖，音亦。〕前後所出三千餘人。
4己未，突厥寇邊。〔厥，九勿翻。〕朝臣或請脩古長城，〔古長城，秦蒙恬所築者也。自漢至隋，沿邊所築城障非一處，而長城之延袤未有如秦者也。朝，直遙翻。〕發民乘堡障，上曰：「突厥災異相仍，頡利不懼而脩德，暴虐滋甚，骨肉相攻，亡在朝夕。朕方為公掃清沙漠，〔為，於偽翻。〕安用勞民遠脩障塞乎！」
5壬申，以前司農卿竇靜為夏州都督。〔夏，戶雅翻。〕靜在司農，少卿趙元楷善聚斂，〔少，始照翻。斂，力贍翻；下重斂同。〕靜鄙之， 對官屬大言曰：〔司農官屬，有丞、主簿，上林、太倉、鉤盾、導官四署令、丞，太倉、永豐、龍門等倉。司竹、慶善、石門、溫泉湯等監，京都諸宮苑總監，諸 園、苑監，苑四面監，九成宮監，諸監池監，諸屯監，各有監副、監丞，苑總監又有主簿，諸鹽池、諸屯監無副監。〕「隋煬帝奢侈重斂，司農非公不可；今天子節 儉愛民，公何所用哉！」元楷大慚。
6上問王珪曰：「近世為國者益不及前古，何也﹖」對曰：「漢世尚儒術，宰相多用經術士，故風俗淳厚；近世重文輕儒，參以法律，此治化之所以益衰也。」〔治，直吏翻。〕上然之。
7冬，十月，御史大夫參預朝政安吉襄公杜淹薨。〔朝，直遙翻；下同。〕
8交州都督遂安公壽以貪得罪，〔遂安公壽，宗室也。〕上以瀛州刺史盧祖尚才兼文武，廉平公直，徵入朝，諭以「交趾久不得人，須卿鎮撫。」祖尚拜謝而出，既而悔之，辭以舊疾。上遣杜如晦等諭旨曰：「匹夫猶敦然諾，〔敦然諾，猶重然諾也。言既許人，則必踐言。〕柰何既許朕而復悔之！」祖尚固辭。戊子，上復引見，諭之，〔復，扶又翻。見，賢遍翻。〕祖尚固執不可。上大怒曰：「我使人不行，何以為政！」命斬於朝堂，〔閤本太極宮圖：東西朝堂在承天門左右，承天門，外朝也。東朝堂之前有肺石，西朝堂之前有登聞鼓。〕尋悔之。他日，與侍臣論「齊文宣帝何如人﹖」魏徵對曰：「文宣狂暴，然人與之爭，事理屈則從之。有前青州長史魏愷使於梁還，除光州長史，不肯行，〔長，知兩翻。使，疏吏翻；下同。〕楊遵彥奏之。文宣怒，召而責之。愷曰：『臣先任大州，【章：十二行本「州」下有「長史」二字；乙十一行本同；孔本同；張校同。】使還，有勞無過，更得小州，此臣所以不行也。』文宣顧謂遵彥曰：『其言有理，卿赦之。』此其所長也。」〔楊愔，字遵彥，相齊文皇帝，大見親任。〕上曰：「然。曏者盧祖尚雖失人臣之義，朕殺之亦為太暴，由此言之， 不如文宣矣！」命復其官蔭，〔復其官，則得蔭其子若孫。唐制，凡用蔭：一品，子正七品上；二品，子正七品下；三品，子從七品上；從三品，子從七品下；正四 品，子正八品上；從四品，子正八品下；正五品，子從八品上；從五品及國公子，從八品下。三品以上，蔭曾孫；五品以上，蔭孫；孫降子一等，曾孫降孫一等，贈 官降正官一等，死事者與正官同。郡、縣公子視從五品孫，縣男以上子降一等，勳官二品子又降一等，二王後孫視正三品。〕
徵狀貌不逾中人，而有膽略，善回人主意，每犯顏苦諫；或逢上怒甚，徵神色不移，上亦為霽威。〔人主之威，重於雷霆。霽戌，言猶雨霽則雷霆亦收威。為，於偽翻。〕嘗謁告上冢，〔上，時掌翻。〕還，言於上曰：「人言陛下欲幸南山，外皆嚴裝已畢，而竟不行，何也﹖」上笑曰：「初實有此心，畏卿嗔，故中輟耳。」〔嗔，昌真翻。〕上嘗得佳鷂，自臂之，望見徵來，匿懷中；徵奏事固久不己，鷂竟死懷中。
9十一月，辛酉，上祀圜丘。〔武德元年，制每歲冬至，祀昊天上帝於圜丘，以景皇帝配。〕
10十二月，壬午，以黃門侍郎王珪為守侍中。上嘗閒居，〔閒，讀曰閑。〕與珪語，有美人侍側，上指示珪曰：「此廬江王瑗之姬也，〔廬江王瑗反死，見一百九十一卷武德九年。瑗，於眷翻。〕瑗殺其夫而納之。」珪避席曰：「陛下以廬江納之為是邪，非邪﹖」〔邪，音耶。〕上曰：「殺人而取其妻，卿何問是非！」對曰：「昔齊桓公知郭公之所以亡，由善善而不能用，然棄其所言之人，管仲以為無異於郭公。〔齊桓公過郭氏之墟，問父老曰：「郭何故亡﹖」對曰：「善善惡惡。」公曰：「若子之言，何至於亡﹖」對曰：「善善而不能用，惡惡而不能去，此其所以亡也。」〕今此美人尚在左右，臣以為聖心是之也。」上鉋即出之，還其親族。〔考異曰：實錄、新舊書皆雲「帝雖不出此美人而甚重其言」。按太宗賢主，既重珪言，何得反棄而不用乎！且是人汎侍左右，又非嬖寵著名之人，太宗何愛而留之！今從貞觀政要。〕
上使太常少卿祖孝孫教宮人音樂，不稱旨，〔少，始照翻。稱，尺證翻。〕上責之。溫彥博、王珪諫曰：「孝孫雅士，今乃使之教宮人，又從而譴之，臣竊以為不可。」上怒曰：「朕置卿等於腹心，當竭忠直以事我，乃附下罔上，為孝孫遊說邪！」〔為，於偽翻。說，輸芮翻。〕彥博拜謝。珪不拜，曰：「陛下責臣以忠直，今臣所言豈私曲邪！〔邪，音耶。〕此乃陛下負臣，非臣負陛下！」上默然而罷。明日，上謂房玄齡曰：「自古帝王納諫誠難，朕昨溫彥博、王珪，至今悔之。〔考異曰：魏文貞公故事：「太宗曰：『人皆以祖孝孫為知音，令教聲曲，多不諧韻，此其未至精妙，為不存意乎﹖』乃敕所司令舉其罪。公進諫曰：『陛下生平不愛音聲，今忽為教女樂責孝孫，臣恐天下怪愕。』太宗曰：『汝等並是我心腹，應須中正，何乃附下罔上為孝孫辭！』溫彥博等拜謝。公及王珪進曰：『陛下不以臣等不肖，置之樞近，今臣所言，豈是為私。不意陛下責臣至此！常奉明旨，「勿以臨時嗔怒，即便曲從，成我大過，」臣等不敢失墜，所以每觸龍鱗。今以為責，只是陛下負臣，臣終不負陛下。』太宗怒未已，懍然作色。公又曰：『祖孝孫學問立身，何如白明達﹖陛下平生禮遇孝孫，復何如白明達﹖今過聽一言，便謂孝孫可疑，明達可信，臣恐羣臣眾庶有以窺陛下。』太宗怒乃解。」今從舊傳。〕公等勿為此不盡言也。」〔為，於偽翻；下為朕同。〕
11上曰：「為朕養民者，唯在都督、刺史、朕常疏其名於屏風，坐臥觀之，得其在官善惡之跡，皆注於名下，以備黜陟。縣令尤為親民，不可不擇。」乃命內外五品已上，各舉堪為縣令者，以名聞。
12上曰：「比有奴告其主反者，〔比，毗至翻。〕此弊事。夫謀反不能獨為，必與人共之，何患不發，何必使奴告邪！〔邪，音耶。〕自今有奴告主者，皆勿受，仍斬之。」
13西突厥統葉護可汗為其伯父所殺；伯父自立，是為莫賀咄侯屈利俟毗可汗。〔厥，九勿翻。可，從刊入聲。汗，音寒。咄，當沒翻。俟，渠之翻。〕國人不服，弩矢畢部推泥孰莫賀設為可汗，〔西突厥有五弩矢畢部，泥孰亦一啜之部帥。〕泥孰不可。統葉護之子咥力特勒〔咥，徒結翻，又醜慄翻。〕避莫賀咄之禍，亡在康居，泥孰迎而立之，是為乙毗揼羅肆葉護可汗，與莫賀咄相攻，連兵不息，俱遣使來請婚。〔使，疏吏翻。〕上不許，曰：「汝國方亂，君臣未定，何得言婚！」且諭以各守部分，勿復相攻。〔分，扶問翻。復，扶又翻。〕於是西域諸國及敕勒先役屬西突厥者皆叛之。〔史言天方福華，東西突厥皆亂。厥，九勿翻。〕
14突厥北邊諸姓多叛頡利可汗歸薛延陀，共推其俟斤夷男為可汗，〔頡，奚結翻。俟，渠之亂。〕夷男不敢當。上方圖頡利，遣遊擊將軍喬師望間道齎冊書拜夷男為真珠毗伽可汗，〔間，古莧翻。伽，求迦翻。〕賜以鼓纛。〔纛，徒到翻。〕夷男大喜，遣使入貢，〔使，疏吏翻。〕建牙於大漠之鬱督軍山下，東至靺鞨，西至西突厥，南接沙磧，〔靺，音末。鞨，音曷。磧，七跡翻。〕北至俱倫水；迴紇、拔野古、阿跌、同羅、僕骨、霫諸部皆屬焉。〔史言突厥衰而薛延陀強於漠北。霫，而立翻。〕
三年（己丑、六二九）
1春，正月，戊午，上祀太廟；癸亥，耕藉於東郊。〔初議藉田方面所在，給事中孔穎達曰：「禮，天子藉田於南郊，諸侯於東郊。晉武帝猶於東南。今於城東，不合古禮。」帝曰：「禮緣人情，亦何常之有。且虞書雲：『平秩東作。』則是堯、舜敬授人時，已在東矣。又乘青輅、載黛耜者，所以順於春氣，故知合於東方。且朕見居少陽之地，田於東郊，蓋其宜也。」於是遂定。按帝自謂居少陽之地，蓋以即位以來居東宮也。藉，秦昔翻。〕
2沙門法雅坐妖言誅。〔妖，一遙翻。〕司空裴寂嘗聞其言，辛未，寂坐免官，遣還鄉裏。寂請留京師，上數之曰：〔數，所具翻，又所主翻。〕「計公勳庸，安得至此！直以恩澤為羣臣第一。武德之際，貨賂公行，紀綱紊亂，皆公之由也，〔上皇聞帝此言，其心為如何﹖紊，音問。〕但以故舊不忍盡法。得歸守墳墓，辛巳多矣！」寂遂歸蒲州。〔裴寂本蒲州桑泉人。〕未幾，又坐狂人信行言寂有天命，寂不以聞，當死；流靜州。〔武德四年，以始安郡之龍平、豪靜，蒼梧郡之蒼梧置靜州靜平郡。幾，居豈翻。〕會山羌作亂，〔以為山羌，則當是劍南之靜州。然劍南之靜州，武后時方置。若以為嶺南之靜州，則「羌」當作「蠻」。〕或言劫寂為主。上曰：「寂當死，我生之，必不然也。」俄聞寂率家僮破賊。上思其佐命之功，徵入朝，會卒。〔帥，讀曰率。朝，直遙翻；下同。卒，子恤翻。〕
3二月，戊寅，以房玄齡為左僕射，杜如晦為右僕射，以尚書右丞魏徵守祕書監，參預朝政。
4三月，己酉，上錄繫囚。有劉恭者，頸有「勝」文，自雲「當勝天下」，坐是繫獄。上曰：「若天將興之，非朕所能除；若無天命，『勝』文何為！」乃釋之。
5丁巳，上謂房玄齡、杜如晦曰：「公為僕射，當廣求賢人，隨才授任，此宰相之職也。〔唐六典：左、右僕射，左、右丞相之職也，掌總領六官，紀綱百揆。〕比聞聽受辭訟，〔比，毗至翻；下比見、比來同。〕日不暇給，安能助朕求賢乎！」因敕「尚書細務屬左右丞，〔屬，之慾翻，付也。〕唯大事應奏者，乃關僕射。」
玄齡明達政事，輔以文學，夙夜盡心，惟恐一物失所；用法寬平，聞人有善，若己有之，不以庋備取人，不以己長格物。與杜如晦引拔士類，常如不及。至於臺閣規模，皆二人所定。上每與玄齡謀事，必曰：「非如晦不能決。」及如晦至，卒用玄齡之策。蓋元齡善謀，如晦能斷故也。〔卒，子恤翻。斷，丁亂翻。〕二人深相得，同心徇國，故唐世稱賢相，推房、杜焉。玄齡雖蒙寵待，或以事被譴，輒累日詣朝堂，稽顙請罪，恐懼若無所容。〔史言房玄齡忠謹。被，皮義翻。朝，直遙翻。稽，音啟。〕
玄齡監修國史，上語之曰：〔唐以宰相監修國史，至今因之。監，工銜翻。語，牛倨翻。〕「比見漢書載子虛、上林賦，浮華無用。其上書論事，詞理切直者，朕從與不從，皆當載之。」〔太宗之存心如此，安有有獻而不納者乎！上，時掌翻。〕
6夏，四月，乙亥，上皇徙居弘義宮，更名大安宮。〔唐會要：武德五年，營弘義宮，以帝有潛定天下之功，別建此宮以居之。既禪位，高祖以弘義宮有山林勝景，雅好之，遂徙居焉，改名大安宮。馬周所謂「大安宮在城之西」者也。更，工衡翻。〕上【章：十二行本「上」上有「甲午」二字；乙十一行本同；張校同，雲無註本亦無。】始御太極殿，〔高祖之傳位也，帝即位於東宮之顥德殿，高祖徙居大安宮，帝始御太極殿。〕謂羣臣曰：「中書、門下、機要之司，詔敕有不便者，皆應論執。比來唯睹順從，不聞違異。若但行文書，則誰不可為，何必擇才也！」房玄齡等皆頓首謝。
故事：凡軍國大事，則中書舍人各執所見，雜署其名，謂之五花判事。中書侍郎、中書令省審之，給事中、黃門侍郎駮正之。上始申明舊制，由是鮮有敗事。〔省，悉景翻。駮，北角翻。鮮，息善翻。〕
7茌平人馬周，〔茌平縣，漢屬東郡。應劭曰：在茌山之平地者也。後魏屬東平原郡，後齊廢，隋開皇初復置，屬貝州，唐屬博州。賢曰：漢茌平故城在博州之聊城縣東北。茌，仕疑翻。〕客遊長安，舍於中郎將常何之家。〔唐諸衛中郎將，正四品下。將，即亮翻。〕六月，壬午，以旱，詔文武官極言得失。何武人不學，不知所言，周代之陳便宜二十餘條。〔考異曰：舊傳雲貞觀五年。據實錄，詔在此年，五年不見有詔令百官上封事。今從唐曆附此。〕上怪其能，以問何，對曰：「此非臣所能，家客馬周為臣具草耳。」〔為，於偽翻。〕上即召之；未至，遣使督促者數輩。及謁見，與語，甚悅，令直門下省，尋除監察御史，奉使稱旨。〔鄭樵曰：秦以御史監郡，謂之監御史，漢罷其名。晉孝武太元中，始置檢校御史，掌行馬外事；隋改檢校御史為監察御史。使，疏吏翻。見，賢遍翻。監，工銜翻。使，疏吏翻；下同。稱，尺證翻。〕上以常何為知人，賜絹三百匹。
8秋，八月，己巳朔，日有食之。
9丙子，薛延陀毗伽可汗〔伽，求迦翻。可，從刊入聲。汗，音寒。〕遣其弟統特勒入貢，上賜以寶竹及寶鞭，謂曰：「卿所部有大罪者斬之，小罪者鞭之。」夷男甚喜。突厥頡利可汗大懼，始遣使稱臣，請尚公主，脩伲禮。
代州都督張公謹上言突厥可取之狀，以為「頡利縱欲逞暴，誅忠良，暱姦佞，一也。〔頡，奚結翻。上，時掌翻。暱，尼質翻。〕薛延陀等諸部皆叛，二也。〔埠延陀諸部叛突厥，事始上卷二年。〕突利、拓設、欲谷設皆得罪，無所自容，三也。〔突利得罪，見上卷二年。拓設，即阿史那社爾，與欲谷設分統敕勒諸部。欲谷設，即為回紇所破者也。按舊書李大亮傳：頡利既亡之後，拓設諸種散在伊吾。〕塞北霜旱，騅糧乏絕，四也。〔騅，音侯。〕頡利疏其族類，親委諸胡、胡人反覆，大軍一臨，必生內變，五也。華人入北，其眾甚多，〔華人因隋末之亂，避而入北。〕比聞所在嘯聚，保據山險，大軍出塞，自然響應，六也。」〔比，毗至翻。〕上以頡利可汗既請和親，復援梁師都，〔事見上捲上年。復，扶又翻。〕丁亥，命兵部尚書李靖為行軍總管討之，以張公謹為副。
九月，丙午，突厥俟斤九人帥三千騎來降。戊午，拔野古、僕骨、同羅、奚酋長並帥眾來降。〔厥，九勿翻。俟，渠之翻。帥，讀曰率。騎，奇寄翻。降，戶江翻。酋，慈由翻。長，知兩翻。〕
10冬，十一月，辛丑，突厥寇河西，肅州刺史公孫武達、〔武德二年分甘州之福祿、瓜州之玉門，置肅州酒泉郡。〕甘州刺史成仁重與戰，破之，〔甘、肅二州相去四百二十里。〕捕虜千餘口。
11上遣使至涼州，都督李大亮有佳鷹，使者諷大亮使獻之，大亮密表曰：「陛下久絕畋遊而使者求鷹。〔使，疏吏翻；下同。〕若陛下之意，深乖昔旨；〔昔旨，謂絕畋遊之旨。〕如其自擅，乃是使非其人。」癸卯，上謂侍臣曰：「李大亮可謂忠直。」手詔褒美，賜以胡缾及荀悅漢紀。〔按舊書李大亮傳：帝詔曰：「今賜卿胡缾一枚，雖無千鎰之重，乃朕自用之物。荀悅漢紀，敏致既明，論議深博，極為治之體，盡君臣之義，今以賜卿，宜加尋閱。」〕
12庚申，以行幷州都督李世勣為通漢道行軍總管，〔舊書李勣傳作「通漠道」，當從之。後高宗朝裴行儉遣兵由通漠道掩取阿史那伏念輜重。〕兵部尚書李靖為定襄道行軍總管，華州刺史柴紹為金河道行軍總管，〔華，戶化翻。〕靈州大都督薛萬徹為暢武道行軍總管，〔暢武，非地名也。營州邊於東胡，故命萬徹為總管，使之宣暢威武，以美名寵之耳。新書帝作營州都督薛萬淑。〕眾合十餘萬，皆受李勣【章：十二行本「勣」作「靖」；乙十一行本同。】節度，分道出擊突厥。
乙丑，任城王道宗擊突厥於靈州，破之。〔任，音壬。〕
十二月，戊辰，突利可汗入朝，〔朝，直遙翻。〕上謂侍臣曰：「往者太上皇以百姓之故，稱臣於突厥，〔事見一百八十四卷隋恭帝義寧元年六月。一本此下有考異。〕朕常痛心。今單於稽顙，庶幾可雪前恥。」〔稽，音啟。幾，居希翻。〕
壬午，靺鞨遣使入貢，〔靺，音末。鞨，音曷。使，疏吏翻。〕上曰：「靺鞨遠來，蓋突厥已服之故也。昔人謂禦戎無上策，〔嚴尤諫王莽曰：「匈奴為害，所從來久，周、秦、漢徵之，皆未有得上策者也；周得中策，漢得下策，秦無策焉。」〕朕今治安中國，而四夷自服，豈非上策乎！」
13癸未，右僕射杜如晦以疾遜位，上許之。
14乙酉，上問給事中孔穎達曰：「論語：『以能問於不能，以多問於寡，有若無，實若虛。』〔曾子之言。〕何謂也﹖」穎達具釋其義以對；且曰：「非獨匹夫如是，帝王亦然。帝王內蘊神明，外當玄默，故易稱『以蒙養正，以明夷蒞眾。』〔易曰：蒙以養正，聖功也。明夷，君子以蒞眾，用晦而明。〕若位居尊極，耀聰明，〔炫，熒絹翻。〕以才陵人，飾非拒諫，則下情不通，取亡之道也。」上深善其言。
15庚寅，突厥鬱射設帥所部來降。〔厥，九勿翻。降，戶江翻。〕
16閏月，丁未，東謝酋長謝元深、南謝酋長謝強來朝。諸謝皆南蠻別種，在黔州之西。〔東謝蠻在西爨之南，居黔州之西三百里；南謝蠻在隋牂柯郡地南百里，有桂嶺關。酋，慈由翻。長，知兩翻。朝，直遙翻；下同。種，章勇翻。黔，音琴。〕詔以東謝為應州、南謝為莊州，隸黔州都督。〔宋白曰：黔州，黔中郡，秦置，漢通謂五溪之地，又為武陵郡之酉陽縣地，武帝於此置涪陵縣，蜀先主立黔安郡，後周建德三年置黔州，貞觀四年，移州治於涪陵江東彭水之東。〕
是時遠方諸國來朝貢者甚眾，服裝詭異，中書侍郎顏師古請圖寫以示後，作王會圖，從之。〔考異曰：實錄、新舊傳皆雲「正會圖」。按汲冢周書有王會篇，柳宗元鐃鼓歌、呂述黠戛斯朝貢圖皆作「王會」，今從之。〕
乙丑，牂柯酋長謝能羽【嚴：「能」改「龍」。】及充州蠻入貢，〔牂，音臧。柯，音哥。〕詔以牂柯為牂州；〔昆明東九百里，即牂柯蠻國，其王號鬼主，其別帥曰羅殿王，東殿辰州二千四百里；其南一千五百里，即交州也。牂州之北一百五十里，有別部曰充州蠻。牂、柯，音臧、哥。〕党項酋長細封步賴來降，以其地為軌州；各以其酋長為刺史。党項地亙三千里，姓別為部，不相統壹，細封氏、費聽氏、往利氏、頗超氏、野辭氏、旁【章：十二行本「旁」作「房」；乙十一行本同；張校同；退齋校同。】當氏、米擒氏、拓跋氏，皆大姓也。步賴既為唐所禮，餘部相繼來降，以其地為崌、奉、巖、遠四州。〔党項，漢西羌別種，魏、晉後微甚，周滅宕昌鄧至而党項始強。其地古析支也，東距松州，西葉護，南春桑、迷桑等羌，北吐谷渾。山谷崎嶇，大抵三千里。拓跋氏之後，為西夏李繼遷。黨，底朗翻。酋，慈由翻。長，知兩翻。降，戶江翻。〕
17是歲，戶部奏：中國人自塞外歸及四夷前後降附者，男女一百二十餘萬口。
18房玄齡、王珪掌內外官考，〔唐考法：凡百司之長，歲校其屬功過，差以九等。流內之官，敘以四善：一曰德義有聞，二曰清慎明著，三曰公平可稱，四曰恪勤匪懈。善狀之外，有二十七最：一曰獻可替否，拾遺補闕，為近侍之最；二曰銓衡人物，擢盡才良，為選司之最；三曰揚清激濁，褒貶必當，為考校之最；四曰禮制儀式，動合經典，為禮官之最；五曰音律克諧，不失節奏，為樂官之最；六曰決斷不滯，與奪合理，為判事之最；七曰部統有方，警守無失，為宿衛之最；八曰兵士調習，戎裝充備，為督領之最；九曰推鞫得情，處斷平允，為法官之最；十曰讎校精審，明於刊定，為校正之最；十一曰承旨敷奏，吐納明敏，為宣納之最；十二曰訓導有方，生徒充業，為學官之最；十三曰賞罰嚴明，攻戰必勝，為軍將之最；十四曰禮義興行，肅清所部，為政教之最；十五曰詳錄典正，詞理兼舉，為文史之最；十六曰訪察精審，彈舉必當，為糾正之最；十七曰明於勘覆，稽失無隱，為司檢之最；十八曰職事修理，供承強濟，為監察之最；十九曰功課皆充，丁匠無怨，為役使之最；二十曰耕耨以時，收穫成課，為屯官之最；二十一曰謹於蓋藏，明於出納，為倉庫之最；二十二曰推步盈虛，究理精密，為曆官之最；二十三曰占候醫卜，效驗多著，為方術之最；二十四曰檢察有方，行旅無壅，為關津之最；二十五曰市廛弗擾，姦濫不行，為市司之最；二十六曰牧養肥殖，蕃息滋多，為牧官之最；二十七曰邊境清肅，城隍修理，為鎮防之最。一最四善，為上上；一最三善，為上中；一最二善，為上下；無最而有二善，為中上；無最而有一善，為中中；職事粗理，善最不聞，為中下；愛憎任情，處斷乖理，為下上；背公向私，職事廢關，為下中；居官諂詐，貪濁有狀，為下下。凡定考皆集於尚書省，唱第然後奏。〕治書侍御史萬年權萬紀奏其不平，〔治，直之翻。〕上命侯君集推之。魏徵諫曰：「玄齡、珪皆朝廷舊臣，素以忠直為陛下所委，所考既多，其間能無一二人不當！〔當，丁浪翻。〕察其情，終非阿私。若推得其事，則皆不可信，豈得復當重任！且萬紀比來恆在考堂，曾無駮正；〔復，扶又翻。比，毗至翻。恆，戶登翻。〕及身不得孝，乃始陳論。此正欲激陛下之怒，非竭誠徇國也。使推之得實，未足裨益朝廷；若其本虛，徒失陛下委任大臣之意。臣所愛者治體，〔治，直吏翻。〕非敢苟私二臣。」上乃釋不問。
19濮州刺史龐相壽坐貪污任，〔濮，博木翻。龐，薄江翻。〕自陳嘗在秦王幕府；上憐之，欲聽還舊任。魏徵諫曰：「秦王左右，中外甚多，恐人人皆恃恩私，足使為善者懼。」上欣然納之，謂相壽曰：「我昔為秦王，乃一府之主；今居大位，乃四海之主，不得獨私故人。大臣所執如是，朕何敢違！」賜帛遣之。相壽流涕而去。
四年（庚寅、六三〇）
1春，正月，李靖帥驍騎三千自馬邑進屯惡陽嶺，〔惡陽嶺，在定襄古城南。善陽嶺，在白道川南。帥，讀曰率。驍，堅堯翻。騎，奇寄翻。〕夜，襲定襄，破之。〔舊志：朔州馬邑郡治善陽縣，漢定襄縣地，有秦時馬邑城、武周塞，後魏置桑乾郡，隋置善陽縣。又隋志，雲州定襄郡治大利城，即文帝所築以突厥啟民可汗者也。李靖所襲破者，當是此城。唐謂之北定襄城。又舊志曰：雲州，隋馬邑郡之雲內縣恆安鎮也。貞觀十四年，自朔州北定襄城移雲州及定襄縣置於此，即後魏所都平城。開元二十年，改定襄為雲中縣，而武德四年已分忻州之秀容為定襄縣。今見於九域志者，忻州之定襄，而北定襄自石晉割地入於北國，其名晦矣。宋祁曰：古定襄城其地南大河，北白道，畜牧廣衍，廣荒之最壤。宋白曰：朔州北三百餘裏，定襄故城，後魏初之雲中也。〕突厥頡利可汗不意靖猝至，〔厥，九勿翻。頡，奚結翻。可，從刊入聲。汗，音寒。〕大驚曰：「唐不傾國而來，靖何敢孤軍至此！」其眾一日數驚，乃徙牙於磧口。〔大磧之口也。磧，七跡翻。〕靖復遣諜離其心腹，〔復，扶又翻。諜，達協翻。〕頡利所親康蘇密以隋蕭後及煬帝之孫政道來降。〔蕭後入寇厥，見一百八十八卷高祖武德二年。降，戶江翻；下同。〕乙亥，至京師。先是，有降胡言「中國人或潛通書啟於蕭後者」。〔先，悉薦翻。〕至是，中書舍人楊文瓘請鞫之，上曰：「天下未定，突厥方強，愚民無知，或有斯事。今天下已安，既往之罪，何須問也！」
李世勣出雲中，與突厥戰於白道，大破之。 〔漢地理志：雲中郡，治雲中縣。酈道元曰：雲中城東八十里，有成樂城。今雲中郡治，一名石盧城。又有後魏雲中宮，在雲中故城東四十里。虞氏記雲：趙武侯自 五原河曲築長城，東至陰山。又於河西造一大城，其一箱崩不就，乃改卜陰山河曲而禱焉，晝見羣鵠遊於雲中，徘徊經日，見火光在其下。武侯曰：「此為我乎！」乃即其處築城，今雲中故城是也。又有芒於水出塞外，南逕陰山，東西千餘裏。芒於水又西南逕白道南谷口，有城在右，策帶長城，背山面澤，謂之白道；自北出有高阪，謂之白道嶺。芒於水又南西逕雲中城北。新志，雲州雲中縣有陰山道、青坡道，皆出兵路。宋白曰：漢雲中郡在唐勝州東北四十里榆林縣界，雲中故城是也。趙武侯所築漢五原故城，亦在今勝州榆林縣界。〕
2二月，己亥，上幸驪山溫湯。〔驪，力知翻。〕
3甲辰，李靖破突厥頡利可汗於陰山。〔厥，九勿翻。頡，奚結翻。可，從刊入聲。汗，音寒。〕
先是，頡利既敗，竄於鐵山，〔鐵山，蓋在陰山北。先，悉薦翻。〕餘眾尚數萬；遣執失思力入見，謝罪，請舉國內附，身自入朝。〔見，賢遍翻。朝，直遙翻。〕上遣鴻臚卿唐儉等慰撫之，又詔李靖將兵迎頡利。〔臚，陵如翻。將，即亮翻。〕頡利外為卑辭，內實猶豫，欲俟草青馬肥，亡入漠北。靖引兵與李世勣會白道，相與謀曰：〔考異曰：舊書靖傳以為謀出於靖，勣傳以為謀出於勣，蓋二人相與謀耳。〕「頡利雖敗，其眾猶盛，若走度磧北，保依九姓，〔新書回鶻傳有九姓：曰藥羅葛，曰胡咄葛，曰啒羅勿，曰貊歌息訖，曰阿勿嘀，曰葛薩，曰斛嗢素，曰藥勿葛，曰奚邪勿。此回紇後來強盛所服九姓。是時所謂九姓，即謂拔野古、延陀、回紇之屬。〕道阻且遠，追之難及。今詔使至彼，〔使，疏吏翻。〕虜必自寬，若選精騎一萬，齎二十日糧往襲之，不戰可擒矣。」〔騎，奇寄翻。〕以其謀告張公謹，公謹曰：「詔書已許其降，〔降，戶江翻。〕使者在彼，柰何擊之！」靖曰：「此韓信所以破齊也。〔謂漢遣酈食其說下齊，韓信乘其無備襲破之。使，疏吏翻。〕唐儉輩何足惜！」遂勒兵夜發，世勣繼之，軍至陰山，遇突厥千餘帳，俘以隨軍。頡利見使者大喜，意自安。靖使武邑蘇定方帥二百騎為前鋒，〔武邑縣，前漢屬信都，後漢屬安平，晉屬武邑郡，後齊廢，隋開皇六年復置，屬冀州。帥，讀曰率；下同。〕乘霧而行，去牙帳七里，虜乃覺之。頡利乘千里馬先走，靖軍至，虜眾遂潰。〔考異曰：舊書靖傳曰：「靖軍逼其牙帳十五里，虜始覺。」定方傳曰：「靖使定方為前鋒，乘霧而行。去賊一里許，忽然霧歇，望見其牙帳，掩擊，殺數十百人，頡利畏先走。」。今從唐曆。〕唐儉脫身得歸。靖斬首萬餘級，俘男女十餘萬，獲雜畜數十萬，〔畜，許救翻。〕殺隋義成公主，擒其子疊羅施。頡利帥萬餘人慾度磧，李世勣軍於磧口，頡利至，不得度，其大酋長皆帥眾降，〔頡，奚結翻。帥，讀曰率。磧，七跡翻。〕世勣虜五萬餘口而還。〔還，從宣翻，又如字。〕斥地自陰山北至大漠，〔此後方盡有隋恆安、定襄之地。〕露布以聞。
4丙午，上還宮。
5甲寅，以克突厥赦天下。〔厥，九勿翻。〕
6以御史大夫溫彥博為中書令，守侍中王珪為侍中；守戶部尚書戴冑為戶部尚書，參預朝政；太常少卿蕭瑀為御史大夫，與宰臣參議朝政。〔朝，直遙翻。少，始照翻。瑀，音禹。〕
7三月，戊辰，以突厥夾畢特勒阿史那思摩為右武候大將軍。
四夷君長詣闕請上為天可汗，〔長，知兩翻；下同。可，從刊入聲。汗，音寒。〕上曰：「我為大唐天子，又下行可汗事乎！」羣臣及四夷皆稱萬歲。是後以璽書賜西北君長，皆稱天可汗。〔璽，斯氏翻。〕
庚午，突厥思結俟斤帥眾四萬來降。〔俟，渠之翻。〕
丙子，以突利可汗為右衛大將軍、北平郡王。
初，始畢可汗以啟民母弟蘇尼失為沙揼羅設，督部落五萬家，牙直靈州西北。及頡利政亂，蘇尼失所部獨不攜貳。〔尼，女夷翻。〕突利之來奔也，〔見去年十二月。〕頡利立之為小可汗。及頡利敗走，往依之，將奔吐谷渾。〔吐，從暾入聲。谷，音浴。〕大同道行軍總管任城王道引兵逼之，〔新志曰：黃河東壖有古大同城，今大同城永濟柵也。北逕大泊，十七里至金河。任，音壬。〕使蘇尼失執送頡利。頡利以數騎夜走，匿於荒谷。〔頡，奚結翻。騎，奇寄翻。〕蘇尼失懼，馳追獲之。庚辰，行軍副總管張寶相帥眾奄至沙揼羅營，俘頡利送京師，蘇尼失舉眾來降，〔帥，讀曰率。考異曰：太宗實錄雲：「蘇尼失舉眾歸國，因以頡利屬于軍吏。」舊傳雲：「蘇尼失令子忠禽頡利以獻。」蓋寶相逼之，而蘇尼失忠獻之也。〕漠南之地遂空。
8蔡成公杜如晦疾篤，〔杜如晦先封蔡國公，薨後徙封萊國公。賀琛諡法：佐相剋終曰成；民和臣福曰成。〕上遣太子問疾，又自臨視之。甲申，薨。上每得佳物，輒思如晦，遣使賜其家。〔使，疏吏翻。〕久之，語及如晦，必流涕，謂房玄齡曰：「公與如晦同佐朕，今獨見公，不見如晦矣！」
9突厥頡利可汗至長安。〔厥，九勿翻。〕夏，四月，戊戌，上卿順天樓，〔舊書帝紀曰，御順天門。唐六典：皇城南門，中曰承天門，隋開皇二年作，初曰廣陽門，仁壽元年，改曰昭陽門，武德元年，改曰順天門，神龍元年，改曰承天門。若元正、冬至，大陳設燕會，赦過宥罪，除舊布新，受萬國之朝貢，四夷之賓客，則御承天門以聽政，蓋古之外朝也。順天樓，即順天門樓。〕盛陳文物，引見頡利，數之曰：「汝藉父兄之業，縱淫虐以取亡，罪一也。數與我盟而背之，二也。恃強好戰，暴骨如莽，三也。蹂我稼穡，掠我子女，四也。我宥汝罪，存汝社稷，而遷延不來，五也。然自便橋以來，不復大入為寇，〔便橋，事見一百九十一卷高祖武德九年。見，賢遍翻。數，所具翻，又所主翻。數與，所角翻。背，蒲妹翻。好，呼報翻。暴，步卜翻。復，扶又翻；下復何同。蹂，人九翻。〕以是得不死耳。」頡利哭謝而退。詔館於太僕，厚廩食之。〔館，古換翻。食，讀曰坔。〕
上皇聞擒頡利，歎曰：「漢高祖困白登，不能報；今我子能滅突厥，吾託付得人，復何憂哉！」〔復，扶又翻。〕上皇召上與貴臣十餘人及諸王、妃、主置酒凌煙閣，〔閣本太極宮圖：兩儀殿之北為延嘉殿，延嘉殿之東為功臣閤，功臣閤之東為凌煙閣。〕酒酣，上皇自彈琵琶，上起舞，公卿迭起為壽，逮夜而罷。
突厥既亡，〔厥，九勿翻。〕其部落或北附薛延陀，或西奔西域，其降唐者尚十萬口，詔羣臣議區處之宜。〔降，戶江翻；下同。處，昌呂翻。〕朝士多言：「北狄自古為中國患，今幸而破亡，宜悉徙之河南兗、豫之間，〔此兗、豫，言禹跡九州大界也。朝，直遙翻。〕分其種落，〔種，章勇翻；下種類同。〕散居州縣，教之耕織，可以化胡虜為農民，永空塞北之地。」中書侍郎顏師古以為：「突厥、鐵勒皆上古所不能臣，陛下既得而臣之，請皆置之河北。〔河北，謂北河之北。〕分立酋長，領其部落，則永永無患矣。」〔酋，慈由翻。長，知兩翻；下同。〕禮部侍郎李百藥以為：「突厥雖雲一國，然其種類區分，各有酋帥。〔帥，所類翻。〕今宜因其離散，各即本部署為君長，〔長，知兩翻。〕不相臣屬；縱欲存立阿史那氏，唯可使存其本族而已。國分則弱而易制，勢敵則難相吞滅，各自保全，必不能抗衡中國。仍請於定襄置都護府，為其節度，此安邊之長策也。」〔酋，慈秋翻。長，知兩翻。易，以豉翻；下未易、易為同。〕夏州都督竇靜〔夏，戶雅翻。〕以為：「戎狄之性，有如禽獸，不可以刑法威，不可以仁義教，況彼首丘之情，未易忘也。〔首，式又翻。記曰：狐死正丘首。〕置之中國，有損無益，恐一旦變生，犯我王略。莫若因破亡之餘，施以望外之恩，假之王侯之號，妻以宗室之女，〔妻，七細翻。〕分其土地，析其部落，使其權弱勢分，易為羈制，可使常為藩臣，永保邊塞。」〔易，以豉翻。〕溫彥博以為：「徙於兗、豫之間，則乖違物性，非所以存養之也。請準漢建武故事，置降匈奴於塞下，全其部落，順其土俗，以實空虛之地，使為中國扞蔽，策之善者也。」魏徵以為：「突厥世為寇盜，百姓之讎也；〔厥，九勿翻。〕今幸而破亡，陛下以其降附，不忍盡殺，宜縱之使還故土，不可留之中國。夫戎狄人面獸心，弱則請服，強則叛亂，固其常性。〔降，戶江翻。〕今降者眾近十萬，數年之後，蕃息倍多，〔近，其靳翻。蕃，扶元翻。〕必為腹心之疾，不可悔也。晉初諸胡與民雜居中國，郭欽、江統，皆勸武帝驅出塞外以絕亂階，〔郭欽論見八十一卷晉武帝元年。江統論見八十三卷惠帝永熙九年。〕武帝不從。後二十餘年，伊、洛之間，遂為氈裘之域，此前事之明鑑也！」彥博曰：「王者之於萬物，天覆地載，靡有所遺。〔覆，敷救翻。〕今突厥窮來歸我，柰何棄之而不受乎！孔子曰：『有教無類。』若救其死亡，授以生業，教之禮義，數年之後，悉為吾民。選其酋長，使入宿衛，〔酋，慈由翻。長，知兩翻。〕畏威懷德，何後患之有！」上卒用彥博策，處突厥降眾，〔卒，子恤翻。處，昌呂翻。〕東自幽州，西至靈州；分突利故所統之地，置順、祐、化、長四州都督府；又分頡利之地為六州，左置定襄都督府，右置雲中都督府，以統其眾。〔定襄都督府僑治寧朔，雲中都督府僑治朔方之境。按寧朔縣亦屬朔方郡。舊書溫彥博傳曰：帝從彥博議，處降人於朔方之地。則二都督府僑治朔方明矣。〕
五月，辛未，以突利為順州都督，使帥部落之官。〔順州，僑治營州南之五柳戍。帥，讀曰率。〕上戒之曰：「爾祖啟民挺身奔隋，隋立以為大可汗，奄有北荒，〔事見一百七十八卷隋文帝開皇十九年。可，從刊入聲。汗，音寒。〕爾父始畢反為隋患。〔事見一百八十二卷煬帝大業十一年。〕天道不容，故使爾今日亂亡如此。我所以不立爾為可汗者，懲啟民前事故也。今命爾為都督，爾宜善守中國法，勿相侵掠，非徒欲中國久安，亦使爾宗族永全也！」
壬申，以阿史那蘇尼失為懷德郡王，阿史那思摩為懷化郡王。頡利之亡也，〔頡，奚結翻。〕諸部落酋長皆棄頡利來降，〔酋，慈由翻。長，知兩翻。降，戶江翻。〕獨思摩隨之，竟與頡利俱擒，上嘉其忠，拜右武候大將軍，尋以為北開州都督，使統頡利舊眾。〔考異曰：舊傳雲為化州都督。按化州乃突利故地，安得雲統頡利部落也。〕
丁丑，以右武衛大將軍史大奈為豐州都督，〔隋以五原郡置豐州，大業初廢，唐初，張長遜降，復置豐州，尋廢。是年，復以突厥降戶，置豐州九原郡。〕其餘酋長至者，皆將軍中郎將，佈列朝廷，〔將，即亮翻。朝，直遙翻。〕五品已上百餘人，殆與朝士相半，因而入居長安者近萬家。〔近，其靳翻。〕
10辛巳，詔：「自今訟者，有經尚書省判不服，聽於東宮上啟，委太子裁決。〔上，時掌翻。〕若仍不伏，然後聞奏。」
11丁亥，御史大夫蕭瑀劾奏李靖破頡利牙帳，御軍無法，突厥珍物，虜掠俱盡，請付法司推科。〔瑀，音禹。劾，戶概翻，又戶得翻；下同。頡，奚結翻。厥，九勿翻。考異曰：舊傳：「御史大夫溫彥博害其功，譖靖軍無綱紀，致令虜中奇寶散於亂兵之手。」據實錄，彥博二月已為中書令，三月始禽頡利。今從實錄。〕上特敕勿劾。及靖入見，〔見，賢遍翻。〕上大加責讓，靖頓首謝。久之，上乃曰：「隋史萬歲破達頭可汗，有功不賞，以罪致戮。〔可，從刊入聲。汗，音寒。事見一百七十九卷隋文帝開皇二十年。〕朕則不然，錄公之功，赦公之罪。」加靖左光祿大夫，賜絹千匹，加真食邑通前五百戶。未幾，上謂靖曰：「前有人讒公，今朕意已寤，公勿以為懷。」復賜絹二千匹。〔幾，居豈翻。復，扶又翻。〕
12林邑獻火珠，〔唐書：婆利東有羅剎國，其人極陋，朱髮黑身，獸牙鷹爪，與林邑人作市，以夜而來，自掩其面。其國出火珠，狀如水精，日午時，以承珠日影，以艾承之，則火出。〕有司以其表辭不順，請討之，上曰：「好戰者亡，〔好，呼到翻。〕隋煬帝、頡利可汗，皆耳目所親見也。小國勝之不武，況未可必乎！語言之間，何足介意！」
13六月，丁酉，以阿史那蘇尼失為北寧州都督，以中郎將史善應為北撫州都督。〔尼，女夷翻。將，即亮翻。〕壬寅，以右驍衛將軍康蘇為北安州都督。〔此三州與祐、化、長、北開四州後皆省。史善應亦阿史那種，史單書其姓耳。驍，堅堯翻。〕
14乙卯，發卒脩洛陽宮以備巡幸，給事中張玄素上書諫，〔上，時掌翻。〕以為：「洛陽未有巡幸之期而預脩宮室，非今日之急務。昔漢高祖納婁敬之說，自洛陽遷長安，〔事見十一卷漢高帝五年。〕豈非洛陽之地不及關中之形勝邪！〔邪，音耶。〕景帝用晁錯之言而七國搆禍，〔事見十六卷漢景帝三年。晁，直遙翻。錯，七故翻。〕陛下今處突厥於中國，〔處，昌呂翻。厥，九勿翻。〕突厥之親，何如七國﹖豈得不先為憂，而宮室可遽興，乘輿可輕動哉！〔乘，繩證翻。〕臣見隋氏初營宮室，近山無大木，皆致之遠方，二千人曳一柱，以木為輪，則戛摩火出，乃鑄鐵為轂，行一二里，鐵轂輒破，別使數百人齎鐵轂隨而易之，〔轂，古祿翻。〕盡日不過行二三十里，計一柱之費，已用數十萬功，則其餘可知矣。陛下初平洛陽，凡隋氏宮室之宏侈者皆令毀之，〔見一百八十九卷高祖武德四年。令，力丁翻。〕曾未十年，復加營繕，何前日惡之而今日效之也！〔復，扶又翻。惡，烏路翻。〕且以今日財力，何如隋世﹖陛下役瘡痍之人，襲亡隋之弊，恐又甚於煬帝矣！」上謂玄素曰：「卿謂我不如煬帝，何如桀、紂﹖」對曰：「若此役不息，亦同歸於亂耳！」上歎曰：「吾思之不熟，乃至於是！」顧謂房玄齡曰：「朕以洛陽土中，朝貢道均，意欲便民，故使營之。今玄素所言誠有理，宜即為之罷役。〔為，於偽翻。〕後日或以事至洛陽，雖露居亦無傷也。」仍賜玄素綵二百匹。
15秋，七月，甲子朔，日有食之。
16乙丑，上問房玄齡、蕭瑀曰：「隋文帝何如主也﹖」對曰：「文帝勤於為治，每臨朝，或至日昃，五品已上，引坐論事，衛士傳餐而食；〔侍衛未得下牙，不皇坐食，故立駐傳餐而食也。治，直吏翻；下同。朝，直遙翻。餐，千安翻。〕雖性非仁厚，亦勵精之主也。」上曰：「公得其一，未知其二。文帝不明而喜察；不明則照有不通，喜察則多疑於物，事皆自決，不任羣臣。天下至廣，一日萬機，雖復勞神苦形，豈能一一中理！羣臣既知主意，唯取決受成，雖有愆違，莫敢諫爭，此所以二世而亡也。〔喜，許記翻。復，扶又翻。中，竹仲翻。爭，讀曰諍。〕朕則不然。擇天下賢才，寘之百官，使思天下之事，關由宰相，審熟便安，然後奏聞。有功則賞，有罪則刑，誰敢不竭心力以脩職業，何憂天下之不治乎！」因敕百司：「自今詔敕行下有未便者，皆應執奏，毋得阿從，不盡己意。」
17癸酉，以前太子少保李綱為太子少師，以兼御史大夫蕭瑀為太子少傅。〔唐東宮三少，並正二品。掌教諭太子。少，始照翻。瑀，音禹。〕
李綱有足疾，上賜以步輿，〔步輿，即步挽輿也。〕使之乘至閤下，數引入禁中，問以政事。〔數，所角翻。〕每至東宮，太子親拜之。太子每視事，上令綱與房玄齡侍【章：十二行本「侍」上有「王珪」二字；乙十一行本同；張校同。】坐。〔坐，徂臥翻。〕
先是，【章：十二行本「是」下有「上命」二字；乙十一行本同。】蕭瑀與宰相參議朝政，〔先，悉薦翻。朝，直遙翻。〕瑀氣剛而辭辯，房玄齡等皆不能抗，上多不用其言。〔考異曰：舊傳雲：「玄齡等心知其是，不用其言。」按玄齡若用心如此，安得為賢相！且事之用捨在太宗，非由玄齡。今不取。〕玄齡、魏徵、溫彥博嘗有微過，瑀劾奏之，〔劾，戶概翻，又戶得翻。〕上竟不問。瑀由此怏怏自失，〔瑀，音禹。怏，於兩翻。〕遂罷御史大夫，為太子少傅，不復預聞朝政。〔復，扶又翻。朝，直遙翻。〕
18西突厥種落散在伊吾，〔伊吾，即漢伊吾盧之地，在大磧外，東至關二千七百三十里。是年置伊吾縣及伊州、伊吾郡於其地。厥，九勿翻。種，章勇翻。〕詔以涼州都督李大亮為西北道安撫大使，於磧口貯糧，〔此磧，即伊吾東之磧。使，疏吏翻。磧，七翻。貯，丁呂翻。〕來者賑給，使者招慰，相望於道。〔賑，津忍翻。使，疏吏翻。〕大亮上言：〔上，時掌翻。〕「欲懷遠者必先安近，中國如本根，四夷如枝葉，疲中國以奉四夷，猶拔本根以益枝葉也。臣遠考秦、漢，近觀隋室，外事戎狄，皆致疲弊。今招致西突厥，但見勞 費，未見其益。況河西州縣蕭條，〔甘、涼、瓜、沙、肅等州，皆河西也。〕突厥微弱以來，始得耕穫；今又供億此役，民將不堪，不若且罷招慰為便。伊吾之地，率皆沙磧，其人或自立君畏，求稱臣內屬者，羈縻受之，使居塞外，為中國蕃蔽，此乃施虛惠而收實利也。」上從之。
19八月，丙午，詔以「常服未有差等，自今三品以上服紫，四品、五品服緋，六品、七品服綠，八品服青；婦人從其夫色。」〔自四品以下，緋、綠、青有深淺之異，九品則服淺青。〕
20甲寅，詔以兵部尚書李靖為右僕射。靖性沈厚，〔沈，持林翻。〕每與時宰參議，恂恂如不能言。
21突厥既亡，營州都督薛萬淑遣契丹酋長貪沒折說諭東北諸夷，奚、霫、室韋等十餘部皆內附。〔說，輸芮翻；下同。霫，先立翻。〕萬淑，萬均之兄也。
22戊午，突厥欲谷設來降。〔厥，九勿翻。降，戶江翻。〕欲谷設，突利之弟也。頡利敗，欲谷設奔高昌，聞突利為唐所禮，遂來降。
23九月，戊辰，伊吾城主入朝。〔朝，直遙翻。〕隋末，伊吾內屬，置伊吾郡；隋亂，臣於突厥。頡利既滅，舉其屬七城來降，〔頡，奚結翻。降，戶江翻。〕因以其地置西伊州。〔西伊州，六年改曰伊州。〕
24思結部落飢貧，朔州刺史新豐張儉招集之，其不來者，仍居磧北，〔磧，七跡翻。〕親屬私相往還，儉亦不禁。及儉徙勝州都督，州司奏思結將叛，詔儉往察之。儉騎入其部落說諭，徙之代州，即以儉檢校州都督，思結卒無叛者。〔騎，奇寄翻。說，式芮翻。卒，子恤翻。〕儉因勸之營田，歲大稔。儉恐虜蓄積多，有異志，奏請和糴以充邊儲。部落喜，營田轉力，而邊備實焉。
25丙子，開南蠻地置費州、夷州。〔二州皆漢牂柯郡之地，武德四年，以思州寧夷縣置夷州，貞觀元年廢。是年復以思州之都上縣開南蠻，置夷州義泉郡，隋之明陽郡地也。費州涪川郡，隋黔安郡之涪川縣地，是年分思州之涪川、扶陽並開南蠻置。宋白曰：費州因州界費水為名。〕
26己卯，上幸州。〔後魏分涇、岐二州之地置東奏州，大統十七年，改隴州治汧源縣，在長安西四百九十六里。〕
27冬，十一月，壬辰，以右衛大將軍侯君集為兵部尚書、參議朝政。
28甲子，車駕還京師。
29上讀明堂鍼灸書，雲「人五藏之系，鹹附於背。」〔唐藝文志有黃帝明堂經、明堂偃側人圖、明堂人形圖、明堂孔穴圖，皆鍼灸之書也。藏，徂浪翻。鍼，諸深翻。灸，居又翻。〕戊寅，詔自今毋得笞囚背。
30十二月，甲辰，上獵於鹿苑；〔武德元年，分京兆之高陵，置鹿苑縣。〕乙巳，還宮。
31甲寅，高昌王麴文泰入朝。西域諸國鹹欲因文泰遣使入貢，〔朝，直遙翻。使，疏吏翻。〕上遣文泰之臣厭怛紇幹往迎之。〔厭，於葉翻。怛，當割翻。紇，下沒翻。〕魏徵諫曰：「昔光武不聽西域送侍子，置都護，以為不以蠻夷勞中國。〔事見四十三卷漢光武建武二十三年。〕今天下初定，前者文泰之來，【章：十二行本「來」下有「所過」二字；乙十一行本同；孔本同；張校同，雲無註本亦無。】勞費已甚，〔此即謂文泰入唐境之時。〕今借使十國入貢，其徒旅不減千人。邊民荒耗，將不勝其弊。若聽其商賈往來，與邊民交市，則可矣，〔勝，音升。賈，音古。〕儻以賓客遇之，非中國之利也。」時厭怛紇幹已行，上遽令止之。
32諸宰相侍宴，上謂王珪曰：「卿識鑒精通，復善談論，〔復，扶又翻。〕玄齡以下，卿宜悉加品藻，且自謂與數子何如﹖」對曰：「孜孜奉國，知無不為，臣不如玄齡。才兼文武，出將入相，臣不如李靖。敷奏詳明，出納惟充，臣不如溫彥博。處繁治劇，眾務畢舉，臣不如戴冑。〔處，昌呂翻。治，直之翻。〕恥君不及堯、舜，以諫爭為己任，臣不如魏徵。至於激濁清，嫉惡妳善，〔好，呼到翻。〕臣於數子，亦有微長。」上深以為然，眾亦服其確論。〔確，克角翻。〕
33上之初即位也，嘗與羣臣語及教化，上曰：「今承大亂之後，恐斯民未易化也。」魏徵對曰：「不然。久安之民驕佚，驕佚則難教；經亂之民愁苦，愁苦則易化。譬猶飢者易為食，渴者易為飲也。」〔孟子之言。易，以豉翻。〕上深然之。封德彝非之曰：「三代以還，人漸澆訛，故秦任法律，漢雜霸道，蓋欲化而不能，豈能之而不欲邪！魏徵書生，未識時務，若信其虛論，必敗國家。」〔敗，補邁翻。〕徵曰：「五帝、三王不易民而化，昔黃帝徵蚩尤，顓頊誅九黎，湯放桀，武王伐紂，皆能身致太平，〔神農氏世衰，蚩尤為暴虐，黃帝徵之，禽殺蚩尤。少皞氏衰，九黎亂德，顓頊誅之。成湯放桀於南巢。武王殺紂於牧野。〕豈非承大亂之後邪！若謂古人淳樸，漸至澆訛，則至於今日，當悉化為鬼魅矣，〔邪，音耶。澆，堅堯翻。魅，音媚。〕人主安得而治之！」上卒從徵言。〔治，直之翻。卒，子恤翻。〕
元年，關中饑，米鬥直絹一匹；二年，天下蝗；三年，大水。上勤而撫之，民雖東西就食，未嘗嗟怨。是歲，天下大稔，流散者鹹歸鄉裏，米鬥不過三、四錢，終歲斷死刑纔二十九人。東至於海，南極五嶺，皆外戶不閉，〔斷，丁亂翻。孔穎達曰：外戶而不閉者，扉從外闔也；不閉者，不用關閉之也。重門擊柝，本禦暴客，既無盜竊亂賊，則戶無俟於閉也；但為風塵入寢，故設扉耳，無所捍拒，故從外而掩也。〕行旅不齎糧，取給於道路焉。上謂長孫無忌曰：「貞觀之初，上書者皆雲：『人主當獨運威權，不可委之臣下。』又云：『宜震耀威武，徵討四夷。』唯魏徵勸朕『偃武修文，中國既安，四夷自服。』朕用其言。今頡利成擒，其酋長並帶刀宿衛，部落皆襲衣冠，徵之力也，但恨不使封德彝見之耳！」〔封德彝薨於元年。〕徵再拜曰：「突厥破滅，海內康寧，皆陛下威德，臣何力焉！」上曰：「朕能任公，公能稱所任，〔稱，尺證翻。〕則其功豈獨在朕乎！」
34房玄齡奏，「閱府庫申兵，遠勝隋世。」上曰：「甲兵武備，誠不可闕；然煬帝甲兵豈不足邪！卒亡天下。〔卒，子恤翻。〕若公等盡力，使百姓又安，此乃朕之甲兵也。」
35上謂祕書監蕭璟曰：「卿在隋世數見皇后乎﹖」〔隋煬帝蕭後，璟同產也，故帝問及之。數，所角翻。〕對曰：「彼兒女且不得見，臣何人，得見之！」魏徵曰：「臣聞煬帝不信齊王，恆有中使察之，〔煬帝猜防齊王事略見隋紀。恆，戶登翻。使，疏吏翻。〕聞其宴飲，則曰『彼營何事得遂而喜！』聞其憂悴，〔悴，秦醉翻。〕則曰『彼有他念故爾。』父子之間且猶如是，況他人乎！」上笑曰：「朕今視楊政道，勝煬帝之於齊王遠矣。」璟，瑀之兄也。〔瑀，音禹。〕
36西突厥肆葉護可汗既先可汗之子，為眾所附，莫賀咄可汗所部酋長多歸之。〔厥，九勿翻。可，從刊入聲。汗，音寒。咄，當沒翻。酋，慈由翻。長，知兩翻。〕肆葉護引兵擊莫賀咄，莫賀咄兵敗，逃於金山，為泥熟設所殺，諸部共推肆葉護為大可汗。〔肆葉護與莫賀咄相攻，事始上二年。〕
五年（辛卯、六三一）
1春，正月，詔僧、尼、道士致拜父母。〔尼，女夷翻。〕
2癸酉，上大獵於昆明池，四夷君長鹹從。〔長，知兩翻。從，才用翻。〕甲戌，宴高昌王文泰及羣臣。丙子，還宮，親敵禽於大安宮。
3癸未，朝集使趙郡王孝恭等上表，以四夷鹹服，請封禪；〔朝，直遙翻。上，時掌翻。〕上手詔不許。〔此元正朝集既畢將歸者。唐制：凡天下朝集使，皆以十月二十五日至京師，十一月一日，戶部引見訖，於尚書省與羣官禮見，然後集於考堂，應考績之事。元日，陳其貢篚於殿庭。朝，直遙翻。使，疏吏翻。〕
4有司上言皇太子當冠，用二月吉，請追兵備儀仗。〔上，時掌翻。冠，古玩翻。唐皇太子冠禮，詳見新書禮樂志。〕上曰：「東作方興，宜改用十月。」少傅蕭瑀奏：「據陰陽【章：十二行本「陽」下有「書」字；乙十一行本同；孔本同。】不若二月。」〔少，始照翻。〕上曰：「吉凶在人。若動依陰陽，不顧禮義，吉可得乎！循正而行，自與吉會。農時最急，不可失也。」
5二月，甲辰，詔：「諸州有京觀處，〔觀，古玩翻。〕無問新舊，宜悉剆削，加土為墳，掩蔽枯朽，勿令暴露。」
6己酉，封皇弟元裕為鄶王，〔鄶，古外翻。〕元名為譙王，靈夔為魏王，元祥為許王，元曉為密王。庚戌，封皇子愔為梁王，惲為郯王，〔愔，於今翻。惲，於粉翻。郯，音談。〕貞為漢王，治為晉王，慎為申王，囂為江王，簡為代王。
7夏，四月，壬辰，代王簡薨。
8壬寅，靈州斛薛叛，〔斛薛部內附，處之靈州，今叛。〕任城王道宗追擊，破之。〔任，音壬。〕
9隋末，中國人多沒於突厥，〔厥，九勿翻。〕及突厥降，上遣使以金帛贖之。〔降，戶江翻。使，疏吏翻；下同。〕五月，乙丑，有司奏，凡得男女八萬口。
10六月，甲寅，太子少師新昌貞公李綱薨。初，周齊王憲女，孀居無子，綱贍恤甚厚。綱薨，其女以父禮喪之。〔李綱先為齊王憲參軍，事見一百七十三卷陳宣帝太建十年。〕
11秋，八月，甲辰，遣使詣高麗，〔麗，力知翻。〕收隋氏戰亡骸骨，葬而祭之。
12河內人李好德得心疾，妄為妖言，〔好，呼到翻。妖，於驕翻。〕詔按其事。大理丞張蘊古奏：「好德被疾有徵，〔徵，明也，證也，驗也。被，皮義翻；下同。〕法不當坐。」治書侍御史權萬紀劾奏：「蘊古貫在相州，〔貫，鄉籍也。治，直之翻。劾，戶概翻，又戶得翻。相，息亮翻。〕好德之兄厚德為其刺史，情在阿縱，按事不實。」上怒，命斬之於市，既而悔之，因詔：「自今有死罪，雖令即決，仍三覆奏乃行刑。」
權萬紀與侍御史李仁發，俱以告訐有寵於上，〔訐，居謁翻。〕由是諸大臣數被譴怒。〔數，所角翻。〕魏徵諫曰：「萬紀等小人，不識大體，以訐為直，以讒為忠。陛下非不知其無堪，蓋取其無所避忌，欲以警策羣臣耳。而萬紀等挾恩依勢，逞其姦謀，凡所彈射，〔射，而亦翻。〕皆非有罪。陛下縱未能舉善以厲俗，柰何暱姦以自損乎！」〔暱，尼質翻。〕上默然，賜絹五百匹。久之，萬紀等姦狀自露，皆得罪。〔為帝疏權萬紀張本。〕
13九月，上修仁壽宮，更命曰九成宮。又將修洛陽宮，民部尚書戴冑表諫，以「亂離甫爾，百姓彫弊，帑藏空虛，若營造不已，公私勞費，殆不能堪！」〔更，工衡翻。藏，徂浪翻。〕上嘉之曰：「戴冑於我非親，但以忠直體國，知無不言，故以官爵酬之耳。」久之，竟命將作大匠竇璡修洛陽宮，璡鏧池築山，彫飾華靡。上【章：十二行本「上」下有「怒」字；乙十一行本同；孔本同；張校同。】遽命毀之，免璡官。〔璡，將鄰翻，又則刃翻。〕
14冬，十月，丙午，上逐兔於後苑，〔唐長安苑城袤遠，包漢長安故城在其中。程大昌曰：唐太極宮之北有內苑，有禁苑；太極宮居都城之北，內苑又居宮北，禁苑又居內苑之北。禁苑廣矣，西面全包漢之都城，東抵霸水，其西南兩面，攙出太極宮前，與承天門相齊；承天門之西，排立三門，皆禁苑之門也，曰光化，曰芳林，曰景耀。六典曰：禁苑在大內宮城之北，北臨渭水，東距滻川，西盡都城，其週一百二十里。〕左領軍將軍執失思力諫曰：「天命陛下為華、夷父母，柰何自輕！」上又將逐鹿，思力脫巾解帶，跪而固諫，上為之止。〔為，於偽翻。〕
15初，上令羣臣議封建，魏徵議以為：「若封建諸侯，則卿大夫鹹資俸祿，必致厚斂。〔斂，力贍翻。〕又，京畿賦稅不多，所資畿外，若盡以封國邑，經費頓闕。又，燕、秦、趙、代俱帶外夷，〔燕，因肩翻。〕若有警急，追兵內地，難以奔赴。」禮部侍郎李百藥以為：「運祚脩短，定命自天，堯、舜大聖，守之而不能固；漢、魏微賤，拒之而不能卻。今使勳戚子孫皆有民有社，易世之後，將驕淫自恣，攻戰相殘，害民尤深，不若守令之迭居也。」〔守，式又翻。〕中書侍郎顏師古以為：「不若分王諸【章：十二行本「諸」作「宗」；乙十一行本同；張校同，雲無註本亦作「諸」。】子，勿令過大，間以州縣，〔王，於況翻。間，古莧翻。〕雜錯而居，互相維持，使各守其境，協力同心，足扶京室；為置官寮，皆省司選用，〔為，於偽翻。省司，謂尚書省主者。〕法令之外，不得擅作威刑，朝貢禮儀，具為條式。一定比制，萬世無虞。」〔朝，直遙翻。〕十一月，【章：十二行本「月」下有「丙辰」二字；乙十一行本同；孔本同；張校同；退齋校同。】詔：「皇家宗室及勳賢之臣，宜令作鎮藩部，貽厥子孫，非有大故，毋或黜免，所司明為條例，定等級以聞。」
16丁巳，林邑獻五色鸚鵡，〔鸚鵡，能言鳥也。萬震南州志曰：鸚鵡有三種：一種白，一種青，一種五色。交州以南，諸國盡有之。白及五色者，性尤慧解。陸佃埤雅：鸚鵡人舌能言，青羽赤喙，蓋青者又凡種也。舊說，眾鳥足趾前三後一，其目下臉眨上；惟鸚鵡四趾齊分，兩瞼俱動，如人目。瞼，力儉翻，眼瞼也。眨，側洽翻，目動也。〕丁卯，新羅獻美女二人；魏徵以為不宜受。上喜曰：「林邑鸚鵡猶能自言苦寒，思歸其國，況二女遠別親戚乎！」並鸚鵡，各付使者而歸之。〔使，疏吏翻。〕
17倭國遣使入貢，〔倭，烏禾翻。〕上遣新州刺史高表仁持節往撫之；表仁與其王爭禮，不宣命而還。〔還，從宣翻，又如字。〕
18丙子，上祀圜丘。
19十二月，太僕寺丞李世南開党項之地十六州、四十七縣。〔黨，底朗翻。〕
20上謂侍臣曰：「朕以死刑至重，故令三覆奏，蓋欲思之詳熟故也。而有司須臾之間，三覆已訖。又，古刑人，君為之徹樂減膳。朕庭無常設之樂，然常為之不啖酒肉，但未有著令。又，百司斷獄，唯據律文，雖情在可矜，而不敢違法，其間豈能盡無冤乎！」丁亥，制：「決死囚者，二日中五覆奏，下諸州者三覆奏；行刑之日，尚食勿進酒肉，〔為，於偽翻。斷，丁亂翻。 唐尚食局，屬殿中監，有奉御直長，掌御膳。〕內教坊及太常不舉樂。〔武德中，置內教坊于禁中，有內教博士。太常寺有太樂署、鼓吹署。〕皆令門下覆視。有據 法當死而情可矜者，錄狀以聞。由是全活甚眾。其五覆奏者，以決前一二日，至決日又三覆奏；唯犯惡逆者一覆奏而已。〔隋立十惡之科，四曰惡逆，謂毆及謀殺祖父母、父母、殺伯叔父母、姑、兄、子、外祖父母、夫、夫之祖父母、父母者；唐遵用之。〕
21己亥，朝集使利州都督武士寫等復上表請封禪，〔朝，直遙翻。寫，一虢翻。復，扶又翻。〕不許。
22壬寅，上幸驪山溫湯；戊申，還宮。
23上謂執政曰：「朕常恐因喜怒妄行賞罰，故欲公等極諫。公等亦宜受人諫，不可以己之所欲，惡之違之。〔惡，烏路翻。〕苟自不能受諫，安能諫人。」
24康國求內附。〔康國，即漢康居國，一曰薩末鞬，亦曰颯末鞬，元魏謂之悉萬斤。其王姓溫，本月氏人，始居祁連北昭武城，為突厥所破，稍南依蔥嶺，即有其地，以昭武為姓，示不忘本也。〕上曰：「前代帝王，好招來絕域，以求服遠之名，無益於用而糜弊百姓。今康國內附，儻有急難，於義不得不救。師行萬裏，豈不疲勞！勞百姓以取虛名，朕不為也。」遂不受。
謂侍臣曰：「治國如治病，病雖愈，猶宜將護，儻遽自放縱，病復作，則不可救矣。今中國幸安，四夷俱服，誠自古所希，然朕日慎一日，唯懼不終，故欲數聞卿輩諫爭也。」〔好，呼到翻。難，乃旦翻。治，直之翻。復，扶又翻。數，所角翻。爭，讀曰諍。〕魏徵曰：「內外治安，臣不以為喜，唯喜陛下居安思危耳。」〔治，直吏翻。〕
25上嘗與侍臣論獄，魏徵曰：「煬帝時嘗有盜發，帝令於士澄捕之，〔於，如字，姓也，出何承天姓苑。〕少涉疑似，皆拷訊取服，〔少，始沼翻。拷，音考。〕凡二千餘人，帝悉令斬之。〔令，力丁翻。〕大理丞張元濟怪其多，試尋其狀，內五人嘗為盜，餘皆平民；竟不敢執奏，盡殺之。」上曰：「此豈唯煬帝無道，其臣亦不盡忠。君臣如此，何得不亡！公等宜戒之！」
26是歲，高州總管馮盎入朝。未幾，羅竇諸洞獠反，〔竇州，漢端溪縣地。隋為瀧州懷德縣，武德四年置南扶州，貞觀六年更名竇州，取州界有羅竇洞為名。朝，直遙翻。幾，居豈翻。獠，魯皓翻。〕敕盎帥部落二萬，為諸軍前鋒。〔帥，讀曰率。〕獠數萬人，屯據險要，諸軍不得進。盎持弩謂左右曰：「盡吾此矢，足知勝負矣。」連發七矢，中七人。〔中，竹仲翻。〕獠皆走，因縱兵乘之，斬首千餘級。上美其功，前後賞賜，不可勝數。〔勝，音升。〕盎所居地方二千里，奴婢萬餘人，珍貨充積；然為治勤明，所部愛之。〔治，直吏翻。〕
27新羅王真平卒，〔卒，子恤翻。〕無嗣，國人立其女善德為王。
