△卷第二百二十七
唐紀四十三〔起重光作噩（辛酉）六月，盡玄黓閹茂（壬戌），凡一年有寄。〕
德宗神武聖文皇帝二
建中二年（辛酉、七八一）
1六月庚寅，以浙江東，西觀察使、蘇州刺史韓滉為潤州刺史、浙江東，西節度使，〔蘇州，治吳縣。滉，呼廣翻。潤州，治京口。使，疏吏翻。〕名其軍曰鎮海。
2張著至襄陽，〔是年四月遣著，今至襄陽。蓋張著亦疑梁崇義，遲遲不進也。〕梁崇義益懼，陳兵而見之。藺杲得詔不敢發，〔得除鄧州之詔也。〕馳見崇義請命。〔請免其死。〕崇義對著號泣，竟不受詔。〔號，戶刀翻。〕著復命。
癸巳，進李希烈爵南平郡王，〔渝州南平郡。〕加漢南、漢北兵馬招討使，督諸道兵討之。〔考異曰：德宗實錄：「五月己巳，加淮寧節度李希烈南平郡王、漢南，漢北通知諸道兵馬使，招撫處置使。」希烈傳曰：「山南東道節度使梁崇義拒捍朝命，迫脅使臣。二年六月，詔諸道節度率兵討之，加希烈南平郡王兼漢南、北都知諸道兵馬，招撫處置使。」今從建中實錄。〕楊炎諫曰：「希烈為董秦養子，親任無比，卒逐秦而奪其位。〔事見二百二十五卷代宗大曆十四年。董秦，賜姓名李忠臣。卒，子恤翻。〕為人狼戾無親，〔「狼」，當作「很」。〕無功猶倔強不法，〔掘，渠勿翻。強，其兩翻。〕使平崇義，何以制之！」上不聽。炎固爭之，上益不平。
荊南牙門將吳少誠以取梁崇義之策幹李希烈，希烈以少誠為前峯。少誠，幽州潞人也。〔將，即亮翻。少，始照翻。潞縣，漢屬漁陽郡，晉屬燕國，隋屬涿郡，唐屬幽州，以潞水自塞北來經縣界名縣。〕
時內自關中，西暨蜀、漢，南盡江、淮、閩、越，北至太原，所在出兵，而李正己遣兵扼徐州甬橋、渦口，〔閩，眉巾翻。甬橋，在徐州南界汴水上，後置宿州於此。渦口，渦水入淮之口。渦，音戈。〕梁崇義阻兵襄陽，運路皆絕，人心震恐。江、淮進奉船千餘艘，泊渦口不敢進。〔艘，蘇遭翻。〕上以和【嚴：「和」改「利」。】州刺史張萬福為濠州刺史。〔使之通渦口水路。〕萬福馳至渦口，立馬岸上，發進奉船，淄青將士停岸睥睨不敢動。〔淄，莊持翻。睥，匹詣翻。睨，研計翻。〕
3辛丑，汾陽忠武王郭子儀薨。〔薨，呼肱翻。〕子儀為上將，擁強兵，程元振、魚朝恩讒毀百端，詔書一紙徵之，無不即日就道，由是讒謗不行。〔事並見代宗紀。朝，直遙翻。〕嘗遣使至田承嗣所，承嗣西望拜之曰：「此膝不屈於人若干年矣！」李靈曜據汴州作亂，〔事見二百二十五卷代宗大曆十一年。使，疏吏翻。嗣，祥吏翻。汴，皮變翻。〕公私物過汴者皆留之，惟子儀物不敢近，〔近，其靳翻。〕遣兵衛送出境。校中書令考凡二十四，月入俸錢二萬緡，私產不在焉；〔校，古效翻。俸，扶用翻。緡，眉巾翻。〕府庫珍貨山積。家人三千人，八子、七婿皆為朝廷顯官；〔郭子儀八子，曜、晞、旰、　晤、曖、曙、映。〕諸孫數十人，每問安，不能盡辯，頜之而已。僕固懷恩、李懷光、渾瑊皆出麾下，〔渾，戶昆翻，又戶本翻。瑊，古鹹翻。〕雖貴為王公，常頤指役使，趨走於前，家人亦以僕隸視之。天下以其身為安危殆三十年，〔殆，近也，將也。郭子儀奮自朔方，是年肅宗至德元載也，至建中二年而薨。是年歲在重光作噩，自柔兆涒灘至重光作噩，二十六年耳，故云殆三十年。〕功蓋天下而主不疑，位極人臣而眾不疾，窮奢極欲而人不非之，年八十五而終。其將佐至大官，為名臣者眾。〔將，即亮翻。〕
4壬子，以懷、鄭、河陽節度副使李艽為河陽、懷州節度使，割東畿五縣隸焉。〔艽，居包翻。使，疏吏翻。東畿，東都畿也。五縣，河陽、河陽、河清、濟源、溫、王屋。〕
5 北庭、安西自吐蕃陷河、隴，隔絕不通，〔陷河、隴見二百二十三卷代宗廣德元年。吐，從暾入聲。〕伊西、北庭節度使李元忠、四鎮留後郭昕帥將士閉境拒守， 〔昕，許斤翻。帥，讀曰率。〕數遣使奉表，皆不達，聲問絕者十餘年；至是，遣使間道歷諸胡自回紇中來，〔數，所角翻。間，古莧翻。〕上嘉之。秋，七月，戊午朔，加元忠北庭大都護，賜爵寧塞郡王；〔廓州寧塞郡。〕以昕為安西大都護、四鎮節度使，賜爵武威郡王；〔涼州武威郡。〕將士皆遷七資。元忠姓名，朝廷所賜也，本姓曹，名令忠；昕，子儀弟也。
6李希烈以久雨未進軍，上怪之，盧杞密言於上曰：「希烈遷延，以楊炎故也。〔因炎諫用希烈而聞之。〕陛下何愛炎一日之名而墮大功；〔墮，讀曰隳。〕不若暫免炎相以悅之，事平復用，無傷也。」〔相，息亮翻。復，扶又翻，又音如字。〕上以為然。庚申，以炎為左僕射，罷政事。〔射，寅謝翻。考異曰：舊傳曰：「初，炎之南來，途經襄、漢，固勸梁崇義入朝，崇義不能從，已懷反側；尋又使其黨李舟奉使馳說，崇義因而拒命，遂圖叛逆，皆炎迫而成之。至是，德宗欲假希烈兵勢以討崇義，炎又固言不可；上不能平。會德宗嘗訪宰相羣臣中可以大任者，盧杞薦張鎰、嚴郢，而炎舉崔昭、趙惠伯。上以炎論議疏闊，遂罷炎相。」建中實錄曰：「炎與盧杞同執大政，杞形神詭陋，夙為人所褻，而炎氣岸高峻，罕防細故；方病，飲食無節，或為糜餐，別食閤中，每登堂會食，辭不能偶。讒者乘之，謂杞曰：『楊公鄙公，不欲同食。』杞銜之。舊制，中書舍人分署尚書六曹以平奏報，中廢其職；杞議復之以疏其煩。炎不可。杞曰：『杞不才，幸措足於斯，亦當有運用以答天造，寧常拳杞之手乎！』因密啟中書主書有過局者，有詔逐之。炎怒曰：『中書，吾局也，政之不脩，吾自理之；設不理，當共議，何陰訴而越官邪！』因不相平。時淮西節度使李希烈寵任方盛，上欲以之平襄陽，炎以為不可。上曰：『卿勿復言。』遂以希烈統之。時夏潦方壯，澶漫數百里，故希烈軍久不得發。會炎病，請急累日，杞啟免炎相以悅之。上以為然，乃使中官朱如玉就第先喻旨，翌日，遷左僕射。謁謝之日，恩旨甚渥，杞大懼。」按沈既濟為炎所引，故建中實錄言炎罷相，與德宗實錄頗異。今取其可信者書之。然舊傳雲「梁崇義之反，炎迫而成之」，亦近誣也。〕以前永平節度使張鎰為中書侍郎、同平章事。鎰，齊丘之子也。〔使，疏吏翻。鎰，弋質翻。張齊丘，玄宗時為朔方節度使。〕以朔方節度使崔寧為右僕射。〔射，寅謝翻。〕
7丙子，贈故伊州刺丈袁光庭工部尚書。光庭天寶末為伊州刺史，吐蕃陷河、隴，光庭堅守累年，吐蕃百方誘之，不下。〔伊州，治伊吾縣，漢伊吾盧地。尚，辰羊翻。吐，從暾入聲。誘，音酉。〕糧竭兵盡，城且陷，光庭先殺妻子，然後自焚。郭昕使至，朝廷始知之，〔昕，許斤翻。朝，直遙翻。〕故贈官。
8辛巳，以邠寧節度使李懷光兼朔方節度使。〔邠，卑旻翻。〕
9癸未，河東節度使馬燧，昭義節度使李抱真，神策先鋒都知兵馬使李晟，大破田悅於臨洺。
時悅攻臨洺，累月不拔，城中食且盡，府庫竭，士卒多死傷。張伾飾其愛女，使出拜將士曰：「諸君守戰甚苦，伾家無他物，請鬻此女為將士一日之費。」眾皆哭，曰：「願盡死力，不敢言賞。」李抱真告急於朝，〔朝，直遙翻。〕詔馬燧將步騎二萬與抱真討悅，又遣李晟將神策兵與之俱；又詔幽州留後朱滔討惟嶽。〔李惟嶽也。〕
燧等軍未出險，先遣使持書諭悅，為好語，悅謂燧畏之，不設備。燧與抱真合兵八萬，東下壺關，〔考異曰：舊田悅傳曰：「七月三日，師自壺關東下，收賊盧家砦。」燧傳雲：「十一月，師次邯鄲。」恐誤。今從悅傳、燕南記。〕軍於邯鄲，擊悅支軍，破之。悅方急攻臨洺，分李惟嶽兵五千助楊朝光。明日，燧等進攻朝光柵，悅將萬餘人救之，燧命大將李自良等禦之於雙岡，〔雙岡，在邯鄲西北，臨洺之西，亦名盧家畽。〕令之曰： 「悅得過，必斬爾！」自良等力戰，悅軍卻。燧推火車焚朝光柵，〔推，口雷翻。車，尺遮翻。〕斬朝光，獲首虜五千餘級。居五日，燧等進軍至臨洺，悅悉眾力 戰，凡百餘合，悅兵大敗，斬首萬餘級。〔考異曰：舊李晟傳：「戰於臨洺，諸軍皆卻。晟引兵渡洺水，乘水而濟，橫擊悅軍，王師復振，擊悅，大破之。」據此，則是臨洺戰在冬也，與馬燧傳「十一月師次邯鄲」相應。實錄：「十二月庚寅，馬燧加左僕射。」又云：「先是，悅遣將康愔領兵圍邢州，楊朝光圍臨洺，燧與抱真及神策將李晟合勢救之，大敗賊於雙岡，斬楊朝光，擒其大將盧子昌。乘勝進軍，又破悅於臨洺，故燧等加官。」按實錄，此戰無月日，但於馬燧加官時言之。今據燧傳，先敗悅於雙岡，斬楊朝光，居五日，乃進至臨洺。即實錄此朋癸未眾軍破悅於臨洺也。實錄在此年冬，與此相違。燕南記亦云：「七月，燧與抱真兵八萬，自潞府東下壺關，先收邯鄲盧家砦，朝光戰死臨洺城；又大破悅。」悅退走在李正己死前，與實錄此月相應。臨洺之戰，疑諸軍已集。燧等若未至，張伾必不能獨破悅軍。新本紀：「十一月丁丑，馬燧及田悅戰於雙岡，敗之。」不知此日何出，亦與諸書相違。今止從七月。〕悅引兵夜遁，邢州圍亦解。〔是年五月，悅使其將康愔圍邢州，悅敗走而圍亦解。〕
時平盧節度使李正己巳薨，子納祕之，擅領軍務。悅求救於納及李惟嶽，納遣大將衛俊將兵萬人，惟嶽遣兵三千人救之。悅收合散卒，得二萬餘人，軍於洹水；淄青軍其東，成德軍其西，首尾相應。馬燧帥諸軍進屯鄴，〔洹，於原翻。帥，讀曰率。洹水縣，屬魏州，本漢內黃地，後周武帝置洹水縣，因水而名。淄，莊持翻。鄴縣，屬相州。〕奏求河陽兵自助；詔河陽節度使李艽將兵會之。〔艽，居包翻。〕
10八月，李納始發喪，奏請襲父位，上不許。
11梁崇義發兵攻江陵，至四望，〔今隨州隨縣之東有四望山，其山最高，四望皆可見。〕大敗而歸，乃收兵襄、鄧。李希烈引軍循漢而上，〔上，時掌翻。〕與諸道兵會；崇義遣其將翟暉、杜少誠逆戰於蠻水，希烈大破之；追至捤口，又破之。〔將，即亮翻。翟，萇伯翻。少，始照翻。水經：漢水自襄陽東流，又屈而西南流，又東南流，逕黎丘故城西，又南與捤水合。捤水出中廬縣西南，東流至邙縣北界，東入漢水，謂之捤口。漢水又南過宜城東，夷水出自房陵縣，東流注之；桓溫以其父名彝，改曰蠻水。〕二將請降，希烈使將其眾先入襄陽慰諭軍民。〔將，即亮翻。降，戶江翻。使將，同上音，又音如字。〕崇義閉城拒守，守者開門爭出，不可禁。崇義與妻赴井死，傳首京師。
12範陽節度使朱滔將討李惟嶽，軍於莫州；張孝忠將精兵八千守易州，〔範陽節度使治幽州，莫州在幽州南二百八十里。易州，成德巡屬，在幽州西二百一十四 裏。〕滔遣判官蔡雄說孝忠曰：〔說，式芮翻。〕「惟嶽乳臭兒，敢拒朝命；今昭義、河東軍已破田悅，淮寧李僕射克襄陽，計河南諸軍，朝夕北向，恆、魏之亡，可佇立而須也。使君誠能首舉易州以歸朝廷，則破惟嶽之功自使君始，此轉禍為福之策也。」〔朝，直遙翻。射寅謝翻。恆，戶登翻。使，疏吏翻。〕孝忠然之，遣牙官程華詣滔，遣錄事參軍董稹奉表詣闕，〔慎，章忍翻。〕滔又上表薦之；〔上，時掌翻。〕土悅。九月，辛酉，以孝忠為成德節度使。命惟嶽護喪歸朝，惟嶽不從。孝忠德滔，為子茂和嬖滔女，〔為，於偽翻。〕深相結。
13壬戌，加李希烈同平章事。
14初，李希烈請討梁崇義，上對朝士亟稱其忠。〔亟，去吏翻。〕黜陟使李承自淮西還，〔還，從宣翻，又音如字。〕言於上曰：「希烈必卜微功；但恐有功之後，偃蹇不臣，更煩朝廷用兵耳！」上不以為然。
希烈既得襄陽，遂據之為己有，上乃思承言。時承為河中尹，因子，以承為山南東道節度使。上欲以禁兵送上，〔上，時掌翻。〕承請單騎赴鎮；至襄陽，希烈置之外館，迫脅萬方，承誓死不屈，希烈乃大掠闔境所有而去。承治之期年，軍府稍完。〔騎，奇寄翻。闔，戶臘翻。治，直之翻。〕希烈留牙將於襄州，守其所掠財，由是數有使者往來。〔將，即亮翻。數，所角翻。〕承亦遣其腹心臧叔雅往來許、蔡，〔李希烈既自襄陽還蔡州，尋徙鎮許州，故李承陰遣人至許、蔡，結其諸將以圖之。〕厚結希烈腹心周曾等，與之陰圖希烈。〔為周曾等圖希烈不克而死張本。〕
15初，蕭嵩家廟臨曲江，玄宗以娛遊之地，非神靈所宅，命徙之。楊炎為相，惡京兆尹嚴郢，〔相，息亮翻。惡，烏路翻。〕左遷大理卿；盧杞欲陷炎，引郢為御史大夫。先是，炎將營家廟，〔先，悉薦翻。〕有宅在東都，憑河南尹趙惠伯賣之，惠伯買以為官廨，郢按之，以為有羨利。〔羨，於線翻。〕杞召大理正田晉議法，〔唐志：大理正，從五品下，掌議獄，正科條，凡丞斷罪不當，則以法正之。〕晉以為：「律，監臨官市買有羨利，以乞取論，當奪官。」杞怒，〔監，古銜翻；下同。〕貶晉衡州司馬。〔衡州，京師東南三千四百三里。田晉自朝士貶衡州司馬。〕更召他吏議法，〔更，工衡翻。〕以為：「監主自盜，罪當綾。」炎廟正直蕭嵩廟地，杞因譖炎，雲「茲地有王氣，〔王，於沉翻。〕故玄宗令嵩徙之；炎有異志，故於其地建廟。」冬，十月，乙未，炎自左僕射貶崖州司馬；〔令，力丁翻。射，寅謝翻。舊志：崖州，至京師七千四百六十里。〕未【章：十二行本「未」上有「遣中使護送」五字；乙十一行本同。】至崖州百里，縊殺之。惠伯自河中尹貶費州多田尉；〔費州，漢牂柯郡，隋黔安郡涪川縣地，貞觀四年，分思州之涪川、扶陽二縣，置費州。多田縣，武德四年，務州刺史奏置，以土地稍平，墾田盈畛，故以多田為名。貞觀四年，改費州為思州，乾元元年，復為費州；京師南四千七百里，至東都四千九百里；因州界費水為名。「河中尹」，當作「河南尹」。〕尋亦殺之。
16辛丑，冊太子妃蕭氏。
17癸卯，祫太廟。先是，太祖既正東向之位，獻、懿二祖皆藏西夾室，不饗；至是，復奉獻祖東嚮而饗之。〔先，悉薦翻。復，扶又翻。獻祖宣皇帝熙，太祖之祖也。懿祖光皇帝天賜，太祖之父也。太祖景皇帝虎，始封於唐者也。唐初，饗四廟，宣、光二帝、太祖、世祖也。貞觀九年，祔高祖於太廟。朱子奢請準禮，立七廟，三昭三穆各置神主，太祖依晉、宋已來故事，虛其位，待遞遷，方處之東向位。於是始祔弘農府君重耳及高祖為六室，虛太祖之位而行禘祫。至二十三年，太宗祔廟，遷弘農府君，乃藏於西夾室。文明元年，高宗祔廟，始遷宣皇帝於西夾室。至開元十年，玄宗特立九廟，於是追尊宣皇帝獻祖，復列於室，光皇帝為懿祖，以備九室，禘祫猶虛太祖之位。祝文於三祖不稱臣，明全廟數而已。至德三載剋復後，新作九室神主，遂不作弘農府君神主，明禘祫不及故也。至寶應二年，祔玄宗、肅宗於廟，遷獻、懿二祖於西夾室，始以太祖當東向位。至是年，將祫饗，禮儀使顏真卿奏：「合出獻、懿二祖行事，其布位次第及東向之位，請準東晉蔡謨議為定。」遂以獻祖當東向，懿祖於昭位南向，太祖於穆位北向。左昭右穆，陳列行事。〕
18徐州刺史李洧，正己之從父兄也。李納寇宋州，彭城令太原白季庚說洧舉州歸國；〔洧，於軌翻。從，才用翻。說，式芮翻。〕洧從之，遣攝巡官崔程奉表詣闕，且使口奏，並白宰相，以「徐州不能獨抗納，乞領徐、海、沂三州觀察使，況海、沂二州，今皆為納有。洧與刺史王涉、馬萬通素有約，〔使，疏吏翻。考異曰：此據舊傳也。實錄，萬通以密州阪，蓋自沂移密。〕苟得朝廷詔書，必能成功。」程自外來，〔言自外方來。〕以為宰相一也，先白張鎰，鎰以告盧杞。杞怒其不先白己，不從其請。〔相，息亮翻。鎰戍質翻。〕戊申，加洧御史大夫，充招諭使。
19十一月，戊午，以永樂公主適檢校比部郎中田華，上不欲先志故也。〔永樂公主許降田華，見二百二十五卷代宗大曆九年。樂，音洛。〕
20蜀王傀【嚴：「傀」改「遂」，】更名遂。【嚴：「遂」改「遡」。】傀，苦猥翻。更，工衡翻。〕
21辛酉，宣武節度使劉洽，神策都知兵馬使曲環，滑州刺史襄平李澄，朔方大將唐朝臣，大破淄青、魏博之兵於徐州。〔按新書李澄傳：澄，遼東襄平人。唐自高宗世，遼東之地已棄而不有，李澄時以本貫在遼東襄平耳。朝，直遙翻。淄，莊持翻。〕
先是，李納遣其將王溫會魏博將信都崇慶〔先，悉薦翻。將，即亮翻。信都，複姓。〕共攻徐州，李洧遣牙官溫人王智興詣闕告急。〔溫，古縣，唐初，屬懷州，顯慶二年，度屬洛州。〕智興善走，不五日而至。〔舊志：徐州，京師東二千六百四里。〕上為之發朔方兵五千人，〔為，於偽翻。〕以朝臣將之，〔朝，直遙翻。將，直亮翻，又音如字。〕與洽、環、澄共救之。時朔方軍資裝不至，旗服弊惡，宣武人嗤之曰：「乞子能破賊乎！」朝臣以其言激怒士卒，且曰：「都統有令，〔嗤，醜之翻。都統，謂李勉也。統，他綜翻，俗音從上聲。〕先破賊營者，營中物悉與之。」士皆憤怒爭奮。
崇慶、溫攻彭城，二旬不能下，請益兵於納；納遣其將石隱金將萬人助之，〔考異曰：實錄前作「隱金」，後作「隱全」。今從其前。〕與劉洽等相拒於七里溝。日向暮，洽引軍稍卻，朔方馬軍使楊朝晟言於唐朝臣曰：「公以步兵負山而陳，以待兩軍，我以騎兵伏於山曲，賊見懸軍勢孤，必搏之：我以伏兵絕其腰，必敗之。」〔使，疏吏翻。晟，成正翻。陳，讀曰陣。敗，補邁翻。騎，奇寄翻。〕朝臣從之。崇慶等果將騎二千踰橋而西，追擊官軍，，伏兵發，橫擊之；崇慶等兵中斷，狼狽而返，阻橋以拒官軍。其兵有爭橋不得，涉水而渡者。朝晟指之曰：「彼可涉，吾何為不涉！」遂涉水擊，據橋者皆走，崇慶等兵大潰；洽等乘之，斬首八千級，溺死過半。朔方軍盡得其輜重，〔溺，奴狄翻。重，直用翻。〕旗服鮮華，乃謂宣武人曰：「乞子之功，孰與宋多﹖」〔宋，指宣武兵也。時以宋、毫為宣武軍，劉洽自宋州刺史為宣武節度使，故云然。〕宣武人皆慚。官軍乘勝逐北，至徐州城下，魏博、淄青軍解圍走，江、淮漕運始通。〔淄，莊持翻。漕，在到翻。〕
22己巳，詔削李惟嶽官爵；募所部降者，赦而賞之。〔降，戶江翻。〕
24十二月，李納密州刺史馬萬通乞降；丁酉，以為密州刺史。〔宋白曰：密州居海，得禹貢嵎夷之地，春秋時為莒、魯之地。州理，即魯之諸城也，漢為高密國，晉立東莞郡，後魏立膠州；隋改曰密州，取境中密水為名。〕
25崔漢衡至吐蕃，〔崔漢衡使吐蕃，見上卷是年三月。吐，從暾入聲。〕贊普以敕書稱貢獻及賜，全以臣禮見處；〔處，昌呂翻。〕又，雲州之西，當以賀蘭山為境，〔五代志，靈武弘靜縣有賀蘭山。弘靜縣，唐改為保靜。雲州，當作靈州，史誤也。〕邀漢衡更請之。丁未，漢衡遣判官與吐蕃使者入奏。上為之改敕書、〔為，於偽翻。〕境土，皆如其請。〔關東、河北方用兵，不暇與吐蕃較也。〕
26加馬燧魏博招討使。
三年（壬戌、七八二）
1春，正月，河陽節度使李艽弔兵逼衛州，田悅守將任履虛詐降，既而復叛。〔衛州，治汲，艽，居苞翻。即亮翻。任，音壬。降，戶江翻。復，扶又翻，又音如字。〕
2馬燧等諸軍屯於漳濱。田悅遣其將王光進築月城以守長橋，〔長橋，在漳水上。月城，兩頭抱河，形如半月。〕諸軍不得渡。燧以鐵鎖連車數百，實以土囊，塞其下流，〔乘，繩證翻。塞，悉則翻。按新書，燧於長橋下流以土囊遏之。〕水淺，諸軍涉渡。時軍中乏糧，悅等深壁不戰。燧命諸軍持十日糧，進屯倉口，與悅夾洹水而軍。〔洹，於元翻。洹水與漳水分流，又在漳水之東。〕李抱真、李艽問曰：「糧少而深入，何也﹖」燧曰：「糧少則利速戰，今三鎮連兵不戰，〔三鎮，謂魏博、淄青、成德。艽，居包翻。少，始紹翻。〕欲以老我師；我若分軍擊其左右，悅必救之，則我腹背受敵，戰必不利。故進軍逼悅，所謂攻其所必救也。〔兵法有是言。〕彼苟出戰，必為諸君破之。」〔為，於偽翻。〕乃為三橋逾洹水，日往挑戰，〔挑，徒了翻。〕悅不出。燧令諸軍夜半起食，潛師循洹水直趨魏州，〔令，力正翻。趨，逡喻翻。〕令曰：「賊至，則止為陳。」〔陳，讀曰陣；下結陳同。〕留百騎擊鼓鳴角於營中，仍抱薪持火，俟諸軍畢發，則止鼓角匿其旁；俟悅軍畢渡，焚其橋。軍行十里所，悅聞之，帥淄青、成德步騎四萬踰橋掩其後，〔騎，奇寄翻。帥，讀曰率。〕乘風縱火，鼓譟而進。〔譟，則竄翻。〕燧按兵不動，先除其前草莽百步為戰場，結陳以待之，募勇士五千餘人為前列。悅軍至，火止，氣衰，燧縱兵擊之，悅軍大敗。神策、昭義、河陽軍小卻，〔神策，李晟軍。昭義，李抱真軍。河陽，李艽軍。〕見河東軍捷，還鬬，又破之。〔還，從宣翻，又音如字。〕追奔至，三橋已焚，〔三橋，即在洹水上者。〕悅軍亂，赴水溺死不可勝紀，斬首二萬餘級，捕虜三千餘人，屍相枕藉三十餘裏。〔勝，音升。枕，職任翻。藉，慈夜翻。考異曰：實錄：「閏月庚戌，馬燧等破田悅於洹水。」按舊馬燧傳：洹水之戰，李惟嶽救兵與田悅兵猶連營相拒。又燕南記：「惟嶽見悅在圍，故謀歸順。」然則洹水戰必在惟嶽死前，實錄誤也。燕南記又曰：「燧與抱真雖頻破悅，聞李納助軍到，乃駐軍候勢，畫必取之計，去悅軍三十里下營，夜坐帳中，使心手人潛領悅兵及小將等五十餘人立帳外。燧因矯與兵馬行官已下高語曰：『昨日所以頻破田悅兵馬者，蓋偶然之事，本亦不料有此勝也。看悅兵雖敗，其將健，皆能死戰，亦天下之強 敵矣。今更得李納兵助，其勢不小。我雖頻利，利則有鈍。他日田悅更戰，大將必須審看便宜。如悅直進，不可當鋒耳。』悅帳外兵將往往共聞燧語，良久曰：『昨 日陣上獲得田悅將健，所由領過！』既至，燧大罵曰：『田悅小賊，菽麥未分，敢肆猖狂，妄動兵馬。你有何所解，與我相敵！汝皆不自由，被驅入陳，又何過也！ 今矜汝放去。』兵等大歡叫，拜謝而去，具燧前後言見悅。悅召大將喜而謂曰：『馬燧放言懼我，對人罵我，此可知矣，吾再戰必捷也。』又恃李納助軍新到，乃引 兵出洹水又陳。燧先伏兵要處，佯不勝，引退。悅使兵盡出逐燧，燧引至伏兵處，伏兵齊發，橫截悅軍兩段，與抱真縱兵擊之，大破悅軍三萬餘人。」今從馬燧傳。〕
悅收餘兵千餘人走魏州。〔走，音奏。〕馬燧與李抱真不協，頓兵平邑浮圖。【章：十二行本「圖」下有「遷延不進」四字；乙十一行本同；退齋校同；張校同，雲無註本亦無。】〔據舊書田悅傳：平邑浮圖，在魏州南。浮圖，佛寺也。〕悅夜至南郭，〔魏州南郭也。〕大將李長春閉關不內，以俟官軍，久之，天且明，長春乃開門內之。悅殺長春，嬰城拒守。城中士卒不滿數千，死者親戚，號哭滿街。〔將，即亮翻。號，戶刀翻。〕悅憂懼，乃持佩刀，乘馬立府門外，悉集軍民，流涕言曰：「悅不肖，蒙淄青、成德二丈人保薦，嗣守伯父業，〔淄青李正己、成德李寶臣，田悅以丈人行事之。伯父，田承嗣也。淄，莊持翻。嗣，祥吏翻。〕今二丈人即世，其子不得承襲，悅不敢忘二丈人大恩，不量其力，〔量，音良。〕輒拒朝命，喪敗至此，〔朝，直遙翻。喪，息浪翻。〕使士大夫肝腦塗地，皆悅之罪也。悅有老母，不能自殺，願諸公以此刀斷悅首，持出城降馬僕射，〔斷，音短；下各斷同。降，戶江翻。馬僕射，謂馬燧。射寅謝翻。〕自取富貴，無為與悅俱死也！」因從馬上自投地。將士爭前抱持悅曰：「尚書舉兵徇義，非私己也。一勝一負，兵家之常。某輩累世受恩，何忍聞此！願奉尚書一戰，不勝則以死繼之。」〔尚，辰羊翻。〕悅曰：「諸公不以悅喪敗而棄之，悅雖死，敢忘厚意於地下！」乃與諸將各斷髮，約為兄弟，誓同生死；出府庫所有及斂富民之財，得百餘萬，以賞士卒；眾心始定。〔田悅善敗不亡，所謂盜亦有道。〕復召貝州刺史邢曹俊，使之整部伍，繕守備，軍勢復振。〔悅不用邢曹俊，見上捲上年。復，扶又翻，又音如字。〕
李納軍於濮陽，為河南軍所逼，奔還濮州，〔考異曰：時濮州治鄄城，別有濮陽縣。按九域志，濮陽縣東至濮州九十里。濮，博木翻。〕徵援兵於魏州。田悅遣軍使符璘將三百騎送之， 〔使，疏吏翻。璘，離珍翻。將，即亮翻。騎，奇寄翻。〕璘父令奇謂璘曰：「吾老矣，歷觀安、史輩叛亂者，今皆安在！田氏能久乎！汝因此棄逆從順，是汝揚父 名於後世也。」齧臂而別。璘遂與其副李瑤帥眾降於馬燧。〔齧，魚結翻。帥，讀曰率。降，戶江翻。〕悅收族其家，令奇慢罵而死。瑤父再春以博州降，悅從兄昂 以洺州降，〔從，才用翻。洺，音名。〕王光進以長橋降。悅入城旬餘日，馬燧等諸軍始至城下，攻之，不克。
3仄寅，李惟嶽遣兵與孟祐守束鹿，〔東鹿，本鹿城縣。安祿山反，玄宗改縣為東鹿以厭之，屬深州。九域志：在州西四十五里。宋白曰：東鹿縣，本漢西梁縣地，今縣南六十里有西梁故城尚存。〕朱滔、張孝忠攻拔之，進圍深州。惟嶽憂懼，掌書記邵真復遻惟嶽，密為表，先遣弟惟簡入朝；〔復，扶又翻。說，式芮翻。朝，直遙翻。〕然後誅諸將之不從命者，身自入朝，使妻父冀州刺史鄭詵權知節度事，以待朝命。惟簡既行，孟祐知其謀，密遣告田悅。悅大怒，使衙官扈岌往見惟嶽，讓之曰：「尚書舉兵，正為大夫求旌節耳，〔事始見上卷二年。岌，魚及翻。尚，辰羊翻。為，於偽翻；下非為、相為同。〕非為己也。今大夫乃信邵真之言，遣弟奉表，悉以反逆之罪歸尚書，自求雪身，尚書何負於大夫而至此邪！〔尚，辰羊翻。邪，音耶。〕若相為斬邵真，則相待如初；不然，當與大夫絕矣。」判官畢華言於惟嶽曰：「田尚書以大夫之故陷身重圍，〔為，於季翻。重，直龍翻。〕大夫一旦負之，不義甚矣。且魏博、淄青兵強食富，足抗天下，事未可知，柰何遽為二三之計乎！」惟嶽素怯，不能守前計，乃引邵真，對扈岌斬之；〔淄，莊持翻。岌，魚及翻。〕發成德兵萬人，與孟祐俱圍束鹿。丙寅，朱滔、張孝忠與戰於束鹿城下，惟嶽大敗，燒營而遁。〔考異曰：實錄及舊惟嶽傳止言惟嶽一敗。按滔傳曰：「滔與孝忠徵之，大破惟嶽於東鹿。滔命偏師守東鹿，進圍深州。惟嶽乃統萬餘眾及田悅援兵圍東鹿。惟嶽將王武俊以騎三千方陳橫進。滔繢帛為狻猊象，使猛士百人蒙之，鼓譟奮馳，賊馬驚亂，隨擊，大破之，惟嶽焚營而遁。」據此，則是惟嶽再敗也。燕南記，孟祐先敗，惟嶽又敗。與滔傳相應，今從之。〕
兵馬使王武俊為左右所構，惟嶽疑之，惜其才，未忍除也。束鹿之戰，使武俊為前鋒，私自謀曰：「我破朱滔，則惟嶽軍勢大振，歸，殺我必矣。」故戰不甚力而敗。
朱滔欲乘勝攻恆州，〔使，疏吏翻。恆，戶登翻。〕張孝忠引軍西北，軍於義豐。〔義豐縣，屬定州。〕滔大驚，孝忠將佐皆怪之，孝忠曰：「恆州宿將尚多，未易可輕。〔將，即亮翻。易，以鼓翻。〕迫之則併力死鬬，緩之則自相圖。諸君第觀之，吾軍義豐，坐待惟嶽之殄滅耳。且朱司徒言大而識淺，可與共始，難與共終也！」〔朱滔後卒如張孝忠所料。〕於是滔亦屯束鹿，不敢進。
惟嶽將康日知以趙州歸國，惟嶽益疑王武俊，武俊甚懼。或謂惟嶽曰：「先相公委腹心於武俊，〔先相公，謂李寶臣。相，息亮翻。〕使之輔佐大夫，又有骨肉之親。〔謂武俊子士真婿於李氏。〕武俊勇冠三軍，今危難之際，復猜阻；若無武俊，欲使誰為大夫卻敵乎！」〔冠，古玩翻。難，乃旦翻。復，扶又翻。為，於偽翻。〕惟嶽以為然，乃使步軍使衛常寧與武俊共擊趙州，又使王士真將兵宿府中以自衛。〔將，即亮翻，又音如字。〕
4癸未，蜀王遂更名遡。〔更，工衡翻。〕
5淮南節度使陳少遊拔海、密二州，李納復攻陷之。〔使，疏吏翻。少，始照翻。復，扶又翻，又音如字；下不復同。〕
6王武俊既出恆州，謂衛常寧曰：「武俊今幸出虎口，不復歸矣！當北歸張尚書。」〔恆，戶登翻。尚，辰羊翻。張尚書，謂張孝忠也。〕常寧曰：「大夫闇弱，信任左右，觀其勢終為朱滔所滅。今天子有詔，得大夫首者，以其官爵與之，中丞素為眾所服，與其出亡，曷若倒戈以取大夫，轉禍為福，特反掌耳；事苟不捷，歸張尚書，未晚也。」，武俊深以為然。會惟嶽使要藉謝遵至趙州城下，〔要藉官，亦唐時節度行前之職。中宗景雲二年，解琬為朔方大總管，分遣隨軍要藉官河陽丞張冠宗、肥鄉令韋景駿、普安令於處忠校料三城兵募。則唐邊鎮有要藉官尚矣。又據新書忠義傳，朱泚統幽州行營，為沍原、鳳翔節度使，詔蔡廷玉以大理少卿為司馬，朱體微為要藉。則要藉，乃節度使之腹心也。朱滔、王武俊之相王，改要藉官曰承令。〕武俊引遵同謀取惟嶽；遵還，密告王士真。閏月，甲辰，武俊、常寧自趙州引兵還襲惟嶽；〔還，從宣翻，又音如字。〕遵與士真矯惟嶽命，啟城門內之。黎明，武俊帥數百騎突入府門；〔帥，讀曰率。騎，奇寄翻。〕士真應之於內，殺十餘人。武俊令曰：「大夫叛逆，將士歸順，敢違拒者族！」眾莫敢動。遂執惟嶽，收鄭詵、畢華、王它奴等，皆殺之。〔令，力定翻。詵，疏臻翻。〕武俊以惟嶽舊使之子，〔李寶臣已死，故曰舊使。使，疏吏翻。〕欲生送之長安。常寧曰：「彼見天子，將復以叛逆之罪歸咎於中丞。」〔復，扶又翻；下復榷同，又音如字。中丞，謂王武俊。〕乃縊殺之，〔縊，於賜翻，又於計翻。〕傳首京師。〔卒如谷從政之言。代宗廣德元年，李寶臣帥成德，凡二世、十九人而滅。〕深州刺史楊榮國，惟嶽姊夫也，降於朱滔；滔使復其位。〔姊，蔣兕翻。降，戶江翻。〕
7復榷天下酒，惟西京不榷。〔罷榷酒見二百二十五卷大曆十四年七月。榷，古嶽翻。〕
8二月，戊午，李惟嶽所署定州刺史楊政義降。時河北略定，惟魏州未下；河南諸軍攻李納於濮州，〔濮，博木翻。濮州，治鄄城縣。〕納勢日蹙。朝廷謂天下不日可平；甲子，以張孝忠為易、定、滄三州節度使，〔朝，直遙翻。使，疏吏翻。〕王武俊為恆冀都團練觀察使，康日知為深趙都團練觀察使，以德、棣二州隸朱滔，令還鎮。滔固請深州，不許，由是怨望，留屯深州。〔朱滔討李惟嶽，再戰再勝，及瓜分成德巡屬以賞降將，尺寸之地，滔不預焉；又欲使之取德、棣，此左氏所以知桓王之失鄭也！〕王武俊素輕張孝忠，自以手誅李惟嶽，功在康日知上，而孝忠為節度使，己與康日知俱為都團練使，又失趙、定二州，亦不悅。又詔以糧三千石給朱滔，馬五百匹給馬燧。武俊以為朝廷不欲使故人為節度使，〔王武俊，恆州舊將，故云然。〕魏博既下，必取恆冀，故分其糧馬以弱之，疑，未肯奉詔。
田悅聞之，遣判官王侑、許士則間道至深州，說朱滔曰：「司徒奉詔討李惟嶽，旬朔之間，拔束鹿，下深州，惟嶽勢慂，〔間，古莧翻。說，式芮翻；下說王、人說同。慂，與蹙同。〕故王大夫因司徒勝勢，得以梟惟惟嶽之首，此皆司徒之功也。又天子明下詔書，〔梟，堅堯翻。下，遐嫁翻。〕令司徒得惟嶽城邑，皆隸本鎮；今乃割深州以與日知，是自棄其信也。且今上志欲掃清河朔，不使藩鎮承襲，將悉以文臣代武臣，魏亡，則燕、趙為之次矣；〔令，力丁翻。燕，因虔翻。〕若魏存，則燕、趙無患。然則司徒果有意矜魏博之危而救之，非徒得存亡繼絕之義，亦子孫萬世之利也。」〔同舟遇風，則胡、越可使相救。是以善用兵者，必先離其交。〕又許以貝州賂滔。〔貝州，魏博巡屬。〕滔素有異志，聞之，大喜，即遣王侑歸報魏州，使將士知有外援，各自堅。又遣判官王郅〔將，即亮翻。考異曰：舊傳「王郅」作「王郢」，今從燕南記。〕與許士則俱詣恆州，說王武俊曰：「大夫出萬死之計，誅逆首，拔亂根，〔謂誅李惟嶽也。〕康日知不出趙州，豈得與大夫同日論功！而朝廷褒賞略同，誰不為大夫憤邑者！〔朝，直遙翻。為，於偽翻。〕今又聞有詔支糧馬與鄰道，朝廷之意，蓋以大夫善戰，【章：十二行本「戰」下有「無敵」二字；乙十一行本同；退齋校同；張校同，雲無註本亦無。】恐為後患，先欲貧弱軍府，俟平魏之日，使馬僕射北首，〔射，寅謝翻。馬僕射，謂馬燧，時攻魏州。首，式又翻。〕朱司徒南南向，共相滅耳。朱司徒亦不敢自保，使郅等效愚計，欲與大夫共救田尚書而存之。〔尚，辰羊翻。田悅拒命，宜削官，而當時猶稱其朝銜，可以見朝命之重。〕大夫自留糧馬以供軍；朱司徒不欲以深州與康日知，願以與大夫，請早定刺史以守之。三鎮連兵，〔此三鎮，謂範陽、恆冀、魏博。〕若耳目手足之相救，則他日永無患矣！」武俊亦喜，許諾，〔利害同，故說之易入。〕即遣判官王巨源使於滔，〔使，疏吏翻。〕且令知深州事，〔令，力丁翻。〕相與刻日舉兵南向。滔又遣人說張孝忠，孝忠不從。〔說，式芮翻。〕
9宣武節度使劉洽攻李納於濮州，克其外城。納於城上涕泣求自新，李勉又遣人說之，癸卯，納遣其判官房說以其母弟經及子成務入見。〔說，式芮翻。見，賢遍翻。房說，讀曰悅。通鑑本文作「癸卯」，然自上文二月戊午推至下文三月乙未，其間不容有癸卯，當作「己卯」。〕會中使宋鳳朝稱納勢窮蹙，不可捨，上乃囚說等於禁中，納遂歸鄆州，復與田悅等合。〔使，疏吏翻。朝，直遙翻。鄆，音運。復，扶又翻，又音如字。〕朝廷以納勢未衰，三月，乙未，始以徐州刺史李洧兼徐、海、沂都團練觀察使，海、沂已為納所據，洧竟無所得。〔洧，於軌翻。史言帝銳意削平藩鎮，而不能應機撫接，以自遺患。〕
李納之初反也，其所署德州刺史李西華備守甚嚴，都虞候李士真密毀西華於納，納召西華還府，以士真代之。士真又以詐召棣州刺史李長卿，長卿過德州，士真劫之，與同歸國。夏，四月，戊午，以士真、長卿為二州刺史。〔德州治安德縣，棣州治厭次縣，本皆淄青巡屬，今皆歸國。棣，大計翻。長，知丈翻。考異曰：燕南記雲：「授士真德、棣兩州觀察團練使。」今從實錄。〕士真求援於朱滔，滔已有異志，遣大將李濟時將三千人聲言助士真守德州，且召士真詣深州議軍事，至則留之，使濟時領州事。〔將，即亮翻；時將音同上，又音如字。德宗以德、棣與朱滔，滔卒以詐力得之，不知又以為王武俊之資也。〕
10庚申，吐蕃歸曏日所俘掠兵民八百人。〔自吐蕃陷河、隴，入京師，俘掠唐人，可以數計邪！德宗先歸所俘者以懷之，其歸向日所俘者，八百人而已。狼子野心，姑以此報塞中國，其志果如何哉！觀異日平涼劫盟之事可見也。吐，從暾入聲。〕
11 上遣中使發盧龍、恆冀、易定兵萬人〔盧龍，朱滔；恆冀，王武俊；易定，張孝忠。使，疏吏翻。恆，戶登翻。〕詣魏州討田悅。王武俊不受詔，執使者送朱滔，滔 言於眾曰：「將士有功者，吾奏求官勳，皆不遂；〔將，即亮翻。唐制，官有品，勳有級。〕今欲與諸君敕裝〔敕，與飭同。飭，治也。〕共趨魏州，〔趨，逡諭 翻。〕擊破馬燧以取溫飽，何如﹖皆不應。三問，乃曰：「幽州之人，自安、史之反，從而南者無一人得還，今」其遺人痛入骨髓。〔還，從宣翻，又音如字。髓，息委翻。〕況太尉、司徒皆受國寵榮，〔太尉，謂滔兄泚。〕將士亦各蒙官勳，誠且願保目前，不敢復有僥冀。」〔復，扶又翻；下俊復同。〕滔默然而罷。乃誅大將數十人，厚撫循其士卒。
康日知聞其謀，以告馬燧，燧以聞。上以魏州未下，王武俊復叛，力未能制滔，壬戌，賜滔爵通義郡王，冀以安之。〔眉州通義郡。〕滔反謀益其，分兵營於趙州以逼康日知，〔將，即亮翻，又音如字。趙州，治平棘縣。〕以深州授王巨源，〔朱滔如前約，以結王武俊。〕武俊以其子士真為恆、冀、深三州留後，將兵圍趙州。〔恆，戶登翻。將，即亮翻，又音如字。〕
涿州刺史劉怦【章：十二行本「怦」下有「與滔同縣人，其母，滔之姑也，滔使知幽州留後」十八字；乙十一行本同；退齋校同；張校同，雲無註本亦無。】代宗大曆四年，朱希彩表分幽州之範陽、歸義、固安置涿州，治範陽縣，距幽州一百二十里。涿，竹角翻。怦，普耕翻。〕聞滔欲救田悅，以書諫之曰：「今昌平故里，朝廷改為太尉鄉、司徒裏，此亦丈夫不朽之名也。〔朝，直遙翻。朱泚、朱滔本昌平人，朝廷以其官名其鄉裏，以寵其兄弟之功。〕但以忠順自持，則事無不濟。竊思近日務大樂戰，〔樂，音洛。〕不顧成敗而家滅身屠者，安、史是也。怦忝密親，默而無告，是負重知。惟司徒圖之，無貽後悔。」滔雖不用其言，亦嘉其盡忠，卒無疑貳。
滔將起兵，恐張孝忠為後患，復遣牙官蔡雄往說之。孝忠曰：「昔者司徒發幽州，遣人語孝忠曰：〔卒，子恤翻。復，扶又翻。說，式芮翻；下解說同。語，牛倨翻。〕『李惟嶽負恩為逆』，謂孝忠歸國即為忠臣。孝忠性直，用司徒之教。今既為忠臣矣，不復助逆也。〔復，扶又翻，又音如字。〕且孝忠與武俊皆出夷落，〔張孝忠，奚乞失活種。王武俊，出契丹怒皆部。〕深知其心最喜翻覆。〔喜，許記翻。〕司徒勿忘鄙言，他日必相念矣！」〔其後滔、武俊交惡，果如孝忠之言。〕雄復欲以巧辭說之，〔復，扶又翻；下復以同。〕孝忠怒，欲執送京師；雄懼，逃歸。滔乃使劉怦將兵屯要害以備之。〔怦，普耕翻。將，即亮翻，又音如字；下文滔將同。〕孝忠完城礪兵，獨居強寇之間，莫之能屈。
滔將步騎二萬五千發深州，至束鹿；詰旦將行，〔騎，奇寄翻。詰，起吉翻。〕吹角未畢，士卒忽大亂，喧譟曰：「天子令司徒歸幽州，柰何違敕南救田悅！」 〔譟，則緖翻。令，力丁翻；下旨令同。〕滔大懼，走入驛後堂避匿。蔡雄與兵馬使宗頊等矯謂士卒曰：「汝輩勿喧，聽司徒傳令。」眾稍止。〔使，疏吏翻。頊， 籲玉翻。令，力定翻。〕雄又曰：「司徒將發範陽，恩旨令得李惟嶽州縣即有之，司徒以幽州少絲纊，故與汝曹竭力血戰以取深州，冀得其絲纊以寬汝曹賦率，〔少，詩沼翻。纊，苦謗翻，細綿也。賦率，猶言賦斂也。〕不意國家無信，復以深州與康日知。又，朝廷以汝曹有功，賜絹人十匹，至魏州西境，盡為馬僕射所奪。〔復，扶又翻，又音如字。朝，直遙翻；下各還同。射，寅謝翻。〕司徒但處範陽，富貴足矣；今茲南行，乃為汝曹，非自為也。〔處，昌呂翻。為，於偽翻；下行為、不為同。〕汝曹不欲南行，任自歸北，何用喧悖，〔悖，蒲昧翻，又蒲沒翻。〕乖失軍禮！」眾聞言，不知所為，乃曰：「敕使何得不為軍士守護賞物！」遂入敕使院，擘裂殺之。〔軍中別置館舍以居敕使，謂之敕使院。使，疏吏翻。〕又呼曰：「雖知司徒此行為士卒，終不如且奉詔歸鎮。」〔呼，火故翻。〕雄曰：「然則汝曹各還部伍，詰朝復往深州，休息數日，相與歸鎮耳。」眾然後定。滔即引軍還深州，密令諸將訪察唱率為亂者，得二百餘人，悉斬之，〔詰，去吉翻，復音如字。令，力丁翻。將，即亮翻。〕餘眾股憟；乃復引軍而南，眾莫敢前卻。〔呼，火故翻。復，扶又翻，又音如字。觀田庭玠之諫田悅，谷從政、邵真之諫李惟嶽，範陽之兵不肯從朱滔南救魏州，河朔三鎮之人豈皆好亂哉！上之人御失其道耳。〕進，取寧晉，〔寧晉縣，屬趙州，本癭陶縣，天寶元年更名。九域志：在趙州南四十一里。〕留屯以待王武俊。武俊將步騎萬五千取元氏，〔元氏縣，漢為常山郡治，後魏屬趙郡，唐屬趙州。將，即亮翻，又音如字。〕東趣寧晉。〔趣，七喻翻。宋白曰：寧晉，漢楊氏縣也，後漢為癭陶侯國，後魏為癭陶縣，唐天寶元年，改寧晉縣。九域志：寧晉縣，在趙州東南四十一里。〕
武俊之始誅李惟嶽也，遣判官孟華入見。【章：十二行本「見」下有「上問以河朔利害」七字；乙十一行本同；退齋校同；張校同，雲無註本亦無。】見，賢遍翻。〕華性忠直，有才略，應對慷慨；上悅，以為恆冀團練副使。〔慷，苦廣翻。恆，戶登翻。〕會武俊與朱滔有異謀，上遽遣華歸諭旨。華至，武俊已出師，華諫曰：「聖意於大夫甚厚，苟盡忠義，何患官爵之不崇，土地之不廣！不日天子必移康中丞於他鎮，〔康中丞，謂康日知。〕深、趙終為大夫之有，何苦遽自同於逆亂乎！異日無成，悔之何及！」華曏在李寶臣幕府，以直道已為同列所忌，至是為副使，同列尤疾之，言於武俊曰：「華以軍中陰事奏天子，請為內應，故得超遷；是將覆大夫之軍，大夫宜備之。」武俊以其舊人，不忍殺，奪職，使歸私第。
田悅恃援兵將至，遣其將康愔將萬餘人出城西，與馬燧等戰於御河上，〔將，即亮翻。愔，於今翻；愔將，音同上，又音如字。燧，音遂。御河，即隋煬帝所開永濟渠也。開元二十八年，魏州刺史盧暉徒永濟渠，自石灰窟引流至城西，注魏橋，以通江、淮之貨。杜佑曰：御河，在魏州魏縣，煬帝引白溝水為永濟渠，即此。〕大敗而還。〔還，從宣翻，又音如字。考異曰：悅傳曰：「五月，悅以救軍將至，盡率其眾出戰於御河之上，大」敗而還。」燧傳曰：「悅恃燕、趙之援，又出兵二萬，背城而陳。燧復與諸軍擊破之。」〕今從實錄。
12時兩河用兵，月費百餘萬緡，〔緡，眉巾翻。〕府庫不支數月。太常專士韋都賓、陳京建議，以為：「貨利所聚，皆在富商，請括富商錢，出萬緡者，借其餘以供軍計。天下不過借一二千商，則數年之用足矣。」上從之。 甲子，詔借商人錢，令度支條上。〔度，徒洛翻。上，時掌翻。〕判度支杜佑大索長安中商賈所有貨，意其不實，輒加搒捶，人不勝苦，有縊死者，〔索，山客翻。 賈，音古。搒，音彭。捶，止橤翻。勝，音升。縊，於賜翻，又於計翻。〕長安囂然如被寇盜。〔囂，五羔翻，又許驕翻。被，皮義翻。〕計所得纔八十餘萬緡。又 括僦櫃質錢，〔民間以物質錢，異時贖出，於母錢之外復還子錢，謂之僦櫃。僦，即就翻。〕凡蓄積錢帛粟麥者，皆借四分之一，封其櫃窖；〔蓄錢帛者以櫃，積粟麥者以窖。窖，古教翻。〕百姓為之罷市，〔為，於偽翻。〕相帥遮宰相馬自訴，以千萬數。〔帥，讀曰率。〕盧杞始慰諭之， 勢不可遏，乃疾驅自他道歸。計並借商所得，纔二百萬緡，〔考異曰：實錄：「借商，統計田宅、奴婢等估，纔餘郎判度支趙贊與韋都賓等謀行括借，約罷兵後以公 錢還。敕既下，京兆少尹韋貞督責頗峻，長安尉薛萃荷校乘車，搜人財貨，計富戶田宅奴婢等，估纔及八十八萬貫。又借僦匱質錢，共纔及二百萬貫。」今從實 錄。〕人已竭矣。京，叔明之五世孫也。〔陳叔明，陳宣帝子，封宜都王。〕
13甲戌，以昭義節度副使、磁州刺史盧玄卿為洺州刺史兼魏博招討副使。〔使，疏吏翻。磁，牆之翻。洺，音名。〕
初，李抱真為澤潞節度使，馬燧領河陽三城；抱真欲殺懷州刺史楊鉥，鉥奔燧，〔鉥，時迄翻。〕燧納之，且奏其無罪，抱真怒。及同討田悅，數以事相恨望，二人怨隙遂深，不復相見。由是諸軍逗橈，久無成功，〔數，所角翻；下上數同。復，扶又翻。逗者，逗留不進。勢屈為橈。橈，奴教翻。〕上數遣中使和解之。 〔數，所角翻。使，疏吏翻。〕及王武俊逼趙州，抱真分麾下二千人戍邢州，燧大怒曰：「餘賊未除，宜相與戮力，乃分兵自守其地！」【章：十二行本「地」下 有「我甯得獨戰邪」六字；乙十一行本同；退齋校同；張校同，雲無註本亦無。】欲引兵歸。李晟說燧曰：「李尚書以邢、趙連壤，〔九域志：趙州南至邢州界七 十四里，自界首至邢州七里。晟，成正翻。說，式芮翻〕。尚，辰羊翻。〕分兵守之，誠未有害。今公遽自引去，眾謂公何！」燧悅，乃單騎造抱真壘，騎，奇寄翻。造，七到翻。〕相與釋憾結歡。會洺州刺史田請入朝，燧奏以洺州隸抱真，又請兼隸燧，以示協和。上皆從之。〔晟，成正翻。燧，音遂。〕
14盧龍節度行軍司馬蔡廷玉惡判官鄭雲逵，【章：十二行本「逵」下有「言於朱泚」四字；乙十一行本同；退齋校同；張校同，雲無註本亦無。】奏貶莫州參軍。雲逵妻，朱滔之女也，滔復奏為掌書記。〔惡，烏路翻。復，扶又翻，又音如字。〕雲逵深構廷玉於滔，廷玉又與檢校大理少卿朱體微言於泚曰：〔蔡廷玉、朱體微，皆事朱泚者也。校，古孝翻。少，始照翻。〕「滔在幽鎮，事多專擅，其性非長者，不可以兵權之。」滔知之，大怒，數與泚書，請殺二人者，〔長，知丈翻。數，所角翻。〕泚不從；由是兄弟頗有隙。及滔拒命，上欲歸罪於廷玉等以悅滔，甲子，貶廷玉柳州司戶，體微萬州南浦尉。〔柳州，漢潭州縣地。唐置柳州，以分野當柳星之下而名，去京師水陸相乘五千四百七十里。萬州，治南浦縣，春秋夔國之地，秦、漢為朐鉄縣地，後周置萬州郡。唐置萬州，以郡為稱，京師西南一千六百二十四里。〕
15宣武節度使劉洽攻李納之濮陽，降其守將高彥昭。〔使，疏吏翻。濮，博木翻。降，戶江翻。將，即亮翻。〕
16朱滔遣人以蠟書置髻中遺朱泚，〔遺，唯季翻。〕欲與同反；馬燧獲之，並使者送長安，泚不之知。上驛召泚於鳳翔，至，以蠟書並使者示之，泚惶恐頓首請罪。上曰：「相去千里，初不同謀，非卿之罪也。」因留之長安私第，〔大曆九年，朱泚請入朝，代宗為之築大第於京師，事見二百二十五卷。考異曰：幸奉天錄曰：「上命還私第，但絕朝謁，日給酒肉而已。以內侍一人監之。」今從實錄及舊傳。〕賜名園、腴田、錦綵、金銀甚厚，以安其意；其幽州，盧龍節度、太尉、中書令並如故。〔為朱泚失兵權、乘時逆上張本。〕
上以幽州兵在鳳翔，〔幽州兵，朱泚所將入朝防秋者。〕思得重臣代之。盧杞忌張鎰忠直，為上所重，欲出之於外，己得專總朝政，〔鎰，弋質翻。朝，直遙翻。〕乃對曰：「朱泚名位素崇，鳳翔將校班秩已高，非宰相信臣，無以鎮撫，臣請自行。」上俛首未言，〔泚，且禮翻，又音此。將，即亮翻。校，戶教翻。相，息亮翻。俛，音免。〕杞又曰：「陛下必以臣貌寢，不為三軍所伏，〔貌不揚曰寢。〕固惟陛下神算。」上乃顧鎰曰：「才兼文武，望重內外，無以易卿。」鎰知為杞所排而無辭以免，因再拜受命。戊寅，以鎰兼鳳翔尹、隴右節度等使。〔為張鎰為李楚琳所殺張本。〕
初，盧杞與御史大夫嚴郢共搆楊炎、趙惠伯之獄，〔事見上二年。〕炎死，杞復忌郢。〔復，扶又翻。〕會蔡廷玉等貶官，殿中侍御史鄭詹誤遞文符至昭應送之，廷玉等行已至藍田，召還而東，〔還，從宣翻，又音如字。〕廷玉等以為執己送朱滔，至靈寶西，赴河死。〔靈寶縣，屬陝州，古桃林地，漢為弘農縣，開元末，改為靈寶縣。弘農縣故城，在今縣西南二十里。〕上聞之，駭異，盧杞因奏：「朱泚必疑以為詔旨，請遣三司使案詹。」〔此謂遣兩省官及御史臺官為三司使，使案詹等獄。使，疏吏翻。〕又言：「御史所為，必稟大夫，請並郢案之。」獄未具，壬午，杞奏杖殺詹於京兆府；貶郢費州刺史，〔費州，治涪州江岸，因州界費水為名。舊志：費州，京師南四千七百里。費，扶未翻。考異曰：舊盧杞傳雲「貶郢驩州刺史」。今從新傳。〕卒於貶所。〔卒，子恤翻。〕
上初即位，崔祐甫為柤，務崇寬大，故當時政聲藹然，以為有貞觀之風；〔相，息亮翻。觀，古玩翻。〕及盧杞為相，知上性多忌，因以疑似離間羣臣，〔間，古莧翻。〕始勸上以嚴刻御下，中外失望。
17淮南節使陳少遊奏，本道稅錢每千請增二百。〔使，疏吏翻。少，始照翻。舊志：淮南道督揚、滁、常、潤、和、宣、歙七州。此貞觀中之制也。以今觀之，唐中世以後，當統揚、楚、滁、和、濠、廬、壽、光、蘄、黃、申、安、舒等州。稅錢，謂田稅及商稅錢也。〕五月，丙戌，詔增他道稅錢皆如淮南；又鹽每鬥價皆增百錢。〔鹽每鬥價幾何，而頓增百錢，人誰堪之。〕
18朱滔、王武俊自寧晉南救魏州，〔是年四年，王武俊進屯寧晉。〕辛卯，詔朔方節度使李懷光將朔方及神策步騎萬五千人東討田悅，且拒滔等。〔將，即亮翻，又音如字。騎，奇寄翻。〕滔行至宗城，掌書記鄭雲逵、參謀田景仙棄滔來降。〔宗城縣，屬魏州，漢廣宗縣地。降，戶江翻。〕
19丁酉，加河東節度使馬燧同平章事。
20辛亥，置義武軍節度於定州，以易、定、滄三州隸之。〔以命張孝忠。〕
21張光晟之殺突董也，〔事見上卷元年。晟，成正翻。〕上欲遂絕回紇，召冊可汗使源休還太原。久之，乃復遣休送突董及翳密施、大，小梅錄等四喪還其國，〔紇，下沒翻。可，從刊入聲。汗，音寒。還，從宣翻，又音如字；下同。復，扶又翻。〕可汗遣其宰相頡子斯迦等迎之。頡子斯迦坐大帳，〔新書回鶻傳作「頡幹伽」。相，息亮翻。頡，奚結翻。迦，求加翻。〕立休等於帳前雪中，詰以殺突董之狀，欲殺者數四，供待其薄；留五十餘日，乃得歸。可汗使人謂之曰：「國人皆欲殺汝以償怨，我意則不然。汝國已殺突董等，我又殺汝，如以血洗血，污益甚耳！〔詰，去吉翻。污，烏故翻。〕今吾以水洗血，不亦善乎！唐負我馬直【章：十二行本「直」下有「絹」字；乙十一行本同；退齋校同；張校同，雲無註本亦無。】百八十萬匹，當速歸之。」遣其散支將軍康赤心隨休入見，〔見，賢遍翻。〕休竟不得見可汗而還。〔還，從宣翻，又音如字。〕己【張：「己」上脫「六月」。】卯，至長安，詔以帛十萬匹、金銀十萬兩償其馬直。休有口辯，盧杞恐其見上得幸，乘其未至，先除光祿卿。〔為源休以賞薄怨望從朱泚反張本。〕
22朱滔、王武俊軍至魏州，田悅具牛酒出迎，魏人懽呼動地。〔呼，火故翻。〕滔營於愜山，【嚴：「愜山」改「連篋山」。】是日，李懷光軍亦至，馬燧等盛軍容迎之。滔以為襲己，遽出陳；懷光勇而無謀，欲乘其營畾未就擊之。燧請且休將士，觀釁而等，懷光曰：「彼營壘既立，將為後患，此時不可失也。」遂擊滔於愜山之西，〔魏氏土地記曰：渤海高城縣東北五十里有篋山。餘按此愜山，當在魏州界，近永濟渠。陳，讀曰陣。燧，音遂。將，即亮翻。釁，許覲翻。愜，詰謟翻。〕殺步卒千餘人，滔軍崩沮；〔沮，在呂翻。〕懷光按轡觀之，有喜色。士卒爭入滔營取寶貨，王武俊引二千騎橫衝懷光軍，軍分為二；滔引兵繼之，官軍大敗，蹙入永濟渠溺死者不可勝數，人相蹈藉，其積如山，水為之不流，〔騎，奇寄翻。溺，奴狄翻。勝，音升。為，於偽翻。〕馬燧等各收軍保壘。是夕，滔等堰永濟渠入王莽故河，〔酈道元曰：漢溝洫志雲：河為中國害尤其，故禹導河自積石，歷龍門，釃二渠以引河，一則漯川，今河所流也；一則北瀆，王莽時絕，故世俗名是瀆為王莽河。〕絕官軍糧道及歸路，明日，水深三尺餘。〔深，式禁翻。〕馬燧懼，遣使卑辭謝滔，求與諸節度歸本道，奏天子，請以河北事委五郎處之。〔使，疏吏翻。朱滔第五，故稱之為五郎，若尊之然。處，昌呂翻。〕滔欲許之，王武俊以為不可；滔不從。秋七月，燧與諸軍涉水而西，退保魏縣以拒滔，〔九域志：魏縣，在魏州城西三十五里。〕滔乃謝武俊，武俊由是恨滔。後數，日滔等亦引兵營魏縣東南，與官軍隔水相拒。〔考異曰：實錄：「六月辛巳，朱滔、王武俊兵至魏州。是日，李懷光之師亦至。七月庚子，馬燧等四節度兵退保魏縣。」又曰：「田悅等築堰，欲決御河水，灌王莽故河以絕我糧道。燧令白懷光，欲退軍，懷光不可。抱真、晟亦欲決死守之。賊築堰愈急，勢迫，會夜，乃俱引退。」燕南記曰：「六月，朱滔、武俊、懷光俱至。懷光即欲戰，馬燧、抱真不得已，從之。七月六日，懷光等擊滔，勝之，尋為王武俊所敗。其夜，決河水，絕懷光等西歸之路。明日，水深三尺餘。馬燧與朱滔有外族之親，呼滔為表姪，使人說滔曰：『老夫不度氣力，與李相公等昨日先陳。王大夫善戰，海內所知也。司徒五郎與商議，放老夫等卻歸太原，諸節度亦各還本道，當為聞 奏，河北地任五郎收取。』滔見武俊戰勝，私心忌其勝己，乃謂武俊曰：『大夫二兄破懷光等，氣已沮喪，馬徒既屈服如此，且放去，漸圖未晚。』武俊曰：『豈有 四五節度，兵十萬，使打賊，始經一陣，被殺卻五萬人，將何面目歸見天子！今窮蹙詐求退去，料不過到洺州界，必築壘相待，悔難及也。』滔心明知其事，竟絕 水，放燧等。既離魏府城下，退行三十里，遂連魏縣河，列營相拒。滔雖凓謝，武俊終有恨意。又同進軍魏橋河東南，去懷光營五里。」移營在七月中旬也。邠志曰：「三年夏，詔懷光率邠甲五千兼統諸軍東徵。六月，師及魏郛，戰焉，陷燕人之眾，師入賊營，收其寶貨。馬公燧曰：『我二年困此賊，彼旦至而夕破之，人其謂我何！』乃稍抽戰卒以孤其勢。田悅曰：『馬太原勡功也，朔方軍可襲矣。』乃使步卒七百人負刀而趨，乘我失度，擠之於河，死者數百人，皆精騎也。馬公遽命平射三百人爭橋，以出我軍，故步軍不敗，軍勢大衂。詔唐朝臣自河南引軍會之。」舊田悅傳曰：「王武俊以二千騎橫擊懷光陳，滔軍繼踵而進，禁軍大敗，人相蹈藉，投屍於河二十里，河水為之不流。馬燧收軍保壘。是夜，王武俊決河水入王莽故河，欲隔官軍，水已深三尺，糧餉路絕，王師計無從出，乃遣人告朱滔云云。時武俊戰勝，滔心忌之，即曰：『大夫二兄已敗官軍，馬司徒卑屈若此，不宜迫人於險也。』武俊曰：『燧等連兵十萬，皆是國之名臣，一戰而北，貽國之恥，不知此等何面目見天子邪！然吾不惜放還，但不行五十里，必反相拒。』按長曆：六月壬子朔，七月土午朔。然則辛巳，六月三十日；庚子，七月十九日也。滔與懷光至魏之日，滔營壘猶未立，懷光即與之戰，豈得至七月六日邪！戰於愜山之夜，武俊決水，明日，燧等即退保魏縣，豈得至十九日邪！實錄、燕南記所載日，皆不可據也。然實錄多據奏到之日，不知戰與移營的在何日，要之必在六七月之際，故但記七月退保魏縣耳。朱滔與王武俊同舉兵，志在破馬燧軍，豈有一戰纔勝，遽忌武俊，縱燧令去，自貽後患邪！直是滔無遠識，謂燧等不足畏，得其卑辭而縱去耳。又舊悅傳雲：「決河水。」若決黃河，不須築堰，決水經日，不止三尺。既決之後，不可復壅。今從實錄，決御河水，灌王莽河耳。〕
23李納求救於滔等，滔遣魏博兵馬使信都承慶將兵助之。納攻宋州，不克，遣兵馬使李克信、李欽遙戍濮陽、南華以拒劉洽。〔使，疏吏翻。將，即亮翻，又音如字。濮，博木翻。濮陽縣，時屬濮州。南華縣，屬曹州，漢離狐縣也。〕
24甲辰，以淮寧節度使李希烈兼平盧、淄青、兗鄆、登萊、齊州節度使，討李納；又以河東節度使馬燧兼魏博、澶相節度使；加朔方、邠寧節度使李懷光同平章事。〔前此改淮西節度為淮寧軍。鄆，音運。燧，音遂。澶，時連翻。相，息亮翻。邠，卑旻翻。〕
25神策行營招討使李晟請以所將兵北解趙州之圍，與張孝忠分勢圖範陽，上許之。晟自魏州引兵北趨趙州，〔晟，成正翻。將，即亮翻，又音如字。趨，逡諭翻。〕王士真解圍去。晟留趙州三日，與孝忠合兵北略恆州。〔恆，戶登翻。〕
26演州司馬李孟秋舉兵反，〔演州，漢鹹驩縣之地，唐武德初，置驩州，貞觀九年，改曰演州，十六年省，改鹹驩為懷驩，屬驩州，廣德二年，分驩州後置。〕自稱安南節度使；安南都護輔良交討斬之。〔新書方鎮表：乾元元年，升安南管內經略使為安南節度使。〕
27八月，丁未，置河【章：十二行本「河」作「汴」；乙十一行本同；孔本同；退齋校同；熊校同。】東、西水陸運、兩稅、鹽鐵使二人，度支總其大要而已。〔汴，皮變翻。度，徒洛翻。〕
28辛酉，以沍原留後姚令言為節度使。
29盧杞惡太子太師顏真卿，欲出之於外。〔惡，烏路翻。〕真卿謂杞曰：「先中丞傳首至平原，〔中丞，謂杞父弈也。事見二百一十七卷天寶十四載。〕真卿以舌舐面血。〔舐，直氏翻。〕今相公忍不相容乎！」杞矍然起拜，然恨之益甚。
30九月癸卯，殿中少監崔漢衡自吐蕃歸，〔去年崔漢衡使吐蕃。〕贊普遣其臣區頰贊隨漢衡入見。〔見，賢遍翻。〕
31冬，十月，辛亥，以湖南觀察使曹王皋為江南西道節度使。皋至洪州，悉集將佐，簡閱其才，得牙將伊慎、王鍔等，握為大將，引荊襄判官許孟容置幕府。慎，兗州人；孟容，長安人也。
慎常從李希烈討梁崇義，希烈愛其才，欲留之，慎挑歸。餚希烈聞皋用慎，恐為己患，遺慎七屬甲，〔遺，唯季翻。周禮：函人為甲，犀甲七屬。鄭註雲：屬，讀如灌注之注，謂上旅、下旅札屬之數凡七也〕詐為復書，墜之境上，上聞之，遣中使即軍中斬慎，皋為之論雪；〔皋為，於偽翻。〕未報。會江賊三千餘眾入寇，〔江賊，江中羣盜也。自湖口入寇江南西道。〕皋遣慎擊賊自贖；慎擊破之，斬首數百級而還，由是得免。
32盧杞秉政，知上必更立相，〔相，息亮翻。〕恐其分己權，乘間薦吏部侍郎關播儒厚，可以鎮風俗；〔間，古莧翻。〕丙辰，以播為中書侍郎、同平章事。〔考異曰：舊播傳曰：「播為吏部侍郎，轉刑部尚書。十月，拜銀青光祿大夫、中書侍郎、同中書門下平章事。」今實錄自吏部侍郎為相，與傳不同。疑傳誤。明年罷相，乃改刑部尚書。〕政事皆決於杞，播但斂衽無所可否。上嘗從容與宰相論事，播意有所不可，起立欲言，杞目之而止。還至中書，杞謂播曰：「以足下端愨少言，故相引至此，曏者柰何發口欲言邪！」播自是不復敢言。〔從，千容翻。少，詩沼翻。復，扶又翻。〕
33戊辰，遣都官員外郎樊澤【章：十二行本「樊」上有「河中」二字；乙十一行本同。】使於吐蕃，告以結盟之期。
34丙子，肅王詳薨。〔詳，皇子也。〕
35十一月，己卯朔，加淮南節度使陳少遊同卒章事。
36田悅德朱滔之救，與王武俊議奉滔為主，稱臣事之，滔不可，曰：「愜山之捷，皆大夫、二兄之力，〔二兄，謂王武俊也。武俊，第二。〕滔何敢獨居尊位！」於是幽州判官李子千、恆冀判官鄭濡等〔考異曰：舊傳作「李子矣、鄭儒」，今從燕南記。〕共議：「請與鄆州李大夫為四國，〔鄆州李大夫，謂李納也。〕俱稱王而不改年號，如昔諸侯奉周家正朔。築壇同盟，有不如約者，眾共伐之。不然，豈得常為叛臣，茫然無主，用兵既無名，有功無官爵為賞，使將吏何所依歸乎！」滔等皆以為然。滔乃自稱冀王，田悅稱魏王，王武俊稱趙王，仍請李納稱齊王。是日，滔等築壇於軍中，告天而受之。〔考異曰：實錄十一月末雲：「是月朱滔僭稱大冀王。」燕南記雲：「十月十一日，於下營處各築壇場，設儀注，告天，稽首稱名，同日偽立為王。」舊本紀、朱滔、王武俊傳皆雲十一月，而無日。惟田悅傳雲，「十一月一日」。今從之。〕滔為盟主，稱孤；武俊、悅、納稱寡人。所居堂日殿，處分日令，〔處，昌呂翻。分，扶問翻。令，力定翻。〕羣下上書日牋。妻日妃，長子日世子。各以其所治州為府，置留守兼元帥，以軍政委之；又置東西曹，視中書、門下省；左右內史，視侍中、中書令；餘官皆倣天朝而易其名。
武俊以孟華為司禮尚書，華竟不受，嘔血死；〔上，時掌翻。長，知丈翻。守，式又翻。帥，所類翻。司禮尚書，視天朝禮部尚書。朝，直遙翻。〕以兵馬使衛常寧為內史監，〔彼所謂內史監，當位於左、右內史之上。使，疏吏翻。〕委以軍事。常寧謀殺武俊，武俊腰斬之。武俊遣其將張終葵寇趙州，康日知擊斬之。〔將，即亮翻。〕
李希烈帥所部三萬徒鎮許州，遣所親詣李納，與謀共襲汴州；〔帥，讀曰率。汴，皮變翻。九域志：許州，東至汴州二百一十五里。〕遣使告李勉，雲已兼領淄青，欲假道之官。勉為之治橋、具饌以待之，〔為，於偽翻。淄，莊持翻。治，直之翻。饌，雛戀翻，又雛晥翻。〕而嚴為之備。希烈竟不至，又密與朱滔等交通，納亦數遣遊兵渡汴以迎希烈。〔數，所角翻。〕由是東南轉輸者皆不敢由汴渠，自蔡水而上。〔蔡河，古之琵琶溝，在浚儀縣。杜佑曰：漢運路，出浚儀十里，路入琵琶溝，至陳州而合。宋白曰：建中初，杜佑改漕路，自浚儀西十里路，其南涯引流入琵琶溝，經蔡河，至陳州合潁，是秦、漢故道。自隋開汴河，利涉揚、楚，故官漕不復由此道，佑始開之。上，時掌翻。〕
37十二月，丁丑，李希烈自稱天下都元帥、太尉、建興王。時朱滔等與官軍相拒累月，官軍有度支饋糧，諸道益兵，而滔與王武俊孤軍深入，專仰給於田悅，〔度，徒洛翻。仰，牛向翻。〕客主日益困弊。〔客，謂滔、武俊之軍；主，謂田悅。〕聞李希烈軍勢甚盛，頗怨望，乃相與謀遣使詣許州，勸希烈稱帝，希烈由是自稱天下都元帥。〔使，疏吏翻。帥，所類翻。〕
38司天少監徐承嗣請更造建中正元曆；從之。〔乾元元年，改太史局為司天臺，以令為監，正三品，少監，正四品上，掌察天文、稽曆數，凡日月星辰風雲氣色之異，率其屬佔之。肅宗時，韓潁損益大衍曆為至德曆。寶應元年，代宗以至德曆不與天合，詔司天臺官屬郭獻之等復用麟德元紀，更立歲差，增損遲疾交會及五星差數，以寫大衍術，曰五紀曆。至是，五紀曆氣朔加時稍後天，推測星度與大衍差率頗異，乃詔承嗣等雜麟德、大衍之旨治新曆，名建中正元曆。少，始照翻。嗣，祥吏翻。更，工衡翻。〕
