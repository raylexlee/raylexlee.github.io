△卷第二百七十六
後唐紀五〔起強圉大淵獻（丁亥）七月，盡屠維赤奮若（己丑），凡二年有奇。〕
明宗聖德和武欽孝皇帝中之上
天成二年（丁亥、九二七）
1秋，七月，以歸德節度使王晏球為北面副招討使。〔烏震既死，以王晏球代之。按薛史，是年七月甲辰詔曰：「本朝親王遙領方鎮，遂有副大使知節度使，傳代已深，相沿未改。其西川、東川今後落副大使，只雲節度使。」尋諸鎮皆正授節度使。〕
2丙寅，升夔州為寧江軍，以西方鄴為節度使。〔賞破高季興軍，復夔、忠、萬之功也。蜀以夔州為鎮江軍，今改為寧江軍。〕
3癸巳，【章：十二行本「巳」作「酉」；乙十一行本同；張校同，雲無註本亦誤「巳」。】以與高季興夔、忠、萬三州為豆盧革、韋說之罪，〔元年以三州與季興，革、說猶為相，因以此罪之。〕皆賜死。
4流段凝於遼州，溫韜於德州，劉訓於濮州。〔自唐末以來，流貶者皆不至其地。遼、德、濮皆唐境也，此三人皆使至流所。〕
5任圜請致仕居磁州，〔磁，牆之翻。〕許之。
6八月，己卯朔，日有食之。
7冊禮使至長沙，楚王殷始建國，〔封楚王殷為國王見上卷是年六月。〕立宮殿，置百官，皆如天子，或微更其名：〔示不敢擬天朝也。更，工行翻。〕翰林學士曰文苑學士，知制誥曰知辭制，樞密院曰左右機要司，羣下稱之曰殿下，令曰教。以姚彥章為左丞相，許德勳為右丞相，李鐸為司徒，崔穎為司空，拓跋恆為僕射，張彥瑤、張迎判機要司。〔馬殷所恃以為國者高鬱也，建國置官，鬱不與焉，何也﹖豈殷諸子已有忌鬱之心歟﹖〕然管內官屬皆稱攝，惟朗、桂節度使先除後請命。〔朗，武平軍，桂，靜江軍，時皆屬楚。〕恆本姓元，避殷父諱改焉。
8九月，帝謂安重誨曰：「從榮左右有矯宣朕旨，令勿接儒生，恐弱人志氣者。朕以從榮年少臨大藩，〔是年三月從榮鎮鄴都，事見上卷。少，詩照翻。〕故擇名儒使輔導之，今奸人所言乃如此！」欲斬之；重誨請嚴戒而已。〔安重誨非儒也，故寬言者之罪。獨不思矯宣上旨，國有常刑邪！〕
9北都留守李彥超請復姓符，從之。〔彥超，李存審子；存審本姓符。〕
10丙寅，以樞密使孔循兼東都留守。〔帝欲東巡，使孔循留守洛陽。莊宗同光三年，復以洛陽為東部。〕
11壬申，契丹來請脩好，〔好，呼到翻。〕遣使報之。
12冬，十月，乙酉，帝發洛陽，將如汴州；丁亥，至滎陽。〔九域志：滎陽縣在鄭州西六十里，東至大梁一百四十里。〕
民間訛言帝欲自擊吳，又云欲制置東方諸侯。宣武節度使、檢校侍中朱守殷疑懼，判官高密孫晟勸守殷反，〔高密，漢古縣，隋亂廢，唐武德三年置於義城堡，六 年移就故夷安城，即高密古縣也，屬密州。九域志：在州東北一百二十里。考異曰：江南錄作「孫忌」。今從王溥周世宗實錄。晟，承正翻。〕守殷遂乘城拒守。帝 遣宣徽使範延光往諭之，延光曰：「不早擊之，則汴城堅矣；願得五百騎與俱。」帝從之。延光暮發，未明行二百里，抵大梁城下，與汴人戰，汴人大驚。戊子，帝至京水，〔京水在滎陽之東，索水之西。〕遣御營使石敬瑭將親兵倍道繼之。〔自梁以來，有侍衛親軍、侍衛馬軍、侍衛步軍。〕
或謂安重誨曰：「失職在外之人，乘賊未破，或能為患，不如除之。」重誨以為然，奏遣使賜任圜死。〔任圜罷相見上卷是年六月。〕端明殿學士趙鳳哭謂重誨曰：「任圜義士，安肯為逆！公濫刑如此，何以贊國！」使者至磁州，圜聚其族酣飲，然後死，神情不撓。〔撓，奴教翻。〕
13己丑，帝至大梁，四面進攻，吏民縋城出降者甚眾。〔縋，馳偽翻。〕守殷知事不濟，盡殺其族，引頸命左右斬之。乘城者望見乘輿，〔乘，承正翻。〕相帥開門降。〔帥，讀曰率；下同。〕孫晟奔吳，徐知誥客之。〔為孫晟盡節於江南張本。〕
14戊戌，詔免三司逋負近二百萬緡。〔近，其靳翻。〕
15辛丑，吳大丞相、都督中外諸軍事、諸道都統、鎮海、寧國節度使兼中書令東海王徐溫卒。
初，溫子行軍司馬、忠義節度使、同平章事知詢以其兄知誥非徐氏子，〔徐溫養知誥為子，見二百六十卷唐昭宗乾寧二年。〕數請代之執吳政，〔數，所角翻。〕溫曰：「汝曹皆不如也。」嚴可求及行軍副使徐玠屢勸溫以知詢代知誥，〔徐知誥之於嚴可求，結之以婚姻，而可求之心不為之變。徐溫之門，忠於所事者，嚴可求、陳彥謙而已。〕溫以知誥孝謹，不忍也。陳夫人曰：「知誥自我家貧賤時養之，〔陳夫人，徐溫之妻，子畜知誥者也。〕柰何富貴而棄之！」可求等言之不已。溫欲帥諸藩鎮入朝，勸吳王稱帝，〔帥，讀曰率。〕將行，有疾，乃遣知詢奉表勸進，因留代知誥執政。知誥草表欲求洪州節度使，俟旦上之，〔上，時兩翻。〕是夕，溫兇問至，乃止。〔史言徐知誥得吳國之政，亦有數存乎其間；篡吳之業自此成矣。〕知詢亟歸金陵。〔為知誥、知詢不相容張本。〕吳主贈溫齊王，諡曰忠武。
16山南西道節度使張筠久疾，將佐請見，不許。副使符彥琳等疑其已死，恐左右有奸謀，請權交符印；筠怒，收彥琳及判官都指揮使下獄，誣以謀反。〔下，遐嫁翻。〕詔取彥琳等詣闕，按之無狀，釋之；〔觀於可洪、張筠之事，帝之廟號曰明，亦有以也。〕徙筠為西都留守。〔莊宗同光三年，復以長安為西都。〕
17癸卯，以保義節度使石敬瑭為宣武節度使，〔朱守殷反死，以石敬瑭代之。〕兼侍衛親軍馬步都指揮使。
18十一月，庚戌，吳王即皇帝位，追尊孝武王曰武皇帝，景王曰景皇帝，宣王曰宣皇帝。〔考武王，忠武王行密也；景王，威王渥也；宣王者，隆演也。〕
19安重誨議伐吳，〔安重誨欲乘徐溫之死而伐之，且問其舉大號之罪。〕帝不從。〔根本不固而伐人之國，莊宗覆車可鑒也；故不許。〕
20甲子，吳大赦，改元乾貞。
丙子，吳主尊太妃王氏曰皇太后，以徐知詢為諸道副都統、鎮海寧國節度使兼侍中，〔若使之徐溫之官職者。〕加徐知誥都督中外諸軍事。〔吳國中外大權實皆歸於徐知誥。〕
21十二月，戊寅朔，孟知祥發民丁二十萬脩成都城。
22吳主立兄廬江公濛為常山王，弟鄱陽公澈為平原王，〔澈，敕列翻。〕兄子南昌公琪為建安王。〔琪，居勇翻。吳主稱帝，封其兄弟及其兄子皆自公陞王。〕
23初，晉陽相者周玄豹〔相，息亮翻。〕嘗言帝貴不可言，帝即位，欲召詣闕；趙鳳曰：「玄豹言陛下當為天子，今已驗矣，無所復詢。〔復，夫又翻。〕若置之京師，則輕躁狂險之人必輻輳其門，爭問吉凶。自古術士妄言，致人族滅者多矣，非所以靖國家也。」〔史言趙鳳有識。〕帝乃就除光祿卿致仕，厚賜金帛而已。
24中書舍人馬縞〔縞，工老翻。〕請用漢光武故事，七廟之外別立親廟；〔見四十一卷漢光武建武三年。〕中書門下奏請如漢孝德、孝仁皇例，稱皇不稱帝。〔孝德皇見五十卷漢安帝建光元年；孝仁皇見五十六卷靈帝建寧元年。〕帝欲兼稱帝，羣臣乃引德明、玄元、興聖皇帝例，皆立廟京師；〔唐尊皋陶為德明皇帝，老子為玄元皇帝，涼武昭王為興聖皇帝。例，時詣翻。〕帝令立於應州舊宅，自高祖考妣以下皆追諡曰皇帝、皇后，墓曰陵。〔五代會要：帝追尊高祖聿為孝 恭皇帝，廟號惠祖，陵曰順陵，妣崔氏曰昭皇后；曾祖教曰孝質皇帝，廟號毅祖，陵曰衍陵，妣張氏曰順皇后；祖琰日孝靖皇帝，廟號烈祖，陵曰奕陵，妣何氏曰穆 皇后；父霓曰孝成皇帝，廟號德祖，陵曰慶陵。歐史曰：高祖妣劉氏，曾祖諱敖，父孝成，妣劉氏諡懿皇后，四陵皆在應州金城縣。按帝之先本夷狄，既無姓氏，其名必當時有司所製也。〕
25漢主如康州。〔九域志：廣州南至康州一百九十里。〕
26是歲，蔚、代緣邊粟鬥不過十錢。〔蔚，紆勿翻。〕
三年（戊子、九二八）
1春，正月，丁巳，吳主立子璉為江都王，璘為江夏王，璆為宜春王，宣帝子廬陵公玢為南陽王。〔璉，力展翻。璘，離珍翻。璆，音求。玢，悲巾翻。吳主諡兄隆演曰宣皇帝。〕
2昭義節度使毛璋所為驕僭，時服赭袍，〔赭袍，天子所服。赭，音者。〕縱酒為戲，左右有諫者，剖其心而視之。帝聞之，徵為右金吾衛上將軍。〔毛璋在邠州以驕僭徵，及在潞州復然，謂之不軌可也。然一詔徵之則束手入衛，蓋其人冥頑驕虐，本無他心，不知僭擬之為非；然亦明宗能容之耳。〕
3契丹陷平州。〔元年冬盧文進來奔，唐得平州，至是復為契丹所陷。〕
4二月，丁丑朔，日有食之。
5帝將如鄴都，時扈駕諸軍家屬甫遷大梁，又聞將如鄴都，皆不悅，昞昞有流言；〔說，讀曰悅。昞，許拱翻。〕帝聞之，不果行。
6吳自莊宗滅梁以來，使者往來不絕、庚辰，吳使者至，安重誨以為楊溥敢與朝廷抗禮，〔並立為帝，是抗禮也。〕遣使窺覘，〔覘，醜廉翻，又醜豔翻。〕拒而不受，自是遂與吳絕。
7張筠至長安，〔去年徙張筠留守西都。〕守兵閉門拒之；〔上意也。〕筠單騎入朝，以為左衛上將軍。
8壬辰，寧江節度使西方鄴攻拔歸州；未幾，荊南復取之。〔歸州，高季興巡屬也。九域志：夔州東至歸州三百三十里。幾，居豈翻。復，扶又翻；下宜復同。〕
9樞密使、同平章事孔循，性狡佞，安重誨親信之。帝欲為皇子娶重誨女，〔為，於偽翻。〕循謂重誨曰：「公職居近密，不宜復與皇子為婚。」重誨辭之。久之，或謂重誨曰：「循善離間人，〔間，古莧翻。〕不可置之密地。」循知之，陰遣人結王德妃，求納其女；德妃請娶循女為從厚婦，帝許之。〔王德妃有寵於帝，言無不行，後進拜淑妃。〕重誨大怒，乙未，以循同平章事，充忠武節度使兼東都留守。〔解其近密之職。〕
重誨性強愎。〔愎，蒲逼翻。〕秦州節度使華溫琪入朝，請留闕下，帝嘉之，〔當時諸帥皆樂在方鎮得自恣，獨華溫琪入朝請留，故嘉之。華，戶化翻。〕除左驍衛上將軍，月別賜錢穀。〔俸給之外別賜錢穀。〕歲餘，帝謂重誨曰：「溫琪舊人，宜擇一重鎮處之。」〔華溫琪仕梁已為節鎮，故云然。處，昌呂翻。〕重誨對以無闕。他日，帝屢言之，重誨慍曰：「臣累奏無闕，惟樞密使可代耳。」帝曰：「亦可。」重誨無以對。〔華溫琪之才誠不足以當重鎮，安重誨以君臣相得之雅，詳明敷奏，明宗宜無不從；今則上下之言交不能暢其意，相厲而已，斯不學至此也。〕溫琪聞之懼，數月不出。
重誨惡成德節度使、同平章事王建立，奏建立與王都交結，有異志。〔惡，烏路翻。初，帝為代州刺史，王建立已為虞候將，後從鎮真定。帝自鄴為亂兵所逼，舉兵南向，建立殺真定監軍，帝家屬得全，由是愛之；及帝即位，擢為真定帥。安重誨亦帝潛躍之時所親信者也，即位，自中門使擢樞密使。重誨之所以惡建立，權寵之間耳。又，是時王都在中山有異志，數以書通建立，約為兄弟，故重誨言之。〕建立亦奏重誨專權，求入朝面言其狀，帝召之；既至，言重誨與宣徽使判三司張延朗結婚，相表裏，弄威福。三月，辛亥，帝見重誨，氣色甚怒，謂曰：「今與卿一鎮自休息，以王建立代卿，張延朗亦除外官。」重誨曰：「臣披荊棘事陛下數十年，值陛下龍飛，承乏機密，〔承乏者，承人之乏也，言適時乏人，故己得任機密。〕數年間天下幸無事；今一旦棄之外鎮，臣煩聞其罪！」帝不懌而起，〔此段自孔循以下言重誨與孔循相傾，自華溫琪以下言其君臣嫌隙之所自來。蓋重誨挾依乘之舊，戀權而不肯退，明宗積受浸潤之譖，欲遠之而不能，至於決裂，則不可救矣。〕以語宣徽使朱弘昭，〔語，牛倨翻。〕弘昭曰：「陛下平日待重誨如左右手，柰何以小忿棄之！願垂三思。」〔朱弘昭今日之言，知重誨之眷未衰也；鳳翔之奏，知重誨之權已去也。小人之智，隨時而反覆，可畏也哉！〕帝尋召重誨慰撫之。明日，建立辭歸鎮，帝曰：「卿比奏欲入分朕憂，〔比，毗至翻，近也。〕今復去何之！」〔復，扶又翻；下不復同。〕會門下侍郎兼刑部尚書、同平章事鄭玨請致仕，己未，以玨為左僕射致仕；癸亥，以建立為右僕射兼中書侍郎、同平章事、判三司。
10孟知祥屢與董璋棦鹽利，〔蜀中井鹽，東、西川巡屬之內皆有之，各慾障固以專其利，故爭。按唐盛時，邛、嘉、眉有井十三，劍南西川院領之；梓、遂、綿、合、昌、渝、瀘、資、榮、陵、簡有井四百六十，劍南東川院領之。東川鹽利多於西川矣。〕璋誘商旅販東川鹽戊西川，知祥患之，乃於漢州置三場重徵之，〔漢州東南與東川接界，故列置三場以徵鹽商。〕歲得錢七萬緡，商旅不復之東川。〔之，往也。〕
11 楚王殷如嶽州，遣六軍使袁詮、〔誰，醜緣翻。〕副使王環、監軍馬希瞻將水軍擊荊南，高季興以水軍逆戰。至劉郎洑，〔江陵府石首縣沙步有劉郎浦，蜀先主納吳 女處也。洑，房六翻。洄流曰洑。〕希瞻夜匿戰艦數十艘於港中；〔艦，戶黯翻。艘，疏留翻。港，古項翻。〕詰旦，兩軍合戰，希瞻出戰艦橫擊之，季興大敗，俘斬以千數，進逼江陵。季興請和，歸史光憲於楚。〔高季興執史光憲見上捲上年。〕軍還，〔還，從宣翻，又如字。〕楚王殷讓環不遂取荊南，環曰：「江陵在中朝及吳、蜀之間，〔中朝，謂唐也，既在中原，且天朝也。〕四戰之地也，〔四面受敵，謂之四戰之地。〕宜存之以為吾扞蔽。」〔宋時趙韓王勸太祖緩取太原，意亦如此。〕殷悅。環每戰，身先士卒，〔先，悉薦翻。〕與眾同甘苦；常置鍼藥於座右，戰罷，索傷者於帳前，自傅治之。〔鍼，諸深翻。索，山客翻。治，直之翻。〕士卒隸環麾下者相賀曰：「吾屬得死所矣。」故所向有功。〔史言為將得士卒之死力者勝。〕
12楚大舉水軍擊漢，圍封州。〔宋白曰：封州即漢蒼梧郡之廣信縣也，梁置梁信郡，隋置封州，在豐水之陽。〕漢主以周易筮之，遇大有，〔龜為卜，策為筮。以四十九策信手分開，視其耦，三變而成爻，十有八變而成卦。〕於是大赦，改元大有；命左右街使蘇章將神弩三千、戰艦百艘救封州。〔漢都番禺，倣唐上京，置左、右街使。九域志：廣州西至封州六百一十里。〕章至賀江，沈鐵焴於水，〔沈，持林翻。焴，居登翻。〕兩岸作巨輪挽絙，築長堤以隱之，伏壯士於堤中。章以輕舟逆戰，陽不利，楚人逐之，入堤中；挽輪舉焴，楚艦不能進退，以強弩夾水射之，〔射，而亦翻。〕楚兵大敗，解圍遁去。漢主以章為封州團練使。
13夏，四月，以鄴都留守從榮為河東節度使、北都留守，以客省使太原馮贇為副留守，〔贇，於倫翻。〕夾馬指揮使新平楊思權為步軍都指揮使以佐之。戊寅，以宣武節度使石敬瑭為鄴都留守、天雄節度使，加同平章事；以樞密使範延光為成德節度使。丙戌，以樞密使安重誨兼河南尹，以河南尹從厚為宣武節度使，仍判六軍諸衛事。〔從厚本以河南尹判六軍諸衛事，今易鎮汴州而判六軍諸衛事如故。〕
14吳右雄武軍使苗璘、靜江統軍王彥章將水軍萬人攻楚嶽州，至君山，〔嶽州治巴陵，洞庭湖在巴陵西，君山在洞庭湖中，方六十里。〕楚王殷遣右丞相許德勳將戰艦千艘禦之。 德勳曰：「吳人掩吾不備，見大軍，必懼而走。」乃潛軍角子湖，使王環夜帥戰艦三百，絕【章：十二行本「絕」上有「屯陽林浦」四字；乙十一行本同；退齋校 同；張校同，雲無註本亦無。】吳歸路。〔帥，讀曰率。〕遲明，吳人進軍荊江口，〔遲，直二翻。荊江口，洞庭湖與大江會處。〕將會荊南兵攻嶽州，丁亥，至 道人磯。德勳命戰棹都虞候詹信以輕舟三百出吳軍後，德勳以大軍當其前，夾擊之，吳軍大敗，虜璘及彥章以歸。
15初，義武節度使兼中書令王都鎮易定十餘年，〔梁均王龍德元年，王都得定州，至是九年。〕自除刺史以下官，租賦皆贍本軍。及安重誨用事，稍以法制裁之；帝亦以都篡父位，惡之。〔王都囚其父處直而篡其位，見二百七十一卷後梁均王龍德元年。惡，烏路翻。〕時契丹數犯塞，〔數，所角翻。〕朝廷多屯兵於幽、易間，〔瓦橋、盧〔蘆〕臺皆在幽、易之間。〕大將往來，都陰為之備，浸成猜阻。都恐朝廷移之他鎮，腹心和昭訓勸都為自全之計，都乃求婚於盧龍節度使趙德鈞。又知成德節度使王建立與安重誨有隙，遣使結為兄弟，陰與之謀復河北故事，〔欲復如唐河北諸鎮世襲，不輸朝廷貢賦，不受朝廷徵發。〕建立陽許而密奏之。都又以蠟書遺青、徐、潞、益、梓五帥，離間之。〔是時青帥霍彥威，徐帥房知溫，潞帥毛璋，益帥孟知祥，梓帥董璋，皆倔強難制者也。遺，唯季翻；下金遺同。間，古莧翻。〕又遣人說北面副招討使歸德節度使王晏球，〔說，式芮翻。〕晏球不從；乃以金遺晏球帳下，使圖之，不克；〔遺，於季翻。〕癸巳，晏球以都反狀聞，詔宣徽使張延朗與北面諸將議討之。〔北面諸將，謂招討王晏球及所部戍幽、易間諸將及幽州帥趙德鈞也。〕
16戊戌，吳徙常山王濛為臨川王。
17庚子，詔削奪王都官爵。壬寅，以王晏球為北面招討使，權知定州行州事，以橫海節度使安審通為副招討使，以鄭州防禦使張虔釗為都監，〔監，古銜翻。〕發諸道兵會討定州。是日，晏球攻定州，拔其北關城。〔權知定州行州事者，以未得定州城，使王晏球權知行州事於城外，以招撫定州之民。蓋此命未頒，晏球之兵已至定州城下矣。〕都以重賂求救於奚酋禿餒，〔禿餒即圍莊宗者，虜酋之桀也。酋，慈秋翻。〕五月，禿餒以萬騎突入定州；晏球退保曲陽，〔曲陽，漢之上曲陽縣，隋改為恆陽；唐元和十五年更名曲陽，避穆宗名也，屬定州。九域志：縣在州西六十里。〕都與禿餒就攻之。晏球與戰於嘉山下，大破之，禿餒以二千騎奔還定州。晏球追至城門，因進攻之，得其西關城。定州城堅，不可攻，晏球增脩西關城以為行府，〔置招討使行府及定州行州於西關城。〕使三州民輸稅供軍食而守之。〔三州，定、祁、易也。王晏球之攻定州，以持久弊之，此其先定之計也。〕
18辛酉，以天雄節度副使趙敬怡為樞密使。
19王晏球聞契丹發兵救定州，將大軍趣望都，〔趣，七喻翻。〕遣張延朗分兵退保新樂。〔九域志：望都縣在定州東北六十里，新樂縣在州西南五十里。〕延朗遂之真定，〔之，往也。同光初，建北都於鎮州，以鎮州為真定府，尋廢北都而真定府不廢。九域志：自新樂縣西南至真定七十里。〕留趙州刺史朱建豐將兵脩新樂城。契丹已自他道入定州，與王都夜襲新樂，破之，殺建豐。乙丑，王晏球、張延朗會於行唐，〔九域志：行唐縣在真定府北五十五里。〕丙寅，至曲陽。〔自行唐西北至曲陽三十許裏。〕王都乘勝，悉其眾與契丹五千騎合萬餘人，邀晏球等於曲陽，丁卯，戰於城南。晏球集諸將校令之曰：「王都輕而驕，〔將，即亮翻。校，戶教翻。令，魯定翻。輕，牽正翻。〕可一戰擒也。今日，諸君報國之時也。悉去弓矢，〔去，羌呂翻。〕以短兵擊之，回顧者斬！」於是騎兵先進，奮檛揮劍，直衝其陣，大破之， 殭屍蔽野；〔用短兵則將士齊致死，直衝其陣則敵不及拒。北人所恃者弓矢，既入其陣，皆不得用，而檛劍所及，不死則傷，是以甚敗。檛，則瓜翻。僵，居良翻。 陳，讀曰陣。〕契丹死者過半，〔過，音戈。〕餘眾北走；都與禿餒得數騎，僅免。盧龍節度使趙德鈞邀擊契丹，北走者殆無孑遺。〔孑，吉列翻，單也，言無單孑 得遺也。〕
20吳遣使求和於楚，請苗璘、王彥章；楚王殷歸之，使許德勳餞之。德勳謂二人曰：「楚國雖小，舊臣宿將猶在，願吳朝勿以措懷。〔朝，直遙翻。〕必俟眾駒爭皁棧，〔皁，才早翻。棧，士限翻。皁，馬櫪也。棧，以竹木藉之。〕然後可圖也。」時殷多內寵，嫡庶無別，諸子驕奢，故德勳語及之。〔別，彼列翻。其後馬氏諸子爭國，南唐乘而取之，卒如許德勳之言。然德勳相楚，知其將亂，不以告戒其主而以語鄰國之人，非忠也。左傳鄭子太叔謂晉張趯有智，然猶在君子之後者，正此類也。〕
21六月，辛巳，高季興復請稱藩於吳，〔吳徐溫議不受高季興稱臣，見上捲上年五月。〕吳進季興爵秦王，帝詔楚王殷討之。殷遣許德勳將兵攻荊南，以其子希範為監軍，次沙頭；〔次沙頭，則已逼江陵矣。〕季興從子雲猛指揮使從嗣單騎造楚壁，請與希範挑戰決勝，副指揮使廖匡齊出與之鬬，拉殺之。〔從子，才用翻。造，七到翻。挑，徒了翻。廖，力救翻。拉，盧合翻。〕季興懼，明日，請和，德勳還。匡齊，贛人也。〔還，從宣翻，又如字。贛縣屬虔州。贛，音紺。〕
22王晏球知定州有備，未易急攻，〔易，以豉翻。〕朱弘昭、張虔釗宣言大將畏怯；有詔促令攻城。晏球不得已，乙未，攻之，殺傷將士三千人。〔張虔釗不知鑒定州之事，其後急攻鳳翔，以致敗國，身為亡虜，其誤明宗之社稷多矣。〕
23先是，詔發西川兵戍夔州，〔備高季興也。先，昔薦翻。〕孟知祥遣左肅邊指揮使毛重威將三千人往。頃之，知祥奏「夔、忠、萬三州已平，請召戍兵還，〔還，從宣翻，又如字。〕以省饋運。」〔孟知祥恐戍兵為唐所留，坐自削弱，故請召還。〕帝不許。知祥陰使人誘之，〔誘，音酉。〕重威帥其眾鼓譟逃歸；帝命按其罪，知祥請而免之。〔史言唐之威令不行於蜀中。〕
24陝州行軍司馬王宗壽請葬故蜀主王衍，〔王衍死於長安，見二百七十四卷元年。陝，失冉翻。〕秋，七月，【章：十二行本「月」下有「乙巳」二字；乙十一行本同；張校同，雲無註本亦無。】贈衍順正公，以諸侯禮葬之。〔王宗壽，許州民家子也，王建以其同姓，錄之為子。事王衍，數直諫，衍不聽，以至亡國。衍死，宗壽東遷，至澠池，聞莊宗遇弒，逃入熊耳山。至是復出，詣京師，求衍宗族葬之。帝嘉其忠，以為保義行軍司馬，得衍等十八喪，葬之長安南三趙村。〕
25北面招討使安審通卒。〔「招討」之下當有「副」字。〕
26東都民有犯私麴者，留守孔循族之。或請聽民造麴，而於秋稅畝收五錢；己未，敕從之。〔按唐初無榷酒之法。 德宗建中三年初榷天下酒，悉令官釀，斛收直三千，米雖賤不得減二千；委州縣綜領，醨薄、私釀罪有差；京師特免榷。元和六年，京兆府奏榷酒錢除出正酒戶外， 一切隨兩稅青苗據貫均率。會昌六年敕：「揚州八道置榷麴並置官店沽酒，代百姓納榷酒錢，並充資助軍用。有人私沽酒及置私麴者，罪止一身。」至是，以孔循過 行酷法，敕：「應三京、鄴都諸道州府鄉村人戶，於夏秋田苗上每畝納麴錢五文足陌，一任百姓造麴醞酒供家，其錢隨夏秋徵納，並不折色。其京都及諸道縣鎮坊界 及關城草市內，應逐年賣官麴酒戶，便許自造麴醞酒貨賣、應諸處麴務，仰十分減八分價錢出賣，不得更請官本踏造。」麴，音曲。〕
27壬戌，契丹復遣其酋長惕隱將七千騎救定州，〔復，扶又翻。〕王晏球逆戰於唐河北，〔惕，他力翻。水經註：滱水出代郡靈丘縣高氏山，東南過中山上曲陽縣，又東過唐縣，謂之唐河。〕大破之；甲子，追至易州。時久雨水漲，契丹為唐所俘斬及陷溺死者，不可勝數。〔勝，音升。〕
28戊辰，以威武節度使王延鈞為閩王。
29契丹北走，道路泥濘，〔濘，乃定翻。〕人馬飢疲，入幽州境。八月，壬【章：十二行本「壬」作「甲」，乙十一行本同；張校同，雲無註本亦誤「壬」。】戍，趙德鈞遣牙將武從諫將精騎邀擊之，分兵扼險要，生擒惕隱等數百人；餘眾散投村落，村民以白梃擊之，〔梃，徒頂翻，杖也。〕其得脫歸國者不過數十人。自是契丹粗氣，不敢輕犯塞。〔沮，在呂翻。〕
30初，莊宗徇地河北，獲小兒，畜之宮中，及長，〔畜，籲玉翻。長，知兩翻。〕賜姓名李繼陶；帝即位，縱遣之。王都得之，使衣黃袍坐堞間，〔歐史曰：帝即位，安重誨出繼陶以乞段徊，徊亦惡而逐之，都使人求得之。衣，於既翻。堞，達協翻。〕謂王晏球曰：「此莊宗皇帝子也，已即帝位。公受先朝厚恩，曾不念乎！」〔王晏球即杜晏球。莊宗之滅梁也，晏球以軍降，莊宗賜以姓名而用之。王都欲以此動晏球。〕晏球曰：「公作此小數竟何益！吾今教公二策，不悉眾決戰，則束手出降耳，自餘無以求生也。」
31王建立以目不知書，請罷判三司，不許。
32乙未，吳大赦。
33吳越王鏐欲立中子傳瓘為嗣，〔中，讀曰仲。〕謂諸子曰：各言汝功，吾擇多者而立之。」〔言欲擇功多者立以為嗣。〕傳瓘兄傳暃、傳褄、傳璟皆推傳瓘，〔暃，殊六翻。褄，力弔翻，又力小翻。璟，於景翻，又古永翻。〕乃奏請以兩鎮授傳瓘。閏月，於未，詔以傳瓘為鎮海、鎮東節度使。
34戊申，趙德鈞獻契丹俘惕隱等，諸將皆請誅之，帝曰：「此曹皆虜中之驍將，殺之則虜絕望，不若存之以紓邊患。」〔紓，商居翻，緩也。〕乃赦惕隱等酋長五十人，置之親衛，〔後唐蓋倣盛唐之制，朝會立仗有親、勳、翊三衛。〕餘六百人悉斬之。〔為契丹屢求惕隱等張本。〕
35契丹遣梅老季素等入貢。
36初，盧文進來降，〔事見上卷元年。〕契丹以蕃漢都提舉使張希崇代之為盧龍節度使，守平州，遣親將以三百騎監之。〔監，工銜翻。〕希崇本書生，為幽州牙將，沒於契丹，〔歐史曰：劉守光使張希崇戍平州，契丹陷平州得之。〕性和易，契丹將稍親信之，〔易，以豉翻。將，即亮翻。〕因與其部曲謀南歸。部曲泣曰：「歸固寢食所不忘也，然虜眾我寡，柰何﹖」希崇曰：「吾誘其將殺之，〔誘，音酉。〕兵必潰去。此去虜帳千餘裏，比其知而徵兵，〔比，必利翻，及也。〕吾屬去遠矣。」眾曰：「善！」乃先為穽，實以石灰，〔穽，才性翻。石灰，鑿取山石，茘之為灰，今在處有之。〕明日，召虜將飲，醉，並從者殺之，投諸穽中。〔從，才用翻。〕其營在城北，亟發兵攻之，〔此所發者漢兵也。〕契丹眾皆潰去。希崇悉舉其所部二萬餘口來奔，詔以為汝州刺史。〔歐史曰：以為汝州防禦使。〕
37吳王太后殂。〔吳主之母王氏也。〕
38九月，辛巳，荊南敗楚兵於白田，執楚嶽州刺史李廷規，歸於吳。〔九域志：嶽州巴陵縣有白田鎮。時荊南稱藩於吳。敗，補賣翻。〕
39乙未，敕以溫韜發諸陵，段凝反覆，令所在賜死。〔去年，溫韜流德州，段凝流遼州。〕
40己亥，以武寧節度使房知溫兼荊南行營招討使，知荊南行府事；分遣中使發諸道兵赴襄陽，以討高季興。〔前年劉訓討荊南不克，今復招討之。〕
41辛丑，徙慶州防禦使竇廷琬為金州刺史；冬，十月，廷琬據慶州拒命。
42丙午，以橫海節度使李從敏兼北面行營副招討使。〔代安審通也。〕從敏，帝之從子也。〔從子才用翻。〕
43戊申，詔靜難節度使李敬通【章：十二行本「通」作「周」；乙十一行本同。】發兵討竇廷琬。〔慶州，靜難軍巡屬也，故使討之。難，乃旦翻。〕
44王都據定州，守備固，伺察嚴，〔伺，相吏翻。〕諸將屢有謀翻城應官軍者，皆不果。帝遣使者促王晏球攻城，晏球與使者聯騎巡城，〔騎，奇計反。〕指之曰：「城高峻如此，借使主人聽外兵登城，亦非梯衝所及。〔梯，雲梯。衝，衝車。〕徒多殺精兵，無損於賊，如此何為！不若食三州之租，愛民養兵以俟之，彼必內潰。」帝從之。〔用兵之術，攻城最難。然攻城有二術：城有外援，則須悉力急攻，以求必克；城無外援，則持久以弊之，在我者兵力不損而坐收全勝。古之善用兵者皆知此術也。〕
45十一月，有司請為哀帝立廟，詔立廟於曹州。〔為，於偽翻。梁太祖開平二年弒唐哀帝於曹州，事見二百六十六卷。〕
46平盧節度使晉忠武公霍彥威卒。
47忠州刺史王雅取歸州。〔忠州時屬夔州寧江軍，西方鄴所部也。歸州時屬荊南軍，高季興所部也。〕
48庚寅，皇子從厚納孔循女為妃，循因之得之大梁，〔時孔循兼留守東都，帝在大梁。得之者，得往也。有職守者不得擅離職守，今循因嘉禮得至行在所。「得之」，本或作「得至」。按唐都洛陽，以大梁為東都，孔循職守在東都，而曰得之大梁者，蓋安重誨怒孔循，自樞密出為忠武帥兼東都留守，時帝在大梁，循未得領留守之職，今因嫁女得至東都耳。以下文促令歸鎮明之，可以知矣。〕厚結王德妃之黨，乞留。安重誨具奏其事，力排之，禮畢，〔嘉禮畢也。〕促令歸鎮。〔復歸忠武軍所鎮。〕
50丙申，上問趙鳳：「帝王賜人鐵券，何也﹖」對曰：「與之立誓，令其子孫長享爵祿耳。」上曰：「先朝受此賜者止三人，〔薛居正五代史：莊宗同光二年正月甲寅，帝御中興殿，面賜郭崇韜鐵券；二月丁亥，賜李嗣源鐵券；二年，賜朱友謙姓名李繼麟，入屬籍，賜鐵券。〕崇韜、繼麟尋皆族滅，〔二人族滅事見二百七十四卷元年。朝，直遙翻。〕朕得脫如毫釐耳。」〔帝為莊宗所猜忌，又困於讒，事始於二百七十三卷同光三年取鄴都細鎧之時，訖於二百七十四卷元年出鄴都在魏縣之日。〕因歎息久之。趙鳳曰：「帝王心存大信，固不必刻之金石也。」
51十二月，甲辰，李敬周奏拔慶州，族竇廷琬。
52荊南節度使高季興寢疾，命其子行軍司馬、忠義節度使、同平章事從誨權知軍府事；丙辰，季興卒。〔考異曰：唐明宗實錄：「天成三年十一月壬午，房知溫奏高季興卒。」烈祖實錄亦云「乾貞二年十一月，季興卒」。蓋傳聞之誤。按陶穀季興神道碑及勃海行年記，皆雲「十二月十五日卒」，今從之。〕吳主以從誨為荊南節度使兼侍中。〔高從誨，字遵聖，季興長子也。〕
53史館脩撰張昭遠言：「臣竊見先朝時，皇弟、皇子皆喜俳優，〔喜，許計翻。〕入則飾姬妾，出則誇僕馬；習尚如此，何道能賢！〔言何道而能為賢人也。〕諸皇子宜精擇師傅，令皇子屈身師事之，講禮義之經，論安危之理。古者人君即位則建太子，所以明嫡庶之分，塞禍亂之源。今卜嗣建儲，臣未敢輕議。至於恩澤賜與之間，昏姻省侍之際，媜庶長幼，宜有所分，示以等威，絕其僥冀。」〔分，扶問翻。塞，昔則翻。省，昔井翻。長，知兩翻。僥，堅堯翻。〕帝賞歎其言而不能用。〔自梁開平以來，至於天成，惟張昭遠一疏能以所學而論時事耳。不有儒者，其能國乎！惜其言之不用也。史言賞歎而不能用，嗚呼！帝之賞歎者，亦由時人言張昭遠儒學而賞歎之耳，豈知所言深有益於人之國哉！〕
54閩王延鈞度民二萬為僧，由是閩中多僧。
55河東節度使、北都留守從榮，年少驕很，〔少，詩照翻。很，戶懇翻。〕不親政務，帝遣左右素與從榮善者往與之處，使從容諷導之。〔處，昌呂翻。從，千容翻。〕其人私謂從榮曰：「河南相公恭謹好善，親禮端士，有老成之風；〔從厚時為河南尹，故稱之為河南相公。端士，正士也。好，音呼到翻。〕相公齒長，〔長，知兩翻。言從榮之年長於從厚也。〕宜自策勵，勿令聲問出河南之下。」從榮不悅，退，告步軍都指揮使楊思權曰：「朝廷之人皆推從厚而短我，我其廢乎！」思權曰：「相公手握強兵，且有思權在，何何憂！」因勸從榮多募部曲，繕甲兵，陰為自固之備。〔觀從榮之問與楊思權之對，其所以求自安者乃所以自危也。〕又謂帝左右曰：「君每譽弟而抑其兄，〔譽，音餘。〕我輩豈不能助之邪！」其人懼，以告副留守馮贇，贇密奏之。〔帝遣左右諷導從榮，是其密受上指最為親切。從榮之不悅，楊思權之脅持，凡此情狀，其人當密以奏聞，安得以告馮贇而待贇奏之也，此其間必有曲折。〕帝召思權詣闕，以從榮故，亦弗之罪也。〔帝不罪楊思權，其後遂為從之禍。然二子嫌隙已搆，雖罪思權，亦末如之何矣。〕
四年（乙亥、九二九）
1春，正月，馮贇入為宣徽使，謂執政曰：「從榮剛僻而輕易，〔易，以豉翻。〕宜選重德輔之。」
2王都、禿餒欲突圍走，不得出。二月，癸丑，定州都指揮使馬讓能開門納官軍，都舉族自焚，擒禿餒及契丹二千人。〔王晏球自去年四月攻王都，至是克之。〕辛亥，以百晏球為天平節度使，與趙德鈞並加兼侍中。〔賞王晏球，以平王都之功也；賞趙德鈞，以擒惕隱之功也。〕禿餒至大梁，斬於市。
3樞密使趙敬怡卒。
4甲子，帝發大梁。
5丁卯，門下侍郎、同平章事崔協卒於須水。〔唐初置須水縣，貞觀中併入鄭州管城縣。九域志：鄭州滎陽縣有須水鎮。卒，音子恤翻。〕
6庚午，帝至洛陽。〔二年冬十月，帝如大梁，至是還洛陽。〕
7王晏球在定州城下，日以私財饗士，自始攻至克城未嘗戮一卒。三月，辛巳，晏球入朝，帝美其功；晏球謝久煩饋運而已。〔史言王晏球有功而不伐。〕
8皇子右衛大將軍從璨性剛，安重誨用事，從璨不為之屈。〔為，於偽翻。〕帝東巡，〔即謂如大梁時也。〕以從璨為皇城使。從璨與客宴於會節園，〔會節園在洛陽城中。張全義鎮洛歲久，私第在會節坊，室宇園池為一時巨麗，輸之官以為會節園。〕酒酣，戲登御榻，〔凡御園設御榻，遊幸之所御也。〕重誨奏請誅之；丙戌，賜從璨死。
9橫山蠻寇邵州，〔邵州，漢為昭陵縣，屬長沙國，東漢屬長沙、零陵二郡，又改昭陵為昭陽縣。吳立邵陵郡，晉武帝改昭陽曰邵陽縣。隋廢郡，唐置南梁州，改為邵州，時屬楚境。〕
10楚王殷命其子武安節度副使、判長沙府希聲知政事，總錄內外諸軍事，自是政先歷希聲，乃聞於殷。〔希聲，字若訥，殷次子也。為殺高鬱張本。〕
11夏，四月，庚子朔，禁鐵錫錢。時湖南專用錫錢，銅錢一直錫錢百，流入中國，法不能禁。〔馬殷得湖南，鑄錫為錢，本用之境內，其後遂流入中國。五代會要：同光二年三月敕：「泉布之弊，雜以鉛錫，江湖之外，盜鑄尤多，市肆之間，公行無畏。因是綱商挾帶，舟載往來，換易好錢，藏貯富室，實為蠹弊，須有條流。宜令京城及諸道於市行使錢內點檢，雜惡鉛錫並宜禁斷。沿江州縣，每有舟船到岸，嚴加覺察，若私載往來，並宜收納。」天成元年十二月敕：「行使銅錢之內，如聞挾帶鐵錢，若不嚴加科流，轉恐私加鑄造。應中外所使銅錢內鐵鑞錢即宜毀棄，不得輒更有行使。如違，其所使錢不計多少，並納入官，仍科深罪。」蓋鐵錫錢之禁舊矣，今又申嚴之而不能禁也。〕
12丙午，楚六軍副使王環敗荊南兵於石首。〔敗，補賣翻。〕
13初令緣邊置場市党項馬，不令詣闕。先是，党項皆詣闕，以貢馬為名，國家約其直酬之，加以館穀賜與，歲費五十餘萬緡；有司苦其耗蠹，故止之。〔五代會要曰：自上御極以來，党項之眾競赴闕下賣馬，常賜食於禁廷，醉則連袂歌其土風。凡將到馬，無駑良，並雲上進，雖約給價直，然館給賜傁，耗蠹為多，雖降敕止之，竟不能行。黨，底朗翻。〕
14壬子，以皇子從榮為河南尹、判六軍諸衛事，從厚為河東節度使、北都留守。〔兩易二字之任。〕
15契丹寇雲州。
16甲寅，以端明殿學士、兵部侍郎趙鳳為門下侍郎、同平章事。
17五月，乙酉，中書言：「太常改諡哀帝曰昭宣光烈孝皇帝，廟號景宗。既稱宗則應入太廟，在別廟則不應稱宗。」〔哀帝廟在曹州。〕乃去廟號。〔去，羌呂翻。〕
18帝將祀南效，遣客省使李仁矩以詔諭兩川，令西川獻錢一百萬緡，東川五十萬緡；皆辭以軍用不足，西川獻五十萬緡，東川獻十萬緡。仁矩，帝在藩鎮時客將也，為安重誨所厚，恃恩驕慢。至梓州，〔東川節度使梓州。〕董璋置宴召之，日中不往，方擁妓酣飲。〔妓，渠綺翻。〕璋怒，從卒徒執兵入驛，立仁矩於階下而詬之曰：「公但聞西川斬李客省，〔詬，古候翻，又許候翻。李客省，謂李嚴也。斬李嚴見上卷二年。〕謂我獨不能邪！」仁矩流涕拜請，僅而得免；既而厚賂仁矩以謝之。〔欲以賂絕其口。〕仁矩還，言璋不法。未幾，〔幾，居啟翻。〕帝復遣通事舍人李彥珣詣東川，〔復，扶又翻。〕入境，失小禮，璋拘其從者，〔從，才用翻。〕彥珣奔還。〔還，從宣翻，又如字。〕
19高季興之叛 也，〔見上卷二年。〕其子從誨切諫，不聽。從誨既襲位，謂僚佐曰：「唐近而吳遠，【章：十二行本「遠」下有「捨近臣遠」四字；乙十一行本同；退齋校同； 張校同，雲無註本亦無。】非計也。」乃因楚王殷以謝罪於唐。又遺山南東道節度使安元信書，〔遺，惟季翻。〕求保奏，復脩職貢。丙申，元信以從誨書聞，帝 許之。
20契丹寇雲州。〔一月之間再寇雲州者，契丹主耶律德光漸西徙也。〕
21六月，戊申，復以鄴都為魏州，〔莊宗同光元年即位於魏州，以魏州為興唐府，建東京。既遷洛，同光三年，復唐之舊，以洛陽為東都，改魏州之東京為鄴都，今復以為魏州。〕留守、皇城使並停。
22庚申，高從誨自稱前荊南行軍司馬、歸州刺史，上表求內附。秋，七月，甲申，以從誨為荊南節度使兼侍中。己丑，罷荊南招討使。〔討荊南事始上卷二年，今以其內附罷兵。〕
23八月，吳武昌節度使兼侍中李簡以疾求還江都，〔揚州治江都縣，吳所都也。〕癸丑，卒於採石。徐知詢，簡伲也，擅留簡親兵二千人於金陵，〔除知詢時代父溫鎮金陵。〕表薦簡子彥忠代父鎮鄂州，〔武昌節度使治鄂州。〕徐知誥以龍武統軍柴再用為武昌節度使；知詢怒曰：「劉崇俊，兄之親，三世為濠州；〔吳初用劉金為濠州刺史；金卒，子仁規代之；仁規卒，子崇俊代之。〕彥忠吾妻族，獨不得邪！」
24初，楚王殷用都軍判官高鬱為謀主，〔馬殷初得潭州，即用高鬱為謀主。〕國賴以富強，〔如收茶徵、令民種桑、以繒纊充賦之類。〕鄰國皆疾之。莊宗入洛，殷遣其子希範入貢，〔見二百七十二卷莊宗同光元年。〕莊宗愛其警敏，曰：「比聞馬氏當為高鬱所奪，今有子如此，鬱安能得之！」〔此言所以間高鬱也。比，毗至翻。〕高季興亦以流言間鬱於殷。〔間，古莧翻。〕殷不聽，乃遣使遺節度副使、知政事希聲書，〔遺惟季翻。〕盛稱鬱功名，煩為兄弟。使者言於希聲曰：「高公常雲『馬氏政事皆出高鬱』，此子孫之憂也。」希聲信之。行軍司馬楊昭遂，希聲之妻族也，謀代鬱任，日譖之於希聲。希聲屢言於殷，稱鬱奢僭，且外交鄰藩，請誅之。殷曰：「成吾功業，皆鬱力也；汝勿為此言！」希聲固請罷其兵柄，乃左遷鬱行軍司馬。鬱謂所親曰：「亟營西山，吾將歸老。〔西山，即長沙西岸嶽麓諸山也。〕猘子漸大，能咋人矣。」〔猘，徵例翻。犬強為猘。咋，鉏陌翻，齧也。〕希聲聞之， 益怒，明日，矯以殷命殺鬱於府舍，〔府舍，荊南軍府署舍也。〕牓諭中外，誣鬱謀叛，並誅其族黨。至暮，殷尚未知，是日，大霧，殷謂左右曰：「吾昔從孫儒渡 淮，〔唐昭宗光啟三年，馬殷從孫儒渡淮，事見二百五十七卷。〕每殺不辜，多致茲異。馬步院豈有冤死者乎﹖」〔時諸鎮皆有馬步司，置獄院以鞫囚。今大藩亦有 兵馬司。〕明日，吏以鬱死告，殷撫膺大慟曰：「吾老耄，政非己出，使我勳舊橫罹冤酷！」〔橫，戶孟翻。〕既而顧左右曰：「吾亦何可久處此乎！」〔蓋是時馬 殷屍居而已，不復能制其子。處，昌呂翻。〕
25九月，上與馮道從容語及年穀屢登，〔從，千容翻。屢，龍遇翻。〕四方無事。道曰：「臣常記昔在先皇幕府，〔謂為河東掌書記時也。〕奉使中山，歷井徑之險，〔自太原使中山經井陘之道。陘，音刑。〕臣憂馬蹶，執轡甚謹，幸而無失；逮至平路，放轡自逸，俄至顛隕。凡為天下者亦猶是也。」上深以為然。上又問道：「今歲雖豐，百姓贍足否﹖」道曰：「農家歲兇則死於流殍，〔殍，被表翻。〕歲豐則傷於穀賤，豐文皆病者，惟農家為然。臣記進士聑夷中詩云：『二月賣新絲，五月糶新穀；醫得眼下瘡，剜郤心頭肉。』語雖鄙俚，曲盡田家之情狀。〔謂絲穀未熟，農家艱食，先稱貸以自給，至於賣繼糶穀僅足以償債耳。聶，尼輒翻。糶，他弔翻。剜，烏丸翻。〕農於四人之中最為勤苦，〔士、農、工、商，是謂四民。唐避太宗諱，率謂民為人。〕人主不可不知也。」上悅，命左右錄其詩，常諷誦之。
26鄜州兵戍東川者歸本道，〔鄜，音夫。〕董璋擅留其壯者，選羸老歸之，〔羸，倫為翻。〕仍收其甲兵。
27癸巳，西川右都押牙孟容弟為資州稅官，坐自盜抵死，〔律，監臨自盜，贓重者至死。抵，至也。〕觀察判官馮瑑、中門副使王處回為之請，〔瑑，柱兗翻。為，於偽翻。〕孟知祥曰：「雖吾弟犯法，亦不可貸，況他人乎！」
28吳越王鏐居其國好自大，朝廷使者曲意奉之則 贈遺豐厚，不然則禮遇疏薄。〔好，呼到翻。遺，惟季翻；下同。〕嘗遺安重誨書，辭禮頗倨。〔薛史曰：錢鏐致書安重誨雲：「吳越國王致書於某官執事。」不敘 寒暄。重誨怒其無禮。〕帝遣供奉官烏昭遇、〔考異曰：吳越備史、十國紀年皆雲「監門衛上將軍」，蓋借官耳。今從實錄等諸書。〕韓玫使吳越，〔玫，莫杯 翻。〕昭遇與有隙，使還，〔使，疏吏翻。還，從宣翻，又如字。〕玫奏：「昭遇見鏐，稱臣拜舞，謂鏐為殿下，及私以國事告鏐。」安重誨奏賜昭遇死。癸巳，制鏐以太師致仕，自餘官爵皆削之，凡吳越進奏官、使者、綱吏，令所在繫治之。〔治，直之翻。〕鏐令子傳瓘等上表說冤，皆不省。〔省，昔井翻。〕
29初，朔方節度使韓洙卒，〔梁均王乾化四年，韓洙嗣鎮朔方。〕弟澄為留後。未幾，定遠軍使李匡賓聚黨據保靜鎮作亂，〔幾，居豈翻。保靜，隋之弘靜縣也，唐神龍元年，改曰安靜，至德元載，改曰保靜，屬靈州。宋白曰：保靜鎮在黃河北岸。〕朔方不安；冬，十月，丁酉，韓澄遣使齎絹表乞朝廷命帥。〔帥，所類翻。〕
前磁州刺史康福，善胡語，上退朝，多召入使殿，訪以時事，福以胡語對；安重誨惡之，〔惡其以胡語奏事，在左右者莫之曉也。惡，烏路翻。〕常戒之曰：「康福，汝但妄奏事，會當斬汝！」福懼，求外補。重誨以靈州深入胡境，為帥者多遇害，戊戌，以福為朔方、河西節度使。〔唐之盛時，河西節度使治涼州，與朔方、隴西並為緣邊大鎮；肅、代以後淪陷；宣宗大中間收復，然隔以吐蕃，党項，朝廷懸屬而已。至於唐末，以朔方兼節度河西，然亦聲勢不接。趙珣聚米圖經：靈州西至涼州九百里。〕福見上，涕泣辭之；上命重誨為福更他鎮，〔為，於偽翻。更，工行翻。〕重誨曰：「福自刺史無功建節，尚復何求！〔復，扶又翻。〕目成命已行，難以復改。」上不得已，謂福曰：「重誨不肯，非朕意也。」福辭行，上遣將軍牛知柔、河中都指揮使衛審裄等將兵萬人衛送之。審裄，徐州人也。〔裄，與都同。〕
30辛亥，割閬、果二州置保寧軍，壬子，以內客省使李仁矩為節度使。〔欲以制兩川也。為李仁矩敢沒張本。按職官分紀，五代有內客省使、客省使、副使，各一官。通鑑於天成二年三月書客省使李仁矩，今書內客省使，豈自客省使陞為內客省使邪﹖〕
先是，西川常發芻糧饋峽路，〔先，悉薦翻。〕孟知祥辭以本道兵自多，難以奉他鎮，〔峽路時別為寧江軍，故云然。〕詔不許，屢督之；甲寅，知祥奏稱財力乏，不奉詔。
31吳諸道副都統、鎮海寧國節度使兼侍中徐知詢自以握兵據上流，〔金陵在廣陵上流。〕意輕徐知誥，數與知誥爭權，內相猜忌，〔數，所角翻。〕知誥患之；內樞密使王令謀曰：「公輔政日久，挾天子以令境內，誰敢不從！知詢年少，恩信未洽於人，無能為也。」〔少，詩照翻。〕知詢待諸弟薄，諸弟皆怨之。徐玠知知詢不可輔，反持其短以附知誥。〔徐玠本勸徐溫以知詢代知誥者也，其事見本捲上年十月。〕吳越王鏐遺知詢金玉鞍勒、器皿，皆飾以龍鳳；知詢不以為嫌，乘用之。〔錢鏐以此間徐知詢，知詢不之覺，其庸昧如此。路振九國志以為錢弘佐所遺，非也。〕知詢典客周廷望說知詢曰：「公誠能捐寶貨以結朝中勳舊，使皆歸心於公，則彼誰與處！」〔說，式芮翻。朝，直遙翻。處，昌呂翻。彼，謂徐知誥也。〕知詢從之，使廷望如江都諭意。〔諭，音喻。〕廷望與知誥親吏周宗善，密輸款於知誥，〔款，誠也。〕亦以知誥陰謀告知詢。〔周廷望處人兄弟之間，而反覆兩端，固取死之道也。〕知詢召知誥詣金陵除父溫喪，知誥稱吳主之命不許，周宗謂廷望曰：「人言侍中有不臣七事，〔徐知詢之代父鎮金陵也，加侍中，故以稱之。〕宜亟入謝！」〔誘之入朝，徐知造之計也。〕廷望還，以告知詢。十一月，知詢入朝，知誥留知詢為統軍，領鎮海節度使，遣右雄武都指揮使柯厚徵金陵兵還江都，〔姓譜：柯姓，吳公子椅盧之後。又拓跋興，諸姓有柯拔氏改為柯氏。〕知誥自是始專吳政。〔史言徐知誥之篡事至此方成。〕知詢責知誥曰：「先王違世，〔先王，謂徐溫也。〕兄為人子，初不臨喪，可乎﹖」知誥曰：「爾挺劍待我，〔挺，待鼎翻，拔也。〕我何敢往！爾為人臣，畜乘輿服御物，亦可乎﹖」〔畜，敕六翻。乘，繩證翻。謂知詢用錢鏐所遺龍鳳飾鞍勒、器皿也。天子服用之物，謂之乘輿物。〕知詢又以廷望所言詰知誥，〔詰，去吉翻。〕知誥曰：「以爾所為告我者，亦廷望也。」遂斬廷望。
32壬辰，吳主加尊號曰睿聖文明光孝皇帝，大赦，改元大和。
33康福行至方渠，羌胡出兵邀福，福擊走之； 至青剛峽，〔自方渠橐駝路出青岡峽，過旱海至靈州。趙珣聚米圖經曰：環州洪德寨歸德、青剛兩川，歸德川在洪德東透入鹽州，青剛川在洪德西北，本靈州大路， 自此過美利寨入浦洛河，至耀德清邊鎮入靈州。自過美利寨後漸入平夏，經旱海中，難得水泉。〕遇吐蕃野利、大蟲二族數千帳，皆不覺唐兵至，福遣衛審裄掩擊， 大破之，殺獲殆盡。由是威聲大振，遂進至靈州，自是朔方始受代。
34十二月，吳加徐知造兼中書令，領寧國節度使。〔徐知誥奪知詢寧國節而自領之。〕知誥召徐知詢飲，以金鍾酌酒賜之，曰：「願弟壽千歲。」知詢疑有毒，引他器均之，跽獻知誥曰：「願與兄各享五百歲。」〔跽，其幾翻，跽也。〕知誥變色，左右顧，不肯受，知詢捧酒不退。左右莫知所為，伶人申漸高徑前為詼諧語，掠二酒合飲之，〔不以禮取之為掠。合，音閤。〕懷金鍾趨出，知誥密遣人以良藥解之，已腦潰而卒。〔考異曰：鄭文寶南唐近事：「烈祖曲宴便殿，引酖觥賜周本，本疑而不飲，佯醉，別引一飜，均酒之半，跪捧而進曰：『陛下千萬歲。陛下若不飲此，非君臣同心同德之義也，臣不敢奉詔。』上色變無言，久之，左右皆相顧流汗，莫知所從。伶倫申漸高有機智者，竊諭其旨，乃乘談諧，盡併兩盞以飲之，內杯於懷中，亟趨而出。上密使親信持藥詣私第解之，已不及矣，漸高腦潰而卒。」江表志：「烈祖曲宴，引金鍾賜知詢酒，曰：『願我弟百千長壽。』知詢疑懼，引他器均之，曰：『願與兄各享五百歲。』知誥不飲。久之，樂工申漸高乘詼諧併而飲之，至家腦潰而卒。」二書皆出文寶，而不同乃爾。按知誥既即位，欲除周本，自應多方，不須如此。雲酖知詢近是，今從之。〕
35奉國節度使、知建州王延稟稱疾退居里第，請以建州授其子繼雄；庚子，詔以繼雄為建州刺史。〔時王延稟既與王延鈞弒其君延翰，兵強權重，建州又居福州上流，勢陵延鈞，故不復稟命於延鈞而專達洛陽。〕
36安重誨既以李仁矩鎮閬州，使與綿州刺史武虔裕皆將兵赴治。〔赴治者，赴治所也。〕虔裕，帝之故吏，重誨之外兄也。重誨使仁矩詗董璋反狀，〔詗，火迥翻，又翾正翻。〕仁矩增飾而奏之。朝廷又使武信節度使夏魯奇治遂州城隍，〔治，直之翻。〕繕甲兵，益兵戍之。璋大懼。時道路傳言，又將割綿、龍為節鎮，孟知祥亦懼。〔分閬、遂為節鎮，欲以制東川也，故董璋懼。綿州逼近成都，而龍州又鄧艾入蜀之道也，武虔裕既刺綿州，是亦有分鎮之漸矣，重以傳聞，故孟知祥亦懼。〕璋素與知祥有隙，未嘗通問，至是，璋遣使詣成都，請為其子娶知祥女；〔為，於偽翻。〕知祥許之，謀併力以拒朝廷。〔為兩川連兵攻陷遂、閬張本。〕
