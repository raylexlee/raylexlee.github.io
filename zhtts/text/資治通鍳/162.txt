△卷第一百六十一
梁紀十七〔著雍執徐（戊辰），一年。〕
高祖武皇帝十七
太清二年（戊辰、五四八）
1春，正月，己亥，慕容紹宗以鐵騎五千夾擊侯景，〔承上捲上年紹宗與景相持事，故不書東魏。〕景誑其眾曰：「汝輩家屬，已為高澄所殺。」〔蓋前乎此時，景以此言誑眾也。誑，居況翻。〕紹宗遙呼曰：〔呼，火故翻。〕「汝輩家屬並完，若歸，官勳如舊。」〔歸，謂復歸東魏。官者，各人先所居之官。勳，勳階也。〕被髮向北鬥為誓。〔質北斗為誓，以明其言之不欺。被，皮義翻。〕景士卒不樂南渡，〔樂，音洛。〕其將暴顯等各帥所部降於紹宗。〔暴顯去年春為侯景所執。將，即亮翻。帥，讀曰率。降，戶江翻。〕景眾大潰，爭赴渦水，〔渦，音戈。〕水為之不流。〔為，於偽翻。〕景與腹心數騎自硤石濟淮，稍收散卒，得步騎八百人，〔騎，奇寄翻。〕南過小城，人登陴詬之曰：「跛奴！〔侯景右足偏短，故詬為跛奴。陴，頻彌翻。詬，苦候翻。跛，普我翻。〕欲何為邪！」景怒，破城，殺詬者而去。晝詬者而去。晝夜兼行，追軍不敢逼。〔考異曰：典略雲：「晝息夜行，追軍漸逼。」今從梁書。〕使謂紹宗曰：「景若就擒，公復何用！」紹宗乃縱之。〔人臣苟有才，必養寇以自資，東魏之世，彭樂、慕容紹宗同一轍耳。復，扶又翻。〕
2辛丑，以尚書僕射謝舉為尚書令，守吏部尚書王克為僕射。
3甲辰，豫州刺史羊鴉仁以東魏軍漸逼，稱糧運不繼，棄懸瓠，還義陽；殷州刺史羊思達亦棄項城走；〔去年，使羊鴉仁鎮懸瓠，羊思達鎮項城。考異曰：典略在六月，今從梁帝紀。〕東魏人皆據之。上怒，責讓鴉仁；鴉仁懼，啟申後期，頓軍淮上。〔不敢歸義陽。〕
4侯景既敗，不知所適，時鄱陽王範除南豫州刺史，未至。〔去年，遣蕭淵明攻彭城，以範代鎮壽陽，時猶未至。〕馬頭戍主劉神茂，素為監州事韋黯所不容，〔監，工銜翻。〕聞景至，故往候之，〔有意見之為故。鄭玄曰：古者謂候為進。孔穎達曰：古時謂迎客為進，漢時謂迎客為候。今按經、傳，迎客為進，則「進使者而問故」之類是也。迎客為候，則鄭註周禮候人云，「候，候迎賓客之來」是也。〕景問曰：「壽陽去此不遠，城池險固，欲往投之，韋黯其納我乎﹖」神茂曰：「黯雖據城，是監州耳。王若馳至近郊，彼必出迎，因而執之，可以集事。得城之後，徐以啟聞，朝廷喜王南歸，必不責也。」景執其手曰：「天教也。」神茂請帥步騎百人先為鄉導。〔帥，讀曰率。鄉，讀曰嚮。〕壬子，景夜至壽陽城下；韋黯以為賊也，授甲登陴。〔陴，頻彌翻。〕景遣其徒告曰：「河南王戰敗來投此鎮，願速開門！」黯曰：「既不奉敕，不敢聞命。」景謂神茂曰：「事不諧矣。」神茂曰：「黯懦而寡智，可說下也。」〔說，式芮翻。〕乃遣壽陽徐思玉入見黯曰：〔徐思玉本壽陽人，仕於東魏，今隨侯景南來。〕「河南王，朝廷所重，君所知也。今失利來投，何得不受﹖」黯曰：「吾之受命，唯知守城；河南自敗，何預吾事！」思玉曰：「國家付君以閫外之略，今君不肯開城，若魏兵來至，河南為魏所殺，君豈能獨存！【章：十二行本「存」下有「縱使或存」四字；乙十一行本同；孔本同；退齋校同；張校同，雲「獨守」無註本作「獨存」，是張據校本「存」作「守」。】何顏以見朝廷﹖」黯然之。思玉出報，景大悅曰：「活我者，卿也。」癸丑，黯開門納景，景遣其將分守四門，詰責黯，將斬之；〔將，即亮翻；下同。詰，去吉翻。〕既而撫手大笑，置酒極歡。黯，叡之子也。〔合肥之役，黯請叡下城避箭，其懦闇可知矣。然使黯能拒景，梁朝亦將敕黯納之。〕
朝廷聞景敗，未得審問；或雲：「景與將士盡沒。」上下鹹以為憂。侍中、太子詹事何敬容詣東宮，太子曰：「淮北始更有信，侯景定得身免，不如所傳。」敬容曰：「得景遂死，深為朝廷之福。」太子失色，問其故，敬容曰：「景翻覆叛臣，終當亂國。」太子於玄圃自講老、莊，〔自蕭齊以來，東宮有玄圃。崑崙之山三級，下曰樊桐，二曰玄圃，三曰層城，太帝之所居。東宮次於帝居，故立玄圃。〕敬容謂學士吳孜曰：〔梁祕書省有撰史學士。〕「昔西晉祖尚玄虛，使中原淪於胡、羯。〔事見晉紀。〕今東宮復爾，江南亦將為戎乎！」〔何敬容雖不能優遊於文義，其識則過於梁朝諸臣矣。復，扶又翻；下景復、復敕、乃復、故復同。〕
甲寅，景遣儀同三司於子悅馳以敗聞，併自求貶削；優詔不許。景復求資給，上以景兵新破，未忍移易。乙卯，即以景為南豫州牧，本官如故；更以鄱陽王範為合州刺史，鎮合肥。〔更，工衡翻。〕光祿大夫蕭介上表諫曰：「竊聞侯景以渦陽敗績，隻馬歸命，〔渦，音戈。〕陛下不悔前禍，復敕容納。臣聞兇人之性不移，天下之惡一也。昔呂布殺丁原以事董卓，終誅董而為賊；〔事見漢靈、獻二帝紀。〕劉牢反王恭以歸晉，還背晉以構妖。〔事見晉安帝紀。妖，於驕翻。〕何者﹖狼子野心，終無馴狎之性，養虎之喻，必見飢噬之禍矣。侯景以兇狡之才，荷高歡卵翼之遇，〔左傳：楚令尹子西曰：「勝如卵，予翼而長之。」 荷，下可翻。〕位忝臺司，任居方伯，然而高歡墳土未乾，〔乾，音幹。〕即還反噬。逆力不逮，乃復逃死關西；宇文不容，故復投身於我。陛下前者所以不逆細 流，〔李斯上秦王書曰：江海不擇細流，故能就其深。〕正欲比屬國降胡以討匈奴，〔漢邊郡置屬國以處降胡，使偵伺匈奴。降，戶江翻。〕冀獲一戰之效耳；今既亡師失地，直是境上之匹夫，陛下愛匹夫而棄與國。【章：十二行本「國」下有「臣竊不取也」五字；乙十一行本同；孔本同；張校同；退齋校同。】與國，謂東魏。〕若國家猶待其更鳴之辰，歲暮之效，臣竊惟侯景必非歲暮之臣；〔惟，思也。〕棄鄉國如脫屣，背君親如遺芥，〔背，蒲妹翻。〕豈知遠慕聖德，為江、淮之純臣乎！事蹟顯然，無可致惑。臣朽老疾侵，不應幹預朝政；〔朝，直遙翻。〕但楚囊將死，有城郢之忠，〔左傳：楚令尹子囊將死，遺言子庚必城郢。君子謂子囊忠，將死不忘衛社稷。〕衛魚臨亡，亦有屍諫之節。〔孔子家語曰：衛大夫蘧伯玉賢，靈公不用；彌子瑕不肖，反任之。史魚驟諫不從，將卒，命其子曰：「吾不能進蘧伯玉，退彌子瑕，是不能正君也。生不能正君，死無以成禮，我死，汝置屍牖下，於我畢矣。」其子從之。靈公弔焉，怪而問之，其子以告。公曰：「是寡人之過也。」命之殯於客位，進蘧伯玉，退彌子瑕。孔子聞之曰：「古之烈諫者，死則已矣，未有若史魚死而屍諫，忠感其君者也。」〕臣忝為宗室遺老，敢忘劉向之心！」〔劉向事見三十卷漢成帝陽朔二年。〕上歎息其忠，然不能用。介，思話之孫也。〔宋元嘉間，蕭思話歷當方任。按新唐書宰相世系表，介與帝同十三世祖後漢中山相苞。〕
5己未，東魏大將軍澄朝於鄴。〔朝，直遙翻；下同。〕
6魏以開府儀同三司趙貴為司空。
7魏皇孫生，大赦。
8二月，東魏殺其南兗州刺史石長宣，討侯景之黨也；〔石長宣書官者，表其以南兗州附侯景也，不可以春秋書法觀之。〕其餘為景所脅從者，皆赦之。
9東魏既得懸瓠、項城，悉復舊境。大將軍澄數遣書移，〔移，謂移檄也。數，所角翻。〕復求通好；朝廷未之許。澄謂貞陽侯淵明曰：「先王與梁主和好，十有餘年。〔復，扶又翻。好，呼到翻；下舊好同。〕聞彼禮佛文雲：『奉為魏主，並及先王，』〔為，於偽翻。言為魏主君臣祈福也。〕此乃梁主厚意；不謂一朝失信，致此紛擾，知非梁主本心當是侯景扇動耳，宜遣使諮論。〔使，疏吏翻；下同。〕若梁主不忘舊好，吾亦不敢違先王之意，諸人並即遣還，侯景家屬亦當同遣。」淵明乃遣省事夏侯僧辯奉啟於上，稱「勃海王弘厚長者，若更通好，當聽淵明還。」上得啟，流涕，〔此所謂婦人之仁也。帝於是墮高澄數中矣。〕與朝臣議之。右衛將軍朱異、御史中丞張綰等皆曰：「靜寇息民，和實為便。」司農卿傅岐獨曰：「高澄何事須和﹖必是設間，〔異，羊至翻。間，古莧翻。〕故命貞陽遣使，欲令侯景自疑；景意不安，必圖禍亂。若許通好，正墮其計中。」〔侯景之反覆，何敬容、蕭介知之；澄之姦詐，傅岐知之；梁朝非果無人也，武帝不能決擇而用之耳。〕異等固執宜和，上亦厭用兵，乃　從異言，賜淵明書曰：「知高大將軍禮汝不薄，省啟，甚以慰懷。當別遣行人，重敦鄰睦。」〔省，悉景翻。重，直龍翻。〕
僧辯還，過壽陽，侯景竊訪知之，攝問，具服。〔攝問，收錄其人而問之也。〕乃寫答淵明之書，陳啟於上曰：「高氏心懷鴆毒，怨盈北土，人願天從，歡身殞越。〔謂人所祝願，天從而殺之。〕子澄嗣惡，計滅待時，所以昧此一勝者，〔謂渦陽之勝也。〕蓋天蕩澄心以盈兇毒耳。〔左傳：楚武王將死，告其夫人鄧曼曰：「餘心蕩」。鄧曼曰：「王祿盡乎！盈而蕩，天之道也。」杜預註曰：蕩，動散也。〕澄苟行合天心，〔行，下孟翻，又如字。〕腹心無疾，又何急急奉璧求和﹖豈不以秦兵扼其喉，〔秦兵，謂西魏之兵。西魏據有關西，故曰秦兵。〕胡騎迫其背，〔胡騎，謂柔然之兵。〕故甘辭厚幣，取安大國。臣聞『一日縱敵，數世之患，』〔晉先軫之言。〕何惜高澄一豎，以棄億兆之心！竊以北魏安強，莫過天監之始，鍾離之役，匹馬不歸。〔鍾離之戰，見一百四十六卷天監六年。〕當其強也，陛下尚伐而取之；及其弱也，反慮而和之。舍已成之功，縱垂死之虜，使其假命強梁，以遺後世，〔舍，讀曰捨。遺，於季翻。〕非直愚臣扼腕，實亦志士痛心。昔伍相奔吳，楚邦卒滅；〔左傳：楚殺伍奢，其子奔吳，吳王闔閭用之，破楚入郢。腕，烏貫翻。相，息亮翻。卒，子恤翻。〕陳平去項，劉氏用興；〔見漢高帝紀。〕臣雖才劣古人，心同往事。誠知高澄忌賈在翟，惡會居秦，〔左傳：晉靈公之初，賈季奔翟，隨會奔秦，秦人用其謀，晉人患之。六卿相見於諸浮，趙宣子曰：「隨會在秦，賈季在翟，難日至矣。將若之何﹖」翟，與狄同。惡，烏路翻。〕求盟請和，冀除其患。若臣死有益，萬殞無辭；唯恐千載，有穢良史。」〔觀景此言，其氣悖矣。〕景又致書於朱異，餉金三百兩；異納金而不通其啟。〔史言朱異昧利而不顧患。〕
己卯，上遣使弔澄。景又啟曰：「臣與高氏，釁隙已深，仰憑威靈，期雪讎恥；今陛下復與高氏連和，使臣何地自處！〔此乃侯景由衷之言。使，疏吏翻。釁，許覲翻。復，扶又翻。處，昌呂翻。〕乞申後戰，宣暢皇威！」上報之曰：「朕與公大義已定，豈有成而相納，敗而相棄乎！今高氏有使求和，朕亦更思偃武。進退之宜，國有常制，公但清靜自居，無勞慮也！」景又啟曰：「臣今蓄糧聚眾，秣馬潛戈，指日計期，克清趙、魏，不容軍出無名，故願以陛下為主耳。〔觀景此言，亦那可忍。〕今陛下棄臣遐外，南北復通，將恐微臣之身，不免高氏之手。」〔景言至此，辭意迫切，獸窮則搏，能無及乎！復，扶又翻；下勞復同。〕上又報曰：「朕為萬乘之主，豈可失信於一物！想公深得此心，不勞復有啟也。」〔既斷來章，景又生心矣。乘，繩證翻。〕
景乃詐為鄴中書，求以貞陽侯易景，上將許之。舍人傅岐曰：〔傅岐先兼中書通事舍人，累遷太僕、司農卿，兼舍人如故。〕「侯景以窮歸義，棄之不祥；且百戰之餘，寧肯束手就縶！」謝舉、朱異曰：「景奔敗之將，一使之力耳。」〔將，即亮翻。使，疏吏翻。〕上從之，復書曰：「貞陽旦至，侯景夕返。」景謂左右曰：「我固知吳老公薄心腸！」〔帝之情態於此畢露，而帝不自佑也，鳴呼！〕王偉說景曰：「今坐聽亦死，〔言坐而聽梁朝所為，亦必至於死。說，式芮翻。〕舉大事亦死，唯王圖之！」於是始為反計：屬城居民，悉召募為軍士，輒停責市估及田租，〔市估，應商旅之物入市者，估其直而收稅。田租，計畝所出常租。〕百姓子女，悉以配將士。〔景之反謀彰灼如此，梁之君臣若罔聞知，其亡宜矣。〕
10三月，癸巳，東魏以太尉襄城王旭為大司馬，〔旭，籲玉翻。〕開府儀同三司高嶽為太尉。辛亥，大將軍澄南臨黎陽，自虎牢濟河至洛陽。魏同軌防長史裴寬與東魏將彭樂等戰，為樂所擒，澄禮遇甚厚，寬得間逃歸。〔將，即亮翻。間，古莧翻。〕澄由太行返晉陽。〔行，戶剛翻。〕
11屈獠洞斬李賁，〔賁竄屈獠洞，見一百五十九卷中大同元年。獠，魯皓翻。考異曰：陳高祖紀雲「太清元年」，蓋謂破賁之年。今從梁帝紀。按通鑑破賁書於中大同元年。〕傳首建康。賁兄天寶遁入九真，收餘兵二萬圍愛州，〔五代志：九真郡，梁置愛州。〕交州司馬陳霸先帥眾討平之。〔帥，讀曰率。〕詔以霸先為西江督護、高要太守、督七郡軍事。
12夏，四月，甲子，東魏吏部令史張永和等偽假人官，事覺，糾檢、首者六萬餘人。〔糾檢，官所糾檢而發之者也。首，自首者也。史言喪亂之際，吏因為姦，濫冒者不勝其多。首，手又翻。〕
13甲戌，東魏遣太尉高嶽、行臺慕容紹宗、大都督劉豐生等將步騎十萬攻魏王思政於潁川。〔王思政守潁川事始上捲上年。將，即亮翻。騎，奇寄翻。〕思政命臥鼓偃旗，若無人者。嶽恃其眾，四面陵城。思政選驍勇開門出戰，〔驍，堅堯翻。〕嶽兵敗走。嶽更築土山，晝夜攻之，思政隨方拒守，奪其土山，置樓堞以助防守。〔堞，徒協翻。守，式又翻。〕
14五月，魏以丞相泰為太師，廣陵王欣為太傅，李弼為大宗伯，趙貴為大司寇，於謹為大司空。〔宇文相魏，倣成周之制建官。〕太師泰奉太子巡撫西境，登隴，至原州，歷北長城，〔此蓋秦所築長城也。〕東趣五原，至蒲州，〔自五原還至蒲州也。五代志：河東郡，後魏置秦州，後周改曰蒲州，因蒲坂為名也。趣，七喻翻。〕聞魏主不豫而還。〔還，從宣翻，又如字。〕及至，已愈，泰還華州。〔華，戶化翻。〕
15上遣建康令謝挺、散騎常侍徐陵等聘於東魏，〔按梁官制，建康令秩千石，散騎常侍秩二千石。謝挺不當在徐陵之上，蓋徐陵將命而使，謝挺特輔行耳。散，悉亶翻。騎，奇寄翻。〕復脩前好。〔復，扶又翻。好，呼到翻。〕陵，摛之子也。〔徐摛見一百五十五卷中大通三年。摛，醜知翻。〕
16六月，東魏大將軍澄巡北邊。
17秋，七月，庚寅朔，日有食之。
18乙卯，東魏大將軍澄朝於鄴。〔朝，直遙翻。〕以道士多偽濫，始罷南郊道壇。〔魏太武帝崇信寇謙之，置南郊道壇。〕八月，庚寅，澄還晉陽，遣尚書辛術帥諸將略江、淮之北，凡獲二十三州。〔侯景既亂梁，明年，東魏始盡有淮南之地，史究其終言之。帥，讀曰率。將，即亮翻。〕
19侯景自至壽陽，徵求無已，朝廷未嘗拒絕。景請娶於王、謝，上曰：「王、謝門高非偶，可於朱、張以下訪之。」〔朱、張，謂朱異、張綰之族也。〕景恚〔恚，於避翻。〕曰：「會將吳兒女配奴！」又啟求錦萬匹為軍人作袍，中領軍朱異議以青布給之。又以臺所給仗多不能精，啟請東冶鍛工，欲更營造。【章：十二行本「造」下有「敕並給之」四字；乙十一行本同；孔本同；張校同；退齋校同。】〔鍛，丁貫翻。〕景以安北將軍夏侯夔之子譒為長史，〔譒，補為翻。〕徐思玉為司馬，譒遂去「夏」稱「侯」，託為族子。〔夏侯詳為梁朝佐命功臣，其子亶、夔皆宣力邊陲，並著聲績，至譒不克負荷矣。〕
上既不用景言，與東魏和親，是後景表疏稍稍悖慢；〔悖，蒲內翻，又蒲沒翻。〕又聞徐陵等使魏，反謀益甚。〔使，疏吏翻。〕元貞知景有異志，累啟還朝。〔景求輔貞見上捲上年。朝，直遙翻。〕景謂曰：「河北事雖不果，江南何慮失之，何不小忍！」貞懼，逃歸建康，具以事聞；上以貞為始興內史，亦不問景。〔帝既不問景，又不為之備，蓋耄期倦勤，直付之無可柰何。〕
臨賀王正德，所至貪暴不法，屢得罪於上，〔正德既奔魏而逃歸，上復其本封。正德志行無悛，常公行劫掠；及隨豫章王北侵，又委軍而走，為有司所奏。上詔曰：「汝往年在蜀，暱近小人，猶謂少年情志未定。更於吳郡殺戮無辜，劫盜財物。及還京師，專為逋逃，乃至江乘要道，湖頭斷路，奪人妻妾，略人子女。我每加覆掩，冀汝自新，了無悛革，怨讎逾甚，匹馬奔亡，志懷反噬。汝既來歸，又令仗節董戎前驅。豈謂汝狼心不改，志欲覆敗國計以快汝心。今宥汝以遠。」於是免官削爵，徙臨海；未至徙所，追赦之；復以朱異之言封臨賀王。為丹楊尹，坐所部多劫盜去職。出為南兗州，在任苛刻，人不堪命。從是黜廢，轉增憤恨。〕由是憤恨，陰養死士，儲米積貨，幸國家有變；景知之。正德在北與徐思玉相知，〔謂奔魏時也。〕景遣思玉致牋於正德曰：「今天子年尊，姦臣亂國，以景觀之，計日禍敗。大王屬當儲貳，中被廢黜，〔詳見一百四十九卷普通三年。被，皮義翻。〕四海業業，歸心大王。景雖不敏，實思自效，願王允副蒼生，鑒斯誠款！」正德大喜曰：「侯公之意，闇與吾同，天授我也！」報之曰：「朝廷之事，如公所言。僕之有心，為日久矣。今僕為其內，公為其外，何有不濟！機事在速，今其時矣。」
鄱陽王範密啟景謀反。時上以邊事專委朱異，動靜皆關之，異以為必無此理。上報範曰：「景孤危寄命，譬如嬰兒仰人乳晡，〔仰，牛向翻。〕以此事勢，安能反乎！」範重陳之曰：「不早翦撲，禍及生民。」〔重，直用翻。撲，普卜翻。〕上曰：「朝廷自有處分，不須汝深憂也。」〔此亦報範之言，非面語之也。處，昌呂翻。分，扶問翻。〕範復請以合肥之眾討之，上不許。〔範非景敵也。使上許範而進兵討景，肉投餒虎耳。復，扶又翻；下不復同。〕朱異謂範使曰：「鄱陽王遂不許朝廷有一客！」自是範啟，異不復為通。〔使，疏吏翻；下同。為，於偽翻。〕
景邀羊鴉仁同反，鴉仁執其使以聞。〔羊鴉仁自懸瓠還，頓軍淮上。〕異曰：「景數百叛虜，何能為！」敕以使者付建康獄，俄解遣之。景益無所憚，啟上曰：「若臣事是實，應罹國憲；如蒙照察，請戮鴉仁！」〔考異曰：梁書、南史皆雲「並抑不奏」。典略，「朱異拒之」 云云。今從太清紀。〕景又言：「高澄狡猾，寧可全信！陛下納其詭語，求與連和，臣亦竊所笑也。臣寧堪粉骨，投命讎門，〔讎門，謂高氏也。〕乞江西一境，受 臣控督。如其不許，即帥甲騎，臨江上，向閩、越，非唯朝廷自恥，亦是三公旰食。」〔帥，讀曰率。騎，奇寄翻。旰，古按翻。〕上使朱異宣語答景使曰：「譬如 貧家，畜十客、五客，尚能得意；〔畜，籲玉翻。〕朕唯有一客，致有忿言，亦朕之失也。」益加賞賜錦綵錢布，信使相望。〔史言帝養成侯景之禍以敗國亡身。〕
戊戌，景反於壽陽，以誅中領軍朱異、少府卿徐驎、太子右衛率陸驗、制局監周石珍為名。〔驎，離珍翻。李延壽曰：制局小司，專典兵力，雲陛天啟，互設蘭錡，羽林精卒，重屯廣衛。至於元戎啟轍，武候遮迾，清道晨行，按轡督察，往來馳騖。輦轂驅投，分部親承几案，領護所攝，手總成規。蕭子顯曰：尚書外司領武官，有制局監，監內器仗兵役，亦用寒人之被恩倖者。率，所律翻。〕異等皆以姦佞驕貪，蔽主弄權，為時人所疾，故景託以興兵。驎、驗，吳郡人；石珍，丹楊人。驎、驗迭為少府丞，以苛刻為務，百賈怨之，〔賈，音古。〕異尤與之暱，〔暱，尼質翻。〕世人謂之「三蠹」。
司農卿傅岐，梗直士也，嘗謂異曰：「卿任參國鈞，榮寵如此。比日所聞，〔比，毗至翻。〕鄙穢狼籍，若使聖主發悟，欲免得乎！」異曰：「外間謗黷，知之久矣。心苟無愧，何恤人言！」岐謂人曰：朱彥和將死矣。〔朱異，字彥和。〕恃諂以求容，肆辯以拒諫，聞難而不懼，〔難，乃旦翻。〕知惡而不改，天奪之鑒，其能久乎！」
景西攻馬頭，〔景自渦陽之敗，南走馬頭，戍主劉神茂迎候之以入壽陽，當塗之馬頭也。今又自壽陽西攻馬頭，則此馬頭在壽陽之西，當淮津濟渡之要，縛馬頭以登舟，又非當塗之馬頭也。當塗之馬頭郡在壽陽東。考異曰：梁書雲：「執太守劉神茂」。按神茂素附於景，無煩攻執。今從太清紀、典略。〕遣其將宋子仙東攻木柵，〔木柵在荊山西。〕執戍主曹璆等。〔璆，音求，又渠幽翻。〕上聞之，笑曰：是何能為！吾折箠笞之。」〔此即朱異謂「景數百叛虜何能為」之說也。君驕昏而臣貪昧，禍至不懼，以自取敗亡。折，之舌翻。〕敕購斬景者，封三千戶公，除州刺史。甲辰，詔以合州刺史鄱陽王範為南道都督，北徐州刺史封山侯正表為北道都督，〔五代志，封山縣屬合浦郡。〕司州刺史柳仲禮為西道都督，通直散騎常侍裴之高為東道都督，以侍中開府儀同三司邵陵王綸持節董督眾軍以討景。正表，宏之子；仲禮，慶遠之孫；之高，邃之兄子也。〔宏，上之弟；正表、正德兄弟，皆其子也。柳慶遠、裴邃，皆天監名臣。〕
20九月，東魏濮陽武公婁昭卒。〔濮，博木翻。〕
21侯景聞臺軍討之，問策於王偉，偉曰：「邵陵若至，彼眾我寡，必為所困。不如棄淮南，〔壽陽，古淮南郡治所。〕決志東向，帥輕騎直掩建康；〔帥，讀曰率。〕臨賀反其內，大王攻其外，天下不足定也。兵貴拙速，宜即進路。」景乃留外弟中軍大都督王顯貴守壽陽；癸未，詐稱遊獵，出壽陽，人不之覺。冬，十月，庚寅，景揚聲趣合肥，而實襲譙州，〔此譙州非渦陽之譙州。魏收志：梁置譙州於新昌城，領高塘、臨徐、南梁、新昌郡。〕其地當在唐廬、和二州之間。宋白曰：梁大同三年，割北徐州之新昌、南譙州之北譙，立為南譙州，居桑根山西，今滁州城是也。〕助防董紹先開城降之。〔考異曰：太清紀雲：「十三年，陷譙城。」下又云：「十三日，以瑀王質巡江遏防。」典略上作「庚戌」，下作「庚子」。按此月戊子朔，蓋三日庚寅也。〕執刺史豐城侯泰。泰、範之弟也；先為中書舍人，〔先，悉薦翻。〕傾財以事時要，超授譙州刺史。至州，徧發民丁，使擔腰輿、扇、繖等物，〔腰輿者，人舉之而行，其高纔至腰。繖，蘇旰翻，又蘇旱翻，蓋也。〕不限士庶；恥為之者，重加杖責，多輸財者，即縱免之，由是人皆思亂。及侯景至，人無戰心，故敗。
庚子，詔遣寧遠將軍王質帥眾三千巡江防遏。景攻歷陽太守莊鐵，丁未，鐵以城降。〔降，戶江翻。〕因說景曰：「國家承平歲久，人不習戰，聞大王舉兵，內外震駭，宜乘此際速趨建康，〔說，式芮翻。趨，七喻翻。〕可兵不血刃而成大功。若使朝廷徐得為備，內外小安，遣羸兵千人直據採石，〔羸，倫為翻。〕大王雖有精甲百萬，不得濟矣。」景乃留儀同三司田英、郭駱守歷陽，以鐵為導，引兵臨江。江上鎮戍相次啟聞。上問討景之策於都官尚書羊侃，侃請「以二千人急據採石，令邵陵王襲取壽陽；使景進不得前，退失巢穴，烏合之眾，自然瓦解。」朱異曰：「景必無渡江之志。」遂寢其議。侃曰：「今茲敗矣！」
戊申，以臨賀王正德為平北將軍，都督京師諸軍事，屯丹楊郡。〔盧循之寇建康也，徐赤特敗於張侯橋，循兵大上，至丹楊郡。則丹楊郡治蓋近江渚。〕正德遣大船十艘，詐稱載荻，密以濟景。〔艘，蘇遭翻。荻，音狄。〕景將濟，慮王質為梗，使諜視之。會臨川大守陳昕啟稱：「採石急須重鎮，王質水軍輕弱，恐不能濟。」〔恐其不能濟國事也。諜，徒協翻。昕，許斤翻。〕上以昕為雲旗將軍，代質戍採石，徵質知丹楊尹事。昕，慶之之子也。〔陳慶之有入洛之功。〕質去採石。而昕猶未下渚。諜告景雲：「質已退。」〔未下渚者，未下秦淮渚也。諜，徒協翻。〕景使折江東樹枝為驗，諜如言而返，景大喜曰：「吾事辦矣！」己酉，自棋江濟於採石，有馬數百匹，兵八千人。是夕，朝廷始命戒嚴。
景分兵襲姑孰，執淮南太守文成侯寧。〔晉成帝初於姑孰僑立淮南郡。五代志：丹楊郡當塗縣，舊置淮南郡。〕南津校尉江子一帥舟師千餘人，欲於下流邀景；〔帥，讀曰率。〕其副董桃生，家在江北，與其徒筅潰走。子一收餘眾，步還建康。子一，子四之兄也。
太子見事急，戎服入見上，〔入見，賢遍翻。〕稟受方略，上曰：「此自汝事，何更問為！內外軍事，悉以付汝。」〔考異曰：太清紀雲：「太宗見事急，乃入，面啟高祖曰：『請以軍事並以重付，願不勞聖心。』南史雲：「帝曰『此自汝事，何更問為！』今從典略。〕太子乃停中書省，指授軍事，物情惶駭，莫有應募者。朝廷猶不知臨賀王正德之情，命正德屯朱雀門，寧國公大臨屯新亭，大府卿韋黯屯六門，繕脩宮城，為受敵之備。大臨，大器之弟也。〔大臨、大器，皆太子鋼之子。〕
己酉，景至慈湖。建康大駭，御街人更相劫掠，〔更，工衡翻。〕不復通行。〔復，扶又翻。〕赦東、西冶、尚方錢署及建康繫囚，以揚州刺史宣城王大器都督城內諸軍事，以羊侃為軍師將軍副之，南浦侯推守東府，〔劉禪建興八年，立南浦縣，屬巴東郡。〕西豐公大春守石頭，〔沈約曰：吳立豐縣，屬臨川郡；晉武帝太康元年，更名西豐。〕輕車長史謝禧、始興太守元貞守白下，韋黯與右衛將軍柳津等分守宮城諸門及朝堂。〔朝，直遙翻。〕推，秀之子；〔安成王秀，上弟也。〕大春，大臨之弟；津，仲禮之父也。攝諸寺庫公藏錢，聚之德陽堂，以充軍實。〔攝，收也。諸寺，謂十二寺也。藏，徂浪翻。天監六年，改閱武堂為德陽堂，在南闕前。〕
庚戌，侯景至板橋，〔張舜民曰：出秦淮西南行，循東岸，行小夾中，十里過板橋店。〕遣徐思玉來求見上，實欲觀城中虛實。上召問之。思玉詐稱叛景請間陳事，上將屏左右，〔屏，必郢翻。〕舍人高善寶曰：「思玉從賊中來，情偽難測，安可使獨在殿上！」朱異侍坐，曰：「徐思玉豈刺客邪！」思玉出景啟，言「異等弄權，乞帶甲入朝，除君側之惡。」異甚慚悚。〔朝，直遙翻。〕景又請遣了事舍人出相領解，〔了事，猶言曉事也。領，總錄也；解，分判也；領解，言總錄景所欲言之事而分判是非也。凡此皆侯景詭言，以怠梁朝君臣，使無戰心。〕上遣中書舍人賀季、主書郭寶亮隨思玉勞景於板橋。〔勞，力到翻。〕景北面受敕，季曰：「今者之舉何名﹖」景曰：「欲為帝也！」王偉進曰：「朱異等亂政，除姦臣耳。」景既出惡言，遂留季，獨遣寶亮還宮。
百姓聞景至，競入城，公私混亂，無復次第，〔復，扶又翻。〕羊侃區分防擬，皆以宗室間之。〔間，古莧翻。〕軍人爭入武庫，自取器甲，所司不能禁，〔所司，謂武庫令之屬。〕侃命斬數人，方止。是時，梁興四十七年，〔天監十八，普通七，大通二，中大通六，大同十一，中大同一，至是年太清二年，通四十七年。〕境內無事，公卿在位 及閭裏士大夫罕見兵甲，賊至猝迫，公私駭震。宿將已盡，後進少年並出在外，〔將，即亮翻。少，詩照翻。〕軍旅指撝，一決於侃，侃膽力俱壯，太子深仗之。〔仗，除兩翻，憑仗也。〕
辛亥，景至朱雀桁南，〔桁，戶剛翻。〕太子以臨賀王正德守宣陽門，東宮學士新野庾信守朱雀門，帥宮文武三千餘人營桁北。太子命信開大桁以挫其鋒，正德曰：「百姓見開桁，必大驚駭，可且安物情。」太子從之。 俄而景至，信帥眾開桁，始除一舶，〔帥，讀曰率；下同。舶，旁陌翻。大舟曰舶。〕見景軍皆著鐵面，〔著，陟略翻。〕退隱於門。信方食甘蔗，〔甘蔗，生於南 方，狀如紫竹，圍數寸，高丈餘。以刀去皮切食，其味甘冷，解煩析酲。楚辭所謂「泰尊柘漿析朝酲」，司馬相如子迣賦所謂「諸柘」者也。蔗，之夜翻。〕有飛箭中門柱，信手甘蔗，應弦而落，遂棄軍走。南塘遊軍沈子睦，臨賀王正德之黨 也，復閉桁渡景。〔景至秦淮南岸，子睦領遊軍在南塘，庾信既走，北岸無兵，子睦因得閉桁以渡景兵。中，竹仲翻。復，扶又翻。〕太子使王質將精兵三千援信， 至領軍府，遇賊，未陳而走。正德帥眾於張侯橋迎景，馬上交揖，既入宣陽門，望闕而拜，歔欷流涕，隨景渡淮。景軍皆著青袍，正德軍並著絳袍，碧裏，〔陳，讀 曰陣。歔，音虛。欷，許既翻，又音希。著，陟略翻。〕既與景合，悉反其袍。景乘勝至闕下，城中恟懼，〔恟，許拱翻。〕羊怳詐稱得射書雲：「邵陵王、西昌侯 援兵已至近路。」〔邵陵王綸兵時已渡江向鍾離。西昌侯淵藻時鎮京口。〕眾乃小安。西豐公大春棄石頭，奔京口；謝禧、元貞棄白下走；津主彭文粲等以石頭城降 景，〔降，戶江翻。〕景遣其儀同三司乾子悅守之。〕
壬子，景列兵繞臺城，旛旗皆黑，射啟於城中曰：〔射，而亦翻。〕「朱異等蔑弄朝權，輕作威福，〔朝，直遙翻。〕臣為所陷，欲加屠戮。陛下若誅朱異等，臣則斂轡北歸。」上問太子：「有是乎﹖」對曰：「然。」上將誅之。太子曰：「賊以異等為名耳；今日殺之，無救於急，適足貽笑，將來俟賊平誅之未晚。」上乃止。
景繞城既鬩，〔鬩，作答翻，周也。〕百道俱攻，鳴鼓吹脣，喧聲震地。縱火燒大司馬、東、西華諸門。羊侃使鑿門上為竅，〔竅，苦弔翻，空也，穴也。〕下水沃火；太子自奉銀鞍，往賞戰士；直閤將軍朱思帥戰士數人踰城出外灑水，久之方滅。賊又以長柯斧斫東掖門，門將開，羊侃鑿扇為孔，〔扇，門扇也。〕以槊刺殺二人，斫者乃退。〔刺，七亦翻。〕景據公車府，〔蕭子顯齊志：公車令，屬領軍，以受天下章奏。梁制，公車令屬衛尉，其署舍在臺城門外，故景得據之。府者，署舍之通稱。〕正德據左衛府，景黨宋子仙據東宮，範桃棒據同泰寺。〔棒，部項翻。〕景取東宮妓數旦，分給軍士。〔妓，渠綺翻，女樂也。〕東宮近城，〔近臺城也。〕景眾登其牆射城內。〔射，而亦翻；下臨射、亦射、弓射同。〕至夜，景於東宮置酒奏樂，太子遣人焚之，臺殿及所聚圖書皆盡。景又燒乘黃廄、士林館、太府寺。〔大同中，於臺城西立士林館，使朱異、顧琛、孔子袪等遞互講述。乘，繩證翻。〕癸丑，景作木驢數百攻城，城上投石碎之。景更作尖項木驢，石不能破。〔更，工衡翻。杜佑曰：以木為脊，長一丈，徑一尺五寸，下安六腳，下闊而上尖，高七尺，內可容六人，以濕牛皮蒙之，人蔽其下昇，直抵城下，木石鐵火所不能敗，用以攻城，謂之木驢。〕羊侃使作雉尾炬，灌以膏蠟，叢擲焚之，俄盡。〔杜佑曰：鷰尾炬，縛葦草為之，分為兩岐，如鷰尾狀，以油蠟灌之，加火，從城墜下，使人騎木驢而燒之。侃之作雉尾炬也，施鐵鏃，以油灌之，擲驢上焚之。〕景又作登城樓，高十餘丈，欲臨射城中。〔高，居傲翻。射，而亦翻。〕侃曰：「車高塹虛，彼來必倒，可臥而觀之。」及車動，果倒。〔塹，七豔翻。〕
景攻既不克，士卒死傷多，乃築長圍以絕內外，又啟求誅朱異丟。城中亦射賞格出外曰：〔射，而亦翻；下同。〕「有能送景首者，授以景位，並錢一億萬，布絹各萬匹。」朱異、張綰議出兵擊之，問羊侃，侃曰：「不可。今出人若少，〔少，詩沼翻。〕不足破賊，徒挫銳氣；若多，則一旦失利，門隘橋小，必大致失亡。」異等不從，使千餘人出戰；鋒未及交，退走，爭橋赴水死者大半。
侃子鷟，為景所獲，〔鷟，士角翻。〕執至城下，以示侃，侃曰：「我傾宗報主，猶恨不足，豈計一子，幸早殺之！」數日，復持來，〔復，扶又翻。〕侃謂鷟曰：「久以汝為死矣，猶在邪！」引弓射之。景以其忠義，亦不之殺。
莊鐵慮景不克，託稱迎母，與左右數十人趣歷陽，〔趣，七喻翻。〕先遣書紿田英、郭駱曰：〔紿，待多翻。〕「侯王已為臺軍所殺，國家使我歸鎮。」駱等大懼，棄城奔壽陽，鐵入城，不敢守，奉其母奔尋陽。
十一月，戊午朔，刑白馬，祀蚩尤於太極殿前。〔應劭曰：蚩尤亦古天子，好五兵，故祭之求福祥。薛瓚曰：蚩尤，庶人之貪者，非天子也。管仲曰：割廬山發而出水，金從之，蚩尤受之，以作劍戟。〕
臨賀王正德即帝位於儀賢堂，〔天監六年，改聽訟堂為儀賢堂，在南闕前。〕下詔稱：「普通以來，姦邪亂政，上久不豫，社稷將危。河南王景，釋位來朝，〔左傳：王子朝曰：「諸侯釋位以間王政。」朝，直遙翻。〕猥用朕躬，紹茲寶位，可大赦，改元正平。」立其世子見理為皇太子，以景為丞相，妻以女，〔妻，七細翻。〕並出家之寶貨悉助軍費。
於是景營於闕前，分其兵二千人攻東府；南浦侯推拒之，三日，不克。景自往攻之，矢石雨下，宣城王防閤許伯眾潛引景登城。〔宣城王大器，太子之長子也。許伯眾為其防閤，在東府，故得為景內應。姚思廉梁書作「許鬱華」，時為東府東北樓主。〕辛酉，克之；殺南浦侯推及城中戰士三千人，載其屍聚於杜姥宅，遙語城中人曰：〔語，牛倨翻。〕「若不早降，正當如此！」〔降，戶江翻。〕
景聲言上已晏駕，雖城中亦以為然。壬戌，太子請上巡城，上幸大司馬門，城上聞蹕聲，皆鼓譟流涕，眾心粗安。〔粗，坐五翻。〕
江子一之敗還也，〔謂自採石下流敗還之時。〕上責之。 子一拜謝曰：「臣以身許國，常恐不得其死；今所部皆棄臣去，臣以一夫安能擊賊！若賊遂能至此，臣誓當碎首以贖前罪，不死闕前，當死闕後。」乙【章：十二行 本「乙」作「癸」；乙十一行本同；孔本同。】亥，子一啟太子，與弟尚書左丞子四、東宮主帥子五帥所領百餘人開承明門出戰。〔主帥，所類翻。五帥，讀曰 率。〕子一直抵賊營，賊伏兵不動。〔未測其情，故不動。〕子一呼曰：「賊輩何不速出！」久之，賊騎出，夾攻之。 子一徑前，弔槊刺賊；從者莫敢繼，賊解其肩而死。子四、子五相謂曰：「與兄俱出，何面獨旋！」皆免冑赴賊。子四中擡，洞胸而死；〔呼，火故翻。刺，七亦 翻。從，才用翻。中，竹仲翻。擡，與槊同，色角翻。〕子五傷脰，還至塹，一慟而絕。〔江子一兄弟駢肩以死於闕下，而不足以衛社稷，悲夫！古人所以重摺衝千 裏之外者也。塹，七豔翻。〕
景初至建康，謂朝夕可拔，號令嚴整，士卒不敢侵暴。及屢攻不克，人心離沮。景恐援兵四集，一旦潰去；又食石頭常平諸倉既盡，軍中乏食；乃縱士卒掠奪民米及金帛子女。是後米一升至十八萬錢，人相食，餓死者什五六。
乙丑，景於城東、西起土山，驅迫士民，不限貴賤，亂加毆捶，疲羸者因殺以填山，號哭動地。〔毆，烏口翻。捶，止藥翻。羸，倫為翻。號，戶刀翻。〕民不敢竄匿，並出從之，旬日間，眾至數萬。城中亦築土山以應之。太子、宣城王已下，皆親負土，執畚鍤，〔畚，布袞翻，所以盛土。鍤，側洽翻，所以鍬土。〕於山上起芙蓉層樓，高四丈，飾以錦罽，〔芙蓉層樓，下施棉栱，層層疊出，若芙蓉花然。錦，綵帛。罽，毳布也，織毛為之。高，居傲翻。罽，音居例翻。〕募敢士二千人，厚衣袍鎧，謂之「僧騰客」，〔衣，於既翻；下衣錦同。〕分配二山，〔二山，謂東土山、西土山也。〕晝夜交戰不息。會大雨，城內土崩；賊乘之，垂入，苦戰不能禁。羊侃令多擲火，為火城以斷其路，〔斷，音短。〕徐於內築城，賊不能進。
景募人奴降者，悉免為良；〔降，戶江翻。〕得朱異奴，以為儀同三司，異家貲產悉與之。奴乘良馬，衣錦袍，於城下仰詬異曰：〔詬，苦候翻。〕「汝五十年仕宦，方得中領軍；我始事侯王，已為儀同矣！」於是三日之中，羣奴出就景者以千數，景皆厚撫以配軍，人人感恩，為之致死。〔凡為奴者，皆羣不逞也；一旦免之為良，固已踴躍，況又資之以金帛，安得不為賊致死乎！士大夫承平之時，虐用奴婢，豈特誤其身，誤其家，亦以誤國事，可不戒哉！為，於偽翻。〕
荊州刺史湘東王繹聞景圍臺城，丙寅，戒嚴，移檄所督湘州刺史河東王譽、擁州刺史嶽陽王譽、〔雍，於用翻。〕江州刺史當陽公大心、郢州刺史南平王恪等，發兵入援。大心，大器之弟；恪，偉之子也。〔南平王偉，上弟也。〕
朱異遺景書，為陳禍福。〔遺，於季翻。為，於偽翻。〕景報書，並告城中士民，以為：「梁自近歲以來，權倖用事，割剝齊民，以供嗜慾。如曰不然，公等試觀：今日國家池苑，王公第宅，僧尼寺塔；及在位庶僚，姬姜百室，僕從數千，不耕不織，〔從，才用翻。〕錦衣玉食；不奪百姓，從何得之！〔景書及此，異等其何辭以對！〕僕所以趨赴闕庭，指誅權佞，非傾社稷。今城中指望四方入援，吾王侯、諸將，志在全身，誰能竭力致死，與吾爭勝負哉！〔將，即亮翻。〕長江天險，二曹所歎，〔事見魏文帝紀。〕吾一葦航之，〔詩國風曰：誰謂河廣，一葦杭之。註：杭，渡也。箋雲：誰謂河水廣歟﹖一葦加之則可以渡之。喻狹也。〕日明氣淨。自非天人允協，何能如是！幸各三思，自求元吉！」
景又奉啟於東魏主，稱：「臣進取壽春，暫欲停憩。而蕭衍識此運終，自辭寶位；臣軍未入其國，已投同泰捨身。去月二十九日，〔去月，謂前此月也。〕屆此建康。江海未蘇，干戈暫止，永言故鄉，人馬同戀。尋當整轡，以奉聖顏。臣之母、弟，久謂屠滅，近奉明敕，始承猶在。〔承，猶奉也。言奉近敕，始知母弟尚在也。〕斯乃陛下寬仁，大將軍恩念，臣之弱劣，知何仰報！今輒齎啟迎臣母、弟、妻、兒，伏願聖慈，特賜裁放！」〔景欲卑辭以迎其家，高澄兄弟詎能墮其數中邪！〕
己巳，湘東王繹遣司馬吳曄、天門太守樊文皎等將兵發江陵。
陳昕為景所擒，景與之極飲，使昕收集部曲，欲用之。昕不可，景使其儀同三司範桃棒囚之。昕因說桃棒，〔說，式芮翻。〕使帥所部襲殺王偉、宋子仙，詣城降。桃棒從之，潛遣昕夜縋入城。〔帥，讀曰率。降，戶江翻；下同。縋，馳偽翻。〕上大喜、敕鐫銀券賜桃棒曰：〔鐫，子全翻，刻也，雕也。〕「事定之日，封汝河南王，即有景眾，並給金帛女樂。」太子恐其詐，猶豫不決，上怒曰：「受降常理，何忽致疑！」太子召公卿會議，朱異、傅岐曰：「桃棒降必非謬。桃棒既降，賊景必驚，乘此擊之，可大破也。」太子曰：「吾堅城自守以俟外援，援兵既至，賊豈足平！此萬全策也。今開門納桃棒，桃棒之情，何易可知！〔易，以豉翻。〕萬一為變，悔無所及；社稷事重，須更詳之。」異曰：「殿下若以社稷之急，宜納桃棒；如其猶豫，非異所知。」太子終不能決。桃棒又使昕啟曰：「今止將所領五百人，若至城門，皆自脫甲，乞朝廷開門賜容。事濟之後，保擒侯景。」〔考異曰：太清紀、南史皆雲：「桃構求以甲士二千人來降，以景首應購。」今從典略。〕太子見其懇切，愈疑之。朱異撫膺曰：「失比，社稷事去矣！」太子綱固多疑少斷，朱異拊膺於此時，何其晚也！〕俄而桃棒為部下所告，景拉殺之。〔拉，盧合翻。拉其幹而殺之。〕陳昕不知，如期而出，景邀得之，逼使射書城中曰：〔射，而亦翻。〕「桃棒且輕將數十人先入。」〔將，即亮翻。〕景欲衷甲隨之，昕不肯，期以必死，乃殺之。
景使蕭見理與儀同三司盧暉略戍東府。見理兇險，夜，與羣盜剽劫於大桁，中流矢而死。〔剽，匹妙翻。中，竹仲翻。〕
邵陵王綸行至鍾離，聞侯景已渡採石，綸晝夜兼道，旋軍入援，濟江，中流風起，人馬溺者什一二。〔盧循之亂，劉裕冒風濟江而風止。侯景之亂，綸濟江而風起，豈天之慾亡梁邪！是以善觀人之國者，必觀之天人祐助之際也。〕遂帥寧遠將軍西豐公大春、〔沈約志：西豐縣屬臨川郡，吳立。〕新塗公大成、〔帥，讀曰率。「新塗」或作「新淦」，沈約志：新淦縣，漢屬豫章郡。〕永安侯確、安南侯駿、〔是皆以古縣名為侯國。吳分烏程、餘杭立永安縣，晉已改為武康。晉武帝分江安立安南縣，五代志無之。〕前譙州刺史趙伯超、武州刺史蕭弄璋等，〔武陵郡，梁置武州。〕步騎三萬自京口西上。〔上，時掌翻。〕大成，大春之弟；確，綸之子；駿，懿之孫也。
景遣軍至江乘拒綸軍。趙伯超曰：「若從黃城大路，必與賊遇，不如徑指鍾山，〔鍾山，即蔣山，吳孫權立蔣子文廟於是山，又以其祖諱鍾，改名蔣山。〕突據廣莫門，出賊不意，城圍必解矣。」綸從之，夜行失道，迂二十餘裏，〔汙，音於，又音紆，曲也，遠也。〕庚辰旦，營於蔣山。景見之大駭，悉送所掠婦女、珍貨於石頭，具舟欲走。分兵三攻綸，綸與戰，破之。時山巔寒雪，乃引軍下愛敬寺。〔帝事文皇帝、獻皇后孝於鍾山，造大愛敬寺以資福。〕景陳兵於覆舟山北，乙酉，綸進軍玄武湖側，〔考異曰：太清紀雲：「二十九日」，典略雲：「壬午」，今從梁帝紀。〕與景對陳，不戰。〔陳，讀曰陣。〕至暮，景更約明日會戰，綸許之。安南侯駿見景軍退，以為走，即與壯士逐之；景旋軍擊之，駿敗走，趣綸軍。趙伯超望見，亦引兵走，景乘勝追擊之，諸軍皆潰。綸收餘兵近千人，〔近，其靳翻。〕入天保寺；景追之，縱火燒寺。綸奔朱方，〔丹徒，春秋朱方之地，時為蘭陵武進縣。〕士卒踐冰雪，往往墮足。景悉收綸輜重，〔重，直用翻。〕生擒西豐公大春、安前司馬莊丘慧、主帥霍俊等而還。〔帝置二百四十號將軍，有安前將軍，置長史、司馬。帥，所類翻。還，從宣翻，又如字。考異曰：典略作「廣陵令崔俊。」南史作「直閤將軍鬍子約，廣陵令霍雋。」今從太清紀。〕丙戌，景陳所獲綸軍首虜鎧仗及大春等於城下，使言曰：「邵陵王已為亂兵所殺。」霍俊獨曰：「王小失利，已全軍還京口。城中但堅守，援軍尋至。」賊以刀毆其背，〔毆，烏口翻。〕俊辭色彌厲；景義而釋之，臨賀王正德殺之。
是日晚，鄱陽王範遣其世子嗣與西豫州裴之高、建安太守趙鳳舉〔晉安帝分廬江郡立晉熙郡及懷寧縣，梁置西豫州，隋為同安郡，唐為舒州。五代志：沔陽郡竟陵縣，舊有京山縣，齊置建安郡。但其地在漢陽，與舒州勢不相接。壽陽、義陽之間有建安戍，蕭子顯齊志及五代志皆不言於此置郡。五代志又云：黃州麻城縣，梁建寧郡。或者史以建寧為建安歟﹖更改。〕各將兵入援，軍於蔡洲，〔將，即亮翻。考異曰：梁帝紀作「張公洲」。今從太清紀。〕以待上流諸軍，範以之高督江右援軍事。景悉驅南岸居民於水北，〔此謂秦淮水也。〕焚其廬舍，大街已西，掃地俱盡。
北徐州刺史封山侯正表鎮鍾離，〔隋志有封山縣，屬合浦郡，蓋梁置也。〕上召之入援，正表託以船糧未集，不進。景以正表為南兗州刺史，封南郡王。正表乃於歐陽立柵以斷援軍，〔斷，音短。水經註：邘溝水上承歐陽，引江入埭，六十里至廣陵城。以地望考之，此歐陽在今真州界。按江、淮之間地名歐陽，見於史者非一處：裴邃移長孫稚欲營歐陽，在壽春境上；吳喜使蕭道成留軍歐陽，在淮陰界。〕帥眾一萬，聲言入援，實欲襲廣陵。密書誘廣陵令劉詢，使燒城為應，〔誘，音酉。〕詢以告南兗州刺史南康王會理。十二月，會理使詢帥步騎千人夜襲正表，大破之；〔帥，讀曰率。騎，奇寄翻；下同。〕正表走還鍾離。詢收其兵糧，歸就會理，與之入援。
癸巳，侍中、都官尚書羊侃卒，城中益懼。侯景大造攻具，陳於闕前，大車高數丈，一車二十輪，丁酉，復進攻城，〔高，居報翻。復，扶又翻。〕以蝦鞾車運土填塹。
湘東王繹遣世子方等將步騎一萬入援建康，〔將，即亮翻；下同。〕庚子，發公安。繹又遣竟陵太守王僧辯將舟師萬人，出自漢川，載糧東下。〔漢水逕竟陵郡入江。考異曰：太清紀雲：「僧辯將精卒二萬。」今從梁書。〕方等有俊才，善騎射，每戰，親犯矢石，以死節自任。〔為人臣子，固當以身許國，然存其身者，所以存國也。兩陳相向，勝負未分，危機交急，親犯矢石以帥厲將士，可一用之耳，豈可以為常哉！方等以死節自任，以親犯矢石為常，此其所以敗死於湘川也。若方等者，謂之必死之將可也；若論臣子大節，則全其身以全國家，斯得謂之忠孝矣。〕
壬寅，侯景以火車焚臺城東南樓。材官吳景，有巧思，〔思，相吏翻。〕於城內構地為樓，火纔滅，新樓即立，賊以為神。景因火起，潛遣人於其下穿城。城將崩，乃覺之；〔詳觀上下文，「景因火起」作「賊因火起」則於當時事勢文理為明順。蓋侯與吳景殽亂也，讀者難以明辨。〕吳景於城內更築迂城，迂，憂俱翻，汙曲也。〕狀如卻月以擬之，兼擲火，焚其攻具，賊乃退走。
太子遣洗馬元孟恭將千人自大司馬門出盪，孟恭與左右奔降於景。
己酉，景土山稍逼城樓，柳津命作地道以取其土，外山崩，壓賊且盡。又於城內作飛橋，懸罩二土山。景眾見飛橋迴出，崩騰而走；城內擲雉尾炬，焚其東山，樓柵蕩盡，賊積死於城下。〔死於城下者，豈真賊哉﹖侯景驅民以攻城，以其黨迫蹙於後，攻城之人，退則死於賊手，進則死於矢石。嗚呼！積死於城下者，得非梁之赤子乎！〕乃棄土山不復脩，自焚其攻具。〔復，扶又翻。〕材官將軍宋嶷降於景，〔嶷，魚力翻。降，戶江翻。〕教之引玄武湖水以灌臺城，闕前皆為洪流。
上徵衡州刺史韋粲為散騎常侍，〔吳孫亮太平二年，分長沙東部都尉立湘東郡，今之衡州。按五代志，梁置衡州於南海郡含洭縣；湘東之衡州，隋平陳始置。〕以都督長沙歐陽頠監州事。粲，放之子也，〔韋放見一百五十一卷大通元年。監，工銜翻。〕還，至廬陵，聞侯景亂，粲簡閱部下，得精兵五千，倍道赴援。至豫章，聞景已出橫江，粲就內史劉孝儀謀之， 孝儀曰：「必如此，當有敕。豈可輕信人言，妄相驚動！或恐不然。」時孝儀置酒，粲怒，以杯抵地曰：「賊已渡江，便逼宮闕，水陸俱，何暇有報！假令無敕，豈 得自安！韋粲今日何情飲酒！」即馳馬出部分。將發，〔分，扶問翻。〕會江州刺史當陽公大心遣使邀粲，〔使，疏吏翻。〕粲乃馳往見大心曰：「上游藩鎮，江州 去京最近，〔按沈約志，江州去京水行一千四百里。〕殿下情計城宜在前。但中流任重，當須應接，不可闕鎮。今宜且張聲勢，移鎮湓城，【張：知亮翻。】遣偏將 賜隨，〔將，即亮翻；下在將同。〕於事便足。」大心然之，遣中兵柳昕帥兵二千人隨粲，粲至南洲，外弟司州刺史柳仲禮亦帥步騎萬餘人至橫江，〔帥，讀曰率。〕粲即送糧仗贍給之，並散私金帛以賞其戰士。
西豫州刺史裴之高自張公洲遣船渡仲禮，〔考之粲傳，張公洲蓋即蔡洲。〕丙辰夜，粲、仲禮及宣猛將軍李孝欽、〔考異曰：梁帝紀作「李遷仕」，今從太清紀。〕前司州刺史羊鴉仁、南陵太守陳文徹，〔五代志：宣州南陵縣，梁置南陵郡。〕合軍屯新林王遊苑。粲議推仲禮為大都督，報下流眾軍；〔下流眾軍，張公洲之兵也。〕裴之高自以年位，恥居其下，議累日不決。粲抗言於眾曰：「今者同赴國難，〔難，乃旦翻。〕義在除賊。所以推柳司州者，正以久捍邊疆，先為侯景所憚；且士馬精銳，無出其前。若論位次，柳在粲下，語其年齒，亦少於粲，直以社稷之計，不得復論。今日形勢，貴在將和，若人心不同，大事去矣。裴公朝之舊德，豈應復挾私情以沮大計！粲請為諸軍解之。」〔語，牛倨翻。少，詩照翻。復，扶又翻。沮，在呂翻。為，於偽翻。〕乃單舸至之高營，切讓之曰：〔舸，古我翻。〕「今二宮危逼，猾寇滔天，臣子當戮力同心，豈可自相矛楯！〔韓非子：有鬻矛楯者曰：「吾矛之利，物無不陷也。」又曰：「吾楯之堅，物莫能陷也。」或問之曰：「以子之矛，陷子之楯，可乎﹖」鬻者不能對。後世矛楯之說祖此。〕豫州必欲立異，鋒鏑便有所歸。」〔言將攻之高也。〕之高垂泣致謝，遂推仲禮為大都督。
宣城內史楊白華遣其子雄將郡兵繼至，〔華，讀曰花。將，即亮翻；下同。〕援軍大集，眾十餘萬，緣淮樹柵，景亦於北岸樹柵以應之。
裴之高與弟之橫以舟師一萬屯張公洲。景囚之高弟、姪、子、孫，臨水陳兵，連鏁列於陳前，以鼎鑊、刀鋸隨其後，謂曰：「裴公不降，今即烹之。」〔於陳，讀曰陣。降，戶江翻。〕之高召善射者使射其子，再發，皆不中。〔使射，而亦翻。中，竹仲翻。〕
景帥步騎萬人於後渚挑戰，〔據韋粲傳，後渚在中興寺前。挑，徒了翻。〕仲禮欲出擊之。韋粲曰：「日晚我勞，未可戰也。」仲禮乃堅壁不出，景亦引退。
湘東王繹將銳卒三萬發江陵，留其子綏寧侯方諸居守，〔守，手又翻。沈約志：廣州南海郡有綏寧縣，宋文帝立。〕諮議參軍劉之迡等三上牋請留，答教不許。〔湘東王繹非有自將入援之志也，陽為不許耳。迡，與遲同，又音奴計翻。〕
鄱陽王範遣其將梅伯龍攻王顯貴於壽陽，克其羅城；攻中城，不克而退，範益其眾，使復攻之。〔復，扶又翻。〕
22東魏大將軍澄患民錢濫惡，議不禁民私鑄；但懸稱市門，〔稱，尺證翻。〕錢不重五銖，毋得入市。朝議以為年穀不登，請俟他年，乃止。〔朝，直遙翻。〕
23魏太師泰殺安定國臣王茂而非其罪。〔泰封安定公，故有國臣。〕尚書左丞柳慶諫，泰怒曰：「卿黨罪人，亦當坐！」執慶於前。慶辭色不撓，〔撓，奴教翻。〕曰：「慶聞君蔽於事為不明，臣知而不爭為不忠。慶既竭忠，不敢愛死，但懼公為不明耳。」泰寢，亟使赦茂，不及，乃賜茂家錢帛，曰：「以旌吾過。」
24丙辰，晦，柳仲禮夜入韋粲營，部分眾軍。〔分，扶問翻。〕旦日，會戰，諸將各有據守，令粲頓青塘。粲以青塘當石頭中路，〔粲傳曰：青塘迫近淮渚。據陳霸先之言，青塘即青溪塘也。〕賊必爭之，頗憚之。仲禮曰：「青塘要地，非兄不可；若疑兵少，當更遣軍相助。」乃使直閤將軍劉叔胤助之。〔為下韋粲敗死張本。少，詩沼翻。〕
