△卷第二百四十七
唐紀六十三〔紀昭陽大淵獻（癸亥），盡閼逢困敦（甲子）七月，凡一年有奇。〕
武宗至道昭肅孝皇帝中
會昌三年（癸亥、八四三）
1春，正月，回鶻烏介可汗帥眾侵逼振武，劉沔遣麟州刺史石雄、都知兵馬使王逢帥沙陀朱邪赤心三部及契苾、拓跋三千騎襲其牙帳，〔拓跋，即党項部落也。帥，讀曰率，契，欺訖翻。考異曰：舊回鶻傳雲豐州刺史石雄。後唐獻祖紀年錄雲石州刺史石雄。按是時田牟為豐州刺史。今從實錄。〕沔自以大軍繼之。雄至振武，登城望回鶻之眾寡，見氈車數十乘，〔氈車，以氈為車屋。乘，繩證翻。〕從者皆衣朱碧，類華人；〔從，才用翻；下侍從同。衣，於既翻。華人，謂中國人也。〕使諜問之，曰：「公主帳也。」雄使諜告之曰：〔諜，達協翻，間也。〕「公主至此，家也，當求歸路！今將出兵擊可汗，請公主潛與侍從相保，駐車勿動！」雄乃鑿城為十餘穴，引兵夜出，直攻可汗牙帳，至其帳下，虜乃覺之。可汗大驚，不知所為，棄輜重走，〔重，直用翻。〕雄追擊之；庚子，大破回鶻於殺胡山，〔殺胡山即黑山。〕可汗被瘡，與數百騎遁去，雄迎太和公主以歸。〔考異曰：舊石雄傳曰：「三年，回鶻大略雲、朔，劉沔以太原之師屯於雲州。沔謂雄曰：『國家以公主之故，不欲急攻；我輩捍邊，但能除患，專之可也。』雄受教，自選勁騎，得沙陀部落，兼契苾、拓跋雜虜，夜發馬邑，徑趨烏介之牙。時虜帳逼振武，雄既入城，登堞視其眾寡，見氈車數十云云。遂迎公主還太原。」回鶻傳：「烏介去幽州八十里下營。是夜，河東劉沔帥兵奄至。烏介驚走，東北依和解室韋下營，不及將太和公主同走。石雄兵遇公主帳，因迎歸國。」後唐獻祖紀年錄曰：「沔表帝為前鋒。回鶻可汗樹牙於殺胡山，帝與石雄銜枚夜進，圍其牙帳，烏介可汗輕騎而遁。帝於牙帳謁見太和公主，奉而歸國。」按一品集，會昌二年十月十七日狀：「訪聞劉沔頗練邊事，唯臨機決策，不免遲疑。深恐過為慎重，漸失事機。望賜劉沔詔：『比緣回鶻未為侵援，且務綏懷。今既殺戮邊人，驅劫牛馬，頻已有詔速令驅除。自度便宜，臨機應變，不得過懷疑慮，皆待朝廷指揮。既假以使名，令為諸軍節制，邊境之事皆以責成。向後或要移營進軍，一切自取機便，不必皆候進止！』實錄：戊寅，詔劉沔云云如前。據德裕此狀，則沔豈敢不俟詔旨，擅遣石雄襲擊可汗牙帳，況已有不須聞奏之詔也。舊德裕傳：「德裕曰：『杷頭烽北便是沙磧，彼中野戰須用騎兵，若以步卒敵之，理難必勝。今烏介所恃者公主，如令勇將出騎，奪得公主，虜自敗矣。』上然之，即令德裕草制處分。」伐叛記曰：「上問討襲之計，德裕奏：『若以步兵與回鶻野戰，必無勝理。回鶻常質公主同行，臣思得一計。料回鶻必未知有斫營，石雄驍勇無敵，若令揀蕃、渾及漢兵銳卒，銜枚夜進，必取得公主，兼可汗可擒。』上從之。遂令石雄領蕃、渾及漢兵夜進，回鶻果無遊弈伏道，直至帳幕方覺。遂取得公主，惟可汗輕騎而遁。」按德裕尋自請駐斫營事，而石雄於城上見公主牙帳迎得之，非因德裕之策。今不取。〕斬首萬級，降其部落二萬餘人。丙午，劉沔捷奏至。
李思忠入朝，自以回鶻降將，懼邊將猜忌，〔降，戶江翻。將，即亮翻。〕乞並弟思貞等及愛弘順皆歸闕庭。【章十二行本「庭」下有「上從之」三字；乙十一行本同；孔本同；張校同；退齋校同。】
庚戌，以石雄為豐州都防禦使。〔賞破回鶻之功也。〕
烏介可汗走保黑車子族，〔胡嶠曰：轄戛之北單於突厥，又北黑車子，善作車帳，其人知孝義，地貧無所產。詳考新舊書，黑車子即室韋之一種。按是時賜黠戛斯詔雲，黑車子去漢界一千餘裏。考異曰：舊回鶻傳雲：「烏介驚走東北約四百里外，依和解室韋下營，嫁妹與至韋，依附之。」今從伐叛記、實錄、新傳。舊張仲武傳又云：「烏介既敗，乃依康居梂活，盡徙餘種寄託黑車子。」蓋以李德裕紀聖功碑雲：「烏介並丁令以圖安，依康居而求活，盡徙餘種，屈意黑車。」彼所謂康居，用郅支故事耳；致此誤也。〕其潰兵多詣幽州降。
2二月，庚申朔，日有食之。
3詔停歸義軍，〔置歸義軍見上捲上年。〕以其士卒分隸諸道為騎兵，優給糧賜。
4辛未，黠戛斯遣使者注吾合索獻名馬二；〔新書曰：注吾，虜姓也。合言猛，素者左也，謂武猛善左射者。「索」作「素」。宋白曰：索，上聲。〕詔太僕卿趙蕃飲勞之。〔飲，於禁翻。勞，力到翻。〕甲戌，上引對，班在勃海使之上。
上欲令趙蕃就頡戛斯求安西、北庭，李德裕等上言：「安西去京師七千餘裏，北庭五千餘裏，借使得之，當復置都護，〔復，扶又翻。〕以唐兵萬人戍之。不知此兵於何處追發，饋運從何道得通，此乃用實費以易虛名，非計也。」〔考異曰：德裕傳曰：「三年二月，趙蕃奏黠戛斯攻安西、北庭都護府，宜出師影援。」德裕奏辭與此同。獻替記曰：「三年，二月十一日，延英，德裕奏：『九日奉宣，令臣等向趙蕃說，於黠戛斯處邀求安西、北庭。深恐不可，』其下辭亦與此同。按實錄：「辛未，注吾合索始至，命趙蕃飲勞之。丙子，中書門下奏九日奉宣，」其辭亦與獻替記同。不知宋據何書得此辛未及丙子日也。今且沒其日，繫於注吾合索入對之下以傳疑。〕上乃止。
5中書侍郎、同平章事崔珙罷為右僕射。
6黠戛斯求冊命，李德裕奏，宜與之結歡，令自將兵求殺使者罪人〔黠戛斯遣使者送太和公主，為回鶻所殺，事見上捲上年。〕及討黑車子。上恐加可汗之名即不脩臣禮，踵回鶻故事求歲遺及賣馬，〔遺，唯季翻；下同。〕猶豫未決。德裕奏：「黠戛斯已自稱可汗，今欲藉其力，恐不可吝此名。回鶻有平安、史之功，故歲賜絹二萬匹，且與之和市。黠戛斯未嘗有功於中國，豈敢遽求賂遺乎！若慮其不臣，當與之約，必如回鶻稱臣，乃行冊命；又當敘同姓以親之，使執子孫之禮。」上從之。
7庚寅，太和公主至京師，改封安定大長公主；〔太和公主以長慶元年嫁回鶻，至此得還。「安定」，新書作「定安」。長，知丈翻。〕詔宰相帥百官迎謁於章敬寺前。〔帥，讀曰率。〕公主詣光順門，去盛服，脫簪珥，謝回鶻負恩、和蕃無狀之罪。〔唐公主入蕃者謂之「和蕃公主」，今太和公主以回鶻犯邊，故自謝和蕃無狀。去，羌呂翻。〕上遣中使慰諭，然後入宮。陽安等六【七】公主不來慰問安定公主，各罰俸物及封絹。〔陽安公主，順宗之女。宋白曰：不至者，陽安、宣城、真寧、義寧、臨真、真源、義昌六【七】公主。〕
8賜魏博節度使何重順名弘敬。
9三月，以太僕卿趙蕃為安撫黠戛斯使。上命李德裕草賜黠戛斯可汗書，諭以「貞觀二十一年黠戛斯先君身自入朝，〔「二十一年」，當作「二十二年」。〕授左屯衛將軍、堅昆都督，迄於天寶，朝貢不絕。比為回鶻所隔，〔比，毗至翻。〕回鶻淩虐諸蕃，可汗能復讎雪怨，茂功壯節，近古無儔。今回鶻殘兵不滿千人，散投山谷，可汗既與為怨，須盡殲夷；〔殲，子廉翻，滅也。〕儻留餘燼，必生後患。又聞可汗受氏之源，與我同族，〔孔穎達曰：天子賜姓、賜氏；諸侯但得賜氏，不得賜姓，降於天子也。故隱八年左傳雲：無駭卒，公問族於眾仲。眾仲對曰：「天子建德，因生以賜姓，胙之土而命之氏。諸侯以字為諡，因以為族。官有世功，則有官族；邑亦如之。」以此言之，天子因諸侯先祖所生賜之曰姓。杜預註雲：若舜生媯汭，賜姓曰媯；封舜之後於陳，以所封之土命為氏。舜後姓媯而氏曰陳。故鄭駮異義雲：炎帝姓姜，太皞之所賜也。黃帝姓姬，炎帝之所賜也。故堯賜伯夷姓曰姜，賜禹姓曰姒，賜契姓曰子，賜稷姓曰姬，著在書傳。如鄭此言，是天子賜姓也。諸侯賜卿大夫以氏。若同姓，公之子曰公子，公子之子曰公孫，公孫之子其親已遠，不得上達於公，故以王父字為氏。若適夫人之子，則以五十字伯、仲為氏，若魯之仲孫、季孫是也。若庶子、妾子，則以二十字為氏，若臧氏、展氏是也。若異姓，則以父、祖官及所食之邑為氏；以官為氏者，則司馬、司城是也；以邑為氏者，若韓、趙、魏是也。凡賜氏族者，此為卿乃賜，有大功者生賜以族，若叔孫得臣是也。雖公子之長有大功德，則以公子之字賜以為族，若襄仲遂是也。其無功德，死後乃賜族，若無駭是也。若子孫若為卿，其君不賜族，自以王父字為族也。氏、族，對之為別，散則通也。故左傳問族於眾仲下雲，「公命以字為展氏」是也。其姓與氏散亦得通，故春秋有姜氏、子氏，姜、子皆姓而云氏是也。〕國家承北平太守之後，可汗乃都尉苗裔。〔北平太守，謂李廣。都尉，謂李陵。〕以此合族，尊卑可知。今欲冊命可汗，特加美號，緣未知可汗之意，且遣諭懷。待趙蕃回日，別命使展禮。」自回鶻至塞上及黠戛斯入貢，每有詔敕，上多命德裕草之。德裕請委翰林學士，上曰：「學士不能盡人意，須卿自為之。」
10劉沔奏：「歸義軍回鶻三千餘人及酋長四十三人準詔分隸諸道，皆大呼，連營據滹沱河，〔酋，慈由翻。長，知丈翻。呼，火故翻。章懷太子後漢書註曰：山海經註雲：大戲之山，滹沱之水出焉，在今代州繁畤縣東，流入定州深澤縣界。九域志忻、代二州註皆有滹沱水。〕不肯從命，已盡誅之。回鶻降幽州者前後三萬餘人，皆散隸諸道。」
11李德裕追論維州悉怛謀事〔事見二百四十四卷文宗太和五年。〕雲：「維州據高山絕頂，三面臨江，在戎虜平川之衝，是漢地入兵之路；初，河、隴並沒，唯此獨存。吐蕃潛以婦人嫁此州門者，二十年後，兩男長成，〔長，知兩翻。〕竊開壘門，引兵夜入，遂為所陷，號曰無憂城。從此得併力於西邊，更無虞於南路。〔併力於西邊，謂吐蕃併力以攻岐、隴、邠、涇、靈、夏也。無虞於南路，謂西川在吐蕃之南也。自長安言之，西川亦在劍關之南。若吐蕃寇蜀，則南路自維、茂入，北路自巂州入。〕憑陵近甸，旰食累朝。〔朝，直遙翻。旰，古案翻。〕貞元中，韋皋欲經略河、湟，須此城為始。萬旅盡銳，急攻數年，雖擒論莽熱而還，〔還，從宣翻，又如字。〕城堅卒不可克。〔見二百三十六卷德宗貞元十七、十八年。卒，子恤翻。〕
臣初到西蜀，外揚國威，中緝邊備。其維州熟臣信令，空壁來歸，臣始受其降，南蠻震懾，山西八國，皆願內屬。其吐蕃合水、棲雞等城，〔翼州有合江守捉城， 與棲雞城本皆唐地，沒於吐蕃。〕既失險阨，自須抽歸，可減八處鎮兵，坐收千餘裏舊地。且維州未降前一年，吐蕃猶圍魯州，〔魯州，河曲六胡州之一也，在宥州西界。〕豈顧盟約！臣受降之初，指天為誓，面許奏聞，各加酬賞。當時不與臣者，望風疾臣，詔臣執送悉怛謀等令彼自戮，臣寧忍以三百餘人命棄信偷安！累表陳論，乞垂矜捨，答詔嚴切，竟令執還。體備三木，輿於竹畚，〔畚，布忖翻。〕及將就路，冤叫嗚嗚，將吏對臣，無不隕涕。其部送者更為蕃帥譏誚，雲既已降彼，〔此言吐蕃謂中國為彼也。帥，所類翻。〕何用送來！復以此降人戮於漢境之上，〔復，扶又翻。〕恣行殘忍，用固攜離；〔謂戎蠻有攜離內向之心者，畏吐蕃屠戮之慘，不敢復懷反側，以威虐固制之。〕至乃擲其嬰孩，承以槍槊。絕忠款之路，快兇虐之情，從古已來，未有此事。雖時更一紀，〔更，工衡翻。十二年為一紀。太和五年悉怛謀死，是年適十二年。〕而運屬千年，〔謂千載一遇之運也。屬，之慾翻。〕乞追獎忠魂，各加褒贈！」詔贈悉怛謀右衛將軍。
臣光曰：論者多疑維州之取捨，不能決牛、李之是非。臣以為昔荀吳圍鼓，鼓人或請以城叛，吳弗許，曰：「或以吾城叛，吾所甚惡也，人以城來，吾獨何好焉！〔惡，烏路翻。好，呼到翻；下同。〕吾烈可以欲城而邇姦。」使鼓人殺叛者而繕守備。〔見春秋左氏傳。〕是時唐新與吐蕃脩好而納其維州，以利言之，則維州小而信大；以害言之，則維州緩而關中急。然則為唐計者，宜何先乎﹖悉怛謀在唐則為向化，在吐蕃不免為叛臣，其受誅也又何矜焉！且德裕所言者利也，僧孺所言者義也，匹夫徇利而忘義猶恥之，況天子乎！譬如鄰人有牛，逸而入於家，或勸其兄烕之，或勸其弟攘之。勸歸者曰：「攘之不義也，且致訟。」勸攘者曰：「彼嘗攘吾羊矣，何義之拘！牛大畜也，〔畜，許救翻。〕鬻之可以富家。」以是觀之，牛、李之是非，端可見矣。〔元祐之初，棄米脂等四寨以與西夏，蓋當時國論大指如此。〕
12夏，四月，辛未，李德裕乞退就閒局，上曰：「卿每辭位，使我旬日不得所。〔不得所，猶言不安其所也。〕今大事皆未就，卿豈得求去！」
13初，昭義節度使劉從諫累表言仇士良罪惡，〔見二百四十五卷文宗太和八年。〕士良亦言從諫窺伺朝廷。〔伺，相吏翻。〕及上即位，從諫有馬高九尺，獻之，上不受。〔周禮：馬八尺以上為龍，七尺以上為騋，六尺以上為馬。馬高九尺，蓋稀有也。高，古報翻。〕從諫以為士良所為，怒殺其馬，由是與朝廷相猜恨。遂招納亡命，繕完兵械，鄰境皆潛為之備。
從諫榷馬牧及商旅，歲入錢五萬緡，〔榷，古嶽翻。〕又賣鐵、煮鹽亦數萬緡。大商皆假以牙職，〔牙職，牙前將校之職。〕使通好諸道，因為販易。商人倚從諫勢，所至多陵轢將吏，諸道皆惡之。〔好，呼到翻。轢，郎狄翻。惡，烏路翻。〕
從諫疾病，謂妻裴氏曰：「吾以忠直事朝廷，而朝廷不明我志，諸道皆不我與。我死，他人主此軍，則吾家無炊火矣！」乃與幕客張谷、陳揚庭謀效河北諸鎮，以弟右驍衛將軍從素之子稹為牙內都知兵馬使，從子匡周為中軍兵馬使，〔稹，止忍翻。考異曰：實錄作「莊周」。今從一品集。〕孔目官王協為押牙親事【嚴：「事」改「軍」。】兵馬使，以奴李士貴為使宅十將兵馬使，劉守義、劉守忠、董可武、崔玄度分將牙兵。谷，鄆州人；〔鄆，音運。〕揚堥，洪州人也。
從諫尋薨，稹祕不發喪。王協為稹謀曰：〔為，於偽翻。〕「正當如寶曆年樣為之，〔敬宗寶曆元年，劉悟死，從諫得襲，事見二百四十三卷。〕不出百日，旌節自至。但嚴奉監軍，厚遺敕使，〔遺，唯季翻。〕四境勿出兵，城中暗為備而已。」使押牙姜崟奏求國醫，上遣中使解朝政以醫問疾。〔崟，魚音翻。解，戶買翻，姓也。〕稹又逼監軍崔士康奏稱從諫疾病，請命其子槙為留後。上遣供奉官薛士幹往諭指雲：「恐從諫疾未平，宜且就東都療之；俟稍瘳，別有任使。仍遣稹入朝，必厚加官爵。」〔供奉官，亦宦者也。〕
上以澤潞事謀於宰相，宰相多以為：「回鶻餘燼未滅，邊境猶須警備，復討澤潞，〔復，扶又翻。〕國力不支，請以劉槙權知軍事。」諫官及羣臣上言者亦然。李德裕獨曰：「澤潞事體與河朔三鎮不同。河朔習亂已久，人心難化，是故累朝以來，置之度外。澤潞近處心腹，〔處，昌呂翻。〕一軍素稱忠義，嘗破走朱滔，擒盧從史。〔走朱滔見二百三十一卷德宗貞元元年。擒盧從史見二百三十八卷憲宗元和三年。〕頃時多用儒臣為帥，〔帥，所類翻。〕如李抱真成立此軍，〔見二百二十三卷代宗永泰元年。〕德宗猶不許承襲，使李緘護喪歸東都。〔見二百三十五卷貞元十年。〕敬宗不恤國務，宰相又無遠略，劉悟之死，因循以授從諫。從諫跋扈難制，累上表迫脅朝廷，〔事見文宗紀。〕今垂死之際，復以兵權擅付豎子。朝廷若又因而授之，則四方諸鎮誰不思效其所為，天子威令不復行矣！」〔復，扶又翻。〕上曰：「卿以何術制之﹖果可克否﹖」對曰：「稹所恃者河朔三鎮。但得鎮、魏不與之同，則稹無能為也。若遣重臣往諭王元逵、何弘敬，〔王元逵，鎮帥；何弘敬，魏帥也。〕以河朔自艱難以來，列聖許其傳襲，已成故事，與澤潞不同。今朝廷將加兵澤潞，不欲更出禁軍至山東。其山東三州隸昭義者，委兩鎮攻之；〔山東三州，謂邢、洺、磁也。〕兼令徧諭將士，以賊平之日厚加官賞。苟兩鎮聽命，不從旁沮橈官軍，〔沮，在呂翻。橈，奴教翻，又奴巧翻。〕則稹必成擒矣！」上喜曰：「吾與德裕同之，保無後悔。」遂決意討稹，〔考異曰：按舊紀、傳及實錄所載德裕之語，皆出於伐叛記。伐叛記繫於四月劉從諫始亡之時。至此，君相誅討之意已決，百官集議及宰臣再議，皆備禮耳。德裕之言當在事初，實錄置此，誤也。〕羣臣言者不復入矣。〔復，扶又翻；下同。〕
上命德裕草詔賜成德節度使王元逵、魏博節度使何弘敬，其略曰：「澤潞一鎮，與卿事體不同，勿為子孫之謀，欲存輔車之勢。〔古語云：輔車相依。車，尺遮翻。〕但能顯立功效，自然福及後昆。」丁丑，上臨朝，稱其語要切，曰：「當如此直告之是也！」又賜張仲武詔，以「回鶻餘燼未滅，塞上多虞，專委卿禦侮。」〔以烏介可汗尚在黑車子也。〕元逵、弘敬得詔，悚息聽命。
解朝政至上黨，〔考異曰：實錄雲：「時從諫死二十日矣。」按姜崟等雲，自四月六日後不見本使。而辛巳為從諫輟朝，自六日至辛巳，纔十八日耳。實錄自相違，今不取。〕劉稹見朝政曰：「相公危困，不任拜詔。」〔任，音壬。〕朝政欲突入，兵馬使劉武德、董可武躡簾而立，朝政恐有他變，遽走出。稹贈賮直數千緡，〔賮，徐刃翻。〕復遣牙將梁叔文入謝。薛士幹入境，俱不問從諫之疾，直為已知其死之意。都押牙郭誼等乃大出軍，至龍泉驛迎候敕使，請用河朔事體；又見監軍言之，崔士康懦怯，不敢違。於是將吏扶稹出見士眾，發喪。士幹竟不得入牙門，稹亦不受敕命。誼，兗州人也。解朝政復命，上怒，杖之，配恭陵；囚姜崟、梁叔文。
辛巳，始為從諫輟輣，〔為，於偽翻。〕贈太傅，詔劉稹護喪烕東部。又召見劉從素，令以書諭稹，〔令父以書諭其子也。從素時在朝為右驍衛將軍。見，賢遍翻。〕稹不從。丁亥，以忠武節度使王茂元為河陽節度使，邠寧節度使王宰為忠武節度使。茂元，棲曜之子；宰，智與之子也。〔王棲曜見二百三十卷德宗興元元年。王智興始見二百二十七卷建中二年。〕
黃州刺史杜牧上李德裕書，自言：「嘗問淮西將董重質以三州之眾四歲不破之由，重質以為由朝廷徵兵太雜，客軍數少，既不能自成一軍，事須帖付地主。勢羸力弱，心志不一，多致敗亡。故初戰二年，戰則必勝，是多殺客軍。及二年已後，客軍殫少，止與陳許、河陽全軍相搏，〔陳許，謂李光顏之兵；河陽，謂烏重胤之兵。〕縱使唐州兵不能因虛取城，〔唐州謂李愬之兵。〕蔡州事力亦不支矣。其時朝廷若使鄂州、壽州、唐州只保境，不用進戰，但用陳許、鄭滑兩道全軍，帖以宣、潤弩手，令其守隘，即不出一歲，無蔡州矣。今者上黨之叛，復與淮西不同。〔復，扶又翻。〕淮西為寇僅五十歲，其人味為寇之腴，見為寇之利，風俗益固，氣燄已成，自以為天下之兵莫與我敵，根深源闊，取之固難。夫上黨則不然。自安、史南下，不甚附隸；〔肅宗時蔡餚德攻上黨不能克。〕建中之後，每奮忠義；是以郳公抱真能窘田悅，走朱滔，〔郳，五稽翻。李抱真封郳公。窘田悅見二百二十七卷德宗建中二年、三年。〕常以孤窮寒苦之軍，橫折河朔強梁之眾。〔折，之舌翻。〕以此證驗，人心忠赤，習尚專一，可以盡見。劉悟卒，從諫求繼，與扶同者，只鄆州隨來中軍二千耳。〔扶同，猶今俗言扶合也。劉悟自鄆帥滑，自滑徙潞，鄆兵二千實從之，唐末所謂元從也。〕值寶曆多故，因以授之。今纔二十餘歲，〔按寶曆元年，以昭義節授劉從諫，至是年纔十九年。〕風俗未改，故老尚存，雖欲劫之，必不用命。今成德、魏博雖盡節效順，亦不過圍一城，攻一堡，係纍犛老而已。〔纍，倫追翻。犛，直二翻。〕若使河陽萬人為壘，窒天井之口，〔天井關在澤州晉城縣南，亦名太行關，關南有天井泉三所，故名。杜牧此說，欲杜潞人之南窺懷、洛也。〕高壁深塹，勿與之戰。只以忠武、武寧兩軍，〔忠武，陳、許兵；武寧，徐州兵。〕帖以青州於五千精甲，宣、潤二千弩手，徑擣上黨，不過數月，必覆其巢穴矣！」時德裕制置澤潞，亦頗採牧言。
14上雖外尊寵仇士良，內實忌惡之。〔惡，烏路翻。〕士良頗覺之，遂以老病求散秩。詔以左衛上將軍兼內侍監、知省事。〔知內侍省事。〕
15李德裕言於上曰：「議者皆雲劉悟有功，〔劉悟以誅李師道為功。〕稹未可亟誅，宜全恩禮。請下百官議，〔下，戶稼翻。〕以盡人情。」上曰：「悟亦何功，當時迫於救死耳，非素心徇國也。藉使有功，父子為將相二十餘年，國家報之足矣，稹何得復自立！〔復，扶又翻。〕朕以為凡有功當顯賞，有罪亦不可苟免也。」德裕曰：「陛下之言，誠得理國之要。」
16五月，李德裕言太子賓客、分司李宗閔與劉從諫交通，不宜寘之東都。戊戌，以宗閔為湖州刺史。〔史言李德裕脩怨。考異曰：獻替記曰：「四月十九日，上言：『東都李宗閔，我聞比與從諫交通。今澤潞事如何﹖可別與一官，不要令在東都。』德裕曰：『臣等續商量。』上又云：『不可與方鎮，只與一遠郡！』德裕又奏雲：『須與一郡！』」此蓋德裕自以宿憾劉稹事害宗閔，畏人譏議，故於獻替記載此語以隱其跡耳。今從實錄。〕
17河陽節度使王茂元以步騎三千守萬善；〔九域志：懷州河內縣有萬善鎮。〕河東節度使劉沔步騎二千守芒車關，〔芒車關即昂車關。魏收地形志：上黨郡沾縣有昂車嶺。其地當在唐儀州東南界石會關之西。新唐志：潞州武鄉縣北有昂車關。〕步兵一千五百軍榆社；〔九域志：遼州遼山縣有榆社鎮，唐之榆社縣也。宋白曰：榆社縣，隋開皇十六年置，今潞州襄垣縣理是也。因今縣西北榆社故城為名。〕成德節度仗王元逵以步騎三千守臨洺，掠堯山；〔堯山本柏人縣，天寶元年更名，屬邢州。宋白曰：以唐堯大麓之地名之。洺，音名。〕河中節度使陳夷行以步騎一千守翼城，步兵五百益【嚴：「益」改「掠」。】冀氏。〔冀氏，本漢猗氏縣地，後魏於古猗氏縣城南置冀氏郡及冀氏縣，隋廢郡存縣，唐屬晉州。九域志：在州東北二百八十里。〕辛丑，制削奪劉從諫及子稹官爵，以元逵為澤潞北面招討使，何弘敬為南面招討使，與夷行、劉沔、茂元合力攻討。
先是河朔諸鎮有自立者，〔先，悉薦翻。〕朝廷必先有弔祭使，次冊贈使，宣慰使繼往商度軍情。〔度，徒洛翻。〕必不可與節，則別除一官；俟軍中不聽出，然後始用兵。故常及半歲，軍中得繕完為備。至是，宰相亦欲且遣使開諭，上即命下詔討之。〔考異曰：獻替記曰：「五月十一日，德裕疾病，先請假在宅。李相紳其日亦請假。李相讓夷獨對，上便決攻討之意。李相歸中書後，錄聖意四紙，令德裕草制。至薄晚封進，明日遂降麻處分。」舊本紀，九月下制討稹。今從實錄。〕王元逵受詔之日，出師屯趙州。〔九域志：鎮州南至趙州九十五里。〕
18壬寅，以翰林學士承旨崔鉉為中書侍郎、同平章事。〔翰林學士第一廳為承旨廳，以翰林學士久次者為之。考異曰：實錄，李讓夷引鉉為相。今從補國史。〕鉉，元略之子也。〔崔元略見二百二十三卷敬宗寶曆元年。〕上夜召學士韋琮，以鉉名授之，令草制，宰相、樞密皆不之知。時樞密使劉行深、楊欽義皆願悳，不敢預事，老宦者尤之曰：「此由劉、楊懦怯，墮敗舊風故也。」〔墮，讀曰隳。敗，補邁翻。〕琮，乾度之子也。〔韋乾度憲宗朝為吏部郎中。〕
19以武寧節度使李彥佐為晉絳行營諸軍節度招討使。
20劉沔自代州還太原。〔以回鶻已破走也。〕
21築望仙觀於禁中。〔會要，是年脩望仙樓及廊舍，共五百三十九間。觀，古玩翻。〕
22六月，王茂元遣兵馬使馬繼等將步騎二千軍於天井關南科斗店，劉槙遣衙內十將薛茂卿將親軍二千拒之。
23黠戛斯可汗遣將軍溫仵合入貢。〔仵，音午。〕上賜之書，諭以速平回鶻、黑車子，乃遣使行冊命。
24癸酉，仇士良以左衛上將軍、內侍監致仕。其黨送歸私第，士良教以固權寵之術曰：「天子不可令閒，常宜以奢靡娛其耳目，使日新月盛，無暇更及他事，然後吾輩可以得志。慎勿使之讀書，親近儒生，〔近，其靳翻。〕彼見前代興亡，心知憂懼，則吾輩疏斥矣。」其黨拜謝而去。〔觀仇士良之教其黨，則閹寺豈可親近哉！〕
25丙子，詔王元逵、李彥佐、劉沔、王茂元、何弘敬以七月中旬五道齊進，劉稹求降皆不得受。又詔劉沔自將兵取仰車關路以臨賊境。〔仰車關即昂車關。〕
26吐蕃鄯州節度使尚婢婢，世為吐蕃相，婢婢好讀書，不樂仕進，〔好，呼到翻。樂，音洛。〕國人敬之；年四十餘，彝泰贊普強起之，使鎮鄯州。〔彝泰，達磨之兄，文宗開成三年卒。強，其兩翻。〕婢婢寬厚沈勇，有謀略，〔沈，持林翻。〕訓練士卒多精勇。
論恐熱雖名義兵，實謀篡國，〔論恐熱起兵事始上卷二年。〕忌婢婢，恐襲其後，欲先滅之。是月，大舉兵擊婢婢，旌旗雜畜千里不絕。至鎮西，〔鎮西軍，在河州西一百八十里。畜，許救翻。〕大風震電，天火燒殺裨將十餘人，雜畜以百數，恐熱惡之，〔惡，烏路翻。〕盤桓不進。婢婢謂其下曰：「恐熱之來，視我如螻蟻，以為不足屠也。今遇天災，猶豫不進，吾不如迎伏以卻之，使其志益驕而不為備，然後可圖也。」乃遣使以金帛、牛酒犒師，且致書言：「相公舉義兵以匡國難，〔難，乃旦翻。〕闔境之內，孰不向風！苟遣一介，賜之折簡，敢不承命！何必遠辱士眾，親臨下藩！婢婢資性愚僻，惟嗜讀書，先贊普授以藩維，誠為非據，夙夜慚惕，惟求退居。相公若賜以骸骨，聽歸田裏，乃愜平生之素願也。」〔愜，詰謟翻。〕恐熱得書喜，徧示諸將曰：「婢婢惟把書卷，安知用兵！待吾得國，當位以宰相，坐之於家，亦無所用也。」乃復為書，勤厚答之，引兵歸。婢婢聞之，撫髀笑曰：「我國無主，則歸大唐，豈能事此犬鼠乎！」
27秋，七月，以山南東道節度使盧鈞為昭義節度招撫使。朝廷以鈞在襄陽寬厚有惠政，得眾心，故使領昭義以招懷之。
28上遣刑部侍郎兼御史中丞李回宣慰河北三鎮，令幽州乘秋早平回鶻，鎮、魏早平澤潞。回，太祖之八世孫也。〔太祖第六子禕生德良，六世至回。〕
甲辰，李德裕言於上曰：「臣見曏日河朔用兵，諸道利於出境仰給度支。〔仰，牛向翻。〕或陰與賊通，借一縣一柵據之，自以為功，坐食轉輸，〔輸，舂遇翻。〕延引歲時。今請賜諸軍詔指，令王元逵取邢州，何弘敬取洺州，王茂元取澤州，李彥佐、劉沔取潞州，毋得取縣。」上從之。
晉絳行營節度使李彥佐自發徐州，行甚緩，又請休兵於絳州，兼請益兵。李德裕言於上曰：「彥佐逗遛顧望，殊無討賊之意，所請皆不可許，宜賜詔切責，令進軍翼城。」〔九域志：翼城縣在絳州東北一百里。宋白曰：翼城本漢絳縣地。後魏明帝置北絳縣於曲沃縣東，隋改為翼城縣，因縣東古翼城而名。〕上從之。德裕因請以天德防禦使石雄為彥佐之副，俟至軍中，令代之。乙巳，以雄為晉絳行營節度副使，仍詔彥佐進屯翼城。
劉稹上表自陳：「亡父從諫為李訓雪冤，言仇士良罪惡，〔事見二百四十五卷文宗開成元年。為，於偽翻。〕由此為權倖所疾，謂臣父潛懷異志，臣所以不敢舉族歸朝。乞陛下稍垂寬察，活臣一方！」何弘敬亦為之奏雪，〔為，於偽翻。〕皆不報。李回至河朔，何弘敬、王元逵、張仲武皆具櫜鞬郊迎，〔櫜，姑勞翻。鞬，居言翻。〕立於道左，不敢令人控馬，讓制使先行，〔曰制使，以別宦官之敕使。〕自兵興以來，未也。〔兵興以來，謂天寶之後。〕回明辯有膽氣，三鎮無不奉詔。
王元逵奏拔宣務柵，〔宣務柵當在堯山縣東北。〕擊堯山；劉稹遣兵救堯山，元逵擊敗之。〔敗，補邁翻。〕詔切責李彥佐、劉沔、王茂元，使速進兵逼賊境，且稱元逵之功以激厲之。加元逵同平章事。
八月，乙丑，昭義大將李丕來降。議者或謂賊故遣丕降，欲以疑誤官軍。李德裕言於上曰：「自用兵半年，未有降者，今安問誠之與詐！且須厚賞以勸將來，但不置之要地耳。」
29上從容言：「文宗好聽外囈，諫官言事多不著名，〔從，千容翻。好，呼到翻。著，陟略翻。〕有如匿名書。」李德裕曰：「臣頃在中書，文宗猶不爾。〔德裕謂太和間己為相時，文宗猶不如此。〕此乃李訓、鄭注教文宗以術御下，遂成此風。人主但當推誠任人，有欺罔者，威以明刑，孰敢哉！」上善之。
30王元逵前鋒入邢州境已喻月，〔九域志：趙州南至邢州境七十四里。〕何弘敬猶未出師，元逵屢有密表，稱弘敬懷兩端。丁卯，李德裕上言：「忠武累戰有功，軍聲頗振。王宰年力方壯，謀略可稱。〔自曲環、李光顏以來，忠武軍屢立戰功。王宰，智興之子，於當時諸帥蓋少年中之翹楚者。〕請賜弘敬詔，以『河陽、河東皆閡山險，未能進軍，〔河陽閡太行之險，河東閡石會、昂車之險。閡，牛代翻。〕賊屢出兵焚掠晉、絳。今遣王宰將忠武全軍徑魏博，直抵磁州，以分賊勢。』弘敬必懼，此攻心伐謀之術也。」從之。詔宰悉選步騎精兵自相、魏趣磁州。〔趣，七喻翻；下同。磁，疾之翻。相州東至魏州百八十里，北至磁州六十里。〕
甲戌，薛茂卿破科斗寨，擒河陽大將馬繼等，焚掠小寨一十七，距懷州纔十餘裏。茂卿以無劉稹之命，故不敢入。〔言不敢入懷州。〕時議者鼎沸，以為劉悟有功，不可絕其嗣。又，從諫養精兵十萬，糧支十年，如何可取！上亦疑之，以問李德裕，對曰：「小小進退，兵家之常。願陛下勿聽外囈，則成功必矣！」上乃謂宰相曰：「為我語朝士：〔為，於偽翻。語，牛倨翻。朝，直遙翻。〕有上疏沮議者，我必於賊境上斬之！」議者乃止。〔沮，在呂翻。〕
何弘敬聞王宰將至，恐忠武兵入魏境，軍中有變，蒼黃出師。丙子，弘敬奏，已自將全軍渡漳水、趣磁州。
庚辰，李德裕上言：「河陽兵力寡弱，自科斗店之敗，賊勢愈熾。王茂元復有疾，〔復，扶又翻。〕人情危怯，欲退保懷州。臣竊見元和以來諸賊，常視官軍寡弱之處，併力攻之，一軍不支，然後更攻他處。今魏博未與賊戰，西軍閡險不進，〔西軍，謂河東晉、絳兵也。〕故賊得併兵南下。〔自太行南趨懷州謂之下。〕若河陽退縮，不惟虧沮軍聲，兼恐雲驚洛師。〔東都，謂之洛師。書洛誥曰：朝至於洛師。〕望詔王宰更不之磁州，〔魏博既出師攻磁州，故請詔王宰移軍。之， 往也。〕亟以忠武軍應援河陽；不惟扞蔽東都，兼可臨制魏博。若令【章：十二行本「令」作「慮」；乙十一行本同；孔本同；張校同。】全軍供餉難給，且令 發先鋒五千人赴河陽，亦足張聲勢。」【張：知亮翻。】甲申，又奏請敕王宰以全軍繼進，仍急以器械繒帛助河陽窘乏。上皆從之。〔繒，慈陵翻。〕
王茂元軍萬善，劉稹遣牙將張巨、劉公直等會薛茂卿共攻之，期以九月朔圍萬善。乙酉，公直等潛師先過萬善南五里，焚雍店。巨引兵繼之，過萬善，覘知城中守備單弱，〔覘，醜廉翻。〕欲專有功，遂攻之。日昃，城且拔，乃使人告公直等。時義成軍適至，〔時以河陽兵寡，令王宰以忠武軍合義成兵援之。 義成軍，滑州兵。〕茂元困急，欲帥眾棄城走。〔帥，讀曰率。〕都虞候孟章諫【章：十二行本「諫」上有「遮馬」二字；乙十一行本同；孔本同；退齋校 同。】曰：「賊眾自有前卻，半在雍店，半在此，乃亂兵耳。今義成軍纔至，尚未食，聞僕射走，則自潰矣。願且強留！」〔強，其兩翻。〕茂元乃止。會日暮， 公直等不至，巨引兵退，始登山，〔登太行阪也。〕微雨晦黑，自相驚曰：「追兵近矣！」皆走，人馬相踐，墜崖谷死者甚眾。〔踐，慈演翻。〕
上以王茂元、王宰兩節度使共處河陽非宜，〔處，昌呂翻。〕庚寅，李德裕等奏：「茂元習吏事而非將才，〔將，即亮翻。〕請以宰為河陽行營攻討使。茂元病癒，止令鎮河陽，病困亦免他虞。」九月，辛卯，以宰兼河陽行營攻討使。
何弘敬奏拔肥鄉、平恩，〔肥鄉，漢邯溝縣地，曹魏置肥鄉縣，至唐，與平恩皆屬洺州。九域志：肥鄉在州東三十五里，平恩在州東九十里。〕殺傷甚眾。得劉稹牓帖，皆謂官軍為賊，雲遇之即須痛殺。癸巳，上謂宰相：「何弘敬已克兩縣，可釋前疑。〔謂王元逵密奏弘敬持兩端也。〕既有殺傷，雖欲持兩端，不可得已。」乃加弘敬檢校左僕射。
丙午，河陽奏王茂元薨。李德裕奏：「王宰止可令以忠武節度使將萬善營兵，不可使兼領河陽，恐其不愛河陽州縣，恣為侵援。又，河陽節度先領懷州刺史，常以判官攝事，割河南五縣租賦隸河陽。〔見二百二一有七卷德宗建中二年。〕不若遂【章：十二行本「遂」下有「以五縣」三字；乙十一行本同；孔本同；張校同。】置孟州，〔始置孟州，因孟津為名也。〕其懷州別置刺史。俟昭義平日，仍割澤州隸河陽節度，則太行之險不在昭義，而河陽遂為重鎮，東都無復憂矣！」上採其言。戊申，以河南尹敬昕為河陽節度、懷孟觀察使，王宰將行營以扞敵，昕供饋餉而已。〔昕，許斤翻。〕
庚戌，以石雄代李彥佐為晉絳行營節度使，〔考異曰：實錄：「召彥佐入奉朝請，俟罷兵日赴鎮。」按：彥佐前已罷武寧，今又罷晉絳，復赴何鎮！實錄誤也。〕令自冀氏取潞州，仍分兵屯翼城以備侵軼。〔軼，徒結翻，突也。〕
31是月，吐蕃論死熱屯大夏川，〔大夏川，在河州大夏縣西，有大夏水，漢古縣也。夏，戶雅翻。〕尚婢婢遣其將厖結心及莽羅薛呂將精兵五萬擊之。至河州南，莽羅薛呂伏兵四萬於險阻，厖結心伏萬人於柳林中，以千騎登山，飛矢繫書罵之。恐熱怒，將兵數萬追之，厖結心陽敗走，時為馬乏不進之狀。恐熱追之益急，不覺行數十里，伏兵發，斷其歸路，〔斷，音短。〕夾擊之。會大風飛沙，溪谷皆溢，恐熱大敗，伏屍五十里，溺死者不可勝數，〔勝，音升。〕恐熱單騎遁歸。
32石雄代李彥佐之明日，即引兵踰烏嶺，〔五代志：翼城縣有烏嶺山。〕破五寨，殺獲千計。時王宰軍萬善，劉沔軍石會，皆顧望未進。上得雄捷書，喜甚。冬，十月，庚申，臨朝，謂宰相曰：「雄真良將！」〔考異曰：獻替、伐叛記皆雲「十月五日，上言石雄破賊」，而實錄已巳奏到，庚午對宰臣言，乃是十五日。恐誤。〕李德裕因言：「比年前潞州市有男子磬折唱曰：〔比，毗至翻。磬折，言屈折其身，如磬之形。折，之舌翻。〕『石雄七千人至矣！』劉從諫以為妖言，斬之。〔妖，於驕翻。〕破潞州者必雄也。」詔賜雄帛為優賞，痽悉置軍門，自依士卒例先取一匹，餘悉分將士，故士卒樂為之致死。〔樂，音洛。為，於偽翻。〕
33初，劉沔破回鶻，得太和公主，〔見上會昌三年。〕張仲武疾之，由是有隙；上使李回至幽州和解之，仲武意終不平。朝廷死其以私憾敗事，〔敗，補邁翻。〕辛未，徙沔為義成節度使，以前荊南節度使李石為河東節度使。
34党項寇鹽州，以前武寧節度使李彥佐為朔方靈鹽節度使。十一月，邠寧奏党項入寇。李德裕奏：「党項愈熾，不可不為區處。〔處，昌呂翻。〕聞党項分隸諸鎮，〔綏、銀、靈、鹽、夏、邠、寧、延、麟、勝、慶等州皆有党項，諸鎮分領之。〕剽掠於此則亡逃歸彼。〔剽，匹妙翻。〕節度使各利其駝馬，不為擒送，〔為，於偽翻。〕以此無由禁戢。臣屢奏不若使一鎮統之，陛下以為一鎮專領党項權太重。臣今請以皇子兼統諸道，擇中朝廉幹之臣為之副，居於夏州，理其辭訟，庶為得宜。」乃以兗王岐為靈、夏等六道元帥〔岐，皇子也。夏，戶雅翻。〕兼安撫党項大使，又以御史中丞李回為安撫党項副使，史館修撰鄭亞為元帥判官，令齎詔往安撫党項及六鎮百姓。〔六鎮，鹽州、夏州、靈武、涇原及振武、邠寧也。〕
35安南經略使武渾役將士治城，〔治，直之翻。〕將士作亂，燒城樓，劫府庫。渾奔廣州，監軍段士則撫安亂眾。
36忠武軍素號精勇，王宰治軍嚴整，昭義人甚憚之。薛茂卿以科斗寨之功，意望超遷。或謂劉稹曰：「留後所求者節耳。茂卿太深入，多殺官軍，激怒朝廷，此節所以來益遲也。」由是無賞。茂卿慍懟，〔慍，於問翻。懟，直類翻。〕密與王宰通謀，十二月，丁巳，宰引兵攻天井關，茂卿小戰，遽引兵走，宰遂克天井關守之。關東西寨聞茂卿不守，皆退走，宰遂焚大小箕村。茂卿入澤州，密使諜召宰進攻澤州，當為內應；宰疑，不敢進，失期不至，茂卿拊膺頓足而已。稹知之，誘茂卿至潞州，殺之，並其族，〔誘，音酉。〕以兵馬使劉公直代茂卿，安全慶守烏嶺，李佐堯守彫黃嶺，〔彫黃嶺在潞州長子縣西。〕郭僚守石會，康良佺守武鄉。〔武鄉，漢垣縣，後魏改曰鄉縣，移治於南亭川，武后加「武」字，屬潞州。〕僚，誼之姪也。
戊辰，王宰進攻澤州，〔考異曰：一品集，十月二十三日狀：「緣王宰兵已深入，須取澤州。」按此月三日宰始得天井關，於十月之末豈能深入取澤州！蓋十二月十三日狀，「二」字誤在「月」下耳。〕與劉公直戰，不利，公直乘勝復天井關。申戍，宰進擊公直，大破之；遂圍陵川，克之。〔陵川，漢泫氏縣地，隋開皇十六年置陵川縣，唐屬澤州。九域志：在州東北一百五里。〕河東奏克石會關。
洺州刺史李恬，石之從兄也。石至太原，劉稹遣軍將賈羣詣石，以恬書與石雲：「稹願舉族歸命相公，奉從諫喪歸葬東都。」石囚羣，以其書聞。李德裕上言：「今官軍四合，捷書日至， 賊勢窮蹙，故偽輸誠款，冀以緩師，稍得自完，復來侵軼。〔軼，徒結翻。〕望詔石答恬書雲：『前書未敢聞奏。若郎君誠能悔過，舉族面縛，待罪境上，則石當親 往受降，護送歸闕。若虛為誠款，先求解兵，次望洗雪，則石必不敢以百口保人。』〔考異曰：一品集，正月四日狀曰：「臣等得李石狀，報劉稹潛有款誠」云云。又曰：「今饋運之費計至春末並足，如二月已來尚未殄滅，然議納降，亦未為晚。」又草詔賜石曰：「必不得因此遷延，令其得計。仍不得先受章表，便與奏聞。」實錄：「上貶崔碣，仍詔敢言罷兵者送賊境戮之。」德裕狀正月四日上，然石發奏必在楊弁未亂前，故置於此。〕仍望詔諸道，乘其上下離心，速進兵攻討，不過旬朔，必內自生變。」上從之。右拾遺崔碣上疏請受其降，〔碣，渠列翻。〕上怒，貶碣鄧城令。
37初，劉沔破回鶻，留兵三千戍橫水柵；河東行營都知兵馬吏王逢奏乞益榆社兵，〔王逢時以河東兵屯榆社。〕詔河東以兵二千赴之。時河東無兵，守倉庫者及工匠皆出從軍，李石召橫水戍卒千五百人，使都將楊弁將之詣逢，壬午，戍卒至太原。先是，軍士出征，人給絹二匹。〔先，悉薦翻。〕劉沔之去，竭府庫自隨，石初至，軍用乏，以己絹益之，人纔得一匹。時已歲盡，軍士求過正旦而行，監軍呂義忠累牒趣之。〔趣，讀日促。〕楊弁因眾心之怒，又知城中空虛，遂作亂。
四年（甲子、八四四）
1春，正月，乙酉朔，楊弁帥其眾剽糵城市，殺都頭梁季謟，〔帥，讀曰率。〕李石奔汾州。〔太原府西南至汾州二百餘裏。〕弁據軍府，釋賈羣之囚，使其姪與之俱詣劉稹；約為兄弟。稹大喜。石會關守將楊珍聞太原亂，復以關降於稹。
戊子，呂義忠遣使言狀，朝議喧然。或言兩地皆應罷兵，〔兩地謂並、潞也。〕王宰又上言：「遊弈將得劉稹表，〔將，即亮翻。〕臣近遣人至澤潞，賊有意歸附。若許招納，乞降詔命！」李德裕上言：「宰擅受稹表，遣人入賊中，曾不聞奏，觀宰意似欲擅招撫之功。 昔韓信破田榮，〔「榮」當作「橫」，事見十卷漢高祖三年、四年。〕李靖擒頡利，〔見一百九十三卷太宗貞觀四年。〕皆因其請降，潛兵掩襲。止可令王宰失信， 豈得損朝廷威命！建立奇功，實在今日，必不可以太原小援，失此事機。望即遣供奉官至行營，督其進兵，掩其無備，必須劉稹與諸將皆舉族面縛，方可受納。〔考 異曰：一品集奏狀雲：「如劉稹自來，卻令送入，輒不得受。」按稹若自來，豈有卻送入之理﹖恐是「稹」下脫「不」字。〕兼遣供奉官至晉絳行營，密諭石雄以王宰若納劉稹，則雄無功可紀。雄於垂成之際，須自取奇功，勿失此便。」又為相府與宰書，言：「昔王承宗雖逆命，猶遣弟承恭奉表詣張相祈哀，又遣其子知感、知信入朝，憲宗猶未之許。〔見二百四十卷元和十三年。〕今劉稹不詣尚書面縛，又不遣血屬祈哀，〔血屬，謂父子兄弟至親同出於一氣者。〕置章表於衢路之間，遊弈將不即毀除，實恐非是。況稹與楊弁通姦，逆狀如此，而將帥大臣容受其詐，是私惠歸於臣下，不赦在於朝廷，事體之間，交恐不可。自今更有章表，宜即所在焚之。惟面縛而來，始可容受。」德裕又上言：「太原人心從來忠順，止是貧虛，賞犒不足。況千五百人何能為事！必不可姑息寬縱。且用兵未罷，深慮所在動心。頃張延賞為張朏所逐，逃奔漢州，還入成都。〔事見德宗紀。朏，敷尾翻。〕望詔李石、義忠還赴太原行營，召旁近之兵討除亂者。」上皆從之。
是時，李石已至晉州，詔復還太原。辛卯，詔王逢悉留太原兵守榆社，以易定千騎、宣武兗海步兵三千討楊弁；又詔王元逵以步騎五千自土門入，應接逢軍。〔考異曰：實錄：「詔側近行營量抽兵翦撲。又詔王元逵以兵五千扼土門，張仲武把鴈門，以為聲援。」今從伐叛記。〕忻州刺史李丕奏：「楊弁遣入來為遊說，〔說，式芮翻。〕臣已斬之，兼斷其北出之路，〔斷，音短。恐楊弁之軍北出，扇動雜虜與回鶻餘眾合，故斷其路。〕發兵討之。」
辛丑，上與宰相議太原事，李德裕曰：「今太原兵皆在外，為亂者止千餘人，諸州鎮必無應者。計不日誅翦，惟應速詔王逢進軍，至城下必自有變。」上曰：「仲武見鎮、魏討澤潞有功，必有慕羨之心，使之討太原何如﹖」德裕對曰：「鎮州趣太原路最便近。〔九域志：鎮州西至太原府四百三十里。武宗之意，蓋欲使張仲武出兵道鎮州趣太原耳。趣，七喻翻。〕仲武去年討回鶻，與太原爭功，恐其不戢士卒，平人受害。乃止。
上遣中使馬元實至太原，曉諭亂兵，且覘其強弱。楊弁與之酣飲三日，且賂之。戊申，元實自太原還，上遣詣宰相議之，元實於眾中大言：「相公須早與之節！」李德裕曰：「何故﹖」元實曰：「自牙門至柳子列十五里曳地光明甲，〔柳子列，因其地列植柳樹而名。〕若之何取之﹖」德裕曰：「李相正以太原無兵，〔李石，舊相也，故呼為李相。〕故發橫水兵赴榆社。庫中之甲盡在行營，弁何能遽致如此之眾乎﹖」元實曰：「太原人勁悍，皆可為兵，弁召募所致耳。」德裕曰：「召募須有貨財，李相止以欠軍士絹一匹，無從可得，故致此亂，弁何從得之﹖」元實辭屈。德裕曰：「從其有十五里光明甲，必須殺此賊！」因奏稱：「楊弁微賊，決不可恕。〔以其起於卒伍而逐節帥也。〕如國力不及，寧捨劉稹」〔當時君相志謟議從，劉稹勢已窮蹙，必不肯捨之而不討。德裕此言，蓋深激武宗，以明楊弁之決不可恕耳。〕河東兵戍榆社者聞朝廷令客軍取太原，恐妻孥為所屠滅，乃擁監軍呂義忠自取太原。任子，克之，生擒楊弁，盡誅亂卒。
2三月，甲寅朔，日有食之。
3乙卯，呂義忠奏克太原。丙辰，李德裕言於上曰：「王宰久應取澤州，今已遷延兩月。蓋宰與石雄素不相謟，〔王宰父智興奏石雄罪，流白州，故不謟。〕今得澤州，距上黨猶二百里，而石雄所屯距上黨纔百五十里。宰恐攻澤州綴昭義大軍，而雄得乘虛入上當獨有其功耳。又宰生子晏實，其父智興愛而子之，晏實今為磁州刺史，為劉稹所質。〔質，音致。〕宰之顧望不敢進，或為此也。」〔為，於偽翻。〕上命德裕草詔賜宰，督其進兵。且曰：「朕顧茲小寇，終不貸刑。亦知晏實是卿愛弟，將申大義，在抑私懷。」
4丁巳，以李石為太子少傅、分司，以河中節度使崔元式為河東節度使，石雄為河中節度使。元式，元略之弟也。〔元略，時宰崔鉉之父。〕
5己未，石雄拔良馬等三寨一堡。〔初，退渾李萬江歸李抱玉於潞州，牧津樑寺。地美水草，馬如鴨而健，世謂之津樑種。良馬寨蓋置於其地。〕
6辛酉，太原獻楊弁及其黨五十四人；皆斬於狗脊嶺。〔按宋白續通典，狗脊嶺在京城東市。〕
7壬申，李德裕言於上曰：「事居有激發而成功者：陛下命王宰趣磁州，〔趣，七喻翻。〕而何弘敬出師；遣客軍討太原，而戍兵先取楊弁。今王宰久不進軍，請徙劉沔鎮河陽，仍命以義成精兵二千直抵萬善，處宰肘腋之下。〔處，昌呂翻。〕若宰識朝廷此意，必不敢淹留。若宰進軍，沔以重兵在南，聲勢亦壯。」上曰：「善！」戊寅，以義成節度使劉沔為河陽節度使。
8王逢擊昭義將康良佺，敗之。〔敗，補邁翻。〕良佺棄石會關，退屯鼓腰嶺。〔佺，醜綠翻。鼓腰嶺，當在潞州武鄉縣北。考異曰：實錄：「王宰奏賊將康良佺敗，棄石會關，移軍入三十里，守鼓膘嶺。」按石會關在潞州北，與河東接。宰時在澤州南，何以得敗良佺！蓋「逢」字誤為「宰」耳。〕
9黠戛斯遣將軍諦德伊斯難珠等入貢，〔諦，音帝。〕言欲徙居回鶻牙帳，請發兵之期，集會之地。上賜詔，諭以「今秋可汗擊回鶻、黑車子之時，當令幽州、太原、振武、天德四鎮出兵要路，邀其亡逸，便申冊命，並依回鶻故事。」
10潮廷以回鶻衰微，吐蕃內亂，議復河、湟四鎮十八州。〔開元之盛，隴右、河西分為兩鎮而已。蓋淪陷之後，吐蕃分為四鎮也。十八州：秦、原、河、渭、蘭鄯、階、成洮、岷、臨、廓、疊、宕、甘、涼、瓜、沙也。〕乃以給事中劉濛為巡邊使，〔考異曰：實錄，以濛為巡邊使在明年二月壬寅。壬寅，二十五日也。按一品集，會員四年二月二 十二日奏狀曰：「緣李回等稱黠戛斯使雲，今冬必欲就黑車子收回鶻可汗餘燼，切望國家兵馬應接。黠戛斯使回日已賜敕書，許令幽州、太原、振武、天德各於要路 出兵邀截。」又曰：「仍令代北諸軍摐摐排比。」又曰：其幽州兵馬至多，不必先令排比，待至冬初續降中使賜詔。黠戛斯使來在四年二月，德裕奏狀所謂今冬、防秋、冬初者，皆四年事也。不容至五年二月始以濛為巡邊使。濛之奉使要在今年春夏，不知的何月日，且附於此。〕使之先備器械糗精及詗吐蕃守兵眾寡。〔糗，去久翻。詗，翾正翻，又火迥翻。〕又令天德、振武、河東訓卒礪兵，以俟今秋黠戛斯擊回鶻，邀其潰敗之眾南來者，皆委濛與節度團練使詳議以聞。濛，晏之孫也。〔劉晏以讒死於建中之初。〕
11以道士趙歸真為右街道門教授先生。
12吐蕃論恐熱之將岌藏豐贊惡恐熱殘忍，降於尚婢婢。〔惡，烏路翻。降，戶江翻。〕恐熱發兵擊婢婢於鄯州，婢婢分兵為五道拒之。恐熱退保東谷，〔九域志：河州東南一十五里有東谷堡，宋熙寧七年置。〕婢婢為木柵圍之，絕其水原。恐熱將百餘騎突圍走保薄寒山，餘眾皆降於婢婢。
13夏，四月，王宰進攻澤州。
14上好神仙，〔好，呼到翻。〕道士趙歸真得幸，諫官屢以為言。丙子，李德裕亦諫曰：「歸真，敬宗朝罪人，〔見二百四十三卷寶曆二年。〕不宜親近！」〔近，其靳翻。〕上曰：「朕宮中無事時與之談道滌煩耳。至於政事，朕必問卿等與次對官，雖百歸真不能惑也。」德裕曰：「小人見勢利所在，則奔趣之，如夜蛾之投燭。聞旬日以來，歸真之門，車馬輻湊。願陛下深戒之！」
15戊寅，以左僕射王起同平章事，充山南西道節度使，起以文臣未嘗執政，直除使相，前無此比，固辭；〔唐中世以後，節度使、同平章事者則謂之使相。比，毗至翻，例也。〕上曰：「宰相無內外之異；朕有闕失，卿飛表以聞！」
16李德裕以州縣佐官太賾，奏令吏部郎中柳仲郢裁減。六月，仲郢奏減一千二百一十四員。〔考異曰：獻替記曰：「減得二千二員。」新傳曰：「罷二千餘員。」舊柳仲郢傳曰：「減一千二百員」，今從之。〕仲郢，公綽之子也。〔柳公綽事憲、穆，歷方鎮、京尹，有聲績。〕
18秋，七月，辛卯，上與李德裕議以王逢將兵屯翼城，上曰：「聞逢用法太嚴，有諸﹖」對曰：「臣亦嘗以此詰之，逢言：『前有白刃，法不嚴，其誰肯進！』」上曰：「言亦有理，卿更召而戒之！」德裕因言劉稹不可赦。上曰：「固然。」德裕曰：「昔李懷光未平，京師蝗旱，米鬥千錢，太倉米供天子及六宮無數旬之儲。德宗集百官，遣中使馬欽緒詢之。左散騎常侍李泌取桐葉搏破，以授欽緒獻之。德宗召問其故，對曰：『陛下與懷光君臣之分，如此葉不可復合矣！』〔分，扶問翻，或讀如字。復，扶又翻。〕由是德宗意定。既破懷光，遂用為相，獨任數年。」〔見德宗紀。〕上曰：「亦大是奇士！」〔李泌相業，卓有可稱，觀此則可以傳信，唐人毀之者皆妄也。〕
19上聞揚州倡女善為酒令，〔倡，音昌。酒令者，行令而飲酒也。唐人多好為之。卻掃編曰：皇甫松著醉鄉日月，載骰子令，又有旗旛令、閃壓令、拋打令。今人不復曉其法，惟優伶家猶用手打令以為戲雲。〕敕淮南監軍選十七人獻之。監軍請節度使杜悰同選，且欲更擇良家美女，教而獻之。悰曰：「監軍自受敕，悰不敢預聞！」監軍再三請之，不從。監軍怒具表其狀，上覽表默然。左右請並敕節度使同選，上曰：「敕藩方選倡女入宮，豈聖天子所為！杜悰不徇監軍意，得大臣體，真宰相才也。朕甚愧之！」遽敕監軍勿復選。甲辰，以悰同平章事，〔考異曰：新表，悰入相在閏月壬戌。今從實錄。〕兼度支、鹽鐵轉運使。及悰中謝，〔既受命入謝，謂之中謝。〕上勞之曰：〔勞，力到翻。〕「卿不從監軍之言，朕知卿有致君之心。今相卿，如得一魏徵矣！」〔武宗之期望杜悰者如此，然悰在相位，其所論諫，史無稱焉。〕
