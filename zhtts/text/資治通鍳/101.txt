△卷第一百
晉紀二十二〔起旃蒙單閼（乙卯），盡屠維協洽（己未），凡五年。〕
孝宗穆皇帝中之下
永和十一年（乙卯、三五五）
①春，正月，故仇池公楊毅弟宋奴使其姑子梁式王刺殺楊初；初子國誅式王及宋奴，自立為仇池公。桓溫表國為鎮北將軍、秦州刺史。
②二月，秦大蝗，百草無遺，牛馬相噉毛。〔無草可食，故相噉毛。噉，徒濫翻，又徒覽翻。〕
③夏，四月，燕主儁自和龍還薊。〔燕主如龍城，見上捲上年。薊，音計。〕先是，幽、冀之人以儁為東遷，〔和龍直薊之東。先，悉薦翻。〕互相驚擾，所在屯結。羣臣請討之，儁曰：「羣小以朕東巡，故相惑為亂耳；今朕既至，尋當自定，不足討也。」
④蘭陵太守孫黑、濟北太守高柱、〔守，式又翻。濟，子禮翻。〕建興太守高売〔売，蒲奔翻。〕及秦河內太守王倉、黎陽太守韓高皆以郡降燕。〔史言燕強，諸反側子皆附之。降，戶江翻。〕
⑤秦淮南王生幼無一目，性麤暴。其祖父洪嘗戲之曰：「吾聞瞎兒一淚，信乎﹖」〔瞎，許轄翻，一目盲也。〕生怒，引佩刀自刺出血，曰：「此亦一淚也。」洪大驚，鞭之。生曰：「性耐刀槊，不堪鞭棰！」〔槊，色角翻。棰，止橤翻。〕洪謂其父健曰：「此兒狂悖，〔悖，蒲內翻，又蒲沒翻。〕宜早除之；不然，必破人家。」健將殺之，健弟雄止之曰：「兒長自應改，何可遽爾！」及長，力舉千鈞，手格猛獸，〔格，擊也。長，知兩翻。〕走及奔馬，擊刺騎射，冠絕一時。〔騎，奇寄翻。冠，古玩翻；下同。〕獻哀太子卒，〔秦太子萇，諡曰獻哀。〕強後欲立少子晉王柳；〔強，其兩翻。少，詩照翻。〕秦主健以讖文有「三羊五眼」，乃立生為太子。〔為苻生以兇暴不克紹張本。〕以司空、平昌王菁為太尉，尚書令王墮為司空，司隸校尉梁楞為尚書令。〔楞，盧登翻。〕
⑥姚襄所部多勸襄北還，襄從之。五月，襄攻冠軍將軍高季於外黃，〔外黃縣，自漢以來屬陳留郡。賢曰：外黃故城在今汴州雍丘縣東。冠，古玩翻。〕會季卒，襄進據許昌。
⑦六月，丙子，秦主健寢疾。庚辰，平昌公【章：十二行本「公」作「王」；乙十一行本同；孔本同。】菁勒兵入東宮，將殺太子生而自立。時生侍疾西宮，〔秦主所居為西宮。〕菁以為健已卒，〔卒，子恤翻。〕攻東掖門。登端門，陳兵自衛。眾見健惶懼，皆捨仗逃散。健執菁，數而殺之，〔數，所具翻。〕餘無所問。
壬午，以大司馬、武都王安都督中外諸軍事。〔苻雄死，健以菁都督中外諸軍；菁以逆誅，以安代之。〕甲申，健引太師魚遵、丞相雷弱兒、太傅毛貴、司空王墮、尚書令梁楞、左僕射梁安、右僕射段純、吏部尚書辛牢等受遺詔輔政。健謂太子生曰：「六夷酋帥及大臣執權者，若不從汝命，直漸除之。」〔為苻生虐殺大臣張本。酋，慈由翻。帥，所類翻。〕
臣光曰：顧命大臣，所以輔導嗣子，為之羽翼也。為之羽翼而教使翦之，能無斃乎！知其不忠，則勿任而已矣；任以大柄，又從而猜之，鮮有不召亂者也。〔鮮，息淺翻。〕
⑧乙西，健卒；〔年三十九。〕諡曰景明皇帝，廟號高祖。丙戌，太子生即位，苻生，字長生，健第三子也。〕大赦，改元壽光。羣臣奏曰：「未踰年而改元，非禮也。」〔古禮，君薨，世子即位，既踰年而後稱元年。〕生怒，窮推議主，得右僕射段純，殺之。
⑨秋，七月，以吏部尚書周閔為左僕射。
⑩或告會稽王昱曰：〔會，工外翻。〕「武陵王第中大脩器仗，將謀非常。」〔武陵王晞也。〕昱以告太常王彪之，彪之曰：「武陵王之志，盡於馳騁畋獵而已耳，〔騁，醜郢翻。〕深願靜之，以安異之論，勿復以為言！」昱善之。〔為武陵終以此得禍、彪之所不能救張本。復，扶又翻。〕
秦主生尊母強氏曰皇太后，立妃梁氏為皇后。梁氏，安之女也。以其嬖臣太子門大夫南安趙韶為右僕射，〔續漢志：太子門大夫二人，職比郎將。嬖，卑義翻，又博計翻。〕太子舍人趙誨為中護軍，著作郎董榮為尚書。
涼王祚淫虐無道，上下怨憤。祚惡河州刺史張瓘之強，〔張駿置河州，治枹罕。惡，烏路翻。〕遣張掖太守索孚代瓘守枹罕，〔索，昔各翻。枹，音膚。〕使瓘討叛胡，又遣其將易揣、張玲帥步騎萬三千以襲瓘。〔將，即亮翻。易，讀如字，姓也。揣，初委翻。玲，盧經翻。帥，讀曰率。騎，奇寄翻。〕張掖人王鸞知術數，言於祚曰：「此軍出，必不還，涼國將危；」並陳祚三不道。祚大怒，以鸞為訞言，〔訞，於驕翻。〕斬以徇。鸞臨刑曰：「我死，軍敗於外，王死於內，必矣！」祚族滅之。瓘聞之，斬孚，起兵擊祚，傳檄州郡，廢祚，以侯還第，復立涼寧侯曜靈。〔曜靈廢見上捲上年。〕易揣、張玲軍始濟河，瓘擊破之。揣等單騎奔還，瓘軍躡之，姑臧振恐。驍騎將軍敦煌宋混兄脩，與祚有隙，懼禍。〔驍，堅堯翻。敦，徒門翻。〕八月，混與弟澄西走，合眾萬餘人以應瓘，還向姑臧。祚遣楊秋胡將曜靈於東苑，拉其腰而殺之，〔將，如字。拉，盧合翻。〕埋於沙阬，諡曰哀公。
秦主生封衛大將軍黃眉為廣平王，前將軍飛為新興王，皆素所善也。徵大司馬武都王安領太尉。〔健臨沒，以安督中外諸軍，然尚在蒲阪，今生乃召之。〕以晉王柳為徵東大將軍、幷州牧，鎮蒲阪；〔阪，音反。〕魏王庾為鎮東大將軍、豫州牧，鎮陝城。〔庾，疏鳩翻。陝，失冉翻。〕
中書監胡文、中書令王魚言於生曰：「比有星孛於大角，熒惑入東井。大角，帝坐；東井，秦分；〔天文志：大角在攝提間。大角者，天王坐也。東井，八星。東 井、輿鬼，秦、稚州分。比，毗至翻。孛，蒲內翻。坐，徂臥翻。分，扶問翻。〕於佔不出三年，國有大喪，大臣戮死；願陛下脩德以禳之！」生日：「皇后與朕對臨天下，可以應大喪矣。毛太傅、梁車騎、梁僕射受遺輔政，可以應大臣矣。」九月，生殺梁後及毛貴、梁楞、梁安。貴，後之舅也。
右僕射趙韶、中護軍趙誨，皆洛州刺史俱之從弟也，〔趙俱鎮宜陽，事見上捲上年。從，才用翻。〕有寵於生，乃以俱為尚書令。俱固辭以疾，謂韶、誨曰：「汝等不復顧祖宗，〔復，扶又翻。〕欲為滅門之事！毛、梁何罪，而誅之﹖吾何功，而代之﹖汝等可自為，吾其死矣！」遂以憂卒。〔卒，子恤翻。〕
涼宋混軍於武始大澤，〔張駿分狄道縣，立武始郡。宋混西走，起兵必不東向狄道。水經：都野澤在武威縣東北。註雲：在姑臧城北三百里。都野即禹貢之豬野，其水上承姑臧武始澤，澤在姑臧西。〕為曜靈發哀。〔為，於偽翻。〕閨月，混軍至姑臧，涼王祚收張瓘弟琚及子嵩，將殺之。琚、嵩聞之，募市人數百，揚言：「張祚無道，我兄大軍已至城東，敢舉手者誅三族！」遂開西門納混兵。領軍將軍趙長等懼罪，〔趙長，請立祚者也，故懼罪。〕入閣呼張重華母馬氏出殿，立涼武侯玄靚為主。〔靚，疾郢翻，又疾正翻。〕易揣等引兵入殿，收長等，殺之。祚按劍殿上，大呼，叱左右力戰。〔呼，火故翻。〕祚素失眾心，莫肯為之鬬者，〔為，於偽翻。〕遂為兵人所殺。混等梟其首，〔梟，堅堯翻。〕宣示中外，暴屍道左，城內鹹稱萬歲。以庶人禮葬之，並殺其二子。混、琚上玄靚為大將軍、涼州牧、西平公，〔上，時掌翻。〕赦境內，復稱建興四十三年。〔張祚改建興年號，見上捲上年。〕時玄靚始七歲。
張瓘至姑臧，推玄靚為涼王，自為使持節、都督中外諸軍事、尚書令、涼州牧、張掖郡公，〔使，疏吏翻。〕以宋混為尚書僕射。隴西人李儼據郡，不受瓘命，用江東年號，〔用永和年號也。〕眾多歸之。〔為李儼歸秦張本。〕瓘遣其將牛討之，〔將，即亮翻。〕未至，西平人衛綝亦據郡叛，〔綝，醜林翻。〕霸兵潰，奔還。瓘遣弟琚擊綝，敗之。〔敗，補邁翻。〕酒泉太守馬基起兵以應綝，瓘遣司馬張姚、王國擊斬之。
冬，十月，以豫州刺史謝尚督並、冀、幽三州，〔時江左僑立青、冀、並、幽四州於江北。〕鎮壽春。〔南渡初，祖逖以豫州刺史治譙城。永昌元年，祖約退屯壽春。成帝咸和四年，庾亮以豫州刺史治蕪湖。鹹康四年，毛寶以豫州刺史治邾城。六年，庾翼以豫州刺史治蕪湖。永和元年，趙胤以豫州刺史治牛渚。二年，尚以豫州刺史治蕪湖，今進壽春，皆建康西藩也。進取則屯壽春，守江則多在歷陽，守江則多在歷陽、蕪湖二處。〕
鎮北將軍段龕與燕主儁書，抗中表之儀，〔儁，段氏出也，故龕與之抗中表之儀。龕，苦含翻；下同。〕非其稱帝。儁怒，十一月，以太原王恪為大都督、撫軍將軍，陽騖副之，以擊翕。〔騖，音務。〕
秦以辛牢守尚書令，趙韶為左僕射，尚書董榮為右僕射，中護軍趙誨為司隸校尉。
十二月，高句麗王遣使詣燕納質脩貢，以請其母。〔句，如字，又音駒。麗，力知翻。燕囚釗母，見九十七捲成帝鹹康八年。質，音致。〕燕主儁許之，遣殿中將軍刁翕送釗母周氏歸其國；以釗為徵東大將軍、營州刺史，封樂浪公，〔樂浪，音洛琅。〕王如故。〔使為高句麗王如故。〕
上黨人馮鴦逐燕太守段剛，據安民城，〔魏收地形志：燕上黨太守治安民城。安民城在襄垣縣，蓋永嘉中，劉琨遣張倚所築，以安上黨之民，因以為名。〕自稱太守，遣使來降。〔使，疏吏翻。降，戶江翻。〕
秦丞相雷弱性剛直，以趙韶、董榮亂政，每公言於朝，〔朝，直遙翻。〕見之常切齒。韶、榮譖之於秦主生，生殺弱兒及其九子、二十七孫。於是諸羌皆有離心。〔雷弱兒，南安羌酋也，以非罪而死，故諸羌皆有離心。〕
生雖諒陰，遊飲自若，彎弓露刃，以見朝臣，錘鉗鋸鑿，〔錘，傳追翻。鉗，其廉翻。鋸，居御翻。〕可以害人之具，備置左右。即位未幾，〔幾，居豈翻。〕后妃、公卿已下至於僕隸，凡殺五百餘人，截脛、拉脅、鋸項、刳胎者，比比有之。〔脛，形定翻，膝下骨直而長者。拉，盧合翻。比，簿計翻。〕
燕主儁以段龕方強，謂太原王恪曰：「若龕遣軍拒河，不得渡者，可直取呂護而還。」〔呂護時據野王。〕恪分遣輕軍先至河上，具舟楫以觀龕志趣。龕弟羆，驍勇有智謀，〔驍，堅堯翻。〕言於龕曰：「慕容恪善用兵，加之眾盛，若聽其濟河，進至城下，恐雖乞降，不可得也。〔降，戶江翻；下同。〕請兄固守，羆帥精銳拒之於河，幸而戰捷，兄帥大眾繼之，〔帥，讀曰率；下同。〕必有大功。若其不捷，不若早降，猶不失為千戶侯也。」龕不從。羆固請不已，龕怒，殺之。
十二年（丙辰、三五六）
①春，正月，燕太原王恪引兵濟河，未至廣固百餘裏，段龕帥眾三萬逆戰。丙申，恪大破龕於淄水，〔據載記，恪破龕於濟水之南。今言未至廣固百餘裏，蓋至淄水而會戰也。水經，濁水逕廣固城西，東流至廣饒，入巨澱，又北合於淄水。〕執其弟欽，斬右長史袁範等。齊王友闢閭蔚被創，〔段龕自稱齊王，故置王友之官。蔚，紆勿翻。創，初良翻。〕恪聞其賢，遣人求之，蔚已死，士卒降者數千人。龕脫走，還城固守，恪進軍圍之。
②秦司空王墮性剛峻，右僕射董榮、侍中強國皆以佞幸進，墮疾之如讎，每朝見，榮未嘗與之言。〔每朝句絕。朝，直遙翻。見，如字。〕或謂墮曰：「董君貴幸無比，公宜小降意接之。」墮曰：「董龍是何雞狗，〔龍，董榮小字。〕而令國士與之言乎！」會有天變，榮與強國言於秦主生曰：〔強，其兩翻，姓也。〕「今天譴甚重，宜以貴臣應之。」生曰：「貴臣惟有大司馬及司空耳。」榮【章：十二行本「榮」下有「國」字；乙十一行本同；孔本同。】曰：「大司馬國之懿親，不可殺也。」〔大司馬謂武都王安，生叔父也。〕乃殺王墮。將刑，榮謂之曰：「今日復敢比董龍於雞狗乎﹖」〔復，扶又翻。〕墮瞋目叱之。〔瞋，七人翻。〕洛州刺史杜鬱，墮之甥也，左僕射趙韶惡之，〔惡，烏路翻。〕譖於生，以為貳於晉而殺之。
壬戌，生宴羣臣於太極殿，以尚書令辛牢為酒監，酒酣，生怒曰：「何不強人酒而猶有坐者！〔監，古暫翻。強，其兩翻。〕引弓射牢，殺之。〔射，而亦翻。〕羣臣懼，莫敢不醉，偃仆失冠，生乃悅。
③匈奴大人劉務桓卒，弟閼頭立，將貳於代。二月，代王什翼犍引兵西巡臨河，閼頭懼，請降。〔犍，居言翻。閼，於葛翻。降，戶江翻；下同。〕
④燕太原王恪招撫段龕諸城。〔恪圍廣固未下，故先招撫其統內諸城。〕己丑，龕所署徐州刺史陽都公王騰舉眾降，恪命騰以故職還屯陽都。〔段龕置徐州於琅邪陽都縣。杜佑曰：漢陽都縣故城在沂州沂水縣南。〕
⑤秦徵東大將軍晉王柳遣參軍閻負、梁殊使於涼，以書說涼王玄靚。〔使，疏吏翻；下同。說，輸芮翻。〕負、殊至姑臧，張瓘見之曰：「我，晉臣也；臣無境外之交，二君何以來辱﹖」負、殊曰：「晉王與君鄰藩，雖山河阻絕，風通道會，〔秦使苻柳鎮蒲阪，非與涼州鄰也，故以風通道會為言。〕故來脩好，〔好，呼到翻；下同。〕君何怪焉！」瓘曰：「吾盡忠事晉，於今六世矣。〔軌、寔、茂、駿、重華、曜靈、祚為七世，今言六世，斥祚不以為世數。〕若與苻徵東通使，是上違先君之志，下隳士民之節，其可乎！」負、殊曰：「晉室衰微，墜失天命，固已久矣；是以涼之二王北面二趙，唯知機也。〔張茂稱藩於前趙，張駿稱藩於後趙。〕今大秦威德方盛，涼王若欲自帝河右，則非秦之敵；欲以小事大，則曷若捨晉事秦，長保福祿乎！」瓘曰：「中州好食言，〔好，呼到翻。〕嚮者石氏使車適返，而戎騎已至，〔使，疏吏翻。永和二年，張重華嗣位，遣使奉章於石虎，虎繼遣王擢來寇。騎，奇寄翻。〕吾不敢信也。」負、殊曰：「自古帝王居中州者，政化各殊，趙為姦詐，秦敦信義，豈得一概待之乎！〔概所以平鬥斛，一概待之，言無所高下也。〕張先、楊初皆阻兵不服，先帝討而擒之，〔擒張先見九十八卷六年，未嘗擒楊初也，負、殊姑為是言耳。〕赦其罪戾，寵以爵秩，固非石氏之比也。」瓘曰：「必如君言，秦之威德無敵，何不先取江南，則天下盡為秦有，徵東何辱命焉！」負、殊曰：「江南文身之俗，〔古者荊蠻之俗，斷髮文身以避蛟龍之害。負、殊以此斥言之耳。是時衣冠文物，皆在江南，且正朔所在也。負、殊吠堯刺由，知各為其主而已！〕道污先叛，化隆後服。〔鄭玄曰：污，猶殺也。易曰：高宗伐鬼方，三年克之。世之說者以為荊、楚輕悍，道污先叛，化隆後服，故負、殊亦以此斥言江南。〕主上以為江南必須兵服，河右可以義懷，故遣行人先申大好。〔好，呼到翻。〕若君不達天命，則江南得延數年之命，而河右恐非君之土也。」瓘曰：「我跨據三州，〔三州謂涼、河、沙，張茂及張駿所分置者也。〕帶甲十萬，西苞蔥嶺，東距大河，伐人有餘，況於自守，何畏於秦！」負、殊曰：「貴州山河之固，孰若殽、函﹖民物之饒，孰若秦、雍﹖〔雍，於用翻。〕杜洪、張珥，因趙氏成資，兵強財富，有囊括關中、席捲四海之志，先帝戎旗西指，冰消雲散，旬月之間，不覺易主。〔事見九十八卷六年。〕主上若以貴州不服，赫然奮怒，控弦百萬，鼓行而西，未知貴州將何以待之﹖」瓘笑曰：「茲事當決之於王，非身所了。」〔了，決也。〕負、殊曰：「涼王雖英睿夙成，然年在幼沖；君居伊、霍之任，國家安危，繫君一舉耳。」瓘懼，乃以玄靚之命遣使稱藩於秦，秦因玄靚所稱官爵而授之。
⑥將軍劉度攻秦青州刺史王朗於盧氏；〔盧氏縣，漢屬弘農郡，晉屬上洛郡，唐屬虢州。〕燕將軍慕輿長卿入軹關，攻秦幽州刺史強哲於裴氏堡。〔永嘉之亂，裴氏舉宗據險築堡以自守，後人因而置屯戍，故堡猶有裴氏之名，蓋在河東界。長，知兩翻。〕秦主生遣前將軍新興王飛拒度，建節將軍鄧羌拒長卿。飛未至而度退。羌與長卿戰，大破之，獲長卿及甲首二千餘級。
⑦桓溫請移都洛陽，脩復園陵，章十餘上；〔上，時掌翻。〕不許。拜溫徵討大都督，督司、冀二州諸軍事，以討姚襄。
⑧三月，秦主生發三輔民治渭橋，〔治，直之翻。〕金紫光祿大夫程肱諫，以為妨農；生殺之。
⑨夏，四月，長安大風，發屋拔木。〔風捲屋瓦，抓簷桷為發屋。〕秦宮中驚擾，或稱賊至，宮門晝閉，五日乃止。秦主生推告賊者，刳出其心。左光祿大夫強平諫曰：「天降災異，陛下當愛民事神，緩刑崇德以應之，乃可弭也。」〔弭，止也。〕生怒，鑿其頂而殺之。衛將軍廣平王黃眉、前將軍新興王飛、建節將軍鄧羌，以平，太后之弟，叩頭固諫；生弗聽，出黃眉為左馮翊、飛為右扶風、羌行鹹陽太守，〔前漢扶風渭城縣，秦之鹹陽也，後漢、晉省。魏收地形志：鹹陽郡治石安縣，即漢渭城也，石勒更名。是郡蓋永嘉之後羣胡所置也。〕猶惜其驍勇，故皆弗殺。〔驍，堅堯翻。〕五月，太后強氏以憂恨卒，諡曰明德。
⑩姚襄自許昌攻周成於洛陽。〔周成襲據洛陽，見上卷十年。〕
六月，秦主生下詔曰：「朕受皇天之命，君臨萬邦；嗣統以來，有何不善，而謗讟之音，扇滿天下！〔杜預曰：讟，誹也。讟，徒木翻。〕殺不過千，而謂之殘虐！行者比肩，未足為希。〔希，少也。〕方當峻刑極罰，復如朕何！」〔復，扶又翻。〕
自去春以來，潼關之西，至於長安，虎狼為暴，晝則繼道，〔言虎狼相繼於路也。「繼」，蜀本作「斷」。〕夜則發屋，不食六畜，〔畜，許又翻。〕專務食人，凡殺七百餘人。民廢耕桑，相聚邑居，而為害不息。秋，七月，秦羣臣奏請禳災，〔禳，如羊翻，除殃祭也。〕生曰：「野獸飢則食人，飽當自止，何禳之有！且天豈不愛民哉，正以犯罪者多，故助朕殺之耳！」〔史言苻生之虐甚於桀、紂。〕
丙子，燕獻懷太子曄卒。
姚襄攻洛陽，踰月不克。長史王亮諫曰：「明公英名蓋世，兵強民附。今頓兵堅城之下，力屈威挫，或為他寇所乘，此危亡之道也！」襄不從。
桓溫自江陵北伐，遣督護高武據魯陽，輔國將軍戴施屯河上，自帥大兵繼進。〔帥，讀曰率；下同。〕與寮屬登平乘樓〔平乘樓，大船之樓。〕望中原，歎曰：「遂使神州陸沈，百年丘墟，王夷甫諸人不得任不任其責！」〔以王衍等尚清談而不恤王事，以致夷狄亂華也。〕記室陳郡袁宏曰：〔晉諸公、諸從公府皆有記室，掌表疏、牋記、書檄。〕「運有興廢，豈必諸人之過！」溫作色曰：「昔劉景升有千斤大牛，噉芻豆十倍於常牛，負重致遠，曾不若一羸牸，〔溫意以牛況宏，徒能糜俸祿而無經世之用。劉表字景升。噉，徒濫翻，又徒覽翻。羸，倫為翻。牸，疾置翻，牝牛也。〕魏武入荊州，〔漢獻帝建安十三年，曹操入荊州。〕殺以享軍。」
八月，己亥，溫至伊水，〔伊水在洛陽城南。〕姚襄撤圍拒之，匿精銳於水北林中，遣使謂溫曰：「承親帥王師以來， 襄今奉身歸命，願敕三軍小卻，當拜伏道左。」溫曰：「我自開復中原，展敬山陵，無豫君事。欲來者便前，相見在近，無煩使人。」〔使，疏吏翻。〕襄拒水而 戰，溫結陳而前，〔陳，讀曰陣。〕親被甲督戰，〔被，皮義翻。〕襄眾大敗，死者數千人。襄帥麾下數千騎奔於洛陽北山，〔洛陽北山，北芒山也。騎，奇寄 翻。〕其夜，民棄妻子隨襄者五千餘人。襄勇而愛人，雖戰屢敗，民知襄所在，輒扶老攜幼，奔馳而赴之。溫軍中傳言襄病創已死，〔創，初良翻。〕許、洛士女為溫所得者，無不北望而泣。〔史言姚襄得人心。〕襄西走，溫追之不及。弘農楊亮自襄所來奔，溫問襄之為人，亮曰：「襄神明器宇，孫策之儔，而雄武過之。」〔儔，等也，類也。〕
周成帥眾出降，〔降，戶江翻；下同。〕溫屯故太極殿前，既而徙屯金墉城。己丑，謁諸陵，有毀壞者修復之，各置陵令。〔漢起陵邑，邑各置令，後遂因之，諸陵各置陵令，屬太常。〕表鎮西將軍謝尚都督司州諸軍事，鎮洛陽。以尚未至，留潁川太守毛穆之、督護陳午、河南太守戴施以二千人戍洛陽，衛山陵，徙降民三千餘家於江、漢之間，執周成以歸。
姚襄奔平陽，秦幷州刺史尹赤復以眾降襄，〔尹赤叛襄見上卷八年。〕襄遂據襄降。〔襄陵縣，漢屬河東郡，晉屬平陽郡；後魏改襄陵為禽昌縣，隋、唐復曰襄陵。〕秦大將軍張平擊之，〔永和七年，張平降秦，已而貳於燕。通鑑以秦所授官繫之。〕襄為平所敗，〔敗，補邁翻。〕乃與平約為兄弟，各罷兵。
段龕遣其屬段薀【嚴：「薀」改「蘊」。】來求救，〔薀，紆粉翻。〕詔徐州刺史荀羨將兵隨薀救之。羨至琅邪，〔此古琅邪也。〕憚燕兵之強不敢進。王騰寇鄄城，〔鄄城縣，漢屬東郡，晉屬濮陽。此非古鄄城縣，蓋僑縣也。〕羨進攻陽都，會霖雨，城壞，獲騰，斬之。〔段龕署王騰為徐州刺史，屯陽都，時降於燕，為燕來寇。〕
冬，十月，癸巳朔，日有食之。
秦主生夜食棗多，旦而有疾，召太醫令程延，使診之，〔診，止尹翻，候脈也。〕延曰：「陛下無他疾，食棗多耳。」生怒曰：「汝非聖人，安知吾食棗！」遂斬之。
燕大司馬恪圍段龕廣固，諸將請急攻之，恪曰：「用兵之勢，有宜緩者，有宜急者，不可不察。若彼我勢敵，外有強援，恐有腹背之患，則攻之不可不急。若我強彼弱，無援於外，力足制之者，當羈縻守之，以待其斃；兵法十圍五攻，正謂此也。〔孫子曰：用兵之法，十則圍之，五則攻之。〕龕兵尚眾，未有離心；濟南之戰，〔即淄水之戰。曰濟南者，以濟水南北大界言之。〕非不銳也，但龕用之無術，以取敗耳。今憑阻堅城，上下戮力，我盡銳攻之，計數日【章：十二行本「日」作「旬」；乙十一行本同；孔本同。】可拔，然殺吾士卒必多矣。自有事中原，兵不蹔息，〔蹔，與暫同。〕吾每念之，夜而忘寐，柰何輕用其死乎！要在取之，不必求功之速也！」諸將皆曰：「非所及也。」軍中聞之，人人感悅。於是為高牆深塹以守之。〔塹，七豔翻。〕齊人爭運糧以饋燕軍。
龕嬰城自守，樵採路絕，城中人相食。龕悉眾出戰，恪破之於 圍裏，〔時外築長圍，故戰於圍裏。〕先分騎屯諸門，〔屯廣固城諸門也。騎，奇寄翻。〕龕身自衝盪，〔盪，徒朗翻，又他浪翻。〕僅而得入，餘兵皆沒。於是城 中氣沮，莫有固志。〔沮，在呂翻。〕十一月，丙子，龕面縛出降，並執朱禿送薊。〔降，戶江翻。薊，音計。〕恪撫安新民，悉地齊地，徙鮮卑、胡、羯三千餘戶 於薊。燕王儁具朱禿五刑，〔朱禿殺慕容鉤而奔龕，見上卷十年。〕以段龕為伏順將軍。恪留慕容塵鎮廣固，以尚書左丞鞠殷為東萊太守，章武太守鮮於亮為齊郡太守，乃還。
殷，彭之子也。彭時為燕大長秋，以書戒殷曰：「王彌、曹嶷，必有子孫，〔嶷，魚力翻。〕汝善招撫，勿尋亂源！」〔長，知兩翻。〕殷推求，得彌從子立、嶷孫巖於山中，請與相見，深結意分，〔從，才用翻；下同。分，扶問翻。〕彭復遣使遺以車馬衣服，〔復，扶又翻。遺，於季翻。〕郡民由是大和。〔鞠彭自東萊歸燕，見九十一卷元帝大興二年。〕
荀羨聞龕已敗，退還下邳，留將軍諸葛攸、高平太守劉莊將三千人守琅邪，參軍譙國戴梅等二千人守泰山。〔楊正衡曰：梅，音遁。〕燕將慕容蘭屯汴城，〔汴城，即浚儀城。餘謂「汴」當「卞」。魯國卞縣城也。劉昫曰：兗州泗水縣，卞縣口城也。〕羨擊斬之。
詔遣兼司空、散騎常侍車灌等持節如洛陽，脩五陵。〔宣帝陵在河陰首陽山；景帝陵曰峻平，文帝陵曰崇陽，武帝陵曰峻陽，惠帝陵曰太陽。散，悉亶翻。騎，奇寄翻。車，尺奢翻。〕十二月，庚戌，帝及羣臣皆服緦，臨於太極殿三日。〔緦，十五升布，抽去其半。臨，力鴆翻。〕
司州都督謝尚以疾不行，以丹陽尹王胡之代之。【章：十二行本「之」下有「未行而卒」四字；乙十一行本同；孔本同；張校同；退齋校同。】胡之，廙之子也。〔王廙，王敦之從弟，見八十九卷愍帝建興三年。廙，羊至翻，又逸職翻。〕
是歲，仇池公楊國從父俊殺國自立；以俊為仇池公。國子安奔秦。〔其後秦用楊安以取仇池，豈即國之子邪﹖〕
昇平元年（丁巳、三五七）
①春，正月，壬戌朔，帝加元服；太后詔政，大赦，改元，太后徙居崇德宮。
②燕主儁徵幽州刺史乙逸為左光祿大夫。逸夫婦共載鹿車；子璋數十騎，服飾甚麗，奉迎於道。逸大怒，閉車不與言，到城，深責之，〔到城，謂到薊城也。永和八年，燕王都薊，於龍城置留臺，以乙逸領留務，蓋以幽州刺史鎮龍城也。騎，奇寄翻。〕璋猶不悛。〔悛，醜緣翻；下同。〕逸常憂其敗，而璋更被擢任，歷中書令、御史中丞。〔被，皮義翻。〕逸乃歎曰：「吾少自脩立，〔少，詩照翻。〕克己守道，僅能免罪。璋不治節檢，專為奢縱，〔治，直之翻。〕而更居清顯，此豈惟璋之忝幸，實時世之陵夷也。」
③二月，癸丑，燕主儁立其子中山暐為太子，大赦，改雲光壽。
④太白入東井。秦有司秦：「太白罰星，東井秦分，〔分，扶問翻。〕必有暴兵起京師。」秦主生曰：「太白入井，自為渴耳，〔為，於偽翻。〕何所怪乎！」
⑤ 姚襄將圖關中，夏，四月，自北屈進屯杏城，〔北屈縣，漢屬河東郡，晉屬平陽郡。師古曰：屈，居勿翻。晉公子夷吾所居。班志，禹貢壺口山在北屈縣東南。水經 註：北屈西距河十里，孟門山在河上。襄蓋自北屈渡河而屯杏城。五代志：汾州昌寧縣有壺口山。宋白曰：慈州吉鄉縣，漢北屈縣；今縣北二十一里古城，即漢理。 魏收地形志，澄城縣有杏城。師古曰：澄城，漢馮翊之徵縣也。徵，音懲。據載記，杏城在馬蘭山北。杜佑曰：姚萇置杏城鎮，在今坊州西七里。〕遣輔國將軍姚蘭略地敷城，〔敷城，唐坊州鄜城縣是也；後魏置敷城縣，隋改曰鄜城。〕曜武將軍姚益生、〔曜武將軍，蓋趙石氏所署置。〕左將軍王欽盧各將兵招納諸羌、胡。蘭，襄之兄；〔從，才用翻。〕益生，襄之兄也。羌、胡及秦民歸之者五萬餘戶。秦將苻飛龍擊蘭，擒之。襄引兵進據黃洛；秦主生遣衛大將軍廣平王黃眉、平北將軍苻道、龍驤將軍東海王堅、〔驤，思將翻。〕建節將軍鄧羌〔漢、魏之間置建節中郎將，後以為將軍號。〕將步騎萬五千以禦之。襄堅壁不戰。羌謂黃眉曰：「襄為桓溫。張平所敗，銳氣喪矣。〔敗，補邁翻。喪，息浪翻。〕然其為人強狼，〔狠，戶墾翻。〕若鼓譟揚旗，直壓其壘，彼必忿恚而，〔恚，於避翻。〕可一戰擒也。」五月，羌帥騎三千壓其壘門而陳，〔帥，讀曰率。騎，奇寄翻。陳，讀曰陣。〕襄怒，悉眾出戰。羌陽不勝而走，襄追之至於三原，〔三原在漢馮翊池陽縣界。宋白曰：苻堅於髪嶭北置三原護軍，後周置三原縣。〕羌迴騎擊之，黃眉等以大眾繼至，襄兵大敗。襄所乘駿馬曰黧眉騧，〔黧，音黎，又音良脂翻。黑而黃色曰黧。騧，古瓜翻。黃馬黑喙曰騧。〕馬倒，秦兵擒而斬，弟萇帥其眾降。〔萇，仲良翻。降，戶江翻。〕襄載其父弋仲之柩在軍中，〔柩，巨救翻。在牀曰屍，在棺曰柩。〕秦主生以王禮葬弋仲於孤磐，〔孤磐，在天水冀縣界。〕亦以公禮葬襄。【章：十二行本「襄」下有「廣平王」三字；乙十一行本同；孔本同。】黃眉等還長安，生不之賞，數眾辱黃眉。〔數，所角翻。〕黃眉怒，謀弒生；發覺，伏誅；事連王公親戚，死者甚眾。
⑥戊寅，燕主儁遣撫軍將軍垂、中軍將軍虔、護軍將軍平熙帥步騎八萬攻敕勒於塞北，〔新唐書曰：敕勒，其先匈奴也，元魏時號高車部，其後訛為「鐵勒」，唐之鐵勒十五種是也。載記作「丁零繿勤〔勒〕」。〕大破之，俘斬十餘萬，獲馬十三萬匹，牛羊億萬頭。
⑦匈奴單於賀賴頭帥部落三萬五千口降燕，〔自東漢以來，匈奴入居塞內者凡十九種，賀賴其一也。單，音蟬。〕燕人處之代郡平舒城。〔漢代郡有平舒縣，勃海有東平舒縣。東平舒，後漢屬河間國，晉屬章武國。代郡之平舒，未嘗改屬；書代郡以別章武之平舒。代郡之平舒，當在唐蔚之北界。處，昌呂翻。〕
⑧秦主生夢大魚食蒲，〔苻氏，本蒲家也，故以夢魚食蒲為異。〕又長安謠曰：「東海大魚化為龍，男皆為王女為公。」生乃誅太師、錄尚書事、廣寧公魚遵並其七子、十孫。金紫光祿大夫牛夷懼禍，求為荊州；〔秦荊州治豐陽川。〕生不許，以為中軍將軍，引見，調之曰：〔調，徒彫翻。調，戲也。〕「牛性遲重，善持轅軛；〔轅，輈也。轅前曰軛，加之牛項。軛，音厄。〕雖無驥足，動負百石。」夷曰：「雖服大車，未經峻壁；願試重載，乃知勳績。」〔載，纔再翻。〕生笑曰：「何其快也！公嫌所載輕乎﹖朕將以魚公爵位處公。」〔處，昌呂翻。〕夷懼，歸而自殺。
生飲酒無晝夜，或連月不出，奏事不省，往往寢落，〔省，悉景翻。「落」，當作「格」，音閣。留止不下曰格。〕或醉中決事；左右因以為姦，賞罰無準。或至申酉乃出視朝，〔朝，直遙翻。〕乘醉多所殺戮。自以眇目，諱言「殘、缺、偏、隻、少、無、不具」之類，誤犯而死者，不可勝數。〔勝，音升。數，所具翻。〕好生剝牛、羊、驢、馬，燖雞、豚、鵝、鴨，，〔好，呼到翻。燖，徐廉翻。湯瀹去其毛曰燖。〕縱之殿前，數十為羣。或剝人面皮，使之歌舞，臨觀以為樂。〔樂，音洛。〕嘗問左右曰：「自吾臨天下，汝外間何所聞！」或對曰：「聖明宰世，賞罰明當，〔當，丁浪翻。〕天下唯歌太平。」怒曰：「汝媚我也！」引而斬之。他日又問，或對曰：「陛下刑罰微過。」又怒曰：「汝謗我也！」亦斬之。勳舊親戚，誅之殆盡，羣臣得保一日，如度十年。
東海王堅，素有時譽，〔時譽者，為時人所稱美也。〕與故姚襄參軍薛讚、權翼善。讚、翼密說堅曰：〔說，輸芮翻。〕「主上猜忍暴虐，中外離心，方今宜主秦祀者，非殿下而誰！願早為計，勿使他姓得之！」堅以問尚書呂婆樓，婆樓曰：「僕，刀鐶上人耳，〔魏、晉之間，率以刀鐶築殺人；言將為生所殺也。或曰：刀以鋒刃為用，刀鐶以上無所用之；婆樓以自喻。鐶，戶關翻。〕不足以辦大事。僕里舍有王猛，其人謀略不世出，〔不世出者，言世間不常生此人。〕殿下宜請而諮之。」堅因婆樓以招猛，一見如舊支；語及時事，堅大悅，自謂如劉玄德之遇諸葛孔明也。〔見六十五卷漢獻帝建安十二年。〕
六月，太史令康權言於秦主生曰：〔姓譜曰：康，衛康叔之後，亦西胡姓。〕「昨夜三月並出，孛星入太微，連東井，〔孛，蒲內翻。〕自去月上旬，沈陰不雨，以至於今，將有下人謀上之禍」。〔此亦據洪範五行傳言之也。沈，持林翻。〕生怒，以為妖言，撲殺之。〔妖，於驕翻。撲，弼角翻。〕
特進、領御史中丞梁平老等謂堅曰：「主上失德，上下嗷嗷，〔嗷嗷，眾口愁聲。〕人懷異志，燕、晉二方，伺隙而動，〔伺，相吏翻。〕恐禍發之日，家國俱亡。此殿下之事也，宜早圖之！」堅心然之，畏生趫勇，未敢發。〔趫，丘妖翻，捷也。〕
生夜對侍婢言曰：「阿法兄弟亦不可信，〔阿，傳讀從安入聲。〕明當除之。」〔明，謂明旦，猶言明日也。〕婢以告堅及堅兄清河王法。法與梁平老及特進光祿大夫強汪帥壯士數百潛入雲龍門，〔魏明帝起洛陽宮，宮城正南門曰雲龍門。苻氏據長安，亦以宮城正南門為雲龍門。帥，讀曰率；下同。〕堅與呂婆樓帥麾下三百人鼓譟繼進，宿衛將士皆舍仗歸堅。〔舍，讀曰捨。〕生猶醉寐，堅兵至，生驚問左右曰：「此輩何人﹖」左右曰：「賊也！」生曰：「何不拜之！」堅兵皆笑。生又大言：「何不速拜，不拜者斬之！」堅兵引生置別室，廢為越王，尋殺之，諡曰厲王。〔年二十三。〕
堅以位讓法，法曰：「汝嫡嗣，且賢，宜立。」〔堅母苟氏，雄之元妃，故謂堅為嫡嗣。〕堅曰：「兄年長，宜立。」〔長，知兩翻。〕堅母苟氏泣謂羣臣曰：「社稷事重，小兒自知不能，他日有悔，失在諸君。」羣臣皆頓首請立堅。堅乃去皇帝之號，〔去，羌呂翻。〕稱大秦天王，即位於太極殿；〔苻堅，字永固，雄之子也。〕誅生倖臣中書監董榮、左僕射趙韶等二十餘人。大赦，改元永興。追尊父雄為文桓皇帝，母苟氏為皇太后，妃苟氏為皇后，世子宏為皇太子，以清河王法為都督中外諸軍事、丞相、錄尚書事、東海公，諸王皆降爵為公，以從祖右光祿大夫。永安公侯為太尉，晉公柳為車騎大將軍、尚書令。〔從，才用翻。騎，奇寄翻。〕封弟融為陽平公，雙為河南公，子丕為長樂公，〔樂，音洛。〕暉為平原公，熙為廣平公，叡為鉅鹿公。以漢陽李威為左僕射，〔李威於堅母有闢陽之寵，故擢用之。〕梁平老為右僕射，強注為領軍將軍，呂婆樓為司隸校尉，王猛為中書侍郎。
融好文學，〔好，呼到翻。〕明辨過人，耳聞則誦，過目不忘；力敵百夫，善騎射擊刺，少有令譽；〔少，詩照翻。〕堅愛重之，常與共議國事。融經綜內外，刑政修明，薦才揚滯，補益弘多。〔弘，大也。〕丕亦有文武才幹，治民斷獄，皆亞於融。〔史言堅有弟有子如此而無救於敗亡，明天之所棄，非人之所能支也。治，直之亂。斷，丁亂翻。〕
威，苟太后之姑子也，素與魏王雄友善，生屢欲殺堅，賴威營救得免。威得幸於苟太后，堅事如如父。威知王猛之賢，常勸堅以國事任之；堅謂猛曰：「李公知君，猶鮑叔牙之知管仲也。」〔管仲少與鮑叔牙遊，鮑叔知其賢，善遇之。管仲曰：「吾始困時，與鮑叔賈，分財多自與，鮑叔不以我為貪，知我貧也。吾嘗為鮑叔謀事，而更窮困，鮑叔不以我為愚，知時有利不利也。吾嘗三仕三見逐，鮑叔不以我為不肖，知我不遭時也。吾嘗三戰三北，鮑叔不以我為怯，知我有老母也。公子糾敗，召忽死之，吾幽囚受辱，鮑叔不以我為無恥，知我不羞小節而恥功名不顯於天下也。生我者父母，知我者鮑子也。」〕猛以兄事之。
⑨燕主儁殺段龕，阬其徒三千餘人。〔龕，苦含翻。〕
⑩秋，七月，秦大將軍冀州牧張平遣使請降，〔降，戶江翻。〕拜幷州刺史。
八月，丁未，立皇后何氏。後，故散騎侍郎廬江何準之女也。〔散，悉亶翻。騎，奇寄翻。〕禮如鹹康而不賀。〔成帝鹹康二年，立杜後。〕
秦王堅以權翼為給事黃門侍郎，〔權翼仕秦，久當事任，而卒歸姚氏。料其受苻堅信用，雖不為莊舄之越吟，固隱之於心也。〕薛讚為中書侍郎，與王猛並掌機密。九月，追復太師魚遵等官，以禮改葬，子孫存者皆隨才擢敘。
張平據新興、鴈門、西河、太原、上黨、上郡之地，壁壘三百餘，夷、夏十餘萬戶，〔壁壘，蓋時遭亂離，豪望自相保聚所築者。石氏用張平為幷州，故得有其地，有其民。夏，戶雅翻。〕拜置徵鎮，欲與燕、秦為敵國。〔石氏之敗，平兩附燕、秦，今恃其強，欲與燕、秦為敵國。〕冬，十月，平寇略秦境，〔平蓋間秦之有內難也，安知由是而敗亡乎！〕秦王堅以晉公柳都督並、冀州諸軍事，加幷州牧，鎮蒲阪以禦之。
十一月，癸酉，燕主儁自薊徙都鄴。〔薊，音計。〕
秦太后苟氏遊宣明臺，見東海公法之第門車馬輻湊，恐終不利於秦王堅，乃與李威謀賜法死。堅與法訣於東堂，慟哭歐血；諡曰獻哀公，封其子陽為東海公，敷為清河公。〔為後陽謀復讎張本。〕
十二月，乙巳，燕主儁入鄴宮，大赦。復作銅雀臺。〔魏武建國於鄴，作銅雀臺，石氏增修之，兵亂毀，慕容都鄴復作，使如舊。〕
以太常王彪之為左僕射。
秦王堅行至尚書，以文案不治，〔治，直之翻。〕免左丞程卓官，以王猛代之。堅舉異材，脩廢職，課農桑，恤困窮，禮百神，立學校，旌節義，繼絕世；秦民大悅。〔史言苻堅能用王猛以治秦。校，戶教翻。〕
二年（戊午、三五八）
①春，正月，司徒昱稽首歸政；〔稽，音啟。〕帝不許。
②初，馮鴦既以上黨來降，〔見上永和十一年。〕又附於張平，又自歸於燕，既而復叛燕。〔復，扶又翻。〕二月，燕司徒上庸王評討之，不克。
③秦王堅自將討張平，〔將，即亮翻。〕以鄧羌為前鋒督護，帥騎五千，軍於汾上；〔汾水之上也。帥，讀曰率。騎，奇寄翻。〕平使養子蠔禦之。〔蠔，七吏翻。〕蠔多力趫捷，〔趫，丘妖翻。〕能曳牛卻；城無高下，皆可超越。與羌相持旬餘，莫能相勝。三月，堅至銅壁，〔河、汾之間有銅川，其民遇亂，築銅壁以自守，因曰銅壁。〕平盡眾出戰，蠔單馬大呼，出入秦陳者四、五。〔呼，火故翻。陳，讀曰陣。〕堅募人生致之，鷹揚將軍呂刺蠔，中之，〔刺，七亦翻。中，竹仲翻。〕鄧羌擒蠔以獻，平眾大潰。平懼，請降。〔降，戶江翻；下同。〕堅拜平右將軍，以蠔為虎賁中郎將。〔賁，音奔。將，即亮翻；下同。〕蠔，本姓弓，〔姓譜：弓姓，魯叔弓之後。〕上黨人也；堅寵待甚厚，常置左右。秦人稱鄧羌、張蠔皆萬人敵。光，婆樓之子也。堅徙張幹部民三千餘戶於長安。
④甲戌，燕主儁遣領軍將軍慕輿根將兵助司徒評攻馮鴦。根欲急攻之，評曰：「鴦壁堅，不如緩之。」根曰：「不然。公至城下經月，未嘗交鋒。賊謂國家力止於此，遂相固結，冀幸萬一。〔言鴦心僥倖於萬一可以保城也。〕今根兵初至，形勢方振，賊眾恐懼，皆有離心，計慮未定，從而攻之，無不克者。」遂急攻之。鴦與其黨果相猜忌，鴦奔野王依呂護，其眾盡降。
⑤夏，四月，秦王堅如雍，祠五畤；六月，如河東，祠后土。〔用漢禮也。雍，於用翻。畤，音止。〕
⑥秋，八月，豫州刺史謝奕卒。奕，安之兄也。司徒昱以建武將軍桓雲代之。雲，溫之弟也。訪於僕射王彪之，彪之曰：「雲非不才，然溫居上流，已割天下之半，其弟復處西藩；〔東晉豫州鎮江西，建康在江東，故以豫州為西藩。復，扶又翻。處，昌呂翻；下同。〕兵權萃於一門，非深根固蔕之宜。人才非可豫量，〔量，音良。〕但當令不與殿下成異者耳。」昱頷之曰：「君言是也。」壬申，以吳興太守謝萬為西中郎將，監司、豫、冀、並四州諸軍事、豫刺史。〔司、豫、冀、並所統，皆僑郡也。監，工銜翻。〕
王羲之與桓溫牋曰：「謝萬才流經通，〔言其才具可以經世，於時人流輩中為通達也。〕使之處廊廟，固是後來之秀；今以之俯順荒餘，近是違才易務矣。」〔言邊郡兵民皆兵荒之餘，彫瘵未蘇而獷悍難調，當俯就而柔順之；今萬非其才而用之，則為違才。務，事也；以萬之纔可以處廊廟，而使之處邊鄙，則為易事。處，昌呂翻。近，其靳翻。〕又遺萬書曰：〔遺，於季翻。〕「以君邁往不屑之韻，而俯同羣碎，誠難為意也。〔言其矜高不屑軍之細務也。〕然所謂通識，正當隨事行藏耳。願君每與士卒之下者同甘苦，則盡善矣。」萬不能用。
徐、兗二州刺史荀羨有疾，以御史中丞郗曇為軍【章：十二行本「軍」上有「羨」字；乙十一行本同；孔本「羨軍」二字並刊一格；張校同。】司。〔曇，徒含翻。為萬、曇皆不勝其任張本。考異曰：帝紀：「謝萬為豫州，」下雲：「郗曇為北中郎將，督五州軍事、徐、兗二州刺史。」曇傳雲：「荀羨有疾，以曇為軍司。頃之，羨徵還，除曇北中郎將、都督、刺史。」按帝紀，「十二月，北中郎將荀羨及慕容儁戰于山茌，王師敗敗績。」燕書：「十二月，荀羨寇泰山，殺太守賈堅。」載記：「荀羨殺賈堅，」下雲：「敗羨山茌。」故知八月曇未為徐、兗二州，恐始為軍司耳。〕曇，鑒之子也。
⑦九月，庚辰，秦王堅長安，以太尉侯守尚書令。〔永安公苻侯。〕於是秦大旱；堅減膳徹樂，命后妃以下悉去羅紈；〔師古曰：紈素，今之絹也。去，羌呂翻。〕開山澤之利，公私共之，息兵養民；旱不為災。
王猛日親幸用事，宗親勳舊多疾之，特進、姑臧侯樊世，本氐豪，佐秦主健定關中，謂猛曰：「吾輩耕之，君食之邪﹖」猛曰：「非徒使君耕之，又將使君炊之！」世大怒曰：「要當懸汝頭於長安城門；不然，吾不處世！」〔處，昌呂翻。〕猛以白堅，堅曰：「必殺此老氐，然後百寮可肅。」會世入言事，與猛爭論於堅前，世欲起擊猛；堅怒，斬之。於是羣臣見猛皆屏息。〔屏氣，不敢息也。氣一出入為息。屏，必郢翻。〕
⑧趙之亡也，其將張平、李歷、高昌皆遣使降燕，已而降晉，又降秦，各受爵位，欲中立以自 固。〔李歷、高昌初降晉，張平降秦，永和七年也。八年，歷、昌降秦，是年又與張平俱降燕。苻生死後，張平又降晉，各受爵位。將，即亮翻。使，疏吏翻。降， 戶江翻。〕燕主儁使司徒評討張平於幷州，司空陽騖討高昌於東燕，樂安王臧李歷於濮。陽騖攻昌別將於黎陽，不拔。歷奔滎陽，其眾皆降。幷州壁壘百餘於燕，儁以右僕射悅綰為幷州刺史以撫之。平所署徵西將軍諸葛驤等帥壁壘百三十八降於燕，〔驤，思將翻。帥，讀曰率；下同。〕儁皆復其官爵。平帥眾三千奔平陽，復請降於燕。〔復，扶又翻。〕
⑨冬，十月，泰山太守諸葛攸攻燕東郡，入武陽，〔後漢東郡治東武陽。武帝鹹康二年，封子允，以「東」不可為國名，而東郡有濮陽縣，改曰濮陽國。允改封淮南，還曰東郡。趙王倫篡位，廢太孫臧為濮陽王，東郡遂名濮陽，此，蓋燕復名東郡。晉志：武陽縣分屬陽平郡。劉昫曰：魏州朝城縣，隋武陽縣地，天寶七年更名。〕燕主儁遣大司馬恪統陽騖及樂安王臧之兵以擊之。攸敗走，還泰山，恪遂渡河，略地河南，分置守宰。
⑩燕主儁欲經營秦、晉，十二月，令州郡校實見丁，〔校實，檢校其實數也。見，賢遍翻。〕戶留一丁，餘悉發為兵，欲使步滿一百五十萬，期來春大集洛陽。武邑劉貴上書，極陳「百姓彫弊，發兵非法，〔法未有戶留一丁而悉發為兵者。〕必致土崩之變。」儁善之，乃更令三五發兵，寬其期日，以來冬集鄴。
時燕調發繁數，〔調，徒弔翻。數，所角翻。〕官司各遣使者，道路旁午，郡縣苦之。太尉、領中書監封奕請「自今非軍期嚴急，不得遣使，〔使，疏吏翻。〕自餘賦發皆責成州郡，其羣司所遣彈督在外者，一切攝還。」〔攝，收也，追也。〕儁從之。
燕泰山太守賈堅屯山茌，〔山茌，即前漢之茌縣，屬泰山郡，後漢改曰山茌。茌，仕疑翻。〕荀羨引兵擊之；堅所將纔七百餘人，〔將，即亮翻。〕羨兵十倍於堅。堅將出戰，諸將皆曰：「眾少，不如固守。」〔少，詩沼翻。〕堅曰：「固守亦不能免，不如戰也。」遂出戰，身先士卒，〔先，悉薦翻。〕殺羨兵千餘人，復還入城。〔復，扶又翻；下同。〕羨進攻之，堅歎曰：「吾自結髮，志立功名，而每值窮阨，豈非命乎！〔堅欲其鋒，使羨懼而退耳。羨進攻之，堅計窮矣。〕與其屈辱而生，不若守節而死。」乃謂將士曰：「今危困，計無所設，卿等可去，吾將止死。」將士皆泣曰：「府君不出，眾亦俱死耳。」乃扶堅上馬，堅曰：「我如欲逃，必不相遣。今當為卿曹決鬬，〔為，於偽翻。〕若勢不能支，卿等可趣去，〔趣，讀曰促。〕勿復顧我也！」乃開門直出。羨兵四集，堅立馬橋上，左右射之，〔射，而亦翻。〕皆應弦而倒。羨兵眾多，從塹下斫橋，堅人馬俱陷，生擒之，遂拔山茌。〔塹，七豔翻。〕羨謂堅曰：「君父、祖世為晉臣，柰何背本不降﹖」〔背，蒲妹翻。降，戶江翻；下同。〕堅曰：「晉自棄中華，非吾叛也。〔堅發此言，江東將相其愧多矣。〕民既無主，強則託命。既已事人，安可改節！吾束脩自立，〔謂從師就學，便有志於自立。朱子曰：修，脯也。十脡為束。古者從師必以束脩為禮。〕涉趙歷燕，未嘗易志，〔堅不降燕，見九十八卷永和七年。〕君何忽忽相謂降乎！」羨復責之，〔復，扶又翻。〕堅怒曰：「豎子，兒女御乃公！」〔自稱為乃公，慢羨而孩視之也。曰御者，言若駕御兒女然。〕羨怒，執置雨中；數日，堅憤惋而卒。〔惋，烏貫翻。〕
燕青州刺史慕容塵遣司馬悅明救泰山，羨兵大敗，燕復取山茌。燕主儁以賈堅子活為任城太守。〔任，音壬。〕
荀羨疾篤，徵還，以郗曇為北中郎將、都督徐、兗、青、冀、幽五州諸軍事、〔五州，惟徐州有實土。郗，醜之翻。曇，徒含翻。〕徐、兗二州刺史，鎮下邳。
燕吳王垂娶段末柸女，生子令寶。段氏才高性烈，自以貴姓，〔段與慕容本抗衡之國，故自以為貴姓。〕不尊事可足渾後，可足渾氏銜之。燕主儁素不快於垂，〔事見上卷永和十年。〕中常侍涅皓〔涅，乃結翻，姓也。〕因為旨告段氏及吳國典書令遼東高弼為巫蠱，欲以連汙垂，〔晉制：王國置典書、典祠、學官令。慕容氏因之。典書令，天朝吏部尚書之職。齊王攸傳，「國相上長吏缺典書令，請求差選」是也。西晉，典書令在常侍、侍郎上；及渡江，則侍郎次常侍，而典書令居三卿下。汙，烏姑翻。〕儁收段氏及弼下大長秋、廷尉考驗，〔下，遐稼翻。〕段氏及弼志氣確然，終無撓辭。掠治日急，〔撓，奴教翻。掠，音亮。治，直之翻。〕垂愍之，私使人謂段氏曰：「人生會當一死，何堪楚毒如此！不若引服。」〔引服，自引而誣服也。〕段氏歎曰：「吾豈愛死者耶！若自誣以惡逆，上辱祖宗，下累於王，〔累，力瑞翻。〕固不為也！」辯答益明；故垂得免禍，而段氏竟死於獄中。出垂為平州刺史，鎮遼東。垂以段氏女弟為繼室；可足渾氏黜之，以其妹長安君妻垂；垂不悅，由是益惡之。〔為慕容垂出奔張本。妻，七細翻。惡，烏路翻。〕
匈奴劉閼頭部落多叛，懼而東走，乘冰渡河，半渡而冰解，後眾悉歸劉悉勿祈，閼頭奔代。〔代在北河之東。閼，於焉翻，又於葛翻。〕悉勿祈，務桓之子也。〔務桓卒，見上卷永和十二年。〕
三年（己未、三五九）
①春，二月，燕主儁立子泓為濟北王，〔濟，子禮翻。〕沖為中山王。
②燕人殺勤，勤弟思來奔。〔段勤降燕，見上卷永和八年。〕
③燕主儁宴羣臣於蒲池，〔蒲池在鄴。〕語及周太子晉，〔周靈王之太子曰晉，慧而早卒。國語，諫壅穀、洛者，即晉也。晉既卒，弟貴立，是為景王。景王崩，而子朝、子丐爭立，周遂以亂。〕潸然流涕曰：〔潸，所姦翻。〕「才子難得。自景先之亡，〔燕太子曄，字景先。〕吾鬢髮中白。〔毛晃曰：中，直眾翻，半也。〕卿等謂景先何如﹖」司徒左長史李績對曰：「獻懷太子之在東宮，〔曄諡曰獻懷。〕臣為中庶子，〔晉志曰：太子中庶子職如侍中。〕太子志業，敢不知之！太子大德有八：至孝，一也；聰敏，二也；沈毅，三也；疾諛喜直，四也；〔沈，持林翻。喜，許記翻。〕好學，五也；多藝，六也；謙恭，七也；好施，八也。」〔好，呼到翻。施，式豉翻。〕儁曰：「卿譽之雖過，〔譽，音餘。〕然此兒在，吾死無憂矣。景茂何如﹖」〔燕太子暐，字景茂。〕時太子暐侍側，績曰：「皇太子天資岐嶷，〔嶷，魚力翻。毛萇曰：岐，智意也；嶷，識也。〕雖八德已聞，而二闕未補，好遊畋而樂絲竹，〔樂，五教翻。〕此其所以損也。」儁顧謂暐曰：「伯陽之言，藥石之惠也，〔李績，字伯陽。〕汝宜誡之！」暐甚不平。〔為李績憂卒張本。〕
儁夢趙王虎齧其臂，〔齧，魚結翻。〕乃發虎墓，求屍不獲，購以百金；鄴女子李菟知而告之，〔菟，同都翻。〕得屍於東明觀下，〔水經註：洹水東北流逕鄴城南，又東分為二水，北逕東明觀下。觀，古玩翻。〕僵而不腐。儁蹋而罵之曰：〔僵，居良翻。蹋，與踏同。〕「死胡，何敢怖生天子！」數其殘暴之罪而鞭之，投於漳水，屍倚橋柱不流。〔水經註：漳水逕紫陌西。趙建武十一年，造紫陌浮橋，慕容儁投石虎屍處也。怖，普布翻。數，所具翻。〕及秦滅燕，王猛為之誅李菟，收而葬之。〔史終言之。為，於為翻。〕
④秦平羌護軍高離據略陽叛，永安威公侯討之，未克而卒。夏，四月，驍騎將軍鄧羌、〔驍，堅堯翻。〕秦州刺史啖鐵討平之。〔啖，徒覽翻，氐姓也。〕
⑤匈奴劉悉勿祈卒，弟衛辰殺其子而代之。
⑥五月，秦王堅如河東；六月，大赦，改元甘露。
⑦涼州牧張瓘，猜忌苛虐，專以愛憎為賞罰。郎中殷郇諫之，〔郇，須倫翻。〕瓘曰：「虎生三日，自能食肉，不須人教也。」由是人情不附。輔國將軍宋混，性忠鯁，瓘憚之，欲殺混及弟澄，因廢涼王玄靚而代之；〔靚，疾正翻，又疾郢翻。〕徵兵數萬，集姑臧。混知之，與澄帥壯士楊和等四十餘騎奄入南城，〔王隱晉書曰：涼州城有龍形，故曰臥龍城，南北七里，東西二里，本匈奴所築。後張氏世居之，又增築四城，箱各千步，並舊城為五。又據張駿傳：駿於姑臧城南築作五殿，四面各依方色，四時遞居之。則南城張氏所居也。帥，讀曰率。騎，奇寄翻。〕宣告諸營曰：「張瓘謀逆，被太后令誅之。」〕被，皮義翻。〕俄而眾至二千，瓘帥眾出戰，混擊破之。瓘擊破之。瓘麾下亡臚刺混，不能穿甲，〔玄，姓也。風俗通：古諸侯有玄都國。臚，陵如翻。刺，七亦翻；下同。〕混擒之，瓘眾悉降。〔降，戶江翻。〕瓘與弟琚皆自殺，混夷其宗族。玄靚以混為使持節、都督中外諸軍事、驃騎大將軍、酒泉郡侯，代瓘輔政。〔驃，匹妙翻。〕混乃請玄靚去涼王之號，〔張始稱涼王，見九十九卷永和十年。張瓘推玄靚為涼王，見上十一年。去，羌呂翻。〕復稱涼州牧。混謂玄臚曰：「卿刺我，幸而不傷，今我輔政，卿其懼乎﹖」臚曰：「臚受瓘恩，唯恨刺節下不深耳，竊無所懼！」混義之，任為心膂。
⑧高昌不能拒燕，秋，七月，自白馬奔滎陽。
⑨秦王堅自河東還，以驍騎將軍鄧羌為御史中丞。〕驍，堅堯翻。〕八月，以鹹陽內史王猛為侍中、中書令，領京兆尹。特進、光祿大夫強德，太后之弟也，〔強太后，秦主健之後也。〕酗酒，豪橫，〔酗，於句翻。〕孔安國曰：以酒為兇曰酗。賈公彥曰：據字，酒旁為兇，是因酒為兇者也。橫，戶孟翻。〕掠人財貨、子女，為百姓患。猛下車收德，秦未及報，已陳屍於市；堅馳使赦之，不及。與鄧羌同志，疾惡糾案，無所顧忌，數旬之間，權豪、貴戚，殺戮、刑免者二十餘人，朝廷震慄，姦猾屏氣，〔屏，必郢翻。〕路不拾遺。堅歎曰：「吾始今知天下之有法也！」
⑩泰山太守諸葛攸將水陸二萬擊燕，〔將，即亮翻；下同。〕入自石門，屯於河渚。燕上庸王評、長樂太守傅顏帥步騎五萬與修戰於東阿，攸兵大敗。〔樂，音洛。帥，讀曰率。騎，奇寄翻。〕
冬，十月，詔謝萬軍下蔡、郗曇軍高平以擊燕。萬矜豪傲物，但以嘯詠自高，未嘗撫眾。兄安深憂之，謂萬曰：「汝為元帥，〔帥，所類翻；下同。〕宜數接對諸將以悅其心，〔數，所角翻。〕豈有傲誕如此而能濟事也！」萬乃召集諸將，一無所言，直以如意指四坐雲：「諸將皆勁卒。」諸將益恨之。〔如意，鐵如意也。坐，徂臥翻。凡奮身行伍者，以兵與卒為諱；既為將矣，而稱之為卒，所以益恨也。〕安慮萬不免，乃自隊帥以下，無不親造，厚相親託。〔造，七到翻。晉史言安性遲緩，而為其弟慮乃周密如此，宜其能為晉室內消桓溫之變，外破苻秦之師也。〕既而萬帥眾戊渦、潁以援洛陽。〔渦水至山桑入淮，潁水至下蔡入淮。謝尚之兵，自下蔡而入渦、潁之間。〕郗曇以病退屯彭城。萬以為燕兵大盛，故曇退，即引兵還，眾遂驚潰。〔進師易，退師難。是以善將者欲退師，必廣為方略而後引退，不唯防敵人之追截，亦慮己眾之驚潰也。〕萬狼狽單歸，軍士欲因其敗而圖之，以安故而止。既至，詔廢萬為庶人，降曇號建武將軍。於是許昌、潁川、沛諸城相次皆沒於燕。
秦王堅以王猛為吏部尚書，尋遷太子詹事，十一月，為左僕射，餘官如故。
十二月，封武陵王晞子抜為梁王。〔抜，與璡同，音津。〕
大旱。
辛酉，燕主儁寢疾，謂大司馬太原王恪曰：「吾病必不濟。今二方未平，〔二方謂晉、秦也。〕景茂沖幼，國家多難，吾欲效宋宣公，以社稷屬汝，〔難，乃旦翻。宋宣公舍其子與夷而立其弟穆公。屬，之慾翻。〕何如﹖」恪曰：「太子雖幼，勝殘致治之主也。〔勝，音升。治，直之翻。〕臣實何人，敢幹正統！」儁怒曰：「兄弟之間，豈虛飾邪！」恪曰：「陛下若以臣能荷天下之任者，豈不能輔少主乎！」〔荷，下可翻。少，詩照翻。〕儁喜曰：「汝能為周公，吾復何憂！〔復，扶又翻。〕李績清方忠亮，汝善遇之。」召吳王垂還鄴。〔自遼東召還也。〕
秦王堅以王猛為輔國將軍、司隸校尉，居中宿衛，僕射、詹事、侍中、中書令、領選如故。〔選，須絹翻。〕猛上疏辭讓，因薦散騎常侍陽平公融、光祿、散騎西河任羣、〔光祿、散騎，以光祿大夫為散騎常侍也。散，悉亶翻。騎，奇寄翻。任，音壬。〕處士京兆朱彤自代。〔處，昌呂翻。〕堅不許，而以融為侍中、中書監、左僕射，任羣為光祿大夫、領太子家令，〔晉志曰：太子家令，主刑獄、穀貨、飲食，職比司農、少府。〕朱彤為尚 書侍郎、領太子庶子。〔漢制：尚書有侍郎三十六人。尚書郎初從三署詣臺，試守尚書郎中，歲滿稱尚書郎，三年稱侍郎。晉志曰：庶子職比散騎常侍、中書監令。 「朱彤」，當作「朱肜」。〕猛時年三十六，歲中五遷，〔猛自尚書左丞遷鹹內史；又遷侍中、中書令，領京兆尹；又遷吏部尚書；尋遷太子詹事，為左僕射；及今凡五遷。〕權傾內外；人有毀之者，堅輒罪之，於是羣臣莫敢復言。〔復，扶又翻。〕以左僕射李威領護軍；右僕射梁平老為使持節、都督北垂諸軍事、鎮北大將軍，戍朔方之西；〔使，疏吏翻。〕丞相司馬賈雍為雲中護軍，戍雲中之南。
燕所徵郡國兵悉集鄴城。〔去年所徵，今乃悉集。〕
