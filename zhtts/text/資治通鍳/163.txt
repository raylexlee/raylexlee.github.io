△卷第一百六十二
梁紀十八〔屠維大荒落（己巳），一年。〕
高祖武皇帝十八
太清三年（己巳，五四九）
1春，正月，丁巳朔，柳仲禮自新亭徙營大桁。會大霧，韋粲軍迷失道，比及青塘，〔比，必利翻。〕夜已過半，立柵未合，侯景望見之，亟帥銳卒攻粲。〔過，工禾翻。帥，讀曰率。〕粲使軍主鄭逸逆擊之，命劉叔胤以舟師截其後，〔截其渡淮之路。〕叔胤畏懦不敢進，逸遂敗。掠乘勝入粲營，左右牽粲避賊，粲不動，叱子弟力戰，遂與子尼及三弟助、警、構、從弟昂皆戰死，〔從，才用翻。〕親戚死者數百人。〔史言韋粲忠勇。〕仲禮方食，投箸被甲，與其麾下百騎馳往救之，〔箸，竹助翻。被，皮義翻。騎，奇寄翻。〕與景戰於青塘，大破之，斬首數百級，沈淮水死者千餘人。〔沈，持林翻。〕仲禮擡將及景，〔擡，色角翻。〕而賊將支伯仁自後斫仲禮中肩，馬陷於淖，〔「支伯仁」，當作「支化仁」，將，即亮翻；下同。中，竹仲翻。淖，奴教翻，泥也。〕賊聚擡刺之，騎將郭山石救之，得免。仲禮被重瘡，會稽人惠珔允瘡斷血，〔刺，七亦翻。被，皮義翻。珔，徂悶翻。吮，徂兗翻。〕故得不死。自是景不敢復濟南岸，〔復，扶又翻；下不復、綸復同。〕仲禮亦氣索，〔索，蘇各翻。〕不復言戰矣。
邵陵王綸復收散卒，〔邵陵王綸敗走見上捲上年。〕與東揚州刺史臨城公大連、新淦公大成等自東道並至；〔淦，古暗翻。〕庚申，列營於桁南，亦推柳仲禮為大都督。大連，大臨之弟也。
朝野以侯景之禍共尤朱異，〔朝，直遙翻。〕異慙憤發疾，庚申，卒。〔考異曰：梁帝紀作「乙丑」。今從太清紀、典略。〕故事：尚書官不以為贈，上痛惜異，特贈尚書右僕射。
2戊辰，封山侯正表以北徐州降東魏，東魏徐州刺史高歸彥遣兵赴之。歸彥，歡之族弟也。
3己巳，太子遷居永福省。〔永福省在禁中，自宋以來，太子居之，取其福國於有永也。〕高州刺史李遷仕、〔五代志：高涼郡，梁置高州。〕天門太守樊文皎將援兵萬餘人至城下。臺城與援軍信命久絕，有羊車兒獻策，作紙鴟，〔紙鴟，即紙鳶也，今俗謂之紙鷂。鴟，醜之翻。〕繫以長繩，寫敕於內，放以從風，冀達眾軍，題雲：「得鴟送援軍，賞銀百兩。」太子自出太極殿前乘西北風縱之，賊怪之，以為厭勝，射而下之。〔厭，於協翻。射，而亦翻。〕援軍募人能入城送啟者，鄱陽世子嗣左右李朗請先受鞭，詐為得罪，叛投賊，因得入城，城中方知援兵四集，舉城鼓譟。上以朗為直閤將軍，賜金遣之。朗緣鍾山之後，宵行晝伏，積日乃達。
癸未，鄱陽世子嗣、永安侯確、莊鐵、羊鴉仁、柳敬禮、李遷仕、樊文皎將兵渡淮，攻東府前柵，焚之；侯景退。眾軍營於青溪之東，遷仕、文皎帥銳卒五千獨進〔帥，讀曰率。〕深入，所向摧靡。至菰首橋東，〔橋在青溪上。菰，音孤。菰首，今人謂之茭白。〕將宋子仙伏兵擊之，〔將，即亮翻；下同。〕文皎戰死，遷仕遁還。敬禮，仲禮之弟也。
仲禮神情傲狠，陵蔑諸將，邵陵王綸每日執鞭至門，亦移時弗見，〔凡部將見主帥，執鞭以為禮。狠，戶墾翻。〕由是與綸及臨城公大連深相仇怨。大連又與永安侯確有隙，〔永安，本漢彘縣，順帝陽嘉元年，更名永安，魏、晉屬平陽郡。江左僑立南河東郡，併僑立永安縣，屬荊州。註又見前。〕諸軍互相猜阻，莫有戰心。援軍初至，建康士民扶老攜幼以候之，纔過淮，即縱兵剽掠。〔剽，匹妙翻。〕由是士民失望，賊中有謀應官軍者，聞之，亦止。〔史言臺城覆陷之由。〕
4王顯貴以壽陽降東魏。〔侯景命王顯貴守壽陽，見上捲上年。〕
5臨賀王記室吳郡顧野王起兵討侯景，二月，己丑，引兵來至。初，臺城之閉也，公卿以食為念，男女貴賤並出負米，得四十萬斛，收諸府藏錢帛五十萬億，並聚德陽堂，〔藏，徂浪翻。〕而不備薪芻、魚鹽。至是，壞尚書省為薪。撤薦，剉以飼馬，薦盡，又食以飯。〔薦以笹秸為之，所以藉寢。壞，音怪。飼、食，並祥吏翻。〕軍士無袮，〔袮，戶皆翻，脯也，又肉食餚。〕或煮鎧、燻鼠、捕雀而食之。〔鎧，可亥翻。〕御甘露廚有乾苔，味酸鹹，分給戰士。〔釋氏謂營膳之所曰甘露廚。乾，音幹。苔生於海，其形如髮，春二、三月間，海人採取之成片，納土窖中，出而曬之令乾，南人多食之。〕軍人屠馬於殿省間，雜以人肉，食者必病。侯景眾亦飢，抄掠無所獲；〔抄，楚交翻。〕東城有米，可支一年，〔東城，即東府城。〕援軍斷其路。〔斷，音短。〕又聞荊州兵將至，景甚患之。王偉曰：「今臺城不可猝拔，援兵日盛，吾軍乏食，若偽求和以緩其勢，東城之米，足支一年，因求和之際，運米入石頭，援軍必不得動，然後休士息馬，繕脩器械，伺其懈怠擊之，一舉可取也。」〔伺，相吏翻。〕景從之，遣其將任約、於子悅至城下，拜表求和，乞復先鎮。〔將，即亮翻。任，音壬。先鎮，謂壽陽時已降齊矣。〕太子以城中窮困，白上，請許之。上怒曰：「和不如死！」太子固請曰：「侯景圍逼已久，援軍相仗不戰，〔仗，除兩翻。〕宜且許其和，更為後圖。」上遲回久之，乃曰：「汝自圖之，勿令取笑千載。」遂報許之。〔太子綱疑範桃棒之來降而信侯景之請和，何其昧也！載，子亥翻。〕景乞割江右四州之地，〔江右四州：南豫、西豫、合州、光州。〕並求宣城王大器出送，然後濟江。中領軍傅岐固爭曰：「豈有賊舉兵圍宮闕而更與之和乎！此特欲卻援軍耳。戎狄獸心，必不可信。且宣城嫡嗣之重，國命所繫，豈可為質！」〔梁之智士唯傅岐一人而已。質，音致；下同。〕上乃以大器之弟石城公大款為侍中，出質於景。又敕諸軍不得復進，〔復，扶又翻。〕下詔曰：「善兵不戰，止戈為武。可以景為大丞相，都督江西四州諸軍事，豫州牧、河南王如故。」己亥，設壇於西華門外，遣僕射王克、上甲侯韶、吏部郎蕭瑳〔韶，帝室也，封上甲侯。宋白曰：江州德安縣，本蒲塘場，晉建興初，始以為郡，領尋陽、上甲、柴桑、九江等縣；義熙中，以尋陽入柴桑，上甲入彭澤。瑳，七何翻，又七可翻。〕與乾子悅、任約、王偉登壇共盟。太子詹事柳津出西華門，景出柵門，遙相對，更殺牲歃血為盟。〔更，工衡翻。歃，色甲翻。〕既盟，而景長圍不解，專脩鎧仗，〔鎧，可亥翻。〕託雲「無船，不得即發」，又云「恐南軍見躡」，〔援軍時皆屯秦淮南岸，故謂之南軍。〕遣石城公還臺，求宣城王出送；邀求稍廣，了無去志。太子知其詐言，猶羈縻不絕。韶，懿之孫也。
庚子，前南兗州刺史南康王會理、前青、冀二州刺史湘潭侯退、西昌侯世子或眾合三萬，至於馬卬洲，〔馬卬洲，蓋即今王家沙、老鸛觜一帶。考異曰：梁帝紀作 「丁未」。今從太清紀、典略。典略雲：「至於琅邪。」今從太清紀、梁帝紀。按晉置琅邪郡於江乘蒲洲上，即前所謂今王家沙地。〕景慮其自白下而上，〔上，時 掌翻。〕啟雲：「請【章：十二行本「請」下有「敕」字；乙十一行本同；孔本同；張校同。】北軍聚還南岸，〔以地望言之，馬卬洲在臺城之北，故云北軍。南岸，即謂秦淮南岸。〕不爾，妨臣濟江。」太子即勒會理自白下城移軍江潭苑。〔考異曰：梁帝紀作「蘭亭苑」。今從太清紀、典略。〕退，恢之子也。
辛丑，以邵陵王綸為司空，鄱陽王範為徵北將軍，柳仲禮為侍中、尚書右僕射。景以於子悅、任約、傅士悊皆為儀同三司，〔悊，與哲同。〕夏侯譒為豫州刺史，〔譒，補過翻。〕董紹先為東徐州刺史，徐思玉為北徐州刺史，王偉為散騎常侍。〔散，悉覽翻。騎，奇寄翻。〕上以偉為侍中。
乙卯，景又啟曰：「適有西岸信至，〔大江西岸，即歷陽。〕高澄已得壽陽、鍾離，臣今無所投足，求借廣陵並譙州，俟得壽陽，即奉還朝廷。」又云：「援軍既在南岸，須於京口渡江。」太子並答許之。
癸卯，大赦。
庚戌，景又啟曰：「永安侯確、直閤趙威方頻隔柵見詬雲：『天子自與汝盟，我終當破汝。』乞召侯及威方入，即當引路。」〔言引兵就路還北。詬，古候翻，又許候翻。〕上遣吏部尚書張綰召確，辛亥，以確為廣州刺史，威方為盱眙太守。〔盱眙，音籲怡。守，手又翻。〕確累啟固辭，不入，上不許。確先遣威方入城，因欲南奔。〔確蓋欲南奔荊、江二鎮。〕邵陵王綸泣謂確曰：「圍城既久，聖上憂危，臣子之情，切於湯火，故欲且盟而遣之，更申後計。成命已決，何得拒違！」時臺使周石珍、東宮主書左法生在綸所，〔使，疏吏翻；下同。〕確謂之曰：「侯景雖雲欲去而不解長圍，意可見也。今召僕入城，何益於事！」石珍曰：「敕皆如此，郎那得辭！」確意尚堅，綸大怒，謂趙伯超曰：「譙州為我斬之！〔為，於偽翻。〕持其首去！」伯超揮刃眄確〔眄，眠見翻，目斜視也。〕曰：「伯超識君侯，刀不識也。」確乃流涕入城。〔景凡所請，上父子無不從，求以卻其攻，乃所以速其攻也。〕
上常蔬食，及圍城日久，上廚蔬菇皆絕，乃食雞子。綸因使者蹔通，上雞子數百枚，〔上雞，時掌翻。〕上手自料簡，〔料，音聊。〕歔欷哽咽。〔歔，音虛。欷，許既翻，又音希。哽，古杏翻。〕
湘東王繹軍於郢州之武城，〔水經註：武口水上通安陸之延頭，南至武城入大江，吳舊屯所在，荊州界盡此。蓋今之沙武口即其地。〕湘州刺史河東王譽軍於青草湖，〔水經註：湘水自汨羅口西北逕壘石山，西北對青草湖。祝穆曰：青草湖，一名巴丘湖，北洞庭，南瀟湘，東納汨羅之水，自昔與洞庭並稱。按一湖之內，南名青草，北名洞庭，中有沙洲間之，所謂重湖也。〕信州刺史桂陽王慥軍於西峽口，〔五代志：巴東郡，梁置信州，唐之夔州也。水經註：江水自巴東魚復縣東逕廣溪峽，斯乃三峽首也。峽中有瞿塘、黃龕二灘。慥，七到翻。〕託雲俟四方援兵，淹留不進。中記室參軍蕭賁，骨鯁士也，以繹不早下，心非之，嘗與繹雙六，食子未下，賁曰：「殿下都無下意。」〔雙六，亦博之一名。續事始雲：陳思王製雙六局，置骰子二；唐末有葉子之戲，遂加至六。戰國策曰：博之所以貴梟者，便則食，不便則止。可以食子而未下者，擬議其便否也。賁因其未下，借雙六以諷其不下救君父。〕繹深銜之。及得上敕，繹欲旋師，賁曰：「景以人臣舉兵向闕，今若放兵，未及渡江，童子能斬之矣，必不為也。大王以十萬之眾，未見賊而退，柰何！」繹不悅，未幾，因事殺之。〔幾，居豈翻。〕慥，懿之孫也。
6東魏河內民四千餘家，以魏北徐州刺史司馬裔，其鄉裏也，相帥歸之。〔帥，讀曰率；下同。〕丞相泰欲封裔，裔固辭曰：「士大夫遠歸皇化，裔豈能帥之！賣義士以求榮，非所願也。」〔據周書，裔，司馬楚之之後。司馬氏本河內溫人，魏孝武西遷，裔始歸鄉裏，於溫城起義，附西魏。與東魏交戰，頻有克獲，授河內郡守，尋加持節、平東將軍、北徐州刺史。帥，讀曰率。〕
7侯景運東府米入石頭，既畢，王偉聞荊州軍退，〔謂湘東王繹旋師也。〕授軍雖多，不相統壹，乃說景曰：「王以人臣舉兵，圍守宮闕，逼辱妃主，殘穢宗廟，擢王之髮，不足數罪。〕用史記須賈之言。 擢，拔也。說，式芮翻。數，所具翻。〕今日持此，欲安所容身乎！背盟而捷，自古多矣，〔背，蒲妹翻。〕願且觀其變。」臨賀王正德亦謂景曰：「大功垂就，豈 可棄去！」景遂上啟，陳帝十失，且曰：「臣方事睽違，所以冒陳讜直。〔讜，音黨。〕陛下崇飾虛誕，惡聞實錄，〔上，時掌翻。惡，烏路翻。〕以祅怪為嘉禎，〔祅，於驕翻。禎，音貞，祥也。〕以天譴為無咎。敷演六藝，排擯前儒，王莽之法也。以鐵為貨，輕重無常，公孫之制也。〔漢公孫述據蜀，用鐵錢。〕爛羊鐫卬，朝章鄙雜，更始、趙倫之化也。〔漢更始濫授官爵，長安為之語曰：「爛羊胃，騎都尉；爛羊頭，關內侯。」晉趙王倫篡位，貂蟬盈坐，時人為之語曰：「貂不足，狗尾續。」朝，直遙翻。更，工衡翻。〕豫章以所天為血讎，〔見一百五十卷普通六年。〕邵陵以父存而冠布，〔事見同上。冠，古玩翻，又如字。〕石虎之風也。〔石虎父子事見晉成帝紀。〕脩建浮圖，百度糜費，使四民飢餒，笮融、姚興之代也。」〔笮融事佛事見漢獻帝紀。姚興事佛事見晉安帝紀。笮，在各翻。〕又言：「建康宮室崇侈，陛下唯與主書參斷萬機，政以賄成，諸閹豪盛，眾僧殷實。皇太子珠玉是好，酒色是耽，〔斷，丁亂翻。好，呼到翻。〕吐言止於輕薄，賦詠不出桑中；〔桑中，見詩衛國風，淫放之詩也。〕邵陵所在殘破；湘東羣下貪縱；南康、定襄之屬，皆如沐猴而冠耳。〔南康王會理，帝子續之子，時鎮廣陵。定襄侯祗，南平王偉之子，時鎮淮陰。沐猴而冠，用漢書語。〕親為孫姪，位則藩屏，〔屏，必郢翻。〕臣至百日，誰肯勤王！此而靈長，未之有也。昔鬻拳兵諫，王卒改善，〔左傳：鬻拳強諫楚子，楚子弗從，臨之以兵，懼而從之。卒，子恤翻。〕今日之舉，復奚罪乎！〔復，扶又翻。〕伏願陛下小懲大戒，〔引易大傳之言，指斥甚矣！〕放讒納忠，使臣無再舉之憂，陛下無嬰城之辱，則萬姓幸甚！」
上覽啟，且慙且怒。〔言皆指實而無如之何，有慙怒而已。〕三月，丙辰朔，立壇於太極殿前，告天地，以景違盟，舉烽鼓譟。初，閉城之日，男女十餘萬，擐甲者二萬餘人；〔考異曰：南史作「三萬」。今從典略。〕被圍既久，人多身腫氣急，〔氣急，上氣喘急也。被，皮義翻。〕死者什八九，乘城者不滿四千人，率皆羸喘。橫屍滿路，不可瘞埋，〔羸，倫為翻。 喘，昌兗翻。瘞，於計翻。〕爛汁滿溝。而眾心猶望外援。柳仲禮唯娶妓妾、置酒作樂，〔妓，渠綺翻。〕諸將日往請戰，仲禮不許。安南侯駿說邵陵王綸曰： 〔說，式芮翻。考異曰：典略雲綸已下鹹說柳仲禮如此。今從太清紀。〕「城危如此，而都督不救，若萬一不虞，殿下何顏自立於世！今宜分軍為三道，出賊不意攻之，可以得志。」綸不從。柳津登城謂仲禮曰：「汝君父在難，〔難，乃旦翻。〕不能竭力，百世之後，謂汝為何！」仲禮亦不以為意。上問策於津，對曰：「陛下有邵陵，臣有仲禮，不忠不孝，賊何由平！」〔考異曰：典略雲：「柳仲禮族兄暉謂仲禮曰：『天下事勢如此，何不自取富貴﹖』仲禮曰：『兄今若為取之﹖』暉曰：『正當堅營不戰，使賊平臺城，囚天子，徐而縱兵，既破之後，復挾天子令諸侯也。』仲禮納之。』按景既克城，則人情皆去，援軍自散，仲禮安能帥以破景！仲禮閉壁不出，自為重傷而懼耳，非用暉計也。今從太清紀及南史。太清紀又云：「景嘗登朱雀門樓，與之語。又遺以金，自是以後，閉壁不戰。」典略雲：「景遺以金鐶」，亦以近誣，今不取。〕
戊午，南康王會理與羊鴉仁、趙伯超等進營於東府城北，約夜渡軍。既而鴉仁等曉猶未至，景眾覺之，營未立，景使宋子仙擊之，趙伯超望風退走。〔寒山之敗，玄武湖側之敗及此時之敗，皆趙伯超為之也。〕會理等兵大敗，戰及溺死者五千人。〔溺，奴狄翻。〕景積其首於闕下，以示城中。
景又使於子悅求和，上使御史中丞沈浚至景所。景實無去志，謂浚曰：「今天時方熱，軍未可動，乞且留京師立效。」浚發憤責之，景不對，橫刀叱之。〔示將殺浚也。〕浚曰：「負恩忘義，違棄詛盟，〔詛，莊助翻。〕固天地所不容！沈浚五十之年，常恐不得死所，何為以死相懼邪！」因徑去不顧。景以其忠直，捨之。
於是景決石闕前水，〔石闕前水，景決玄武湖以灌城者也。〕百道攻城，晝夜不息。邵陵世子堅屯太陽門，〔太陽門，臺城六門之一也。〕終日蒱飲，〔蒱音蒲。蒱飲，摴蒱且飲酒也。〕不恤吏士，其書佐董勛、熊曇朗恨之。〔考之南史，此熊曇朗非後來為盜於豫章之熊曇朗也。南史侯景傳作「白曇朗」。曇，徒含翻。〕丁卯，夜向曉，勛、曇朗於城西北樓引景眾登城，永安侯確力戰，不能卻，乃排闥入啟上雲：「城已陷。」上安臥不動，曰：「猶可一戰乎﹖」確曰：「不可。」上歎曰：「自我得之，自我失之，亦復何恨！」因謂確曰：「汝速去，語汝父：勿以二宮為念。」因使慰勞在外諸軍。〔復，扶又翻。語，牛倨翻。勞，力到翻。〕
俄而景遣王偉入文德殿奉謁，上命褰簾開戶引偉入，偉拜呈景啟，稱：「為姦佞所蔽，領眾入朝，〔朝，直遙翻。〕驚動聖躬，今詣闕待罪。」上問：「景何在﹖可召來。」景入見於太極東堂，以甲士五百人自衛。景稽顙殿下，典儀引就三公榻。〔典儀，典朝儀者也。至唐猶有典儀之職，掌殿上贊唱之節及設殿殿庭服位之次。見，賢遍翻。稽，音啟。〕上神色不變，問曰：「卿在軍中日久，無乃為勞！」景不敢仰視，汗流被面。〔被，皮義翻。〕又曰：「卿何州人，而敢至此，妻子猶在北邪﹖」景皆不能對。任約從旁代對曰：「臣景妻子皆為高氏所屠，唯以一身歸陛下。〔「自此以上，上問景，景猶慴伏。〕上又問：「初渡江有幾人﹖」景曰：「千人。」「圍臺城幾人﹖」曰：「十萬。」「今有幾人﹖」曰：「率土之內，莫非己有。」〔自此以上，景之辭氣悖矣。〕上俛首不言。〔上辭窮勢屈，故俛首不言，嗚呼！〕
景復至永福省見太子，太子亦無懼容。侍衛皆驚散，唯中庶子徐摛、〔太子中庶子，職如侍中。摛，醜知翻。〕通事舍人陳郡殷不害側侍。〔東宮通事舍人，職如中書通事舍人。〕摛謂景曰：「侯王當以禮見，〔見，賢遍翻。〕何得如此！」景乃拜。〔荀子曰：善敗者不亡。帝父子於此亦亡而不失其守者，悲夫！〕太子與言，又不能對。
景退，謂其廂公王僧貴曰：〔景之親貴隆重者號曰左右廂公。〕「吾常跨鞍對陳，〔陳，讀曰陣。〕矢刃交下，而意氣安緩，了無怖心；今見蕭公，使人自慴，〔怖，普布翻。慴，之涉翻。〕豈非天威難犯！吾不可以再見之。」於是悉撤兩宮侍衛，〔兩宮，謂上臺及東宮。〕縱兵掠乘輿、服御、宮人皆盡。收朝士、王侯送永福省，〔乘，繩證翻。朝，直遙翻。〕使王偉守武德殿，於子悅屯太極東堂。矯詔大赦，自加大都督中外諸軍、錄尚書事。〔考異曰：梁帝紀無赦，加景官在庚午。今從太清紀。〕
建康士民逃難四出。〔難，乃旦翻。〕太子洗馬蕭允〔洗，悉薦翻。〕至京口，端居不行，曰：「死生有命，如何可逃！禍之所來，皆生於利；苟不求利，禍從何生！」
己巳，景遣石城公大款以詔命解外援軍。〔五代志：宣城郡秋浦縣，舊曰石城。考異曰：典略在庚午，梁帝紀在辛未。今太清紀。〕柳仲禮召諸將議之，〔將，即亮翻。〕邵陵王綸曰：「今日之命，委之將軍。」仲禮熟視不對。裴之高、王僧辯曰：「將軍擁眾百萬，致宮闕淪沒，正當悉力決戰，何所多言！」仲禮竟無一言，諸軍乃隨方各散。〔言諸軍各隨所來之方散去也。〕南兗州刺史臨成公大連、按姚思廉梁書：大連封臨城縣公。自東揚州入援，臺城既陷，復還會稽。參考通鑑前後所書皆然。此誤以東揚州為南 兗州，當書「南兗州刺史南康王會理、東揚州刺史臨城公大連」。蓋傳寫逸「南康王會理、東揚州刺史」十字。〕湘東世子方等、鄱陽世子嗣、北兗州刺史湘潭侯 退、〔亦當書「北兗州刺史定襄侯祗、前青、冀二州刺史湘潭侯退」。五代志：衡山郡有湘潭縣。〕吳郡太守袁君正、晉陵太守陸經等各還本鎮。君正，昂之子 也。〔帝平建康，袁昂以節義見褒，位至臺司。〕邵陵王綸奔會稽。〔會，工外翻。〕仲禮及弟敬禮、羊鴉仁、王僧辯、趙伯超並開營降，〔降，戶江翻；下同。〕軍士莫不歎憤。仲禮等入城，先拜景而後見上；〔見，賢遍翻；下見父同。〕上不與言。仲禮見父津，津慟哭曰：「汝非我子，何勞相見！」
湘東王繹使全威將軍會稽王琳送米二十萬石以饋軍，至姑孰，聞臺城陷，沈米於江而還。〔沈，持林翻。〕
景命燒臺內積屍，病篤未絕者〔未絕，謂猶有餘息者。〕亦聚而焚之。
庚午，詔徵鎮牧守可復本任。留柳敬禮、羊鴉仁，而遣柳仲禮歸司州，王僧辯歸竟陵。〔王僧辯得歸竟陵，為湘東王繹用之以平侯張本。〕初，臨賀王正德與景約，平城之日，不得全二宮。及城開，正德帥眾揮刀欲入，〔帥，讀曰率。〕景先使其徒守門，故正德不果入。景更以正德為侍中、大司馬，百官皆復舊職。正德入見上，〔更，工衡翻。見，賢遍翻。〕拜且泣。上曰：「『啜其泣矣，何嗟及矣！』」〔詩中谷有蓷之辭。啜，張劣翻。啜者，泣多而不止也，讀如輟。〕
秦郡、陽平、盱眙三郡皆降景，〔沈約曰：晉武帝分扶風為秦國，中原亂，其民南流，寄居堂邑。堂邑本為縣，西漢屬臨淮郡，後漢屬廣陵國。晉惠帝永興元年，以臨淮淮陵立堂邑郡，安帝改堂邑秦郡。五代志曰：江都郡六合縣，舊曰尉氏，置秦郡；又有安宜縣，梁置陽平郡。〕景改陽平為北滄州，改秦郡為西兗州。
8東徐州刺史湛海珍、北青州刺史王奉伯〔五代志：東海郡懷仁縣，梁置南、北二青州。下邳郡，梁置東徐州。考異曰：「北青州」，典略作「南冀州」。今從太清紀。〕並【章：十二行本「並」上有「淮陽太守王瑜」六字；乙十一行本同；孔本同；張校同；退齋校同。】以地降東魏。青州刺史明少遐、山陽太守蕭鄰棄城走，〔五代志：海州懷仁縣，梁置南、北二青州。江都郡山陽縣，舊置山陽郡。考異曰：梁帝紀在四月。今從太清紀。〕東魏據其地。
9侯景以儀同三司蕭邕為南徐州刺史，代西昌侯淵藻鎮京口。又遣其將徐相攻晉陵，〔將，即亮翻。〕陸經以郡降之。
10初，上以河東王譽為湘州刺史，徙湘州刺史張纘為雍州刺史，代嶽陽王詧，纘恃其才望，輕譽少年，迎候有闕。譽至，檢括州府付度事，〔付度者，前刺史以州府之若事若物付度後刺史。雍，於用翻。少，詩照翻。〕留纘不遣；聞侯景作亂，頗陵蹙纘。纘恐為所害，輕舟夜遁，將之雍部，復慮詧拒之。〔復，扶又翻。〕纘與湘東王繹有舊，欲因之以殺譽兄弟，乃如江陵。及臺城陷，諸王各還州鎮，譽自湖口歸湘州。〔洞庭、青草共為一 湖。湖口在巴陵。〕桂陽王慥以荊州督府〔湘東王繹以荊州刺史都督荊、擁等九州，慥、詧皆其屬也。〕留軍江陵，欲待繹至拜謁，乃還信州。纘遺繹書曰：「河東 戴檣上水，欲襲江陵，〔檣，船上桅竿也，所以掛帆，帆汎風則船行。自洞庭至江陵，泝江而上，故曰上水。遺，於季翻。上，時掌翻。〕嶽陽在雍，共謀不逞。」 江陵遊軍主朱榮〔遊軍主，領遊軍之將也。〕亦遣使告繹雲：「桂陽留此，欲應譽、詧」〔使，疏吏翻。〕繹懼，鑿船，沈米，斬纜，〔沈，持林翻。纜，盧闞翻，維舟索也。〕自蠻中步道馳歸江陵，囚慥，殺之。〔繹與譽、詧自此隙矣。〕
侯景以前臨江太守董紹先為江北行臺，〔五代志：歷陽郡烏江縣，梁置臨江郡。董紹先降侯景，見上捲上年。〕使齎上手敕，召南兗州刺史南康王會理。壬午，紹先至廣陵，眾不滿二百，皆積日 飢疲，會理士馬甚盛，僚佐說會理曰：〔說，式芮翻。〕「景已陷京邑，欲先除諸藩，然後篡位。若四方拒絕，立當潰敗，柰何委全州之地以資寇手！不如殺紹先，發兵固守，與魏連和，以待其變。」會理素懦，即以城授之。紹先既入，眾莫敢動。會理弟通理請先還建康，謂其姊曰：「事既如此，豈可闔家受斃！前途亦思立效，但未知天命如何耳。」紹先悉收廣陵文武部曲、鎧仗、金帛，〔鎧，可亥翻。〕遣會理單馬還建康。〔為會理兄弟謀誅王偉不克而死張本。〕
11湘潭侯退與北兗州刺史定襄侯祇出奔東魏。侯景以蕭弄璋為北兗州，州民發兵拒之；景遣直閤將軍羊海將兵助之，海以其眾降東魏，〔將，即亮翻；下同。降，戶江翻。〕東魏遂據淮陰、祗，偉之子也。
12癸未，侯景遣於子悅等將羸兵數百東略吳郡。〔羸，倫為翻。〕新城戍主戴僧籂有精甲五千，〔沈約曰：浙江西南，名曰相溪，吳立為新城縣，屬吳郡。今杭州新城縣即其地。籂，他歷翻。〕說太守袁君正曰：〔說，式芮翻。〕「賊今乏食，臺中所得，不支一旬，若閉關拒守，立可餓死。」土豪陸映公恐不能勝而資產被掠，皆勸君正迎之。〔被，皮義翻。〕君正素怯，載米及牛酒郊迎。子悅執君正，掠奪財物、子女，東人皆立堡拒之。景又以任約為南道行臺，鎮姑孰。〔任，音壬。〕
13夏，四月，湘東世子方等至江陵，湘東王繹始知臺城不守，命於江陵四旁七里樹木為柵，掘塹三重而守之。〔塹，七豔翻。重，直龍翻。〕
14東魏高嶽等攻魏潁川，不克。大將軍澄益兵助之，道路相繼，踰年猶不下。〔去年四月，高嶽等攻潁川。〕山鹿忠武公劉豐生建策，堰洧水以灌之，〔五代志：朔方郡長澤縣，後魏置闡熙郡及山鹿縣。水經：洧水出河密縣西南馬領山，東南過長社縣北。堰，於扇翻。〕城多崩頹，嶽悉眾分休迭進。〔言分兵為十數部，甲休則乙進，乙休則丙進，丙休則丁進，至於癸休，則甲復進矣；攻者得番休而應者不勝其勞也。〕王思政身當矢石，與士卒同勞苦，城中泉湧，懸釜而炊。太師泰遣大將軍趙貴督東南諸州兵救之，自長社以北，皆為陂澤，兵至穰，〔穰，即穰城。〕不得前。東魏使善射者乘大艦臨城射之，〔艦，戶黯翻。射之，而亦翻；下射殺同。〕城垂陷；燕郡景惠公慕容紹宗與劉豐生臨堰視之，〔燕，因肩翻。〕見東北塵起，同入艦坐避之。俄而暴風至，遠近晦冥，纜斷，飄船徑向城；〔纜，盧瞰翻。〕城上人以長鉤牽船，弓弩亂發，紹宗赴水溺死，〔溺，奴狄翻。〕豐生游上，向土山，〔浮水而行曰遊。上，時掌翻。〕城上人射殺之。
15甲辰，東魏進大將軍勃海王澄位相國，封齊王，加殊禮。〔時令澄贊拜不名，入朝不趨，劍履上殿。〕丁未，澄入朝於鄴，固辭；不許。澄召將佐密議之，皆勸澄宜膺朝命；〔朝，直遙翻。〕獨散騎常侍陳元康以為未可，澄由是嫌之，崔暹乃薦陸元規為大行臺郎以分元康之權。
16湘東王繹之入援也，令所督諸州皆發兵，雍州刺史嶽陽王詧遣府司馬劉方貴將兵出漢口；〔雍，於用翻。將，即亮翻；下同。〕繹召詧使自行，詧不從。方貴潛與繹相知，謀襲襄陽，未發；會詧以他事召方貴，方貴以為謀泄，遂據樊城拒命，詧遣軍攻之。繹厚資遣張纘使赴鎮，纘至大堤，〔沈約志：華山郡治大隄。五代志：襄陽郡漢南縣，宋置華山郡；唐併漢南入宜城縣。九域志：宜城在襄州南九十里。曾鞏曰：宋武帝築宜城之大隄為城，今縣治是也。〕詧已拔樊城，斬方貴。纘至襄陽，詧推遷未去，但以城西白馬寺處之；〔處，昌呂翻。〕詧猶總軍府之政， 聞臺城陷，遂不受代。助防杜岸紿纘曰：「觀嶽陽勢不容使君，不如且往西山以避禍。」〔西山，謂萬山以西，中廬縣諸山也。紿，待亥翻。〕岸既襄陽豪族，兄弟 九人，皆以驍勇著名。〔杜氏兄弟，嵩、岑、嶷、岌、巘、岸、崱、嵷、幼安，凡九人。驍，堅堯翻。〕纘乃與岸結盟，著婦人衣，〔著，陟略翻。〕乘青布輿，逃 入西山。詧使岸將兵追擒之，纘乞為沙門，更名法纘，詧許之。〔張纘間構譽、詧兄弟於湘東，兇於而身，害於而國。更，工衡翻。〕
17荊州長史王沖等上牋於湘東王繹，請以太尉、都督中外諸軍事承製主盟；〔主盟者，主諸藩之盟。〕繹不許。丙辰，又請以司空主盟；亦不許。
18上雖外為侯景所制，而內甚不平。景欲以宋子仙為司空，上曰：「調和陰陽，安用此物！」〔三公燮理陰陽，言宋子仙非其人也。〕景又請以其黨二人更便殿主帥，〔梁禁中諸殿皆有主帥。杜佑曰：凡言便殿者，皆非正大之處。又曰：便殿，寢側之別殿。帥，所類翻。〕上不許。景不能強，〔強，其兩翻。〕心甚憚之。太子入，泣諫，上曰：「誰令汝來！若社稷有靈，猶當克復；如其不然，何事流涕！」景使其軍士入直省中，或驅驢馬，帶弓刀，出入宮庭，上怪而問之，直閤將軍周石珍對曰：「侯丞相甲士。」上大怒，叱石珍曰：「是侯景，何謂丞相！」左右皆懼。是後上所求多不遂志，飲膳亦為所裁節，憂憤成疾。太子以幼子大圜屬湘東王繹，〔屬，之慾翻，託也。〕並剪爪髮以寄之。五月，丙辰，上臥淨居殿，口苦，索蜜不得，〔索，山客翻。〕再曰「荷！荷！」〔荷，下可翻。〕遂殂。年八十六。景祕不發喪，遷殯於昭陽殿，〔侯景時居昭陽殿。〕迎太子於永福省，使如常入朝。〔朝，直遙翻。〕王偉、陳慶皆侍太子，太子嗚咽流涕，不敢泄聲，殿外文武皆莫之知。
19東魏高嶽既失慕容紹宗等，志氣沮喪，不敢復逼長社城。〔杜佑曰：許州長葛縣故長社城，王思政所守也。沮，在呂翻。喪，息浪翻。復，扶又翻。〕陳元康言於大將軍澄曰：「王自輔政以來，未有殊功，雖破侯景，本非外賊。〔太清元年，高澄輔政，次年破侯景。〕今潁川垂陷，願王自以為功。」澄從之。戊寅，自將步騎十萬攻長社，〔將，即亮翻。騎，奇寄翻。〕親臨作堰，堰三決，澄怒，推負土者及囊並塞之。〔推，吐雷翻。塞，悉則翻。〕
20辛巳，發高祖喪，〔帝殂二十六日而後發喪。〕升梓宮於太極殿。是日，太子即皇帝位，大赦，侯景出屯朝堂，分兵守衛。〔景自昭陽殿出屯朝堂。朝堂，蓋在太極殿左右。朝，直遙翻。〕
21壬午，詔北人在南為奴婢者，皆免之，所免萬計；景或更加超擢，冀收其力。
高祖之末，建康士民服食、器用，爭尚豪華，糧無半年之儲，常資四方委輸。〔毛晃曰：漢有三輔委輸宮，掌委輸者也。凡以物送之曰輸，則音平聲；指所送之物曰輸，則音去聲。委輸之委，亦音去聲。〕自景作亂，道路斷絕，數月之間，人至相食，猶不免餓死，存者百無一二。〔金陵記曰：梁都之時，戶二十八萬。西石頭記，東至倪塘，南至石子岡，北過蔣山，南北各四十里。侯景之亂至於陳時，中外人物不迨宋、齊之半。〕貴戚、豪放皆自出採電，〔電，音呂。禾不因播種而生曰電。〕填委溝壑，不可勝紀。〔勝，音升。〕
癸未，景遣儀同三司來亮入宛陵，〔宛陵縣，漢屬丹楊郡，晉分為宣城郡治所。五代志：宣城郡治宣城縣，舊曰宛陵。〕宣城太守楊白華誘而斬之。甲申，景遣其將李賢明攻之，不克。〔華，讀曰花。誘，音酉。將，即亮翻；下同。考異曰：典略在四月。今從太清紀。〕景又遣中軍侯子鑒入吳郡，〔中軍，中軍都督也。〕以廂公蘇單於為吳郡太守，〔單，音蟬。〕遣儀同未子仙等將兵東屯錢塘，新城戍主戴僧籂拒【章：十二行本「拒」上有「據縣」二字；乙十一行本同；孔本同；退齋校同。】之。御史中丞沈浚避難東歸，〔難，乃旦翻。〕至吳興，太守張嵊與之合謀，舉兵討景。嵊，稷之子也。〔嵊，石證翻。張稷弒齊東昏侯，後死於鬱洲。〕東揚州刺史臨城公大連，亦據州不受景命。〔五代志：會稽郡，梁置東揚州。〕景號令所行，唯吳郡以西、南陵以北而已。
22魏詔：「太和中代人改姓者皆復其舊。」〔改姓，見一百四十卷齊明帝建武三年。〕
23六月，丙戌，以南康王會理為侍中、司空。〔考異曰：梁紀作「戊戌」。今從太清紀。〕
24丁亥，立宣城王大器為皇太子。〔考異曰：太清紀雲「七日」。今從梁帝紀及典略。〕
25初，侯景將使太常卿南陽劉之遴授臨賀王正德璽綬，之遴剃髮僧服而逃之。〔遴，良刃翻。璽，斯氏翻。綬，音受。剃，他計翻。〕之遴博學能文，嘗湘東東王繹長史；將歸江陵，繹素嫉其才，己丑，之遴至夏口，繹密送藥殺之，〔夏，戶雅翻。〕而自為誌銘，厚其賻贈。〔賻，音附。〕
26壬辰，封皇子大心為尋陽王，大款為江陵王，大臨為南海王，大連為南郡王，大春為安陸王，大成為山陽王，大封為宜都王。〔考異曰：太清紀、典略並與立太子同日。今從梁帝紀。〕
27長社城中無鹽，人病攣腫，〔攣，呂緣翻。〕死者什八九。大風從西北起，吹水入城，城壞。東魏大將軍澄令城中曰：「有能生致王大將軍者封侯；若大將軍身有損傷，親近左右皆斬。」〔太清元年，西魏授王思政大將軍，故以稱之。〕王思政帥眾據土山，〔東魏築土山以攻潁川，思政奪而據之。帥，讀曰率。〕告之曰：「吾力屈計窮，唯當以死謝國。」因仰天大哭，西向再拜，欲自刎，〔刎，扶粉翻。〕都督駱訓曰：「公常語訓等：〔語，牛倨翻。〕『汝齎我頭出降，〔降，戶江翻。〕非但得富貴，亦完一城人。』今高相既有此令，〔相，息亮翻。〕公獨不哀士卒之死乎！」眾共執之，不得引決。澄遣通直散騎趙彥深就土山遺以白羽扇，〔遺，於季翻。〕執手申意，牽之以下。澄不令拜，延而禮之。思政初入潁川，將士八千人，〔將，即亮翻；下同。〕及城陷，纔三千人，卒無叛者。〔卒，子恤翻。〕澄悉散配其將卒於遠方，改潁州為鄭州，〔按魏收志：潁州本治長社，既改鄭州，徙治潁陰城，領許昌、潁川、陽翟郡。〕禮遇思政甚重。西閤祭酒盧潛曰：〔後齊之制，三師、二大、三公，各置東西閤祭酒。二大，大司馬、大將軍也。〕「思政不能死節，何足可重！」澄謂左右曰：「我有盧潛，乃是更得一王思政。」潛，度世之曾孫也。〔盧度世，事魏太武帝。〕
初，思政屯襄城，欲以長社為行臺治所，遣使者魏仲啟陳於太師泰，〔使，疏吏翻。〕並致書於淅州刺史崔猷。〔魏收志：淅州領脩陽、朱陽、朱陽、南上洛、淅陽、固郡。五代志：淅陽郡，西魏置淅州。唐志：鄧州內鄉縣本淅陽郡治。〕猷復書曰：「襄城控帶京、洛，寔當今之要地，如有動靜，易相應接。潁川既鄰寇境，又無山川之固，賊若潛來，徑至城下。莫若頓兵襄城，為行臺之所；潁川置州，遣良將鎮守，則表裏膠固，人心易安，〔將，即亮翻。易，弋豉翻。〕縱有不虞，豈能為患！」仲見泰，具以啟聞。〔具以思政所請，崔猷所報，二者皆啟聞也。〕泰令依猷策。思政固請，且約：「賊水攻期年、〔期，讀曰翆。〕陸攻三年之內，朝廷不煩赴救。」泰乃許之。及長社不守，泰深悔之。猷，孝芬之子也。〔崔孝芬為高所殺，子猷入關，事見一百五十六卷中大通六年。〕
侯景之南叛也，〔事見一百六十卷元年。〕丞相泰恐東魏復取景所部地，〔復，扶又翻。〕使諸將分守諸城。及潁川陷，泰以諸城道路阻絕，皆令拔軍還。〔史言宇文泰不求廣地之名而審計利害之實。〕
28上甲侯韶自建康出奔江陵，稱受高祖密詔徵兵，〔考異曰：梁帝紀在五月。今從太清紀。〕以湘東王繹為侍中、假黃鉞、大都督中外諸軍事、司徒、承製，自餘藩鎮並加位號。
29宋子仙圍戴僧籂，不克。丙午，吳盜陸緝等〔考異曰：典略作「戊子」、「陸黯」。今從太清紀、南史。〕起兵襲吳郡，殺蘇單於，推前淮南太守文成侯寧為主。
30臨賀王正德怨侯景賣己，密書召鄱陽王範，使以兵入；景遮得其書，癸丑，縊殺正德。〔縊，於賜翻，又於計翻。考異曰：典略：「五月，正德死。」今從太清紀、南史。〕景以儀同三司郭元建為尚書僕射、北道行臺、總江北諸軍事，鎮新泰；〔舊置秦郡於六合。新秦即秦郡也。簡文帝之廢也，元建自秦郡馳還諫景，此可證也。〕封元羅等諸元十餘人皆為王。〔考異曰：太清紀在八月二十八日。今從典略。〕景愛永安侯確之勇，常寘左右。邵陵王綸潛遣入呼之，確曰：「景輕佻，〔佻，吐彫翻。〕一伕力耳，我欲手刃之，正恨未得其便，卿還啟家王，勿以確為念。」景與確遊鍾山，引弓射鳥，因欲射景，〔射，而亦翻。〕弦斷，不發，景覺而殺之。〔考異曰：太清紀，確死在九月。今從典略。〕
31湘東王繹娶徐孝嗣孫女為妃，生世子方等。妃醜而勡，又多失行，〔行，下孟翻；下穢行同。〕繹二三年一至其室。妃聞繹當至，以繹目眇，為半面妝以待之，繹怒而出，故方等亦無寵。及自建康還江陵，繹見其御軍和整，始歎其能，入告徐妃，妃不對，垂泣而退。繹怒，疏其穢行，牓於大閤，方等見之，益懼。湘州刺史河東王譽，驍勇得士心，繹將討侯景，遣使督其糧眾，〔驍，堅堯翻。使，疏吏翻；下同。〕譽曰：「各自軍府，何忽隸人！」使者三返，譽不與。方等請討之，繹乃以少子安南侯方矩為湘州刺史，使方等將精卒二萬送之。〔少，詩照翻。將，即亮翻。考異曰：太清紀雲：「初，上遣諮議參軍周弘直往湘州，報河東王譽雲：『侯景既須撲滅，今欲遣荊州兵力，使汝東往，但使諸蕭有一人能匡國難，吾無所惜。』譽對弘直攘袂雲：『身始至鎮，百度俱闕，征伐之任，便未能行。』又遣舍人虞預至譽所曰：『周弘直還，知汝必不能自出師，吾今便長驅席捲，還望三湘兵糧以相資給。』譽又拒絕，意色殊憤。上又遣錄事參軍劉瑴往雍，宣旨於嶽陽王詧曰：『吾舟艦足乘，唯糧仗闕少。湘州有米，己就譽求；雍部精兵，必能分遣；行留之計，爾自擇之。』詧答曰：『兵馬蕃扞所須，非敢減撤；襄陽形勝之地，豈可蹔虛！』瑴出，謂雍州別駕甄玄成曰：『觀殿下辭色，曾無匡復之意；卿是股肱所寄，可相毗贊邪﹖』答曰：『樊、沔衝要，皇業所基，人情驍勇，山川險固，君其雅識，寧俟多言！』瑴曰：『本論東討，共徵獯逆；義異西伯，非敢聞命。』於是湘、雍二蕃成亂謀矣。是月，上遣世子方等往湘州，具陳軍國之計，誡方等曰：『吾近累遣使往湘，並未相脣齒，今故令汝至彼，必望申吾意，若能得相隨下，可留王沖權知州事。』譽遂不受命，潛圖構逆。」此皆蕭韶為元帝隱惡飾辭耳。今從梁書、南史。〕方等將行，謂所親曰：「是行也，吾必死之；死得其所，吾復奚恨！」〔方等不死於救臺城之時而死於伐湘州之日，可謂得其死乎！復，扶又翻。〕
32侯景以趙威方為豫章太守，江州刺史尋陽王大心遣軍拒之，擒威方，繫州獄，威方逃還建康。
33湘東世子方等軍至麻溪，〔據水經註，麻溪水口在臨湘縣北瀏口戍南。〕河東王譽將七千人擊之，方等軍敗，溺死。〔溺，奴狄翻。〕安南侯方矩收餘眾還江陵，湘東王繹無戚容。繹寵姬王氏，生子方諸。王氏卒，繹疑徐妃為之，〔疑其毒殺之。〕逼令自殺，妃赴井死，葬以庶人禮，不聽諸子制服。〔史言湘東猜薄。〕
34西江督護陳霸先欲起兵討侯景，景使人誘廣州刺史元景仲，許奉以為主，〔元景仲，法僧之子，普通六年，父子歸梁。誘，音酉。〕景仲由是附景，陰圖霸先。霸先知之，與成州刺史王懷明等集兵南海，〔五代志：蒼梧郡，梁置成州。南海郡，即廣州治所。〕馳檄以討景仲曰：「元景仲與賊合從，〔從，子容翻。〕朝廷遣曲陽侯勃為刺史，軍已頓朝亭。」〔酈道元曰：廣州城東北三十里有朝臺，昔尉佗因岡作臺，北面朝漢，圓基千步，直峭百丈，頂上三畝，複道環迴，透迤曲折，朔望升拜，名曰朝臺。朝，直遙翻。〕景仲所部聞之，皆棄景仲而散。秋，七月，甲寅，景仲縊於閤下。〔縊，於賜翻。〕霸先迎定刺史蕭勃鎮廣州。
前高州刺史蘭裕，欽之弟也，〔五代志：高涼郡，梁置高州。蘭欽見一百五十七卷大同元年。〕與其諸弟扇誘始興等十郡，攻監衡州事歐陽頠。〔誘，音酉。監，工銜翻；下同。頠，魚毀翻。〕勃使霸先救之，悉擒裕等，〔考異曰：太清紀裕在八月。今從陳書。〕勃因以霸先監始興郡事。〕
35湘東王繹遣竟陵太守王僧辯、信州刺史東海鮑泉擊湘州，分給兵糧，刻日就道。僧辯以竟陵部下未盡至，欲俟眾集然後行，與泉入白繹，求申期。〔申，重也；重為期日。〕繹疑僧辯觀望，按劍厲聲曰：「卿憚行拒命，欲同賊邪﹖今日唯有死耳！」因斫僧辯，中其左髀，〔中，竹仲翻。〕悶絕，久之方蘇，即送獄。泉震怖，不敢言。〔怖，普布翻。〕僧辯母徒行流涕入謝，自陳無訓，繹意解，賜以良藥，故得不死。丁卯，鮑泉獨將兵伐湘州。〔將，即亮翻。考異曰：太清紀作「八日」。或者八日受命，丁卯乃行也。〕
36陸緝等競為暴掠，吳人不附，宋子仙自錢塘旋軍擊之。〔時宋子仙攻戴僧籂，屯錢塘。〕壬戌，緝棄城奔海鹽，〔吳記曰：海鹽，本名武原鄉，秦以為縣，屬吳郡，今屬嘉興府，在府東南八十里。〕子仙復據吳郡。〔復，扶又翻。〕戊辰，侯景置吳州於吳郡，以安陸王大春為刺史。
37庚午，以南康王會理兼尚書令。〔考異曰：太清紀在八月二十六日。今從典略。〕
38鄱陽王範聞建康不守，戒嚴，欲入，僚佐或說之曰：「今魏人己據壽陽，大王移足，則虜騎必窺合肥。前賊未平，後城失守，〔說，式芮翻。守，式又翻。〕將若之何！不如待四方兵集，使良將將精卒赴之，〔將，即亮翻；下同。〕進不失勤王，退可固本根。」範乃止。會東魏大將軍澄遣西兗州刺史李伯穆逼合肥，又使魏收為書諭範。範方謀討侯景，藉東魏為援，乃帥戰士二萬出東關，以合州輸伯穆，〔帥，讀曰率。〕並遣諮議劉靈議送二子勤、廣為質於東魏以乞師。〔諮議者，諮議參軍。質，音致。〕範屯濡須以待上游之軍，遣世子嗣將千餘人守安樂柵，〔安樂柵者，範所立柵，以安樂名之。然臺城覆陷，父兄蒙塵，此子弟沫血枕戈之時，以安樂名柵，非名也。樂，音洛。〕上游諸軍皆不下，範糧乏，採樫稗、菱藕以自給。〔樫，與菰同，音孤。雕菰米，本草又謂之茭白，歲久中心生白臺，謂之菰米；其臺中有黑者，謂之茭鬱，至後結實，乃雕胡黑米也。稗，蒲賣翻。稗者，似稻，其實尖圓而細。〕勤、廣至鄴，東魏人竟不為出師。〔為，於偽翻。〕範進退無計，〔進則孤羸之軍不足以制侯景，退則合肥已為東魏人所據。〕乃泝流西上，〔上，時掌翻。〕軍於樅陽。〔樅陽縣，漢屬廬江郡。晉書、五代志，同安郡同安縣，舊曰樅陽，並置樅陽郡。師古曰：樅，七容翻。〕景出屯姑孰，範將裴之悌以眾降之。〔降，戶江翻。〕之悌，之高之弟也。
39東魏大將軍澄詣鄴，辭爵位殊禮，且請立太子。澄謂濟陰王暉業曰：「比讀何書﹖」暉業曰：「數尋伊、霍之傳，不讀曹、馬之書。」〔謂伊、霍少主，曹、馬篡國也。濟，子禮翻。比，毗至翻。數，所角翻。傳，直戀翻。〕
40八月，甲申朔，侯景遣其中軍都督侯子鑒等擊吳興。
41己亥，鮑泉軍於石槨寺，河東王譽逆戰而敗；辛丑，又敗於橘洲，〔晏公類要曰：橘洲，在長沙西南四十里。湘江中四洲，橘洲其一也。水經註：沅水東逕龍陽縣之汎 洲，洲長二十里，吳丹楊太守李衡植柑其上，臨死，敕其子曰：「吾州里有木奴千頭，不責衣食，歲絹千疋。」今洲上猶有遺橘。餘按汎洲乃柑洲，非橘洲。水經註 又云：湘水北過臨湘縣西，又北過南津城西，西對橘洲，此則是也。類要亦指此。張舜民郴行錄：橘洲東對潭州城。〕戰及溺死者萬餘人。〔溺，奴狄翻。〕譽退保 長沙，眾【章：十二行本「眾」作「泉」；乙十一行本同；孔本同；退齋校同；熊校同。】引軍圍之。
42辛卯，東魏立皇子長仁為太子。
勃海文襄王澄以其弟太原公洋次長，〔次長，言於兄弟行，澄居長而洋次之。長，竹丈翻。〕意常忌之。洋深自晦匿，言不出口，常自貶退，與澄言，無不順從。澄輕之，常曰：「此人亦得富貴，相書亦何可解！」〔相，息亮翻。古之唐舉、許負，皆相視人之骨法狀貌以知吉凶貴賤，有相書傳於世。解，戶買翻。〕洋為其夫人趙郡李氏營服玩小佳，〔為，於偽翻；下為爾同。〕澄輒奪取之；夫人或恚未與，〔恚，於避翻。〕洋笑曰：「此物猶應可求，兄須何容吝惜！」〔須者，意所欲亦求也。〕澄或愧不取，洋即受之，亦無飾讓。每退朝還第，〔朝，直遙翻。〕輒閉閤靜坐，雖對妻子，能竟日不言。或時袒跣奔躍，夫人問其故，洋曰：「為爾漫戲。」〔漫戲，言漫爾作戲。〕其實蓋欲習勞也。
澄獲徐州刺史蘭欽子京，以為膳奴，〔蘭欽仕梁，為徐州刺史。考異曰：陳元康傳作「蘭固成」。今從北齊帝紀。〕欽請贖之，不許；京屢自訴，澄杖之，曰：「更訴，當殺汝！」京與其黨六人謀作亂。澄在鄴，居北城東柏堂，嬖琅邪公主，〔琅邪公主事始見一百五十九卷大同十一年。〕欲其往來無間，〔間，古莧翻。〕侍衛者常遣出外。辛卯，澄與散騎常侍陳元康、吏部尚書侍中楊愔、黃門侍郎崔季舒屏左右，謀受魏禪，〔惜，於今翻。屏，必郢翻。〕署擬百官。蘭京進食，澄卻之，謂諸人曰：「昨夜夢此奴斫我，當急殺之。」京聞之，置刀盤下，冒言進食，澄怒曰：「我未索食，〔索，山客翻，求也。〕何為遽來！」京揮刀曰：「來殺汝！」澄自投傷足，入於牀下，賊去牀，弒之。〔去，羌呂翻。〕愔狼狽走，遺一靴；〔靴，許戈翻。〕季舒匿於廁中；元康以身蔽澄，與賊爭刀被傷，腸出；〔被，皮義翻；下同。〕庫直王紘冒刃禦賊；紇奚舍樂鬬死。時變起倉猝，內外震駭。太原公洋在城東雙堂，聞之，顏色不變，指揮部分，〔分，扶問翻。〕入討羣賊，斬而臠之，〔臠，力兗翻，割切其肉也。〕徐出，曰：「奴反，大將軍被傷，無大苦也。」內外莫不驚異。〔洋素自晦匿，今遇變而不為之變，故皆驚而異之。〕洋祕不發喪。陳元康手書辭母，口占使功曹參軍祖珽作書陳便宜，〔珽，待鼎翻。〕至夜而卒；洋殯之第中，詐雲出使，〔使，疏吏翻。〕虛除元康中書令。〔並祕陳元康死問，亦所以鎮安人情。〕以王紘為領左右都督。紘，基之子也。〔王基見一百五十六卷中大通六年。〕
勳貴以重兵皆在幷州，勸洋早如晉陽，洋從之。夜，召大將軍督護太原唐邕，使部分將士，鎮遏四方；〔分，扶問翻。〕邕支配須臾而畢，〔支，分也。配，棣也。支配，猶今人言品配。〕洋由是重之。
癸巳，洋諷東魏主以立太子大赦。〔託建儲太赦，以安蘭京之黨心懷反側者。〕澄死問漸露，東魏主竊謂左右曰：「大將軍今死，似是天意，威權當復歸帝室矣！」〔復，扶又翻；下可復同。〕洋留太尉高嶽、太保高隆之、開府儀同三司司馬子如、侍中楊愔守鄴，餘勳貴皆自隨。甲午，入遏東魏主於昭陽殿，從甲士八千人，登階者二百餘人，皆攘袂扣刃，若對嚴敵。令主者傳奏曰：「臣有家事，須詣晉陽。」〔主者，主朝儀者也。〕再拜而出。東魏主失色，目送之曰：「此人又似不相容，朕不知死在何日！」晉陽舊臣、宿將素輕洋；及至，大會文武，神彩英暢，言辭敏洽，眾皆大驚。〔晉陽文武之驚洋，猶鄴城內外也。〕澄政令有不便者，洋皆改之。高隆之、司馬子如等惡度支尚書崔暹，〔惡，烏路翻。〕奏暹及崔季舒過惡，鞭二百徙邊。〔二人素為澄所親任，故隆之等惡之。〕
43侯景以宋子仙為司徒、郭子【章：十二行本「子」作「元」；乙十一行本同；孔本同。】建為尚書左僕射，與領軍任約等四十人並開府儀同三司，仍詔：「自今開府儀同三須更加將軍。」〔梁制，雖三公亦加將軍號，今開府儀同三司亦不加。〕是後開府儀同至多，不可復記矣。
44鄱陽王範自樅陽遣信告江州刺史尋陽王大心，〔樅，七容翻。〕大心遣信邀之。範範引兵詣江州，大心以湓城處之。〔一棲不兩雄，為範與大心互相猜忌張本。處，昌呂翻。〕
45吳興兵力寡弱，張嵊書生，不閑軍旅；〔閑，習也。〕或勸嵊效袁君正以郡迎侯子鑒。嵊歎曰：「袁氏世濟忠貞，〔袁氏自淑至顗、粲及昂，皆以忠貞著節。〕不意君正一旦隳之。吾豈不知吳郡既沒，吳與勢難久全；但以身許國，有死無貳耳！」九月，癸丑朔，子鑒軍至吳興，嵊戰敗，還府，整服安坐，子鑒執送建康。侯景嘉其守節，欲活之，嵊曰：「吾忝任專城，朝廷傾危，不能匡復，今日速死為幸。」景猶欲全其一子，嵊曰：「吾一門已在鬼錄，〔魏文帝書曰：觀其姓名，已為鬼錄。錄，籍也。〕不就爾虜求恩！」景怒，盡殺之；〔張嵊闔門死義，以雪其父弒君之醜，血祀絕矣。〕並殺沈浚。〔沈浚責侯景之時，視死如歸，其後與張嵊起兵，豈望生邪！〕
46河東王譽告急於嶽陽王詧，詧留諮議參軍濟陽蔡大寶守襄陽，帥眾二萬、騎二千伐江陵以救湘州。〔濟，子禮翻。帥，讀曰率。騎，奇寄翻。〕湘東王繹大懼，遣左右就獄中問計於王僧辯，僧辯具陳方略，繹乃赦之，以為城中都督。乙卯，詧至江陵，作十三營以攻之；會大雨，平地水深四尺，〔深，式浸翻。〕詧軍氣沮。〔沮，在呂翻。〕繹與新興太守杜崱有舊，〔漢獻帝建安十二年，省雲中、定襄、五原、朔方四郡，郡立一縣，合為新興郡，屬幷州。晉江左僑立於荊州界，領定襄、廣牧等縣。五代志：南郡安興縣，舊置廣牧定襄縣，唐省安興縣入江陵，則新興固荊州所統矣，何待繹以舊好密邀崱哉！蓋崱雖帶新興太守，實從軍在襄陽也。崱，士力翻。〕密邀之。乙丑，崱與兄岌、岸、弟幼安、兄子龕各帥所部降於繹。〔岌，魚及翻。龕，苦含翻。降，戶江翻。〕岸請以五百騎襲襄陽，晝夜兼行；去襄陽三十里，城中覺之，蔡大寶奉詧母龔保林〔保林，宮中女官，自漢以來有之。顏師古曰：保，安也，言其可安眾如林也。齊高帝建元三年，太子宮置三內職，良娣比開國侯，保林比五等侯，才人比駙馬都尉。〕登城拒戰。詧聞之，夜遁，棄糧食、金帛、鎧仗於湕水，不可勝紀。〔鎧，可亥翻。丁度曰：湕，紀偃切，水名，出南郡。今荊門軍北百里有建水，蓋即此水也。勝，音升。〕張纘病足，詧載以隨軍；及敗走，守者恐為追兵所及，殺之，棄屍而去。〔考異曰：太清紀雲：「詧使制文檄，纘曰：『吾蒙朝廷不世之榮，又荷湘東王國士之眷，今日雖死，義無操筆。』及軍敗，將殺之，纘曰：『若使南師必振，北賊將亡，吾雖死無所恨。』遂殺之，棄屍於江陵北湖。」又云：「諸將並欲追躡，上以如子之情，情所未忍，曰：『彼不應來而來，明其為逆；我應逐不逐，見我之弘。』」此蓋亦蕭韶之虛美。今從南史。〕詧至襄陽，岸奔廣平，依其兄南陽太守巘。〔晉渡江南，僑立廣平郡於襄陽；宋以漢南陽郡之朝陽縣為實土。水經註：古朝陽縣在新野縣西。巘，與巘同，魚蹇翻。〕
47湘東王繹以鮑泉圍長沙久不克，怒之，以平南將軍王僧辯代為都督，數泉十罪，〔數，所具翻。〕命舍人羅重懽與僧辯偕行。〔重，直龍翻。〕泉聞僧辯來，愕然曰：「得王竟陵來助我，賊不足平。」拂席待之。僧辯入，背泉而坐，〔背，蒲妹翻。〕曰：「鮑郎，卿有罪，令旨使我鎖卿，〔時繹下書於所部稱令，故曰令旨。〕卿勿以故意見期。」使重懽宣令，鎖之牀側。泉為啟自申，〔申，明也，理也。〕且謝淹緩之罪，繹怒解，遂釋之。
48冬，十月，癸未朔，東魏以開府儀同三司潘相樂為司空。
49初，歷陽太守莊鐵帥眾歸尋陽王大心，〔鐵歸大心見一百六十一卷太清二年。帥，讀曰率。〕大心以為豫章內史。鐵至郡即叛，推觀寧侯永為主。永，範之弟也。丁酉，鐵引兵襲尋陽，大心遣其將徐嗣徽逆擊，破之。鐵走，至建昌，〔建昌縣，漢和帝永元十六年，分海昏立，屬豫章郡。〕光遠將軍韋構邀擊之，鐵失其母弟妻子，單騎還南昌，〔南昌，漢舊縣，豫章郡治所。〕大心遣構將兵追討之。
50宋子仙自吳郡趣錢塘。劉神茂自吳興趣富陽，前武州刺史富陽孫國恩以城降之。〔趣，七喻翻。降，戶江翻；下同。〕
51十一月，乙卯，葬武皇帝於脩陵，〔考異曰：太清紀雲：「十四日，梓宮達於脩陵，」今從梁書。〕廟號高祖。
52百濟遣使入貢，〔使，疏吏翻。〕見城關荒圮，〔圮，部鄙翻，毀也。〕異於曏來，〔毛晃曰：昔來謂之曏來。〕哭於端門；〔端門，臺城正南門之中門。〕侯景怒，錄送莊嚴寺，〔錄，拘也，收也。莊嚴寺，近建康南郊壇。〕不聽出。
53壬戌，宋子仙急攻錢塘，戴僧籂降之。
54嶽陽王詧使將軍薛暉攻廣平，拔之，獲杜岸，送襄陽。詧拔其舌，鞭其面，支解而烹之。又發其祖父墓，焚其骸而揚之，以其頭為漆藶。
詧既與湘東王繹為敵，恐不能自存，遣使求援於魏，請為附庸。〔鄭康成曰：附庸，以國事附於大國也。〕丞相泰令東閤祭酒榮權使於襄陽，繹使司州刺史柳仲禮鎮竟陵以圖詧，詧懼，遣其妃王氏及世子嶚為質於魏。〔嶚，力麼翻。質，音致。〕丞相泰欲經略江、漢，以開府儀同三司楊忠都督三荊等十五州諸軍事，鎮穰城。仲禮至安陸，安陸太守柳【章：十二行本「柳」作「沈」；乙十一行本同；孔本同；退齋校同。】勰以城降之。〔勰，音協。〕仲禮留長史馬岫與其弟子禮守之，帥眾一萬趣襄陽，泰遣楊忠及行臺僕射長孫儉將兵擊仲禮以救詧。〔為西魏因詧而並繹張本。〕
55宋子仙乘勝渡浙江，至會稽。〔會，工外翻。〕邵陵王綸聞錢塘已敗，出奔鄱陽，〔考異曰：南史雲：「東土皆附綸，臨城公大連懼將害己，乃圖之，綸覺之，乃去。」今從典略。〕鄱陽內史開建侯蕃以兵拒之，〔五代志：開建縣屬熙平郡，隋以熙平郡為連州。〕範進擊蕃，破之。〔「範」，當作「綸」。〕
56魏楊忠將至義陽，太守馬伯符以下溠城降之，〔五代志：漢東郡唐城縣，後魏曰鯝西，置義陽郡，西魏改鯝西下溠。杜佑曰：下溠戍，在漢東郡棗陽縣東南百餘裏。九域志：唐城在隨州西北八十五里。左傳：楚人除道梁溠，營軍臨隨。即此溠水。溠，音側駕翻，字林壯加翻。〕忠以伯符為鄉導。〔鄉，讀曰嚮。〕伯符，岫之子也。
57南郡王大連為東揚州刺史。時會稽豐沃，勝兵數萬，〔會，工外翻。勝，音升。〕糧仗山積，東土人懲侯景殘虐，鹹樂為用，〔樂，音洛。〕而大連朝夕酣飲，不恤軍事；司馬東陽留異，兇狡殘暴，為眾所患，大連悉以軍事委之。十二月，庚寅，宋子仙攻會稽，大連棄城走，異奔還鄉裏，尋以其眾降於子仙。大連欲奔鄱陽，異為子仙鄉導，追及大連於信安，〔漢獻帝初平二年，分太末立新安縣，晉武帝太康元年，更名信安。五代志，東陽郡信安縣有江山，即今江山縣也。宋白曰：信安縣，漢太末縣地，漢末為新安，晉為信安，唐為衢州治所。唐又分信安之南川為江山縣。考異曰：典略雲：「十二月，庚子朔，擒大連。」按是月壬午朔。今從太清紀。〕執送建康，【章：十二行本「康」下有「大連猶醉不之知」七字；乙十一行本同；孔本同；張校同；退齋校同。】帝聞之，引帷自蔽，掩袂而泣。〔不忍見其子之俘執也。〕於是三吳盡沒於景，公侯在會稽者，俱南度嶺。景以留異為東陽太守，〔為後留異據東陽張本。〕收其妻子為質。〔質，音致。〕
58乙酉，東魏以並刺史彭樂為司徒。
59邵陵王綸進至九江，尋陽王大心以江州讓之，綸不受，引兵西上。〔上，時掌翻。〕
60始興太陳霸先結郡中豪傑欲討侯景，郡人侯安都、張偲等各帥眾千餘人歸之。〔偲，新茲翻，又倉才翻。〕霸先遣主帥杜僧明將二千人頓於嶺上，〔大庾嶺也。帥，所類翻。將，即亮翻。〕廣州刺史蕭勃遣人止之曰：「侯景驍雄，天下無敵，〔驍，堅堯翻。〕前者援軍十萬，士馬精強，猶不能克，〔謂柳仲禮等。〕君以區區之眾，將何所之！如聞嶺北王侯又皆鼎沸，親尋干戈，〔謂荊、雍、湘三州。〕以君疏外，詎可暗投！〔漢鄒陽曰：明月之珠，夜光之璧，以暗投人於道路，人無不按劍而相眄者，無因而至前也。〕未若且留始興，遙張聲勢，保太山之安也。」霸先曰：「僕荷國恩，往聞侯景渡江，即欲赴援，遭值元、蘭梗我中道。〔荷，下可翻。元、蘭，謂元景仲及蘭裕也。〕令京都覆沒，君辱臣死，誰敢愛命！君侯體則皇枝，〔蕭勃，武帝從弟吳平侯昺之子，故云然。〕任重方岳，遣僕一軍，猶賢乎已，〔猶賢乎已，用孔子語。已，止也。此言猶勝乎止而不遣軍也。〕乃更止之乎！」乃遣使間道詣江陵，受湘東王繹節度。〔使，疏吏翻。間，古莧翻。〕時南康土豪蔡路養起兵據郡，勃乃以腹心譚世遠為曲江令，〔曲江縣，漢屬桂陽郡，吳屬始興郡，唐為韶州。〕與路養相結，同遏霸先。〔為陳霸先破蔡路養張本。〕
61魏楊忠拔隨郡，執太守桓和。〔五代志：漢東郡隨縣，舊置隨郡。〕
62東魏使金門潘樂等將兵五萬襲司州，刺史夏侯強降之。於是東魏盡有淮南之地。〔太清二年，東魏使辛術略江、淮之北，至是方盡有淮南之地。〕
