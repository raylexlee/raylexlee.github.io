△卷第七
秦紀二　起閼逢閹茂，盡玄黓執徐，凡十九年。
始皇帝下
二十年（甲戌，公元前二二七年）
①荊軻至咸陽，因王寵臣蒙嘉卑辭以求見；王大喜，朝服，設九賓而見之。〔韋昭曰：九賓，周禮九儀也，謂公、侯、伯、子、男、孤、卿、大夫、士也。史記正義曰：劉雲：設文物大備，即謂九賓，不得以周禮九賓義爲釋。劉原父曰：賓，謂傳擯之擯。九賓，擯者九人。〕荊軻奉圖而進於王，圖窮而匕首見，〔見，賢遍翻。〕因把王袖而揕之；未至身，王驚起，袖絕。荊軻逐王，王環柱而走。〔環，音宦。〕羣臣皆愕，卒起不意，〔愕，五各翻。卒，讀曰猝；後倉卒之卒皆同音。〕盡失其度。而秦法，羣臣侍殿上者不得操尺寸之兵，〔操，七刀翻。〕左右以手共搏之，且曰：“王負劍！“負劍，王遂拔以擊荊軻，斷其左股。〔斷，丁管翻。〕荊軻廢，乃引匕首擿王，中銅柱。〔索隱曰：擿，與擲同，古字耳，音持益翻。中，竹仲翻。〕自知事不就，罵曰：“事所以不成者，以欲生劫之，必得約契以報太子也！“遂體解荊軻以徇。〔體解，支解也。解，佳買翻。〕王於是大怒，益發兵詣趙，就王翦以伐燕，與燕師、代師戰於易水之西，大破之。
二十一年（乙亥，公元前二二六年）
①冬，十月，王翦拔薊，〔薊，音計。〕燕王及太子率其精兵東保遼東，李信急追之。代王嘉遺燕王書，〔遺，於季翻。〕令殺太子丹以獻。丹匿衍水中，〔索隱曰：衍水在遼東。〕燕王使使斬丹，欲以獻王，王復進兵攻之。〔復，扶又翻。〕
②王賁伐楚，〔賁，音奔，翦之子也。〕取十餘城。王問於將軍李信曰：“吾欲取荊，〔王父莊襄王諱楚，故謂楚爲荊。〕於將軍度用幾何人而足？”〔度，徒洛翻。〕李信曰：“不過用二十萬。“王以問王翦，王翦曰：“非六十萬人不可，“王曰：“王將軍老矣，何怯也！“遂使李信、蒙恬將二十萬人伐楚；王翦因謝病歸頻陽。〔王翦，頻陽人也。班志，頻陽縣屬京兆，秦厲公所置。應劭注曰：縣在頻水之陽。杜佑曰：美陽本漢頻陽縣，故城在縣西南三十里。宋白曰：因界內頻陽山而名。〕
二十二年（丙子，公元前二二五年）
①王賁伐魏，引河溝以灌大梁。〔班志：陳留郡浚儀縣，故大梁，狼湯水所經也。水經：渠水出滎陽北河，東南流至浚儀縣。注云：始皇使王賁攻魏，斷故渠，引水東南出以灌大梁，因謂之梁溝。〕三月，城壞。魏王假降，殺之，遂滅魏。〔降，戶江翻。〕
王使人謂安陵君曰：“寡人慾以五百里地易安陵。“安陵君曰：“大王加惠，以大易小，甚幸，雖然，臣受地於魏之先王，願終守之，弗敢易！“王義而許之。
②李信攻平輿，〔班志：汝南郡有平輿縣，春秋沈子之國。輿，音預，史記正義讀如字。〕蒙恬攻寢，〔班志：汝南郡有寢縣。應劭曰：孫叔敖子所邑之寢丘是也；世祖更名固始，徐廣曰：寢，今固始寢丘。師古曰：寢，子衽翻。劉仲馮曰：據後淮陽國已有固始，此寢疑自別地。餘謂郡縣離合無常，蓋後來並寢入固始也。杜佑曰：潁州治汝陰縣，有寢丘，秦蒙恬攻寢即此。〕大破楚軍。信又攻鄢郢，破之。〔此鄢郢非楚故都之鄢郢也。楚故都爲白起所取，秦已置南郡。據楚都壽春，以壽春爲郢，則其前自郢徙陳，亦必以陳爲郢矣。然則此郢乃陳也。鄢即潁川之鄢陵，與平輿、城父地皆相近。或曰：“鄢郢”當作”鄢陵”。〕於是引兵而西，與蒙恬會城父。〔班志，沛郡有城父縣。索隱曰：在汝南即良鄉。史記正義曰：言引兵而會城父，則是汝州郟城縣東父城者也。括地誌：汝州郟城縣東四十里有父城故城，即服虔雲”城父，楚北境”者也。又許州葉縣東北四十五里亦有父城故城，即杜預雲”襄城，城父縣”者也。此二城，父城之名耳，服虔城父是誤也。左傳及水經注雲：楚大城城父，使太子建居之。十三州志雲：太子建所居城父，謂今亳州城父，是也。此三家之說，是城父之名。班志雲，潁川父城縣、沛郡城父縣，據縣屬郡，其名自分。〕楚人因隨之，三日三夜不頓舍，大敗李信，入兩壁，殺七都尉；〔此郡都尉將兵從伐楚者也。秦列郡有守，有尉，有監，然秦、漢之制，行軍亦自有都尉。敗，補邁翻。〕李信奔還。
王聞之，大怒，自至頻陽謝王翦曰：“寡人不用將軍謀，李信果辱秦軍。將軍雖病，獨忍棄寡人乎！“王翦謝：“病不能將。“王曰：“已矣，勿復言！”〔將，即亮翻。復，扶又翻。〕王翦曰：“必不得已用臣，非六十萬人不可！“王曰：“爲聽將軍計耳。“於是王翦將六十萬人伐楚。王送至霸上，〔應劭曰：霸上，地名，在霸水上，在長安東三十里。霸水，古之滋水，秦穆公更名。〕王翦請美田宅甚衆。王曰：“將軍行矣，何憂貧乎！“王翦曰：“爲大王將，有功，終不得封侯，故及大王之向臣，以請田宅爲子孫業耳。“王大笑。王翦既行，至關，〔此當是出武關也。〕使使還請善田者五輩。或曰：“將軍之乞貸亦已甚矣！”〔貸，與貣同，吐得翻，從人求物也。〕王翦曰：“不然，王怚中而不信人。〔史記注：怚，音麤。徐廣曰：一作”粗”。〕今空國中之甲士而專委於我，我不多請田宅爲子孫業以自堅，顧令王坐而疑我矣。”
二十三年（丁丑，公元前二二四年）
①王翦取陳以南至平輿。楚人聞王翦益軍而來，乃悉國中兵以御之，王翦堅壁不與戰。楚人數挑戰，〔數，所角翻。挑戰者，擿嬈敵以求戰也。挑，徒了翻。〕終不出。王翦日休士洗沐，而善飲食，撫循之；〔飲，于禁翻。食，祥吏翻，後以義推。〕親與士卒同食。久之，王翦使人問”軍中戲乎？“對曰：“方投石、超距。”〔徐廣曰：“超”，一作”拔”。裴駰曰：據漢書雲：甘延壽投石拔距，絕於等倫。張晏曰：范蠡兵法：飛石重十二斤，爲機發，行三百步。延壽有力，能手投之。拔距，猶超距也。索隱曰：超距，猶跳躍也。餘謂投石，以石投人也，齊高固”桀石以投人”是也。超距，距躍也，晉魏犨”距躍三百”是也。〕王翦曰：“可用矣！“楚既不得戰，乃引而東。王翦追之，令壯士擊，大破楚師，至靳蘄南，〔班志，沛郡有蘄縣。史記正義曰：徐州縣也。康以爲江夏之蘄春，其誤甚矣。蘄，渠之翻，又音機。〕殺其將軍項燕，〔項燕，項梁之父也。燕，烏賢翻。〕楚師遂敗走。王翦因乘勝略定城邑。
二十四年（戊寅，公元前二二三年）
①王翦、蒙武虜楚王負芻，以其地置楚郡。〔楚至是亡矣。按秦三十六郡無楚郡，此蓋滅楚之時暫置耳；後分爲九江、鄣、會稽三郡。〕
二十五年（己卯，公元前二二二年）
①大興兵，使王賁攻遼東，虜燕王喜。〔燕至是亡。〕
臣光曰：燕丹不勝一朝之忿以犯虎狼之秦，〔勝，音升。〕輕慮淺謀，挑怨速禍，使召公之廟不祀忽諸，〔忽諸，言忽然而亡也。〕罪孰大焉！而論者或謂之賢，豈不過哉！
夫爲國家者，任官以才，立政以禮，懷民以仁，交鄰以信；是以官得其人，政得其節，百姓懷其德，四鄰親其義。夫如是，則國家安如磐石，熾如焱火，〔熾，尺志翻。焱，弋贍翻。〕觸之者碎，犯之者焦，雖有強暴之國，尚何足畏哉！丹釋此不爲，顧以萬乘之國，決匹夫之怒，逞盜賊之謀，功隳身戮，社稷爲墟，不亦悲哉！
夫其膝行、蒲伏，非恭也；〔蒲，蓬逋翻，手行也。伏，鳧墨翻，伏地也。〕復言、重諾、非信也；〔復言，謂言必信而可復也。重諾，重然諾也。〕糜金、散玉，非惠也；刎首、決腹，非勇也。要之，謀不遠而動不義，其楚白公勝之流乎！〔白公勝欲報其父讎，不勝其忿，以及其叔父，事見左傳。〕
荊軻懷其豢養之私，不顧七族，〔漢鄒陽曰：荊軻湛七族。應劭曰：荊軻爲燕刺秦王，其族坐之湛沒。〕欲以尺八匕首強燕而弱秦，不亦愚乎！故揚子論之，以要離爲蛛蝥之靡，聶政爲壯士之靡，〔要離，吳人，爲吳王闔閭刺慶忌。言其力不足，譬如蜘蛛之螫毒於人而靡死耳。靡，披靡而死也。爾雅疏：鼅鼄，即鼄蝥。方言：自關以西，秦、晉之間謂之鼄蝥，趙、魏之間謂之鼅。鼄，音朱；蝥，音矛。靡，溫公揚子注，音如字。康美爲切，謂糜爛也。餘謂康音義俱非。聶政事見一卷安王五年。〕荊軻爲刺客之靡，皆不可謂之義。又曰：“荊軻，君子盜諸。”〔吳祕曰：荊軻，以君子之道類之則盜爾。〕善哉！
②王賁攻代，虜代王嘉。〔嘉奔代，見上卷十九年趙既不祀。〕
③王翦悉定荊江南地，降百越之君，置會稽郡。〔秦會稽郡治吳縣，兼有今閩越、兩浙之地。後漢分會稽置吳郡，而會稽郡徙治山陰縣。劉恕曰：禹會諸侯江南而有功，因名其山曰會稽，猶言會計也。會，古外翻。〕
④五月，天下大酺。
⑤初，齊君王后賢，〔君王后，太史敫女，襄王后。〕事秦謹，與諸侯信；齊亦東邊海上。〔言齊東取島夷，以海上爲邊也。或曰：齊東邊海，不與秦接，故不受兵。〕秦日夜攻三晉、燕、楚，五國各自救，以故齊王建立四十餘年不受兵。及君王后且死，戒王建曰：“羣臣之可用者某。“王曰：“請書之。“君王后曰：“善！“王取筆牘受言，君王后曰：“老婦已忘矣。”〔忘，巫放翻。〕君王后死，後勝相齊，〔姓譜：後本郈氏，其後去”邑”。史記正義曰：勝，音升。〕多受秦間金。〔間，古莧翻；下同。〕賓客入秦，秦又多與金。客皆爲反間，勸王朝秦，不修攻戰之備，不助五國攻秦，秦以故得滅五國。
齊王將入朝，雍門司馬前曰：〔左傳：晉圍齊，伐雍門之萩。杜預曰：雍門，齊城門也。經典釋文：雍，於用翻；康於龍切，非也。〕“所爲立王者，爲社稷耶，爲王耶？“王曰：“爲社稷。“司馬曰：“爲社稷立王，王何以去社稷而入秦？”〔孟子曰：民爲大，社稷次之，君爲輕。〕齊王還車而反。
即墨大夫聞之，見齊王曰：“齊地方數【章：十二行本”數”作”四”；乙十一行本同。】千里，帶甲數百萬。夫三晉大夫皆不便秦，而在阿、甄之間者百數；〔“甄”，當作”鄄”，音工掾翻。〕王收而與之百萬人之衆，使收三晉之故地，即臨晉之關可以入矣。〔收三晉兵自河東攻秦則入臨晉關。〕鄢郢大夫不欲爲秦，而在城南下者百數，〔城南下，即南城之下也。南城，齊威王使檀子所守者。〕王收而與之百萬之師，使收楚故地，即武關可以入矣。〔楚攻秦自南陽入武關。〕如此，則齊威可立，秦國可亡，豈特保其國家而已哉！“齊王不聽。
二十六年（庚辰，公元前二二一年）
①王賁自燕南攻齊，猝入臨淄，民莫敢格者。〔格，如字，止也，鬥也。〕秦使人誘齊王，約封以五百里之地，〔誘，音酉。〕齊王遂降，秦遷之共，〔班志，河內郡有共縣。史記正義曰：今衛州有共城縣。共，音恭；下同。〕處之松柏之間，餓而死。〔處，昌呂翻。〕齊人怨王建不早與諸侯合從，聽奸人賓客以亡其國，歌之曰：“松耶，柏耶，住建共者客耶！“疾建用客之不詳也。〔索隱曰：謂不詳審用賓客，不知其善否也。齊田氏亡。〕
臣光曰：從衡之說雖反覆百端，然大要合從者，六國之利也。昔先王建萬國，親諸侯，使之朝聘以相交，饗宴以相樂，〔樂音洛。〕會盟以相結者，無他，欲其同心戮力以保家國也。向使六國能以信義相親，則秦雖強暴，安得而亡之哉！夫三晉者，齊、楚之藩蔽；齊、楚者，三晉之根柢；〔柢，都禮翻，又丁計翻。〕形勢相資，表裏相依。故以三晉而攻齊、楚，自絕其根柢也，以齊、楚而攻三晉，自撤其藩蔽也。安有撤其藩蔽以媚盜。曰”盜將愛我而不攻”，豈不悖哉！
②王初並天下，自以爲德兼三皇，功過五帝，〔伏羲、神農、黃帝爲三皇。少昊、顓頊、高辛、唐堯、虞舜爲五帝。宋均注援神契引甄耀度曰：伏羲、神農、燧人爲三皇。黃帝、顓頊、帝嚳、唐堯、虞舜爲五帝。孔穎達曰：鄭玄注中候敕省圖引運鬥樞：伏羲、女媧、神農爲三皇。五帝者，德合五帝座星者稱帝，則黃帝、金天氏、高陽氏、高辛氏、陶唐氏、有虞氏是也；實六人而稱五者，以其俱合五帝座星也。白虎通取伏羲、神農、祝融爲三皇。帝者，天之一名，所以名帝。帝者，諦也，言天蕩然無心，忘於物我，公平通遠，舉事審諦，故謂之帝也。帝號同天，名所莫加，而稱皇者，以皇是美大之名，言大於帝也。〕乃更號曰”皇帝，命爲”制”，令爲”詔”，〔師古曰：天子之言，一曰制書，二曰詔書。制書，謂其制度之命也。如淳曰：詔，告也。自秦、漢以上，唯天子得稱之。更，工衡翻。〕自稱曰 “朕”。〔古者君臣之間通稱曰朕；自秦定製，唯天子獨稱之。〕追尊莊襄王爲太上皇。〔太上者，極尊之稱也。始皇自號曰始皇帝，故追尊莊襄王爲太上皇。自漢高帝以尊太公，此後不復爲追號。〕制曰：“死而以行爲諡，則是子議父，臣議君也，甚無謂。自今以來，除諡法。〔周公作諡法，緣行之美惡以立諡。如幽、厲之君，雖孝子、慈孫，百世不能改也。今秦除之，畏後人加己以惡諡也。諡，神志翻。〕朕爲始皇帝，後世以計數，〔史記正義：數，色主翻。〕二世、三世至於萬世，傳之無窮。”
③初，齊威、宣之時，鄒衍論着終始五德之運；〔所謂終始五德之運者：伏羲以木德王；木生火，故神農以火德王；火生土，故黃帝以土德王；土生金，故少昊以金德王；金生水，故顓頊以水德王；水生木，故帝嚳又以木德王；木又生火，故帝堯以火德王；火又生土，故帝舜以土德王；土又生金，故夏以金德王；金又生水，故商以水德王；水又生木，故周以木德王：此五德之終而復始也。鄒衍以爲周得火德，蓋以火流王屋爲周受命之符，且服色尚赤故也。就衍之說以爲終始，秦當以土爲行。今始皇以水勝火，自以水爲行，所謂推五勝也。漢初以土爲行，蓋亦祖衍之說也。〕及始皇並天下，齊人奏之。始皇採用其說，以爲周得火德，秦代周，從所不勝，爲水德。始改年，朝賀皆自十月朔；衣服、旌旄、節旗皆尚黑；數以六爲紀。〔改年句斷。夏以建寅之月爲歲首，殷以建醜之月爲歲首，周以建子之月爲歲首；今始皇以建亥之月爲歲首，是改年也。自此紀年皆以十月爲歲首，朝賀以十月朔。以水爲行，故色尚黑。水成數六，故以六爲紀。〕
④丞相綰【章：十二行本”綰”下有”等”字；乙十一行本同；孔本同。】言：“燕、齊、荊地遠，〔避莊襄王諱，故以楚爲荊。索隱曰：丞相綰，姓王。〕不爲置王，無以鎮之。請立諸子。“始皇下其議。〔下，遐嫁翻；凡自上而下之下皆同音。〕廷尉斯曰：〔班書百官表：廷尉，秦官。應劭曰：聽獄必質諸朝廷，與衆共之；兵獄同制，故稱廷尉。師古曰：廷，平也；治獄貴平，故以爲號。〕“周文武所封子弟同姓甚衆，然後屬疏遠，相攻擊如仇讎，周天子弗能禁止。今海內賴陛下神靈一統，皆爲郡、縣，諸子功臣以公賦稅重賞賜之，甚足易制，〔易，以豉翻；史記正義音以職翻，非也。〕天下無異意，則安寧之術也。置諸侯不便。“始皇曰：“天下共苦戰鬥不休，以有侯王。賴宗廟，天下初定，又復立國，是樹兵也；而求其寧息，豈不難哉！廷尉議是。”
分天下爲三十六郡，郡置守、尉、監。〔裴駰曰：三川、河東、南陽、南郡、九江、鄣郡、會稽、潁川、碭郡、泗水、薛郡、東郡、琅邪、齊郡、上谷、漁陽、右北平、遼西、遼東、代郡、鉅鹿、邯鄲、上黨、太原、雲中、九原、雁門、上郡、隴西、北地、漢中、巴郡、蜀郡、黔中、長沙，凡三十五郡，與內史爲三十六郡。班書百官表：郡守掌治其郡；郡尉掌佐守典武職、甲卒；監御史掌監郡。守，始究翻。監，去聲；康又居銜切。餘謂守、尉、監，官名也，當從去聲；若監郡之監則從平聲。記王制：天子使其大夫爲三監，監於方伯之國。陸德明釋文：監，古暫翻；監於，古銜翻；可以知矣。〕
收天下兵聚咸陽，銷以爲鍾鐻、〔鐻與虡同，音巨。虡者所以懸鐘，橫曰筍，植曰虡。〕金人十二，重各千石，置宮庭【章：十二行本”庭”作”廷”；乙十一行本同；孔本同。】中。〔史記正義曰：漢書五行志：時大人見臨洮，長五丈，足履六尺，皆夷狄服，凡十二人；故銷兵器，鑄而象之，所謂”金狄”也。〕一法度、衡、石、丈尺。徙天下豪桀於咸陽十二萬戶。
諸廟及章臺、上林皆在渭南。〔上林在漢長安縣西南。秦始起上林苑，至漢武帝又增而廣之。〕每破諸侯，寫放其宮室，作之咸陽北阪上，〔程大昌雍錄曰：咸陽北阪，漢武帝別名渭城。阪，即九嵕諸山麓也。〕南臨渭，自雍門以東至涇、渭，殿屋、複道、周閣相屬，〔徐廣曰：雍門在高陵縣。史記正義曰：在今岐州雍縣東。餘按班志，高陵縣屬左馮翊，左輔都尉治焉；雍縣屬右扶風。二說相去何遠也？三輔黃圖曰：長安城西出北頭第一門曰雍門，本名西城門。但長安本秦離宮，秦之咸陽則漢扶風之渭城也。渭城與長安相去雖不遠，然秦時長安未有十二門也。豈作史者因漢之雍門而書之歟！涇、渭，言涇、渭之交也。復，與復同，音方目翻。複道，閣道也；上下有道，故謂之復。〕所得諸侯美人、鐘鼓以充入之。
二十七年（辛巳，公元前二二零年）
①始皇巡隴西、北地，至雞頭山，過回中焉。〔範史隗囂傳：王孟塞雞頭道。賢注曰：在原州高平縣西。括地誌：成州上祿縣東北二十里有雞頭山。應劭曰：回中在安定高平。孟康曰：回中在北地。賢曰：回中在汧。括地誌：回中宮在雍西四十里。史記正義曰：言始皇西巡，出隴右，向西北，出寧州，西南行至成州，出雞頭山，東還過岐州之回中宮也。餘謂上書巡隴西、北地，則先至原州之雞頭山而還過回中，道里爲順。若出成州之雞頭，則須先過回中而後至雞頭。以書法之前後觀之，居然可見。〕
②作信宮渭南，已，更命曰極廟。〔作宮已成而更名也。索隱曰：言爲宮廟象天極，故曰極廟；天官書：中宮曰天極，是也。〕自極廟道通驪山，作甘泉前殿，築甬道自咸陽屬之，治馳道於天下。〔三輔黃圖曰：甘泉宮，一名雲陽宮。關輔記曰：林光宮，一曰甘泉宮，始皇造，在今池陽縣西。故甘泉山宮周匝十餘里，漢武帝廣之，周十九里。又黃圖曰：咸陽北至九嵕、甘泉，南至鄠、杜，東至河，西至汧、渭之交；東西八百里，南北四百里，離宮、別館，聯望相屬。甬道，唐夾城之類也。應劭曰：築垣牆如街巷。甬，餘隴翻。賈山曰：秦爲馳道於天下，東窮燕、齊，南極吳、楚，江湖之上，瀕海之觀畢至。道廣五十步，三丈而樹，厚築其外，隱以金椎，樹以青松。應劭曰：馳道，天子所行道也，若今之中道。孔穎達曰：馳道，如今御路也；是君馳走車馬之處，故曰馳道。屬，之慾翻。〕
二十八年（壬午，公元前二一九年）
①始皇東行郡、縣，上鄒嶧山，立石頌功業。〔班志：魯國鄒縣，嶧山在北。應劭曰：邾文公遷於繹，即此。括地誌：鄒嶧山在兗州鄒縣南二十二里。嶧，音亦。〕於是召集魯儒生七十人，〔孔穎達曰：儒之言優也，柔也，能安人，能服人。又，儒者，濡也，以先王之道能濡其身。〕至泰山下，議封禪。諸儒或曰：“古者封禪，爲蒲車，惡傷山之土石、草木；掃地而祭，席用【章：十二行本”用”作”因”；乙十一行本同。】葅秸。“議各乖異。始皇以其難施用，由此絀儒生。〔括地誌：泰山在兗州博城縣西北三十里，一曰岱宗。服虔曰：封者，增山之高；禪，廣地也。張晏曰：天高不可及，於泰山上立封禪以祭之，冀近神靈也。項威曰：封泰山，告太平，升中和之氣於天。祭土爲封，謂負土於泰山爲壇而祭也。除地爲墠；後改”墠”爲”禪”。晉太康地記曰：爲壇於泰山以祭天，示增高也；爲墠於梁父以祭地，示廣也。白虎通曰：王者易姓而起，必升封於泰山之上者何？因高告高，順其類，故升封者增高也。下禪梁父之基，廣厚也。刻石紀號者，着己之功跡以自勸也。增太山之高以報天，附梁父之基以報地。惡，烏路翻。師古曰：蒲車，以蒲裹輪。“葅稭”，班志作”苴稭”。如淳曰：苴，讀如租；稭；讀曰戛。晉灼曰：苴，藉也；師古曰：茅藉也。“苴”，本作”葅”，假借用。應劭曰：稭，藁本，去皮以爲席。絀，與黜同，黜退也。〕而遂除車道，上自太山陽至顛，立石頌德；從陰道下，禪於梁父。〔師古曰：山南曰陽，山北曰陰。班志，泰山郡有梁父縣。師古注曰：以山名縣。括地誌：梁父山在兗州泗水縣北八十里。父，音甫。〕其禮頗採太祝之祀雍上帝所用，〔班表：奉常之屬有雍太祝令、丞，蓋漢仍秦制也。秦作畤於雍以祀上帝，今採其禮以爲封禪禮。〕而封藏皆祕之，世不得而記也。
於是始皇遂東遊海上，行禮祠名山、大川及八神。〔封禪書：八神：一曰天主，祠天齊淵水；二曰地主，祠太山、梁父；三日兵主，祠蚩尤；四曰陰主，祠三山；五曰陽主，祠之罘山；六曰月主，祠之萊山；七曰日主，祠成山；八曰四時主，祠琅邪。或曰：八神，齊自太公以來祠之。〕始皇南登琅邪，大樂之，留三月，作琅邪臺，立石頌德，明得意。〔班志，琅邪郡有琅邪縣。山海經：琅邪臺在勃海間，琅邪之東。郭璞曰：琅邪臨海邊，有山曰琅邪臺。越王句踐徙琅邪，作觀臺以望東海。史記曰：始皇徙三萬家於臺下。是其所作因越之舊也。括地誌：琅邪山在密州諸城縣東南百四十里；始皇立層臺于山上，謂之琅邪臺。邪，音耶。大樂之，樂琅邪之風景也。樂，音洛。〕
初，燕人宋毋忌、羨門子高之徒稱有仙道、形解〔佳買翻。〕銷化之術，燕、齊迂怪之士皆爭傳習之。〔道經：月中仙人宋毋忌。白澤圖雲：火之精曰宋毋忌。蓋其人火仙也。張曰：羨門子高，仙人，居碣石山上。服虔曰：形解，尸解也。張晏曰：人老而解去，故骨如變化也。今山中有龍骨，世謂之龍解骨化去。迂，羽俱翻。又憂俱翻。〕自齊威王、宣王、燕昭王皆信其言，使人入海求蓬萊、方丈、瀛洲，雲此三神山在勃海中，去人不遠。患且至，則風引船去。嘗有至者，諸仙人及不死之藥皆在焉。及始皇至海上，諸方士齊人徐市等爭上書言之，〔太史公曰：嬴姓分封者爲徐氏。姓譜曰：皋陶子伯益佐禹有功，封其子若木于徐。〕請得齊戒與童男女求之。〔齊戒之齊，讀曰齋。〕於是遣徐市發童男女數千人入海求之。船交海中，皆以風爲解，〔師古曰：自解說雲”爲風不得而至”。自解，猶今言分疏。〕曰：“未能至，望見之焉。”
始皇還，過彭城，〔班志，楚國有彭城縣，古彭祖國。〕齋戒禱祠，欲出周鼎泗水，〔水經：泗水出魯國卞縣北山，東南過彭城縣，又東過下邳縣入淮。時人相傳以爲宋太丘社亡而周鼎沒於泗水中，故祠泗水，欲出周鼎。〕使千人沒水求之，弗得。乃西南渡淮水，〔水經：淮水出南陽郡平氏縣桐柏山，東南至淮陵入海，行三千餘里。〕之衡山、南郡。〔班志，衡山在長沙國湘南縣之東南。括地誌：衡山，一名岣嶁山，在衡州湘潭縣西四十一里。漢衡山國在江北；秦拔楚郢，置南郡；唐爲荊州江陵府。之，往也。〕浮江至湘山祠，逢大風，幾不能渡。〔幾，居依翻。〕上問博士曰：“湘君何神？“對曰：“聞之：堯女，舜之妻，葬此。”〔班志：湘水出零陵郡零陵縣陽朔山，北至酃入江。括地誌：黃陵廟在嶽州湘陰縣北五十七里，舜二妃之神。二妃冢在湘陰縣一百六十里青草山上。盛弘之荊州記：青草湖，南有青草山，湖因山而名。舜陟方死於蒼梧，二妃死於江、湘之間，因葬焉。博士以儒學爲官。漢成帝詔曰：儒林之官，四海淵源。宜皆明於古今，溫故知新，通達國體，故謂之博士。〕始皇大怒，使刑徒三千人皆伐湘山樹，赭其山。〔赭，音者，赤也。〕遂自南郡由武關歸。
②初，韓人張良，其父、祖以上五世相韓。〔張良大父開地，相韓昭侯、宣惠王、襄哀王，父平，相釐王、悼惠王，凡五世。〕及韓亡，良散千金之產，欲爲韓報仇。〔爲，於僞翻。〕
二十九年（癸未，公元前二一八年）
①始皇東遊，至陽武博浪沙中，〔班志，陽武縣屬河南郡，有博浪沙。索隱曰：今浚儀西北四十里有博浪城。史記正義曰：鄭州陽武縣有博浪沙，當官道。師古曰：“狼”，音浪，史記作”浪”，正義音狼。〕張良令力士操鐵椎狙擊始皇，誤中副車。〔狙，玃屬。狙之伺物，必伏，乘其便而擊之。狙擊者，謂伏其旁而狙伺以擊之也。狙，千恕翻，又千餘翻。索隱曰：漢官儀：天子有屬車，即副車，奉車即御而從後。餘謂副，貳也；漢有五時副車，又在屬車之外。〕始皇驁，求，弗得；令天下大索十日。〔索，山客翻。〕
始皇遂登之罘，〔班志：之罘山在東萊睡縣。括地誌：之罘山在萊州文登縣東北一百八十里。罘，音浮。〕刻石；旋，之琅邪，道上黨入。〔旋，即還字。之，往也。〕
三十一年（乙酉，公元前二一六年）
①使黔首自實田。〔二十六年，更名民曰黔首。孔穎達曰：黔，黑也。凡民以黑巾覆頭，故謂之黔首。〕
三十二年（丙戌，公元前二一五年）
①始皇之碣石，〔班志：大碣石山在右北平郡驪成縣西南。文穎曰：碣石在遼西郡絫縣。酈道元曰：濡水至絫縣碣石山。今〔於此〕枕海有石如埇道，數十里，當山頂有大石如柱形，往往而見，立於巨海之中，名天橋柱。碣，音桀。〕使燕人盧生求羨門，〔姓譜：姜姓之後，封於盧，以國爲氏。〕刻碣石門。壞城郭，決通堤坊。〔壞，音怪。坊，讀曰防。〕始皇巡北邊，從上郡入，盧生使入海還，因奏錄圖書曰：“亡秦者胡也。”〔錄圖書，如後世讖緯之書。鄭玄曰：胡，胡亥，秦二世名也。秦見圖書而不知此爲人名，反備北胡。〕始皇乃遣將軍蒙恬發兵三十萬人，北伐匈奴。
三十三年（丁亥，公元前二一四年）
①發諸嘗逋亡人、贅婿、賈人爲兵，〔賈誼曰：秦人家貧子壯則出贅。師古曰：謂之贅婿，言其不當出在妻家，猶人身之有朊贅也。轉貨販易者爲商，坐市販賣者爲賈。贅，之銳翻。〕略取南越陸梁地，〔索隱曰：謂南方之人，其性陸梁，故曰陸梁地。班表，漢高帝功臣有陸量侯須無，詔以爲列諸侯，自置吏令、長，受令長沙王。如淳曰：陸量，秦始皇本紀所謂陸梁地也。〕置桂林、南海、象郡；〔桂林因產桂而名。合浦以南，山間無雜木，冬夏長青，葉長尺餘。文穎曰：桂林，今鬱林。師古曰：桂林，今桂州界是其地，非鬱林也。南海郡，今廣州。茂陵書曰：象郡治臨塵，去長安萬七千五百里。韋昭曰：今日南是也。〕以謫徙民五十萬人戍五嶺，與越雜處。〔所謂謫戍也。晉志曰：自北徂南，入越之道，必由嶺嶠；時有五處，故曰五嶺。師古曰：嶺者，西自衡山之南，東窮於海，一山之限耳，而別標名，則有五焉。裴氏廣州記曰：大庾、始安、臨賀、桂陽、揭陽爲五嶺。鄧德明南康記曰：大庾嶺，一也；桂陽騎田嶺，二也；九真都龐嶺，三也；臨賀萌渚嶺，四也；始安越城嶺，五也。師古以裴說爲是。蜀注曰：大庾嶺在虔州；永明嶺、白芒嶺在道州；臘嶺在郴州；臨源嶺在桂州。謫，則革翻。處，昌呂翻。〕
②蒙恬斥逐匈奴，收河南地爲四十四縣。築長城，因地形，用制險塞；起臨洮至遼東，延袤萬餘里。於是渡河，據陽山，逶迤而北。〔師古曰：河南地當北地之北，黃河之南。餘按，河出積石，過金城、隴西、安定、北地郡界，皆東北流；北過朔方、窳渾間，方屈而東南流，逕高闕南；又自臨河縣東逕陽山南，徐廣所謂陽山在河北、陰山在河南者。劉昭曰：二山皆屬五原郡西安陽縣。班志，臨洮縣屬隴西郡。洮水出西羌中，北至枹罕東入河。縣臨洮水，因以爲名。洮，土刀翻。延，長行也。南北曰袤。袤，音茂。逶，於爲翻。迤，以支翻。〕暴師於外十餘年，蒙恬常居上郡統治之；威振匈奴。〔暴，讀如字；劉伯莊音僕。括地誌：上郡故城在綏州上縣東南五十里。〕
三十四年（戊子，公元前二一三年）
①謫治獄吏不直及覆獄故、失者，〔覆獄者，奏當已成而覆按之也。故者，知其當罪與不當罪而故出入之；失者，誤出入也。〕築長城及處南越地。〔處，昌呂翻。〕
丞相李斯上書曰：“異時諸侯並爭，厚招遊學。今天下己定，法令出一，百姓當家則力農工，士則學習法令。今諸生不師今而學古，以非當世，惑亂黔首，相與非法教人；聞令下，則各以其學議之，入則心非，出則巷議，誇主以爲名，異趣以爲高，率羣下以造謗。如此弗禁，則主勢降乎上，黨與成乎下。禁之便！臣請史官非秦記皆燒之；〔此燒列國史記也。〕非博士官所職，天下有藏詩、書、百家語者，皆詣守、尉雜燒之。〔秦之焚書，焚天下之人所藏之書耳，其博士官所藏則故在；項羽燒秦宮室，始並博士所藏者焚之。此所以後之學者咎蕭何不能於收秦圖書之日並收之也。〕有敢偶語詩、書棄市；以古非今者族；吏見知不舉，與同罪。令下三十日，不燒，黥爲城旦。〔應劭曰：城旦，旦起行治城；四歲刑也。〕所不去者，醫藥、卜筮、種樹之書。若有欲學法令者，【章：十二行本”有欲”二字互乙，無”者”字；乙十一行本同。】以吏爲師。“制曰：“可。”
魏人陳餘謂孔鮒曰：“秦將滅先王之籍，而子爲書籍之主，其危哉！“子魚曰：“吾爲無用之學，知吾者惟友。秦非吾友，吾何危哉！吾將藏之以待其求；求至，無患矣。”〔孔鮒，孔子八世孫，字子魚。鮒，音附。〕
三十五年（己丑，公元前二一二年）
①使蒙恬除直道，道九原，抵雲陽。〔班志，雲陽縣屬馮翊。〕塹山堙谷，〔塹，七豔翻。堙，音因。〕千八百里；數年不就。
②始皇以爲咸陽人多，先王之宮庭【章：十二行本”庭”作”廷”；乙十一行本同；孔本同。】小，乃營作朝宮渭南上林苑中，先作前殿阿房，〔師古曰：阿，近也；以其去咸陽近，且號阿房。索隱曰：此以形名宮也；言其宮曰（四）阿房（旁）廣也。三輔黃圖曰：作宮阿基旁，天下謂之阿房。括地誌：秦阿房宮亦曰阿城，在雍州長安縣西一十四里。史記正義曰：按宮在上林宛中；雍州郭城西南面，即阿房宮城東南面也。房，白郎翻。〕東西五百步，南北五十丈，上可以坐萬人，下可以建五丈旗，周馳爲閣道，自殿下直抵南山，〔關中有南山、北山：自甘泉連延至巀嶭、九嵕爲北山；自終南、太白連延至商嶺爲南山。〕表南山之顛以爲闕。爲複道，自阿房度渭，屬之咸陽，以象天極閣道、絕漢抵營室也。〔天官書曰：天極後十七星，絕漢抵營室，曰閣道。北辰爲天極。營室二星，天子之宮也。〕隱宮、徒刑者七十【章：十二行本”十”下有”餘”字；乙十一行本同；孔本同；張校同。】萬人，〔史記正義曰：餘刑見於市朝；宮刑，一百日隱於蔭室養之乃可，故曰隱宮，下蠶室是也。徒刑者，有罪既加刑，復罰作之也。〕乃分作阿房宮或作驪山。發北山石槨，寫蜀、荊地材，〔康曰：寫，四夜切；舍車解馬爲寫，或作”卸”。餘謂此非舍車解馬之”卸”，即前寫放宮室之”寫”，讀如字。〕皆至；關中計宮三百，〔或曰：“皆至”當屬上句。關中記雲：東自函關弘農郡靈寶縣界，西至隴關汧陽郡汧源縣界，二關之間，謂之關中，東西千餘里。〕關外四百餘。於是立石東海上朐界中，以爲秦東門。〔班志：東海郡朐縣，始皇立石海上，以爲東門闕。朐，音劬。〕因徙三萬家驪邑，五萬家雲陽，皆復不事十歲。〔復，方目翻，除也。不事者，不供徵役之事。〕
③盧生說始皇曰：“方中：人主時爲微行以辟惡鬼。惡鬼闢，〔闢，讀曰避。〕真人至。願上所居宮毋令人知，然後不死之藥殆可得也！“始皇曰：“吾慕真人！“自謂”真人”，不稱”朕”。〔康曰：稱，去聲；不稱，不愜意也。餘謂康說非也。始皇初並天下，自稱曰朕，至此不稱朕耳。〕乃令咸陽之旁二百里內宮觀二百七十，復【章：十二行本”復”作”復”；乙十一行本同；孔本同。】道、甬道相連，帷帳、鐘鼓、美人充之，各案署不移徙。行所幸，有言其處者，罪死。始皇幸梁山宮，〔班志：梁山宮在扶風好畤縣。括地誌：俗名望宮山，在雍州好畤縣西十二里，北去梁山九里。雍錄曰：唐奉天縣有梁山，秦之梁山宮正在其地。〕從山上見丞相車騎衆，弗善也。中人或告丞相，丞相後損車騎。始皇怒曰：“此中人泄吾語！“案問，莫服，捕時在旁者，盡殺之。自是後，莫知行之所在。羣臣受決事者，悉於咸陽宮。
侯生、盧生相與譏議始皇，因亡去。始皇聞之，大怒曰：“盧生等，吾尊賜之甚厚，今乃誹謗我！〔誹，敷尾翻。〕諸生在咸陽者，吾使人廉問，或爲妖言以亂黔首。”〔廉，察也。秦有誹謗、妖言之罪，漢除之。妖，於遙翻。〕於是使御史悉案問諸生。〔秦置御史，掌討奸猾，治大獄，御史大夫統之。〕諸生傳相告引，〔傳相告引者，謂甲引乙，乙復引丙也。傳，柱戀翻。相，如字。〕乃自除犯禁者四百六十餘人，皆坑之咸陽，使天下知之，以懲後；益發謫徙邊。始皇長子扶蘇諫曰：“諸生皆誦法孔子。〔誦孔子之言以爲法也。〕今上皆重法繩之，臣恐天下不安。“始皇怒，使扶蘇北監蒙恬軍於上郡。〔爲胡亥奪嫡殺扶蘇張本。〕
三十六年（庚寅，公元前二一一年）
①有隕石於東郡。〔東郡，本衛地，秦徙衛於野王，以其地置東郡。〕或刻其石曰：“始皇死而地分。“始皇使御史逐問，莫服；盡取石旁居人誅之，燔其石。〔燔，音煩，爇也。〕
②遷河北榆中三萬家；〔河北，北河之北也。〕賜爵一級。
三十七年（辛卯，公元前二一零年）
①冬，十月，癸丑，始皇出遊；左丞相斯從，右丞相去疾守。〔去疾，姓馮。從，才用翻。守，手又翻。〕始皇二十餘子，少子胡亥最愛，請從；上許之。
十一月，行至雲夢，望祀虞舜於九疑山。〔古者，天子巡狩所至，山川之神，各以秩次望祭之。酈道元曰：營水出營陽郡泠道縣南留山，西流逕九疑山。其山磐棋蒼梧之野，峯秀數郡之間，羅巖九舉，各導一溪，岫壑負阻，異嶺同勢，遊者疑焉，故曰九疑。括地誌：九疑山在永州唐興縣東南百里，其山九峯相似，故名。元次山曰：九疑山在永州，方四千裏，四州各近一隅。九域志曰：九疑在道州，舜陵在女英峯下，九疑之第六峯也。太史公曰：舜南狩，崩於蒼梧之野，歸葬於江南九疑山。山海經曰：舜之所葬，在今道州零陵界。則蒼梧、九疑，兩處也；合而言之者，誤也。〕浮江下，觀藉柯，渡海渚，過丹陽，至錢唐，〔史記正義曰：括地誌：海渚，雲在舒州同安縣東。按舒州在江之中流，疑海字誤。藉，秦昔翻。柯，音歌。班志：丹陽縣，秦屬鄣郡。括地誌：丹陽故城，在潤州江寧縣東南五里。班志，錢唐縣屬會稽郡，漢西部都尉所治。唐爲杭州治所。〕臨浙江。水波惡，乃西百二十里，從陿中渡。〔所謂水波惡處，則今之由錢唐渡西陵者是也。西陿中渡，則今富陽、分水之間。徐廣曰：蓋在餘杭也。顧夷曰：餘杭，秦始皇至會稽經此，立爲縣。〕上會稽，〔班志：會稽山在會稽郡山陰縣南，有禹冢、禹井。〕祭大禹，望於南海；立石頌德。還，過吳，從江乘渡。〔江乘縣，秦屬鄣郡，漢屬丹陽郡。括地誌：江乘故縣城在今潤州句容縣北六十里。〕並海上，北至琅邪、之罘。〔並，步浪翻。罘，音浮。〕見巨魚，射殺之。遂並海西，至平原津而病。〔平原縣，秦屬齊郡，漢分置平原郡。史記正義曰：今德州平原縣南六十里有張公故城，城東有津，後名張公渡，恐此平原郡古津也。漢書平津侯公孫弘所封亦近此，蓋平津即此津。餘按公孫弘傳：封勃海高城縣之平津鄉，則平津非平原津也。班志：篤馬河至平原東北入海。此蓋津渡處。射，而亦翻。並，步浪翻。〕
始皇惡言死，〔惡，烏路翻。〕羣臣莫敢言死事。病益甚，乃令中車府令行符璽事趙高爲書賜扶蘇曰：“與喪，會咸陽而葬。“書已封，在趙高所，未付使者。〔班書百官表：太僕，秦官，其屬有車府令。〕秋，七月，丙寅，始皇崩於沙丘平臺。〔史記正義曰：始皇崩在沙丘宮平臺之中。〕丞相斯爲上崩在外，〔爲，於僞翻。〕恐諸公子及天下有變，乃祕之不發喪，棺載轀涼車中，〔文穎曰：轀輬車，如今喪轜車也。孟康曰：如衣車，有窗牖，閉之則溫，開之則涼，故名。如淳曰：轀輬車，其車廣大，有羽飾。沈約宋書禮志曰：漢制：大行載轀輬車，四輪；其飾如金根，加施組，連璧交路；四角金龍飾，銜璧，垂五采飾羽流蘇，前後雲畫帷裳；樝文畫曲轓，長與車等。太僕御駕六白駱馬，以黑藥灼其身爲虎文。史記正義曰：棺，音館，又古玩翻。轀，音溫。“涼”，一作”輬”，音同。〕故幸宦者驂乘。所至，上食、百官奏事如故，宦者輒從車中可其奏事。獨胡亥、趙高及幸宦者五六人知之。
初，始皇尊寵蒙氏，信任之。蒙恬任【章：乙十一行本”任”下有”在”字。】外將，蒙毅常居中參謀議，名爲忠信，故雖諸將相莫敢與之爭。〔將，即亮翻。〕趙高者，生而隱宮；〔康曰：餘刑顯於市朝，宮刑在於隱室，故曰隱宮。〕始皇聞其強力，通於獄法，舉以爲中車府令，使教胡亥決獄；胡亥幸之。趙高有罪，始皇使蒙毅治之；毅當高法應死。始皇以高敏於事，赦之，復其官。趙高既雅得幸於胡亥，〔雅，素也。〕又怨蒙氏，乃說胡亥，請詐以始皇命誅扶蘇而立胡亥爲太子。胡亥然其計，趙高曰：“不與丞相謀，恐事不能成。“乃見丞相斯曰：“上賜長子書及符璽，皆在胡亥所。〔長子，謂扶蘇。〕定太子，在君侯與高之口耳。事將何如？“斯曰：“安得亡國之言！此非人臣所當議也！“高曰：“君侯材能、謀慮、功高、無怨、長子信之，此五者皆孰與蒙恬？“斯曰：“不及也。“高曰：“然則長子即位，必用蒙恬爲丞相，君侯終不懷通侯之印歸鄉里明矣！〔通侯，漢曰徹侯，亦曰列侯。應劭曰：通，亦徹也；通者，言功德通於王室也。張晏曰：列侯者，見序列也。〕胡亥慈仁篤厚，可以爲嗣。願君審計而定之！“丞相斯以爲然，乃相與謀，詐爲受始皇詔，立胡亥爲太子；更爲書賜扶蘇，〔更，工衡翻；改也。〕數以不能闢地立功，士卒多耗，〔數，所具翻。〕數【章：十二行本”數”上有”反”字；乙十一行本同；孔本同；張校同；退齋校同。】上書，直言誹謗，日夜怨望不得罷歸爲太子；將軍恬不矯正，知其謀；皆賜死，以兵屬裨將王離。〔數，所角翻；下同。屬，之慾翻，付也；康音蜀，非；下以屬同。〕
扶蘇發書，泣，入內舍，欲自殺。蒙恬曰：“陛下居外，未立太子，使臣將三十萬衆守邊，公子爲監，此天下重任也。今一使者來，即自殺，安知其非詐！復請而後死，未暮也。“使者數趣之。扶蘇謂蒙恬曰：“父賜子死，尚安復請！“即自殺。〔趣，讀曰促。復，扶又翻。〕蒙恬不肯死，使者以屬吏，系諸陽周；〔班志，陽周縣屬上郡。史記正義曰：陽周，寧州羅川縣之邑。屬，之慾翻。今按天寶元年，改羅川縣爲真寧縣。〕更置李斯舍人爲護軍，〔班百官表：護軍都尉，秦官。又，漢王以陳平爲護軍中尉，盡護諸將。當是時，恬已屬吏，恐其軍有變，故以李斯舍人爲護軍，使之護諸將也。〕還報。胡亥已聞扶蘇死，即欲釋蒙恬。會蒙毅爲始皇出禱山川，還至。趙高言於胡亥曰：“先帝欲舉賢立太子久矣，而毅諫以爲不可，不若誅之！“乃系諸代。〔據地理，代距沙丘甚遠。蓋毅還至代，即就係之。〕
遂從井陘抵九原。〔班志：井陘在常山石邑縣西。史記正義曰：井陘故關在幷州石艾縣東十八里，即井陘口。〕會暑，轀車臭，乃詔從官令車載一石鮑魚以亂之。〔孟康曰：百二十斤曰石。班書貨殖傳：鮿鮑千鈞。師古注曰：鮿，膊魚也，即今之不着鹽而幹者也。鮑，今之〈魚邑〉魚也。而說者乃讀鮑爲鮠魚之鮠，失義遠矣。鄭康成以鮠於煏室幹之，亦非也。煏室幹之，即鮑耳。蓋今巴、荊人所呼鰎魚者是也。秦皇載鮑亂臭者，則是〈魚邑〉魚耳；而煏室幹者，本不臭也。鮑，白卯翻。鮿，音接。〈魚邑〉，於業翻。鮠，五回翻。煏，蒲北翻。鰎，居偃翻。〕從直道至咸陽，發喪。〔直道，即三十五年蒙恬所除者。〕太子胡亥襲位。
九月，葬始皇於驪山，下錮三泉；〔師古曰：三重之泉，言至水也。餘謂錮者，治銅錮塞之也。三泉者，取九泉之數言之。〕奇器珍怪，徙藏滿之。〔謂徙府庫之物以實陵便房中。藏，才浪翻。〕令匠作機弩，有穿近者輒射之。以水銀爲百川、江河、大海，機相灌輸。〔康注引劉伯莊雲：機相灌輸，以防穿近者。予按文勢，自機弩至輒射之，文意已足；機相灌輸，是承水銀爲百川、江河、大海之意，作如是觀，文意甚順。射，而亦翻。史記正義：灌，音館。輸，音戍。〕上具天文，下具地理。後宮無子者，皆令從死。〔從，才用翻。〕葬既已下，或言工匠爲機藏，皆知之，藏重即泄。大事盡，閉之墓中。〔藏重即泄，謂工匠若更爲第二重機藏，與外人近，即泄其所以爲機藏之事，故大事盡則皆閉之墓中。大事盡，句絕，謂既下窆，則送終之大事盡也。重，直龍翻。〕
②二世欲誅蒙恬兄弟。二世兄子子嬰諫曰：“趙王遷殺李牧而用顏聚，齊王建殺其故世忠臣而用後勝，卒皆亡國。〔二事並見前。卒，子恤翻。〕蒙氏，秦之大臣、謀士也，而陛下欲一旦棄去之。誅殺忠臣而立無節行之人，〔行，下孟翻。〕是內使羣臣不相信而外使鬥士之意離也！“二世弗聽，遂殺蒙毅及內史恬。恬曰：“自吾先人及至子孫，積功信於秦三世矣。〔恬祖驁、父武及恬，三世皆事秦有功。〕今臣將兵三十餘萬，身雖囚繫，其勢足以倍畔。〔倍，蒲妹翻。〕然自知必死而守義者，不敢辱先人之教以不忘先帝也！“乃吞藥自殺。
揚子法言曰，或問：“蒙恬忠而被誅，忠奚可爲也？“曰：“塹山，堙谷，起臨洮，擊遼水，力不足而屍有餘，忠不足相也。”〔相，息亮翻。〕
臣光曰：“始皇方毒天下而蒙恬爲之使，恬不仁可知矣。然恬明於爲人臣之義，雖無罪見誅，能守死不貳，斯亦足稱也。”〔使，如字。〕
二世皇帝上〔諱胡亥，始皇少子也。章：十二行本無此八字；乙十一行本同。〕
元年（壬辰，公元前二零九年）
①冬，十月，戊寅，大赦。
②春，二世東行郡縣，李斯從；到碣石，並海，南至會稽；而盡刻始皇所立刻石，旁着大臣從者名，〔行，下孟翻。從，才用翻。並，步浪翻。着，如字；史記正義丁略翻。〕以章先帝成功盛德而還。
夏，四月，二世至咸陽，謂趙高曰：“夫人生居世間也，譬猶騁六驥過決隙也。〔康曰：上音缺；下丘逆翻。餘謂決，如字，決，裂也；裂開之隙，其間不能以寸，喻狹小也。〕吾既已臨天下矣，欲悉耳目之所好，窮心志之所樂，〔好，呼到翻。樂，音洛。〕以終吾年壽，可乎？“高曰：“此賢主之所能行而昏亂主之所禁也。雖然，有所未可，臣請言之：夫沙丘之謀，諸公子及大臣皆疑焉；而諸公子盡帝兄，大臣又先帝之所置也。今陛下初立，此其屬意怏怏皆不服，恐爲變；臣戰戰慄慄，唯恐不終，陛下安得爲此樂乎！“二世曰：“爲之柰何？“趙高曰：“陛下嚴法而刻刑，令有罪者相坐，誅滅大臣及宗室；然後收舉遺民，貧者富之，賤者貴之。盡除先帝之故臣，更置陛下之所親信者，此則陰德歸陛下，害除而奸謀塞，羣臣莫不被潤澤，蒙厚德，陛下則高枕肆志寵樂矣。〔更，工衡翻。塞，悉則翻。枕，之鴆翻。〕計莫出於此！“二世然之。乃更爲法律，務益刻深，大臣、諸公子有罪，輒下高【章：十二行本”高”下有”令”字；乙十一行本同；孔本同。】鞠治之。於是公子十二人僇死咸陽市，十公主矺死於杜，〔索隱曰：矺，貯格翻；史記正義音宅，與磔同，謂磔裂支體而殺之；溫公類篇音竹格翻，磓也。杜，故周之杜伯國。班志，杜縣屬京兆，宣帝改曰杜陵。〕財物入於縣官，〔漢謂天子爲縣官。此縣官，猶言公家也。〕相連逮者不可勝數。〔言事相連及皆逮之。貢父曰：其人存，直追取之曰逮；其人亡，則討而捕之。逮，易辭；捕，加力也。〕
公子將閭昆弟三人囚於內宮，議其罪獨後。二世使使令將閭曰：“公子不臣，罪當死！吏致法焉。“將閭曰：“闕廷之禮，吾未嘗敢不從賓贊也；廊廟之位，吾未嘗敢失節也；受命應對，吾未嘗敢失辭也；何謂不臣？〔言不敢挾親親之恩廢爲臣之節，何得以此罪加之！〕願聞罪而死！“使者曰：“臣不得與謀，〔與，讀曰預。〕奉書從事！“將閭乃仰天大呼”天”者三，曰：“吾無罪！“昆弟三人皆流涕，拔劍自殺。宗室振恐。公子高欲奔，恐收族，乃上書曰：“先帝無恙時，臣入門【章：十二行本”門”作”則”；乙十一行本同；孔本同；退齋校同；熊校同。】賜食，出則乘輿，御府之衣，臣得賜之，中廐之寶馬，臣得賜之。臣當從死而不能，爲人子不孝，爲人臣不忠。不孝不忠者，無名以立於世，臣請從死，願葬驪山之足，唯上幸哀憐之！“書上，二世大說，〔說，讀曰悅。〕召趙高而示之，曰：“此可謂急乎？“趙高曰：“人臣當憂死不暇，何變之得謀！“二世可其書，賜錢十萬以葬。
復作阿房宮。盡徵材士五萬人爲屯衛咸陽，令教射。狗馬禽獸當食者多，〔食，讀曰飤，音祥吏翻。〕度不足，下調郡縣，〔史記正義曰：下，戶嫁翻。調，徒釣翻。謂下郡縣而調發之也。餘謂下，讀如字亦通。〕轉輸菽粟、芻槀，皆令自齎糧食，咸陽三百里內不得食其谷。
③秋，七月，陽城人陳勝、陽夏人吳廣起兵於蘄。〔史記正義曰：即河南陽城縣；班志，屬潁川郡。陽夏縣屬淮陽國。括地誌：陳州太康縣，本漢陽夏縣地。盤洲洪氏曰：陽夏鄉去太康縣三十里。夏，音賈。班志，蘄縣屬沛郡，有大澤鄉。蘄，音渠依翻。〕是時，發閭左戍漁陽，〔鼂錯曰：秦以謫發戍，先發吏有謫及贅婿、賈人，後以嘗有市籍者，又後以大父母嘗有市籍者，後入閭取其左。索隱曰：閭左，謂居閭里之左也。秦時，復除者居閭左。今力役凡在閭左者盡發之也。又云：凡居以富強爲右，貧弱爲左。秦役戍多富者，役盡，兼取貧弱而發之也。班志，漁陽縣屬漁陽郡。括地誌：漁陽故城在檀州密雲縣南十八里，在漁水之陽。〕九百人屯大澤鄉，陳勝、吳廣皆爲屯長。〔師古曰：人所聚爲屯。長，帥也。〕會天大雨，道不通，度已失期；〔度，徒洛翻。〕失期，法皆斬。陳勝、吳廣因天下之愁怨，乃殺將尉，〔師古曰：其官本尉耳，時領戍人，故爲將尉。索隱曰：尉，官也；漢舊儀：大縣三人。其尉將屯九百人，故云將尉。〕召令徒屬曰：“公等皆失期當斬；假令毋斬，而戍死者固什六七。且壯士不死則已，死則舉大名耳！王、侯、將、相寧有種乎！”〔種，章勇翻。〕衆皆從之。乃詐稱公子扶蘇、項燕，〔以百姓賢扶蘇而楚人憐項燕也。〕爲壇而盟，稱大楚；陳勝自立爲將軍，吳廣爲都尉。攻大澤鄉，拔之；收而攻蘄，蘄下。〔收大澤鄉之兵以攻蘄也。〕乃令符離人葛嬰將兵徇蘄以東；攻銍、酇、苦、柘、譙，皆下之。〔班志：符離、銍、酇、譙屬沛郡。姓譜：葛國既滅，其後以國爲氏。柘，苦二縣屬淮陽國。宋白曰：柘縣，古襄氏之邑；春秋時，陳之株野；漢爲柘縣，以邑有柘溝而名；唐爲宋州柘城縣。亳州真源縣，古苦縣地。徇，辭峻翻，略地也。銍，竹乙翻。“酇”，本作”〈盧阝〉”，纔多翻。師古曰：此縣本借酇字爲之，音嵯。王莽改縣爲贊治，則此縣亦有贊音。苦，音怙。〕行收兵；比至陳，〔比，必寐翻。〕車六七百乘，騎千餘，卒數萬人。攻陳，陳守、尉皆不在，獨守丞與戰譙門中，不勝；守丞死，陳勝乃入據陳。〔班志，陳縣屬淮陽國。史記正義曰：今陳州城本楚襄王所築陳國城也。師古曰：守丞，謂郡丞之居守者；一曰：郡守之丞，故曰守丞。原父曰：秦不以陳爲郡，何庸有守！守，謂非正官，權守者耳。餘按秦分天下爲郡縣，郡置守、尉、監，縣置令、丞、尉。原父以此守爲權守之守，良是。遷、固二史作”守令皆不在”，此作”守尉皆不在”，蓋二史”令”下缺”尉”字，而通鑑”尉”上缺”令”字也。師古曰：譙門，謂門上爲高樓以候望者耳。樓，一名譙，故謂美麗之樓爲麗譙；亦呼爲巢。所謂巢車者，亦於兵車之上爲樓以望敵也。譙，巢，聲相近。〕
初，大梁人張耳、陳餘相與爲刎頸交。秦滅魏，聞二人魏之名士，重賞購求之。張耳、陳餘乃變名姓，俱之陳，爲裏監門以自食。〔師古曰：監門，卒之賤者；耳、餘以卑賤自隱。張晏曰：監門，里正衛也。監，古銜翻。〕裏吏嘗以過笞陳餘，陳餘欲起，張耳躡之，使受笞。〔欲起者，不能受辱，欲起與吏亢也。躡，尼輒翻，躡其足也。笞，醜之翻。〕吏去，張耳乃引陳餘之桑下，數之曰：〔數，所具翻，又所主翻。〕“始吾與公言何如？今見小辱而欲死一吏乎！“陳餘謝之。陳涉既入陳，張耳、陳餘詣門上謁。〔陳勝，字涉。〕陳涉素聞其賢，大喜。陳中豪桀父老請立涉爲楚王，涉以問張耳、陳餘，耳、餘對曰：“秦爲無道，滅人社稷，暴虐百姓；將軍出萬死之計，爲天下除殘也。今始至陳而王之，示天下私。願將軍毋王，急引兵而西；遣人立六國後，自爲樹黨，爲秦益敵；敵多則力分，與衆則兵強。如此，則野無交兵，〔六國皆爲與國，則兵不交鋒於野矣。〕縣無守城，〔諸縣皆畔秦復爲六國，無復爲秦守城者。〕誅暴秦，據咸陽，以令諸侯；諸侯亡而得立，以德服之，則【章：十二行本”則”上有”如此”二字；乙十一行本同；孔本同；張校同。】帝業成矣！今獨王陳，恐天下懈也。陳涉不聽，遂自立爲王，號”張楚”。〔劉德曰：若雲張大楚國也。張晏曰：先是楚已爲秦所滅，今立楚爲張。〕
當是時，諸郡縣苦秦法，爭殺長吏以應涉。謁者【章：十二行本”者”下有”使”字；乙十一行本同；孔本同；張校同。】從東方來，以反者聞。二世怒，下之吏。〔下，遐嫁翻。〕後使者至，上問之，對曰：“羣盜鼠竊狗偷，郡守、尉方逐捕，今盡得，不足憂也。“上悅。
陳王以吳叔爲假王，監諸將以西擊滎陽。〔吳廣，字叔。滎陽縣屬三川郡。〕
張耳、陳餘復說陳王。請奇兵北略趙地。〔復，扶又翻。〕於是陳王以故所善陳人武臣爲將軍，邵騷爲護軍，〔姓譜：武姓，宋武公之後。餘謂自有諡法，以武爲諡者多矣，而必以武姓爲宋武公之後，何拘也！唐志氏族以爲武氏出自姬姓，周平王少子生而有文在手曰”武”，遂以爲氏。此由武后而傅會爲之說也。趙明誠金石錄有漢敦煌長史武班碑雲：昔殷王武丁克伐鬼方，官族析分，因以爲氏。邵姓，周文王子邵公奭之後；或言第十一子聃季載之後。〕以張耳、陳餘爲左、右校尉，予卒三千人，徇趙。〔予，讀曰與。〕
陳王又令汝陰人鄧宗徇九江郡。〔殷王武丁封叔父於河北，是爲鄧侯，後因氏焉。班志，汝陰縣屬汝南郡，故胡國。九江，本楚地，秦滅楚，分置九江郡；項羽滅秦，以封黥布；漢高祖更名淮南國；武帝復曰九江郡。〕當此時，楚兵數千人爲聚者不可勝數。〔師古曰：聚，才喻翻。〕
葛嬰至東城，〔班志，東城縣屬九江郡。括地誌：東城故城，在濠州定遠縣東南五十里。〕立襄強爲楚王。〔姓譜：襄，魯莊公子襄仲之後。〕聞陳王已立，因殺襄強還報。陳王誅殺葛嬰。
陳王令【章：十二行本”令”下有”魏人”二字；乙十一行本同；孔本同；張校同；退齋校同。】周市北徇魏地。以上蔡人房君蔡賜爲上柱國。〔索隱曰：房，邑名；爵之於房，號曰房君。上柱國，楚爵之尊者。蔡，以國爲氏。〕
陳王聞周文，陳之賢人也，習兵，乃與之將軍印，使西擊秦。
武臣等從白馬渡河，〔師古曰：白馬津在今滑州白馬縣界。括地誌：白馬故城，在滑州衛南縣西南二十四里。戴延之西征記曰：白馬故城即衛之漕邑。〕至諸縣，說其豪桀，豪桀皆應之；乃行收兵，得數萬人；號武臣爲武信君。下趙十餘城，餘皆城守；乃引兵東北擊范陽。〔班志曰，范陽縣屬涿郡。應劭曰：在範水之陽。〕范陽蒯徹說武信君曰：〔蒯徹，即蒯通，班書避武帝諱，改”徹”爲”通”。蒯，丘怪翻，姓也。左傳，晉有大夫蒯得。〕“足下必將戰勝而後略地，攻得然後下城，臣竊以爲過矣。誠聽臣之計，可不攻而降城，不戰而略地，傳檄而千里定；可乎？”〔師古曰：檄者，以木簡爲書，長尺二寸，用徵召也；有急，則加以鳥羽插之，所以示急疾也。檄，戶歷翻。〕武信君曰：“何謂也？“徹曰：“范陽令徐公，畏死而貪，欲先天下降。〔先，悉薦翻。〕君若以爲秦所置吏，誅殺如前十城，則邊地之城皆爲金城、湯池，不可攻也。君若齎臣侯印以授范陽令，使乘朱輪華轂，驅馳燕、趙之郊，即燕、趙城可無戰而降矣。“武信君曰：“善！“以車百乘、騎二百、侯印迎徐公。燕、趙聞之，不戰以城下者三十餘城。
陳王既遣周章，以秦政之亂，有輕秦之意，不復設備。〔復，扶又翻。〕博士孔鮒諫曰：〔鮒，魏相子順之子，孔子八世孫，即前藏書者也。〕“臣聞兵法：『不恃敵之不我攻，恃吾不可攻。』今王恃敵而不自恃，若跌而不振，悔之無及也。”〔跌，徒結翻，踢而踣也。〕陳王曰：“寡人之軍，先生無累焉。”〔累，良瑞翻。〕
周文行收兵至關，車千乘，卒數十萬，至戲，軍焉。〔師古曰：戲，水名，在京兆新豐東；今有戲水驛。其水本出藍田北界，至此而北流入渭。蘇林曰：戲在新豐東南三十里。戲，許宣翻。〕二世乃大驚，與羣臣謀曰：“柰何？“少府章邯曰：〔班表曰：少府，秦官，掌山林、池澤之賦以給共養。姓譜：齊人降鄣，子孫去邑爲章氏。少，詩照翻。邯，下甘翻。〕“盜已至，衆強，今發近縣，不及矣。驪山徒多，〔秦之刑徒已論者，輸作驪山。〕請赦之，授兵以擊之。“二世乃大赦天下，使章邯免驪山徒、人奴產子，悉發以擊楚軍，大敗之。〔服虔曰：人奴產子，家人之產奴。師古曰：奴產子，猶今人云家生奴。仲馮曰：人奴一物，產子又一物。臣瓚曰：人奴之產子，今田客家兒。〕周文走。
張耳、陳餘至邯鄲，聞周章卻，又聞諸將爲陳王徇地還者多以讒毀得罪誅，乃說武信君令自王。八月，武信君自立爲趙王，以陳餘爲大將軍，〔班表：前、後、左、右將軍，週末官，秦因之，位上卿。漢大將軍比三公。〕張耳爲右丞相，邵騷爲左丞相；使人報陳王。陳王大怒，欲盡族武信君等家而發兵擊趙。柱國房君諫曰：“秦未亡而誅武信君等家，此生一秦也；不如因而賀之，使急引兵西擊秦。“陳王然之，從其計，徙系武信君等家宮中，封張耳子敖爲成都君，使使者賀趙，令趣發兵西入關。張耳、陳餘說趙王曰：“王王趙，非楚意，〔趣，讀曰促。上王，如字；下王，於況翻。〕特以計賀王。楚已滅秦，必加兵於趙。願王毋西兵，北徇燕、代，南收河內以自廣。〔燕，涿郡以北之地。代，常山以北之地。河內本魏地，時屬河東郡。〕趙南據大河，北有燕、代，楚雖勝秦，必不敢制趙；不勝秦，必重趙。趙乘秦、楚之敝，可以得志於天下。“趙王以爲然，因不西兵，而使韓廣略燕，李良略常山，張黶略上黨。〔黶，烏點翻，又於琰翻。〕
九月，沛人劉邦起兵於沛，〔陶唐氏既衰，其後有劉累，以擾龍事孔甲，爲豢龍氏。及晉，士會自秦歸晉，其處者爲劉氏。師古曰：沛本秦泗水郡之屬縣。李斐曰：沛，小沛也。索隱曰：漢改泗水郡爲沛郡，治相城，故以沛縣爲小沛。沛，博蓋翻。漢高帝事始此。〕下相人項梁起兵於吳，〔班志，下相縣屬臨淮郡。索隱曰：按相，水名，出沛國。沛有相縣；於相水下流置縣，故曰下相。括地誌：下相故城，在泗州宿豫縣西北七十里。項燕爲楚將，封於項，子孫以邑爲氏。吳縣，會稽郡治所，故吳都也。〕狄人田儋起兵於齊。〔服虔曰：儋，音負擔之擔。師古曰：儋，音丁甘翻。〕
劉邦，字季，爲人隆準、龍顏，左股有七十二黑子。〔服虔曰：準，音拙。應劭曰：隆，高也。準，頰權準也。顏，額顙也。李斐曰：準，鼻也。文穎曰：音準的之準。晉灼曰：戰國策雲：眉目準頞權衡。史記：秦始皇蜂目長準。李說、文音是也。師古曰：頰權”〈出頁〉“字，豈當借準爲之！服音、應說皆失之。黑子，今中國通呼爲黶子，吳、楚俗謂之志；志者，記也。〕愛人喜施，〔喜，許既翻。施，式豉翻。〕意豁如也；常有大度，不事家人生產作業。初爲泗上亭長，〔秦法：十里一亭。亭長，主亭之吏；亭，謂停留客旅宿食之館。史記正義曰：國語有寓室，即今之亭也。亭長，蓋今之里長，民有訟諍，吏留平辨，得成其政。“泗上”，史記作”泗水”。括地誌：泗水亭在徐州沛縣東一百步；有高祖廟。〕單父人呂公，好相人，見季狀貌，奇之，以女妻之。〔班志，單父縣屬山陽郡。單，音善。父，音甫。妻，七細翻。呂公女，是爲呂后。〕
既而季以亭長爲縣送徒驪山，徒多道亡。自度比至皆亡之，〔度，徒洛翻。比，必寐翻。〕到豐西澤中亭，止飲，〔應劭曰：沛，縣也；豐，其鄉也。孟康曰：後沛爲郡而豐爲縣。師古曰：豐本沛之聚邑耳。〕夜，乃解縱所送徒曰：“公等皆去，吾亦從此逝矣！“徒中壯士願從者十餘人。
劉季被酒，〔師古曰：被，加也；被酒，爲酒所加也。被，皮義翻。〕夜徑澤中，有大蛇當徑，季拔劍斬蛇。有老嫗哭曰：“吾子，白帝子也，化爲蛇，當道；今赤帝子殺之！“因忽不見。〔嫗，威遇翻，老母也。應劭曰：秦襄公自以居西，主少昊之神，作西畤，祠白帝。至獻公時，櫟陽雨金，又作畦畤，祠白帝。少昊，金德也；赤帝，堯後，謂漢也；殺之，明漢當代秦。〕劉季亡匿於芒、碭山澤【章：十二行本”澤”下有”岩石”二字；乙十一行本同；孔本同；張校同；退齋校同。】之間。〔班志，芒縣屬沛郡；碭縣屬梁國。應劭曰：二縣之間，有山澤之固，故隱其間。宋白曰：亳州永城縣，漢芒縣地。括地誌：宋州碭山縣在州東一百五十里，本漢碭縣；碭山在縣東。芒，音忙。碭，音唐；師古又音宕。〕數有奇怪；沛中子弟聞之，多欲附者。
及陳涉起，沛令欲以沛應之。掾、主吏蕭何、曹參曰：〔據曹參傳曰：參爲椽，何爲主吏。孟康曰：主吏，功曹也。姓譜：宋支子食採於蕭，後因爲氏。數，所角翻。掾，於絹翻。〕“君爲秦吏，今欲背之，〔背，蒲妹翻。〕率沛子弟，恐不聽。願君召諸亡在外者，可得數百人，因劫衆，衆不敢不聽。“乃令樊噲召劉季。劉季之衆已數十百人矣；沛令後悔，恐其有變，乃閉城城守，〔師古曰：城守者，守其城也；音狩。後皆類此。〕欲誅蕭、曹。蕭、曹恐，逾城保劉季。〔言投劉季以自保也。〕劉季乃書帛射城上，遺沛父老，爲陳利害。〔射，而亦翻。遺，於季翻。爲，於僞翻。〕父老乃率子弟共殺沛令，開門迎劉季，立以爲沛公。〔春秋之時，楚僭王號，其大夫多封縣公，如申公、葉公、魯陽公之類是也。今立季爲沛公，用楚制也。〕蕭、曹等爲收沛子弟，得三【章：十二行本”三”上有”二”字；乙十一行本同；孔本同。】千人，以應諸侯。
項梁者，楚將項燕子也，嘗殺人，與兄子籍避仇吳中。吳中賢士大夫皆出其下。籍少時學書，不成，去；學劍，又不成。項梁怒之。籍曰：“書，足以記名姓而已！劍，一人敵，不足學；學萬人敵！“於是項梁乃教籍兵法，籍大喜；略知其意，又不肯竟學。籍長八尺餘，力能扛鼎，〔韋昭曰：扛，舉也。索隱曰：說文雲：扛，橫關對舉也。長，真亮翻。扛，音江。〕才器過人。會稽守殷通〔徐廣曰：爾時未言太守。餘謂戰國之時，郡守只稱守，景帝中二年七月始曰太守。姓譜：武王克商，子孫分散，以殷爲氏。守，式又翻；下同。〕聞陳涉起，欲發兵以應涉，使項梁及桓楚將。〔將，即亮翻。〕是時，桓楚亡在澤中。梁曰：“桓楚亡，人莫知其處，獨籍知之耳。“梁乃【章：十二行本”乃”下有”出”字；乙十一行本同；孔本同。】誡籍持劍居外，梁復入，與守坐，曰：“請召籍，使受命召桓楚。“守曰：“諾。“梁召籍入。須臾，梁眴籍曰：“可行矣！”〔眴，音舜，動目而使之也。〕於是籍遂拔劍斬守頭。項梁持守頭，佩其印綬。〔釋名：印，信也，所以封物以爲驗也；亦言因也，封物相因付也。綬，受也，系印之組也，以相授受也。應劭漢官曰：綬長丈二尺，法十二月；廣三尺，法天、地、人。〕門下大驚，擾亂；籍所擊殺數十百人，〔言所殺自數十至百人也。〕一府中皆慴伏，莫敢起。〔說文曰：慴，失氣也，音之涉翻。〕梁乃召故所知豪吏，諭以所爲起大事，遂舉吳中兵，使人收下縣，〔下縣，會稽管下諸縣也。師古曰：非郡所都，故謂之下也。〕得精兵八千人。梁爲會稽守，籍爲裨將，徇下縣。籍是時年二十四。〔項籍始此。〕
田儋，【章：十二行本”儋”下有”者”字；乙十一行本同；孔本同。】故齊王族也。儋從弟榮，榮弟橫，皆豪健，宗強，能得人。〔從，才用翻。〕周市徇地至狄，〔周市，魏人。〕狄城守。田儋詳爲縛其奴，從少年之廷，欲謁殺奴，〔詳，讀曰佯，詐也。應劭曰：古殺奴婢皆當告官。儋欲殺令，故詐縛奴以謁也。廷，縣廷也。師古曰：廷，音定。〕見狄令，因擊殺令，而召豪吏子弟曰：“諸侯皆反秦自立。齊，古之建國也；儋，田氏，當王！“遂自立爲齊王，發兵以擊周市。周市軍還去。田儋率兵東略定齊地。
趙王與張耳、陳餘北略地燕界，趙王間出，〔師古曰：謂投間隙而微出。〕爲燕軍所得。燕囚之，欲求割地；使者往請，燕輒殺之。有廝養卒走燕壁，〔如淳曰：廝，賤者也。公羊傳曰：廝役扈養。韋昭曰：析薪爲廝，炊烹爲養。廝，音斯。養，羊尚翻。〕見燕將曰：“君知張耳、陳餘何欲？“曰：“欲得其王耳。“趙養卒笑曰：“君未知此兩人所欲也。夫武臣、張耳、陳餘，杖馬棰〔杖，直亮翻。棰，止橤翻，馬撾也。〕下趙數十城，此亦各欲南面而王，豈欲爲將相終已耶！顧其勢初定，未敢參分而王，〔參，猶三也。〕且以少長先立武臣爲王，以持趙心。〔少，詩照翻。長，知兩翻。〕今趙地已服，此兩人亦欲分趙而王，時未可耳。今君乃囚趙王。此兩人名爲求趙王，實欲燕殺之；此兩人分趙自立。夫以一趙尚易燕，〔易，弋豉翻。〕況以兩賢王左提右挈而責殺王之罪，滅燕易矣！“燕將乃歸趙王，養卒爲御而歸。
④周市自狄還，至魏地，欲立故魏公子寧陵君咎爲王。〔寧陵即漢之寧陵縣，屬陳留郡。括地誌曰：宋州寧陵城，古寧陵也。〕咎在陳，不得之魏。魏地已定，諸侯皆欲立周市爲魏王。市曰：“天下昏亂，忠臣乃見。〔見，賢遍翻。〕今天下共畔秦，其義必立魏王后乃可。“諸侯固請立市，市終辭不受；迎魏咎於陳，五反，陳王乃遣之，立咎爲魏王，市爲魏相。
⑤是歲，二世廢衛君角爲庶人，衛絕祀。〔周之列國，衛最後亡。〕
