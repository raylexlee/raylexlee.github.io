△卷第九十三
晉紀十五（起閼逢涒灘（甲申），盡強圉大淵獻（丁亥），凡四年。）
肅宗明皇帝下
太寧二年（甲申、三二四）
①春，正月，王敦誣周嵩、周莚與李脫謀為不軌，收嵩、莚，於軍中殺之；遣參軍賀鸞就沈充於吳，盡殺周札諸兄子；進兵襲會稽，〔會，工外翻。〕札拒戰而死。
②後趙兵都尉石瞻寇下邳、彭城，取東莞、東海，〔東莞縣，漢屬琅邪郡；莞，音官。武帝泰始元年，分琅邪立東莞郡。將，即亮翻。〕劉遐退保泗口。〔水經註：泗水自淮陽城東流逕角城北，而東南流注於淮，謂之泗口。杜佑曰：泗口，在今臨淮郡宿遷縣界。〕
司州刺史石生擊趙河南太守尹平於新安，斬之，〔新安縣，漢屬弘農郡，晉屬河南郡。守，式又翻；下同。〕掠五千餘戶而歸。自是二趙構隙，日相攻掠，河東、弘農之間，民不聊生矣。〔河東，弘農，二趙之界上也。〕
石生寇許、潁，〔許昌、潁川，同是一郡地。〕俘獲萬計。攻郭誦於陽翟，誦與戰，大破之，生退守康城。〔魏收地形志，陽翟縣有康城。〕後趙汲郡內史石聰聞生敗，馳救之，進攻司州刺史李矩、潁川太守郭默，皆破之。
③成主雄，後任氏無子，〔任，音壬。〕有子十餘人，雄立其兄蕩之子班為太子，使任後母之。羣臣請立諸子，雄曰：「吾兄，先帝之嫡統，有奇材大功，事垂克而早世，朕常悼之。〔蕩死見八十五惠帝太安二年。〕且班仁好學，必能負荷先烈。」太傅驤、司徒王達諫曰：「先王立嗣必子者，所以明定分而防篡奪也。〔好，呼到翻。荷，下可翻，又如字。驤，囮思將翻。分，扶問翻。〕宋宣公、吳餘祭，足以觀矣！」〔漢書曰：立嗣必子，所從來遠矣。公羊傳曰：宋宣公謂繆公曰：「以吾愛與夷則不若愛汝；以為社稷宗廟主，則與夷不若汝，盍終為君矣。」宣公死，繆公立，逐其二子莊公馮與左師勃，而致國乎與夷。故君子大居正，宋之禍，宣公為之也。吳子謁、餘祭、夷昧與季子同母，季子弱而才，兄弟皆愛之，同欲立之以為君。謁曰：今若迮而與季子國，季子猶不受也，請無與子而與弟，弟兄迭為君而乎致國乎季子。夷昧死，則國宜之季子，季子使而亡焉。僚者，長庶也，即之，季子使反而君之。闔閭曰：「先君所以不與子國而與弟者，凡為季子故也。將從先君之命歟，則國宜之季子；如不從先君之命，則我宜立者也，僚惡得為君乎！」於是使專諸刺僚。張守節曰：祭，側界翻。昧，莫葛翻。〕雄不聽。驤退而流涕曰：「亂自此始矣！」〔為下雄諸子殺張本。〕班為人恭下士，〔下，遐稼翻。〕動遵禮法，雄每有大議，輒令豫之。
④夏，五月，甲申，張茂疾病，執世子駿手泣曰：「吾家世以孝友忠順著稱，今雖天下大亂，汝奉承之，不可失也。」且下令曰：「吾官非王命，苟以集事，豈敢榮之！死之日，當以白帢入棺，勿以朝 服斂。」是日，薨。〔帢，苦洽翻。朝，直遙翻。斂，力贍翻。〕愍帝使者史淑在姑臧，〔長安覆沒，淑無所歸，故留姑臧。使，疏吏翻。〕左長史氾禕、右長史馬謨等〔氾，音凡。禕，籲韋翻。〕使淑拜駿大將軍、涼州牧、西平公，赦境內。前趙主曜遣使贈茂太宰，諡曰成烈王；拜駿上大將軍、涼州牧、涼王。
⑤王敦疾甚，矯詔拜王應為武衛將軍以自副，以王含為驃騎大將軍、開府儀同三司。〔騕，匹妙翻。〕錢鳳謂敦曰：「脫有不諱，便當以後事付應邪﹖」敦曰：「非常之事，非常之所能為。〔司馬相如難蜀父老曰：蓋世必有非常之人，然後有非常之事。〕且應年少，〔少，詩沼翻。〕豈堪大事！我死之後，莫若釋兵散眾，歸身朝廷，保全門戶，上計也；退還武昌，收兵自守，貢獻不廢，中計也；及吾尚存，悉眾而下，萬一僥倖，下計也。」鳳謂其黨曰：「公之下計，乃上策也。」遂與沈充定謀，俟敦死，即作亂。〔以王敦之狠戾，而濟之以沈充、錢鳳，所謂「凶德參會」。〕又以宿衛尚多，奏令三番休二。
初，帝親任中書令溫嶠，敦惡之，〔惡，烏路翻。〕請嶠為左司馬。嶠乃繆為勤敬，〔繆，靡幼翻，詐也。〕綜其府事，時進密謀以附其欲。深結錢鳳，為之聲譽，每曰；「錢世儀精神滿腹。」嶠素有藻鑑之名，〔錢鳳，字世儀。藻鑑，謂善於人倫藻鑑也。人有美質而加之褒飾，謂之黼藻，如衣裳之加藻火，黼黻也。鑑，所以別姘醜。故明於知人而能褒獎後進者，有藻鑑之名。〕鳳甚悅，深與嶠結好。〔好，呼到翻。〕會丹楊尹缺，〔晉都建康，以丹楊太守為尹，宋、齊、梁皆因之。洪适曰：西漢丹陽郡，則治宛陵，丹陽縣，則今之建康也。東漢史皆作「丹陽」。西晉移郡於建業，元帝改太守為丹楊尹。地理志曰：山多赤柳，故名。他書載漢、晉此郡，少有從「木」者。至唐天寶年，始以京口為丹陽郡，改曲阿為丹陽縣，皆非漢舊壤也。〕嶠言於敦曰；「京尹咽喉之地，〔咽，音煙。〕公宜盾選其才，恐朝廷用人，或不盡理。」敦然之，問嶠：「誰可者﹖」嶠曰：「愚謂無如錢鳳。」鳳亦推嶠，嶠偽辭之；敦不聽，六月，表嶠為丹楊尹且使覘伺朝廷。〔覘，醜廉翻，又醜豔翻。〕嶠恐既去而錢鳳於後間止之，〔間，古莧翻。〕因敦餞別，嶠起行酒，至鳳，鳳未及飲；嶠偽醉，以手版擊鳳幘墜，作色曰：「錢鳳何人，溫太真行酒而敢不飲！」〔溫嶠，字太真。〕敦以為醉，兩釋之。嶠臨去，與敦別，涕泗橫流，出閣復入者再三。〔復，扶又翻。〕行後，鳳謂敦曰：「嶠於朝廷甚密，而與庾亮深交，未可信也。」敦曰：「太真昨醉，小加聲色，何得便爾相讒！」嶠至建康，盡以敦逆謀告帝，請先為之備，又與庾亮共畫討敦之謀。敦聞之，大怒曰：「吾乃為子物所欺！」與司徒導書曰：「太真別來幾日，作如此事！當募人生致之，自拔其舌。」〔王敦遙制朝權，其所甚害者如郗鑒、溫嶠，終不得以肆其毒，以此知建康綱紀尚能自立也。〕
帝將討敦，以問光祿勳應詹，詹勸成之，帝意遂決。丁卯，加司徒導大都督、領揚州刺史，以溫嶠都督東安北部諸軍事，〔以下文應詹都督橋南諸軍觀之，則東安北部謂秦淮水北諸軍也。〕與右將軍卞敦守石頭，〔考異曰：敦傳雲：「王敦表為徵虜將軍、都督石頭軍事；明帝討敦，以為鎮南將軍、假節。」今從明帝紀。〕應詹為護軍將軍、都督前鋒及朱雀橋南諸軍事，郗鑒行衛將軍、都督從駕諸軍事，〔郗，醜之翻。從，才用翻。〕庾亮領左衛將軍，以吏部尚書卞壼行中軍將軍。〔壼，苦本翻。〕郗鑒以為軍號無益事實，固辭不受；請召臨淮太守蘇峻、兗州刺史劉遐同討敦。〔夫理順者難恃，勢弱則不支。以敦、鳳同惡相濟，率大眾以犯闕，雖諸公忠赤，若只以臺中見兵拒之，是復周、戴石頭之事，微郗鑒建請而召劉遐、蘇峻，殆矣！〕詔徵峻、遐及徐州刺史王邃、豫州刺史祖約、廣陵太守陶瞻等入衛京師。帝屯於中堂。〔按蕭子顯齊書高帝紀：桂陽王休範之反，諸貴會議，帝曰：「中堂舊是置餘地，領軍宜屯宣陽門，為諸軍節度，」則中堂當在宣陽門外。〕
司徒導聞敦疾篤，帥子弟為敦發哀，〔帥，讀曰率。為，於偽翻。〕眾以為敦信死，鹹有奮志。於是尚書騰詔下敦府，〔下，遐嫁翻。〕列敦罪曰：「敦輒立兄息以自承代，未有宰相繼體而不由王命者也。〔自，子也；謂以兄含子應為嗣也。〕頑兇相獎，無所顧忌；志騁兇醜，以窺神器。天不長姦，〔騁，醜郢翻。長，丁丈翻。〕敦以隕斃；鳳承兇宄，彌復煽逆。〔復，扶又翻。〕今遣司徒導等虎旅三萬，十道並進；平西將軍邃等精銳三萬，水陵齊勢；朕親統諸軍，討鳳之罪。有能殺鳳送首，封五千戶侯。〔考異曰：晉春秋此詔在王導為敦發喪前，故云「有能斬送敦首，封萬戶侯，賞布萬匹。」按此詔雲「敦以隕斃」，是稱敦已死也，不應復購敦首。今從敦傳。〕諸文正為敦所授用者，一無所問，無或猜嫌，以取誅滅。敦之將士，從敦彌年，違離家室，〔將，即亮翻；下自將、親將同。離，力智翻。〕朕甚愍之。其單丁在軍，皆遣歸家，終身不調；〔單丁，謂家止有男丁一人，無兼次者。調，徒釣翻。〕其餘皆與假三年；〔假，居訝翻。〕休訖還臺，當與宿衛同例三番。」〔謂三番休二也。〕
敦見詔，甚怒；而病轉篤，不能自將。將舉兵伐京師，使記室郭璞筮之，璞曰「無成。」敦素疑璞助溫嶠、庾亮，及聞卦兇，乃問璞曰：「卿更筮吾壽幾何﹖」璞曰：「思向卦，明公起事，必禍不久；若往武昌，壽不可測。」敦大怒曰：「卿壽幾何﹖」曰：「命盡今日。」日中，敦乃收璞，斬之。
敦使錢鳳及冠軍將軍鄧嶽、前將軍周撫等帥眾向京師。〔冠，古玩翻。帥，讀曰率。〕王含謂敦曰：「此乃家事，吾當自行。」於是以含為元帥。〔帥，所類翻。〕鳳等問曰：「事克之日，天子云何﹖」敦曰：「尚未南郭，何得稱天子！便盡卿兵勢，保護東海王及裴妃而已。」〔元帝以第三子沖奉東海王越後。裴妃，越妃也。〕乃上疏以誅姦臣溫嶠等為名。秋，七月，壬申朔，王含等水陵五萬奄至江寧南岸，〔武帝太康二年，分秣陵立臨江縣，二年，更名江寧。南岸，即秦淮南岸也。考異曰：敦傳及晉春秋皆雲「三萬」，今從明帝紀。〕人情恟懼。溫嶠移屯水北，燒朱雀桁以挫其鋒，〔恟，許拱翻。桁，與航同。〕含等不得渡。帝欲親將兵擊之，聞橋已絕，大怒。嶠曰：「今宿衛寡弱，徵兵未至，若賊豕突，危及社稷，宸廟且恐不保，何愛一橋乎！」
司徒導遺含書曰：「近承大將軍困篤，〔參問起居，謂之參承；詗候安否，謂之詗承。遺，於季翻。〕或雲已有不諱。尋知錢鳳大嚴，欲肆姦逆；謂兄當抑制不逞，〔言當抑制鳳等，使不得逞其凶逆也。〕還藩武昌，今乃與犬羊俱下。兄之此舉，謂可得如大將軍昔年之事乎﹖」謂如元帝永昌元年，敦克石頭時也。〕昔者佞臣亂朝，〔謂刁協、劉隗也。朝，直遙翻。〕人懷不寧，如導之徒，心思外濟。〔言思投外以自濟也。〕今則不然。大將軍來屯於湖，漸失人心，君子危怖，〔怖，普布翻。〕百姓勞弊、臨終之日，委重安期；安期斷乳幾日﹖又於時望，便可襲宰相之跡邪﹖〔王應，字安期。斷，讀曰短。〕自開闢以來，頗有宰相以孺子為之者乎﹖諸有耳者，皆知將為禪代，非人臣之事也。〔謂此事深駭眾聽，皆知敦應謀篡。〕先帝中興，遺愛在民；聖主聰明，德洽朝野。兄乃欲妄萌逆節，凡在人臣，誰不憤歎！導門小大受國厚恩，今日之事，明目張膽，為六軍之首，寧為忠臣而死，不為無賴而失矣！」含不答。
或以為「王含、錢鳳眾力百倍，苑城小而不固，〔苑城，蓋孫氏都秣陵所築。晉置建康於秣陵水北，南渡建都，依苑城以為守。〕宜及軍勢未成，大駕自出拒戰。」郗鑒曰：「羣逆縱逸，勢不可當；可以謀屈，難以力競。且含等號令不一，抄盜相尋，〔抄，楚交翻。〕吏民懲往年暴掠，皆人自為守。乘逆順之勢，何憂不克！且賊無經略遠圖，惟恃豕突一戰；曠日持久，必啟義士之心，令智力得展。今以此弱力敵被強寇，決勝負於一朝，定成敗於呼吸，萬一蹉跌，〔蹉，七何翻。跌，徒結翻。〕雖有申胥之徒，義存投袂，〔左傳，吳人入郢，楚大夫申包胥赴秦求救，卒以存楚。投袂，言匆遽也；傳曰：楚子聞之，投袂而起。〕何補於既往哉！」帝乃止。
帝帥諸軍出屯南皇堂。癸酉夜，募壯士，遣將軍段秀、中軍司馬曹渾等帥甲卒千人渡水，掩其未備。平旦，戰於越城，〔越城，在秦淮南。帥，讀曰率；下同。〕大破之，斬其前鋒將何康。秀，匹磾之弟也。〔磾，丁奚翻。〕
敦聞含敗，大怒曰：「我兄，老婢耳；門戶衰，世事去矣！」顧謂參軍呂寶曰：「我當力行。」因作勢而起，睏乏，復臥。〔氣不能充體為困，力不能舉身為乏。〕乃謂其舅少府羊鑒及王應曰：〔少，詩沼翻。〕「我死，塵便即位，先立朝廷百官，然後營葬事。」敦尋卒，應祕不發喪，裹屍以席，蠟塗其外，埋於廳事中，與諸葛瑤等日夜縱酒淫樂。〔樂，音洛。〕
帝使吳興沈楨說沈充，〔說，輸芮翻。〕許多為司空。充曰：「三司具瞻之重，豈吾所任！〔任，音壬。〕幣厚言甘，古人所畏也。〔詩節南山曰：赫赫師尹，民具爾瞻。左傳，晉郤芮曰：「幣重而言甘誘我也。」〕且丈夫共事，終始當同，豈可中道改易，人誰容我乎！」遂舉兵趣建康。〔趣，七喻翻。〕宗正卿虞潭以疾歸會稽，〔按漢、晉以來，宗正列於九卿，然未以「卿」字繫官；梁置十一寺，始繫「卿」字。此「卿」字衍。會，工外翻。〕聞之，起餘餘姚以討充。〔餘姚縣，屬會稽郡。〕帝以潭領會稽內史。前安東將軍劉超、宣城內史鍾雅皆起兵以討充。義興人周蹇殺王敦所署太守劉芳，〔晉惠帝永與元年，分吳興之陽羨、丹楊之永世立義興郡。〕平西將軍祖約逐敦所署淮南太守任臺。〔約屯壽春，故得逐臺。任，音壬。〕
沈充帥眾萬餘人與王含軍合，司馬顧颺說充曰：「今舉大事而天子已扼其咽喉，〔咽，音熛。〕鋒摧氣沮，相持日久，必玫禍敗。〔沮，在呂翻。〕今若決破柵塘，因湖水以灌京邑，〔此即玄武湖水也，在建康城北，今在上元縣北十里。〕乘水勢，縱舟師以政之，此上策也；萶初至之銳，並東、西軍之力，〔東軍，謂沈充軍；西軍，謂王含、錢鳳等軍也。〕十道俱進，眾寡過倍，理必摧陷，中策也；轉禍為福召錢鳳計事，因斬之以降，〔降，戶江翻。〕下策也。」充皆不能用，颺逃歸於吳。
丁亥，劉遐、蘇峻等帥精卒萬人至，帝夜見，勞之，〔勞，力到翻。〕賜將士各有差。沈充、錢鳳欲因北軍初到疲睏，擊之，乙未夜，充、鳳從竹格渚渡淮。〔秦淮在今建康上元縣南三里。秦始皇時，望氣者言金陵有天子氣，使鑿山為瀆以斷地脈，故曰秦淮。或雲：淮水發源屈曲，不類人工。〕護軍將軍應詹、建威將軍趙胤等拒戰不利，充、鳳至宣陽門，〔晉都建康，外城環之以籬，諸門皆用洛城門名；宣陽門在城南面。〕拔柵，將戰，劉遐、蘇峻自南塘橫擊，大破之，〔晉都建康，自江口沿淮築堤；南塘，秦淮之南塘岸也。〕赴水死者三千人。遐又破沈充於青溪。〔青溪水發源於鍾山，接於秦淮，吳孫權鑿城北塹以洩玄武湖水。〕尋陽太守周光聞敦舉兵，帥千餘人來赴。〔沈約曰：尋陽，本縣名，因水名縣，水南注江，漢屬廬江郡；惠帝永興元年，分廬江、武昌立尋陽郡，治柴桑縣。〕既至，求見敦。王應辭以疾。光退曰：「今我遠來而不得見，公其死乎！」遽見其兄撫曰：「王公已死兄何為與戔鳳作賊！」眾皆愕然。
丙申，王含等燒營夜遁。一酉，帝還宮，大赦，惟敦黨不原。命庾亮督蘇峻等追沈充於吳興，溫嶠督劉遐等追王含、錢鳳於江寧，分命諸將追其黨與。劉遐軍人頗縱虜掠，嶠責之曰：「天道助順，故王含勦絕，〔勦，子小翻。〕豈可因亂為亂也！」遐惶恐拜謝。
王含欲奔荊州，王應曰：「不如江州。」〔荊州，王舒；江州，王彬。〕含曰：「大將軍平素與江州云何而欲歸之﹖」應曰：「此乃所以宜歸也。江州當人強盛時，能立同異，此非常人所及；今覩困厄，必有愍惻之心。荊州守文，豈能意外行事邪！」〔王應之見，猶能出乎尋常，此敦所以以之為後歟！能立同異謂哭周顗、數敦罪、及諫敦為逆也。〕含不從，遂奔荊州。王舒遣軍迎之，沈含父子於江。〔沈，持林翻。〕王彬聞應當來，密具舟以待之；王至，深以為恨。錢鳳走至闔廬洲，〔闔廬洲，在江中。賀循曰：江中劇地，惟有闔廬一處，地勢險奧，亡逃所聚。〕周光斬之，詣闕自贖。〔考異曰：晉春秋雲「戴淵弟良斬鳳」，今從敦傳。〕沈充走失道，誤入故將吳儒家。儒誘充內重壁中，〔重壁，複壁也。重，直龍翻。〕因笑謂充曰：「三千戶侯矣！」〔時臺格募斬錢鳳者封五千戶侯，斬沈充者封三千戶侯。〕充曰：「爾以義存我，我家必厚報汝；若以利殺我，我死，汝族滅矣。」儒遂殺之，傳首建康。敦黨悉平。充子勁當坐誅，鄉人錢舉匿之，得免。其後，勁竟滅吳氏。
有司發王敦瘞，〔瘞，於計翻。〕出屍，焚其衣冠，跽而斬之，〔跽，巨幾翻，跪也。〕與沈充首同懸於南桁。〔南桁，即朱雀桁。〕郗鑒言於帝曰：「前朝誅楊駿等，〔朝，直遙翻。〕皆先極官刑，後聽私殯。臣以為王誅加於上，私義行於下，宜聽敦家收葬，於義為弘。」帝許之。司徒導等皆以討敦功受封賞。
周撫與鄧嶽俱亡，周光欲資給其兄而取嶽。撫怒曰：「我與伯山同亡，〔鄧嶽，字伯山。〕何不先斬我！」會嶽至，撫出遙謂之曰：「何不速去！今骨肉尚欲相危，況他人乎！」嶽迴舟而走，與撫共入西蠻中。明年，詔原敦黨，撫、嶽出首，〔首，式救翻。〕得免死禁錮。
故吳內史張茂陸氏，傾家產，帥茂部曲為先登以討沈充，報其夫仇。〔沈充殺張茂見上卷元帝永昌元年。帥，讀曰率。〕充敗，陵氏詣闕上書，為茂謝不克之責；詔贈茂太僕。〔克，能也；謝茂守郡不能式遏寇虐，為充所殺也。為，於偽翻。〕
有司奏：「王彬等敦之親族，皆當除名。」詔曰：「司徒導以大義滅親，猶將百世宥之，況彬等皆公之近親乎！」悉無所問。
有詔：「王敦綱紀除名，參佐禁錮。」〔綱紀，綜理府事者也；參佐，諸僚屬也。〕溫嶠上疏曰：「王敦剛愎不仁，忍行殺戮，朝廷所不能制，骨肉所不能諫；處其朝者，恆懼危亡，〔朝，府朝也。愎，蒲逼翻。朝，直遙翻。處，昌呂翻；下晏處同。恆，戶登翻。〕故人士結舌，道路以目，〔但以目相視，不敢發言。〕誠賢人君子道窮數盡，遵養時晦之辰也；〔裯頌酌之詩曰：遵養時晦。毛氏註雲：遵，率；養，取；晦，昧也。鄭氏箋雲：養是闇昧之君以老其惡。〕原其私心，豈遑晏處！〔晏處，猶言安處。〕如陵玩、劉胤、郭璞之徒常與臣言，備知之矣。必其贊導兇悖，〔悖，蒲內翻，又蒲沒翻。〕自當正以典刑；如其枉陷姦黨，謂宜施之寬貸。臣以玩等之誠，聞於聖聽，當受同賊之責；苟默而不言，實負其心。惟陛下仁聖裁之！」郗鑒以為先王立君臣之教，貴於伏節死義。王敦佐吏，雖多逼迫，然進不能止其逆謀，退不能脫身遠遁，準之前訓，宜加義責。〔謂以大義責之。〕帝卒從嶠議。〔卒，子恤翻。〕
⑥冬，十月，以司徒導為太保、領司徒，加殊禮，西陽王羕領太尉，〔羕，餘亮翻。〕應詹為江州刺史，劉遐為徐州刺史，代王邃鎮淮陰，蘇峻為歷陽內史，〔為蘇峻以歷陽稱兵張本。〕加庾亮護軍將軍，溫嶠前將軍。導固辭不受。應詹至江州，吏民未安，詹撫而懷之，莫不悅服。
⑦十二月，涼州將辛晏據枹罕，不服，〔將，即亮翻。枹罕縣，前漢屬金城郡，後漢屬隴西郡；晉自張軌鎮河西，表分西平界置晉興郡，枹罕縣屬焉。枹，音膚。〕張駿將討之。從事劉慶諫曰：「霸王之師，必須天時、人事相得，然後乃起。辛晏兇狂安忍，其亡可必，〔殺人而心不矜惻、顏不顰蹙者為忍，忍而安之，則其亡必矣。〕柰何以饑年大舉，盛寒攻城乎！」駿乃止。
駿遣參軍王騭聘於趙，〔騭，之日翻。〕趙主曜謂之曰：「貴州款誠和好，卿能保之乎﹖」騭曰：「不能。」侍中徐邈曰：「君來結好，而云不能保，何也﹖」〔好，呼到翻。〕騭曰：「齊桓貫澤之盟，憂心兢兢，諸侯不召自至；葵丘之會，振而矜之，叛者九國。〔公羊傳：僖二年，齊侯、宋公、江人、黃人盟子貫澤。江人、黃人者何﹖遠國之辭也。遠國至矣，則中國曷為獨言齊、宋至爾﹖大國言齊、宋，小國言江、黃則其餘為莫敢不至也。九年，九月，戊辰，諸侯盟子葵丘。桓之盟不日，此何以日﹖危之也。何危爾﹖貫澤之會，桓公有憂人國之心，不召而至者，江人、黃人也；葵丘之會，桓公震而矜之，叛者九國。震之者何﹖猶曰振振然。矜之者何﹖猶曰莫若我也。〕
⑧是歲，代王賀専始親國政，〔元帝大興四年，賀専立，至是始能親政。専，奴沃翻。〕以諸部多未服，乃築城於東木根山，〔河西有木根山，在五原郡東北。此木根山在河東，故曰東木根山。〕徙居之。
三年（乙酉、三二五）
①春，正月，張駿承元帝兇問，大臨三日。〔臨，力鳩翻。〕會黃龍見嘉泉，〔據駿傳，嘉泉在武威揖次縣。「揖次」，前漢作「揟次」。孟康曰：揟，子如翻。次，音諮。〕氾禕等請改年以章休祥；駿不許。〔氾，音凡。禕，籲韋翻。〕辛晏以枹罕降，駿復收河南之地。〔涼州諸郡，獨金城在河南。〕
②贈故譙王承、甘卓、戴淵、周顗、虞望、郭璞、王澄等官。〔「承」，當作「氶」。王敦之難，諸人死之，故贈以官。〕周札故吏為札訟冤，〔為，於偽翻。〕尚書卞壼議以為：「札守石頭，開門延寇，〔事見上卷元帝永昌元年。壼，苦本翻。〕不當贈諡。」司徒導以為：「往年之事，敦姦逆未彰，自臣等有識以上，皆所未悟，與札無異；既悟其姦，奾便以身許國，尋取梟夷。〔事見上太寧二年。梟，堅堯翻。〕臣謂宜與周戴同例。」郗鑒以為：「周、戴死節，周札延寇，事異賞均，何以勸沮！〔沮，在呂翻。〕如司徒議，謂往年有識以上皆與札無異，則譙王、周、戴皆應受責，何贈諡之有！今三臣既褒，則札宜受貶明矣。」導曰：「札與譙王、周、戴，雖所見有異同，皆人臣之節也。」鑒曰：「敦之逆謀，履霜日久，〔易曰：履霜堅冰至。〕緣札開門，令王師不振。若敦前者之舉，義同桓、文，則先帝可為幽厲邪！」然卒用導議，〔卒，子恤翻。〕贈札衛尉。
③後趙王勒加宇文乞得歸官爵，使之擊慕容廆。〔以元年廆執其使送建康也。廆，戶罪翻。〕廆遣世子皝、索頭、段國共擊之，〔皝，呼廣翻。索頭，即拓跋氏。索，昔各翻。〕以遼東相裴嶷為右翼，慕容仁為左翼。乞得歸據澆水以拒皝，〔澆水，即澆洛水也。嶷，魚力翻。澆，卉堯翻。〕遣兄子悉拔雄拒仁。〔考異曰：燕書徵虜仁傳作「悉拔堆」，後魏書宇文莫槐傳作「乞得龜、悉拔堆」，載記亦作「龜」，燕書武宣紀作「乞得歸、悉拔雄」，乞從之。〕仁擊悉拔雄，斬之；乘勝與皝攻乞得歸，大破之。乞得歸棄軍走，皝、仁進入其國城，使輕兵追乞得歸，過其國三百餘裏而還，盡獲其國重器，畜產以百萬計，民之降附者數萬。〔降，戶江翻。〕
④三月，段末柸卒，弟牙立。
⑤戊辰，立皇子衍為太子，大赦。
⑥趙主曜立皇后劉氏。
⑦北羌王盆句除附於趙，〔句，古侯翻，又權俱翻，又音駒。〕後趙將石佗自鴈門出上郡襲之，〔將，即亮翻。〕俘三千餘落，獲牛、馬、羊百餘萬而歸。趙主曜遣中山王嶽追之，曜屯於富平，為嶽聲援，嶽與石佗戰於河濱，斬之，〔富平縣，屬北地郡。河濱，大河之濱也。水經：河水過富平縣西。佗，徒河翻。唐勝州河濱縣，隋榆林縣地。杜佑曰：富平，本漢舊縣，後漢移富平縣於今彭原郡界，富平故城是也。按：靈州乃漢富平縣地，今京兆富平縣西南有漢懷德縣地。〕後趙兵死者六千餘人，嶽悉收所虜而歸。
⑧楊難敵襲仇池，克之；執田崧，立之於前，左右令崧拜；崧瞋目叱之曰：「氐狗！安有天子牧伯而向賊拜乎！」難敵字謂之曰：「子岱，〔田崧，字子岱。趙使崧鎮仇池見上卷太寧元年。瞋，七人翻。〕吾當與子共定大業，子忠於劉氏，豈不能忠於我乎！」崧厲色大言曰：「賊氐，汝本奴才，何謂大業！我寧為趙鬼，不為汝臣！」顧排一人，奪其劍，前刺難敵，不中。〔刺，七亦翻。中，竹仲翻。〕難敵殺之。
⑨都尉魯潛以許昌叛，降於後趙。〔降，戶江翻；下同。〕
⑩夏，四月，後趙將石瞻攻兗州刺史檀斌於鄒山，〔晉本紀，「斌」作「贇」，載記作「斌」。將，即亮翻。斌，音彬。考異曰：帝紀作「石良」，今從石勒載記。〕殺之。
後趙西夷中郎將王騰殺幷州刺史崔琨、上黨內史王噔，據幷州降趙。〔劉琨鎮幷州，愍帝建興四年為石勒所破，置幷州刺史治上黨。王噔，章武人，初起兵，擾勒渤海、河間諸郡，後歸于勒，使守上黨。噔，古慎字。〕
五月，以陶侃為徵 西大將軍、都督荊，湘，雍，梁四州諸軍事、荊州刺史，〔雍，於用翻。〕荊州士女相慶。侃性聰敏恭勤，終日斂膝危坐，軍府眾事，檢攝無遺，〔攝，錄也，整 也。〕未嘗少閒。〔少，詩沼翻。〕常語人曰：「大禹聖人，乃惜寸陰，〔禹不貴尺璧而重寸陰。語，牛倨翻。〕至於眾人，當惜分陰。豈可但逸遊荒醉，生無益於 時，死無聞於後，是自棄也！」諸參佐或以談戲廢事者，命取其酒器、蒱博之具，悉投之於江，將吏則加鞭撲，曰：「樗蒱者，牧豬奴戲耳！〔晉人多好樗蒱，以五木擲之，其採有黑犢，有雉，有盧；得盧勝。撲，蒱卜翻。〕老、莊浮華，非先王之法言，不益實用。君子當正其威儀，何有蓬頭、跣足，自謂宏達邪！」有奉饋者，必問其所由，若力作所致，雖微必喜，慰賜參倍；〔參，猶三也。〕若非理得之，則切厲訶辱，〔切，峻切；厲，嚴厲也。〕還其所饋。嘗出遊，見持一把未熟稻！」〔佃，停年翻，治田也。〕執而鞭之。是以百姓勤於農作，家給人足。嘗造船，其木屑竹頭，侃皆令籍而掌之，〔皆令籍記而典掌之。〕人鹹不解所以。〔解，胡買翻，曉也。以，猶用也。〕後正會，積雪始晴，聽事前餘雪猶濕，〔聽，他經翻。〕乃以木屑布地。乃桓溫伐蜀，又以侃所貯竹頭作丁裝船。〔貯，丁呂翻。〕其綜理微密，皆此類也。
後趙將石生屯格陽，寇掠河南，司州刺史李矩、潁川太守郭默軍數敗，又乏食，乃遣使附於趙。趙主曜使中山王嶽將兵萬五千人趣孟津，〔數，所角翻。趣，七喻翻。〕鎮東將軍呼延謨帥荊、司之眾自崤、澠而東，〔時荊州仍屬晉，司州之地多入後趙，劉曜得其民處之關中者，使謨帥而東耳。或曰：劉聰以洛陽為荊州，此所謂荊、司，皆晉司州之眾也。帥，讀曰率；下同。〕欲會矩、默共攻石生。嶽克孟津、石樑二戍，〔此孟津戍，蓋置於河陰；石樑戍在各北。〕斬獲五千餘級，進圍石生於金墉。後趙中山公虎帥步騎四萬，入自成皋關，與嶽戰於洛西。嶽兵敗，中流矢，〔中，竹仲翻。〕退保石樑。虎作塹柵環之，〔環，音宦。〕遏絕內外。嶽眾飢甚，殺馬食之。虎又擊呼延謨，斬之。曜自將兵救嶽，虎帥騎三萬逆戰。趙前軍將軍劉黑擊虎將石聰於八特阪，〔水經註：澗水出河南新安縣東南，東北流，逕函谷東阪東，謂之八特阪。〕大破之。 曜屯於金谷，〔水經註：金谷水出太白原，東南流，歷金谷，又東南流，逕晉石崇故居，在河南界。〕夜，軍中無故大驚，士卒奔潰，乃退屯澠池；〔澠，彌兗 翻。〕夜，又驚潰，遂歸長安。六月，虎拔石樑，禽嶽及其將佐八十餘人，氐、羌三千餘人，皆送襄國，阬其士卒九千人。遂攻王騰於幷州，執騰，殺之，阬其士卒七千餘人。曜還長安，素服郊次，哭，七日乃入城，因憤恚成疾。〔圭，於避翻。〕郭默復為石聰所敗，棄妻子南奔建康。李矩將士陰謀叛降後趙，矩不能討，亦帥眾南歸，〔復，扶又翻。敗，補邁翻。帥，讀曰率。〕眾皆道亡，惟郭誦等百餘人隨之，卒於魯陽。〔魯陽縣，屬南陽郡〕矩長史崔宣帥其餘眾二千降於後趙。於是司、豫、徐、兗之地，率皆入於後趙，以淮為境矣。
趙主曜以永安王胤為大司馬、大單於，徙封南陽王，置單於臺於渭城，〔單，音蟬。〕其左、右賢王以下，皆以胡、羯、鮮卑、氐、羌豪桀為之。〔羯，居謁翻。〕
秋，七月，辛未，以尚書令郗鑒為車騎將軍、都督徐，兗，青三州諸軍事、兗州刺史，鎮廣陵。
閏月，以尚書左僕射荀松【章：甲十一行本「松」作「崧」；乙十一行本同；孔本同。】為光祿大夫、錄尚書事，尚書鄧攸為左僕射。
右衛將軍虞胤，元敬皇后之弟也，〔元帝為琅邪，虞為妃，即位，追諡曰敬皇后，祔廟，從元帝諡曰元敬。〕與左衛將軍南頓王宗〔宸，汝南王亮之子也。〕俱為帝所親任，典禁兵，直殿內，多聚勇士以為羽翼；王導、庾亮皆忌之，頗以為言，帝待之愈厚，宮門管鑰，皆以委之。〔管，鍵也；鑰，關牡也，今謂之鎖匙。〕帝寢疾，亮夜有所表，從宗求鑰；宗不與，叱亮使曰：「此汝家門戶邪！」亮益忿之。〔為下亮殺宗張本。使，疏吏翻。〕及帝疾篤，不欲見人，羣臣無得進者。亮疑宗、胤及宗兄西陽王羕有異謀，排闥入升御牀，見帝流涕，言羕與宗等謀廢大臣，自求輔政，請黜之；帝不納。〔羕，餘亮翻。〕壬午，帝弔太宰羕、司徒導、尚書令卞壼、車騎將軍郗鑒、護軍將軍庾亮、領軍將軍陸曄、〔按晉制，領軍將軍在護軍將軍之上；今先書庾亮而後陸曄，亮以外戚受遺專權故也。〕丹楊尹溫嶠，並受遺詔輔太子，更入殿將兵直宿；〔更，工衡翻，迭也。〕復拜壼右將軍，亮中書令，曄錄尚書事。〔復，扶又翻。〕丁亥，降遺詔；戊子，帝崩。〔年二十七。〕帝明敏有機斷，〔斷，丁亂翻。〕故能以弱制強，誅翦逆臣，克復大業。
己丑，太子即皇帝位，生五年矣。羣臣進璽，〔進璽於嗣君也。璽，斯氏翻。〕司徒導以疾不至卞壼正色於朝曰：〔朝，直遙翻；下同。〕「王公豈社稷之臣邪！大行在殯，嗣皇未立，寧是人臣辭疾之時也！」導聞之，輿疾而至。大赦，增文武位二等，庾後為皇太后。
羣臣以帝幼沖，奏請太后依漢和熹皇后故事；〔言臨朝稱制也。〕太后辭讓數四，乃從之。秋，九月，癸卯，太后臨朝稱制。以司徒導錄尚書事，中書令庾亮、尚書令卞壼參輔朝政，然事之大要皆決於亮。加郗鑒車騎將軍，陸曄左光祿大夫，皆開府儀同三司。以南頓王宗為驃騎將軍，〔驃，匹妙翻。〕虞胤為大宗正。
尚書召槳廣之子謨為郡中正，〔樂廣，南陽人。蓋召謨為本郡中正。〕庾珉族人怡為廷尉評，〔漢置廷尉平，晉曰廷尉評。〕謨、怡各稱父命不就。卞壼奏曰：「人非無父而生，職非無事而立；有父必有命，居職必有悔。〔易繫辭曰：「悔吝者，憂虞之象也。〕有家各私其子，則為王者無民，君臣之道廢矣。樂廣、庾珉受寵聖世，身非己有，況及後嗣而可專哉！所居之職，若順夫羣心，則戰戍者之父母皆當命子以不處也。」〔言人莫不惡死，若各順其心，則有戰戍之事，為父母者皆不欲使其子就死地也。處，昌呂翻。〕謨、怡不得已，各就職。
辛丑，葬明帝於武平陵。
冬，十一月，癸巳朔，日有食之。
慕容廆與段氏方睦，為段牙謀，使之徙都；牙從之，即去令支，國人不樂。〔為，，於偽翻。。樂，音洛。令，音鈴，師古郎定翻。支，音祗。〕段疾陸眷之孫遼欲奪其位，以徙都為牙罪，十二月，帥國人攻牙，殺之，〔帥，讀曰率。〕自立。〔句斷。〕段氏自務勿塵以來，日益強盛，其地西接漁陽，東界遼水，所統胡、晉三萬餘戶，控弦四五萬騎。
荊州刺史陶侃以寧州刺史王堅不能禦寇，是歲，表零陵太守南陽尹奉為寧州刺史以代之。先是，王遜在寧州，〔先，悉薦翻。〕蠻酋梁水太守爨量、益州太守李籂，〔沈約曰：梁水太守，晉成帝分興古郡立，蓋先以授蠻酋，殺爨量之後，始用王官也。益州郡，後漢置，蜀更名建寧郡。惠帝太安二年，分建寧以西七縣別立益州郡，懷帝永嘉二年更名晉寧郡。此復有益州太守，蓋亦以為位號，授蠻酋也。籂，他歷翻。〕皆叛附於成，遜討之不能克。奉至州，重募徼外夷刺爨量，殺之，諭降李籂，〔徼，吉弔翻。刺，七亦翻。降，戶江翻。〕州境遂安。
代王賀専卒，〔専，奴沃翻。〕弟紇那立。
顯宗成皇帝上之上〔諱衍，字世根，明帝長子也。諡法：安民立政曰成。〕
咸和元年（丙戌、三二六）
①春，二月，大赦，改元。
②趙以汝南王鹹為太尉、錄尚書事，光祿大夫劉綏為大司徒，卜泰為大司空。劉後疾病，趙主曜問所欲言，劉氏泣曰：「妾幼鞠於叔父昶，〔鞠，養也。昶，醜兩翻。〕願陛下貴之；叔父皚之女芳有德色，〔皚，魚開翻。〕願以備後宮。」言終而卒。曜以昶為侍中、大司徒、錄尚書事，立芳為皇后；尋又以昶為太保。
③三月，後趙主勒夜微行，檢察諸營衛，齎金帛以賂門者，求出。永昌門候王假欲收捕之，從者至，乃止。〔從，才用翻。〕旦，召假，以為振忠都尉，爵關內侯。〔振忠都尉，後趙所置也。〕勒召記室參軍徐光，光醉不至，黜為牙門。光侍宜，有慍色，〔慍，於問翻。慍色者，含怒而見於色也。〕勒怒並其妻子囚之。
④夏，四月，後趙將石生寇汝南，執內史祖濟。
⑤六月，癸亥，泉陵公劉遐卒。〔泉陵縣，屬零陵郡。〕癸酉，以車騎大將軍郗鑒領徐州刺史；徵虜將軍郭默為北中郎將、監淮北諸軍事，領遐部曲。遐子肇尚幼，遐妹夫田防及故將史迭等不樂他屬，〔樂，音洛。〕共以肇襲遐故位而叛。臨淮太守劉矯掩襲遐營，〔劉遐屯泗口，在臨淮、下邳之間，故矯得以掩襲其營。〕斬防等。遐妻，邵續女也，驍果有父風。〔驍，古堯翻。〕遐嘗為後趙所圍，妻單將數騎，拔遐出於萬眾之中。及田防等欲作亂，遐妻止之，不從，乃密起火，燒甲仗都盡，故防等卒敗。〔卒，子恤翻。〕詔以肇襲遐爵。〔襲爵泉陵公。〕
司徒導稱疾不朝，〔朝，直遙翻；下同。〕而私送郗鑒。卞壼奏「導虧法從私，無大臣之節，請免官。」雖事寢不行，舉朝憚之。壼儉素廉絜，裁斷切直，當官幹實，性不弘裕，不肯苟同時好，〔斷，丁亂翻。好，呼到翻。〕故為諸名士所少。〔重之曰多，輕之曰之。少，始紹翻。〕阮孚謂之曰：「卿常無泰，如含瓦石，不亦勞乎！」壼曰：「諸君子以道德恢弘，風流相尚，執鄙吝者，非壼而誰！」時貴遊子弟多憼王澄、謝鯤為放達，壼厲色於朝曰：「悖禮傷教，罪莫大焉；中朝傾覆，實由於此。」欲奏推之，〔中朝，謂西晉。奏推，奏之於上，推按其罪也。〕王導、庾亮不聽，乃止。
⑥成人討越巂斯叟，破之。〔討斯叟事上卷明帝太興元年。巂，音髓。〕
⑦秋，七月，癸丑，觀陽烈侯應詹卒。〔觀陽縣，屬零陵郡，吳立。〕
⑧初，王導輔政，以寬和得眾。及庾亮用事，任法裁物，頗失人心。豫州刺史祖約，自以名輩不後郗、卞，〔名為一時所稱，輩以年齒為等。〕而不豫顧命，又望開府復不得，〔晉制：四徵、四鎮大將軍乃得開府。約平西將軍耳，烏得望開府邪！復，扶又翻。〕及諸表請多不見許，遂懷怨望。及遺詔褒進大臣，又不及約與陶侃，二人皆疑庾亮刪之。〔刪，削除也。〕歷陽內史蘇峻，有功於國，〔謂破沈充、錢鳳也。〕威望漸著，有銳卒萬人，器械甚精，朝廷以江外寄之；而峻頗懷驕溢，有輕朝廷之志，招納亡命，眾力日多，皆仰食縣官，運漕相屬，〔仰，牛向翻。屬，之慾翻。〕稍不如意，輒肆忿言。亮既疑浚、約，又畏侃之得眾，八月，以丹楊尹溫嶠為都督江州諸軍事、江州刺史，鎮武昌；尚書僕射王舒為會稽內史，〔會，工外翻。〕以廣聲援；又修石頭以備之。〔亮修石頭，適以資蘇峻拒義師耳。〕
丹楊尹阮孚以太后臨朝，政出舅族，謂所親曰：「今江東創業尚淺，主幼，時艱，庾亮年少，〔少，詩照翻。〕德信未孚，以吾觀之，亂將作矣。」遂求出為廣州刺史。孚，鹹之子也。
⑨冬，十月，立帝母弟嶽為吳王。
⑩南頓王宗自以失職怨望，〔宗解兵衛，故自以為失職。〕又素與蘇峻善；庾亮欲誅之，宗亦欲廢執政御史中丞鍾雅劾宗謀反，〔劾，戶概翻，又戶得翻。〕亮使右衛將軍趙胤收之。宗以兵拒戰，為胤所殺，貶其族為馬氏，三子綽、超、演皆廢為庶人。免太宰西陽王羕，降封弋陽縣王，大宗正虞胤左遷桂陽太守。宗，宗室近屬；羕，先帝保傅，〔羕、宗，兄弟也；宗言近屬，羕言保傅，宗敘族，羕敘官也。〕亮一旦翦黜，由是愈失遠近之心。宗黨卞闡亡奔蘇峻，亮符峻送闡，峻保匿不與。宗之死也，帝不之知，久之，帝問亮曰：「常日白頭寸何在﹖」亮對以謀反伏誅。帝泣曰：「舅言人作賊，便殺之；人言舅作賊，當如何﹖」亮懼，變色。
趙將黃秀等寇酇，〔酇縣，漢屬南陽郡，及晉，分為順陽邵治所。酇，音贊。〕順陽太守魏該帥眾奔襄陽。
後趙王勒用程遐之謀，營鄴宮，使世子弘鎮鄴，配柰兵萬人，車騎所統五十四營悉配之，以驍騎將軍領門臣祭酒王陽專統六夷以輔之。〔驍，堅堯翻。〕中山公虎自以功多，無去鄴之意，及修三臺，遷其家室，虎由是怨程遐。〔為後虎殺遐及弘張本。〕
十一月，後趙石聰攻壽春，祖約屢表請救，朝廷不為出兵。〔為，於偽翻。〕聰遂寇浚遒、阜陵，〔二縣皆屬淮南郡。師古曰：逡，音峻；遒，音才由翻。春秋：公會吳於橐皋；杜預雲：淮南逡遒縣。劉昫曰：唐廬州慎縣，漢逡遒縣地。〕殺掠五千餘人。建康大震，詔加司徒導大司馬、假黃鉞、都督中外諸軍事以禦之，軍於江寧。蘇峻遣其將韓晃擊石聰，走之；導解大司馬。朝議又欲作塗塘以遏胡寇，祖約曰：「是棄我也！」益懷憤恚。〔作塗塘，則壽春在塗塘之外。朝，直遙翻。塗，讀曰滁。恚，於避翻。〕
十二月，濟岷太守劉闓等〔晉志曰：或雲：魏平蜀，徙其豪將家於濟河北，為濟岷郡。太康地誌無此郡，未詳。濟，子禮翻。〕殺下邛內史夏侯嘉，以下邳叛，降於後趙。〔夏，戶雅翻。降，戶江翻。〕石瞻攻河南太守王瞻【嚴：「瞻」改「羨」。】於邾，拔之。〔劉薈鄒山記曰：邾城，在魯國鄒縣鄒山之南，去山二里。左傳文十三年，邾遷於繹，即此城也。〕彭城內史劉續復據蘭陵石城，〔魏收地形志，蘭陵縣有石城山。復，扶又翻。〕石瞻攻拔之。
後趙王勒以牙門將王波為記室參軍，典定九流，始立秀、孝試經之制。〔秀、孝試經，晉制也，後趙至此始行之。〕
張駿畏趙人之逼，是歲，徙隴西、南安民二千餘家於姑臧，又遣使脩好於成，以書勸成主雄去尊號，稱藩於晉。〔使，疏吏翻；下同。好，呼到翻。去，羌呂翻；下乃去同。〕雄復書曰：「吾過為士大夫所推，然本無心於帝王，思為晉室元功之臣，掃除氛埃；而晉室陵遲，德聲不振，引領東望，有年月矣。會獲來貺，情在闇至，〔言引領望晉，此情常在，而駿書適至，闇與之合也。〕有何已已。」自是聘使相繼。
二年（丁亥、三二七）
①春，正月，朱提太守楊術與成將羅恆戰於臺登，兵敗，術死。〔朱提，音銖時。〕
②夏，五月，甲申朔，日有食之。
③趙武衛將軍劉朗帥騎三萬襲楊難敵於仇池，弗克，〔帥，讀曰率；下同。〕掠三千餘戶而歸。
④張駿聞趙兵為後 趙所敗，〔敗，補邁翻；下同。〕乃去趙官爵，〔去，羌呂翻。〕復稱晉大將軍、涼州牧，遣武威太守竇濤、金城太戭張閬、武興太守辛巖、〔惠帝永寧中，張軌表 請合秦、雍流移人，於姑臧西北置武興郡。閬，音浪。〕揚烈將軍宋輯等帥眾數萬，會韓璞攻掠趙秦州諸郡。〔韓璞時在冀。帥，讀曰率。〕趙南陽王胤將兵擊之，〔將，即亮翻。〕屯狄道。枹罕護軍辛晏告急，〔枹，音膚。〕秋，駿使韓璞、辛巖救之。璞進度沃幹嶺。〔沃幹嶺，在晉興郡大夏縣東南，洮水西北。〕巖欲速戰，璞曰：「夏末以來，日星數有變，〔數，所角翻。〕不可輕動。且曜與石勒相攻，胤必不能久與我相守也。」與胤夾洮相持七十餘日。〔水經註：洮水過狄道城西。洮，土刀翻。〕冬，十月，璞遣辛巖督運於金城，胤聞之，曰：「韓璞之眾，十倍於吾。吾糧不多，難以持久。今虜分兵運糧，天授我也。若敗辛巖，璞等自潰。」乃帥騎三千襲巖於沃幹嶺，敗之；〔敗，補邁翻。〕遂前逼璞營，璞眾大潰。胤乘勝追奔，濟河，攻拔令居，〔令居縣，漢屬金城郡；張寔置廣武郡，令居分屬焉。〕斬首二萬級，進據振武。〔振武，在姑臧東南廣武西北。河西大駭。張閬、辛晏帥其眾數萬降趙，駿遂失河南之地。
⑤庾亮以蘇峻在歷陽，終為禍亂，欲下詔徵之；訪於司徒導，導曰：「峻猜險，必不奉詔，不若且苞容之。」亮言於朝曰：「峻狼子野心，終必為亂。〔左傳，楚令尹子文曰：諺曰「狼子野心」，是乃狼也，其可畜乎！朝，直遙翻。〕今日徵之，縱不順命，為禍猶淺；若復經年，不可復制，猶七國之於漢也。」〔漢鼂錯議削吳、楚曰：「今削之亦反，匚削亦反，削之，反疾禍小，不削，反遲禍大。」亮以為比。復，扶又翻。〕朝臣無敢難者，獨光祿大夫卞壼爭之曰：「峻擁強兵，逼近京邑，路不終朝，歷陽之與建康，一江之隔耳。難，乃旦翻。近，其靳翻。〕一旦有變，易為蹉跌，〔易，以豉翻。蹉，七何翻。跌，徒結翻。〕宜深思之！」亮不從。壼知必敗，與溫嶠書曰：「元規召峻意定，〔庾亮，字元規。〕此國之大事。峻已出狂意，而召之，是更速其禍也，必縱毒惹以向朝廷。朝廷威力雖盛，不知果可擒不；〔惹，呼各翻，螫也。不，讀曰否。〕王公亦同此情。吾與之爭甚懇切，不能如之何。本出足下以為外援，〔謂以嶠鎮尋陽也。〕而今更恨足下在外，不得相與共諫止之，或當相從耳。」嶠亦累書止亮。舉朝以為不可，〔朝，直遙翻。〕亮皆不聽。
峻聞之，遣司馬何仍詣亮曰：「討賊外任，遠近惟命，至於內輔，實非所堪。」亮不許，召北中郎將郭默為後將軍、領屯騎校尉，〔郭默時監淮北軍。騎，奇寄翻。〕司徒右長史庾冰為吳國內史，皆將兵以備峻。冰，亮之弟也。於是下優詔，徵峻為大司農，加散騎常侍，位特進，以弟逸代領部曲。峻上表曰：「昔明皇帝親執臣手，使臣北討胡寇。今中原未靖，臣何敢即安！乞補青州界一荒郡，以展鷹犬之用。」復不許。〔復，扶又翻。〕峻嚴裝將赴召，猶豫未決。參軍任讓謂峻曰：「將軍求處荒郡而匚見許，〔任，音壬。處，昌呂翻。〕事勢如此，恐無生路，不如勒兵自守。」阜陵令匡術亦勸峻反，〔阜陵縣，屬淮南郡。晉志曰：阜陵，漢明帝時淪為麻湖。麻湖在今和州歷陽縣西三十里。〕峻遂不應命。
溫嶠聞之，即欲帥眾下衛建康，〔帥，讀曰率。〕三吳亦欲起義兵；亮並不聽，而報嶠書曰：「吾憂西陲，過於歷陽，〔西陲，謂陶侃也。〕足下無過雷池一步也。」〔雷池，即在大雷之東，今池州界。水經註：青林水西南歷尋陽，分為二水，一水東流，通大雷。（原缺十八字）〕朝廷遣使諭峻，〔使，疏吏翻。〕峻曰：「臺下雲我欲反，豈得活邪！我寧山頭望廷尉，不能廷尉望山頭。往者國家危如累卵，非我不濟；狡兔既死獵犬宜烹。〔越范蠡遺大夫種曰：狡兔死，走狗烹。〕但當死報迼諆者耳！」〔言欲報庾亮也。〕
峻知祖約怨朝廷，乃遣參軍徐會推崇約，請共討庾亮。約大喜，其從子智、衍並勸成之。〔從，才用翻。〕譙國內史桓宣謂智曰：「本以強胡未滅，將戮力討之。使君若欲為雄霸，何不助國討峻，則威名自舉。今乃與峻俱反，此安得久乎！」智不從。宣詣約請見，約知其欲諫，拒而不內。〔內，讀曰納。〕宣遂絕約，不與之同。〔約於是赴歷陽，宣將其眾營於馬頭山。〕十一月，約遣兄子沛內史渙、女伲淮南太守許柳以兵會峻。逖妻，柳之姊也，固諫不從。詔復以卞壼為尚書令、領右衛將軍，以鄶稽內史王舒行揚州刺史事，〔鄶稽，即會稽，音古外翻。王舒傳曰：時徵蘇峻，王導欲出舒為外援，授會稽內史。舒以父名會，辭。朝議以字同音異，於禮無嫌。舒復陳音雖異而字同，求改他郡，於是改「會」字為「鄶」。〕吳興太守虞潭督三吳等諸郡軍事。
尚書左丞孔坦、司徒司馬丹楊陶回言於王導，請「及峻未至，急斷阜陵，守江西當利諸口，〔阜陵有麻湖之阻守當利諸口，則峻兵不得渡江。〕彼少我眾，一戰決矣。〔少，詩沼翻。〕若峻未來，可往逼其城。今不先往，峻必先至，峻至則人心危駭，難與戰矣。此時不可失也。」導然之，庾亮不從。十二月，辛亥，蘇峻使其將韓晃、張健等襲陷姑孰，取鹽米，〔姑孰臨江渚，舟船所湊，晉積鹽米於此。〕亮方悔之。
壬子，彭城王雄、章武王休叛奔峻。雄，釋之子也。〔彭城王釋，宣帝弟穆王權之子；章武王休，義陽王望之孫。〕
庚申，京師戒嚴，假庾亮節，都督徵討諸軍事；以左衛將軍趙胤為歷陽太守，使左將軍司馬流將兵據慈湖以拒峻；〔慈湖，在姑孰，今在太平州當塗縣北六十五里。泝江而上，過三山十餘裏，至溧洲，自漂洲過白土磯，入慈湖夾。〕以前射聲校尉劉超為左衛將軍，侍中褚翜典徵討軍事。〔翜，色洽翻。〕亮使弟翼以白衣領數百人備石頭。
⑥丙寅，徙琅邪王昱為會稽王，吳王嶽為琅邪王。
⑦宣城內史桓彝欲起兵以赴朝廷，其長史裨惠〔姓譜：裨姓，鄭裨諶之後。〕以郡兵寡弱，山民易擾，〔宣城西南，山越居之，自吳以來屢為寇亂，易，以豉翻。〕謂宜且按甲以待之。彝厲色曰：「『見無禮於其君者，若鷹鸇之逐鳥雀。』〔左魯大夫臧文仲之言。〕今社稷危逼，義無宴安。」辛未，彝進屯蕪湖。韓晃擊破之，因進攻宣城，〔宣城郡治宛陵縣，宣城別為縣。 賢曰：宣城故城，在今宣州南陵縣東。〕彝退保廣德，〔何承天曰：何承天曰：廣德，漢舊縣。沈約曰：二漢志並無，疑是吳所立，屬宣城郡。桐川志：後漢置廣德 縣，晉併入宣城，今廣德軍是也。〕晃大掠諸縣而還。〔還，從宣翻，又如字。〕徐州刺史鬱鑒欲帥所領赴難，〔帥，讀曰率。難乃旦翻。〕詔以北寇，不許。
⑧是歲，後趙中山公虎擊代王紇那，戰於句注陘北；〔張守節曰：句注山在代州鴈門縣西北三十里。據唐志，鴈門縣有東陘關、西陘關，即其地也。句，音鉤。〕紇那兵敗，徙都大甯以避之。〔據水經註，大甯即廣甯也。廣甯，前漢曰廣寧，屬上谷郡；後漢曰廣甯；晉武帝太康中分置廣甯郡。〕
⑨代王鬱律之子翳槐居於其舅賀蘭部，紇那遣使求之，賀蘭大人藹頭擁護不遣。紇那與宇文部共擊藹頭，不克。
