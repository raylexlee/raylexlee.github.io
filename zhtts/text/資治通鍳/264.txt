△卷第二百六十三
唐紀七十九〔起玄黓閹茂（壬戌），盡昭陽大淵獻（癸亥）正月，凡一年有奇。〕
昭宗聖穆景文孝皇帝中之下
天復二年（壬戌、九○二）
1春，正月，癸丑，朱全忠復屯三原，又移軍武功。〔將復逼鳳翔也。宋白曰：三原縣，本漢池陽縣地，苻堅於髪嶭北置三原護軍，以其地南有酆原，西有孟侯原，北有白鹿原，是為三原。後魏太平真君七年，罷護軍，置縣。〕河東將李嗣昭、周德威攻慈、隰，以分全忠兵勢。〔朱全忠兼有河中，慈、隰二州，其巡屬也。〕
2丁卯，以給事中韋貽範為工部侍郎、同平章事。
3丙子，以給事中嚴龜充岐、汴和協使，賜朱全忠姓李，與李茂貞為兄弟；全忠不從。
時茂貞不出戰。全忠聞有河東兵，二月，戊寅朔，還軍河中。〔考異曰：實錄在正月。按編遺錄：「二月戊寅，上以久駐兵車於三原，乃議東歸蒲阪，遂取高陵、櫟陽、左馮入於蒲津。」梁太祖實錄：「正月，戊申朔，上總御戎馬，發自三原，復至武功縣駐焉；貢章奉辭，迴軍赴阪。」今從唐年補錄、舊紀。〕
李嗣昭等攻慈、隰，下之，進逼晉、絳。己丑，全忠遣兄子友寧將兵會晉州刺史氏叔琮擊之。李嗣昭襲取絳州，汴將康懷英復取之。〔康懷英即康懷貞，後避梁均王友貞名，始改名懷英，斯時未改也；史雜書之。〕嗣昭等屯蒲縣；乙未，汴軍十萬營於蒲南，〔蒲，漢古縣，康屬隰州。九域志：在州東南九十五里。按漢蒲反縣，古蒲邑也，屬河東郡。河東郡又有蒲子縣，春秋晉公子所居蒲城也。汴州長垣縣，古名蒲邑，子路所治之地也。古邑之以蒲名者，蓋非一處。宋白曰：後魏孝文帝改蒲子為長壽縣，隋開皇十八年改為隰川。後魏孝武帝於蒲子東南置石城縣，尋廢；後周大象元年，於廢縣置蒲子縣，取古蒲子為名；隋大業二年改為蒲縣，移今理。〕叔琮夜帥眾斷其歸路〔帥，讀曰率。斷，音短。〕而攻其壘，破之，殺獲萬餘人。己亥，全忠自河中赴之，乙巳，至晉州。
5西川兵至利州，昭武節度使李繼忠棄鎮奔鳳翔；王建以劍州刺史王宗偉為利州制置使。〔光啟二年，升興、鳳二州為感義軍節度使；時僖宗在山南，欲以捍東兵也。文德元年，感義軍增領利州。至乾寧四年，更感義軍曰昭武軍，徙鎮利州。李茂貞既兼山南，欲以鎮兵捍王建而終不能捍也。建自此遂有利州。〕
6三月， 庚戌，上與李茂貞及宰相、學士、中尉、樞密宴，酒酣，茂貞及韓全誨亡去。上問韋貽範：「朕何以巡幸至此﹖」對曰：「臣在外不知。」固問，不對。上曰：「卿 何得於朕前妄語雲不知﹖」又曰：「卿既以非道取宰相，當於公事如法；〔謂處事當皆如國法。〕若有不可，必準故事。」〔謂貶竄之也。〕怒目視之，〔怒，奴古翻。〕微言曰：「此賊兼須杖之二十。」顧謂韓偓曰：「此輩亦稱宰相！」貽範屢以大盃獻上，上不即持，貽範舉盃直及上頤。〔史言昭宗以酣酗納侮。〕
7戊午，氏叔琮、朱友寧進攻李嗣昭、周德威營。時汴軍橫陳十里，〔陳，讀曰陣。〕而河東軍不過數萬，深入敵境，眾心忷懼。〔忷，許拱翻。〕德威出戰而敗，密令嗣昭以後軍前去，德威尋引騎兵亦退。叔琮、友寧長驅乘之，河東軍驚潰，禽克用子廷鸞，兵仗輜重委棄略盡。〔重，直用翻。〕朱全忠令叔琮、友寧乘勝遂攻河東。
李克用聞嗣昭等敗，遣李存信以親兵逆之，〔李克用親兵皆代北雜虜，最為驍勁。〕至清源，〔清源縣在晉陽南五十里。〕遇汴軍，存信走還晉陽；〔眾寡不敵，故走。〕汴軍取慈、隰、汾三州。辛酉，汴軍圍晉陽，營於晉祠，〔晉陽有晉王祠。〕攻其西門。周德威、李嗣昭收餘眾依西山得還。〔汾水過晉陽東；晉陽西南接界休縣之界山、綿山。〕城中兵未集，叔琮攻城甚急，每行圍，〔行，下孟翻。〕褒衣博帶，以示閒暇。
克用晝夜乘城，不得寢食。召諸將議保雲州，李嗣昭、李嗣源、周德威曰：「兒輩在此，必能固守。〔考異曰：唐太祖紀年錄：「嗣昭與今上日夜入賊營，斬將搴旗，賊多驚擾。」梁太祖實錄：「三月，癸丑，虜眾悉出，友寧以飛騎犯其左右翼，虜大敗北，掩殺不知其數，擒克用男廷鸞及將校健卒數千人。」實錄：「朱友寧圍太原營西北隅，攻其西門，城內大恐。克用欲奔雲中，弟克寧止之。又遣李嗣昭與克用子存勗日夜擾賊營，友寧乃燒營而遁。」按紀年錄所謂今上者，乃明宗，非莊宗也。實錄誤。〕王勿為此謀，動搖人心！」李存信曰：「關東、河北皆受制於朱溫，我兵寡地蹙，守此孤城，彼築壘穿塹環之，〔環，音宦。〕以積久制我，我飛走無路，坐待困斃耳。今事勢已急，不若且入北虜，徐圖進取。」嗣昭力爭之，克用不能決。劉夫人言於克用曰：「存信，北川牧羊兒耳，〔代北之地謂之北川，以陘嶺之北皆平也。〕安知遠慮！王常笑王行瑜輕去其城，死於人手，〔王行瑜死見二百六十卷乾寧二年。〕今日反效之邪！且王昔居達靼，幾不自免，賴朝廷多事，乃得復歸。〔事見二百五十三卷僖宗廣明元年。幾，居依翻。〕今一足出城，則禍變不測，塞外可得至邪！」克用乃止。居數日，遺兵復集，軍府浸安。克用弟克寧為忻州刺史，聞汴寇至，中塗復還晉陽，〔晉陽北至忻州一百七十餘裏。復，扶又翻。〕曰：「此城吾死所也，去將何之！」眾心乃定。
壬戌，朱全忠還河中，遺朱友寧將兵西擊李茂貞軍於興平、武功之間。〔興平縣在長安西，武功縣在長安西北。〕李嗣昭、李嗣源數將敢死士夜入氏叔琮營，〔數，所角翻。將，即亮翻；下同。〕斬首捕叔琮留數馬及旌旗於高岡之巔。嗣昭等以為有伏兵，乃引去，復取慈、隰、汾三州。自是克用不敢與全忠爭者累年。〔兵少力疲，故閉境養晦以俟時。〕
克用以使引諮幕府〔使引，節度府所行文引。謀事曰諮。今北人以文書達於上曰諮。使，疏吏翻。〕曰：「不貯軍食，何以聚眾﹖不置兵甲，何以克敵﹖不脩城池，何以扞禦﹖利害之間，請垂議度！」〔貯，丁呂翻。度，徒洛翻。〕掌書記李襲吉獻議，略曰：「國富不在倉儲，兵強不由眾寡，人歸有德，神固害盈。〔書鹹有一德曰：非商求於下民，惟民歸於一德。易謙卦彖辭曰：鬼神害盈而福謙。〕聚斂寧有盜臣，〔大學載孟獻子之言曰：「與其有聚斂之臣，寧有盜臣。」斂，尹贍翻。〕苛政有如猛虎，〔記檀弓載孔子之言曰：「苛政猛於虎也。」〕所以鹿臺將散，周武以興；〔武王伐紂，散鹿臺之財，一戎衣而天下大定。〕齊庫既焚，晏嬰入賀。」〔韓詩外傳曰：晉平公之藏臺火，救火，三日三夜，乃勝之。公子晏束帛而賀曰：「臣聞王者藏於天下，諸侯藏於百姓，農夫藏於囷庾。今百姓乏於外，而賦斂無已。昔桀、紂殘賊，為天下戮。今皇天降災於藏臺，是君之福也。」李襲吉以為齊庫焚而晏嬰入賀，蓋別有所據。〕又曰：「伏以變法不若養人，〔溫公讀此語，感熙、豐之政，蓋深有味乎其言也。〕改作何如舊貫！〔論語：魯人為長府，閔子騫曰：「仍舊貫，如之何，何必改作！」〕韓建蓄財無數，首事朱溫；〔事見上捲上年十一月。〕王珂變法如麻，一朝降賊；〔事見上捲上年正月。珂，丘何翻。降，戶江翻。〕中山城非不峻，〔謂王郜不能守定州城。〕蔡上兵非不多；〔謂秦宗權恃眾，卒為朱溫禽。自韓建以下，又以克用耳目之所睹記者動悟之。〕前事甚明，可以為戒。且霸國無貧主，強將無弱兵。伏願大王崇德愛人，去奢省役，〔去，羌呂翻。〕設險固境，訓兵務農。定亂者選武臣，制理者選文吏，〔制理，猶言制治也，避唐廟諱。〕錢穀有句，〔出納之籍明，則姦弊自苶所容。句，讀曰鉤。〕刑法有律。〔依律定刑，則吏手不得而輕重。〕誅賞由我，則下無威福之弊；近密多正，則人無譖謗之憂。順天時而絕欺誣，敬鬼神而禁淫祀，則不求富而國富，不求安而自安。外破元兇，〔元兇，指朱溫。〕內康疲俗，名高五霸，〔杜預曰：五霸：夏昆吾、商大彭、豕韋，周齊桓、晉文。又曰：齊桓、晉文、宋襄、秦穆、楚莊為五霸。〕道冠八元。〔冠，古玩翻。高辛氏有才子八人，伯奮、叔堪、叔獻、季、仲伯虎、仲熊、叔豹、季貍，忠肅恭懿，宣慈惠和，天下之民謂之八元。〕至於率閭閻，定間架，增麴挧，〔挧，魚列翻。〕檢田疇，開國建，邦恐未為切。
克用親軍皆沙陀雜虜，喜侵暴良民，〔喜，許記翻。〕河東甚苦之。其子存勗以為言，克用曰：「此輩從吾攻戰數十年，比者帑藏空虛，〔比，毗至翻。帑，他朗翻。藏，才浪翻。〕諸軍賣馬以自給；今四方諸侯皆重賞以募士，我若急之，則彼皆散去矣，吾安與同保此乎！〔此高歡告杜弼之說也。異時莊宗既得天下，兒郎寒冷，遮馬邀求，以養成驕軍之禍，得非此語誤之邪！〕俟天下稍平，當更清治之耳。」〔如此語，則克用之意蓋有待也。莊宗得天下之後，豈不復記憶此語邪！治，直之翻。〕存勗幼警敏，有勇略，克用為朱 全忠所困，封疆日蹙，憂形於色。存勗進言曰：「物不極則不返，惡不極則不亡。朱氏恃其詐力，窮兇極暴，吞滅四鄰，人怨神怒。今又攻逼乘輿，窺覦神器， 〔乘，繩證翻。覦，音俞。〕此其極也，殆將斃矣！吾家世襲忠貞，〔謂自朱邪執宜以來，皆輸力於唐室。〕勢窮力屈，無所愧心。大人當遵養時晦〔時酌之篇曰：於鑠王師，遵養時晦。毛傳曰：遵，率；養，取；晦，昧也。鄭箋曰：文王之用師，率殷之叛國以事紂，養是闇昧之君以老其惡。〕以待其衰，柰何輕為沮喪，〔喪，息浪翻。〕使羣下失望乎！」克用悅，即命酒奏樂而罷。
劉夫人無子；克用寵姬曹氏生存勗，劉夫人待曹氏加厚。克用以是益賢之，諸姬有子，輒命夫人母之；夫人教養，悉如所生。
8上以【章：乙十一行本「以」下有「左」字；張校同。】金吾將軍李儼為江、淮宣諭使，書御札賜楊行密，拜行密東面行營都統、中書令、吳王，以討朱全忠。以朱瑾為平盧節度使，馮弘鐸為武寧節度使，朱延壽為奉國節度使。〔平盧軍，青州；武寧軍，徐州；奉國軍，蔡州：朱瑾等皆遙領耳。〕加武安節度使馬殷同平章事。淮南、宣歙、湖南等道立功將士，將用都統牒承製遷補，然後表聞。儼，張濬之子也，賜姓李。〔考異曰：唐補紀：「二年，昭宗自鳳翔遣金吾將軍李儼齎御札自巫峽間道潛行，宣告吳王楊行密為討伐逆賊朱全忠事。李儼者，宰臣張濬男。其張濬先為都統討太原，退軍，朝貶，韓建力救，不赴貶所，只在三峯，其男留行在，乃授金吾將軍。昭宗差來，宣告於吳王行密。朱全忠探知，張濬一門盡遭殺戮。」按此年濬未死，儼賜姓李，見此年十月註。〕
9夏，四月，丁酉，崔胤自華州詣河中，泣訴於朱全忠，恐李茂貞劫天子幸蜀，宜以時迎奉勢不可緩。全忠與之宴，胤親執板，為全忠歌以侑酒。〔板，拍板也。古樂無之。玄宗時，教坊散樂用橫笛一，拍板一，腰鼓三，後人因之，歌舞率以板為節，以木若象凡八片，以韋貫之，兩手各執其外一片而拍之。為，於偽翻。〕
10辛丑，回鶻遣使入貢，請發兵赴難；〔難，乃旦翻。〕上命翰林學士承旨韓偓答書許之。乙巳，偓上言：「戎狄獸心，不可倚信。彼見國家人物華靡，而城邑荒殘，甲兵彫弊，必有有輕中國之心，啟其貪婪。〔婪，盧含翻。〕且自會昌以來，回鶻為中國所破，〔事見二百四十七卷武宗會昌三年。〕恐其乘危復怨。所賜可汗書，宜諭以小小寇竊，不須赴難，虛愧其意，實沮其謀。」從之。
兵部侍郎參知機務盧光啟罷為太子太保。
11楊行密遣顧全武歸杭州以易秦裴；〔顧全武為淮南兵所禽見上捲上年。秦裴降錢鏐見二百六十一卷光化元年。〕錢鏐大喜，遣裴還。
12汴將康懷貞擊鳳翔將李繼昭於莫谷，〔莫谷，即漠谷，在奉天城北。〕大破之。繼昭，蔡州人也，本姓符，名道昭。〔為繼昭降汴復舊姓名張本。〕
13五月，庚戌，溫州刺史朱褒卒，兄敖自稱刺史。〔薛史：朱褒，溫州人，兄弟皆為本州牙校。刺史胡璠卒，朱誕據郡，褒逼誕而代之。與通鑑稱異。〕
14鳳翔人聞朱全忠且來，皆懼；癸丑，城外居民皆遷入城。己未，全忠將精兵五萬發河中，〔考異曰：金鑾記：「五月三日，岐馬步軍敗，迴戈傷中不少。八日，聞四面百姓盡般移入城內。二十一日，聞汴帥於郿縣築城及寶雞下寨。二十三日，聞汴帥至石鼻，又至橫渠。二十四日，聞汴帥至城南十里。」按編遺錄：「六月，全忠始離渭橋。」此蓋全忠下遊兵耳。實錄據金鑾記雲，「癸亥，朱全忠引軍在石鼻，乙丑，至橫渠，己巳，駐師城南」，誤也。〕至東渭棋橋，遇霖雨，留旬日。
15庚午，工部侍郎、平章事韋貽範遭母喪，〔「平章事」之上，當有「同」字。〕宦官薦翰林學士姚洎為相。〔洎，渠至翻。〕洎謀於韓偓，偓曰：「若圖永久之利，則莫若未就為善；儻出上意，固無不可。且汴軍旦夕合圍，孤城難保，家族在東，可不慮乎！」洎乃移疾，〔移文稱有疾。〕上亦自不許。
16鎮海、鎮東節度使彭城王錢鏐進爵越王。〔自郡王進爵國王。〕
17六月，丙子，以中書舍人蘇檢為工部侍郎、同平章事。時韋貽範在草土，〔居喪者寢苫枕塊，故曰草土。〕薦檢及姚洎於李茂貞。上既不用洎，茂貞及宦官恐上自用人，協力薦檢，遂用之。
18丁丑，朱全忠軍於虢縣。〔九域志：虢縣，在鳳翔府南三十五里。宋白曰：虢縣，禮記註謂「虢」為「郭」，在武都南一百里有虢叔城是也。又案地理志雲：虢，漢併於雍。今虢縣，後魏立為武都郡，後周大統十三年，遷同州洛邑縣城於武都城西，置洛邑縣；隋大業三年，改洛邑為虢縣。〕
19武寧節度使馮弘鐸介居宣、揚之間，〔宣，田頵；揚，楊行密。馮弘鐸以昇州居二鎮之間。〕常不自安；然自恃樓船之強，不事兩道。寧國節度使田頵欲圖之，〔頵，居筠翻。〕募弘鐸工人造戰艦，〔艦，戶黯翻。〕工人曰：「馮公遠求堅木，故其船堪久用，今此無之。」頵曰：「第為之，〔第，但也。〕吾止須一用耳。」弘鐸將馮暉、顏建說弘鐸先擊頵，弘鐸從之，帥眾南上，〔說，式芮翻。上，時長翻。〕聲言攻洪州，〔鍾傳據洪州。〕實襲宣州也。楊行密使人止之；不從。〔楊行密時為南面諸道都統，故欲制其行師進止。〕辛巳，頵帥舟師逆擊於葛山，大破之。〔新書作「曷山」，當從之。張舜民郴行錄曰：褐山磯在大信口稍西，南去蕪湖縣四十餘裏。帥，讀曰率。〕
20甲申，李茂貞大出兵，自將之，與朱全忠戰於虢縣之北，大敗而還，〔將，即亮翻；下同。還，音旋，又如字。〕死者萬餘人。丙戌，全忠遣其將孔勍出散關〔勍，渠京翻。散關，在鳳翔府寶雞縣西南。自諸葛亮以來，多以自蜀出師為出散關，今朱全忠自虢縣遣孔勍進功鳳州為出散關，彼我之說也。〕攻鳳州，拔之。丁亥，全忠進軍鳳翔城下。全忠朝服嚮城而泣，曰：「臣但欲迎車駕還宮耳，〔朱全忠借正說以行其譎。朝，直遙翻。〕不與岐王角勝也。」遂為五寨環之。〔環，音宦。考異曰：梁太祖實錄：「六月，丁丑，暨虢縣。辛未，文通涸兵驟出，布陳俟敵。我之將卒躍進決鬬，始辰暨午，寇大敗，屍僕萬餘人。命諸軍徙寨，逼其壘。自是岐人繼出師，靡不喪衄。六月，乙亥，上以盩厔有博野軍與岐人往來以窺我，命李暉討平。丙戌，復遣孔勍領兵由大散關取鳳州。按六月乙亥朔，無辛未。前雲丁丑，後雲辛未，又再雲六月，皆誤。從唐實錄。〕
21馮弘鐸收餘眾沿江將入海，〔僖宗光啟元年，張雄據上元；雄死，弘鐸繼之，至是而亡；楊行密遂有昇州。〕楊行密恐其為後患，遣使犒軍，且說之曰：〔說，式芮翻。〕「公徒眾猶盛，胡為自棄滄海之外！吾府雖小，足以容公之眾，使將吏各得其所，如何﹖」弘鐸左右皆慟哭聽命。〔眾心既攜，馮弘鐸欲不歸楊行密，其可得乎！〕弘鐸至東塘，行密自乘輕舟迎之，從者十餘人，〔從，才用翻。〕常服，不持兵，升弘鐸舟，慰諭之，舉軍感悅。署弘鐸淮南節度副使，館給甚厚。〔館，古玩翻。〕
初，弘鐸遣牙將丹徒尚公迺詣行密求潤州，行密不許。公迺大言曰：「公不見聽，但恐不敵樓船耳。」至是，行密謂公迺曰：「頗記求潤州時否﹖」公迺謝曰：「將吏各為其主，〔為，於偽翻。〕但恨無成耳。」行密笑曰：「爾事楊叟如事馮公，無憂矣！」為田頵、朱延壽之亂，尚公迺盡忠力於楊行密張本。
行密以李神福為昇州刺史。〔楊行密用李神福刺昇州，以橫制宣、潤。〕
22楊行密發兵討朱全忠，以副使李承嗣權知淮南軍府事。軍吏欲以巨艦運糧，都知兵馬使徐溫曰：「運路久不行，葭葦堙塞，〔黃巢作亂，高駢不臣，江、淮之運不復至京師，故其路久不行。塞，悉則翻。〕請用小艇，庶幾易通。」軍至宿州，會久雨，重載不能進，士有飢色，而小艇先至，〔艇，徒鼎翻。載，昨代翻。〕行密由是奇溫，始與議軍事。〔為徐溫竊楊氏三世國命以成養子張本。〕行密攻宿州，不克，竟以糧運不繼引還。
23秋，七月， 孔勍取成、隴二州，士卒無鬬者。至秦州，州人城守，乃自故關歸。〔九域志：鳳州西至成州二百七十里，北至隴州二百五十里；又自隴州西至秦州亦二百五十里。 孔勍自鳳州西取成州，自成州北取隴州，又自隴州西至秦州。三州時皆屬李茂貞。又，秦州清水縣東五十里有大震關，大中六年，隴州防禦使薛逵徙築安戎關於隴 山，由是謂大震關為故關。今隴州之西有故關山，又西南則清水縣。大中六年，隴州防禦使薛逵奏：「伏以汧源西境，切在故關，雖有隄防，全無制置。僻在重岡之上，苟務高深，今移要會之中，實堪控扼，伏乞改為安戎關。」〕
24韋貽範之為相也，多受人賂，許以官；既而以母喪罷去，日為債家所譟。〔譟，喧聒也。〕親吏劉延美，所負尤多，故汲汲於起復，日遣人詣兩中尉、樞密及李茂貞求之。甲戌，命韓偓草貽範起復制，偓曰：「吾腕可斷，〔腕，烏貫翻。斷，音短。〕此制不可草！」即上疏論貽範遭憂未數月，遽令起復，實駭物聽，傷國體。學士勿以死為戲！」〔時韓全誨等使二中使監學士院，以防上與之密議國事，兼掌傳宣回奏。以偓不肯草制，故怒。〕偓以疏授之，解衣而寢；二使不得已奏之。上即命罷草，〔罷草制也。〕仍賜敕褒賞之。八月，乙亥朔，班定，無白麻可宣；〔班定，謂百官立班已定也。學士不草制，故無麻可宣。〕宦官喧言韓侍郎不肯草麻，聞者大駭。茂貞入見上曰：〔見，賢遍翻。〕「陛下命相而學士不肯草麻，與反何異！」上曰：「卿輩薦貽範，朕不之違；學士不草麻，朕亦不之違。況彼所陳，事理明白，若之何不從！」茂貞不悅而出，至中書，見蘇檢曰：「姦邪朋黨，宛然如舊。」扼腕者久之。貽範猶經營不已，茂貞語人曰：「我實不知書生禮數，為貽範所誤，〔語，牛倨翻。李茂貞因此乃知居喪起復之非禮。〕會當於邠州安置。」〔言將出貽範。〕貽範乃止。【章：十二行本「止」下有「劉延美赴井死」六字；乙十一行本同；孔本同；張校同；退齋校同。】
25保大節度使李茂勳將兵屯三原，救李茂貞；朱全忠遣其將康懷貞、【章：十二行本「貞」作「英」；乙十一行本同。】孔勍擊之，茂勳遁去。茂勳，茂貞之從弟也。〔從，才用翻。〕
26初，孫儒死，〔見二百五十九卷景福元年。〕其士卒多奔浙西，錢鏐愛其驍悍，〔悍，下罕翻，又侯旱翻。〕以為中軍，號武勇都。行軍司馬杜稜諫曰：「狼子野心，他日必為深患，請以土人代之。」不從。〔土人，謂浙西人也。〕
鏐如衣錦軍，〔錢鏐，臨安人，既貴，改所居營曰衣錦營，又升曰衣錦城；每遊衣錦城，宴故老，山林皆覆以錦。〕命武勇右都指揮使徐綰帥眾治溝洫；〔治衣錦軍溝洫。帥，讀曰率。治，直之翻。洫，泥逼翻。〕鎮海節度副使成及聞士卒怨言，白鏐請罷役，不從。甲【章：乙十一行本「甲」作「丙」；張校同。】戌，鏐臨饗諸將，綰謀殺鏐於座，不果，稱疾先出。鏐怪之，丁亥，命綰將所部兵先還杭州。及外城，縱兵焚掠。武勇左都指揮使許再思以迎候兵與之合，〔迎候兵者，許再思以錢鏐將還，領兵迎候。〕進逼牙城。鏐子傳瑛〔瑛，音英。〕與三城都指揮使馬綽等閉門拒之，牙將潘長擊綰，綰退屯龍興寺。鏐還，及龍泉，〔龍泉即龍井，在杭州城西南風篁嶺上，去城十五里。〕聞變，疾驅至城北，使成及建鏐旗鼓與綰戰，鏐微服乘小舟夜抵牙城東北隅，踰城而入。〔宋自高宗駐蹕杭州，以杭州牙城為宮城。東北隅，則今之和寧門外也。〕直更卒憑鼓而寐，〔更，工衡翻。鼓，更鼓也。〕鏐親斬之，城中始知鏐至。武安都指揮使杜建徽自新城入援，〔九域志：新城縣，在杭州西南一百三十里。〕徐綰聚木將焚北門，建徽悉焚之。建徽，稜之子也。湖州刺史高彥聞難，遣其子渭將兵入援，至靈隱山，〔九域志：湖州南至杭州一百五十五里。靈隱山，在杭州城西十二里，有靈隱寺。難，乃旦翻。〕綰伏兵擊殺之。
初，鏐築杭州羅城，〔事作二百五十九卷景福二年。〕謂僚佐曰：「十步一樓，可以為固矣。」掌書記餘姚【章：十二行本「姚」作「杭」；乙十一行本同；孔本同；張校同。】羅隱曰：「樓不若內向。」至是人以隱言為驗。〔樓，謂城上敵樓也。樓外向，所以禦敵。今徐綰據杭州羅城，而錢鏐自外攻之，故人以羅隱不若內向之言為驗。〕
27庚戌，李茂貞出兵夜襲奉天，虜汴將倪章、邵棠以歸。乙未，茂貞大出兵，與朱全忠戰，不勝；暮歸，汴兵追之，幾入西門。〔幾，居依翻。西門，鳳翔城之西門。〕
28己亥，再起復前戶部侍郎、同平章事韋貽範，使姚洎草制。貽範不讓，即表謝，明日，視事。
29西川兵請假道於興元，〔言假道以勤王。〕山南西道節度使李繼密遣兵戍三泉以拒之；辛丑，西川前鋒將王宗播攻之，不克，退休山寨。親吏柳脩業謂宗播曰：「公舉族歸人，不為之死戰，何以自保﹖」〔柳脩業，王宗播元從孔目官也。王宗播，許存也；歸王建見二百六十卷乾寧二年。為，於偽翻。〕宗播令其眾曰：「吾與汝曹決戰，取功名；不爾，死於此！」遂破金牛、黑水、西縣、褒城四寨。〔武德三年，分利州之綿谷置金牛縣，寶曆元年，省入興元府西縣。今三泉縣東六十里有金牛驛。輿地廣記：大劍山有小石門，穿山通道，六丈有餘。昔秦欲伐蜀而不知道，乃作五石牛，以金置尾下，言能糞金，欲以遺蜀。蜀王負力而貧，乃令五丁開道引之。秦因使張儀、司馬錯引兵伐蜀，滅之，謂之石牛道；置牛之地，謂之金牛驛。褒城，漢褒中縣，古褒國也，隋改曰褒城，唐屬興元府。九域志：縣在府西四十五里；又有褒城鎮。〕軍校秦承厚攻西縣，矢貫左目，達於右目，鏃不出。王建自舐其創，膿潰鏃出。〔王建髣髴吳起兄疽、太宗吮血之意。校，戶教翻。舐，直氏翻。創，初良翻。〕王宗播攻馬盤寨，繼密戰敗，奔還漢中。西川軍乘勝至城下，王宗滌帥眾先登，遂克之， 〔帥，讀曰率。〕繼密請降，遷於成都；〔光化二年，李繼密得興元，至是而敗。王建遂並有山南西道。降，戶江翻。〕得兵三萬，騎五千，宗滌入屯漢中。王建 曰：「繼密殘賊三輔，」〔李繼密從李茂貞，戊貞犯獵畿甸，繼密蓋頂有罪，故王建云然。〕以其降，不忍殺，復其姓名曰王萬弘，不時召見。諸將陵易之，〔易，以豉翻。〕萬弘終日縱酒，俳優輩亦加戲誚；萬弘不勝憂憤，醉投池水而卒。〔誚，才笑翻。勝，音升。〕
詔以王宗滌為山南西道節度使。宗滌有勇略，得眾心，王建忌之。建作府門，繪以朱丹，蜀人謂之「畫紅樓」，建以宗滌姓名應之，〔宗滌本姓華名洪。更姓名見二百六十一卷乾寧四年。〕王宗佶等疾其功，復構以飛語。〔佶，巨乙翻。復，扶又翻。〕建召宗滌至成都，詰責之，宗滌曰：「三蜀略平，〔東、西川及漢川為三蜀。詰，去吉翻。〕大王聽讒，殺功臣可矣。」建命親隨馬軍都指揮使唐道襲夜飲之酒，縊殺之，〔飲，於禁翻。〕成都為之罷市，連營涕泣，如喪親戚。〔為，於偽翻。華洪，王建之一將耳，其死也，連營涕泣，謂其有勇略、得士心可也；而蜀人為之罷市，是必有以得民者，宜乎不能免於雄猜之主也！為，於偽翻。喪，息浪翻。〕建以指揮使王宗賀權興元留後。道襲，閬州人也，始以舞童事建，後浸預謀畫。〔為王建太子元膺殺唐道襲張本。〕
30九月，乙巳，朱全忠以久雨，士卒病，召諸將議引兵歸。河中親從指揮使高季昌、左開道指揮使劉知俊曰：「天下英雄，窺此舉一歲矣；〔朱全忠自去年冬舉兵，至此時幾一歲。從，才用翻。〕今茂貞已困，柰何捨之去！」全忠患李茂貞堅壁不出，季昌請以譎計誘致之。〔譎，古穴翻。誘，音酉。〕募有能入城為諜者，〔諜，達協翻，間也。〕騎士馬景請行，曰：「此行必死，願大王錄其妻子。」〔錄，收恤之也。〕全忠惻然止之，景不可。時全忠遣朱友倫發兵於大梁，明日將至，當出兵迓之。〔迓，魚駕翻，迎也。〕景請因此時給駿馬雜眾騎而出，全忠從之，命諸軍皆秣馬飽士。丁未旦，偃旗幟潛伏，【章：十二行本「伏」下有「無得妄出」四字；乙十一行本同；孔本同；張校同；退齋校同。】營中寂如無人。景與眾騎皆出，忽躍馬西去，詐為逃亡，入城告茂貞曰：「全忠舉軍遁矣，獨留傷病者近萬人守營，〔近，其靳翻。〕今夕亦去矣，請速擊之！」於是茂貞開門，悉眾攻全忠營；全忠鼓於中軍，百營俱出，縱兵擊之，又遣數百騎據其城門，〔遮其歸路也。〕鳳翔軍進退失據，自蹈藉，〔藉，慈夜翻。〕殺傷殆盡。茂貞自是喪氣，〔喪，息浪翻。〕始議與全忠連和，奉車駕還京，不復以詔書勒全忠還鎮矣。〔復，扶又翻。〕全忠表季昌為宋州團練使。〔賞其謀也。〕季昌，硤石人，本朱友恭之僕夫也。〔歐史：高季昌、董璋皆為汴富人李讓家奴，世呼為李七郎者也。朱全忠養以為子，更姓名曰朱友恭。十國紀年以為友恭本壽州賈人李彥威；通鑑從之。今按歐史據薛史，十國紀年與王舉天下大定錄同。〕
31戊申，武定節度使李思敬以洋州降王建。〔王建又並有洋州之地。〕
32辛亥，李茂貞盡出騎兵於鄰州就芻糧。壬子，朱全忠穿蚰蜒壕圍鳳翔，設犬鋪、鈴架以絕內外。〔蚰，與周翻。蜒，以然翻。蚰蜒，蟲也，多涎，天陰雨則出行，地皆有跡。穿壕塹如蚰蜒行地之狀，故謂之蚰蜒壕。凡行軍下營，四面設犬鋪，以犬守之。敵來則羣吠，使營中知所警備。鈴架者，繞營設架，掛鈴其上，敵來觸之則鳴。〕
33癸亥，以茂貞為鳳翔、靜難、武定、昭武四鎮節度使。〔武定、昭武時已為王建所取。〕
34或勸錢鏐渡江東保越州，以避徐、許之難。〔徐、許，徐綰、許再思也。難，乃旦翻；下同。〕杜建徽按劍叱之曰：「事或不濟，同死於此，豈可復東渡乎！」〔復，扶又翻。〕
鏐恐徐綰等據越州，遣大將顧全武將兵戍之。全武曰：「越州不足往，不若之廣陵。」〔之，亦往也。廣陵楊行密所治。〕鏐曰：「何故﹖」對曰：「聞綰等謀召田頵；田頵至，淮南助之，不可敵也。建徵曰：「孫儒之難，王嘗有德於楊公，〔難，乃旦翻。事件二百五十八卷大順二年。〕今往告之，宜有以相報。」鏐命全武告急於楊行密，全武曰：「徒往無益，請得王子為質。」〔質，音致。〕鏐命其子傳褄【章：十二行本「褄」下有「微服」二字；乙十一行本同；孔本同；張校同；退齋校同。】為全武僕，〔褄，力弔翻，又力小翻。〕與偕之廣陵，且求婚於行密。過潤州，團練使安仁義愛傳褄清麗，將以十僕易之；全武夜半賂閽者逃去。〔安仁義號淮南名將，居專城之任，而門關出入之禁不嚴，非善守者也。〕
綰等果召田頵，頵引兵赴之，先遣親吏何饒謂鍚曰：「請大王東如越州，空府廨以相待，〔廨，古隘翻。〕無為殺士卒！」鏐報曰：「軍中叛亂，何方無之！公為節帥，乃助賊為逆。戰則亟戰，〔帥，所類翻。亟，紀力翻。〕又何大言！」頵築壘絕往來之道，鏐患之，募能奪其地者賞以州。衢州制置使陳璋將卒三百出城奮擊，遂奪其地，鏐即以為衢州刺史。〔觀此，則當時諸州制置使在刺史下。〕
顧全武至廣陵，說楊行密曰：「使田頵得志，必為王患。王召頵還，錢王請以子傳褄為質，且求婚。」行密許之，以女妻傳褄。〔說，式芮翻。妻，七細翻。〕
35冬，十月，李儼至揚州，〔考異曰：十國紀年註，李昊蜀書張格傳雲：「弟休，仕唐為御史，奉使揚州，聞長水之禍，改姓名為李儼。」九國志雲：「李儼本左僕射張濬之少子，名播，起家校書郎，遷右拾遺。濬為朱全忠所害，播自長水奔鳳翔，昭宗賜其姓名，來使，欲徵兵復讎。」行密與朱全忠書雲：「選張述於諫省，俾銜命於敝藩，授秩執金，賜編屬籍。」新舊唐書昭宗紀及濬傳皆雲：「天復三年，十二月，全忠殺濬於長水。」然則儼來使時，濬猶未死，「述」字與「休」字相亂，或一名播乎﹖實錄，是月，始以儼為江 淮宣諭使，以行密充吳王、東面行營都統；誤也。據行密書，則儼父在時，已賜姓李，宣諭行密以討全忠。明年春，全忠既克鳳翔，儼遂留淮南，不敢歸耳。〕楊行 密始建制敕院，每有封拜，輒以告儼，於紫極宮玄宗像前陳制書，再拜然後下。〔玄宗詔天下州郡，皆立紫極宮以奉玄元皇帝。下，戶嫁翻。〕
36王建攻拔興州，以軍使王宗浩為興州刺史。〔王建又併有興州。宋白曰：興州，漢武都之沮縣也。蜀置武興督，後魏為武興鎮，後改為東益州。隋改州為順政郡，唐武德置興州，因武興為州名。〕
37戊寅夜，李茂貞假子彥詢帥三團步兵奔於汴軍；〔帥，讀曰率；下同。〕己卯，李彥韜繼之。
庚辰，朱全忠遣幕僚司馬鄴奉表入城；〔考異曰：實錄：「庚辰，司馬酆奉表。壬午，對全忠使司馬酆。」薛居正五代史司馬鄴傳：「大軍在岐下，遣奏事於昭 宗，再入復出。」實錄作「酆」，誤也。〕甲申，又遣使獻熊白；〔陸佃埤雅曰：熊脂一名熊白。熊，山居，冬蟄，當心有白脂如玉，味甚美，俗呼熊白。〕自是獻 食物、繒帛相繼。〔繒，慈陵翻。〕上皆先以示李茂貞，使啟視之，茂貞亦不敢啟。丙戌，復遣使請與茂貞議連和，〔復，扶又翻；下同。〕民出城樵採者皆不抄掠。〔抄，楚交翻。〕丁亥，全忠表請脩宮闕及迎車駕。己丑，遣國子司業薛昌祚、內使王延繢齎詔賜全忠。〔內使，即中使。往往梁臣避朱全忠名，改中為內耳。繢，戶外翻，又戶對翻。〕
癸巳，茂貞復出兵擊汴軍城西寨，敗還。全忠以絳袍衣降者，〔衣，於既翻。降，戶江翻。〕使招呼城中人，鳳翔軍夜縋去〔縋，馳偽翻。〕及因樵採去不返者甚眾。是後茂貞或遣兵出擊汴軍，多不為用，散還。茂貞疑上與全忠有密約，壬寅，更於御院北垣外增兵防衛。
38十一月，癸卯朔，保大節度使李茂勳帥其眾萬餘人救鳳翔，屯於城北阪上，〔阪，音反。〕與城中舉烽相應。
39甲辰，上使趙國夫人詗學士院二使皆不在，〔詗，古迥翻，又翾正翻。二使，二中使之直學士院者。韓全誨等置之以防上密召對學士，前此怒韓偓者即其人也。〕亟召韓偓、姚洎，竊見之於土門外，執手相泣。洎請上速還，恐為他人所見；上遽去。
40朱全忠遣其將孔勍、李暉將兵乘虛襲鄜、坊；〔鄜，音夫；下同。〕壬子，拔坊州。甲寅，大雪，汴軍冒之夕進，五鼓，抵鄜州城下。〔九域志：坊州北至鄜州一百一十里。〕鄜人不為備，汴軍入城，城中兵尚八千人，格鬬至午，鄜人始敗，〔格鬬者，短兵接鬬，兩兩相當，以力角力。考異曰：編遺錄曰：「十二月癸酉，遣孔勍、李暉領兵襲鄜州，以牽李周彝之兵。己亥，我師攻陷鄜牆，獲周彝親族，遂令李暉權知鄜畤軍。不數曰，周彝乃遣幕賓投分通好，然後上許抽兵。」梁太祖實錄：「十一月癸卯，鄜帥李周彝統州兵萬餘人屯於老聃祠之下，上命孔勍、李暉乘虛捷取之。壬子，勍等破中部郡。甲寅，大雨雪，大軍冒之夕進，五鼓，及其壘，克之。」按癸卯距己亥近六十日，鄜、汴相守，豈得全不交兵！今從唐、梁二實錄。〕擒留守【章：十二行本「守」作「後」；乙十一行本同；孔本同；張校同。】李繼褄。勍撫存李茂勳及將士之家，按堵無擾，命李暉權知軍府事。茂勳聞之，引兵遁去。〔重戰輕防，此李茂勳之所以敗也；厚撫其家以攜之，茂勳所以歸心於朱全忠也。〕
汴軍每夜鳴鼓角，城中地如動。攻城者詬城上人云「劫天子賊」，乘城者訴城下人云「奪天子賊」。〔詬，古候翻，又許候翻。〕是冬，大雪，城中食盡，凍餒死者不可勝計；或臥未死已為人所寛。〔勝，音升。寛，古瓦翻。〕市中賣人肉，斤直錢百，犬肉直五百。茂貞儲偫亦竭，〔偫，丈裏翻。〕以犬彘供御膳。上鬻御衣及小皇子衣於市以充用，削漬松竊以飼御馬。〔竊，方廢翻，斫木札也，詳見辯誤。飼，祥吏翻。〕
41丙子，戶部侍郎、同平章事韋貽範薨。
42癸亥，朱全忠遣人薙城外草以困城中。〔薙，他計翻，除草也。〕甲子，李茂貞增兵守宮門，〔行宮門也。〕諸宦者自度不免，互相尤怨。
蘇檢數為韓偓經營入相，〔度，徒洛翻。數，所角翻。為，於偽翻。〕言於茂貞及中尉、樞密，且遣親吏告偓，偓怒曰：「公與韋公自貶所召歸，旬月致位宰相，訖不能有所為；今朝夕不濟，乃欲以此相污邪！」〔污，烏路翻。〕
43田頵急攻杭州，仍具舟將自西陵渡江；錢鏐遣其將盛造、朱鬱拒破之。
44十二月，李茂勳遣使請降於朱全忠，更名周彝。〔更，工衡翻。〕於是茂貞山南州鎮皆入王建，關中州鎮皆入全忠，坐守孤城；乃密謀誅宦官以自贖，遺全忠書曰：〔遺，唯季翻。〕「禍亂之興，皆由全誨；僕迎駕至此，以備他盜。公既志匡社稷，請公迎扈還宮，僕以弊甲彫兵，從公陳力。」〔弊甲彫兵，用戰國張儀語。半殘為彫。〕全忠復書曰：「僕舉兵至此，正以乘輿播遷；〔乘，繩證翻。〕公能協力，固所願也。」
45楊行密使人召田頵曰：「不還，吾且使人代鎮宣州。」〔顧全武之說行矣。〕庚辰，頵將還，徵犒軍錢二十萬緡於錢鏐，且求鏐子為質，將妻以女。〔質，音致。妻，七細翻。〕鏐謂諸子：〔謂，語之也，句斷。〕「孰能為田氏婿者﹖」莫對。鏐欲遣幼子傳球，傳球不可。鏐怒，將殺之。次子傳瓘請行，吳夫人泣曰：「柰何置兒虎口！」傳瓘曰：「紓國家之難，〔紓，緩也。難，乃旦翻。〕安敢愛身！」再拜而出，鏐泣送之。〔當此之時，錢鏐置後之意，固已屬於傳瓘矣。〕傳瓘從數人縋北門而下。〔敵情叵測，不敢開城門直出，故縋而下。〕頵與徐綰、許再思同歸宣州。鏐奪傳球內牙兵印。〔以其不肯出質也。〕
越州客軍指揮使張洪以徐綰之黨自疑，〔客軍，蓋亦孫儒散卒。〕帥步兵三百奔衢州，刺史陳璋納之。〔帥，讀曰率。〕溫州將丁章逐刺史朱敖，敖奔福州。〔僖宗中和元年，朱褒陷溫州，至是而敗。王審知時據福州。〕章據溫州，田頵遣使招之，道出衢州；陳璋聽其往還，錢鏐由是恨璋。〔為錢 鏐圖陳璋張本。按田頵時鎮宣州。九域志：宣州南至歙州，自歙州南至睦州，自睦州南至婺州，自婺州南至處州，自處州東至溫州，其路徑捷。今自溫州取道衢州 者，蓋睦州兩浙巡屬，其守不與田頵通，頵使不敢由此道也。自衢州取婺州，自婺州取處州，自處州取溫州，更無他岐。時盧約據處州，亦兩浙巡屬也。錢鏐不恨約 而恨璋者，以盧約猶是羈縻，而陳璋乃其部曲將故也。〕
46丁酉，上召李茂貞、蘇檢、李繼誨、李彥弼、李繼岌、李繼遠、李繼忠食，【張：「食」作「入」。】議與朱全忠和，上曰：「十六宅諸王以下，凍餒死者日有數人。在內諸王及公主、妃嬪，〔十六宅諸王，上之兄弟及羣從也。在內諸王及公主，皇子、皇女也。〕一日食粥，一日食湯餅，〔湯餅者，磑麥為裇，以裇作餅，投之沸湯煮之，黃庭堅所謂「煮餅深注湯」是也。程大昌續演繁露曰：釋名：餅，併也；溲麥使合併也。蒸餅，湯餅之屬，各隨形名之。〕今亦竭矣。卿等意如何﹖」皆不對。上曰：「速當和解耳！」
鳳翔兵十餘人遮韓全誨於左銀臺門，〔長安大明宮城門有左、右銀臺門，而鳳翔行宮亦設此門，示若在長安宮中也。〕諠罵曰：「闔境塗炭，闔城餒死，正為軍容輩數人耳！」〔為，於偽翻。〕全誨叩頭訴於茂貞，茂貞曰：「卒輩何知！」命酌酒兩盃，對飲而罷。又訴於上，上亦諭解之。李繼昭謂全誨曰：「昔楊軍容破楊守亮一族，〔見二百五十九卷景福元年、乾寧元年。〕今軍容亦破繼昭一族邪！」慢罵之，遂出降於全忠，〔降，戶江翻。〕復姓符，名道昭。
47是歲，虔州刺史盧光稠攻嶺南，陷韶州，〔韶、虔二州相去雖六百餘裏，特以大瘐嶺為阻，而實鄰境也。考異曰：新紀，是歲光稠卒，牙將李圖自稱知州事。按十國紀年、歐陽修五代史光稠傳，開平五年方卒。新紀誤也。〕使其子延昌守之，進圍潮州。清海【章：十二行本「海」下有「留後」二字；乙十一行本同；孔本同；張校同；退齋校同。】劉隱發兵擊走之，乘勝進攻韶州。隱弟陟以為延昌有虔州之援，未可遽取；隱不從，遂圍韶州。會江漲，餽運不繼，〔自廣州運糧以魏韶州行營，當泝流而上；江漲則水湍急，不可以泝，餽運由此不繼。〕光稠自虔州引兵救之；其將譚全播伏精兵萬人於山谷，以羸弱挑戰，〔羸，倫為翻。挑，徒了翻。〕大破隱於城南，隱奔還。全播悉以功讓諸將，光稠益賢之。
48嶽州刺史鄧進思卒，弟進忠自稱刺史。
三年（癸亥、九○三）
1春，正月，甲辰，遣殿中侍御史崔構、供奉官郭遵誨詣朱全忠營；丙午，李茂貞亦遣牙將郭啟期往議和解。
2平盧節度使王師範，頗好學，〔好，呼到翻。〕以忠義自許，為治有聲跡。〔聲聞於時而治有實跡，所謂名與實稱。好，呼到翻。治，直吏翻。〕朱全忠圍鳳翔，韓全誨以詔書徵藩鎮兵入援乘輿，師範見之，泣下霑衿，曰：「吾屬為帝室藩屏，〔乘，繩證翻。衿，音今。屏，必郢翻。〕豈得坐視天子困辱如此；各擁強兵，但自衛乎！」會張濬自長水亦遺之書，〔遺，於季翻。〕勸舉義兵。師範曰：「張公言正會吾意，夫復何疑！〔夫，音扶。復，扶又翻。〕雖力不足，當死生以之。」
時關東兵多從全忠在鳳翔，師範分遣諸將詐為貢獻及商販，包束兵仗，載以小車，入汴、徐、兗、鄆、齊、沂、河南、孟、滑、河中、陝、虢、華等州，〔諸州皆朱全忠所有之地。鄆，音運。陝，失冉翻。華，戶化翻。〕期以同日俱發，討全忠。適諸州者多事泄被擒，獨行軍司馬劉鄩取兗州。〔鄩，徐林翻。〕時泰寧節度使葛從周悉將其兵屯邢州，〔朱全忠攻鳳翔，使葛從周悉泰寧之兵屯邢州以備河東。〕鄩先遣人為販油者入城，詗其虛實及兵所從入；〔詗，古永翻，又翾正翻。〕丙午，鄩將精兵五百夜自水竇入，比明，軍城悉定，市人皆不知。〔怭，必利翻，及也。軍城，泰寧軍牙城也。以此觀之，軍人與市人異處，營屋之立，自唐然矣。考異曰：舊紀：「丙午，青州牙將劉鄩陷全忠之兗州，又令牙將張厚入奏，是日，亦竊發於華州，殺州將婁敬思。」唐太祖紀年錄：「是年四日，青州帥王師範將劉鄩竊據兗州。同日，師範將張厚輦戈甲十乘至華州，為華人所詰，因竊發，燔其郛，殺華州指揮使婁敬思而去。」新紀：「丙午，師範取兗州。」梁太祖實錄：「丙辰，青州綱將亂於華而敗；是日，劉鄩陷我兗州。」唐實錄亦在丙辰。按長曆，丙午，正月四日；丙辰，十四日。編遺錄雲：「魏師及朱友寧告急，劉鄩正月四日襲陷兗州」，與紀年錄等同。梁太祖實錄多謬誤，恐難據，今從諸書，移置丙午。唐祖補紀雲天復二年，尤誤。〕鄩據府舍，拜從周母，每旦省謁；待其妻子，甚有恩禮；子弟職掌，供億如故。〔省，悉景翻。鄩料從周必還攻兗州，故善視其家。〕
是日，青州牙將張居厚帥壯士二百將小車至華州東城，〔帥，讀曰率；下同。〕知州事婁敬思疑其有異，剖視之；其徒大呼，〔呼，火故翻。〕殺敬思，攻西城。崔胤在華州，帥眾拒之，〔天復元年十二月，崔胤帥百官遷於華州，事見上卷。〕不克，〔為崔胤所拒，遂不能克華州。〕走至商州，追獲之。〔九域志：華州南至商州一百八十里。〕
全忠留節度判官裴迪守大梁，師範遣走卒齎書至大梁，迪問以東方事，走卒色動。〔走卒，謂卒之備趨走者。後漢志有門闌走卒。〕迪察其有變，屏人問之，〔屏，必郢翻，又卑正翻。〕走卒具以實告。迪不暇白全忠，亟請馬步都指揮使朱友寧將兵萬餘人東巡兗、鄆。〔亟，紀力翻。將，即亮翻；下同。〕友寧召葛從周於刑州，共攻師範。全忠聞變，亦分兵先歸，使友寧並將之。〔為朱友寧戰死、朱全忠後夷王師範張本。〕
3戊申，李茂貞獨見上，〔見，賢遍翻。〕中尉韓全誨、張彥弘、樞密使袁易簡、周敬容皆不得對。〔易，以豉翻。〕茂貞請誅全誨等，與朱全忠和解，奉車駕還京。上喜，即遣內養帥鳳翔卒四十人收全誨等，斬之。〔內養，亦宦者也。帥，讀曰率。〕以御食使第五可範為左軍中尉，〔御食使，掌御膳，亦唐末所置內諸司使之一也。〕宣徽南院使仇承坦為右軍中尉，王知古為上院樞密使，楊虔朗為下院樞密使。〔樞密分東西兩院，東院為上院，西院為下院。〕是夕，又斬李繼筠、李繼誨、李彥弼及內諸司使韋處廷等十六人。〔處，昌呂翻。〕己酉，遣韓偓及趙國夫人詣全忠營；又遺使囊全誨等二十餘人首以示全忠，〔考異曰：舊紀：「丁巳，蔣玄暉與中使押送全誨等二十人首級，告諭四鎮兵士回鑾之期。」新紀：「正月，戊申，殺全誨等。」唐太祖紀年錄：「正月，甲辰，鳳翔李茂貞殺其子繼筠、觀軍容韓全誨、張彥弘、樞密使袁易簡、周敬容等二十二人，皆斬首囊盛，押領出城，以示朱溫。」金鑾記：「六日，誅全誨等。」唐年補錄：「正月，癸卯，賜朱全忠詔。」唐補紀雲：「天復三年，二月， 誅全誨等八人。」其全誨等伏誅日，今從金鑾記、實錄、新紀。按金鑾記、唐年補錄、唐實錄、後唐紀年錄載六日所誅宦官名，可見者全誨等四人，處廷等十六人， 而金鑾記雲，「是夜處置內官一十九人。」唐年補錄厔，「全誨以下二十二人首級。」紀年錄雲，「殺全誨等二十二人。」北夢瑣言亦云「二十二人首。」新傳雲， 「繼筠、繼誨、彥弼皆伏誅。是夜，誅內諸司使韋處廷等二十二人。」若並繼筠等數之，則多一人；若共數宦官，則少二人；若如金鑾記，是夜又誅十九人，則多一人。或者二人名不見歟﹖〕曰：「昂來脅留車駕，懼罪離間，〔間，古莧翻。〕不欲協和，皆此曹也。今朕與茂貞決意誅之，卿可曉諭諸軍以豁眾憤。」辛亥，全忠遣觀察判官李振奉表入謝。〔朱全忠先此以李振為天平節度副使，今蓋為四鎮觀察判官。〕
全誨等已誅，而全忠圍猶未解。茂貞疑崔胤教全忠欲必取鳳翔，白上急召胤，令帥百官赴行在。〔帥，讀曰率。〕凡四降詔，三賜朱書御札，〔薛史載莊宗朝段徊奏曰：「唐制，或歲時災歉，國用不足，天子將求經濟之要，則內出朱書御札以訪羣臣。」〕言甚切至，悉復故官爵，胤竟稱疾不至。茂貞懼，自致書於胤，辭甚卑遜。全忠亦以書召胤，且戲之曰：「吾未識天子，須公來辨其是非。」胤始來。〔崔胤其初所以未敢來者，待朱全忠之命耳。然君命累召而不來，朱全忠一書而遽至，人臣事君者，必知所先後輕重矣。〕
甲寅，鳳翔始啟城門。丙辰，全忠巡諸寨，至城北，有鳳翔兵自北山一，全忠疑其逼己，遣兵擊之，擒其將李繼欽。上遣趙國夫人、馮翊夫人詣全忠營詰其故，〔二夫人於內命婦爵秩有國郡之殊。詰者，詰其已和解而復遣兵相擊。〕全忠遣親吏蔣玄暉奉表入奏。
4李茂貞請以其子侃尚平原公主，又欲以蘇檢女為景王祕妃以自固。平原公主，何後之女也，後意難之，上曰：「且令我得出，〔嗚呼！唐昭宗惟幸於得出，徐令全忠取平原，茂貞必不敢距；豈知夫婦委命於全忠，不復有能取之者乎！〕何憂爾女！」後乃從之。壬戌，平原公主嫁宋侃；〔嫌於同姓嫁娶，故復侃本姓。〕納景王妃蘇氏。〔古者猶謂師婚為非禮，唏矣！〕
時鳳翔所誅宦官已七十二人，硃全忠又密令京兆搜捕致仕不從行者，誅九十人。
甲子，車駕出鳳翔，幸全忠營。全忠素服待罪；命客省使宣旨釋罪，〔時客省使，蓋通知閤門事，故令宣旨釋罪。〕去三仗，止報平安，〔唐制：正衙有親、勳、翊三衛文仗，左、右金吾將軍以一人報平安。去三仗者，恐全忠以羽衛之嚴不敢入也。考異曰：王禹偁五代史闕文曰：「昭宗佯為鞋系脫，呼梁祖曰：『全忠為吾繫鞋。』梁祖不得已，跪而結之，流汗浹背。時天子扈蹕尚有衛兵，昭宗意謂左右擒梁祖以殺之，其如無敢動者。自是梁祖被召多不至；其後盡去昭宗禁衛，皆用汴人矣。」按全忠時擁十萬之眾，昭宗方脫茂貞虎口，託身全忠，豈敢遽為此謀！或者欲效漢高祖之折黥布，亦恐昭宗不能辦耳。今不取。去，羌呂翻。〕以公服入謝。〔唐章服之制，有朝服、公服。朝服，具服也；公服，從省服也。〕全忠見上，頓首流涕；上命韓偓扶起之。上亦泣，曰：「宗廟社稷，賴卿再安；朕與宗族，賴卿再生。」親解玉帶以賜之。少休，即行。全忠單騎前導十餘裏，上辭之；〔此皆朱全忠繆為恭敬也。〕全忠乃令朱友倫將兵扈從，自留部分後隊，焚撤諸寨。〔從，才用翻；下同。分，扶問翻。〕友倫，存之子也。〔存，全忠仲兄也。〕
是夕，車駕宿岐山；丁卯，至興平，崔胤始帥百官迎謁，〔帥，讀曰率。〕復以胤為司空、門下侍郎、同平章事，領三司如故；〔車駕至鳳翔，貶崔胤官，今復之。〕己巳，入長安。
庚午，全忠、崔胤同對。胤奏：「國初承平之時，宦官不典兵預政。天寶以來，宦官浸盛。貞元之末，分羽林衛為左、右神策軍以便衛從，始令宦官主之，以二千人為定製。〔神策軍入衛苑中，自代宗魚朝恩始。德宗貞元末始分為左、右。從，才用翻。〕自是參掌機密，奪百司權，上下彌縫，共為不法，大則構扇藩鎮，傾危國家；小則賣官鬻獄，蠹害朝政。〔朝，直遙翻。〕王室衰亂，職此之由，不翦其根，禍終不已。請悉罷諸司使，其事務盡歸之省寺，諸道監軍俱召還闕下。」上從之。是日，全忠以兵驅宦官第五可範等數百人於內侍省，盡殺之， 〔考異曰：舊紀：「辛未，內官第五可範已下七百人，並賜死於內侍省。」太祖紀年錄：「內諸司百餘人及隨駕鳳翔羣小二百餘人，一時斬首於內侍省。」舊傳與紀 年錄同。新傳：「胤、全忠議誅第五可範等八百餘人於內侍省。」梁太祖實錄：「己巳翌日，誅宦官第五可範等五百餘人於內侍省，仍命畿內及諸道搜索處置以盡厥 類。」唐年補錄雲：「誅宦官七百一十人。」按舊紀、編遺錄皆雲「正月辛未，誅可範等」。而梁實錄、唐補紀、續寶運錄、金鑾記、唐年補錄、薛居正五代史梁紀、新唐紀，或雲己巳翊日，或雲二十八日，今從之。蓋全忠、胤雖奏雲罷諸司使務，追監軍赴闕，其實即日已擅誅之，至二月癸酉始下詔賜死，故昭宗哀而祭之耳。〕冤號之聲，徹於內外。〔號，戶刀翻。徹，敕列翻。〕其出使外方者，詔所在收捕誅之，〔使，疏吏翻；下同。〕止留黃衣幼弱者三十人以備灑掃。〔宦官品秩之卑者衣黃。灑，所賣翻，又如字。掃，蘇報翻，又如字。〕又詔成德節度使王鎔選進五十人充敕使，取其土風深厚，人性謹樸也。上愍可範等或無罪，為文祭之。自是宣傳詔命，皆令宮人出入；其兩軍內外八鎮兵悉屬六軍，〔謂左、右神策所統內外八鎮兵也。〕以崔胤兼判六軍十二衛事。
臣光曰：宦官用權，為國家患，其來久矣。蓋以出入宮禁，人主自幼及長，〔長，知兩翻。〕與之親狎，非如三公六卿，進見有時，可嚴憚也。〔見，賢遍翻。〕其間復有性識儇利，〔儇，許緣翻，智也，疾也，利也。〕語言辯給，【章：十二行本「給」下有「善字」；乙十一行本同；孔本同；張校同。】伺候顏色，承迎志趣，〔伺，相吏翻。〕受命則無違迕之患，使令則有稱蘰之效。〔迕，五故翻。稱，尺證翻。蘰，與愜同，詰謟翻。〕自非上智之主，燭知物情，慮患深遠，侍奉之，還不任以事，則近者日親，遠者日疏，甘言卑辭之請有時而從，浸潤膚受之愬有時而聽。〔論語：孔子曰：「浸潤之譖，膚受之愬，不行焉，可謂明也已矣。」朱熹註雲：浸潤，如水之浸灌，滋潤漸漬而不驟也。膚受，謂肌膚所受利害切身者也。〕於是黜陟刑賞之政，潛移於近習而不自知，如飲醇酒，嗜其味而忘其醉也。黜陟刑賞之柄移而國家不危亂者，未之有也。
東漢之衰，宦官最名驕橫，〔橫，戶孟翻。〕然皆假人主之權，依憑城社，〔言宦官在人主左右有所依憑，如城狐、社鼠，不畏燻燒。〕以濁亂天下，未有能劫脅天子如制嬰兒，廢置在手，東西出其意，使天子畏之若乘虎狼而狹蛇虺〔虺，許鬼翻。〕如唐世者也。所以然者非他，漢不握兵，唐握兵故也。
太宗鑒前世之弊，深抑宦官無得過四品。明皇始隳舊章，是崇是長，〔宋祁曰：太宗詔內侍省不立三品官，以內侍為之長， 階第四，不任以事，惟門閤守禦、廷內掃除、稟食而已。武后時，稍增其人。至中宗，黃衣乃二千員，七品以上員外置千員，然衣朱紫者尚少。玄宗承平日久，財用 富足，志大事奢，不愛惜賞賜爵位，開元、天寶中，宦官黃衣以上三千員，衣朱紫者千餘人，其稱旨者輒拜三品將軍，列戟於門，其在殿頭供奉，委任華重。長，知 兩翻。〕晚節令高力士省決章奏，〔省，悉景翻。〕乃至進退將相，時與之議，自太子王公皆畏事之，宦官自此熾矣。及中原板蕩，肅宗收兵靈武，李輔國以東宮舊隸參豫軍謀，寵過而驕，不能復制，〔復，扶又翻。〕遂至愛子慈父皆不能庇，以憂悸終。〔悸，其季翻。〕代宗踐阼，仍遵覆轍，程元振、魚朝恩相繼用事，竊弄刑賞，壅蔽聰明，視天子如委裘，〔賈誼曰：臥赤子天下之上 而安，植遺腹，朝委裘，而天下不亂。孟康註雲：委裘若容衣，天子未坐朝，事天子裘衣也。朝，直遙翻；下同。〕陵宰相如奴虜。是以來瑱入朝，遇讒賜死；吐蕃 深侵郊甸，匿不以聞，致狼狽幸陝；〔陝，失冉翻。〕李光弼危疑憤鬱，以隕其生；郭子儀擯廢家居，不保丘壟；僕固懷恩冤抑無訴，遂棄勳庸，更為叛亂。〔更，工衡翻，改也。〕德宗初立，頗振綱紀，宦官稍絀。〔絀，讀曰黜。〕而返自興元，猜忌諸將，以李晟、渾瑊為不可信，悉奪其兵，而以竇文場、霍仙鳴為中尉，使典宿衛，自是太阿之柄，落其掌握矣。憲宗末年，吐突承璀欲廢嫡立庶，以陳洪志之變。寶曆狎暱羣小，〔璀，七罪翻。暱，尼質翻。〕劉克明與蘇佐明為逆，其後絳王及文、武、宣、懿、僖、昭六帝，皆為宦官所立，勢益驕橫。王守澄、仇士良、田令孜、楊復恭、劉季述、韓全誨為之魁傑，至自稱「定策國老」，目天子為門生，根深蔕固，疾成膏，肓不可救藥矣！〔左傳：晉侯疾病，求醫於秦，秦伯使醫緩為之，未至。公夢疾為二孺子曰：「彼良醫也，懼傷我，焉逃之﹖」其一曰：「居肓之上，膏之下，若我何！」醫至，曰：「疾不可為也，在肓之上，膏之下，攻之不可，達之不及，藥不至焉，不可為也。」，肓，音荒，鬲也。心下為膏。〕文宗深憤其然，志欲除之，以宋申錫之賢，猶不能有所為，反受其殃；況李訓、鄭注反覆小人，欲以一朝譎詐之謀，〔譎，古穴翻。〕翦累世膠固之黨，遂至涉血禁塗，積屍省戶，公卿大臣，連頸就誅，闔門屠滅，天子陽瘖縱酒，飲泣吞氣，自比赧、獻，不亦悲乎！〔瘖，於金翻。赧，奴板翻。〕以宣宗之嚴毅明察，猶閉目搖首，自謂畏之。況懿、僖之驕侈，苟聲色毬獵足充其欲，則政事一以付之，呼之以父，固無怪矣。賊污宮闕，〔污，烏故翻〕。兩幸梁、益，皆令孜所為也。昭宗不勝其恥，力欲清滌，而所任不得其人，所行不由其道。始則張濬覆軍於平陽，增李克用跋扈之勢；復恭亡命於山南，啟宋文通不臣之心；〔李茂貞本宋文通，以軍功賜姓名。〕終則兵交闕庭，矢及御衣，漂泊莎城，流寓華陰，幽辱東內，劫遷岐陽。〔莎，素何翻。華，戶化翻。〕崔昌遐無如之何，〔崔胤字昌遐；通鑑稱其字，避宋朝太祖廟諱也。〕更召朱全忠以討之。連兵圍城，再罹寒暑，御膳不足於糗糒，〔糗，去久翻。糒，音備。〕王侯斃踣於飢寒，〔踣，蒲北翻。〕然後全誨就誅，乘輿東出，翦滅其黨，靡有孑遺，而唐之廟社因以丘墟矣！〔此論歷敘唐宦官之禍，其事皆具見前紀。乘，繩證翻。〕然則宦官之禍，始於明皇，盛於肅、代，成於德宗，極於昭宗。易曰：「履霜堅冰至。」為國家者，防徵杜漸，可不慎其始哉！〔易坤之初六曰：復霜堅冰至。象曰：履霜堅冰，陰始凝也；馴致其道，至堅冰也。文言曰：臣弒其君，子弒其父，非一朝一夕之故，其所由來者漸矣。〕此其為患，章章尤著者也。自餘傷賢害能，召亂致禍，賣官鬻獄，沮敗師徒，〔敗，補邁翻。〕蠹害烝民，不可徧舉。
去【章：十二行本「去」作「夫」；乙十一行本同；孔本同；退齋校同；熊校同。】寺人之官，〔寺，音侍。〕自三王之世，具載於詩、禮，〔詩有巷伯之篇。禮有寺人之職。〕所以謹閨闥之禁，通內外之，言安可無也。如巷伯之疾惡，〔周幽王之時，寺人傷於讒而作巷伯之詩。記曰：好賢如緇衣，惡惡如巷伯。〕寺人披之事君，〔左傳：晉獻公信讒，使寺人披伐公子重耳於蒲城；重耳踰垣而出，披斬其袪。及其反國，披請見，公使讓之曰：「蒲城之役，君命一宿，汝即至。其後予從狄君，以田渭濱，汝為惠公來求殺餘，命汝三宿，汝中宿至。雖有君命，何其速也！」對曰：「君命無二，古之制也。除君之惡，惟力是視，蒲人狄人，予何有焉！今君即位，其無蒲、狄乎﹖」公見之，以呂、卻之難告，公由是得免。〕鄭眾之辭賞，〔事見四十八卷漢和帝永元元年。〕呂彊之直諫，〔事見五十七卷漢靈帝光和二年，五十八卷中平元年。〕曹日昇之救患，馬存亮之弭亂，楊復光之討賊，嚴遵美之避權，〔事並見前紀。〕張承業之竭忠，〔事見後梁紀。〕其中豈無賢才乎！顧人主不當與之謀議政事，進退士大夫，使有威福足以動人耳。果或有罪，小則刑之，大則誅之，無所寬赦；如此，雖使之專橫，孰敢焉！〔橫，戶孟翻。〕豈可不察臧否，不擇是非，欲草薙而禽獮之，〔否，音鄙。薙，他計翻。獮，息淺翻。杜預曰：獮，殺也。〕能無亂乎！是以袁紹行之於前而董卓弱漢，〔事見漢靈、獻紀。〕崔昌遐襲之於後而朱氏篡唐，雖快一時之忿而國隨以亡。是猶惡衣之垢而焚之，〔惡，烏路翻。〕患木之蠹而伐之，其為害豈不益多哉！孔子曰：「人而不仁，疾之已甚，亂也。」〔見論語。〕斯之謂矣！
4王師範遣使起兵告李克用，克用貽書褒贊之。河東監軍張承業亦勸克用翻兵救鳳翔，克用攻晉州，聞車駕東歸，乃罷。
5楊行密承製加朱瑾東面諸道行營副都統、同平章事，以昇州刺史李神福為淮南行軍司馬、鄂兵行營招討使，舒州團練使劉存副之，將兵擊杜洪。洪將駱殷戍永興，棄城走，縣民方詔據城降。神福曰：「永興大縣，饋運所仰，已得鄂之半矣！」〔永興，漢鄂縣地；吳分鄂置新陽縣，隋改新陽曰永興，唐屬鄂州。九域志：在鄂州東南四百五里，今壽昌軍即其地。降，戶江翻。〕
