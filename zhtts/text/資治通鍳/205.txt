△卷第二百四
唐紀二十〔起強圉大淵獻（丁亥），盡重光單閼（辛卯），凡五年。〕
則天順聖皇后上之上〔後姓武氏，諱曌，幷州文水人。後自製「曌」字，讀與照同，音之笑翻。天寶八載，追上尊號曰則天順聖皇后。〕
光宅元年（甲申、六八四）是年九月，改元光宅。〕
1春，正月，甲申朔，改元嗣聖，〔此太子即位踰年所改之元也。〕赦天下。
2立太子妃韋氏為皇后；擢後父玄貞自普州參軍為豫州刺史。〔此豫州，本春秋沈、蔡二國之地，漢為汝南郡，宋文帝立司州，治懸瓠城，以為重鎮，魏改豫州，唐因之，後避代宗諱，改為蔡州。〕
3癸巳，以左散騎常侍杜陵韋弘敏為太府節、同中書門下三品。〔自漢宣帝起杜陵邑，至後魏為縣，屬京兆；隋遷京城，始並杜陵入大興縣，唐改大興曰萬年。散，悉亶翻。騎，奇寄翻。〕
4中宗欲以韋玄貞為侍中，又欲授乳母之子五品官；裴炎固爭，中宗怒曰：「我以天下與韋玄貞何不可！而惜侍中邪！」炎懼，白太后，密謀廢立。二月，戊午，太后集百官於乾元殿，裴與中書侍郎劉禕之、羽林將軍程務挺、張虔勗〔漢置南北軍，掌衛京師。南軍若唐諸衛也，北軍若唐羽林軍也。漢武帝名羽林曰建章營騎，屬光祿勳，後更名羽林騎，取六郡良家子及死事之孤為之。後漢置羽林監，南朝因之。後魏、周曰羽林率；隨左、右屯衛所領兵名曰羽林。貞觀中，置北衙七營兵，選才力驍勇者充，龍朔二字曰左、右羽林軍，置大將軍各一員，將軍各二員，品同諸衛，統領北衙禁兵之法令，而督攝左右廂飛騎之儀仗，以統諸曹之職。取府兵、越騎、步射，以為羽林軍士，大朝會，則執仗以衛階陛，行幸則夾馳道為內仗。邪，音耶。禕，籲韋翻。〕勒兵入宮，宣太后令，廢中宗為廬陵王，扶下殿。〔下，遐嫁翻。〕中宗曰：「我何罪﹖」太宗曰：「汝欲以天下與韋玄貞，何得無罪！」乃幽於別所。
己未，立雍州牧豫王旦為皇帝。〔雍，於用翻。〕政事決於太后，居睿宗於別殿，不得有所預。立豫王妃劉氏為皇后。後，德威之孫也。〔劉德威，審禮之父。〕
有飛騎十餘人飲於坊曲，〔置飛騎見一百九十五卷貞觀十二年。騎，奇寄翻。〕一人言：「曏知別無勳賞，不若奉廬陵。」一人起，出詣北門告之。〔北門，玄武門也。〕座未散，皆捕得，繫羽林獄。言者斬，餘以知反不告皆絞；告者除五品宮。告密之端自此興矣。
5壬子，以永平郡王成器為皇太子，睿宗之長子也。赦天下，改元文明。〔改嗣聖為文明。〕
庚申，廢皇太孫重照為庶人，命劉仁軌專知西京留守事。流韋玄貞於欽州。〔舊志：欽州至京師五千二百五十一里。〕
太后與劉仁軌書曰：「昔漢以關中事委蕭何，〔見漢高帝紀。〕今託公亦猶是矣。」仁軌上疏，辭以衰老不堪居守，〔守，式又翻。〕因陳呂后禍敗事以申規戒。〔呂氏禍敗事見漢高後紀。〕太后使祕書監武承嗣齎璽書慰諭之曰：「今以皇帝諒闇不言，〔璽，斯氏翻。闇，音陰。〕眇身且代親政；遠勞勸戒，復辭衰疾。〔復，扶又翻。〕又云『呂氏見嗤於後代，祿、產貽禍於漢朝』，〔朝，直遙翻；下同。〕引喻良深，愧慰交集。公忠貞之操，終始不渝，勁直之風，古今罕比。初聞此語，能不罔然；靜而思之，是為龜鏡。況公先朝舊德，遐邇具瞻，願以匡救為懷，無以暮年致請。」
6辛酉，太后命左金吾將軍丘神勣詣巴州，檢校故太子賢宅以備外虞，其實風使殺之。〔風，讀曰諷。〕神勣，行恭之子也。〔丘行恭為將，歷事高祖、太宗。〕
7甲子，太后御武成殿，〔唐六典：洛陽宮南三門：中曰應天，左曰興教，右曰光政。光政之內曰廣運，其北曰明福，明福之東曰武成門，其內曰武成門，其內曰武成殿。〕皇帝帥王公以下上尊號。〔帥，讀曰率。上，時掌翻。〕丁卯，太后臨軒，遣禮部尚書武承嗣冊嗣皇帝。自是太后常御紫宸殿，〔唐六典，洛陽宮不載紫宸殿。以西京大明宮準之，紫宸殿內朝也，其位置當在乾元殿後。〕施慘紫帳以視朝。〔紫色之淺者為慘紫。朝，直遙翻。〕
8丁丑，以太常卿、檢校豫王府長史王德真為侍中；〔句斷。〕中書侍郎、檢校豫王府司馬劉禕之同中書門下三品。
9三月，弓亥，徙杞王上金為畢王，鄱陽王素節為葛王。
10丘神勣至巴州，幽故太子賢於別室，逼令自殺。〔考異曰：則天實錄，賢死在二月丘神勣往巴州下。舊本紀在三月。唐曆，遣神勣、舉哀、追封皆有日。今從之。〕太后乃歸罪於神勣，戊戌，舉哀於顯福門，〔顯福門，意即明福門，六典避中宗諱，改「顯」為「明」耳。〕貶神勣為疊州刺史。己亥，追封賢為雍王。〔雍，於用翻。〕神勣尋復入為左金吾將軍。〔復，扶又翻。〕
11夏，四月，開府儀同三司、梁州都督滕王元嬰薨。
12辛酉，徙畢王上金為澤王，拜蘇州刺史；葛王素節為許王，拜絳州刺史。
13癸酉，遷廬陵王於房州；丁丑，又遷於均州故濮王宅。〔即貞觀末濮王泰遷均州所居故宅。濮，博木翻。〕
14五月，丙申，高宗靈駕西還。
15閏月，以禮部尚書武嗣為太常卿、同中書門下三品。
16秋，七月，戊午，廣州都督路元叡為崑崙所殺。〔崑崙國在林邑南，去交趾海行三百餘日，習俗文字與婆羅門同。崙，盧昆翻。〕元叡闇懦，僚屬恣橫。〔橫，戶孟翻。〕有商舶至，〔舶，音白。〕僚屬侵漁不已，商胡訴於元叡；元叡索枷，欲繫治之。〔索，山客翻。枷，音加。〕羣胡怒，有崑崙袖劍直登聽事，〔聽，讀曰廳。〕殺元叡及左右十餘人而去，無敢近者，〔近，其靳翻。〕登舟入海，追之不及。
17溫州大水，〔後漢分章安之東甌鄉置永寧縣，屬會稽郡。晉分為永嘉郡，隋廢郡為永嘉縣，屬栝州。武德五年，復於永嘉置嘉州；貞觀五年，以縣屬栝州。上元二年，分置溫州。〕流四千餘家。
18突厥阿史那骨篤祿等寇朔州。
19八月，庚寅，葬天皇大帝於乾陵，〔乾陵在奉天縣北五里梁山。〕廟號高宗。
20初，尚書左丞馮元常為高宗匠委，高宗晚年多疾，【章：十二行本「疾」下有「百司奏事」四字；乙十一行本同；孔本同；張校同。】每曰：「朕體中不佳，可與元常平章以聞。」元常嘗密言「中宮威權太重，宜稍抑損」。高宗雖不能用，深以其言為然。及太后稱制，四方爭言符瑞；嵩陽令樊文獻瑞石，太后命於朝示百官，〔朝，直遙翻。〕元常奏：「狀涉諂詐，不可誣罔天下。」太后不悅，出為隴州刺史。〔舊志：隴州，京師西四百九十六里，至東都一千一百三十二里。〕元常，子琮之曾孫也。〔馮子琮仕於高齊。〕
21丙午，太常卿、同中書門下三品武承嗣罷為禮部尚書。
22栝州大水，流二千餘家。
23九月，甲寅，赦天下，改元。〔改元光宅。〕旗幟皆從金色。〔幟，昌志翻。〕八品以下，舊服青者更服碧。〔青色之深者為碧。更，工衡翻。〕改東都為神都，宮名太初。又改尚書省為文昌臺，左、右僕射為左、右相，六曹為天、地、四時六官；門下省為鸞臺，中書省為鳳閣，侍中為納言，中書令為內史；御史臺為左肅政臺，增置右肅政臺；〔左臺專知京師百官及監諸軍旅並承詔出使，右臺專知諸州按察。杜佑曰：武后置左、右肅政臺，左以察朝廷，右以澄郡縣。後廢右臺，以其官隸左臺。左臺本御史臺也。右臺地，今太僕寺是也。〕其餘省、寺、監、率之名，〔祕書、殿中二省，九卿寺，少府、將作、國子、軍器等監，東宮十率。〕悉以義類改之。
24以左武衛大將軍程務挺為單於道安撫大使，〔單，音蟬。使，疏吏翻。〕以備突厥。
25武承嗣請太后追王其祖，〔王，於況翻。〕立武氏七廟，太后從之。裴炎諫曰：「太后母臨天下，當示至公，不可私於所親。獨不見呂氏之敗乎！」太后曰：「呂氏以權委生者，故及於敗。今吾追尊亡者，何傷乎！」對曰：「事當防微杜漸，不可長耳！」〔長，知兩翻。〕太后不從。己巳，追尊太后五代祖克己為魯靖公，妣為夫人；高祖居常為太尉、北平恭肅王，曾祖儉為太尉、金城義康王，祖華為太尉、太原安成王，考士彠為太師、魏定王；〔彠，一虢翻。〕祖妣皆為妃。裴炎由是得罪。又作五代祠堂於文水。〔文水縣，舊受陽，隋開皇十一年更名，屬幷州。〕
時諸武用事，唐宗室人人自危，眾心憤惋。〔惋，烏貫翻。〕會眉州刺史英公李敬業及弟盩厔令敬猷、〔漢武帝置盩厔縣，屬扶風；後漢、晉省，後魏復置，後周置周南郡；隋廢郡，以盩厔縣屬京兆；唐置岐州。盩厔，音舟窒。〕給事中唐之奇、長安主簿駱賓王、〔唐赤縣主簿，從八品上。〕詹事司直杜求仁〔唐詹事司直，正九品上，掌彈劾宮僚，糾舉職事。〕皆坐事，敬業貶柳州司馬，敬猷免官，之奇貶栝蒼令，〔漢會稽回浦縣，後漢更名章安；光武分章安縣之南鄉，置松陽縣；隋分松陽之東界，置栝蒼縣，帶栝州，以栝蒼山名縣。〕賓王貶臨海丞，〔吳分章安，置臨海縣，屬臨海郡；隋廢郡，以縣屬栝州；唐分帶台州。〕求仁貶黟令。〔黟縣，漢屬丹楊郡，吳分屬新安郡，隋、唐屬歙州。黟，師古音伊，劉昫音硻。〕求仁，正倫之姪也。〔杜正倫事太宗、高宗。〕盩厔尉魏思溫嘗為御史，復被黜。〔復，扶又翻。〕皆會於揚州，〔舊志：揚州，京師東南二千七百五十三里，至東都一千七百四十九里。〕各自以失職怨望，乃謀作亂，以匡復廬陵王為辭。
思溫為之謀主，使其黨監察御史薛仲璋求奉使江都；〔江都縣帶揚州。監，古銜翻。使，疏吏翻。〕令雍州人韋超詣仲璋告變，雲「揚州長史陳敬之謀反」。仲璋收敬之繫獄。居數日，敬業乘傳而至，〔雍，於用翻。傳，知戀翻。〕矯稱揚州司馬來之官，雲「奉密旨，以高州酋長馮子猷謀反，〔酋，慈由翻。長，知兩翻。〕發兵討之。」於是開府庫，令士曹參軍李宗臣就錢坊，驅囚徒、工匠【章：十二行本「匠」下有「數百」二字；乙十一行本同。】授以甲。斬敬之於繫所；〔考異曰：實錄作「薛璋」。御史臺記雲：「薛仲璋矯使揚府，與徐敬業等謀反，夜，與江都令韋知止子茂道計議。會曹參軍閻識微發之，長史陳敬之不察，抑識微，令遜謝。仲璋佯事竟，還出郭門，羣官畢從。其黨韋超遮道告密，復留繫問，遂斬敬之。」今事從實錄，仲璋從臺記。〕錄事參軍孫處行拒之，亦斬以徇，〔處，昌呂翻。〕僚吏無敢動者。遂起一州之兵，復稱嗣聖元年。〔復，扶又翻，又如字。〕開三府：一曰匡復府，二曰英公府，三曰揚州大都督府。敬業自稱匡復府上將，領揚州大都督。〔將，即亮翻。〕以之奇、求仁為左、右長史，宗臣、仲璋為左、右司馬，思溫為軍師，賓王為記室，旬日間得勝兵十餘萬。〔勝，音升。〕
移檄州縣，略曰：「偽臨朝武氏者，〔朝，直遙翻。〕人非溫順，地實寒微。昔充太宗下陳，〔陳，列也。戰國策曰：美人充下陳。〕嘗以更衣入侍，〔衛子夫以更衣得幸漢武帝，賓王用此事。更，工衡翻。〕洎乎晚節，穢亂春宮。〔東宮，亦謂之奉宮，洎，其冀翻。〕密隱先帝之帝，陰圖後庭之嬖，踐元后於翬翟，〔翬翟，後服也。翬，音暉。〕陷吾君於聚麀。」〔記曰：夫惟禽獸無禮，故父子聚麀。麀，於求翻。〕又曰：「殺姊屠兄，〔姊，謂韓國夫人；兄謂元爽、元慶；事見二百一卷高宗乾封元年。〕弒君鴆母，〔此以高宗晏駕及太原王妃之死為後罪。〕人神之所同嫉，天地之所不容。」又曰：包藏禍心，竊窺神器。君之愛子，幽於別宮；〔謂居睿宗於別殿。〕賊之宗盟，委之以重任。」〔謂用武承嗣等。〕又曰：「一抔之土未乾，〔抔，蒲侯翻。乾，音幹。〕六尺之孤安在！」又曰：「試觀今日之域中，竟是誰家之天下！」太后見檄，問曰：「誰所為﹖」或對曰：「駱賓王。」太后曰：「宰相之過也。人有如此才，而使之流落不偶乎！」
敬業求得人貌類故太子賢者，紿眾雲：「賢不死，亡在此城中，令吾屬舉兵。」〔紿，蕩亥翻。〕因奉以號令。
楚州司馬李崇福帥所部三縣應敬業。〔楚州，本漢射陽、鹽瀆縣地，晉置山陽郡，隋開皇初罷郡，十二年，置楚州，大業初，州廢，唐初復置。帥，讀曰率。所部 三縣：山陽、鹽城、安宜也。〕盱眙人劉行舉獨據縣不從，敬業遣其將尉遲昭攻盱眙。〔盱眙縣，漢屬臨淮郡，後漢屬下邳國，晉安帝分置盱眙郡，陳置北譙州，隋 廢為縣，屬江都郡，唐屬楚州。盱眙，音籲貽。其將，即亮翻。尉，紆勿翻。〕詔【章：十二行本「詔」上有「行舉拒卻之」五字；乙十一行本同；孔本同；張校同；退齋校同。】以行舉為遊擊將軍，以其弟行實為楚州刺史。
甲申，以左玉鈐衛大將軍李孝逸為揚州道大總管，〔是年，改左、右領軍衛為左、右玉鈐衛。〕將兵三十萬，以將軍李知十、馬敬臣為之副，以討李敬業。
26武承嗣與其從父弟右衛將軍三思以韓王元嘉、魯王靈夔屬尊位重，〔從，才用翻。二王皆高祖子。〕屢勸太后因事誅之。太后謀於執政，劉禕之、韋思謙皆無言；〔禕，籲韋翻。〕內史裴炎獨固爭，太后愈不悅。三思，元慶之子也。
及李敬業舉兵，薛仲璋，炎之甥也，炎欲示閒暇，不汲汲議誅討。太后問計於炎，對曰：「皇帝年長，〔長，知兩翻。〕不親政事，故豎子得以為辭。若太后返政，則不討自平矣。」監察御史藍田崔慽聞之，上言：〔監，古銜翻。上，時掌翻。〕「炎受顧託，大權在己，若無異圖，何故請太后歸政﹖」太后命左肅政大夫金城騫味道、〔左肅政大夫，左御史大夫也。蘭州五泉縣，本漢金城縣，隋更名，高宗咸亨二年，復為金城縣。風俗通：騫姓，閔子騫後。〕侍御史櫟陽魚承曄鞫之，〔漢高帝改櫟陽縣為萬年縣，後世因之，至隋並屬京兆。唐改隋大興縣曰萬年，以漢萬年縣復曰櫟陽，屬華州。櫟，音藥。〕收炎下獄。〔下，遐嫁翻。考異曰：新傳雲：「炎謀乘太后出遊龍門，以兵執之，還政天子；會久雨，太后不出而止。」若炎實有此謀，則太后殺之宜矣。且炎為此謀，必有同黨；當炎下獄，崔慽、李景諶輩，無事猶欲陷之，況有此跡，其同黨能不首告乎！又朝野僉載：「裴炎為中書令，時徐敬業欲反，令駱賓王畫計取裴炎同起事。賓王足踏壁，靜思食頃，乃為謠曰：『一片火，兩片火，緋衣小兒當殿坐。』教炎莊上小兒誦之，並都下童子皆唱。炎乃訪學者令解之，召賓王，數啖以寶物錦綺，皆不言，又賂以音樂妓女駿馬，亦不語；乃將古忠臣烈士圖共觀之，見司馬宣王，賓王欻然起曰：『此英雄丈夫也！』即說自古大臣執政，多移社稷。炎大喜。賓王曰：『但不知謠讖何如耳。』炎告以謠言片火緋衣之事，賓王即下，北面而拜曰：『此真人矣！』遂與敬業等合謀。揚州兵起，炎從內應，書與敬業等合謀，唯有『青鵝』字。人有告者，朝臣莫之能解。則天曰：『此青字者十二月，鵝字者，我自與也。』遂誅炎。」此皆當時構陷炎所言耳，非其實也。〕炎被收，辭氣不屈。或勸炎遜辭以免，炎曰：「宰相下獄，安有全理！」〔下，遐嫁翻；下同。〕
鳳閣舍人李景諶證炎必反。〔鳳閣舍人，中書舍人也。諶，氏壬翻。〕劉景先及鳳閣侍郎義陽胡元範〔義陽，舊曰平陽，隋開皇初，改曰義陽。劉昫曰：義陽，漢平氏縣之義陽鄉也，魏分南陽置義陽郡，晉自石城徙居仁順，今申州理所是也。〕皆曰：「炎社稷元臣，有功於國，悉心奉上，天下所知，臣敢明其不反。」太后曰：「炎反有端，顧卿不知耳。」對曰：「若裴炎為反，則臣等亦反也。」太后曰：「朕知裴炎反，知卿等不反。」文武間證炎不反者甚眾，太后皆不聽。俄並景先、元範下獄。丁亥，以騫味道檢校內史同鳳閣鷥臺三品，李景諶同鳳閣鸞臺平章事。
27魏思溫說李敬業曰：〔說，輸芮翻。〕「明公以匡復為辭，宜帥大眾鼓行而進，直指洛陽，〔帥，讀曰率。〕則天下知公志在勤王，四面響應矣。」薛仲璋曰：「金陵有王氣，且大江天險，足以為固，不如先取常、潤，〔潤州，江左為京口重鎮，隋為延陵縣，屬江都郡。唐武德三年，置潤州，取潤浦以為州名。〕為定霸之基，然後北向以圖中原，進無不利，退有所歸，此良策也！」思溫曰：「山東豪傑以武氏專制，憤惋不平，〔惋，烏貫翻。〕聞公舉事，皆自蒸麥飯為糧，伸鋤為兵，以俟南軍之至。不乘此勢以立大功，乃更蓄縮自謀巢穴，遠近聞之，其誰不解體！」敬業不從，使唐之奇守江都，將兵渡江攻潤州。〔按舊志，揚州至潤州四十八里。潤州古朱方之地，漢為丹徒縣，吳為京口，置京督以鎮，又為徐陵督。爾雅，絕高曰京。其城因山為壘，緣江為境，因謂之京口。晉為南徐州。隋置潤州，取州東潤浦為名，尋廢州，唐復置。〕思溫謂杜求仁曰：「兵勢合則強，分則弱，敬業不併力渡淮，收山東之眾以取洛陽，敗在眼中矣！」
壬辰，敬業陷潤州，執刺史李思文，〔考異曰：唐紀雲：「李思文拒守四十餘日而陷。」按敬業九月丁丑起兵，十一月庚申敗，纔四十四日耳。今不取。〕以李宗臣代之。思文，敬業之叔父也，知敬業之謀，先遣使間道上變，〔使，疏吏翻。間，古莧翻。上，時掌翻。〕為敬業所攻，拒守久之，力屈而陷。思溫請斬以徇，敬業不許，謂思文曰：「叔黨於武氏，宜改姓武。」潤州司馬劉延嗣不降，〔降，戶江翻。〕敬業將斬之，思溫救之，得免，與思文皆囚於獄。劉延嗣，審禮從父弟也。〔劉審禮戰沒於青海。從，才用翻。〕曲阿令河間尹元貞引兵救潤州，〔曲阿縣，本雲陽，秦始皇改曰曲阿。前漢屬會稽郡，後漢屬吳郡，晉屬晉陵郡，隋屬江都郡，唐屬潤州。河間，漢州鄉縣地，屬涿郡，隋為河間縣，屬瀛州。〕戰敗，為敬業所擒，臨以白刃，不屈而死。
28丙申，斬裴炎于都亭。〔洛陽都亭。〕炎將死，顧兄弟曰：「兄弟官皆自致，炎無分毫之力，今坐炎流竄，不亦悲乎！」籍沒其家，無甔石之儲。〔甔，都濫翻。〕劉景先貶普州刺史，【章：十二行本「史」下有「又貶辰州刺史」六字；乙十一行本同；孔本同；張校同；退齋校同。】胡元範流瓊州而死。〔舊志，瓊州至兩京，與崖州道里相類。〕裴炎弟子太僕寺丞軎先，〔軎，直又翻。〕年十七，上封事請見言事。太后召見，詰之曰：「汝伯父謀反，尚何言﹖」軎先曰：「臣為陛下畫計耳，〔上，時掌翻。見，賢遍翻。詰，去吉翻。為，於偽翻。〕安敢訴冤！陛下為李氏婦，先帝棄天下，遽攬朝政，〔朝，直遙翻。〕變易嗣子，疏斥李氏，封崇諸武。臣伯父忠於社稷，反誣以罪，戮及子孫。陛下所為如是，臣實惜之！陛下早宜復子明闢，高枕深居，則宗族可全；不然，天下一變，不可復救矣！」〔枕，之任翻。復，扶又翻。〕太后怒曰：「胡白，〔胡，何也；白，陳也；言何等陳白也。〕小子敢發此言！」命引出，軎先反顧曰：「今用臣言，猶未晚。」如是者三。太后命於朝堂杖之一百，長流瀼州。〔貞觀十二年，李弘節遣欽州首領甯師古尋劉方故道，行達交趾，開拓夷、獠，置瀼州，取瀼水以名州也。舊志曰：瀼州無兩京地裏，北至容州二百八十二里；容州至京師五千九百一十里，至東都五千四百八十五里。瀼，而章翻。〕
炎之下獄也，郎將姜嗣宗使至長安，劉仁軌問以東都事，嗣宗曰：「嗣宗覺裴炎有異於常久矣。」仁軌曰：「使人覺之邪﹖」嗣宗曰：「然。」仁軌曰：「仁軌有奏事，願附使人以聞。」〔下，遐嫁翻。將，即亮翻。使，疏吏翻。邪，音耶。〕嗣宗曰：「諾。」明日，受仁軌表而還，表言「嗣宗知裴炎反不言」。太后覽之，命拉嗣宗於殿庭，絞於都亭。〔先拉其幹，而後絞殺之。還，從宣翻，又音如字。拉，盧合翻。〕
29丁酉，追削李敬祖考官爵，發冢斲棺，復姓徐氏。
30李景諶罷為司賓少卿，〔是年改鴻臚為司賓。諶，氏壬翻。少，始照翻。〕以右史武康沈君諒、著作郎崔慽為正諫大夫、同平章事。
31徐敬業聞李孝逸將至，自潤州回軍拒之，屯高郵之下阿溪；〔高郵縣，漢屬廣陵國，魏省，晉武帝復置；梁置廣業郡，隋廢郡，以高郵縣屬江都郡，唐屬揚州。九域志：在州西北一百里。宋白曰：揚州天長縣，本廣陵縣地，唐開元二十九年於下阿置千秋縣，天寶五年改天長；梁曾於石樑置涇州。以此言之，蓋下阿溪即今石樑河也。〕使徐敬猷逼淮陰，淮陰縣，漢屬臨淮郡，晉屬廣陵郡，後魏置淮陰郡；隋廢入山陽縣，乾封元年分山陽復置，屬楚州。〕別將韋超、尉遲昭屯都梁山。〔盱眙縣有都梁山。將，即亮翻；下同。尉，紆勿翻。〕
李孝逸軍至臨淮，〔臨淮，泗州〕偏將雷仁智與敬業戰不利，孝逸懼，按兵不進。【章：十二行本「進」下有「監軍」二字；乙十一行本同；孔本同；張校同。】 殿中侍御史魏元忠謂孝逸曰：「天下安危，在茲一舉。四方承平日久，忽聞狂狡，注心傾耳以俟其誅。今大軍久留不進，遠近失望，萬一朝廷更命他將以代將軍， 〔將，即亮翻。更，工衡翻。〕將軍何辭以逃逗撓之罪乎！」〔逗，音豆。撓，奴教翻。〕孝逸乃引軍而前。壬寅，馬敬臣擊斬尉遲昭於都梁山。
十一月，辛亥，以左鷹揚大將軍黑齒常之為江南道大總管，討敬業。〔是年，改左、右武衛為左、右鷹揚衛。〕
韋超擁眾據都梁山，諸將皆曰：「超憑險自固，士無所施其勇，騎無所展其足；且窮寇死戰，攻之多殺士卒，不如分兵守之，大軍直趣江都，覆其巢穴。」支度使薛克楊【章：十二行本「楊」作「構」；乙十一行本同；孔本同；張校同。】曰：〔唐制，凡天下邊軍有支度使，以計軍資糧仗之用，所費皆申度支會計，以長行旨為準。趣，七喻翻。使，疏吏翻。〕「超雖據險，其眾非多。今多留兵則前軍勢分，少留兵則終為後患，〔少，詩沼翻。〕不如先擊之，其勢必舉，舉都梁，則淮陰、高郵望風瓦解矣！」魏元忠請先擊徐敬猷，諸將曰：「不如先攻敬業，敬業敗，則敬猷不戰自擒矣。若擊敬猷，則敬業引兵救之，是腹背受敵也。」元忠曰：「不然。賊之精兵，盡在下阿，烏合而來，利在一決，萬一失利，大事去矣！敬猷出於博徒，不習軍事，其眾單弱，人情易搖，〔易，以豉翻。〕大軍臨之，駐馬可克。敬業雖欲救之，計程必不能及。我克敬猷，乘勝而進，雖有韓、白不能當其鋒矣！今不先取弱者而遽攻其強，非計也。」孝逸從之，引兵擊超，超夜遁，進擊敬猷，敬猷脫身走。
庚申，敬業勒兵阻溪拒守，後軍總管蘇孝祥夜將五千人，以小舟渡溪先擊之，兵敗，孝祥死，士卒赴溪溺死者過半。〔將，即亮翻。溺，奴狄翻。過，古禾翻。〕左豹韜衛果毅漁陽成三朗為敬業匠擒，〔是年，改左、右威衛為左、右豹韜衛。唐制，諸府各有果毅都尉：上府，從五品下；中府，正六品上；下府，從六品下。〕唐之奇紿其眾曰：〔紿，蕩亥翻。〕「此李孝逸也！」將斬之，三朗大呼曰：〔呼，火故翻。〕「我果毅成三朗，非李將軍也。官軍今大至矣，爾曹破在朝夕。我死，妻子受榮，爾死，妻子籍沒，爾終不及我也！」遂斬之。
孝逸等諸軍繼至，戰數不利。孝逸懼，欲引退，魏元忠與行軍管記劉如柔言於孝逸曰：「風順荻乾，〔數，所角翻。乾，音幹。〕此火攻之利。」固請決戰。敬業置陳既久，士卒多疲倦顧望，陳不能整；孝逸進擊之，因風縱火，敬業大敗，斬首七千級，溺死者不可勝紀。〔陳，讀曰陣。勝，音升。〕敬業等輕騎走入江都，挈妻子奔潤州，將入海奔高麗；〔麗，力知翻。〕孝逸進屯江都，分遣諸將追之。乙丑，敬業至海陵界，阻風，〔海陵縣，漢屬臨淮，後漢、晉屬廣陵；梁置海陵郡，隋廢郡為縣，屬江都郡，唐屬揚州，今為泰州。九域志：揚州東至海陵界九十八里，又自海陵東至海一百七里。〕其將王那相斬敬業、敬猷及駱賓王首來降。〔考異曰：唐紀：「初，官軍逆風不利，俄而風回甚勁，孝逸縱火，賊懼燒而潰。敬業、猷、之奇、求仁、賓王走歸江都，焚簿書，攜妻子潛算山下，手書召宗臣。敬業初與宗臣木契為約，時亡其契，宗臣疑而不赴，或雲宗臣已歸順。敬業入海，欲奔東夷，至海陵界，阻風，偽將王那相斬之來降，餘黨赴水死。」今從實錄、唐統紀。〕餘黨唐之奇、魏思溫皆捕得，餞首神都，揚、潤、楚三州平。
陳嶽論曰：敬業苟能用魏思溫之策，直指河、洛，專以匡復為事，縱軍敗身戮，亦忠義在焉。而妄希金陵王氣，是真為叛逆，不敗何待！
敬業之起也，使敬猷將兵五千，循江西上，〔將，即亮翻。上，時掌翻。〕略地和州。前弘文館學士歷陽高子貢帥鄉裏數百人拒之，敬猷不能西。以功拜朝散大夫、成均助教。〔歷陽縣，漢屬九江郡，晉置歷陽郡。暨至北齊與梁通和，置和州，隋、唐因之。後改國子監為成均監。按唐六典：弘文館，以五品以上為學士。國子助教則從六品上耳，掌佐博士分經以教授。朝散大夫，從五品下。帥，讀曰率。朝，直遙翻。散，悉薦翻。〕
32丁卯，郭待舉罷為左庶子；以鸞臺侍郎韋方質為鳳閣侍郎、同平章事。方質、雲起之孫也。〔韋雲起仕隋、唐之間。〕
33十二月，劉景先又貶吉州員外長史，郭待舉貶嶽州刺史。〔嶽州，京師東南二千二百三十七里，至東都一千八百一十六里。〕
初，裴炎下獄，單於道安撫大使、左武衛大將軍程務挺密表申理，由是忤旨。〔下，遐嫁翻。單，音蟬。使，疏吏翻。忤，五故翻。〕務挺素與唐之奇、杜求仁善，或譖之曰，「務挺與裴炎、徐敬業通謀。」癸卯，遣左鷹揚將軍裴紹業即軍中斬之，〔考異曰：唐統紀曰：「既而太后震怒，召羣臣謂曰：『朕於天下無負，羣臣皆知之乎﹖』羣臣曰：『唯。』太后曰：『朕事先帝二十餘年，憂天下至矣！公卿富貴，皆朕與之；天下安樂，朕長養之。及先帝棄羣臣，以天下託顧於朕，不愛身而愛百姓。今為戎首，皆出於將相羣臣，何負朕之深也！且卿輩有受遺老臣，倔強難制過裴炎者乎﹖有將門貴種，能糾合亡命過徐敬業者乎﹖握兵宿將，攻戰必勝過程務挺者乎﹖此三人者，人望也，不利於朕，朕能戮之。卿等有能過此三者，掌即為之；不然，須革心事朕，無為天下笑。』羣臣頓首，不敢仰視，曰：『唯太后所使。』恐武后亦不至輕淺如此。」今不取。〕籍沒其家。突厥聞務挺死，所在宴飲相慶；又為務挺立祠，〔為，於偽翻。〕每出師，必禱之。
太后以夏州都督王方翼與務挺連職，素相親善，且廢后近屬，徵下獄，〔夏，戶雅翻。下，遐嫁翻。〕流崖州而死。〔舊志：崖州至京師七千四百六十里，至東都六千三百里。〕
垂拱元年（乙酉、六八五）
1春，正月，丁未朔，赦天下，改元。
2太后以徐思文為忠，特免緣坐，拜司僕少卿。〔緣坐者，緣親黨而坐罪也。光宅改太僕為司僕。〕謂曰：「敬業改卿姓武，朕今不復奪也。」〔復，扶又翻。考異曰：實錄雲：「思文表請改姓武，許之。」蓋太后有此言，思文因請之也。今從唐紀。〕
3庚戌，以騫味道守內史。〔內史，史書令。〕
4戊辰，文昌左相、同鳳閣鸞臺三品樂城文獻公劉仁軌薨。〔文昌左相，即尚書左僕射。〕
5二月，癸未，制：「朝堂所置登聞鼓及肺石，〔登聞鼓在西朝堂，肺石在東朝堂。朝，直遙翻。〕不須防守，有撾鼓立石者，令御史受狀以聞。」〔撾，則瓜翻。〕
6乙巳，以春官尚書武承嗣、秋官尚書裴居道、〔光宅以禮部為春官，刑部為秋官。尚，辰羊翻。嗣，祥吏翻。〕大肅政大夫韋思謙〔右肅政大夫，右御史大夫。〕並同鳳閣鸞臺三品。
7突厥阿史那骨篤祿等數寇邊，以左玉鈐衛中郎將淳于處平為陽曲道行軍總管，擊之。〔厥，九勿翻。數，所角翻。鈐，其廉翻。將，即亮翻。處，昌呂翻。陽曲縣自漢以來屬太原郡，隋惡其名，改曰陽直。武德三年，分置汾陽縣，七年，省陽直縣，改汾陽為陽曲縣，仍移治陽直。〕
8正諫大夫、同平章事沈君諒罷。
9三月，正諫大夫、同平章事崔慽罷。
10丙辰，遷廬陵王於房州。〔舊志：房州，京師南一千一百九十五里，至東都一千一百八十五里。杜佑曰：房州，古麋、庸二國之地，春秋楚子敗麋師於房渚，即此。曹魏為新城郡竹山縣。則古庸國，秦、漢之上庸縣也。〕
11辛酉，武承嗣罷。
12辛未，頒垂拱格。
13朝士有左遷詣宰相自訴者，內史騫味道曰：「此太后處分。」〔朝，直遙翻。處，昌呂翻。分，扶問翻。〕同中書門下三品劉禕之曰：「緣坐改官，由臣下奏請。」太后聞之，夏，四月，丙子，貶味道為青州刺史，加禕之太中大夫。〔太中大夫，從四品上。劉煒之本職豫王府司馬。王府司馬，從四品下。〕謂侍臣曰：「君臣同體，豈得歸惡於君，引善自取乎！」
14癸未，突厥寇代州；淳于處平引兵救之；至忻州，為突厥所敗，〔敗，補邁翻。〕死者五千餘人。
15丙【章：十二行本「丙」上有「五月」二字；乙十一行本同；孔本同；張校同。】午，以裴居道為內史。納言王德真流象州。〔象州至京師四千九百八十九里。〕
16己酉，以冬官尚書蘇良嗣為納言。〔光宅改工部為冬官。〕
18壬申，韋方質同鳳閣鸞臺三品。
19六月，天官尚書韋待價同鳳閣鸞臺三品。〔光宅改吏部為天官。〕待價，萬石之兄也。
20同羅、僕固等諸部叛，遣左豹韜衛將軍劉敬同發河西騎士出居延海以討之，〔甘州刪丹縣北渡張掖河，西北行，出合黎山峽口，傍河東壖，屈曲東北行千里，有寧寇軍，軍東北有居延海。騎，奇寄翻。〕同羅、僕固等皆敗散。敕僑置安北都護府於同城以納降者。〔同城，即刪丹之同城守捉，天寶二載改為寧寇軍。降，戶江翻。〕
21秋，七月，己酉，以文昌左丞魏玄同為鸞臺侍郎、同鳳閣鸞臺三品。〔文昌左丞，即尚書左丞。〕
22詔自今祀天地，高祖、太宗、高宗皆配坐；〔坐，徂臥翻。〕用鳳閣舍人元萬頃等之議也。
23九月，丁卯，廣州都督王果討反獠，平之。〔獠，魯皓翻。〕
24冬，十一月，癸卯，命天官尚書韋待價為燕然道行軍大總管以討吐蕃。〔燕，因肩翻。吐，從暾入聲。〕初，西突厥興昔亡、繼往絕可汗既死，十姓無主，部落多散亡，大後乃擢興昔亡之子左豹韜衛翊府中郎將元慶〔唐諸衛皆有翊府中郎將、郎將。將，即亮翻。〕為左玉鈐衛將軍，兼崑陵都護，襲興昔亡可汗押五咄陸部落。〔鈐，其廉翻。可，從刊入聲。汗，音寒。咄，當沒翻。〕
25麟臺正字射洪陳子昂〔光宅改祕書省為麟臺正字，正九品下，掌刊正文字。射洪縣，屬梓州，漢郪縣地；後魏分置射江縣，以婁縷灘東六里有射江；西魏訛為射洪。〕上疏，以為： 「朝廷遣使巡察四方，不可任非其人，〔上，時掌翻。使，疏吏翻；下同。〕及刺史、縣令，不可不擇。比年百姓疲於軍旅，不可不安。」〔比，毗至翻。〕其略 曰：「夫使不擇人，則黜陟不明，刑罰不中，〔夫，音扶。中，竹仲翻。〕朋黨者進，貞直者退；徒使百姓脩飾道路，送往迎來，無所益也。諺曰：『欲知其人，觀 其所使。』不可不慎也。」又曰：「宰相，陛下之腹心；刺史、縣令，陛下之手足；未有無腹心手足而能獨理者也！」又曰：「天下有危機，禍福因之而生，機靜則有福，機動則有禍，百姓是也。百姓安則樂其生，〔樂，音洛。〕不安則輕其死，輕其死則無所不至，祅逆乘釁，天下亂矣！」〔祅，於喬翻。〕又曰：「隋煬帝不知天下有危機，而信貪佞之臣，冀收夷狄之利，卒以滅亡，〔卒，子恤翻。〕其為殷鑒，豈不大哉！」
26太后修故白馬寺，以僧懷義為寺主。〔姚思廉曰：漢明帝時，西域以白馬負佛經送洛，因立白馬寺。魏收曰：漢立白馬寺於洛城雍關西。按此故洛城也；唐之洛城，乃隋所遷。〕懷義，鄠人，〔鄠，音戶。〕本姓馮，名小寶，賣藥洛陽市，因千金公主以進，〔千金公主，高祖女。〕得幸於太后；太后欲令出入禁中，乃度為僧，名懷義。又以其家寒微，令與駙馬都尉薛紹合族，命紹以季父事之。〔薛紹尚後女太平公主。〕出入乘御馬，宦者十餘人侍從；〔從，才用翻。〕士民遇之者皆奔避，有近之者，〔近，其靳翻。〕輒撾其首流血，〔撾，其瓜翻。〕委之而去，任其生死。見道士則極意毆之，仍髡其髮而去。朝貴皆匍匐禮謁，〔毆，烏口翻。朝，直遙翻。匍，蒲乎翻。匐，蒲北翻。〕武承嗣、武三思皆執僮僕之禮以事之，為之執轡，〔為，於偽翻。〕懷義視之若無人。多聚無賴少年，度為僧，縱橫犯法，〔少，詩照翻。橫，下孟翻。〕人莫敢言。右臺御史馮思勗屢以法繩之，〔右臺，右肅政臺也。〕懷義遇思勗於途，令從者毆之，幾死。〔幾，居依翻。〕
二年（丙戌、六八六）
1春，正月，太后下詔復政於皇帝。睿宗知太后非誠心，奉表固讓；太后復臨朝稱制。〔復，扶又翻。朝，直遙翻。〕辛酉，赦天下。
2二月，辛未朔，日有食之。
3右衛大將軍李孝逸既克徐敬業，聲望甚重；武承嗣等惡之，數譖於太后，左遷施州刺史。〔惡，烏路翻。數，所角翻。施州，漢巫縣地；吳分巫，立沙渠縣；後周於縣置施州，隋廢州為清江郡，唐復置施州。在京師南二千七百九里，至東都二千八百一十里。〕
4三月，戊申，太后命鑄銅為匭：【章：十二行本「匭」下有「置之朝堂以受天下表疏銘」十一字；乙十一行本同；孔本同；張校同；退齋校同。】〔匭，居洧翻。〕其東曰「延恩」，獻賦頌、求仕進者投之；南曰「招諫」，言朝政得失者投之；西曰「伸冤」，有冤抑者投之；北曰「通玄」，言天象災變及軍機祕計者投之。〔四匭，各依其方色。〕命正諫、補闕、拾遺一人掌之，〔正諫，即諫議大夫也。垂拱元年，置左、右補闕各一人，從七品上；左、右拾遺各二人，從八品上；掌供奉諷諫，行立次左、右史之下；左屬門下省，右屬中書省。〕先責識官，〔識官，猶今之保識。〕乃聽投表疏。〔疏，所去翻。〕
徐敬業之反也，侍御史魚承曄之子保家教敬業作刀車及弩，敬業敗，僅得免。太后欲周知人間事，保家上書，請鑄銅為匭以受天下密奏。〔上，時掌翻。〕其器共為一室，中有四隔，上各有竅，以受表疏，可入不可出。太后善之。〔考異曰：統紀、唐曆皆雲八月作銅匭。今從實錄、舊本紀。又朝野僉載作「魚思咺」，雲「上欲作匭，召工匠，無人作得者。思咺應制為之，甚合規矩，遂用之。」今從御史臺記。〕未幾，其怨家投匭〔怨，於元翻。幾，居豈翻。〕告保家為敬業作兵器，殺傷官軍甚眾，遂伏誅。〔為，於偽翻。〕
太后自徐敬業之反，疑天下人多圖己，又自以久專國事，且內行不正，〔行，下孟翻。〕知宗室大臣怨望，心不服，欲大誅殺以威之。乃盛開告密之門， 有告密者，臣下不得問，皆給驛馬，〔唐制：乘傳日四驛，乘驛日六驛。凡給馬者，一品八匹，二品六匹，三品五匹，四品、五品四匹，六品三匹，七品以下二匹。 給傳乘者，一品十馬，二品九馬，三品八馬，四品、五品四馬，六品、七品二馬，八品、九品一馬。三品已上敕召者，給四馬，五品三馬，六品已下有差。一驛，三 十里。〕供五品食，〔唐六典：四品、五品，常食料七盤，每日細米二升，麵二升三合，酒一升半，羊肉三分，瓜兩顆，鹽、豉、蔥、薑、葵、韭之屬各有差。新唐志：五品食料，雜用錢月六百。〕使詣行在。雖農夫樵人，皆得召見，廩於客館，〔客館，屬鴻臚寺典客令。廩者，廩給之。見，賢遍翻。〕所言或稱旨，則不次除官，〔稱，尺證翻。〕無實者不問。於是四方告密者蜂起，人皆重足屏息。〔重，直龍翻。屏，必郢翻。〕
有胡人索元禮，〔索，蘇各翻。〕知太后意，因告密召見，擢為遊 擊將軍，令案制獄。〔見，賢遍翻。令，力丁翻。〕元禮性殘忍，推一人必令引數十百人，太后數召見賞賜以張其權。〔數，所角翻。張，知亮翻。〕元禮性殘忍， 推一人必令引數十百人，太后數召見賞賜以張其權。〔數，所角翻。張，知亮翻。〕於是尚書都事長安周興、〔唐尚書都省有都事，管諸司主事、令史。尚，辰羊 翻。〕萬年人來俊臣之徒效之，紛紛繼起。興累遷至秋官侍郎，俊臣累遷至御史中丞，相與私畜無賴數百人，〔畜，籲玉翻。〕專以告密為事；欲陷一人，輒令數處俱告，事狀如一。俊臣與司刑評事洛陽萬國俊〔光宅改大理為司刑評事，從八品，掌出使推劾。〕共撰羅織經數千言，教其徒網羅無辜，織成反狀，構造佈置，皆有支節。太后得告密者，輒令元禮等推之，競為訊囚酷法，【章：十二行本「法」下有「作大枷」三字；乙十一行本同；孔本同；張校同。】有「定百脈」、「突地吼」、「死豬愁」、「求破家」、「反是實」等名號。或以椽關手足而轉之，謂之「鳳皇曬翅」；或以物絆其腰，引枷向前，謂之「驢駒拔撅」；〔椽，重緣翻。曬，所賣翻。絆，博慢翻。撅，其月翻。〕或使跪捧枷，累甓其上，謂之「仙人獻果」；或使立高木，【章：十二行本「木」下有「之上」二字；乙十一行本同；孔本同。】引枷尾向後，謂之「玉女登梯」；或倒懸石縋其首，或以醋灌鼻，或以鐵圈轂其首而加楔，〔枷，音加。甓，扶歷翻。縋，馳偽翻。圈，丘員翻。轂，呼角翻，急東也。楔，先結翻。〕至有腦裂髓出者。每得囚，輒先陳其械具以示之，皆戰慄流汗，望風自誣。每有赦令，俊臣輒令獄卒先殺重囚，然後宣示。太后以為忠，益寵任之。中外畏此數人，甚於虎狼。
麟臺正字陳子昂上疏：〔上，時掌翻。疏，所據翻。〕以為：「執事者疾徐敬業首亂唱禍，將息姦源，窮其黨與，遂使陛下大開詔獄，重設嚴刑，有跡涉嫌疑，辭相逮引，莫不窮捕考按。至有姦人熒惑，乘險相誣，糾告疑似，冀圖爵賞，恐非伐罪弔人之意也。臣竊觀當今天下，百姓思安久矣，故揚州構逆，殆有五旬，而海內晏然，纖塵不動。陛下不務玄默以救疲人，而反任威刑以失其望，臣愚闇昧，竊有大惑。伏見諸方告密，囚累百千輩，及其窮竟，百無一實。陛下仁恕，又屈法容之，遂使姦惡之黨快意相讎，睚眥之嫌即稱有密，一人被訟，〔被，皮義翻。〕百人滿獄，使者推捕，冠蓋如市。或謂陛下愛一人而害百人，天下喁喁，〔喁，魚容翻。〕莫知寧所。臣聞隋之末代，天下猶平，楊玄感作亂，不踰月而敗。天下之弊，未至土崩，蒸人之心，猶望樂業。〔蒸人，猶蒸民也，避太宗諱，改「民」為「人」。樂，音洛。〕煬帝不悟，遂使兵部尚書樊子蓋專行屠戮，大窮黨與，海內豪士，無不罹殃；遂至殺人如麻，流血成澤，〔事見一百八十二卷大業九年。〕天下靡然，始思為亂，於是雄傑並起而隋族亡矣。夫大獄一起，不能無濫，冤人吁嗟，感傷和氣，羣生癘疫，水旱隨之，人既失業，則禍亂之心怵然而生矣。古者明王重慎刑法，蓋懼此也。昔漢武帝時巫蠱獄起，使太子奔走，兵交宮闕，無辜被害者以千萬數，宗廟幾覆；賴武帝得壺關三老書，廓然感悟，夷江充三族，〔事見二十二卷漢武帝徵和二年、三年。幾，居依翻。〕餘獄不論，天下以安爾。古人云：『前事之不忘，後事之師。』〔史記太史公之言。〕伏願陛下念之！」太后不聽。
5夏，四月，太后鑄大儀，置北闕。〔北闕蓋在玄武門外。〕
6以岑長倩為內史。六月，辛未，以蘇良嗣為左相，同鳳閣鸞臺三品韋待價為右相。己卯，以韋思謙為納言。
蘇良嗣遇僧懷義於朝堂，懷義偃蹇不為禮；良嗣大怒，命左右捽曳，批其頰數十。〔捽，昨沒翻。批，蒲列翻，擊也，又匹迷翻。〕懷義訴於太后，太后曰：「阿師當於北門出入，〔阿，烏葛翻。〕南牙宰相所往來，勿犯也。」
太后託言懷義有巧思，〔思，相吏翻。〕故使入禁中營造。補闕長社王求禮上表，〔長社，漢縣，隋改曰潁川，武德四年復舊，帶許州。上，時掌翻。〕以為：「太宗時，有羅黑黑善彈琵琶，太宗閹為給使，使教宮人。陛下若以懷義有巧性，欲宮中驅使者，臣請閹之，庶不亂宮闈。」表寢不出。
7秋，九月，丁未，以西突厥繼往絕可汗之子斛瑟羅為右玉鈐衛將軍，襲繼往絕可汗押五弩失畢部落。
8己巳，雍州言新豐縣東南有山踊出，〔雍，於用翻。考異曰：統紀在十二月，今從實錄。程大昌曰：武后改新豐為慶山縣，其說曰：時因雷雨踊出一山，故取以為名。而其何以輒踊也，不言其以也，此即在位小人共加傅會也。至兩京道里志則言其詳矣，曰：慶山踊出，初時六、七尺，漸高至三百尺，則非一旦驟為三百尺也。自六、七尺，日日纍增至三百尺，是積力為之，非一夜雷雨頓能突兀如許也。此為人力所成，大不難見。〕改新豐為慶山縣。〔新豐自漢以來屬京兆。〕四方畢賀。江陵人俞文俊上書：〔江陵縣帶荊州。〕「天氣不和而寒暑併，人氣不和而疣贅生，地氣不和而燈阜出。〔疣，音尤。贅，之芮翻。燈，都回翻。〕今陛下以女主處陽位，反易剛柔，故地氣塞隔，〔塞，悉則翻。處，昌呂翻。〕而山變為災。陛下謂之『慶山』，臣以為非慶也。臣愚以為宜側身脩德以答天譴；不然，殃禍至矣！」太后怒，流於嶺外，後為六道使所殺。〔六道使見後二百五卷長壽二年。使，疏吏翻。〕
9突厥入寇，左鷹揚衛大將軍黑齒常之拒之；至兩井，遇突厥三千餘人，見唐兵，皆下馬擐甲，常之以二百餘騎衝之，〔擐，音宦。騎，奇寄翻。〕皆棄甲走。日暮，突厥大至，常之令營中然火，東南又有火起，虜疑有兵相應，遂夜遁。
10狄仁傑為寧州刺史。右臺監察御史晉陵郭翰巡察隴右，所至多所按劾。〔監，古銜翻。劾，戶概翻，又戶得翻。〕入寧州境，耆老歌刺史德美者盈路；翰薦之於朝，〔朝，直遙翻。〕徵為冬官侍郎。
唐紀二十〔起強圉大淵獻（丁亥），盡重光單閼（辛卯），凡五年。〕
則天順聖皇后上之下
垂拱三年（丁亥、六八七）
1春，閏正月，丁卯，封皇子成美為恆王，〔睿宗時為帝，故成美等皆為皇子。恆，戶登翻。考異曰：唐曆、舊本紀、新傳皆作「成義」。今從實錄。〕隆基為楚王，隆範為衛王，隆業為趙王。
2二月，丙辰，突厥骨篤祿等寇昌平，〔昌平，後漢縣，屬廣陽國，隋屬涿郡，唐屬幽州。〕命左鷹揚大將軍黑齒常之帥諸軍討之。〔帥，讀曰率。〕
3三月，乙丑，納言韋思以謙以太中大夫致仕。
4夏，四月，命蘇良嗣留守西京。〔守，式又翻。考異曰：實錄、新舊本紀、統紀，皆無良嗣出守西京年月。今據唐曆。〕時尚方監裴匪躬檢京苑，〔光宅改少府監為尚方監。京苑，西京之苑。〕將鬻苑中蔬果以收利。良嗣曰：「昔公儀休相魯，猶能拔葵、去織婦，〔董仲舒曰：公儀休相魯，之其家，見織帛，怒而出。其妻食於舍而茹葵，慍而拔其葵。曰：「吾已食祿，又奪園夫紅女利乎！」相，息亮翻。去，羌呂翻。〕未聞萬乘之主鬻蔬果也。」〔乘，繩證翻。〕乃止。
5壬戌，裴居道為納言。
五月，丙寅，夏官侍郎京兆張光輔為鳳閣侍郎、同平章事。
6鳳閣侍郎、同鳳閣鸞臺三品劉禕之竊謂鳳閣舍人永年賈大隱曰：〔永年，本漢曲梁縣。魏為廣平郡治所，隋廢郡為廣平縣，後改為雞澤；仁壽元年改曰永元〔年〕，避太子廣諱也；唐帶洺州。〕「太后既廢昏立明，安用臨朝稱制！〔朝，直遙翻。〕不如返正【章：十二行本「正」作「政」；乙十一行本同；退齋校同。】以安天下之心。」大隱密奏之，太后不悅，謂左右曰：「禕之我所引，〔劉禕之自北門學士至為相，故云然。〕乃復叛我！」或誣禕之受歸誠州都督孫萬榮土，〔貞觀二十二年，以契丹別部置歸誠州，屬松漠都督府。復，扶又翻。〕又與許敬宗妾有私，太后命肅州刺史王本立推之。本立宣敕示之，禕之曰：「不經鳳閣鸞臺，何名為敕！」太后大怒，以為拒捍制使；〔使，疏吏翻。〕庚午，賜死於家。
禕之初下獄，睿宗為之上疏申理，〔下，遐嫁翻。為，於偽翻。上，時掌翻。〕親友皆賀之，禕之曰：「此乃所以速吾死也。」臨刑，沐浴，神色自若，自草謝表，立成數紙。麟臺郎郭翰、〔光宅改祕書郎為麟臺郎。〕太子文學周思鈞〔太子宮司經局有太子文學一人，正六品，掌侍奉文章。〕稱歎其文。太后聞之，左遷翰巫州司法，思鈞播州司倉。〔貞觀八年，以辰州龍標縣置巫州；九年，以隋牂柯郡牂柯縣置播州。舊志：巫州，京師四千一百九十七里，東都三千九百里。播州，京師南四千四百五十里，東都四千九百六十里。〕
7秋，七月，壬辰，魏玄同檢校納言。
8嶺南俚戶舊輸半課，交趾都護劉延祐使之全輸，俚戶不從，延佑誅其魁首。其黨李思慎等作亂，攻破安南府城，〔高宗調露元年，改交州都督府為安南都護府。俚，音裏。〕殺延祐。桂州司馬曹玄靜將兵討思慎等，斬之。〔將，即亮翻。考異曰：舊書馮元常傳雲：「元常自眉州刺史轉廣州都督。屬安南首領李嗣仙殺都督劉延祐，剽陷州縣，敕元常誅之，帥士卒濟南海，先馳檄示以威恩，喻以禍福，嗣仙徒黨多相帥歸降，因縱兵誅其魁首，安慰居人而旋。」今從實錄。〕
9突厥骨篤祿、元珍寇朔州，遣燕然道大總管黑齒常之擊之，〔燕，因肩翻。〕以左鷹揚大將軍李多祚為之副，大破突厥於黃花堆，〔意即黃瓜堆。按朔州有黃花堆，在神武川。〕追奔四十餘裏，突厥皆散走磧北。〔走，音奏。磧，七跡翻。〕多祚世為靺鞨酋長，〔靺鞨，音末曷。酋，慈由翻。長，知兩翻。〕以軍功得入宿衛。黑齒常之每得賞賜，皆分將士；有善馬為軍士所損，官屬請笞之，常之曰：「柰何以私馬笞官兵乎！」卒，火問。〔卒，子恤翻。〕
10九月，己卯，虢州人楊初成詐稱郎將，〔將，即亮翻；下同。〕矯制於都市募人迎廬陵王於房州；事覺，伏誅。
11冬，十月，庚子，右監門衛中郎將爨寶璧與突厥骨篤祿、元珍戰，全軍皆沒，寶璧輕騎遁歸。〔監，古銜翻。騎，奇寄翻。〕
寶璧見黑齒常之有功，表請窮追餘寇。詔與常之計議，遙為聲援。寶璧欲專其功，不待常之，引精卒萬三千人先行，出塞二千餘裏，掩擊其部落；既至，又先遣人告之，使得嚴備，與戰，遂敗。太后誅寶璧；改骨篤祿曰不卒祿。〔卒，子恤翻。〕
12命魏玄同留守西京。〔守，手又翻。〕
13武承嗣又使人誣李孝逸自雲「名中有兔，兔，月中物，當有天分。」〔謂有分為天子。分，扶問翻。〕太后以孝逸有功，十一月，戊寅，減死除名，流儋州而卒。〔儋州，舊儋耳縣，武德五年置儋州。舊志：儋州至京師七千四百四十二里。儋，徒甘翻。卒，子恤翻。考異曰：新紀：「天授元年五月己亥，殺梁公李孝逸。孝逸初封梁郡公，以平徐敬業功，改封吳國公；垂拱三年，減死除名，配流儋州，當削爵矣。」新傳雲：「流儋州薨。」紀、傳自相違。唐曆雲：「四月十一日誅益州長史李孝逸。亦舊任也。」統紀，「誅李孝逸並其黨崔元昉、裴安期。」唐曆，「並其黨崔知賢、董元昉、裴安期等。」今從實錄及舊傳。〕
14太后欲遣韋待價將兵擊吐蕃，〔考異曰：實錄，「十二月壬辰，命待價為安息道大總管，督三十六總管以討吐蕃。」不言師出勝敗如何。至永昌元年五月，又云「命待價擊吐蕃，七月敗於寅識迦河。」按本傳不雲兩曾將兵，今刪此事。〕鳳閣侍郎韋方質奏，請如舊制遣御史監軍，〔監，古銜翻。〕太后曰：「古者明君遺將，閫外之事悉以委之。比聞御史監軍，〔比，毗至翻。〕軍中事無大小皆須承稟。以下制上，非令典也；且何以責其有功！」遂罷之。
15天下大飢，山東、關內尤甚。
四年（戊子、六八八）
1春，正月，甲子，於神都立高祖、太宗、高宗三廟，四時享祀如西廟之儀。〔西廟，西京宗廟也。〕又立崇先廟以享武氏祖考。太后命有司議崇先廟室數，司禮博士周悰請為七室，〔光宅改太常曰司禮。史言周悰之請，希旨迎合。〕又減唐太廟為五室。春官侍郎賈隱奏：「禮，天子七廟，諸侯五廟，百王不易之義。今周悰別引浮議，廣述異聞，直崇臨朝權儀，〔朝，直遙翻。〕不依國家常度。皇太后親承顧託，光顯大猷，其崇先廟室應如諸侯之數，國家宗廟不應輒有變移。」太后乃止。
2太宗、高宗之世，屢欲立明堂，諸儒議其制度，不決而止。及太后稱制，獨與北門學士議其制，不問諸儒。諸儒以為明堂當在國陽丙巳之地，三里之外，七里之內。太后以為去宮太遠。二月，庚午，毀乾元殿，於其地作明堂，以僧懷義為之使，〔使，疏吏翻。〕凡役數萬人。
3夏，四月，戊戌，殺太子通事舍人郝象賢。〔唐制，太子通事舍人正七品下，掌導引宮臣辭見及勞問之事。〕象賢，處俊之孫也。
初，太后有憾於處俊，〔謂上元二年諫高宗也。〕會奴誣告象賢反，太后命周興鞫之，致象賢族罪。象賢家人詣朝堂，訟冤於監察御史樂安任玄殖。〔樂安郡，棣州。朝，直遙翻。監，古銜翻。〕玄殖奏象賢無反狀，玄殖坐免官。象賢臨刑，極口罵太后，發揚宮中隱慝，奪市人柴以擊刑者；金吾兵共格殺之。太后命支解其屍，發其父祖墳，毀棺焚屍。自是終大後之世，法官每刑人，先以木丸塞其口。〔塞，悉則翻。〕
4武承嗣使鑿白石為文曰：「聖母臨人，永昌帝業。」末紫石雜藥物填之。庚午，使雍州人唐同泰奉表獻之，〔隋京兆郡，武德元年改曰雍州。雍，於用翻。〕稱獲之於洛水。太后喜，命其石曰「寶圖」。擢同泰為遊擊將軍。五月，戊辰，詔當親拜洛，受「寶圖」；有事南郊，告謝昊天；禮畢，御明堂，朝羣臣。〔朝，直遙翻。〕命諸州都督、刺史及宗室、外戚以拜洛前十日集神都。乙亥，太后加尊號為聖母神皇。
5六月，丁亥朔，日有食之。
6壬寅，作神皇三璽。〔璽，斯氏翻。〕
7東陽大長公主削封邑，並二子徙巫州。〔公主，太宗之女。長，知兩翻。〕公主適高履行，太后以高氏長孫無忌之舅族，故惡之。〔惡，烏路翻。〕
8江南道巡撫大使、冬官侍郎狄仁傑以吳、楚多淫祠，奏焚其一千七百餘所，獨留夏禹、吳太伯、季札、伍員四祠。〔員，音雲。〕
9秋，七月，丁巳，赦天下。更命「寶圖」為「天授聖圖」；洛水為永昌洛水，〔更，工衡翻。〕封其神為顯聖侯；加特進，禁漁釣，祭祀比四瀆。〔唐制，嶽瀆為中祀。〕名圖所出曰「聖圖泉」，泉側置永昌縣。又改嵩山為神嶽，封其神為天中王，拜太師、使持節、神嶽大都督，禁芻牧。〔使，疏吏翻。〕又以先於氾水得瑞石，改氾水為廣武。〔氾水，漢之成皋縣，屬河南郡；後魏為成皋郡，置東中府；隋開皇十八年改成皋為氾水，屬鄭州。縣界有廣武，楚、漢對壘處。後改縣名以協其姓。氾，音祀。〕
太后潛謀革命，稍除宗室。絳州刺史韓王元嘉、青州刺史霍王元軌、邢州刺史魯王靈夔、豫州刺史越王貞〔豫州，漢汝南郡地，後魏置豫州，唐因之；然唐之豫州非能盡得漢汝南郡之地。〕及元嘉子通州刺史黃公譔、〔譔，士免翻，又音銓。〕元軌子金州刺史江都王緒、虢王鳳子申州刺史東莞公融、靈夔子範陽藹、貞子博州刺史琅邪王沖，在宗室中皆以纔行有美名，〔行，下孟翻。〕太后尤忌之。元嘉等內不自安，密有匡復之志。〔考異曰：舊傳，「垂拱三年七月」，誤也。今從實錄。〕
譔謬為書與貞雲：「內人病浸重，當速療之，若至今冬，恐成痼疾。」及太后召宗室朝明堂，〔朝，直遙翻。〕諸王因遞相驚曰：「神皇欲於大饗之際，使人告密，盡收宗室，誅之無遺。」譔詐為皇帝璽書與沖雲：「朕遭幽縶，諸王宜各發兵救我。」沖又詐為皇帝璽書雲：「神皇欲移李氏社稷以授武氏。」〔璽，斯氏翻。〕八月，壬寅，沖召長史蕭德琮等令募兵，〔考異曰：實錄作丙午，蓋據奏到之日也。舊傳、本紀作壬寅。按沖以戊申死，而實錄又云「沖起兵七日而敗」，然則壬寅是也，今從之。〕分告韓、霍、魯、越及貝州刺史紀王慎，令各起兵共趣神都。〔趣，七喻翻。〕太后聞之，以左金吾將軍丘神勣為清平道行軍大總管以討之。〔博州有清平縣，漢貝丘縣也，隋更名。〕
沖募兵得五千餘人，欲渡河取濟州；先擊武水，〔武水，漢東郡陽平縣地；隋改為清邑，又分清邑置武水縣，唐屬博州。濟，子禮翻。〕武水令郭務悌詣魏州求救。莘令馬玄素〔莘，亦漢陽平縣地。後齊改曰樂平，隋開皇六年復曰陽平，八年改曰清邑，十六年置莘州；大業初，州廢為莘縣，唐屬魏州。〕將兵千七百人中道邀沖，恐力不敵，入武水，閉門拒守。沖推草車塞其南門，〔推，吐雷翻。塞，悉則翻。〕因風縱火焚之，欲乘火突入；火作而風回，沖軍不得進，由是氣沮。堂邑董玄寂〔堂邑，漢縣，後魏廢，隋分清陽縣復置，屬博州。〕為沖將兵擊武水，〔為，於偽翻。〕謂人曰：「琅邪王與國家交戰，此乃反也。」沖聞之，斬玄寂以徇，眾懼而散入草澤，不可禁止，惟家僮左右數十人在。沖還走博州，〔走，音奏。〕戊申，至城門，為守門者所殺，〔考異曰：丘神勣傳雲：「為勳官吳希智、白丁孟青棒所殺。」今從實錄及沖傳。〕凡起兵七日而敗。丘神勣至博州，官吏素服出迎，神勣盡【章：十二行本「盡」上有「揮刃」二字；乙十一行本同；孔本同，雲「盡」下脫「揮刀」二字。按十二行本「刀」作「刃」，二字在「盡」上，兩校微異。】殺之，凡破千餘家。
越王貞聞沖起，亦舉兵於豫州，遣兵陷上蔡。〔上蔡縣，漢屬汝南郡。後魏曰臨汝，隋開皇初改曰武津，大業初曰上蔡，唐屬豫州。九域志，在州北五十五里。〕九月，丙辰，命左豹韜大將軍麴崇裕為中軍大總管，岑長倩為後軍大總管，將兵十萬以討之，〔將，即亮翻；下同。〕又命張光輔為諸 軍節度。削【章：十二行本「削」下有「貞」字；乙十一行本同；張校同，雲無註本亦無。】沖屬籍，更姓虺氏。〔更，工衡翻；下更其同。〕貞聞沖敗，欲自鎖詣 闕謝罪，會所署新蔡令傅延慶〔新蔡縣，自漢以來屬汝南郡，唐屬豫州。九域志，在州東一百六十里。〕募得勇士二千餘人，貞乃宣言於眾曰：「琅邪已破魏、相數 州，〔相，息亮翻。〕有兵二十萬，朝夕至矣。」發屬縣兵共得五千，分為五營，使汝南縣丞裴守德等將之，〔汝南縣，舊曰上蔡，隋大業初改曰汝陽，帶豫州。〕署九品以上官五百餘人。所署官皆受迫脅，莫有鬬志，惟守德與之同謀，貞以其女妻之， 〔妻，七細翻。〕署大將軍，委以腹心。貞使道士及僧誦經以求事成，左右及戰士皆帶闢兵符。麴崇裕等軍至豫州城東四十里，貞遣少子規及裴守德拒戰，兵潰而 歸。〔少，詩照翻。〕貞大懼，閉閤自守。崇裕等至城下，左右謂貞曰：「王豈可坐待戮辱！」貞、規、守德及其妻皆自殺。〔考異曰：實錄，「庚戌，貞舉兵，九月，丙寅，豫州平。」又云，「舉兵二十日而敗。」庚戌至丙寅纔十七日，蓋皆據奏到之日耳。〕與沖皆梟首東都闕下。〔梟，堅堯翻。〕
初，範陽王藹遣使語貞及沖曰：〔使，疏吏翻。語，牛倨翻；下我語同。〕「若四方諸王一時並起，事無不濟。」諸王往來相約結，未定而沖先發，惟貞狼狽應之，諸王皆不敢發，故敗。
貞之將起兵也，遣使告壽州刺史趙緕，緕妻常樂長公主〔常樂公主，高祖女。使，疏吏翻；下同。樂，音洛。長，知兩翻。〕謂使者曰：「為我語越王：〔為，於偽翻；下似為同。語，牛倨翻。〕昔隋文帝將篡周室，尉遲迥，周之甥也，猶能舉兵匡救社稷，〔事見一百七十四卷陳宣帝太建十四年。尉，紆勿翻。〕功雖不成，威震海內，足為忠烈。況汝諸王，先帝之子，豈得不以社稷為心！今李氏危若朝露，汝諸王不捨生取義，尚猶豫不發，欲何須邪！〔須，待也。〕禍且至矣，大丈夫當為忠義鬼，無為徒死也。」
及貞敗，太后欲悉誅韓、魯等諸王，命監察御史藍田蘇簔按其密狀。簔訊問，皆無明驗，或告簔與韓、魯通謀，太后召簔詰之，簔抗論不回。〔監，古銜翻；下同。簔，式亮翻。詰，去吉翻。〕太后曰：「卿大雅之士，朕當別有任使，此獄不必卿也。」乃命簔於河西監軍，更使周興等按之，〔更，工衡翻；下同。〕於是收韓王元嘉、魯王靈夔、黃公譔、常樂公主於東都，迫脅皆自殺，〔考異曰：舊傳：「靈夔流振州，自縊死。」今從實錄。〕更其姓曰「虺」，親黨皆誅。
以文昌左丞狄仁傑為豫州刺史。〔光宅改尚書左丞為文昌左丞。〕時治越王貞黨與，〔治，直之翻。〕當坐者六七百家，籍沒者五千口，司刑趣使行刑。〔司刑寺即大理寺。趣，讀曰促。〕仁傑密奏：「彼皆詿誤，〔詿，戶卦翻。〕臣欲顯奏，似為逆人申理；知而不言，恐乖陛下仁恤之旨。」太后特原之，皆流豐州。道過寧州，寧州父老迎勞之曰：「我狄使君活汝邪﹖」〔勞，力到翻。仁傑刺寧州，見上卷垂拱二年。〕相攜哭於德政碑下，設齋三日而後行。
時張光輔尚在豫州，將士恃功，多所求取，仁傑不之應。 光輔怒曰：「州將輕元帥邪﹖」〔將，即亮翻。帥，所類翻。〕仁傑曰：「亂河南者一越王貞耳，〔河南，當作汝南。〕今一貞死，萬貞生！」光輔詰其語，仁傑 曰：「明公總兵三十萬，所誅者止於越王貞。城中聞官軍至，踰城出降者四面成蹊，〔降，戶江翻。〕明公縱將士暴掠，殺已降以為功，流血丹野，非萬貞而何！恨不得尚方斬馬劍，加於明公之，雖死如歸耳！」光輔不能詰，歸，奏仁傑不遜，左遷復州刺史。〔自緊州左遷上州，且自近州遷遠州也。舊志：豫州，去京師一千五百四十里，至東都六百七十里；復州，京師東南一千八百里，至東一千五百一十八里。〕
10丁卯，左肅政大夫騫味道、夏官侍郎王本立並同平章事。
11太后之召宗室朝明堂也，東莞公融密遣使問成均助教高子貢，〔朝，直遙翻。莞，音官。使，疏吏翻；下同。〕子貢曰：「來必死。」融乃稱疾不赴。越王貞起兵，遣使約融，融蒼猝不能應，為官屬所逼，執使者以聞，擢拜右贊善大夫。〔唐東宮左、右善大夫，正五品上，掌傳令、諷過失、贊禮儀、以經教授諸郡王。〕未幾，為支黨所引，〔幾，居豈翻。〕冬，十月，己亥，戮於市，籍沒其家。高子貢亦坐誅。
濟州刺史薛顗、顗弟緒、緒弟駙馬都尉紹，皆與琅邪王沖通謀。〔濟，子禮翻。顗，魯豈翻。〕顗聞沖起兵，作兵器，募人；沖敗，殺錄事參軍高纂以滅口。〔唐武德初改州主簿為錄事參軍，掌正違失，麘符印。〕十一月，辛酉，顗、緒伏誅，紹以太平公主故，杖一百，餓死於獄。〔紹以主伲免殊死。〕
十二月，乙酉，司徒、青州刺史霍王元軌坐與越王連謀，廢徙黔州，〔舊志：黔州，京師南三千一百九十三里，至東都三千二百七十七里。黔，音琴。〕載以檻車，行至陳倉而死。江都王緒、殿中監郕公裴承先皆戮於市。承先，寂之孫也。〔裴寂，武德開國功臣。〕
12命裴居道留守西京。〔守，式又翻。〕
13左肅政大夫、同平章事騫味道素不禮於殿中侍御史周矩，屢言其不能了事。會有羅告味道者，敕矩按之。矩謂味道曰：「公常責矩不了事，今日為公了之。」〔為，於偽翻。〕乙亥，味道及其子辭玉皆伏誅。〔考異曰：御史臺記：「味道陷周興獄。」今從實錄。〕
14己酉，太后拜洛受圖，〔受唐同泰所獻偽石也。〕皇帝、皇太子皆從，〔從，才用翻。〕內外文武百官、蠻夷【章：十二行本「夷」下有「酋長」二字；乙十一行本同；張校同，雲無註本亦無。】各依方敘立，珍禽、奇獸、雜寶列於壇前，文物鹵簿之盛，唐興以來未之有也。
15辛亥，明堂成，高二百九十四尺，方三百尺。凡三層：下層法四時，各隨方色。中層法十二辰；上為圓蓋，九龍捧之。上【章：十二行本「上」上有「上層法二十四氣，亦為圓蓋」十一字；乙十一行本同；孔本同；退齋校同。】施鐵鳳，高一丈，〔高，居傲翻。〕飾以黃金；中有巨木十圍，上下通貫，栭櫨橕藉以為本；〔栭，音而，樑上柱，說文曰：屋枅上標。櫨，音盧，柱上柎曰樽櫨，廣韻，枅也，又曰柱也。橕，抽庚翻，敘柱也。，婢脂翻，屋梠也。〕下施鐵渠，為辟雍之象。〔以鐵為渠以通水。〕號曰萬象神宮。宴賜羣臣，赦天下，縱民入觀。改河南為合 宮縣。又於明堂北起天堂五級以貯大像；〔懷義所作夾紵大像也。貯，丁呂翻。〕至三級，則俯視明堂矣。〔考異曰：舊薛懷義傳雲：「明堂大屋凡三層，計高三百 尺；又於明堂北起天堂，廣袤亞明堂。」今從小說及通典。〕僧懷義以功拜左威衛大將軍、梁國公。〔考異曰：實錄雲：「懷義監造明堂，以功擢授左武衛大將軍， 固辭不拜。時有右玉鈐衛將軍王慈徵、長上果毅元肅然，請與懷義為兒，既而陰有異圖，欲奉之為主，懷義密奏其狀；由是慈徵等坐斬，進拜懷義輔國大將軍，封盧國公，賜物三千段；又表辭不受。」今從舊傳。〕
侍御史王求禮上書曰：「古之明堂，茅茨不翦，采椽不斲。今者飾以殊玉，塗以丹青，鐵鷟入雲，〔上，時掌翻。鷟，士角翻。鸑鷟者，鳳也。〕金龍隱霧，昔殷辛瓊臺，夏癸瑤室，無以加也。」〔殷辛，紂也；夏癸，桀也。〕太后不報。
16太后欲發梁、鳳、巴蜑，〔蜑，徒旱翻。〕自雅州開山通道，出擊生羌，因襲吐蕃。〔貞觀五年，太宗置西雅州以處生羌；八年，去「西」字。吐，從暾入聲。〕正字陳子昂上書，〔上，時掌翻。〕以為：「雅州邊羌，自國初以來未嘗為盜。今一旦無罪戮之，其怨必甚；且懼誅滅，必蜂起為盜。西山盜起，〔西山在成都西。松、茂二州都督府所統諸州，皆西山羌也。〕則蜀之邊邑不得不連兵備守，兵久不解，臣愚以為西蜀之禍，自此結矣。臣聞吐蕃愛蜀富饒，欲盜之久矣，徒以山川阻絕，障隘不通，勢不能動。今國家乃亂邊羌，開隘道，使其收奔亡之種，為鄉導以攻邊，是藉寇兵為賊除道，舉全蜀以遺之也。〔種，章勇翻。鄉，讀曰嚮。為賊，於偽翻。遺，於季翻。〕蜀者國家之寶庫，可以兼濟中國。今執事者乃圖僥幸之利以事西羌，〔饒，工堯翻。〕得其地不足以稼穡，財不足以富國，徒為糜費，無益聖德，況其成敗未可知哉！夫蜀之所恃者險也，〔夫，音扶。〕人之所以安者無役也；今國家乃開其險，役其人，險開則便寇，人役則傷財，臣恐未見羌戎，已有姦盜在其中矣。且蜀人両劣，〔両，烏黃翻，弱也。〕不習兵戰，山川阻曠，去中夏遠，〔夏，戶雅翻。〕今無故生西羌、吐蕃之患，臣見其不及百年，蜀為戎矣。國家近廢安北，拔單於，棄龜茲，放疏勒，〔廢安北，拔單於，以突厥畔援也；棄龜茲，放疏勒，以吐蕃侵逼也。單，音蟬。龜茲，音丘慈，又音屈佳。〕天下翕然謂之盛德者，蓋以陛下務在養人，不在廣地也。今山東饑，關、隴弊，而徇貪夫之議，謀動甲兵，興大役，自古國亡家敗，未嘗不由黷兵，願陛下熟計之。」既而役不果興。
永昌元年（己丑、六八九）
1春，正月，乙卯朔，大饗萬象神宮，太后服袞冕，搢大圭，執鎮圭為初獻，〔周禮註：大圭長三尺，杼上，終葵首，天子服之。鎮圭尺有二寸，天寸守之。鎮圭飾四鎮山，象其高；圭中約以組，防其墜。齊人謂槌為終葵。圭首六寸為槌，以下殺之。〕皇帝為亞獻，太子為終獻。先詣昊天上帝座，次高祖、太宗、高宗，次魏國先王，〔魏國先王，武士彠也。〕次五方帝座。太后御則天門，赦天下，改元。丁巳，太后御明堂，受朝賀。〔朝，直遙翻。〕戊午，佈政於明堂，頒九條以訓百官。己未，御明堂，饗羣臣。
2二月，丁酉，尊魏忠孝王曰周忠孝太皇，妣曰忠孝太后，文水陵曰章德陵，鹹陽陵曰明義陵。〔武氏之先葬文水，士彠及其妻葬鹹陽。〕置崇先府官。戊戌，尊魯公曰太原靖王，北平王曰趙肅恭王，金城王曰魏義康王，太原王曰周安成王。
3三月，甲子，張光輔守納言。
4壬申，太后問正字陳子昂，當今為政之要。子昂退，上疏，〔上，時掌翻。〕以為「宜緩刑崇德，息兵革，省賦役，撫慰宗室，各使自安。」辭婉意切，其論甚美，凡三千言。
5癸酉，以天官尚書武承嗣為納言，張光輔守內史。
6夏，四月，甲辰，殺辰州別駕汝南王煒、連州別駕鄱陽公諲等宗室十二人，徙其家於巂州。煒，惲之子；諲，元慶之子也。〔蔣王惲，太宗子；道王元慶，高祖子也。煒，於鬼翻。諲，音因。惲，於粉翻。〕
己酉，殺天官侍郎藍田鄧玄挺。玄挺女為諲妻，又與煒善。諲謀迎中宗於廬陵，以問玄挺；煒又嘗謂玄挺曰：「欲為急計，何如﹖」玄挺皆不應。故坐知反不告，同誅。
7五月，丙辰，命文昌右相韋待價為安息道行軍大總管，擊吐蕃。
8浪穹州蠻酋傍時昔等二十五部，先附吐蕃，至是來降；〔酋，慈由翻。降，戶江翻。〕以傍時昔為浪穹州刺史，令統其眾。〔南詔六部號為六詔，浪穹詔其一也。〕
9己巳，以僧懷義為新平軍大總管，〔考異曰：舊傳：「為清平道大總管。」今從實錄。餘按：新平，豳州。軍出豳州而北伐也。〕北討突厥。行至紫河，〔隋志，定襄郡大利縣有陰山，有紫河，即太宗遣思摩建牙之地。杜佑曰：勝州榆林縣有金河、紫河，自馬邑郡善陽縣界流入。〕不見虜，於單於臺刻石紀功而還。〔還，從宣翻，又如字。〕
10諸王之起兵也，貝州刺史紀王慎獨不預謀，亦坐繫獄；秋七月， 丁巳，檻車徙巴州，更姓虺氏，行及蒲州而卒。〔紀王慎徙巴州，蓋令取道相、衛，自河北路西上，不得至東都，歷絳至蒲而卒。更，工衡翻。卒，子恤翻。〕八男 徐州刺史東平王續等，相繼被誅，〔被，皮義翻。考異曰：舊傳雲：「慎長子和州刺史東平王續，最知名，早卒。」今從實錄。〕家徙嶺南。
女東光縣主楚媛，幼以孝謹稱，適司議郎裴仲將，相敬如賓；姑有疾，親嘗藥膳；接遇娣姒，皆得歡心。〔杜預曰：兄弟之妻相謂曰姒。蓋妯娌相呼，以身年長少為名，年長為姒，少為娣，不以夫之長幼也。俗以兄之妻為姒，弟為娣，非也。爾雅曰：長婦謂稚婦為娣婦，娣婦謂長婦為姒婦。媛，於眷翻。〕時宗室諸女皆以驕奢相尚，誚楚媛獨儉素，曰：「所貴於富貴者，得適志也；今獨守勤苦，將以何求﹖」楚媛曰：「幼而好禮，今而行之，非適志歟！觀自古女子，皆以恭儉為美，縱侈為惡。辱親是懼，何所求乎；富貴儻來之物，何足驕人！」眾皆凓服。及慎兇問至，楚媛號慟，嘔血數升；〔好，呼到翻。號，戶高翻。〕免喪，不御膏沐者垂二十年。
11韋待價軍至寅識迦河，〔據舊書待價傳，寅識迦河當在弓月西南。〕與吐蕃戰，大敗。【章：十二行本「敗」下有「會大雪，糧運不繼」七字；乙十一行本同；孔本同；退齋校同。】待價既無將領之才， 〔將，即亮翻。〕狼狽失據，士卒凍餒，死亡甚眾，乃引軍還。太后大怒，丙子，待價除名，流繡州，〔繡州，漢阿林縣地，至隋猶屬鬱林郡；唐武德四年分置林 州，六年改曰繡州；去長安六千九十里，至東都五千五百里。〕斬副大總管安西大都護閻溫古。安西副都護唐休璟收其餘眾，撫安西土，〔璟，俱永翻。〕太后以休 璟為西州都督。
12戊寅，以王本立同鳳閣鸞臺三品。
13徐敬業之敗也，〔事見上卷光宅元年。〕弟敬真流繡州，逃歸，將奔突厥。過洛陽，〔厥，九勿翻。〕洛州司馬弓嗣業、〔孫愐曰：弓，姓也。〕洛陽令張嗣明資遣之；至定州，為吏所獲，嗣業縊死。〔縊，於計翻。〕嗣明、嗣真多引海內知識，雲有異圖，冀以免死；於是朝野之士為所連引坐者甚眾。〔朝，直遙翻。〕嗣明誣內史張光輔，雲「徵豫州日，私論圖讖、天文，陰懷兩端。」〔謂徵越王貞時。〕八月，甲申，光輔與敬真、嗣明等同誅，籍沒其家。
乙未，秋官尚書太原張楚金、陝州刺史郭正一、鳳閣侍郎元萬頃、洛陽令魏元忠，並免死流嶺南。〔陝，失冉翻。〕楚金等皆為敬真所引，雲與敬業通謀。臨刑，太后使鳳閣舍人王隱客馳騎傳聲赦之。聲達於市，當刑者皆喜躍謹呼，〔騎，奇寄翻。讙，讀如諠。〕宛轉不已；元忠獨安坐自如，或使之起，元忠曰：「虛實未知。」隱客至，又使起，元忠曰：「俟宣敕已。」既宣敕，乃徐起，舞蹈再拜，竟無憂喜之色。是日，陰雲四塞，既釋楚金等，天氣晴霽。〔塞，悉則翻。考異曰：唐曆：「七月二十四日，張楚金絞死；八月二十一日，郭正一絞死。」年代紀，「七月甲戌，楚金絞死；八月辛亥，郭正一絞死。」新書紀：「八月辛 醜，殺郭正一。」今據實錄，楚金等皆流配未死。舊書楚金、正一、萬傳，皆雲流嶺南。御史臺記雲：「元忠將刑，至於市，神色自若。則天以揚楚功免死流放，復 敘授御史中丞。復陷來俊臣獄，復至市，將刑，神色如初；其傍諸王子戮者三十餘屍，重疊委積，元忠顧視曰：『大丈夫少選居此積矣。』曾不介懷。會鳳閣舍人王 隱客馳騎傳呼，敕罷刑，復放嶺南。」又云「前後坐棄市、流放者四」。舊傳雲「前後三被流」。今從舊傳。〕
14九月，壬子，以僧懷義為新平道行軍大總管，將兵二十萬討突厥骨篤祿。〔將，即亮翻。〕
15初，高初之世，周興以河陽令召見，〔河陽縣，自漢以來屬河內郡，唐屬懷州，又屬孟州。見，賢遍翻。〕上欲加擢用，或奏以為非清流，罷之。〔周與發身於尚書都事，流外官也。〕興不知，數於朝俟合。〔數，所角翻。朝，直遙翻。〕諸相皆無言，〔相，息亮翻。〕地官尚書、檢校納言魏玄同，時同平章事，〔光宅改戶部地官。〕謂之曰：「周明府可去矣。」〔唐人呼縣令為明府。〕興以為玄同沮己，銜之。玄同素與裴炎善，時人以其終始不渝，謂之耐久朋。周興奏誣玄同言：「太后老矣，不若奉嗣君為耐久。」〔為，於偽翻；下為長同。〕太后怒，閏月，甲午，賜死於家。監刑御史房濟謂玄同曰：「丈人何不告密，冀得召見，可以自直！」〔見，賢遍翻。〕玄同歎曰：「人殺鬼殺，亦復何殊，〔復，扶又翻。〕豈能作告密人邪！」乃就死。又殺夏官侍郎崔慽於隱處。〔光宅改兵部為夏官。〕自餘內外大臣坐死及流貶者甚眾。
彭州長史劉易從〔彭州，漢繁縣之地，宋置晉壽郡，故城在州北三里；梁置東益州，後魏置天水郡，仍改繁縣為九隴縣，仍置濛州；隋省，唐武德初復置，尋省併益州，垂拱二年復分置彭州。易，以豉翻。〕亦為徐敬所引；戊申，就州誅之。易從為人，仁孝忠謹，將刑於市，吏民憐其無辜，遠近奔赴，競解衣投地曰：「為長史求冥福。」〔為，於偽翻。〕有司平準，直十餘萬。
周興等誣右武衛大將軍燕公黑齒常之謀反，徵下獄。〔燕，因肩翻。下，遐嫁翻。〕冬，十月，戊午，常之縊死。〔縊，於計翻。〕
己未，殺宗室鄂州刺史嗣鄭王璥等六人。〔鄂州，春秋夏汭之地。江夏記雲：一名夏口，一名魯口。吳始築郡城，晉末始立郢州；隋平陳，改為鄂州，因鄂渚為名。璥，居影翻。璥，鄭王元懿之子。考異曰：唐曆雲「撫州別駕」，舊傳「璥」作「敬」。今從新本紀。〕庚申，嗣滕王脩琦等六人免死，流嶺南。〔考異曰：統紀雲：「元嬰男脩瑤等五人免死配流。」今從舊傳。〕
16丁卯，春官尚書範履冰、鳳閣侍郎邢文偉並同平章事。
17己卯，詔太穆神皇后、文德聖皇后宜配皇地祇，忠孝太后從配。〔太后尊其母為忠孝太后。從，才用翻。〕
18右衛冑曹參軍陳子昂〔唐諸衛府皆有冑曹參軍，掌戎仗、器械及公廨興造、決罰之事。〕上疏，以為：「周頌成、康，漢稱文、景，皆以能措刑故也。〔上，時掌翻。〕今陛下之政，雖盡善矣，然本平之朝，上下樂化，不宜有亂臣賊子，日犯天誅。比者大獄增多，逆徒滋廣，〔朝，直遙翻。樂，音洛。比，毗至翻。〕愚臣頑昧，初謂皆實，乃去月十五日，陛下特察繫囚李珍等無罪，百僚慶悅，皆賀聖明，臣乃知亦有無罪之人掛於疏網者。陛下務在寬典，獄官務在急刑，以傷陛下之仁，以誣太平之政，臣竊恨之。又，九月二十一日敕免楚金等死，初有風雨，變為景雲。臣聞陰慘者刑也，陽舒者德也；聖人法天，天亦助聖，天意如此，陛下豈可不承順之哉！今又陰雨，臣恐過在獄官。凡繫獄之囚，多在極法，道路之議，或是或非，陛下何不悉召見之，自詰其罪！〔詰，去吉翻。〕罪有實者顯示明刑，濫者嚴懲獄吏，使天下鹹服，人知政刑，豈非至德克明哉！」
天授元年（庚寅、六九○）是年九月方改元天授。〕
1十一月，庚辰朔，日南至。太后享萬象神宮，赦天下。始用周正，改永昌元年十一月為載初元年正月，以十二月為臘月，夏正月為一月。以周、漢之後為二王後，舜、禹、成湯之後為三恪，〔古者建國，有賓有恪，二王之後，賓也，待以客禮。師古曰：恪，敬也，待之加敬，亦如賓也。鄭玄以二王、三恪通為五代，後人多祖其說。唐本以後周及隋後為二王後，今改之。〕周、隋之嗣同列國。〔此周謂後周。〕
2鳳閣侍郎河東宗秦客，〔河東，蒲州。〕改造「天」「地」等十二字以獻，〔十二字：「照「為「曌」，「天」為「僐」，「地」為「凢」，「日」為「僼」，「月」為「囝」，「星」為「○」，「君」為「冮」，「臣」為「僟」，「人」為「僡」，「載」為「兠」，「年」為「儍」，「正」為「麿」。又有「證」為「冸」，「聖」為「儫」二字。〕丁亥，行之。太后自名「曌」，改詔曰制。〔避後名也。〕秦客，太后從父姊之子也。〔從，才用翻。〕
3乙未，司刑少卿奏除唐親屬籍。
4臘月，辛未，以僧懷義為右衛大將軍，賜爵鄂國公。
5春，一月，戊子，武承嗣遷文昌左相，岑長倩遷文昌右相、同鳳閣鸞臺三品，鳳閣侍郎武攸寧為納言，邢文偉守內史，左肅政大夫、同鳳閣鸞臺三品王本立罷為地官尚書。攸寧，士彠之兄孫也。〔彠，一虢翻。〕
時武承嗣、三思用事，宰相皆下之。〔下，遐嫁翻。〕地官尚書、同鳳閣鸞臺三品韋方質有疾，承嗣、三思往問之，方質據牀不為禮。或諫之，方質曰：「死生有命，大丈夫安能曲事近戚以求苟免乎！」尋為周興等所搆，甲午，流儋州，籍沒其家。〔儋，都甘翻。〕
6二月，辛酉，太后策貢士於洛殿。〔六典，洛城南門之西有麗景夾城，自此潛通上陽宮；洛城南門之內有洛城殿。〕貢士殿試自此始。
7丁卯，地官尚書王本立薨。〔考異曰：新紀：「丁卯，殺王本立。」御史臺記：「本立為周興所誅。」今從實錄。〕
8三月，丁亥，特進、同鳳閣鸞臺三品蘇良嗣薨。
9夏，四月，丁巳，春官尚書、同平章事範履冰坐嘗舉犯逆者下獄死。〔考異曰：「新紀五月，戊子，殺範履冰。」今從實錄、唐曆。〕
10醴泉人侯思止，〔醴泉，漢池陽、谷口之地。後魏置寧夷縣，隋開皇十八年改曰醴泉，屬雍州。〕始以賣餅為業，後事遊擊將軍高元禮為僕，素詭譎無賴。恆州刺史裴貞杖一判司，〔唐謂州曹諸司參軍為判司，韓愈詩所謂「判司卑官不堪說，未免箠楚塵埃間」是也。恆，戶登翻。〕判司使思止告貞與舒王元名謀反，秋，七月，辛巳，元名坐廢，徙和州，〔舊志：和州，京師東南二千六百八十三里，至東都一千八百一十一里。〕壬午，殺其子豫章王亶；貞亦族滅。擢思止為遊擊將軍。時，告密者往往得五品，思止求為御史，太后曰：「卿不識字，豈堪御史！」對曰：「獬豸何嘗識字，但能觸邪耳。」〔異物志：東北荒中有獸名獬豸，一角，性忠直，見人鬬，則觸不直者，聞人論，則咋不直者。獬，胡買翻。豸，宅買翻。〕太后悅，即以為朝散大夫、侍御史。〔朝，直遙翻。散，悉亶翻。〕他日，太后以先所籍沒宅賜之，思止不受，曰：「臣惡反逆之，〔惡，烏路翻。〕不願居其宅。」太后益賞之。
衡水人王弘義，素無行，〔行，下孟翻。〕嘗從鄰舍乞瓜，不與，乃告縣官，瓜田中有白兔；縣官人搜捕，蹂踐瓜田立盡。〔蹂，人九翻。踐，息淺翻。〕又遊趙、貝，見閭裏耆老作邑齋，遂告以謀反，殺二百餘人。擢授遊擊將軍，俄遷殿中侍御史。或告勝州都督王安仁謀反，敕弘義按之。安仁不服，弘義即於枷上刎其首；又捕其子，適至，亦刎其首，函之以歸。道過汾州，司馬毛公與之對食，須臾，叱毛公下陛，〔下，遐嫁翻。〕斬之，槍揭其首入洛，見者無不震慄。〔揭，其謁翻。〕
時置制獄於麗景門內，〔唐六典曰：洛城南門之西 有麗景夾城，自此潛通於上陽宮。又曰：洛陽皇城西面二門，南曰麗景，北曰宣耀。〕入是獄者，非死不出，弘義戲呼曰「例竟門」。〔竟，盡也，言入此門者，例 盡其命也。劉昫曰：言入此門者，例皆竟也。〕朝士人人自危，相見莫敢交言，道路以目。或因入朝密遭掩捕，每朝，輒與家人訣曰：「未知復相見否﹖」〔朝，直 遙翻。復，扶又翻。〕
時法官競為深酷，唯司刑丞徐有功、杜景儉〔司刑丞，即大理丞。考異曰：實錄及新紀、表、傳，皆作「景佺」，蓋實錄以草書致誤，新書因承之耳。今從舊紀傳。〕獨存平恕，被告者皆曰：「遇來、侯必死，遇徐、杜必生。」
有功，文遠之孫也，〔徐文遠見一百八十五卷高祖武德元年。〕名弘敏，以字行。初為蒲州司法，〔唐制：法曹司法參軍，掌鞫獄、麗法、督盜賊、知贓賄沒入。〕以寬為治，〔治，直吏翻。〕不施敲樸。吏相約有犯徐司法杖者，眾共斥之。迨官滿，不杖一人，職事亦脩。累遷司刑丞，酷吏所誣構者，有功皆為直之，〔為，於偽翻；下右為同。〕前後所活數十百家。嘗廷爭獄事，太后厲色詰之，〔詰，去吉翻。〕左右為戰慄，有功神色不撓，〔撓，奴教翻。〕爭之彌切。太后雖好殺，〔好，呼到翻。〕知有功正直，甚敬憚之。景儉，武邑人也。〔武邑，漢縣，屬信都郡、後漢、晉屬安平郡，後魏屬武邑郡，隋、唐屬冀州。〕
司刑丞滎陽李日知亦尚平恕。少卿胡元禮欲殺一囚，日知以為不可，往復數四，元禮怒曰：「元禮不離刑曹，此囚終無生理！」日知曰：「日知不離刑曹，此囚終無死法！」竟以兩狀列上，〔離，力智翻。上，時掌翻；下同。〕日知果直。
11東魏國寺僧法明等撰大雲經四卷，表上之，〔撰，士免翻。〕言太后乃彌勒佛下生，當代唐為閻浮提主，〔釋氏以人世為閻浮提。〕制頒於天下。
12武承嗣使周興羅告隋州刺史澤王上金、〔隋州，春秋隨子之國，漢為隨 縣，屬南陽郡，後魏置隨州。舊志：隋州，京師東南一千三百八十八里，至東都一千八里。〕舒州刺史許王素節謀反，徵詣行在。〔舊志：舒州，京師東南二千六百 二十六里，至東都一千八百九十三里。〕素節發舒州，聞遭喪哭者，歎曰：「病死何可得，乃更哭邪！」丁亥，至龍門，〔龍門山，在洛州河南縣界。〕縊殺之。〔縊，於計翻。〕上金自殺。悉誅其諸子及支黨。
13太后欲以太平公主妻其伯父士讓之孫攸暨，〔垂拱四年誅薛紹，太平公主寡居。妻，七細翻；下而妻同。〕攸暨時為右衛中郎將，〔將，即亮翻。〕太后潛使人殺其妻而妻之。公主方額廣頤，多權略，太后以為類己，寵愛特厚，常與密議天下事。舊制，食邑，諸王不過千戶，公主不過三百五十戶；太平食邑獨累加至三千戶。〔此食實戶也。若唐制以品為差，則異於是。劉昫曰：唐制，公主食封三百戶，長公主加五百戶，有至六百戶。高宗以太平公主武后所生，逾於舊制，垂拱中，太平公主至一千二百戶，聖曆初至三千戶，景雲初增至五千戶。〕
14八月，甲寅，殺太子少保、納言裴居道；癸亥，殺尚書左丞張行廉。辛未，殺南安王潁等宗室十二人，又鞭殺故太子賢二子，唐之宗室於是殆盡矣，其幼弱存者亦流嶺南，又誅其親黨數百家。〔考異曰：實錄作數千家。今從舊本紀。〕惟千金長公主以巧媚得全，自請為太后女，仍改姓武氏；太后愛之，更號延安大長公主。〔長，知兩翻；下同。更，工衡翻。〕
15九月，丙子，侍御史汲人傅遊藝〔汲縣，漢屬河內郡，晉以來帶汲郡，東魏置義州，隋廢為汲縣，貞觀初，移衛州治焉。〕帥關中百姓九百餘人詣闕上表，〔帥，讀曰率。上，時掌翻；下同。〕請改國號曰周，賜皇帝姓武氏。太后不許；擢遊藝為給事中。於是百官及帝室宗戚、遠近百姓、四夷酋長、沙門、道士合六萬餘人，〔酋，慈由翻。〕俱上表如遊藝所請，皇帝亦上表自請賜姓武氏。戊寅，羣臣上言：有鳳皇自明堂飛入上陽宮，還集左臺梧桐之上，〔左臺，左肅政臺也。〕久之，飛東南去；及赤雀數萬集朝堂。〔朝，直遙翻。〕
庚辰，太后可皇帝及羣臣之請。壬午，御則天樓，〔則天門樓也。〕赦天下，以唐為周，改元。〔改元天授。〕乙西，上尊號曰聖神皇帝，以皇帝為皇嗣，賜姓武氏；以皇太子為皇孫。
丙戌，立武氏七廟於神都，追尊周文王曰始祖文皇帝，妣姒氏曰文定皇后；〔姒，太姒也，姓譜：姒受姓自鯀。〕平王少子武曰睿祖康皇帝，妣姜氏曰康睿【章：十二行本「睿」作「惠」；乙十一行本同。】皇后；〔後遠祖姬周，誣神甚矣，文王其肯饗非鬼之祭乎！〕太原靖王曰嚴祖成皇帝，妣曰成莊皇后；趙肅恭王曰肅祖章敬皇帝，魏義康王曰烈祖昭安皇帝，周安成王曰顯祖文穆皇帝，忠孝太皇曰太祖孝明高皇帝，妣皆如考諡，稱皇后。立武承嗣為魏王，三思為梁王，攸寧為建昌王，士彠兄孫攸歸、重規、載德、攸暨、懿宗、嗣宗、攸宜、攸望、攸緒、攸止皆為郡王，諸姑姊皆為長公主。〔彠，一虢翻。長，知兩翻。〕
又以司賓卿溧陽史務滋為納言，〔光宅改鴻臚為司賓。溧陽縣，漢屬丹楊郡，江左因之，隋平陳，廢丹楊郡，以溧陽縣屬宣州。溧，音慄。〕鳳閣侍郎宗秦客檢校內史，給事中傅遊藝為鸞臺侍郎、平章事。遊藝與岑長倩、右玉鈐衛大將軍張虔勗、左金吾大將軍丘神勣、侍御史來子珣等並賜姓武。秦客潛勸太后革命，故首為內史。遊藝期年之中歷衣青、綠、朱、紫，〔一年之間，自九品歷至三品。衣，於既翻。〕時人謂之四時仕宦。
敕改州為郡；或謂太后曰：「陛下始革命而廢州，不祥。」〔以州、周同音也。〕太后遽追止之。
命史務滋等十人巡【章：十二行本「巡」作「存」；乙十一行本同。】撫諸道。【章：十二行本「道」下有「癸卯」二字；乙十一行本同；孔本同；張校同；退齋校同。】太后立兄孫延基等六人為郡王。
16冬，十月，甲子，檢校內史宗秦客坐贓貶遵化尉，〔遵化縣屬欽州，隋開皇二十年置。〕弟楚客亦【章：十二行本「亦」上有「晉卿」二字；乙十一行本同。】以姦贓流嶺外。
17丁卯，殺流人韋方質。〔考異曰：舊傳雲：「配流儋州，尋卒。」今從統紀、新本紀。〕
18辛未，內史刑文偉坐附會宗秦客貶珍州刺史。〔珍州，漢夜郎郡地。貞觀十六年開山洞，以舊播州城置珍州及夜郎縣，以縣界有隆珍山，因名。舊志：珍州至京師四千一百里，東都三千七百里。〕頃之，有制使至州，〔以奉製出使，故謂之制使，猶言詔使也。使，疏吏翻。〕文偉以為誅己，遽自縊死。〔縊，於計翻。〕
19壬申，敕兩京諸州各置大雲寺一區，藏大雲經，使僧升高座講解，其撰疏僧雲宣等九人皆賜爵縣公，〔撰，士免翻。疏，所去翻。〕仍賜紫袈裟、銀龜袋。〔西域胡僧衣毛衣，謂之袈裟；流入中國，以繒帛為之。常僧皆衣緇，惟賜紫者乃得衣紫。袈，音加；裟，音沙。唐制，給品官以隨身魚符，以明貴賤，應徵召。高宗給五品以上以隨身銀魚袋，以防召命之詐，出內必合之；三品以上金飾袋。垂拱中，都督、刺史始賜魚。天授二年，改佩魚皆佩龜。其後三品已上，龜袋飾以金，四品以銀，五品以銅。中宗初罷龜袋，復給以魚。〕
20制天下武氏鹹蠲課役。
21西突厥十姓，自垂拱以來為東突厥所侵掠，〔東突厥，謂骨篤祿等。〕散亡略盡。濛池都護繼往絕可汗斛瑟羅收其餘眾六七萬人入居內地，拜右衛大將軍，改號竭忠事主可汗。〔可，從刊入聲。汗，音寒。〕
22道州刺史李行褒兄弟為酷吏所陷，當族，秋官郎中徐有功固爭不能得。秋官侍郎周興奏有功出【章：十二行本「出」上有「故」字；乙十一行本同；孔本同；張校同。】反囚，當斬，〔考異曰：新、舊傳，有功爭行褒，皆在爭裴行本下。按行本得罪在長壽元年一月，時周興已貶死矣。行褒坐謀復李氏，必在革命後。今置此年之末。〕太后雖不許，亦免有功官；然太后雅重有功，久之，復起為侍御史。〔復，扶又翻；下摩復同。〕有功伏地流涕固辭曰：「臣聞鹿走山林而命懸庖廚，勢使之然也。陛下以臣為法官，臣不敢枉陛下法，必死是官矣。」太后固授之，遠近聞者相賀。
23是歲，以右衛大將軍泉獻誠為左衛大將軍。太后出金寶，命選南北牙善射者五人賭之，獻誠第一，以讓右玉鈐衛大將軍薛咄摩，咄摩復讓獻誠。〔咄，當沒翻。〕獻誠乃奏言：「陛下令選善射者，今多非漢官，竊恐四夷輕漢，〔泉獻誠，高麗泉男生之子。薛咄摩，薛延陀之種，故云然。〕請停此射。」太后善而從之。
二年（辛卯、六九一）
1正月，癸酉朔，太后始受尊號於萬象神宮，〔漢哀帝自稱陳聖劉太平皇帝，尊號蓋昉於此。太后以女主而受尊號，尤為非古。是後玄宗自先天三年至天寶十三載，五十年間，六受徽號，人主遂視為故當矣。〕旗幟尚赤。〔幟，昌志翻。〕甲戌，改置社稷於神都。辛巳，納武氏神主於太廟；唐太廟之在長安者，更命曰享德廟。〔更，工衡翻。考異曰：按實錄，此年三月己卯改唐太廟為享德廟。據此已祔武氏七廟主，不當至三月方改唐廟。新本紀，「元年十月辛未，改唐太廟為享德廟，以武氏七廟為太廟。」今從唐統紀。〕四時唯享高祖已下，餘【章：十二行本「餘」上有「三廟」二字；乙十一行本同；孔本作「四廟」；張校雲，「餘」上脫「四廟」二字。】四室皆閉不享。〔四室：宣帝、元帝、光帝、景帝也。〕又改長安崇先廟為崇尊廟。〔垂拱四年，立崇先廟。〕乙酉，日南至，大享明堂，祀昊天上帝，百神從祀，〔從，才用翻。〕武氏祖宗配饗，唐三帝亦同配。
2御史中丞知大夫事李嗣真以酷吏縱橫，〔橫，戶孟翻。〕上疏，以為：「今告事紛紜，虛多實少，〔上，時掌翻。少，詩沼翻。〕恐有兇慝陰謀離間陛下君臣。〔間，古莧翻。〕古者獄成，公卿參聽，王必三宥，然後行刑。〔記王制：成獄辭，史以獄成告於正，正聽之；正以獄成告於大司寇，大司寇聽之於棘木之下；大司寇以獄之成告於王，王命三公參聽之；三公以獄之成告於王，王三宥，然後制刑。〕比日獄官單車奉使，推鞫既定，法家依斷，不令重推；〔比，毗至翻。斷，丁亂翻。重，直龍翻。〕或臨時專決，不復聞奏。如此，則權由臣下，非審慎之法，儻有冤濫，何由可知！況以九品之官專命推覆，操殺生之柄，竊人主之威，按覆既不在秋官，省審復不由門下，〔復，扶又翻。操，七刀翻。省，悉景翻。〕國之利器，輕以假人，恐為社稷之禍。」太后不聽。
3饒陽尉姚貞亮等數百人表請上尊號曰上聖大神皇帝，不許。
4侍御史來子珣誣尚衣奉御劉行感兄弟謀反，皆坐誅。
5春，一月，地官尚書武思文及朝集使二千八百人，表請封中嶽。〔中嶽，嵩山。朝，直遙翻。〕
6己亥，廢唐興寧、永康、隱陵署官，〔元帝陵曰興寧，景帝陵曰永康。興寧陵在鹹陽，永康陵在三原北十八里。唐諸陵有署令一人，從五品上；府二人，史四人，主依四人，主輦四人，主藥四人，典事三人，掌固二人。又有陵令一人，掌山陵，率陵戶守衛之；丞為之貳。〕唯量置守戶。〔量，音良。〕
7左金吾大將軍丘神勣以罪誅。
8納言史務滋與來俊臣同鞫劉行感獄，俊臣奏務滋與行感親密，意欲寢其反狀。太后命俊臣並推之。【章：十二行本「之」下有「庚子」二字；乙十一行本同；張校同，雲無註本亦無。】務滋恐懼自殺。
9或告文昌右丞周興與丘神勣通謀，太后命來俊臣鞫之，俊臣與興方推事對食，謂興曰：「囚多不承，當為何法﹖」興曰：「此甚易耳！〔易，以豉翻。〕取大甕，以炭四周炙之，令囚入中，何事不承！」俊臣乃索大甕，火圍如興法，〔索，山客翻。〕因起謂興曰：「有內狀推兄，請兄入此甕！」興惶恐叩頭伏罪。法當死，太后原之，二月，流興嶺南，在道，為仇家所殺。
興與索元禮、來俊臣競為暴刻，〔索，昔各翻。〕興、元禮所殺各數千人，俊臣所破千餘家。元禮殘酷尤甚，太后亦殺之以慰人望。
10徙左衛大將軍千乘王武攸暨為定王。〔乘，繩證翻。〕
11立故太子賢之子光順為義豐王。〔考異曰：舊傳為安樂王。今從唐曆、統紀。〕
12甲子，太后命始祖墓曰德陵，睿祖墓曰喬陵，嚴祖墓曰節陵，肅祖墓曰簡陵，烈祖墓曰靖陵，顯祖墓曰永陵，改章德陵為昊陵，顯義陵為順陵。
13追復李君羨官爵。〔君羨誅見一百九十九卷太宗貞觀二十二年。〕
14夏，四月，壬寅朔，日有食之。
15癸卯，制以釋教開革命之階，〔謂大雲經也。〕升於道教之上。
16命建安王攸宜留守長安。〔守，手又翻。〕
17丙辰，鑄大鐘，置北闕。
18五月，以岑長倩為武威道行軍大總管，擊吐蕃，中道召還，軍竟不出。
19六月，以左肅政大夫格輔元為地官尚書，〔姓譜：格姓，允格之後；東觀漢記有侍御史東平相格班。〕與鸞臺侍郎樂思晦、鳳閣侍郎任知古並同平章事。思晦，彥暐之子也。〔樂彥暐見二百卷高宗顯慶元年。〕
20秋，七月，徙關內戶數十萬以實洛陽。
21八月，戊申，納言武攸寧罷為左羽林大將軍；夏官尚書歐陽通為司禮卿〔光宅改太常為司禮。〕兼判納言事。
22庚申，殺玉鈐衛大將軍張虔勗。來俊臣鞫虔勗獄，虔勗自訟於徐有功；俊臣怒，命衛士以刀亂斫殺之，梟首於市。〔鈐，其廉翻。梟，堅堯翻。〕
23義豐王光順、嗣雍王守禮、永安王守義、長信縣主等皆賜姓武氏，〔唐制：嗣王、郡王從一品。光順兄弟皆章懷太子賢之子。嗣，祥吏翻。雍，於用翻。〕與睿宗諸子皆幽閉宮中，不出門庭者十餘年。守禮、守義，光順之弟也。
24或告地官尚書武思文初與徐敬業通謀；甲子，流思文於嶺南，復姓徐氏。〔思文改姓見上卷光宅元年。〕
25九月，乙亥，殺岐州刺史雲弘嗣。來俊臣鞫之，不問一款，〔獄辭之出於囚口者為款。款，誠也，言所吐者皆誠實也。〕先斷其首，乃偽立案奏之，〔斷，都管翻。案，考也，據也。獄辭之成者曰案，言可考據也。凡官文書可考據者皆曰案。〕其殺張虔勗亦然。敕旨皆依，海內鉗口。〔鉗，其廉翻。〕
26鸞臺侍郎、同平章事傅遊藝夢登湛露殿，以語所親，〔語，牛倨翻。〕所親告之；壬辰，下獄，自殺。〔下，遐嫁翻。〕
27癸巳，以左羽林衛大將軍建昌王武攸寧為納言，洛州司馬狄仁傑為地官侍郎，與冬官侍郎裴行本並同平章事。太后謂仁傑曰：「卿在汝南，甚有善政，〔謂垂拱四年刺豫州時也。〕卿欲知譖卿者名乎﹖」仁傑謝曰「陛下以臣為過，臣請改之；知臣無過，臣之幸也，不願知譖者名。」太后深歎美之。
28先是，鳳閣舍人脩武張嘉福〔先，悉薦翻。脩武，漢山陽縣地。脩武古地名也，魏、隋以名縣，唐屬懷州。杜佑曰：懷州脩武縣，本殷甯邑。韓詩外傳曰：武王伐紂，勒兵於甯，故曰脩武。漢山陽縣故城在縣西北。〕使洛陽人王慶之等數百人上表，〔上，時掌翻。考異曰：御史臺記作千餘人。今從舊傳。〕請立武承嗣為皇 太子。文昌右相、同鳳閣鸞臺三品岑長倩以皇嗣在東宮，不宜有此議，〔嗣，祥吏翻。相，息亮翻。〕奏請切責上書者，告示令散。太后又問地官尚書、同平章事格 輔元，輔元固稱不可。由是大忤諸武意，〔令，力丁翻。忤，五故翻。〕故斥長倩令西征吐蕃，未至，徵還，下制獄。〔下，遐嫁翻。〕承嗣又譖輔元。來俊臣又脅 長倩子靈原，令引司禮卿兼判納言事歐陽通等數十人，皆雲同反。通為俊臣所訊，五毒備至，終無異詞，俊臣乃詐為通款。冬，十月，己酉，長倩、輔元、通等皆坐誅。
王慶之見太后，〔見，賢遍翻；下同。〕太后曰：「皇嗣我子，柰何廢之﹖」慶之對曰：「『神不歆非類，民灴祀非族。」〔左傳晉大夫狐突之言。〕今誰有天下，而以李氏為嗣乎！」太后諭遣之。慶之伏地，以死泣請，不去，太后乃以印紙遺之曰：〔遺，唯季翻。〕「欲見我，以告示門者。」自是慶之屢求見，〔見，賢遍翻。〕太后頗怒之，命鳳閣侍郎李昭德賜慶之杖。昭德引出光政門外，〔洛陽宮城南面三門，中曰應天，左曰興教，右曰光政。〕以示朝士曰：「此賊欲廢我皇嗣，立武承嗣，」命撲之，〔朝，宜遙翻。撲，弼角翻。〕耳目皆血出，然後杖殺之，〔考異曰：舊傳雲：「延載初，鳳閣舍人張嘉福令洛陽人王慶之率輕薄惡少數百人詣闕，上表請立武承嗣為皇太子，則天不許。」唐曆，昭德，永昌元年自御史中丞貶振州淩水尉。實錄，長壽元年始為相。舊傳，杖殺慶之在為相後。按御史臺記，昭德自中丞轉鳳閣侍郎。蓋暫貶淩水，尋召還為鳳閣侍郎也。杖殺慶之，據御史臺記，乃是為鳳閣侍郎時，非為相後也。舊傳或誤以載初為延載。慶之上表或在載初年。實錄因岑長倩、格輔元之死說及耳。今參取實錄、御史臺記及舊傳之語。〕其黨乃散。
昭德因言於太后曰：「天皇，陛下之夫；皇嗣，陛下之子。陛下身有天下，當傳之子孫為萬代業，豈得以姪為嗣乎！自古未聞姪為天子而為姑立廟者也！〔而為，於偽翻。〕且陛下受天皇顧託，若以天下與承嗣，則天皇不血食矣。」太后亦以為然。昭德，乾祐之子也。〔李乾祐，即貞觀初救裴仁軌者也。〕
29壬辰，殺鸞臺侍郎、同平章事樂思晦、右衛將軍李安靜。安靜，綱之孫也。〔李綱以剛直著節隋、唐之間；安靜可謂無忝厥祖矣。〕太后將革命，王公百官皆上表勸進，安靜獨正色拒之。及下制獄，來俊臣詰其反狀，〔上，時掌翻。下，遐嫁翻。詰，去吉翻。〕安靜曰：「以我唐家老臣，須殺即殺！若問謀反，實無可對。」俊臣竟殺之。
30太學生王循之上表，乞假還鄉；〔假古訝翻，休假也。唐國子學生三百人，太學生五百人。〕太后許之。狄仁傑曰：「臣聞君人者唯殺生之柄不假人，自餘皆歸之有司。故左、右丞，徒以不下句；〔句，音鉤。〕左、右相，流以上乃判，為其漸貴故也。〔相，息亮翻。為，於偽翻；下為之、普為同。〕彼學生求假，丞、簿事耳，〔唐國子監丞，從六品下，掌判監事；主簿從七品下。〕若天子為之發敕，則天下之事幾敕可盡乎！必欲不違其願，請普為立制而已。」太后善之。
