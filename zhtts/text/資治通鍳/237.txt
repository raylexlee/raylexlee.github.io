△卷第二百三十六
唐紀五十二〔起重光大荒落（辛巳），盡旃蒙作噩（乙酉），凡五年。〕
德宗神武聖文皇帝十一
貞元十七年（辛巳、八○一）
1春，正月，甲寅，韓全義至長安，竇文場為掩其敗跡；〔為，於偽翻；下同。〕上禮遇甚厚。全義稱足疾，不任朝謁，〔任，音壬。朝，直遙翻。考異曰：舊全義傳雲：「令中使就第賜宴，自還至辭，都不謁見而去。議者以隳敗法制，從古以還，未如貞元之甚。」按實錄：「壬戌，宴全義於麟德殿。」又云：「自還及歸，不見不辭於正朝。」蓋非不謁也，但不於正朝耳。〕遣司馬崔放入對。放為全義引咎，謝無功，〔為，於偽翻。〕上曰：「全義為招討使，能招來少誠，其功大矣，何必殺人然後為功邪！」〔德宗之耳目為宦官所聾瞽率類此。〕閏月，甲戌，歸夏州。〔夏，戶雅翻。〕
2韋士宗既入黔州，〔去年士宗復入黔州，事見上卷。黔，渠今翻，又其廉翻。〕妄殺長吏，人心大擾。士宗懼，三月，脫身亡走。夏，四月，辛亥，以右諫議大夫裴佶為黔州觀察使。〔佶，其吉翻。〕
3五月，壬戌朔，日有食之。
4朔方邠、寧、慶節度使楊朝晟〔朔方兵分居邠，故仍以朔方軍號冠之，其實只節度邠、寧、慶三州。〕防秋於寧州，乙酉，薨。
初，渾瑊遣兵馬使李朝寀將兵戍定平。〔武德二年分寧州定安縣置定平縣，仍屬寧州。九域志：在州南六十里。朝，直遙翻。寀，倉宰翻。將，即亮翻。〕瑊薨，朝寀請以其眾隸神策軍；詔許之。
楊朝晟疾亟，〔亟，氾力翻。〕召僚佐謂曰：「朝晟必不起，方命帥多自本軍，雖徇眾情，殊非國體。〔帥，所類翻；下同。〕寧州刺吏劉南金，練習軍旅，宜使 攝行軍，且知軍事，比朝廷擇帥，〔比，必利翻，及也。〕必無虞矣。」又以手書授監軍劉英倩，英倩以聞。軍士私議曰：「朝廷命帥，吾納之，即命劉君，吾事之；若命帥於他軍，彼必以其麾下來，吾屬被斥矣，必拒之。」
己丑，上遣中使往察軍情，軍中多與南金。辛卯，上復遣高品薛盈珍齎詔詣寧州。〔唐內侍省有高品一千九百六十六人。復，扶又翻。〕六月，甲午，盈珍至軍，宣詔曰：「朝寀所將本朔方軍，今將並之，以壯軍勢，威戎狄，以李朝寀為使，南金副之，軍中以為何如﹖」諸將皆奉詔。
丙申，都虞候史經言於眾曰：「李公命收弓刀而送甲冑二千。」軍士皆曰：「李公欲內麾下二千為腹心，吾輩妻子其可保乎！」夜，造劉南金，〔造，七到翻。〕欲奉以為帥，南金曰：「節度使固我所欲，然非天子之命則不可；軍中豈無他將乎！」〔將，即亮翻。〕眾曰：「弓刀皆為官所收，惟軍事府尚有甲兵，〔軍事府，知軍事所居也。〕欲因以集事。」南金曰：「諸君不願朝寀為帥，宜以情告敕使。若操甲兵，〔操，七刀翻。〕乃拒詔也。」命閉門不內。軍士去，詣兵馬使高固，固逃匿；搜得之，固曰：「諸君能用吾言則可。」眾曰：「惟命。」固曰：「毋殺人，毋掠金帛。」眾曰：「諾。」乃共詣監軍，請奏之。眾曰：「劉君既得朝旨為副帥，必撓吾事。」〔撓，奴巧翻。〕詐稱監軍命，召計事，至而殺之。
戊戌，制以李朝寀為邠寧節度使。是日，寧州告變者至，上追還制書，復遣薛盈珍往詗軍情。〔復，扶又翻；下同。詗，火迥翻，又翾正翻。〕壬寅，至軍，軍中以高固為請，盈珍即以上旨命固知軍事。
或傳戊戌制書至邠州，邠軍惑，不知所從，〔薛盈珍已命高固知寧州軍事，而又有傳李朝寀制書至邠者，故留邠之軍惑而不知所商從。〕姦人乘之，且為變。留後孟子周悉內精甲於府廷，日饗士卒，內以悅眾心，外以威姦黨。邠軍無變，子周之謀也。
5李錡既執天下利權，〔十五年李錡為諸道鹽鐵轉運使，事見上卷。〕以貢獻固主恩，以饋遺結權貴，〔遺，唯季翻。〕恃此驕縱，無所忌憚，盜取縣官則，所部官屬無罪受戮者相繼。浙西布衣崔善貞詣闕上封事，言宮市、進奉及鹽鐵之弊，因言錡不法事。上覽之，不悅，命械送錡。錡聞其將至，先鑿阬於道旁；己亥，善貞至，並鎖械內阬中，生瘞之。〔瘞，於計翻。〕遠近聞之，不寒而慄。錡復欲為自全計，增廣兵眾，選有材力善射者謂之挽強，〔言其力能挽強弓也。杜甫詩：「挽弓當挽強。」〕胡、奚雜類謂之蕃落，〔胡、奚之俘配隸江南者，錡收養之。〕給賜十倍他卒。轉運判官盧坦屢諫不悛，〔悛，肚緣翻。〕與幕僚李約等皆去之。約，勉之子也。〔李勉歷事肅、代、德三朝，貞元中為相。〕
6己酉，以高固為邠寧節度使。固，宿將，以寬厚得眾，節度使忌之，置於散地，〔散，悉但翻。〕同列多輕侮之；及起為帥，一無所報復，【章：十二行本「復有「由是」二字；乙十一行本同。】軍中遂安。
8秋，七月，戊寅，吐蕃寇鹽州。
9辛巳，以成德節度副使王士真為節度使。
10己丑，吐蕃陷麟州，殺刺史郭鋒，夷其城郭，掠居人及党項部落而去。鋒，曜之之子也。〔曜，郭子儀之子也。〕
僧延素為虜所得。虜將有徐舍人者，謂延素曰：「我英公五代孫也。〔李勣，封英國公。〕武后時，吾高祖建義不成，〔謂敬業也。事見二百二卷武后光宅元年。〕子孫流播異域，雖代居祿位典兵，然思本之心不忘，顧宗族大，無由自拔。今聽汝歸。」遂縱之。
上遣使敕韋皋出兵深入吐蕃以分其勢，紓北邊患。〔紓，緩也。〕皋遣將將兵二萬分出九道，攻吐蕃維、保、松州及棲雞、老翁城。〔宋白曰：保州本維州之定廉縣，南接吐蕃，為夷落之極塞。開元二十八年，羌夷內附，置奉州。天寶改雲山郡，八載，移治天保軍，改為天保郡，尋沒，乾元元年復歸附，乃改為保州。按王涯傳曰：綿州威蕃柵西抵棲雞城。蓋在茂州界。〕
11河東節度使鄭繮暴薨，不及命後事，軍中喧嘩，將有他變。中夜，十餘騎執兵召掌書記令狐楚至軍門，諸將環之，〔環，音宦。〕使草遺表。楚在白刃之中，操筆立成。楚，德棻之族也。〔令狐德棻事太宗，疑「族」字下有「孫」及「曾、玄」等字。棻，撫文翻。〕八月，戊午，以河東行軍司馬嚴綬為節度使。
12九月，韋皋奏大破吐蕃於雅州。〔宋白曰：雅州，即秦嚴道縣地，後魏立蒙山郡，唐立雅州。按郡國志，漢源縣有離山倻，蜀守李冰所鑿。離，即古雅字也，州以此為名。舊志：雅州，京師西南二千七百二十三里。〕
13左神策中尉竇文場致仕，以副使楊志廉代之。
14韋皋屢破吐蕃，轉戰千里，凡拔城七，軍鎮五，焚堡百五十，斬首萬餘級，捕虜六千，降戶三千，遂圍維州及昆明城。冬，十月，庚子，加皋檢校司徒兼中書令，賜爵南康郡王。南詔王異牟尋虜獲尤多，上遣中使慰撫之。
15戊午，鹽州刺史杜彥先棄城奔慶州。〔為吐蕃所逼也。鹽州修築距是年纔八年。〕
十八年（壬午、八○二）
1春，正月，驃王摩羅思那遣其子悉利移入貢。驃國在南詔西南六千八百里，〔新書：驃，古朱波也，在永昌南二千里，去京師萬四千裏。驃，毗召翻。〕聞南詔內附而慕之，因南詔入見，〔見，賢遍翻。〕仍獻其樂。
2吐蕃遣其大相兼東鄙五道節度使論莽熱將兵十萬解維州之圍，西川兵據險設伏以待之。吐蕃至，出千人挑戰，〔挑，徒了翻。〕虜悉眾追之，伏發，虜眾大敗，擒論莽熱，士卒死者太半。維州、昆明竟不下，引兵還。〔還，從宣翻，又如字。〕乙亥，皋遣使獻論莽熱，〔考異曰：舊韋皋傳雲：「十月遺使獻論莽熱，」今從實錄。〕上赦之。
3浙東觀察使裴肅既以進奉得進，〔裴肅以進奉得車，事見上卷十二年。〕判【張：「判」上脫「肅卒」。】官齊總代掌後務，〔據新唐書：肅卒於官，齊總代掌後務。〕刻剝以求媚又過之。三月，癸酉，詔擢總為衢州刺史。給事中長安許孟容封還詔書，〔封還詔書，不肯書讀，所謂糾駮也；亦謂之塗歸，唐人語也。〕曰：「衢州無他虞，齊總無殊績，忽此超獎，深駭羣情。若總必有可錄，煩明書勞課，然後超資改官，以解眾疑。」詔遂留中。己亥，上召孟容，慰獎之。
4秋，七月，辛未，嘉王府諮議高弘本正牙奏事，〔嘉王運，代宗之子。諮議參軍，正五品，掌計謀議事。唐東內以含元殿為正牙，西內以太極殿為正牙。唐制：天子居曰衙，行曰駕。牙，與衙同。〕自理逋債。〔逋，欠也。〕乙亥，詔「公卿庶僚自今勿令正牙奏事，如有陳奏，宜延英門請對。」議者以為：「正牙奏事，自武德以來未之或改，所以達羣情，講政事；弘本無知，黜之可也，不當因人而廢事。
5淮南節度使杜佑累表求代，冬，十月，丁亥，以刑部尚書王鍔為淮南副節度使兼行軍司馬。〔鍔，五各翻。「副節度使」，恐當作「節度副使」。〕
6己酉，鄜坊節度使王棲曜薨。中軍將何朝宗謀作亂，夜，縱火；都虞候裴玢潛匿不救火，〔朝，直遙翻。玢，府巾翻。〕旦，擒朝宗，斬之。以同州刺史劉公濟為鄜坊節度使，以玢為行軍司馬。
十九年（癸未、八○三）
1春，二月，丁亥，名安黃軍日奉義。〔以寵伊慎也。〕
2己亥，安南牙將王季元逐其觀察使裴泰，泰奔朱鳶。〔劉昫曰：朱鳶，漢縣名，今縣吳軍平縣地。晉武帝更名海平，江左置武平郡；隋廢郡為朱鳶縣，唐屬交州。〕明日，左兵馬使趙勻斬季元及其黨，迎泰而復之。
3甲辰，杜佑入朝。〔自淮南入朝。〕三月，壬子朔，以佑檢校司空、同平章事；以王鍔為淮南節度使。
4鴻臚卿王權請遷獻、懿二祖於德明、興聖廟，〔玄宗天寶二年，尊咎繇為德明皇帝，涼武昭王為興聖皇帝，立廟京師。臚，陵如翻。〕每禘祫，正太祖東向之位；從之。〔建中二年，奉獻祖正東向之位，事見二百二十七卷。〕
5乙亥，以司農卿李實兼京兆尹。實為政暴戾，上愛信之。實恃恩驕傲，許人薦引，不次拜官，及誣譖斥逐，皆如期而效，士大夫畏之側目。
6夏，四月，涇原節度使劉昌奏請徙原州治平涼；從之。〔七年劉昌築平涼，事見二百三十三卷。原州本治高平，唐為平高縣，為吐蕃所陷。〕
7乙亥，吐蕃遣其臣論頰熱入貢。
8六月，辛卯，以右神策中尉副使孫榮義為中尉，與楊志廉皆驕縱招權，〔楊志廉時為左軍中尉。考異曰：實錄：「十七年六月，以中官楊志廉充左神策護軍中尉。「七月丙戌，以內給事楊志廉、孫榮義為左、右神策護軍中尉副使。」「九月戊寅，以志廉為左神策中尉。「十九年六月辛卯，以榮義為右神策中尉。」「二十年十月戊申，以志廉為特進、右監軍將軍、左軍中尉。」其重複差互如此。蓋十七年六月攝領耳，七月始為副使，九月及十九年六月始正為中尉。二十年十月但進階加官耳。舊傳又云：「先是竇文場致仕，十五年以後，志廉、榮義為左、右軍中尉，亦踵竇之事。」此蓋言其大略耳，未必為中尉適在十五年也。餘按「右監軍將軍」當作「右監門將軍」。〕依附者眾，宦官之勢益盛。
9壬辰，遣右龍武大將軍薛伾使於吐蕃。
10陳許節度使上官涗薨，其伲田偁欲脅其子使襲軍政；〔偁，齒繩翻。〕牙將王沛，亦涗之伲也，知其謀，以告監軍範日用，討擒之。乙未，以陳許行軍司馬劉昌裔為節度使。沛，許州人也。
11自正月不雨至於秋七月。
12己未，中書侍郎、同平章事齊抗以疾罷為戈子賓客。
13初，翰林待詞王伾善書，山陰王叔文善棋，〔山陰，漢古縣，隋廢山陰入會稽縣，唐初復分會稽置山陰縣。二縣俱在越州郭下。〕俱出入東宮，娛侍太子。伾，杭州人也。
叔文譎詭多計，自言讀書知治道，乘間常為太子言民間疾苦。〔譎，古穴翻。治，直吏翻。乘間，古莧翻。為，於偽翻。〕太子嘗與諸侍讀及叔文等論及宮市事，〔太宗時，晉王府有侍讀，及為太子，亦置焉。其後或置或否，無常員，掌講導經學。〕太子曰：「寡人方欲極言之。」眾皆稱贊，獨叔文無言。既退，太子自留叔文，謂曰：「曏者君獨無言，豈有意邪﹖」叔文曰：「叔文蒙幸太子，有所見，敢不以聞。太子職當視膳問安，〔世子之記曰：朝夕至於大寢之門外，問內豎曰：「今日安否何如﹖」內豎曰「安」，世子乃有喜色。其有不安節，則內豎以告世子。世子色憂不滿容。內豎言復初，然後亦復初。朝夕之食上，世子必在，視寒煖之節。食下，問所膳羞，必知所進，以命膳宰，然後退。若內豎言疾，則世子親齊玄而養。膳宰之饌，必敬視之。疾之藥，必親嘗之。嘗饌善，則世子亦能食；嘗饌寡，則世子亦不能飽。以玉於復初，然後亦復初。〕不宜言外事。陛下在位久，如疑太子收人心，何以自解！」太子大驚，因泣曰：「非先生，寡人無以知此。」遂大愛幸，與王伾相依附。
叔文因為太子言：〔為，於偽翻。〕「某可為相，某可為將，幸異日用之。」密結翰林學士韋執誼及當時朝士有名而求速進者陸淳、呂溫、李景儉、韓曄、韓泰、陳諫、柳宗元、劉禹錫等，定為死友。而凌準、程異等又因其黨以進，日與遊處〔處，昌呂翻。〕蹤跡詭祕，莫有知其端者。藩鎮或陰進資幣，與之相結。淳，吳人，嘗為左司郎中；溫，渭之子，時為左拾遺；〔呂渭見上卷十六年。〕景儉，瑀之孫，進士及第；〔瑀，寧王憲之子也，封漢中王。曄，滉之族子；韓滉，休之子，貞元中為相。〕諫，嘗為侍御史；宗元、禹錫，時為監察御史。
左補闕張正一上書，得召見。〔考異曰：順宗實錄作「張正買」今從德宗實錄。〕正一與吏部員外郎王仲舒、主客員外郎劉伯芻等相親善，〔考異曰：韓愈集有仲舒神道碑，雲「諱弘中，字某。」按實錄、新舊傳皆名仲舒，字弘中。愈又作燕喜亭記，稱為王弘中。然則弘中必字也，碑文誤耳。順宗實錄雲：「正買與王仲舒、劉伯芻、裴決、常仲孺、呂洞相善，數遊止。」今從德宗實錄。〕叔文之黨疑正一言己陰事，令執誼反譖正一等於上，雲其朋黨，遊宴無度。九月，甲寅，正一等皆坐遠貶，人莫知其由。〔為伾、叔文等亂順宗初政張本。〕伯芻，迺之子也。〔劉迺見二百三十卷興元元年。〕
14覽夏節度判官崔文先權知鹽州，為政苛刻。冬，閏十月，庚戌，部將李庭俊作亂，殺而臠食之。左神策兵馬使李興幹戍鹽州，殺庭俊以聞。
15丁巳，門下侍郎、同平章事崔損薨。
16十一月，戊寅朔，以李興幹為鹽州刺史，得專奏事；〔李興幹出於神策軍，宦官因其定亂之功而崇獎之。〕自是鹽州不隸夏州。〔貞元三年，置夏州節度使，領綏、鹽二州，今鹽州得專達於朝廷。其後鹽州屬朔方節度，夏州節度又增銀、宥、威三州隸之。〕
17十二月，庚申，以太常卿高郢為中書侍郎，吏部侍郎鄭珣瑜為門下侍郎，並同平章事。珣瑜，餘慶之從父兄弟也。〔鄭餘慶，貞元十四年為相，十六年坐於倃貶。從，才用翻。〕
18建中初，敕京城諸使及府縣繫囚，每季終委御史巡按，有冤濫者以聞；〔冤，枉屈也。濫，淫刑也。〕近歲，北軍移牒而已。宦官勢橫，御史不敢復入北軍按囚，但移文北司，牒取繫囚姓名及事，因應故事而已，不問其有無冤濫。〕監察史崔薳遇下嚴察，下吏欲陷之，引以入右神策軍。軍使以下駭懼，具奏其狀。上怒，杖薳四十，流崖州。〔薳，韋委翻。〕
19京兆尹嗣道王實務徵求以給進奉，言於上曰：「今歲雖旱而禾苗甚美。」由是租稅皆不免，人窮至壞屋賣瓦木、麥苗以輸官。〔壞，音怪。〕優人成輔端為謠嘲之；〔徒歌曰謠。〕實奏輔端誹謗朝政，杖殺之。〔朝，直遙翻。〕
監察御史韓愈上疏，以「京畿百姓窮困，應今年稅錢及草粟等徵未得者，請俟來年蠶麥。」愈坐貶陽山令。〔陽山，漢縣，屬桂陽郡，後漢省，晉平吳，分蓙洭縣復置，唐屬連州，神龍元年移縣治於蓙水之北。考異曰：韓愈河南令張署墓誌曰：「自京兆武功尉拜監察御史，為倖臣所讒，與同輩韓愈、李方叔三人俱為縣令南方。」又祭署文曰：「貞元十九，君為御史，餘以無能，同詔並峙。」又曰：「我落陽山，以尹鼯猱。君飄臨武，山林之牢。歲弊寒兇，雪虐風饕。」與署同貶當在此年冬。〕
二十年〔甲申、八○四〕
1春，正月，丙戌，天德軍都防禦團練使、豐州刺史李景略卒。初，景略嘗宴僚佐，行酒者誤以醯進。〔醯，呼西翻，醋也。〕鄰官京兆任迪簡以景略性嚴，恐行酒者得罪，強飲之，〔任，音壬。強，其兩翻。〕歸而嘔血；軍士聞之泣下。及李景略卒，軍士皆曰判官仁者，欲奉以為帥。〔帥，所類翻。〕監軍抱置別室，軍士發扃取之。監軍以聞，詔以代景略。
2吐蕃贊普死，其弟嗣立。〔考異曰：實錄及舊傳皆雲：「贊普以貞元十三年四月卒，長子立，一歲，又卒，次子嗣立。」韓愈順宗實錄張薦傳雲：「二十年，贊普死，遣薦弔贈。」新傳雲：「十三年，贊普死，其子足之煎立。二十年，贊普死，遣工部侍郎張薦弔祠，其弟嗣立。」疑實錄、舊傳誤以是字為一字。今從順宗錄及新傳。按「字」當作「事」。〕
3夏，四月，丙寅，名陳許軍曰忠武。
4左金吾大將軍李昇雲將禁兵鎮陽，疾病，其子政諲〔諲，音因。〕與虞候上官望等謀效山東藩鎮，使將士奏攝父事。六月，壬子，昇雲卒。甲寅，詔追削昇雲官爵，籍沒其家。
5昭義節度使李長榮薨，上使中使以手詔授本軍大將，但軍士所附者即授。時大將來希皓為眾所服，中使將以手詔付之。希皓言於眾曰：「此軍取人，合是希皓，但作節度使不得。〔唐人多讀作如佐音。〕若朝廷以一束草來，希皓亦必敬事。」〔言若東草為節度使，亦必敬而事之。來希皓之忠純如此，而其後不復見於史，必盧從史畏偪而去之也。〕中使言：「面奉進止，只令此軍取大將拔與節鉞，朝廷不別除人。」希皓固辭。兵馬使盧從史〔考異曰：杜牧上李司徒書作「押衙盧從史」。今從實錄。〕其位居四，潛與監軍相結，起出伍曰：〔出儔伍之中而言。〕「若來大夫不肯受詔，從史請且句當此軍。」〔句，古候翻。當，，丁浪翻。〕監軍曰：「盧中丞若如此，此亦固合聖旨。」中使因探懷取詔以授之。〔探，吐南翻。〕從史奉詔，再拜舞蹈。希皓亟迴揮同列，北面稱賀。軍士畢集，更無一言。秋，八月，己未，詔以從史為節度使。
6九月，太子始得風疾，不能言。
順宗至德弘道大聖大安孝皇帝〔諱誦，德宗長子。按此宣宗大中三年追崇諡號也。考之會要，葬陸諡冊與此追崇諡號一同。蓋會要所載初諡誤也。〕
永貞元年（乙酉、八○五）是年八月，始改元永貞。〕
1春，正月，辛未朔，諸王、親戚入賀德宗，太子獨以疾不能來，德宗涕泣悲歎，由是得疾，日益甚。凡二十餘日，中外不通，莫知兩宮安否。
癸巳，德宗崩；〔年六十四。〕蒼猝召翰林學士鄭絪、衛次公等至金鑾殿〔絪，音因。程大昌雍錄曰：金鑾坡者，龍首山之支隴，隱起平地而坡妷靡者也。其上有殿，名曰金鑾殿。殿旁有坡，名曰金鑾坡。又曰：金鑾殿者，在蓬萊山正西微南，龍首山坡隴之北。殿西有坡，德宗即之以造東學士院，以其在開元學士院之東也。〕草遺詔。宦官或曰：「禁中議所立尚未定。」眾莫敢對。次公遽言曰：「太子雖有疾，地居冢嫡，中外屬心。〔屬，之慾翻。〕必不得已，猶應立廣陵王；〔廣陵王純，太子長子。〕不然，必大亂。」絪等從而和之，〔和，胡臥翻。〕議始定。次公，河東人也。太子知人情憂疑，紫衣麻鞋，〔考異曰：按祕喪則不應麻鞋，發喪則不應紫衣。蓋當時蒼猝偶著此服，非祕喪也。以未成服，故不衣纕縗耳。〕力疾出九仙門，〔雍錄曰：九仙門在內西苑之東北角。右神策軍、右羽林軍、右龍武軍列營於九仙門之西。按閣本大明宮圖：宮城西面右銀臺門，又北為九仙門。〕召見諸軍使，人心粗安。〔粗，坐五翻。〕
甲午，宣遺詔於宣政殿，〔考異曰：德宗實錄：「癸巳，宣遺詔。」今從順宗實錄。〕太子縗服見百官；〔縗，倉回翻。〕丙申，即皇帝位於太極殿。〔即位於西內前殿。〕衛士尚疑之，企足引領而望之，〔企，去智翻。〕曰：「真太子也！」乃喜而泣。
時順宗失音，不能決事，常居宮中施簾帷，獨宦者李忠言、昭容牛氏侍左右；百官奏事，自帷中可其奏。自德宗大漸，王伾先入，稱詔召王叔文，坐翰林中使決事。伾以叔文意入言於忠言，稱詔行下，〔下，戶嫁翻。〕外初無知者。以杜佑攝冢宰。二月，癸卯，上始朝百官於紫宸門。〔紫宸門，紫宸殿門也。長安志：宣政殿北曰紫宸門，門內有紫宸殿，即內衙之正殿。〕
2己酉，加義武節度使張茂昭同平章事。
3辛亥，以吏部郎中韋執誼為尚書左丞、同平章事。王叔文欲掌國政，首引執誼為相，己用事於中，與相唱和。〔和，戶臥翻。〕
4壬子，李師古發兵屯西境以脅滑州。時告哀使未至諸道，義成牙將有自長安還得遺詔者，節度使李元素以師古鄰道，欲示無外，〔春秋公羊傳曰：王者無外。此唐人以化外待藩鎮，故有此語。〕遣使密以遺詔示之。師古欲乘國喪侵噬鄰境，乃集將士謂曰：「聖上萬福，而元素忽傳遺詔是，是反也，宜擊之。」遂杖元素使者，發兵屯曹州，〔考異曰：舊韓愈傳雲：「撰順宗實錄，繁簡不當，穆宗、文宗嘗詔史臣添改。時愈伲李漢、蔣係在顯位，諸公難之，而韋處厚竟別撰順宗實錄三卷。」景祐中，詔編次崇文總目，順宗實錄有七本，皆五卷，題曰「韓愈等撰」。五本略而二本詳，編次者兩者之。其中多異同，今以詳、略為別。此李師古脅滑州事，詳本有而略本年。詳錄又云：「使衡密以其本示之。師古不受，杖衡幾死。」衡蓋使者之名而無姓。又云：「遂以師至濮州，伺候為變。」按韓愈撰韓弘碑雲：「屯兵於曹。」今從之。〕且告假道於汴。〔九域志：曹州西北至滑州一百二十里。汴州北至滑州界一百里，東北至曹州界一百三里。三州之界，蓋犬牙相入。〕宣武節度使韓弘使謂曰：「汝能越吾界而為盜邪！有以相待，無為空言！」元素告急，弘使謂曰：「吾在此，公安無恐。」或告：「翦棘夷道，〔翦，芟截也。夷，平也。〕兵且至矣，請備之」弘曰：「兵來，不除道也。」不為之應。師古詐窮變索，〔索，蘇各翻。索，散也，盡也。言韓弘逆得師古之情，其所設詭變索然散盡也。〕且聞上即位，乃罷兵。元素表請自貶，朝廷兩慰解之。元素，泌之族涕也。〔李泌歷事肅、代、德，貞元中為相。〕
吳少誠以牛皮揞材遺師古，〔揞，與鞋同。遺，唯季翻。〕師古以鹽資少誠，潛過宣武界，事覺，弘皆留，輸之庫，曰：「此於法不得以私相餽。」師古等皆憚之。
5辛酉，詔數京兆尹道王實殘暴掊斂之罪，〔數，所具翻。掊，蒲侯翻。斂，力贍翻。〕貶通州長史；〔宋白曰：通州，漢宕渠縣地，後漢分置宣漢縣。〕市井讙呼，皆袖互礫遮道伺之，實由間道獲免。〔讙，許元翻。礫，郎擊翻。間，古莧翻。〕
6壬戌，以殿中丞王伾為左散騎常侍，依前翰林待詔，蘇州司功王叔文為起居舍人、翰林學士。
伾寢陋、吳語〔狀貌寢陋，常操鄉音，不能學華言。〕上所褻狎；而叔文頗任事自許，微知文義，好言事，〔好，呼到翻。〕上以故稍敬之，不得如伾出入無阻。叔文入至翰林，而伾入至柿林院，〔柿，鉏裏翻。〕見李忠言、牛昭容計事。大抵叔文依伾，伾依忠言，忠言依牛昭容，轉相交結。每事先下翰林，〔下，遐稼翻。〕使叔文可否，然後宣於中書，韋執誼承而行之。 外黨則韓泰、柳宗元【章：十二行本「元」下有「劉禹錫」三字；乙十一行本同；孔本同；張校同。】等主採聽外事。謀議唱和，〔和，戶臥翻。〕日夜沒沒如 狂，互相推獎，曰伊、曰周、曰管、曰葛，〔以伊尹、周公、管仲、諸葛孔明互相比況。〕囲然自得，〔囲，下赧翻。囲然，勁忿貌。〕謂天下無人；榮辱進退，生 於造次，〔朱氏曰：造次，急遽苟且之時。造，七到翻。〕惟其所欲，不拘程式。士大夫畏之，道路以目。〔國語，周厲王監謗，國人莫敢言，道路以目，韋昭註曰：不敢發言，以目相眄而已。〕素與往還者，相次拔擢，至一日除數人。〔除者，除官也。〕其黨或言曰，「某可為某官，」不過一二日，輒已得之。於是叔文及其黨十餘家之門，晝夜車馬如市。客候見叔文，伾者，至宿其坊中餅肆、酒墟下，〔長安城中分為左右街，晝為百有餘坊。餅肆，賣餅之家、酒墟，賣酒之處。顏師古曰：賣酒之處，累土為墟，以居酒甕，四邊隆起，其一面高，形如鍛壚，故名壚耳。〕一人得千錢，乃容之。伾尤闒茸，〔闒，吐盍翻。茸，而隴翻。闒茸，獰劣也。吏炤曰：顏師古曰：闒茸，猥賤也。闒，下也；茸，細毛貌；謂非豪傑也。〕專以納賄為事，作大匱貯金帛，〔貯，丁呂翻。〕夫婦寢其上。〔恐人盜之。〕
7甲子，上御丹鳳門，赦天下，諸色逋負，一切蠲免，〔蠲，除也。〕常貢之外，悉罷進奉。貞元之末政事為人患者，如宮市、五坊小兒之類，悉罷之。〔宮市事見上卷貞元十三年。五坊，一曰鵰坊，二曰鶻坊，三曰鷂坊，四曰鷹坊，五曰狗坊。小兒者，給役五坊者也。唐時給役者多呼為小兒，如苑監小兒、飛龍小兒、五坊小兒是也。五坊屬宣徽院。〕
先是，五坊小兒張捕鳥雀於閭裏者，皆為暴棋〔先，悉薦翻。橫，戶孟翻。〕以取人錢物，至有張羅網於門不許人出入者，或張井上使不得沒者，〔沒，沒水也。〕近之，輒曰「汝驚供奉鳥雀！」即痛毆之，〔近，其靳翻。毆，烏口，擊也。〕出錢物求謝，乃去。或相聚飲食於酒食之肆，醉飽而去，賣者或不知，就索其直，多被毆詈；或時留蛇一囊為質，〔索，山客翻。被，皮義翻。質，音致。〕曰：「此蛇所以致鳥雀而捕之者，今留付汝，幸善飼之，〔飼，與坔同，祥吏翻。〕勿令飢渴。」賣者愧謝求哀，乃攜挈而去。上在東宮，皆知其弊，故即位首禁之。
8乙丑，罷鹽鐵使月進錢。先是，覽鐵月進羨餘〔羨，弋線翻。〕而經入益少；〔少，詩沼翻。〕至是，罷之。
9三月，辛未，以王伾為翰林學士。
10德宗之末，十年無赦，羣臣以微過譴逐者皆不復敘用，至是始得量移。〔復，扶又翻。量，音良。〕壬申，追忠州別駕陸贄、郴州別駕鄭餘慶、杭州刺史韓皋、道州刺史陽城赴京師。〔陸贄貶見上卷貞元十一年，陽城貶見十四年，鄭餘慶貶見十六年，韓皋為　兆尹，十四年貶撫州員外司馬，未幾徙杭州刺史。追，猶召也。〕
贄之秉政也，貶駕部員外郎李吉甫為明州長史，〔贄疑吉甫黨竇參，故貶之。〕既而徙忠州刺史。贄昆弟門人鹹以為憂，至而吉甫忻然以宰相禮事之。贄初猶慚懼，後遂為深交。吉甫，棲筠之子。〔李棲筠事代宗，以直聞。〕韋皋在成都，屢上表請以贄自代。贄與陽城皆未聞追詔而卒。〔卒，子恤翻。〕
11丙戌，加杜佑度支及諸道鹽鐵轉運使。以浙西觀察使李錡為鎮海節度使，解其鹽鐵轉運使。〔考異曰：舊錡傳雲：「德宗於潤州置鎮海軍。」新書方鎮表：「元和二年，升浙西觀察使為鎮海軍節度使。」按實錄：八月辛酉詔曰：「頃年江、淮租賦，爰及榷稅，委在藩服，使其平均。太上皇君臨之初，務從省便，令使府歸在中朝。」然則雲德宗、元和者，皆誤也。〕錡雖失利權而得節旄，故反謀亦未發。
12戊子，名徐州軍曰武寧，以張愔為節度使。
13加彰義節度使吳少誠同平章事。
14以王叔文為度支、鹽鐵轉運副使。先是叔文與其黨謀，〔先，悉薦翻。〕得國賦在手，則可以結諸用事人，取軍士心，以固其權，又懼驟使重權，〔度支、鹽鐵轉運，利權所在，權莫重焉。王叔文起於卑渫，遽領使職，自知其驟，其心不安而懼。使，疏吏翻。〕人心不服，藉杜佑雅有會計之名，〔雅，素也。會，古外翻。〕位重而務自全，易可制，〔易，以豉翻。〕故先令佑主其名，而自除為副以專之。叔文雖判兩使，〔度支，一使；鹽鐵轉運，一使。〕不以簿書為意，日夜與其黨屏人竊語，〔屏，必郢翻，又卑正翻。〕人莫測其所為。
以御史中丞武元衡為左庶子。德宗之末，叔文之黨多為御史，元衡薄其為人，待之莽鹵。〔莽，莫補翻。鹵，郎古翻。莽鹵，言不以為意也。〕元衡為山陵儀仗使，劉禹錫求為判官，不許。叔文以元衡在風憲，欲使附己，使其黨誘以權利，〔誘，音酉。〕元衡不從，由是左遷。元衡，平一之孫也。〔武平一，武載德之子，武后時避事隱嵩山。〕
侍御史竇羣奏屯田員外郎劉禹錫挾邪亂政，不宜在朝。〔唐屯田郎，掌天下屯田及京文武職田，諸司公廨錢，以品給之。朝，直遙翻。〕又嘗謁叔文，揖之曰：「事固有不可佑者。」叔文曰：「何謂也﹖」羣曰：「去歲李實怙恩挾貴，氣蓋一時，公當此時，逡巡路旁，乃江南一吏耳。〔叔文本蘇州司功，故云然。〕今公一旦復據其地，〔復，扶又翻。〕安知路旁無如公者乎！」其黨欲逐之，韋執誼以羣素有強直名，止之。〔考異曰：舊劉禹錫傳曰：「羣即日罷官。」羣傳曰：「其黨議欲貶羣官，韋執誼止之。」又曰：「叔文雖異其言，竟不之用。」按順宗實錄凡為伾、文所排儐者無不載，未嘗言羣罷官。今從之。〕
15上疾久不愈，時扶御殿，羣臣瞻望而已，莫有親奏對者，中外危懼；思早立太子，而王叔文之黨欲專大權，惡聞之。〔惡，烏路翻；下同。〕宦官俱文珍、劉光琦、薛盈珍皆先朝任使舊人，〔朝，直遙翻。〕疾叔文、忠言等朋黨專恣，乃啟上召翰林學士鄭絪、衛次公、李程、王涯入金鑾殿，草立太子制。時牛昭容輩以廣陵王淳英睿，惡之；絪不復請，書紙為「立嫡以長」字呈上；〔復，扶又翻；下同。長，知丈翻」〕上頜之。癸巳，立淳為太子，更名純。〔更，工衡翻。〕程，神符五世孫也。〔神符，淮安王神通之弟也。〕
16賈耽以王叔文黨用事，心惡之，稱疾不出，屢乞骸骨。丁酉，諸宰相會食中書。故事，宰相方食，百寮無敢謁見者。叔文至中書，欲與執誼計事，令直省通之，〔直省，吏職也，以直中書省，故名。〕直省以舊事告，叔文怒，叱直省。直省懼，入白。執誼逡巡慚赧，〔赧，奴版翻，慚而面赤也。〕竟起迎叔文，就其閤語良久。杜佑、高郢、鄭珣瑜皆停叚以待，有報者雲：「叔文索飯，〔索，山客翻。〕韋相公已與之同食閤中矣。」佑、郢心知不可，畏叔文、執誼，莫敢出言。珣瑜獨歎曰：「吾豈可復居此位！」顧左右，取馬徑歸，遂不起。二相皆天下重望，〔二相，謂賈耽、鄭珣瑜。〕相次歸臥，叔文、執誼益無所顧忌，遠近大懼。〔史甚言其事。〕
17夏，四月，壬寅，立皇弟諤為欽王，誠為珍王；子經為郯王，緯為均王，縱為漵王，紓為莒王，綢【嚴：「綢」改「綱」。】為密王，總為郇王，約為邵王，結為宋王，緗為集王，絿為冀王，綺為和王，絢為衡王，纁為會王，綰為福王，紘為撫王，緄為嶽王，紳為袁王，綸為桂王，繟為翼王。〔紓，式居翻。綢，直留翻。緗，思良翻。絿，音求。絢，許縣翻。纁，許雲翻。緄，古本翻。繟，充善翻。自經以下，皆皇子也。史提子字以別二弟。此所封諸王，或以古國名，然多以當時州名。〕
18乙巳，上御宣政殿，冊太子。百官睹太子儀表，退皆相賀，至有感泣者，中外大喜。而王叔文獨有憂色，口不敢言，但吟杜甫題諸葛亮祠堂詩曰：「出師未捷身先死，長使英雄淚滿襟。」聞者哂之。〔哂，矢忍翻。笑不壞顏為哂。〕
先是，太常卿杜黃裳為裴延齡所惡，留滯臺閣，十年不遷，〔杜黃裳自佐朔方軍入為侍御史，十年不遷。先，悉薦翻。惡，烏路翻。〕及其伲韋執誼為相，始遷太常卿。黃裳勸執誼帥羣臣請太子監國，〔帥，讀曰率。〕執誼驚曰：「丈人甫得一官，奈何啟口議禁中事！」黃裳勃然曰：「黃裳受恩三朝，〔三朝，謂肅、代、德也。〕豈得以一官相買乎！」拂衣起出。
戊申，以給事中陸淳為太子侍讀，仍更名質。〔避太子名也。〕韋執誼自以專權，恐太子不悅，故以質為侍讀，使潛伺太子意，且解之。〔同，相吏翻。〕及質發言，太子怒曰：「陛下令先生為寡人講經義耳，〔為，於偽翻。〕何為預他事！」質惶懼而出。
19五月，辛未，以右金吾大將軍範希朝為左、右神策、京西諸城鎮行營節度使。甲戌，以度支郎中韓泰為其行軍司馬。王叔文自知為內外所憎疾，欲奪取宦官兵權以自固，藉希朝老將，使主其名，而實以泰專其事；〔此與用杜佑掌利權，同一計數也。〕人情不測其所為，益疑懼。
20辛卯，以王叔文為戶部侍郎，依前充度支、鹽鐵轉運副使。俱文珍等惡其專權，削去翰林之職。〔惡，烏路翻。去，羌呂翻。〕叔文見制書，大驚，謂人曰：「叔文日時至此商量公事，〔日時，猶雲日日時時也，約言之耳。〕若不得此院職事，則無因而至矣。」〔此院，謂翰林學士院也。〕王伾即為疏請，〔為，於偽翻。〕不從。再疏，乃許三五日一入翰林，去學士名。叔文始懼。
21六月，己亥，貶宣歙巡官羊士諤為汀州寧化尉。〔唐制：節度、觀察，其屬皆有巡官。開元二十六年，開山洞置黃連縣，天寶元年更名寧化。九域志：在州東北一百八十里。〕士諤以公事至長安，遇叔文用事，公言其非。叔文聞之，怒，欲下詔斬之，執誼不可；則令杖煞之，〔煞，與殺同。〕執誼又以為不可；遂貶焉。由是叔文始大惡執誼，〔惡，烏路翻。〕往來二人門下者皆懼。
先時，劉闢以劍南支度副使將韋皋之意於叔文，〔唐六典：凡天下邊軍皆有支度之使，以計軍資、糧仗之用。將，奉也，行也。先，悉薦翻。〕求都領劍南三川，〔劍南東川、西川及山南西道為三川。〕謂叔文曰：「太尉使闢致微誠於公，〔太尉，謂韋皋。〕若與某三川，當以死相助；若不與，亦當有以相酬。」叔文怒，〔以闢以言脅之，故怒。〕亦將斬之，執誼固執不可。闢尚遊長案未去，聞貶士諤，遂逃歸。執誼初為叔文所引用，深附之，既得位，欲掩其跡，且迫於公議，故時時為異同；輒使人謝叔文曰：「非敢負約，乃欲曲成兄事耳！」叔文詬怒，不之信，〔詬，呼漏翻，又古候翻。〕遂成仇怨。
22癸丑，韋皋上表，以為：「陛下哀毀成疾，重勞萬機，〔重，直用翻。〕故久而未安，請權令皇太子親監庶政，〔監，古銜翻。〕候皇躬痊癒，復歸春宮。〔東宮，謂之春宮。〕臣位兼將相，今之所陳，乃其職分。」〔分，扶問翻。〕又上太子牋，以為：「聖上遠法高宗，亮陰不言，委政臣下，而所付非人。王叔文、王伾李忠言之徒，輒當重任，賞罰任情，墮紀紊綱。〔墮，讀曰隳。紊，亡運翻。〕散府庫之積 以賂權門。樹置心腹，徧於貴位；潛結左右，憂在蕭牆。竊恐傾太宗盛業，危殿下家邦，願殿下即日奏聞，斥逐羣小，使政出入主，則四方獲安。」皋自恃重臣，遠 處西蜀，度王叔文不能動搖，遂極言其姦，。〔處，昌呂翻。度，徒洛翻。〕俄而荊南節度使裴均、河東節度使嚴綬牋表繼至，意與皋同，〔考異曰：實錄略本雲： 「尋而裴垍、嚴綬表繼至，悉與皋同。」又云：「外有韋皋、裴垍、嚴綬等牋表。」詳本「裴垍」皆作「裴均」。按裴垍時為考功員外郎，裴均為荊南節度使。今從詳本。〕中外皆倚以為援，而邪黨震懼。均，光庭之曾孫也。〔裴光庭相玄宗。〕
23王叔文既以範希朝、韓泰、王京西神策軍，諸宦者尚未寤。會邊上諸將各以狀辭中尉，且言方屬希朝。宦者始寤兵柄為叔文等所奪，乃大怒曰：「從其謀，吾屬必死其手。」密令其使歸告諸將曰：「無以兵屬人。」希朝至奉天，諸將無至者。韓泰馳歸白之，叔文計無所出，唯曰：「奈何！奈何！」無幾，〔幾，居豈翻。無幾，言無多時也。〕其母病甚。丙辰，叔文盛具酒饌，與諸學士及李忠言、俱文珍、劉光琦等飲於翰林。〔饌，雛戀翻，又雛晥翻。〕叔文言曰：「叔文母病，以身任國事之故，不得親醫藥，今將求假歸侍。〔假，古暇翻。求假，請告也。〕叔文比竭心力，不避危難，皆為朝廷之恩。〔比，毗至翻。難，乃旦翻。為，於偽翻。〕一旦去歸，百謗交至，誰肯見察以一言相助乎﹖」文珍隨其語輒折之，〔折，之舌翻。〕叔文不能對，但引滿相勸，酒數行而罷。丁巳，叔文以母喪去位。〔考異曰：實錄詳本曰：「叔文母將死前一日，叔文以五十人擔酒饌入翰林，讌李忠言、劉光琦、俱文珍及諸學士等。中飲，叔文執盞」云云。又曰：「羊士諤毀叔文，叔文將杖殺之，而韋執誼懦不敢。劉闢以韋皋迫脅叔文求三川，叔文平生不識闢。叔文今日名位何如，而闢欲前執叔文手，豈非兇人邪！叔文時已令掃木場，將集眾斬之，執誼又執不可。每念失此兩賊，令人不快。又自陳判度支已來，所為國家興利除害，出若干錢以為功能。俱文珍隨語折之。叔文無以對，命滿酌雙飜對飲，酒數行而罷。方飲時，有暫起至廳側者，聞叔文從人相謂曰：『母死已昰，不欲棺斂，方與人飲酒，不知欲何所為！』歸之明日，而其母死。或傳母死數日乃發喪。」國史補曰：「王叔文以度支使設饌於翰林，大宴諸閹，袖金以贈。明日，又至，揚言『聖人適於苑中射兔，上上馬如飛，敢有異議者腰斬。』其日，丁母憂。」今從二本實錄。〕
24秋，七月，丙子，加李師古檢校侍中。
25王叔文既有母喪，韋執誼益不用其語。叔文怒，與其黨日夜謀起復，必先斬執誼而盡誅不附己者，聞者忷懼。
自叔文歸第，王伾失據，日詣宦官及杜佑請起叔文為相，〔杜佑時為首相，故請之。〕且總北軍；既不獲，則請以為威遠軍使、平章事，〔據舊郭子儀傳：肅宗上元元年，以子儀為諸道兵馬都統，令帥英武、威遠等禁軍及諸鎮之師取範陽。既而為魚朝恩所沮不行。則威遠軍，肅宗置也。至德宗時，以左、右威遠營隸鴻臚。賈耽以鴻臚卿兼威遠軍使。至元和二年，敕：「左右威遠營置來已久，著在國章，其英武軍並合併入左、右威遠營。」其後遂以宦官為使，不復隸鴻臚。宋白曰：左、右威遠營本屬鴻臚寺，建中元年七月隸金吾。〕又不得；其黨皆憂悸不自保。〔悸，其季翻。〕是日，伾坐翰林中，疏三上，不報，〔上，時掌翻。〕知事不濟，行且臥，至夜，忽叫曰：「伾中風矣！」〔中，竹仲翻。〕明日，遂輿歸不出。己丑，以倉部郎中、判度支案陳諫為河中少尹；〔唐諸都各置尹一人；少尹二人，從四品下，掌貳府州之事，歲終則更次入計。〕伾、叔文之黨至是始去。
26癸巳，橫海軍節度使程懷信薨，以其子副使執恭為留後。〔考異曰：舊傳曰：「程懷信，死懷直子執恭知留後事，乃遣懷直歸滄州，十六年卒。執恭代襲父位，朝廷因而授之。」按懷信逐懷直而奪其位，安肯以懷直之子知留後！又德宗實錄俱無此事，順宗實錄略本亦無，蓋舊傳誤也。惟詳本：「永貞元年七月癸巳，橫海軍節度使程懷信卒，以其子副使執恭為橫海軍節度使。」路隋憲宗實錄：「元和元年五月丙子，以棋海留後程執恭為節度使。」蓋順錄「留後」字誤為「使」字耳。〕
27乙未，制以「積疢未復，〔疢，醜刃翻，病也。〕其軍國政事，權令皇太子純句當。」〔句，古候翻。當，丁浪翻。〕時內外共疾王叔文黨與專恣，上亦惡之；〔惡，烏路翻。〕俱文珍屢啟上請令太子監國，〔監，古銜翻。〕上固厭倦萬機，遂許之。又以太常卿杜黃裳為門下侍郎，左金吾大將軍袁滋為中書侍郎，並同平章事。俱文珍等以其舊臣，故引用之。〔杜黃裳代宗時已佐朔方軍，袁滋建中初已位於朝，故以為舊臣。〕又以鄭珣瑜為吏部尚書，高郢為刑部尚書，並罷政事。太子見百官於東朝堂，〔唐六典：大明宮含元殿夾殿有兩閣：左曰翔鸞，翔鸞閣下為東朝堂；右曰棲鳳，棲鳳閣下為西朝堂。朝，直遙翻。〕百官拜賀；太子涕泣，不答拜。
八月，庚子，制「令太子即皇帝位，朕稱太上皇，制敕稱誥。」
辛丑，太上皇徙居興慶宮，誥改元永貞，立良娣王氏為太上皇后。後，憲宗之母也。
壬寅，貶王伾開州司馬，王叔文渝州司戶。〔舊志：開州，京師南一千四百六十里。渝州，京師西南二千七百四十八里。〕伾尋病死貶所。明年，賜叔文死。
乙巳，憲宗即位於宣政殿。〔德宗大行在殯，上皇在興慶宮，不敢於前殿即位。〕
28丙午，昇平公主獻女口五十。〔公主，郭妃母也。〕上曰：「上皇不受獻，朕何敢違！」遂卻之。庚戌，荊南獻毛龜二，上曰：「朕所寶惟賢。嘉禾、神芝，皆虛美耳，所以春秋不書祥瑞。自今凡有嘉瑞，但準令申有司，〔禮部掌祥瑞。〕勿復以聞。〔復，扶又翻。〕及珍禽奇奇獸，皆毋得獻。」
29癸丑，西川節度使南康忠武王韋皋薨。皋在蜀二十一年，〔德宗貞元元年，韋皋代張延賞鎮蜀。〕重加賦斂，〔斂，力贍翻。〕豐貢獻以結主恩，厚給賜以撫士卒，士卒婚嫁死喪，皆供其資費，以是得久安其位而士卒樂為之用，〔樂，音洛。〕服南詔，摧吐蕃。幕僚歲久官崇者則為刺史，已復還幕府，〔復，扶又翻。〕終不使還朝，恐泄其所為故也。〔朝，直遙翻；下同。〕府庫既實，時寬其民，三年一復租賦，〔復，方目翻，除也。〕蜀人服其智謀而畏其威，至今畫像以為土神，家家祀之。
支度副使劉闢自為留後。
30朗州武陸、龍陽江漲，流萬餘家。〔武陵，漢臨沅縣地，隋省臨沅，置武陸縣，唐帶朗州。龍陽縣，吳置。九域志：在州東南八十里。〕
31壬午，奉義節度使伊慎入朝。〔自安州入朝。〕
32辛卯，夏綏節度使韓全義入朝。全義敗於塚水而還，不朝覲而去，〔事見上卷貞元十六年及上十七年。〕上在藩邸，聞其事而惡之；惡，烏路翻。全義懼，乃請入朝。
33劉闢使諸將表求節鉞，朝廷不許；己未，以袁滋為劍南東、西川、山南西道安撫大使。
34度支奏裴延齡所置別庫，皆減正庫之物別貯之。〔貯，丁呂翻。裴延齡事見上卷貞元十年。〕請併歸正庫，從之。
37九月，戊辰，禮儀使奏：「曾太皇太后沈氏歲月滋深，迎訪理絕。〔迎訪事始見二百二十六卷德宗建中元年。〕按晉庾蔚之議，尋求三年之外，俟中壽而服之。〔晉荀組雲：「二親陷沒，萬無一冀者，宜使依王法隨例行喪。」庾蔚之雲：二親為戎狄所破，存亡未可知者，宜盡尋求之理。尋求之理絕，三年之外便宜婚宦，胤嗣不可絕，王政不可廢故也。猶宜以哀素自居，不豫吉慶之事，俟中壽而服之也。若境內賊亂，清平肆青之後，尋覓無蹤跡者，便宜制服。」莊子曰：人生上壽一百，中壽八十，下壽六十。蔚，紆勿翻。〕伏請以大行皇帝啟攢宮日，〔記檀弓曰：天子之殯也，菆塗龍輴，以，加斧於上，畢塗屋。鄭玄註曰：天子之殯，居棺以龍輴，攢木，題湊象，四注如屋以覆之。盡塗之，及葬而啟之。攢，才官翻。〕皇帝帥百官舉哀，〔帥，讀曰率。〕即以其日為忌；」從之。
38壬申，監脩國史韋執誼奏，始令史官撰日曆。〔葉伯益曰：唐永貞初，韋執誼奏：「脩撰私家紀錄非是，望令各撰日曆，月終館中撰定。」從之。此日曆之所起也。〕
39己卯，貶神策行軍司馬韓泰為撫州刺史，司封郎中韓曄為池州刺史，禮部員外郎柳宗元邵州刺史，屯田員外郎劉禹錫為連州刺史。〔皆王伾、王叔文之黨也。舊志：撫州，京師東南三千三百一十二里。連州，京師南三千六百六十五里。〕
40冬，十月，丁酉，右僕射、同章事賈耽薨。
41戊戌，以中書侍郎、同平章事袁滋同平章事，充西川節度使；徵劉闢為給事中。
42舒王誼薨。
43太常議曾太皇太后諡曰睿真皇后。
44山人羅令則自長安如普潤，矯稱太上皇誥，徵兵於秦州刺史劉澭，且說澭以廢立；〔說，式芮翻。〕澭執送長安，並其黨杖殺之。
45己酉，葬神武孝文皇帝於崇陵，〔新書帝紀作「神武聖文皇帝」，當從之，崇陵在京兆雲陽縣北十五里嵯峨山。〕廟號德宗。
46十一月，己巳，祔睿真皇后、德宗皇帝主於太廟。禮儀使杜黃裳等議，以為：「國家法周制，太祖猶文王，太宗猶武王，皆不遷。高宗在三昭三穆之外，請遷主於西夾室；」從之。
47壬申，貶中書侍郎、同平章事韋執誼為崖州司馬。執誼以嘗與王叔文異同，且杜黃裳伲，故獨後貶。然叔文敗，執誼亦自失形勢，知禍將至，雖尚為相，常不自得，奄奄無氣，〔奄衣廉翻。奄奄，言氣息微也。〕聞人行聲，輒惶悸失色，以至於貶。〔悸，其季翻。〕
48戊寅，以韓全義為太子少保，致仕。
49劉闢不受徵，阻兵自守；袁滋畏其強，不敢進。上怒，貶滋為吉州剌史。
50復以右庶子武元衡為御史中丞。〔是年三月，武元衡自御史中丞左遷右庶子，王叔文等惡之也。〕
51朝議謂王叔文之黨或自員外郎出為刺史，貶之太輕；〔朝，直遙翻。〕己卯，再貶韓泰為虔州司馬，韓曄為饒州司馬，柳宗元為永州司馬，劉禹錫為朗州司馬；〔舊志：虔州，京師東南四千一十七里；饒州，三千二百六十三里。永州，京師南三千二百七十四里；朗州，二千一百五十九里。〕又貶河中少尹陳諫為台州司馬，和州刺凌準為連州司馬，嶽州刺史程異為郴州司馬。〔台州，京師東南四千一百七十七里；和州，二千六百八十三里；嶽州，二千二百三十七里。〕
52回鶻懷信可汗卒，遣鴻臚少卿孫杲臨弔，冊其嗣為騰裏野合俱錄毗伽可汗。〔自懷信立，回鶻藥葛羅氏絕矣。此後史皆書冊其嗣，以表懷信子孫也。〕
53十二月，甲辰，加山南東道節度使於拐同平章事。
54以奉義節度使伊慎為右僕射。
55己酉，以給事中劉闢為西川節度副使、知節度事。〔西川節度使領益、彭、蜀、漢、眉、嘉、資、簡、維、茂、黎、雅、松、扶、文、龍、戎、翼、邛、嶲、姚、柘、恭、當、悉、奉、疊、靜等州，治成都。然西邊諸州多渝於異域矣。〕上以初嗣位，力未能討故也。右諫議大夫韋丹上疏，以為：「今釋闢不誅，則朝廷可以指臂而使者，惟兩京耳。此外誰不為叛！」上善其言。壬子，以丹為東川節度使。丹，津之五世孫也。〔津，韋孝寬之子也。〕
56辛酉，百官請上上皇尊號曰應乾聖壽太上皇；上尊號曰文武大聖孝德皇帝。上許上上皇尊號而自辭不受。
57壬戌，以翰林學士鄭絪為中書侍郎、同平章事。
58以刑部郎中杜兼為蘇州刺史。兼辭行，上書稱李錡且反，必奏族臣；上然之，留為吏部郎中。
