△卷第一
周紀一（起着雍攝提格（戊寅），盡玄黓困敦（壬子），凡三十五年。）
〔爾雅：太歲在甲曰閼逢，在乙曰旃蒙，在丙曰柔兆，在丁曰強圉，在戊曰着雍，在己曰屠維，在庚曰上章，在辛曰重光，在壬曰玄黓，在癸曰昭陽，是爲歲陽。在寅曰攝提格，在卯曰單閼，在辰曰執徐，在已曰大荒落，在午曰敦牂，在未曰協洽，在申曰涒灘，在酉曰作噩，在戌曰掩茂，在亥曰大淵獻，在子曰困敦，在醜曰赤奮若，是爲歲陰。周紀分注”起着雍攝提格”，起戊寅也。“盡玄黓困敦”，盡壬子也。閼，讀如字；史記作”焉”，於幹翻。着，陳如翻。雍，於容翻。黓，逸職翻。單閼，上音丹，又特連翻；下烏葛翻，又於連翻。牂，作郎翻。涒，吐魂翻。灘，吐丹翻。困敦，音頓。杜預世族譜曰：周，黃帝之苗裔，姬姓。后稷之後，封於邰；及夏衰，稷子不窋竄於西戎。至十二代孫太王，避狄遷岐；至孫文王受命，武王克商而有天下。自武王至平王凡十三世，自平王至威烈王又十八世，自威烈王至赧王又五世。張守節曰：因太王居周原，國號曰周。地理志雲：右扶風美陽縣岐山西北中水鄉，周太王所邑。括地誌雲：故周城一名美陽城，在雍州武功縣西北二十五里。紀，理也，統理衆事而系之年月。溫公系年用春秋之法，因史、漢本紀而謂之紀。邰，湯來翻。夏，戶雅翻。窋，竹律翻。在雍，於用翻。〕
威烈王〔名午，考王之子。諡法：猛以剛果曰威；有功安民曰烈。沈約曰：諸復諡，有諡人，無諡法。〕
二十三年（戊寅、前四○三）上距春秋獲麟七十八年，距左傳趙襄子惎智伯事七十一年。〔惎，毒也，音其冀翻。〕
①初命晉大夫魏斯、趙籍、韓虔爲諸侯。〔此溫公書法所由始也。魏之先，畢公高後，與周同姓；其苗裔曰畢萬，始封於魏，至魏舒，始爲晉正卿；三世至斯。趙之先，造父後；至叔帶，始自周適晉；至趙夙，始封於耿。至趙盾，始爲晉正卿，六世至籍。韓之先，出於周武王，至韓武子事晉，封於韓原。至韓厥，爲晉正卿；六世至虔。三家者，世爲晉大夫，於周則陪臣也。周室既衰，晉主夏盟，以尊王室，故命之爲伯。三卿竊晉之權，暴蔑其君，剖分其國，此王法所必誅也。威烈王不惟不能誅之，又命之爲諸侯，是崇獎奸名犯分之臣也，通鑑始於此，其所以謹名分歟！〕
臣光曰：臣聞天子之職莫大於禮，禮莫大於分，分莫大於名。〔分，扶問翻；下同。〕何謂禮？紀綱是也。何謂分？君、臣是也。何謂名？公、侯、卿、大夫是也。
夫以四海之廣，〔夫以，音扶。〕兆民之衆，受制於一人，雖有絕倫之力，高世之智，莫【章：十二行本”莫”下有”敢”字；乙十一行本同；孔本同。】不奔走而服役者，豈非以禮爲之紀綱【章：十二行本，二字互乙；乙十一行本同；孔本同。】哉！是故天子統三公，〔統，他綜翻。〕三公率諸侯，諸侯制卿大夫，卿大夫治士庶人。〔治，直之翻。〕貴以臨賤，賤以承貴。上之使下猶心腹之運手足，根本之制支葉，下之事上猶手足之衛心腹，支葉之庇本根，然後能上下相保而國家治安。〔治，直吏翻。〕故曰天子之職莫大於禮也。
文王序易，以乾、坤爲首。孔子系之曰：“天尊地卑，乾坤定矣。卑高以陳，貴賤位矣。”〔系，戶計翻。〕言君臣之位猶天地之不可易也。春秋抑諸侯，尊王【章：十二行本”王”作”周”；乙十一行本同；孔本同；退齊校同。】室，王人雖微，序於諸侯之上，以是見聖人於君臣之際未嘗不惓惓也。〔惓，逵員翻。漢劉向傳：忠臣畎畝，猶不忘君惓惓之義也。惓惓，猶言勤勤也。〕非有桀、紂之暴，湯、武之仁，人歸之，天命之，君臣之分當守節伏死而已矣。是故以微子而代紂則成湯配天矣，〔史記：商帝乙生三子：長曰微子啓，次曰中衍，季曰紂。紂之母爲後。帝乙欲立啓爲太子，太史據法爭之曰：“有妻之子，不可立妾之子。“乃立紂。紂卒以暴虐亡殷國。孔〔鄭〕玄義曰：物之大者莫若於天；推父比天，與之相配，行孝之大，莫大於此；所謂”嚴父莫大於配天”也。又孔氏曰：禮記稱萬物本乎天，人本乎祖。俱爲其本，可以相配，故王者皆以祖配天。諡法：除殘去虐曰湯。然諡法起於周；蓋殷人先有此號，周人遂引以爲諡法。分，扶問翻。長，知兩翻。卒，子恤翻。〕以季札而君吳則太伯血食矣，〔吳王壽夢有子四人：長曰諸樊，次曰餘祭，次曰餘昧，次曰季札。季札賢，壽夢欲立之，季札讓不可，於是立諸樊。諸樊卒，以授餘祭，欲兄弟以次相傳，必致國於季札；季札終讓而逃之。其後諸樊之子光與餘昧之子僚爭國，至於夫差，吳遂以亡。宗廟之祭用牲，故曰血食。太伯，吳立國之君。範寧曰：太者，善大之稱；伯者，長也。周太王之元子，故曰太伯。陸德明曰：壽夢，莫公翻。餘祭，側介翻。餘昧，音末。〕然二子寧亡國而不爲者，誠以禮之大節不可亂也。故曰禮莫大於分也。
夫禮，辨貴賤，序親疏，裁羣物，制庶事，非名不着，非器不形；名以命之，器以別之，〔夫，音扶。別，彼列翻。〕然後上下粲然有倫，此禮之大經也。名器既亡，則禮安得獨在哉！昔仲叔於奚有功於衛，辭邑而請繁纓，孔子以爲不如多與之邑。惟名與器，不可以假人，君之所司也；政亡則國家從之。〔左傳：衛孫桓子帥師與齊師戰於新築，衛師敗績。新築人仲叔於奚救孫桓子，桓子是以免。既而衛人賞之邑，辭；請曲縣、繁纓以朝，許之。孔子聞之曰：“不如多與之邑，惟名與器不可以假人。“繁纓，馬飾也。繁，馬鬣上飾；纓，馬膺前飾。晉志注曰：纓在馬膺如索帬。繁，音蒲官翻。纓，伊盈翻。索，昔各翻。〕衛君待孔子而爲政，孔子欲先正名，以爲名不正則民無所措手足。〔見論語。〕夫繁纓，小物也，而孔子惜之；正名，細務也，而孔子先之：〔先，悉薦翻。〕誠以名器既亂則上下無以相保故也。夫事未有不生於微而成於著，聖人之慮遠，故能謹其微而治之。〔治，直之翻；下同。〕衆人之識近，故必待其著而後救之；治其微則用力寡而功多，救其著則竭力而不能及也。易曰：“履霜堅冰至，”〔坤初六爻辭。象曰：“履霜堅冰，陰始凝也。馴致其道，至堅冰也。”〕書曰：“一日二日萬幾，”〔皋陶謨之辭。孔安國注曰：幾，微也。言當戒懼萬事之微。幾，居依翻。〕謂此類也。故曰分莫大於名也。〔分，扶問翻。〕
嗚呼！幽、厲失德，周道日衰，綱紀散壞，下陵上替，諸侯專征，〔謂齊桓公，晉文公至悼公以及楚莊王、吳夫差之類。〕大夫擅政，〔謂晉六卿、魯三家、齊田氏之類。〕禮之大體什喪七八矣，〔喪，息浪翻。〕然文、武之祀猶綿綿相屬者，〔屬，聯屬也，音之慾翻。凡聯屬之屬皆同音。〕蓋以周之子孫尚能守其名分故也。何以言之？昔晉文公有大功於王室，請隧於襄王，襄王不許，曰：“王章也。未有代德而有二王，亦叔父之所惡也。不然，叔父有地而隧，又何請焉！“文公於是懼而不敢違。〔太叔帶之難，襄王出居於氾。晉文公帥師納王，殺太叔帶。既定襄王於郟，王勞之以地，辭；請隧焉，王弗許云云。杜預曰：闕地通路曰隧，此乃王者葬禮也。諸侯皆縣柩而下。王章者，章顯王者異於諸侯。古者天子謂同姓諸侯爲伯父、叔父。隧，音遂。惡，烏路翻。難，乃旦翻。泛，音泛。勞，力到翻。闕，其月翻。縣，音玄。柩，其久翻。〕是故以周之地則不大於曹、滕，以周之民則不衆於邾、莒，〔曹、滕、邾、莒，春秋時小國。莒，居許翻。〕然歷數百年，宗主天下，雖以晉、楚、齊、秦之強不敢加者，何哉？徒以名分尚存故也。至於季氏之於魯，田常之於齊，白公之於楚，智伯之於晉，〔魯大夫季氏，自季友以來，世執魯國之政。季平子逐昭公，季康子逐哀公，然終身北面，不敢篡國。田常，即陳恆。田氏本陳氏；溫公避國諱，改”恆”曰”常”。陳成子得齊國之政，殺闞止，弒簡公，而亦不敢自立。史記世家以陳敬仲完爲田敬仲完，陳成子恆爲田常，故通鑑因以爲據。白公勝殺楚令尹子西、司馬子期，石乞曰：“焚庫弒王，不然不濟！“白公曰：“弒王不祥，焚庫無聚。“智伯當晉之衰，專其國政，侵伐鄰國，於晉大夫爲最強；攻晉出公，出公道死。智伯欲並晉而不敢，乃奉哀公驕立之。〕其勢皆足以逐君而自爲，然而卒不敢者，〔卒，子恤翻，終也。〕豈其力不足而心不忍哉，乃畏奸名犯分而天下共誅之也。〔奸，居寒翻，亦犯也。分，扶問翻。〕今晉大夫暴蔑其君，剖分晉國，〔史記六國年表：定王十六年，趙、魏、韓滅智伯，遂三分晉國。〕天子既不能討，又寵秩之，使列於諸侯，是區區之名分復不能守而並棄之也。〔陸德明經典釋文：凡復字，其義訓又者，並音扶又翻。〕先王之禮於斯盡矣！
烏呼！君臣之禮既壞矣，〔此壞，其義爲成壞之壞，讀如字。〕則天下以智力相雄長，〔長，知兩翻。〕遂使聖賢之後爲諸侯者，社稷無不泯絕，〔謂齊、宋亡于田氏，魯、陳、越亡於楚，鄭亡於韓也。泯，彌忍翻，盡也，又彌鄰翻。毛晃曰：沒也，滅也。〕生民之類糜滅幾盡，〔說文曰：糜，糝也；取糜爛之義，音忙皮翻。幾，居依翻，又渠希翻，近也。〕豈不哀哉！
或者以爲當是之時，周室微弱，三晉強盛，〔三家分晉國，時因謂之”三晉”，猶後之三秦、三齊也。〕雖欲勿許，其可得乎！是大不然。夫三晉雖強，苟不顧天下之誅而犯義侵禮，則不請於天子而自立矣。不請於天子而自立，則爲悖逆之臣，〔夫，音扶。悖，蒲內翻，又蒲沒翻。〕天下苟有桓、文之君，必奉禮義而徵之。今請於天子而天子許之，是受天子之命而爲諸侯也，誰得而討之！故三晉之列於諸侯，非三晉之壞禮，乃天子自壞之也。〔壞，音怪，人毀之也。〕
②初，智宣子將以瑤爲後，智果曰：“不如宵也。〔韋昭曰：智宣子，晉卿荀躒之子申也，瑤，宣子之子智伯也，諡曰襄子。智果，智氏之族也。宵，宣子之庶子也。按諡法：聖善周聞曰宣。智氏溢美也。〕瑤之賢於人者五，其不逮者一也。〔韋昭曰：不仁也。〕美鬢長大則賢，〔通鑑俗傳寫者多作”美須”，非也。國語作”美鬢”，今從之。〕【章：十二行本正作”鬢”；孔本同。乙十一行本作”須”。】射御足力則賢，，伎藝畢給則賢，巧文辯惠則賢，〔韋昭曰：給，足也。巧文，行巧於文辭。伎，渠綺翻。〕強毅果敢則賢；如是而甚不仁。夫以其五賢陵人而以不仁之，其誰能待之？〔韋昭曰：待，猶假也。〕若果立瑤也，智宗必滅。“弗聽。智果別族於太史，爲輔氏。〔此事見國語。按左傳哀公二十三年，晉荀瑤伐齊，始見於傳。哀二十三年，史記元王五年也。荀躒，智文子也。定十四年，智文子猶見於傳。智宣子之事，傳無所考。立瑤之議，當在元王五年之前。韋昭曰：太史掌氏姓，周禮春官之屬；小史掌定世系，辨昭穆。鄭司農注云：史官主書，故韓宣子聘魯，觀書於太史。世系謂帝系、世本之屬是也；小史主定之。賈公彥疏曰，注引太史證之者，太史史官之長，共其事故也。蓋周之制，小史定姓氏，其書則太史掌之。智果欲避智氏之禍，故於太史別族。宋祁國語補音：別，彼列翻；又如字。〕
趙簡子之子，長曰伯魯，幼曰無恤。〔趙簡子，文子之孫鞅也。諡法：一德不懈曰簡。白虎通曰：子，孳也，孳孳無已也。趙岐曰：子者，男子之通稱也。長，知兩翻。〕將置後，不知所立，乃書訓戒之辭於二簡，〔孔穎達曰：書者，舒也。書緯璇璣鈐雲：書者，如也。則書者，寫其言如其意，得展舒也。世本曰：沮誦、蒼頡作書。釋文〔名〕曰：書，庶也，紀庶物也；亦言着也，着之簡紙，求不滅也。簡，竹策也。〕以授二子曰：“謹識之！”〔識，職吏翻，記也。〕三年而問之，伯魯不能舉其辭；求其簡，已失之矣。問無恤，誦其辭甚習；〔習，熟也。〕求其簡，出諸袖中而奏之。〔毛晃曰：奏，進上也。〕於是簡子以無恤爲賢，立以爲後。
簡子使尹鐸爲晉陽，〔姓譜：尹，少昊之子，封於尹城，子孫因爲氏。韋昭曰：晉陽，趙氏邑。爲，治也。班志曰：晉陽，故詩唐國。周成王滅唐，封弟叔虞。龍山在西，晉水所出，東入汾。臣瓚曰：所謂唐，今河東永安縣是也，去晉四百里。括地誌曰：晉陽故城，今名晉城，在蒲州虞鄉縣西。今按水經注：晉水出晉陽縣西龍山。昔智伯遏晉水以灌晉陽，其水分爲二流，北瀆即智氏故渠也。同過水出沾縣北山，西過榆次縣南，又西到晉陽縣南。榆次縣南水側有鑿臺，戰國策所謂”智伯死於鑿臺之下”，即此處也。參而考之，晉陽故城恐不在蒲州。水經注又云：叔虞封於唐，縣有晉水，故改名爲晉。子夏序詩，“此晉也而謂之唐”，是也，與班志合。瓚說及括地誌未知何據。〕請曰：“以爲繭絲乎？抑爲保障乎？“簡子曰：“保障哉！”〔繭絲，謂浚民之膏澤，如抽繭之緒，不盡則不止。保障，謂厚民之生，如築堡以自障，愈培則愈厚。宋祁曰：障，之亮翻，又音章。〕尹鐸損其戶數。〔韋昭曰：損其戶，則民優而稅少。〕簡子謂無恤曰：“晉國有難，而無以尹鐸爲少，〔而，汝也。難，乃旦翻，患也，厄也。少，音多少之少。重之爲多，輕之爲少。〕無以晉陽爲遠，必以爲歸。”
及智宣子卒，〔卒，子恤翻。〕智襄子爲政，〔諡法：有勞定國曰襄。爲政，爲晉國之政。〕與韓康子、魏桓子宴於藍臺。〔韓康子，韓宣子之曾孫莊子之子虔〔虎〕也。魏桓子，魏獻子之子曼多之孫駒也。諡法：溫柔好樂曰康；闢土服遠曰桓。爾雅：四方而高曰臺。〕智伯戲康子而侮段規。〔姓譜：段，鄭共叔段之後。〕智國聞之，諫曰：“主不備難，【章：十二行本無”難”字；乙十一行本同。】難必至矣！”〔春秋以來，大夫之家臣謂大夫曰主。難，乃旦翻；下同。〕智伯曰：“難將由我。我不爲難，誰敢興之！“對曰：“不然。夏書有之：『一人三失，怨豈在明，不見是圖。』〔書五子之歌之辭。夏，戶雅翻。見，賢遍翻，發見也，着也，形也。〕夫君子能勤小物，故無大患。今主一宴而恥人之君相，〔夫，音扶。段規，韓康子之相也。相，息醬翻；下同。〕又弗備：曰『不敢興難』，無乃不可乎！蚋、蟻、蜂、蠆，皆能害人，〔宋祁曰：蚋，如銳翻；又字林：人劣翻。秦人謂蚊爲蚋。今按：蚋，小蟲，日中羣集人之肌膚而嘬其血，蚊之類也。蜂，細腰而能螫人。蠆亦毒蟲，長尾，音醜邁翻。〕況君相乎！“弗聽。
智伯請地於韓康子，康子欲弗與。段規曰：“智伯好利而愎，不與，將伐我；不如與之。彼狃於得地，〔好，呼到翻。愎，弼力翻，狠也。狃，女九翻，驕，忲也，又相狎也。〕必請於他人；他人不與，必向之以兵，然後【章：十二行本，“後”作”則”；乙十一行本同。】我得免於患而待事之變矣。“康子曰：“善”使使者致萬家之邑於智伯。〔毛晃曰：邑，都邑。四井爲邑，四邑爲丘；邑方二里，丘方四里。載師以公邑之田任甸地，以家邑之田任稍地。注：公邑，謂六遂餘地。家邑，大夫之采地。此又與四井之邑不同。又都，國都；邑，縣也。左傳：凡邑有先君宗廟之主曰都，無曰邑。邑曰築，都曰城。此謂大縣邑也。杜預引周禮”四縣爲都，四井爲邑”，恐誤。四井之邑方二里，豈能容宗廟城郭！如論語”十室之邑”，西都賦”都都相望，邑邑相屬”，則是四縣四井之都邑也。若千室之邑、萬家之邑，則非井邑矣。項安世曰：小司徒井牧田野，以四井爲邑，凡三十六家；除公田四夫，凡三十二家；遂大夫會爲邑者之政，以裏爲邑，凡二十五家。遂大夫蓋論裏井之制，二十五家共一里門，即六鄉之二十五家爲一閭也；小司徒蓋論溝洫之制，四井爲邑，共享一溝，即匠人所謂”井間廣四尺深四尺謂之溝”也。居則度人之衆寡，溝則度水之衆寡，此其所以異歟！毛、項二說皆明周制，參而考之，戰國之所謂邑非周制矣。致，送至也。〕智伯悅。又求地於魏桓子，桓子欲弗與。任章曰：“何故弗與？”〔任章，魏桓子之相也。姓譜：黃帝二十五子，十二人各以德爲姓，第一曰任氏。又任爲風姓之國，實太昊之後，主濟祀，今濟州任城即其地。任，市林翻。〕桓子曰：“無故索地，故弗與。“任章曰：“無故索地，諸大夫必懼；〔索，山客翻，求也〕，吾與之地，智伯必驕。彼驕而輕敵，此懼而相親。以相親之兵待輕敵之人，智氏之命必不長矣。周書曰：『將欲敗之，必姑輔之。將欲取之，必姑與之。』〔逸書也。敗，補邁翻。〕主不如與之，以驕智伯，然後可以擇交而圖智氏矣，奈何獨以吾爲智氏質乎！”〔質，脂利翻，物相綴當也。又質讀如字，亦通。質，謂椹質也，質的也。椹質受斧，質的受矢。言智伯怒魏桓子，必加兵於魏，如椹質之受斧，質的之受矢也。〕桓子曰：“善。“復與之萬家之邑一。〔復，扶又翻。〕
智伯又求蔡、皋狼之地於趙襄子，〔康曰：皋，姑勞切；狼，盧當切；春秋蔡地，後爲趙邑。餘據春秋之時，晉、楚爭盟，晉不能越鄭而服蔡。三家分晉，韓得成皋，因以並鄭，時蔡已爲楚所滅，鄭之南境亦入於楚，就使皋狼爲蔡地，趙襄子安得而有之！漢書地理志西河郡有皋狼縣，又有藺縣。漢之西河，春秋以來皆爲晉境，而古文”藺”字與”蔡”字近，或者”蔡”字其”藺”字之訛也。〕襄子弗與。智伯怒，帥韓、魏之甲以攻趙氏。〔帥，讀曰率。〕襄子將出，曰：“吾何走乎？”〔走，則豆翻，疾趨之也。趨，七喻翻。〕從者曰：“長子近，且城厚完。”〔從，才用翻。長子縣，周史辛伯所封邑。班志屬上黨郡。陸德明曰：長子之長，丁丈翻。顏師古曰：長，讀爲短長之長；今讀爲長幼之長，非也。崔豹古今注曰：城，盛也，所以盛受民物也。淮南子曰：鯀作城。盛，時徵翻。〕襄子曰：“民罷力以完之，〔罷，讀曰疲。〕又斃死以守之，其誰與我！”〔韋昭曰：謂誰與我同力也。〕從者曰：“邯鄲之倉庫實。”〔邯鄲，即春秋邯鄲午之邑也。班志，邯鄲縣屬趙國。張晏曰：邯鄲山在東城下。單，盡也。城郭從邑，故旁加邑。宋白曰：邯鄲本衛地，後屬晉；七國時爲趙都，趙敬侯自晉陽始都邯鄲。餘按史記六國年表，周安王之十六年，趙敬侯之元年；烈王之二年，趙成侯之元年。成侯二十二年，魏克邯鄲，是年顯王之十六年也。二十四年，魏歸邯鄲。若敬侯已都邯鄲，魏克其國都而趙不亡，何也？至顯王二十二年，公子範襲邯鄲，不勝而死，是年肅侯之三年也。意此時趙方都邯鄲，蓋肅侯徙都，非敬侯也。邯，音寒。鄲，音丹，康多寒切。〕襄子曰：“浚民之膏澤以實之，〔韋昭曰：浚，煎也，讀曰醮。宋祁曰：浚，蘇俊翻；醮，子召翻；餘謂浚讀當如宋音。浚者，疏瀹也，淘也，深也。〕又因而殺之，其誰與我！其晉陽乎，先主之所屬也，〔古者諸侯之大夫，其家之臣子皆稱之曰主，死則曰先主，考左傳可見已。屬，陟玉翻。〕尹鐸之所寬也，民必和矣。“乃走晉陽。
三家以國人圍而灌之，城不浸者三版；〔高二尺爲一版；三版，六尺。〕沈竈產鼁，民無叛意。〔沈，持林翻。顏師古漢書音義曰，鼃，黽也，似蝦蟆而長腳，其色青。史游急就章曰：蛙，蝦蟆。陸佃埤雅曰；鼁，似蝦蟆而長踦，瞋目如怒。鼁，與蛙同，音下媧翻。〕智伯行水，〔據經典釋文，凡巡行之行，音下孟翻；後仿此。〕魏桓子御，韓康子驂乘。〔兵車，尊者居左，執弓矢；御者居中；有力者居右，持矛以備傾側，所謂車右是也。韓、魏畏智氏之強，一爲之御，一爲之右。驂，與參同，參者，三也。三人同車則曰驂乘，四人同車則曰駟乘。左傳：齊伐晉，燭庸之越駟乘。杜預注曰：四人共乘者殿車。乘，石證翻。〕智伯曰：“吾乃今知水可以亡人國也。“桓子肘康子：康子履桓子之跗，以汾水可以灌安邑，絳水可以灌平陽也。〔跗，音夫，足趾也。班志：汾水出汾陽北山。汾陽縣屬太原郡，安邑縣屬河東郡。史記正義曰：安邑故城在絳州夏縣東北十五里。應劭曰：絳水出河東絳縣西南。平陽縣亦屬河東郡。安邑，魏絳始居邑。平陽，韓武子玄孫貞子始居之。桓、康二子之肘足接，蓋各爲都邑慮也。水經注曰：絳水出絳縣西南，蓋以故絳爲言，其水出絳山東，西北流而合於澮，猶在絳縣界中。智伯所謂”汾水可以灌安邑”，或亦有之；“絳水可以灌平陽”，未識所由。餘謂自春秋之季至於元魏，歷年滋多，郡縣之離合，川穀之遷改，有不可以一時所睹爲據者。史記正義曰：韓初都平陽，今晉州也。括地誌曰：絳水一名白，今名沸泉，源出絳山，飛泉奮湧，揚波注縣，積壑三十餘丈，望之極爲奇觀，可接引北灌平陽城。酈道元父範，歷仕三齊，少長齊地，熟其山川，後入關死於道，未嘗至河東也。此蓋因耳學而致疑。括地誌成於唐之魏王泰，泰者，太宗之愛子，羅致天下一時名儒以作此書，其考據宜詳，當取以爲據。〕絺疵謂智伯曰：“韓、魏必反矣。“智伯曰：“子何以知之？“絺疵曰：“以人事知之。夫從韓、魏之兵以攻趙，趙亡，難必及韓、魏矣。〔夫，音扶。難，乃旦翻。〕今約勝趙而三分其地，城不沒者三版，人馬相食，城降有日，而二子無喜志，有憂色，是非反而何？“明日，智伯以絺疵之言告二子，二子曰：“此夫讒人慾爲趙氏遊說，使主疑於二家而懈於攻趙氏也。不然，夫二家豈不利朝夕分趙氏之田，而欲爲危難不可成之事乎！“二子出，絺疵入曰：“主何以臣之言告二子也？“智伯曰：“子何以知之？“對曰：“臣見其視臣端而趨疾，知臣得其情故也。“智伯不悛，絺疵請使於齊。〔夫，音扶；餘並同。難，乃旦翻。降，戶江翻，下也，服也。說，輸芮翻。懈，居隘翻，怠也。危難，如字。悛，醜緣翻，改也，止也。絺，抽遲翻，姓也。康曰：“絺”當作”郗”，姓譜諸書未有從絲者，疑借字。餘按姓譜：絺姓，周蘇忿生支子，封於絺，因氏焉。爲趙之爲，音於僞翻。使，疏吏翻。疵請出使以避禍也。〕
趙襄子使張孟談潛出見二子，曰：“臣聞脣亡則齒寒。今智伯帥韓、魏以攻趙，趙亡則韓、魏爲之次矣。”〔帥，讀曰率。〕二子曰：“我心知其然也；恐事未遂而謀泄，則禍立至矣。“張孟談曰：“謀出二主之口，入臣之耳，何傷也！“二子乃潛與張孟談約，爲之期日而遣之。〔姓譜：張氏本自軒轅第五子揮，始造弦，寔張網羅，世掌其職，後因氏焉。風俗傳雲：張、王、李、趙，黃帝所賜姓也。又晉有解張，字張侯，自此晉國有張氏。唐姓氏譜：張氏出自姬姓，黃帝子少昊青陽氏第五子揮正始制弓矢，子孫賜姓張。周宣王卿士張仲，其後裔事晉爲大夫。〕襄子夜使人殺守堤之吏，而決水灌智伯軍。智伯軍救水而亂，韓、魏翼而擊之，襄子將卒犯其前，〔將，即亮翻，又音如字。將，領也。卒，臧沒翻。說文：吏人給事者衣爲卒，卒衣有題識；其字從”衣”從”十”。〕大敗智伯之衆，〔以此敗彼曰敗。敗，比邁翻。〕遂殺智伯，盡滅智氏之族。〔史記六國年表，三晉滅智氏在周定王十六年，上距獲麟二十七年。皇甫謐曰：元王十一年癸未，三晉滅智伯。〕唯輔果在。〔以別族也。〕
臣光曰：智伯之亡也，才勝德也。夫才與德異，而世俗莫之能辨，〔夫，音扶。〕通謂之賢，此其所以失人也。夫聰察強毅之謂才，正直中和之謂德。才者，德之資也，德者，才之帥也。〔夫，音扶。帥，所類翻。〕雲夢之竹，天下之勁也；〔書禹貢：雲土夢作乂。孔安國注云：雲夢之澤在江南。左傳：楚王以鄭伯田江南之夢。杜預注云：楚之雲夢跨江南北。班志：雲夢澤在南郡華容縣南。祝穆曰：據左傳鄖夫人棄子文於夢中，言夢而不言云，楚子避吳入於雲中，言云而不言夢，則知雲、夢二澤也。漢陽志：雲在江之北，夢在江之南。又安陸有云夢澤，枝江有云夢城。蓋古之雲夢澤甚廣，而後世悉爲邑居聚落，故地之以雲夢得名者非一處。竹箭之產，荊楚爲良；雲夢，楚之地也。夢，如字，又莫公翻。〕然而不矯揉，不羽括，則不能以入堅。〔矯，舉夭翻。揉，如久翻。康曰：揉曲爲矯，揉所以橈曲而使之直也。羽者，箭翎。括者，箭窟受弦處。括，音聒，通作”筈”。〕棠溪之金，天下之利也；〔左傳：楚封吳夫概王於棠溪。戰國之時，其地屬韓，出金甚精利。劉昭郡國志：汝南郡吳房縣有棠溪亭。杜佑通典曰：棠溪在今汝州郾城縣界。九域志：蔡州有冶爐城，韓國鑄劍之地。〕然而不鎔範，不砥礪，則不能以擊強。〔毛晃曰：鎔，銷也，鑄也；說文：鑄器法也。董仲舒傳：猶金在鎔。注：鎔，謂鑄器之模範。範，法也，式也。禮運：範金合土。土。砥，軫氏翻，柔石也。礪，力制翻，也。〕是故才德全盡謂之”聖人”，才德兼亡謂之”愚人”；德勝才謂之”君子”，才勝德謂之”小人”。凡取人之術，苟不得聖人、君子而與之，與其得小人，不若得愚人。何則？君子挾才以爲善，小人挾才以爲惡。挾才以爲善者，善無不至矣；挾才以爲惡者，惡亦無不至矣。〔挾，檄頰翻。〕愚者雖欲爲不善，智不能周，力不能勝，譬如乳狗搏人，人得而制之。〔挾，戶頰翻。朱元晦曰：挾者，兼有而恃之之稱。勝，音升。乳，儒遇翻，乳育也。乳狗，育子之狗也。搏，伯各翻。〕小人智足以遂其奸，勇足以決其暴，是虎而翼者也，其爲害豈不多哉！〔虎而傅翼，其爲害也愈甚。〕夫德者人之所嚴，〔嚴，敬也。〕而才者人之所愛；愛者易親，嚴者易疏，〔易，以豉翻。〕是以察者多蔽於才而遺於德。自古昔以來，國之亂臣，家之敗子，纔有餘而德不足，以至於顛覆者多矣，豈特智伯哉！故爲國爲家者苟能審於才德之分而知所先後，〔先，悉薦翻。後，戶遘翻。〕又何失人之足患哉！
③三家分智氏之田。趙襄子漆智伯之頭，以爲飲器。〔說文：桼，木汁可以鬖物，下從水，象桼如水滴而下也。漢書張騫傳：匈奴破月氏王，以其頭爲飲器。韋昭注曰：飲器，椑榼也。晉灼曰：飲器，虎子屬也。或曰，飲酒之器也。師古曰：匈奴嘗以月氏王頭與漢使歃血盟，然則飲酒之器是也。韋雲椑榼，晉雲虎子，皆非也。椑榼，即今之偏榼，所以盛酒耳，非用飲者也。虎子，褻器，所以溲便者。椑，音鼙。榼，克合翻。氏，音支。使，疏吏翻。歃，色甲翻。盛，時徵翻。褻，息列翻。溲，疏鳩翻。便，毗連翻。〕智伯之臣豫讓欲爲之報仇，〔豫，姓也。讓，名也。戰國之時又有豫且，不知其同時否也。爲，音於僞翻；下同。〕乃詐爲刑人，挾匕首，入襄子宮中塗廁。〔挾，持也。劉向曰：匕首，短劍。鹽鐵論曰：匕首長尺八寸；頭類匕，故云匕首。匕，音比。廁，初吏翻，圊也。長，直亮翻。〕襄子如廁心動，索之，獲豫讓。〔索，山客翻。〕左右欲殺之，襄子曰：“智伯死無後，而此人慾爲報仇，真義士也，吾謹避之耳。“乃舍之。〔舍，讀曰舍。〕
豫讓又漆身爲癩，吞炭爲啞。〔癩，落蓋翻，惡疾也。啞倚下翻，瘖也。〕行乞於市，〔神農日中爲市，致天下之民，聚天下之貨，交易而退，此立市之始也，鄭氏周禮注曰：市，雜聚之處。〕其妻不識也。行見其友，其友識之，爲之泣曰：“以子之才，臣事趙孟，必得近幸，〔自春秋之時，趙宜子謂之宣孟，趙文子謂之趙孟，其後遂襲而呼爲趙孟。孟，長也。〕子乃爲所欲爲，顧不易邪？〔易，以豉翻。〕何乃自苦如此？求以報仇，不亦難乎！“豫讓曰：【章：十二行本”曰”下有”不可”二字；乙十一行本同；孔本同；張校同；退齋校同。】“既已委質爲臣，〔經典釋文曰：質，職日翻。委質，委其體以事君也。後漢書注：委質，屈膝。〕而又求殺之，是二心也。凡吾所爲者，極難耳。然所以爲此者，將以愧天下後世之爲人臣懷二心者也。“襄子出，豫讓伏於橋下。襄子至橋，馬驚；索之，得豫讓，遂殺之。〔自智宣子立瑤，至豫讓報仇，其事皆在威烈王二十三年之前，故先以「初」字發之。溫公之意，蓋以天下莫大於名分，觀命三大夫爲諸侯之事，則知周之所以益微，七雄之所以益盛；莫重於宗社，觀智、趙立後之事，則知智宣子之所以失，趙簡子之所以得；君臣之義當守節伏死而已，觀豫讓之事，則知策名委質者必有霣而無貳。其爲後世之鑑，豈不昭昭也哉〕！
襄子爲伯魯之不立也，有子五人，不肯置後。封伯魯之子於代，〔代國在夏屋句注之北，趙襄子滅之。班志有代郡代縣。爲，於僞翻。夏，戶雅翻。〕曰代成君，早卒；〔成，諡也。諡法：安民立政曰成。〕立其子浣爲趙氏後。〔浣，戶管翻。〕襄子卒，弟桓子逐浣而自立；〔史記六國表，威烈王元年，襄子卒；二年，趙桓子元年，卒；明年，國人立獻侯浣。“浣”，索隱作”晚”。卒，子恤翻；下同。〕一年卒。趙氏之人曰：“桓子立非襄主意。“乃共殺其子，復迎浣而立之，是爲獻子。〔復，扶又翻；又音如字。獻子，即獻侯。六國表：威烈王三年，獻侯之元年。蓋分晉之後，三晉僭侯久矣。諡法：知質有聖曰獻。〕獻子生籍，是爲烈侯。〔諡法：有功安民曰烈，秉德尊業曰烈。〕
④魏斯者，魏桓子之孫也，是爲文侯。〔諡法：學勤好問曰文；慈惠安民曰文。〕韓康子生武子；武子生虔，是爲景侯。〔諡法；克定禍亂曰武；布義行剛曰景。六國表：威烈王二年，魏文侯斯元年；十八年，韓景侯虔元年。蓋其在國僭爵已久，不敢以通王室；威烈王遂因而命之，識者重爲周惜。通鑑於此序三家之世也。〕
⑤魏文侯以卜子夏、田子方爲師。〔卜，以官爲氏。田本出於陳，陳敬仲以陳爲田氏。徐廣曰：始食采地，由是改姓田氏。索隱曰：陳、田二聲相近，遂爲田氏。夏，戶雅翻。〕每過段幹木之廬必式。〔過，工禾翻。唐人志氏族曰：李耳，字伯陽，一字聃；其後有李宗，魏封於段，爲幹木大夫，是以段爲氏也。餘按：通鑑赧王四十二年，魏有段乾子，則段幹，複姓也。書：武王式商容閭。注云：式其閭巷，以禮賢。記曲禮：國君撫式，士下之。注云：升車必正立，據式小俛，崇敬也。師古曰：式，車前橫木。古者立乘；凡言式車者，謂俛首撫式，以禮敬人。孔穎達曰：式，謂俯下頭也。古者車箱長四尺四寸而三分，前一後二，橫一木，下去車牀三尺三寸，謂之爲式；又於式上二尺二寸橫一木，謂之較，較去車牀凡五尺五寸。於時立乘，若平常則憑較，故詩云”倚重較兮”是也。若應爲敬，則落隱下式，而頭得俯俛，故記雲”式視馬尾”是也。較，訖嶽翻。〕四方賢士多歸之。
文侯與羣臣飲酒，樂，而天雨，命駕將適野。左右曰：“今日飲酒樂，天又雨，君將安之？“文侯曰：“吾與虞人期獵，雖樂，豈可無一會期哉？“乃往，身自罷之。〔周禮有山虞、澤虞，以掌山澤。注云：虞，度也，度佑山林之大小及其所生。身自罷之者，身往告之，以雨而罷獵也。樂，音洛。〕
韓借師於魏以伐趙，文侯曰：“寡人與趙，兄弟也，不敢聞命。“趙借師於魏以伐韓，文侯應之亦然。二國皆怒而去。已而知文侯以講於己也，〔講，和也。〕皆朝於魏。〔朝，直遙翻。〕魏於是始大於三晉，諸侯莫能與之爭。
使樂羊伐中山，克之；〔樂，姓也。本自有殷微子之後。宋戴公四世孫樂呂爲大司寇。中山，春秋之鮮虞也，漢爲中山郡。宋白曰：唐定州，春秋白狄鮮虞之地。隋圖經曰：中山城在今唐昌縣東北三十一里，中山故城是也。杜佑曰：城中有山，故曰中山。〕以封其子擊。文侯問於羣臣曰：“我何如主？“皆曰：“仁君。“任座曰：“君得中山，不以封君之弟而以封君之子，何謂仁君！“文侯怒，任座趨出。〔任座亦習見當時鄰國之事而爲是言耳。任音壬，“座”一作”痤”，音才戈翻。〕次問翟璜，〔翟，姓也，音直格翻，又音狄。姓譜：翟爲晉所滅，子孫以國爲氏。今人多讀從上音。璜，戶光翻。〕對曰：“仁君。“文侯曰：“何以知之？“對曰：“臣聞君仁則臣直。曏者任座之言直，臣是以知之。“文侯悅，使翟璜召任座而反之，親下堂迎之，以爲上客。
文侯與田子方飲，文侯曰：“鐘聲不比乎？〔比，音毗。不比，言不和也。〕左高。”〔此蓋編鐘之懸，左高，故其聲不和。〕田子方笑。文侯曰：“何笑？“子方曰：“臣聞之，君明樂官，不明樂音，今君審於音，臣恐其聾於官也。”〔明樂官，知其纔不才；明樂音，知其和不和。五聲合和，然後成音。詩大序曰：聲成文，謂之音。〕文侯曰：“善。”
子擊出，遭田子方於道，下車伏謁。〔古文〔史〕考曰：黃帝作車，引重致遠；少昊氏加牛；禹時奚仲加馬。釋名曰：車，居也。韋昭曰：古唯尺遮翻，自漢以來，始有”居”音。蕭子顯曰：三皇氏乘祗車出谷口，車之始也。祗，翹移翻。〕子方不爲禮。子擊怒，謂子方曰：“富貴者驕人乎？貧賤者驕人乎？“子方曰：“亦貧賤者驕人耳，富貴者安敢驕人！國君而驕人則失其國，大夫而驕人則失其家。失其國者未聞有以國待之者也，失其家者未聞有以家待之者也。夫士貧賤者，言不用，行不合則納履而去耳，安往而不得貧賤哉！“子擊乃謝之。〔夫，音扶。行，下孟翻。〕
文侯謂李克曰：“先生嘗有言曰：『家貧思良妻，國亂思良相。』今所置非成則璜，二子何如？”〔李氏出自顓頊曾孫皋陶，爲堯大理，以官命族爲理氏。商紂時，裔孫利貞逃難，食木子得全，改爲李氏。置，言置相也。相，息亮翻。難，乃旦翻。〕對曰：“卑不謀尊，疏不謀戚。臣在闕門之外，不敢當命。”〔在闕門之外，謂疏遠也。〕文侯曰：“先生臨事勿讓！“克曰：“君弗察故也。居視其所親，富視其所與，達視其所舉，窮視其所不爲，貧視其所不取，五者足以定之矣，何待克哉！“文侯曰：“先生就舍，吾之相定矣。”〔相，息亮翻。〕李克出，見翟璜。翟璜曰：“今者聞君召先生而卜相，果誰爲之？“克曰：“魏成。“翟璜忿然作色曰：“西河守吳起，臣所進也。〔班志；魏地，其界自高陵以東，盡河東、河內。高陵縣，漢屬馮翊，其地在河西，所謂”西河之外”者也。魏初使吳起守之，秦兵不敢東向。至惠王時，秦使衛鞅擊虜其將公子昂，遂獻西河之外於秦。吳，以國爲姓。相，息亮翻，守，式又翻。〕君內以鄴爲憂，臣進西門豹。〔班志，鄴縣屬魏郡。西門豹爲鄴令，鑿渠以利民。王符潛夫論姓氏篇曰：如有東門、西郭、南宮、北郭，皆因居以爲姓。西門蓋亦此類。鄴，魚怯翻。〕君欲伐中山，臣進樂羊。中山已拔，無使守之，臣進先生。君之子無傅，臣進屈侯鮒。〔傅者，傅之以德義，因以爲官名。傅，芳遇翻。屈，九勿翻，姓也。餘按屈，晉地，時屬魏；鮒蓋魏封屈侯也。鮒，音符遇翻。〕以耳目之所睹記，臣何負於魏成！”〔不勝爲負。〕李克曰：“子【章：十二行本”子”下有”之”字；乙十一行本同；孔本同。】言克於子之君者，豈將比周以求大官哉？〔比，毗至翻。阿黨爲比。〕君問相於克，克之對如是。〔李克自敘其答魏文侯之言也。〕所以知君之必相魏成者，魏成食祿千鍾，〔孔穎達曰：祿者，谷也。故鄭注司祿雲：祿也言榖，年榖豐然後制祿。授神契雲：祿者，錄也。白虎通曰：上以收錄接下，下以名錄謹以事上是也。六斛四鬥爲一鍾。〕什九在外，什一在內；是以東得卜子夏、田子方、段幹木。〔夏，戶雅翻。〕此三人者，君皆師之：子所進五人者，君皆臣之。子惡得與魏成比也！”〔惡，讀曰烏，何也。〕翟璜逡巡再拜曰：“璜，鄙人也，失對。願卒爲弟子，“願卒爲子弟！〔逡，七倫翻。逡巡，卻退貌。卒，子恤翻，終也。孔穎達曰：先生，師也。謂師爲先生者，言彼先己而生，其德多厚也。自稱爲弟子者，言己自處如弟子，則尊其師如父兄也。〕
吳起者，衛人，仕於魯。齊人伐魯，魯人慾以爲將，起取齊女爲妻，〔將，即亮翻；下同。取，讀曰娶。孔穎達曰：妻之爲言齊也；以禮見問，得與夫敵體也。〕魯人疑之，起殺妻以求將，大破齊師。或譖之魯侯曰：“起始事曾參，〔世本曰：曾姓出自鄶國。陸德明曰：參，所金翻，一音七南翻。〕母死不奔喪，曾參絕之；今又殺妻以求爲君將。起，殘忍薄行人也！〔行，下孟翻。〕且以魯國區區而有勝敵之名，則諸侯圖魯矣。“起恐得罪，聞魏文侯賢，乃往歸之。文侯問諸李克，李克曰：“起貪而好色；〔死好，呼到翻。〕然用兵，司馬穰苴弗能過也。”〔司馬，官名。穰苴本齊田姓，仕齊爲是官，故以稱之；齊景公之賢將也。穰，如羊翻。苴，子餘翻。〕於是文侯以爲將，擊秦，拔五城。
起之爲將，與士卒最下者同衣食，臥不設席，行不騎乘，〔騎馬爲騎，乘車爲乘，言起與士卒同其勞苦，行不用車馬也。〕親裹贏糧，〔師古曰：贏，擔也。此言起親裹士卒所齎擔之糧。贏，怡成翻。〕與士卒分勞苦。卒有病疽者，起爲吮之。〔疽，七餘翻，癰也。吮，徐兗翻；說文：嗽也，康所角切。〕卒母聞而哭之。人曰：“子，卒也，而將軍自吮其疽，何哭爲？“母曰：“非然也。往年吳公吮其父疽，【章：十二行本無”疽”字；乙十一行本同；孔本同。】其父戰不旋踵，遂死於敵。吳公今又吮其子，妾不知其死所矣，是以哭之。”
⑥燕愍公薨，子僖公立。〔燕自召公奭受封於北燕，其地則唐幽州薊縣故城是也。自召公至愍公三十二世。燕，因肩翻。愍，讀與閔同。諡法：使民悲傷曰閔；小心畏忌曰僖。〕
二十四年（己卯、前四○二）
①王崩，子安王驕立。
②盜殺楚聲王，國人立其子悼王。〔周成王封熊繹於楚，姓羋氏，居丹陽，今枝江縣故丹陽城是也。括地誌曰：歸州秭歸縣丹陽城，熊繹之始國。其後強大，北封畛於汝，南並吳、越，地方五千裏。自熊繹至聲王三十世。索隱曰：聲王，名當。悼王，名疑。諡法：不生其國曰聲。注云：生於外家。年中早夭曰悼。注云：年不稱志。又云：恐懼從處曰悼。注云：從處，言險圮也。〕
安王〔諡法，好和不爭曰安。〕
元年（庚辰、前四○一）
①秦伐魏，至陽孤。〔周孝王邑非子於秦。徐廣曰：今隴西縣秦亭是也。括地誌曰：秦州清水縣本名秦。十三州志曰：秦亭，秦谷是也。至襄公取周地，穆公霸西戎，日以強大。是年，秦簡公之十四年也。自非子至簡公二十八世。“陽孤”，史記作”陽狐”。【章：乙十一行本正作”狐”。】正義引括地誌曰：陽狐郭在魏州元城縣東北三十里。餘按此時西河之外皆爲魏境，若秦兵至元城，則是越魏都安邑而東矣。水經注：河東垣縣有陽壺城。九域志：絳州有陽壺城。九域志：絳州有陽壺城識之以廣異聞，且俟知者。〕
二年（辛巳，公元前四零零年）
①魏、韓、趙伐楚，至桑丘。〔水經注：澺水自葛陂東南逕新蔡縣故城東，而東南流注於汝水；又東南逕下桑裏，左迤爲橫塘陂。史記作”乘丘”。正義：地理志，乘丘故城在兗州瑕丘縣西北三十五里。當從之。〕
②鄭圍韓陽翟。〔周宣王封其弟友于鄭。杜預世族譜曰：封於鹹 林，今京兆鄭邑是也。幽王無道，友徙其人於虢、鄶間，遂有其地，今河南新鄭是也。友，諡桓公。是年，鄭繻公駘之二十三年。自桓公至繻公二十二世。班志，陽翟縣屬潁川郡。索隱曰：翟，音狄，溫公類篇音萇伯切。繻，詢趨翻。駘，堂來翻。〕
③韓景侯薨，子烈侯取立。
④趙烈侯薨，國人立其弟武侯。
⑤秦簡公薨，子惠公立。〔諡法：愛民好與曰惠。〕
三年（壬午，公元前三九九年）
①王子定奔晉。
②虢山崩，壅河。〔徐廣曰：虢山在陝。裴駰曰：弘農陝縣，故虢國。北虢在大陽，東虢在滎陽。括地誌曰：虢山在陜州陝縣，西臨黃河；今臨河有岡阜，似是頹山之餘。水經注曰：陜城西北帶河，水湧起方數十丈。父老雲：石虎載銅翁仲至此沈沒，水所以湧。洪河巨瀆，宜不爲金狄梗流，蓋魏文侯時虢山崩壅河所致耳。陝，失冉翻。〕
四年（癸未，公元前三九八年）
①楚圍鄭。鄭人殺其相駟子陽。〔鄭穆公之子騑，字子駟；古者以王父之字爲氏，子陽其後也。相，息亮翻。騑，芳菲翻。〕
五年（甲申，公元前三九七年）
①日有食之。〔杜預曰：日行遲，一歲一周天。月行速，一月一周天；一歲凡十二交會。然日、月，動物，雖行度有大量，不能不小有贏縮，故有雖交會而不食者，或有頻交而食者。孔穎達曰：日月交會，謂朔也。周天三百六十五度四分度之一。日月皆右行於天，一晝一夜，日行一度，月行十三度十九分度之七，二十九日日有餘，而月行天一週，追及於日而與之會。交會而日月同道則食；月或在日道表，或在日道里，則不食矣。又歷家爲交食之法，大率以一百七十有三日有奇爲限。然月先在裏，則依限而食者多；若月在表，則依限而食者少。杜預見其參差，乃雲”雖行度有大量，不能不小有贏縮，故有雖交會而不食者，或有頻交而食者”，此得之矣。蘇氏曰：交當朔則日食，然亦有交而不食者。交而食，陽微而陰乘之也；交而不食，陽盛而陰不能揜也。朱元晦曰：此則系乎人事之感。蓋臣子背君父，妾婦乘其夫，小人陵君子，夷狄侵中國，所感如是，則陰盛陽微而日爲之食矣。是以聖人於春秋，每食必書，而詩人亦以爲醜也。今此書年而不書月與晦、朔，史失之也。釋名曰：日、月虧曰食；稍小侵虧，如蟲食草木之葉也。亦作”蝕”。〕
②三月，盜殺韓相俠累。俠累與濮陽嚴仲子有惡。仲子聞軹人聶政之勇，以黃金百溢爲政母壽，欲因以報仇。〔相，息亮翻。俠，戶頰翻。累，力追翻。濮陽，春秋之帝丘，漢爲濮陽縣，屬東郡。應劭曰：濮水南入鉅野。水北爲 陽。濮，博木翻。惡，如字，不善也；康烏故切，非。軹，春秋原邑，晉文公所圍者；漢爲軹縣，屬河內郡；音只。姓譜曰：楚大夫食採於聶，因以爲氏。聶，尼輒 翻。溢，夷質翻。二十四兩爲溢。〕政不受，曰：“老母在，政身未敢以許人也！“及母卒，仲子乃使政刺俠累。〔卒，子恤翻。刺，七亦翻，又如字。〕俠累方坐 府上，兵衛甚衆，聶政直入上階，〔上，時掌翻。〕刺殺俠累，因自皮面決【章：乙十一行本作扶】。眼，自屠出腸。韓人暴其屍於市，〔暴，步木翻，又音如字，露也。〕購問，莫能識。其姊嫈聞而往，哭之曰：“是軹深井裏聶政也！〔史記正義曰：深井裏在懷州濟源縣南三十里。〕以妾尚在之故，重自刑以絕從。妾奈何畏歿身之誅，終滅賢弟之名！“遂死於政屍之旁。〔皮面，以刀剺面而去其皮。懸賞以募告者曰購。購，古侯翻。嫈，烏莖翻。絕從之從，讀曰蹤，謂自絕其蹤跡。或曰：從，讀如字，謂絕其從坐之罪也。〕
六年（乙酉，公元前三九六年）
①鄭駟子陽之黨弒繻公，〔繻者，諡法所不載。史記注：“繻”，或作”繚”。繻，詢趨翻。〕而立其弟乙，〔白虎通曰：弟，悌也，心順、行篤也。行，下孟翻。〕是爲康公。
②宋悼公薨，子休公田立。〔武王封微子啓於宋，唐宋州之脽陽縣是也。自微子二十七世至悼公，名購由。休，亦諡法所不載。〕
八年（丁亥，公元前三九四年）
①齊伐魯，取最。【章：十二行本”最”下有”韓救魯”三字；乙十一行本同；孔本同；張校同；退齋校同。】〔武王封太公於齊，唐青州之臨淄是也。括地誌曰：天齊水在臨淄東南十五里。封禪書曰：齊之所以爲齊者，以天齊。是年，康公貸之十一年。自太公至康公二十九世。成王封伯禽於魯，唐兗州之曲阜是也。是年，穆公之十六年。自伯禽至穆公凡二十八世。〕
②鄭負黍叛，復歸韓。〔據史記，繻公之十六年，敗韓於負黍，蓋以此時取之，而今復叛歸韓也。劉昭郡國志：穎川郡陽城縣有負黍聚。古今地名雲；負黍山在陽城縣西南二十七里，或雲在西南三十五里。〕
九年（戊子，公元前三九三年）
①魏伐鄭。
②晉烈公薨，子孝公傾立。〔周成王封弟叔虞於唐。括地誌曰：故唐城在幷州晉陽縣北二里，堯所築也。都城記曰：唐叔 虞之子燮父徙居晉水旁，今幷州理故唐城，即燮父初徙之處；其城南半入州城中。毛詩譜曰：燮父以堯墟南有晉水，改曰晉侯。自唐叔至烈公三十七世。烈公，名 止。諡法：慈惠愛親曰孝。〕
十一年（庚寅，公元前三九一年）
①秦伐韓宜陽，取六邑。〔班志，宜陽縣屬弘農郡。史記正義曰：宜陽縣故城，在河南府福昌縣東十四里，故韓城是也。此邑即周禮”四井爲邑”之邑。〕
②初，田常生襄子盤，盤生莊子白，白生太公和。〔此序齊田氏之世也。田常，即左傳陳成子恆也。溫公避仁廟諱，改”恆”曰”常”。自陳公子完奔齊，五世至常得政。諡法：勝敵志強曰莊。〕是歲，齊田和遷齊康公於海上，使食一城，以奉其先祀。
十二年（辛卯，公元前三九零年）
①秦、晉戰於武城。〔此非魯之武城。左傳：晉陰飴甥會秦伯，盟於王城。杜預曰：馮翊臨晉縣東有王城，今名武鄉。括地誌：故武城，一名武平城，在華州鄭縣東北十三里。〕
②齊伐魏，取襄陽。〔“陽”，當作”陵”。徐廣曰：今之南平陽也。餘據晉志，南平陽縣屬山陽郡。班志，陳留郡有襄邑縣。師古曰：圈稱雲：襄邑，宋地，本承匡襄陵鄉也，宋襄公所葬，故曰襄陵。秦始皇以承匡卑溼，徙縣襄陵，因曰襄邑。〕
③魯敗齊師於平陸。〔班志，東平國有東平陸縣，戰國時之平陸也。史記正義曰：平陸，兗州縣，即古厥國。宋白曰：鄆州中都縣，漢爲平陸縣，史記”魯敗齊師於平陸”是也。敗，補邁翻。〕
十三年（壬辰，公元前三八九年）
①秦侵晉。
②齊田和會魏文侯、楚人、衛人於濁澤，〔康曰，濁，水名；漢志：濁水出齊郡廣縣嬀山。餘謂康說誤矣。徐廣史記注曰：長社有濁澤。水經注曰：皇陂水出胡城西北。胡城，潁陰之狐人亭也。皇陂，古長社之濁澤也。記：諸侯相見於郤地曰會。孔穎達曰：諸侯未及期而相見曰遇。會者，謂及期之禮，既及期，又至所期之地。〕求爲諸侯。魏文侯爲之請於王及諸侯，王許之。〔爲之之爲，於僞翻。〕
十五年（甲午，前三八七年）
①秦伐蜀，取南鄭。〔譜記普〔疑衍〕雲：蜀之先，肇自人皇之際。黃帝子昌意娶蜀山氏女，生帝俈。既立，封其支庶於蜀，歷虞、夏、商、周。周衰，先稱王者蠶叢。餘據武王伐紂，庸、蜀諸國皆會於牧野。孔安國曰：蜀，叟也，春秋之時不與中國通。班志，南鄭縣屬漢中郡，唐爲梁州治所。“俈”，通作”嚳”，音括沃翻。〕
②魏文侯薨，太子擊立，〔王者以嫡長子爲太子，謂之國儲副君。諸侯曰世子。周衰，率上僭。孔穎達曰：太者，大中之大也。上，時掌翻。長，知兩翻。〕是爲武侯。
武侯浮西河而下，〔西河，即禹貢之”龍門西河”。〕中流顧謂吳起曰： “美哉山河之固，此魏國之寶也！“對曰：“在德不在險。昔三苗氏，左洞庭，右彭蠡，德義不修，禹滅之。〔武陵、長沙、零、桂之水，匯爲洞庭，周七百里。彭蠡澤在漢豫章郡彭澤縣西。書：有苗弗率，汝徂徵。三苗所居，蓋今江南西道之地。蠡，裏弟翻。〕夏桀之居，左河濟，右泰華，伊闕在其南，羊腸在其北；修政不仁，湯放之。〔濟水出河東垣縣王屋山，南流貫河而南，合於滎瀆。禹貢所謂”導沇水，東流爲濟，溢爲滎”者也。自漢築滎陽石門，而濟與河合流而注於海，不入滎瀆。禹貢所謂”導沇水，東流爲濟，入於河”。桀都安邑，蓋恃以爲險。泰華山在京兆華陰縣南。水經：伊水出南陽縣西荀渠山，東北流至河南新城縣，又東南過伊闕中，大禹所鑿也。兩山相對，望之若闕。左傳”女寬守闕塞”，即其地。括地誌：伊闕山在洛州南十九里。班志，上黨壺關縣有羊腸阪。此安邑四履所憑，山河之固也。書曰：成湯放桀於南巢。濟，子禮翻。華，戶化翻。〕商紂之國，左孟門，右太行，常山在其北，大河經其南；修政不德，武王殺之。〔水經注：孟門在河東北屈縣西，即龍門上口也。淮南子曰：龍門未闢，呂梁未鑿，河出孟門之上，溢而逆流，無有丘陵，名曰洪水。太行山在河內野王縣西北。常山在常山郡上曲陽縣西北。河水自孟門南抵華陰，屈而東流；紂都朝歌，河經其南。北屈之孟門在朝歌西北，恐不可言”左”。索隱曰：孟門別一山，在朝歌東邊。此特左、右二字之差而誤耳。春秋說題辭：河之爲言荷也；荷精分佈，懷陰引度也。釋名：河，下也，隨地下處而通流也。書曰：武王勝殷，殺紂。太行之行，戶剛翻。北屈，陸求忽翻，顏居勿翻。〕由此觀之，在德不在險。若君不修德，舟中之人皆敵國也！“武侯曰：“善。”
魏置相，相田文。〔相，息亮翻。此田文非齊之田文。〕吳起不悅，謂田文曰：“請與子論功可乎？“田文曰：“可。“起曰：“將三軍，使士卒樂死，敵國不敢謀，子孰與起？“文曰：“不如子。”〔將，即亮翻。樂，音洛。〕起曰：“治百官，親萬民，實府庫，子孰與起？“文曰：“不如子。”〔治，直之翻。〕起曰：“守西河，秦兵不敢東鄉，韓、趙賓從，子孰與起？“文曰： “不如子。”〔鄉，讀曰向。賓從，猶言賓服也。〕起曰：“此三者子皆出吾下，而位居吾上，何也？“文曰：“主少國疑，大臣未附，百姓不信，方是之時，屬之子乎，屬之我乎？”〔少，詩照翻。屬，子〔之〕欲翻。〕起默然良久曰：“屬之子矣！”
久之，魏相公叔尚【章：十二行本”尚”下有”魏公”二字；乙十一行本同；孔本同；張校同：退齋校同。】主而害吳起。〔如淳曰：天子嫁女於諸侯，必使諸侯同姓者主之，故謂之公主。帝姊妹曰長公主，諸王女曰翁主。師古曰：如說得之。天子不親主婚，故謂之公主；諸王則自主婚，故其女曰翁主。翁者，父也，言父主其婚也；亦曰王主，言王自主其婚也。揚雄方言云：周、晉、秦、隴謂父曰翁。而臣瓚，王茂，或雲”公者比於上爵”，或雲”主者婦人尊稱”，皆失之。劉貢父曰：予謂公主之稱本出秦舊，男爲公子，女爲公主。古者大夫妻稱主，故以公配之。若謂同姓主之，故謂之公主，則周之事，秦不知用也。古之嫁女，禮當如周使大夫主之，何不謂之夫主乎？然則謂之王主者，猶言王子也；謂之公主者，緣公而生耳。毛晃曰：尚，崇也，高也，貴也，飾也，加也，尊也。娶公主謂之尚，言帝王之女尊而尚之，不敢言娶也。相，息亮翻。〕公叔之僕曰：“起易去也。起爲人剛勁自喜。〔易，以豉翻。去，起呂翻。師古曰：喜，許吏翻。〕子先言於君曰：『吳起，賢人也，而君之國小，臣恐起之無留心也。君盍試延以女，起無留心，則必辭矣。』子因與起歸而使公主辱子，起見公主之賤子也，必辭，則子之計中矣。”〔中，竹仲翻。〕公叔從之，吳起果辭公主。魏武侯疑之而未信，起懼誅，遂奔楚。
楚悼王素聞其賢，至則任之爲相。起明灋審令，〔相，息亮翻。灋，古法字。〕捐不急之官，癈公族疏遠者，以撫養戰鬥之士，要在強兵，破遊說之言從橫者。〔捐，餘專翻，棄也，除去也。漢書音義曰：以利合曰從，以威力相脅曰橫。或曰：南北曰從，從者，連南北爲一，西鄉以擯秦。東西曰橫，橫者，離山東之交，使之西鄉以事秦。說，式芮翻。從，即容翻。“橫”，亦作”衡”，音同〕。於是南平百越，〔韋昭曰：越有百邑。〕北卻三晉，西伐秦，諸侯皆患楚之強；而楚之貴戚大臣多怨吳起者。
③秦惠公薨，子出公立。〔出，非諡也；以其失國出死，故曰出公。〕
④趙武侯薨，國人復立烈侯之太子章，是爲敬侯。〔諡法：夙夜警戒曰敬。〕
⑤韓烈侯薨，子文侯立。
十六年（乙未，公元前三八六年）
①初命齊大夫田和爲諸侯。〔田氏自此遂有齊國。田和是爲太公。〕
②趙公子朝作亂，【章：乙十一行本”亂”下有”出”字；孔本同；退齋校同；此處百衲本缺。】奔魏；與魏襲邯鄲，不克。〔邯，音寒。鄲，音丹。〕
十七年（丙申，公元前三八五年）
①秦庶長改逆獻公於河西而立之；殺出子及其母，沈之淵旁。〔後秦制爵，一級曰公士，二上造，三簪嫋，四不更，五大夫，六官大夫，七公大夫，八公乘，九五大夫，十左庶長，十一右庶長，十二左更，十三中更，十四右更，十五少上造，十六大上造，十七駟車庶長，十八大庶長，十九關內侯，二十徹侯。師古曰：庶長，言衆列之長。注又詳見下卷顯王十年前。據史記：威烈王十一年秦靈公卒，子獻公師隰不得立，立靈公季父悼子，是爲簡公。出子，簡公之孫也。今庶長改迎獻公而殺出子。正義曰：西者，秦州西縣，秦之舊地。時獻公在西縣，故迎立之。餘謂此言河西，非西縣也。靈公之卒，獻公不得立，出居河西；河西者，黃河之西，蓋漢涼州之地。“嫋”，當作”褭”，乃了翻。更，工衡翻。乘，繩證翻。長，知丈翻。〕
②韓伐鄭，取陽城；〔漢陽城縣屬潁川郡；是爲地中，成周於此以土圭測日景。〕伐宋，執宋公。
③齊太公薨，子桓公午立。
十九年（戊戌，公元前三八三年）
①魏敗趙師於兔臺。〔史記趙世家曰：魏敗我兔臺，築剛平。正義曰：兔臺、剛平，並在河北。敗，補邁翻。〕
二十年（己亥，公元前三八二年）
①日有食之，既。〔既，盡也〕
二十一年（庚子，公元前三八一年）
①楚悼王薨。貴戚大臣作亂，攻吳起；起走之王屍而伏之。〔之，往也，往赴王屍而伏其側。〕擊起之徒因射刺起，並中王屍。〔射，而亦翻。刺，七亦翻。中，竹仲翻。〕既葬，肅王即位，〔諡法：剛德克就曰肅；執心決斷曰肅。〕使令尹盡誅爲亂者；〔令尹，楚相也。〕坐起夷宗者七十餘家。〔夷，殺也；夷宗者，殺其同宗也。〕
二十二年（辛丑，公元前三八零年）
①齊伐燕，取桑丘。魏、韓、趙伐齊，至桑丘。〔此桑丘，非二年所書楚之桑丘。括地誌曰：桑丘故城，俗名敬城，在易州遂城縣，蓋燕之南界也。〕
二十三年（壬寅，公元前三七九年）
①趙襲衛，不克。〔成王封康叔於衛，居河、淇之間，故殷壚也。至懿公爲狄所滅，東徙度河。文公徙居楚丘，遂國於濮陽。是年，慎公頹之三十五年。自康叔至慎公凡三十二世。〕
②齊康公薨，無子，田氏遂並齊而有之。〔姜氏至此滅矣。〕
二十四年（癸卯，公元前三七八年）
①狄敗魏師於澮。〔漢之中山、上黨、西河、上郡，自春秋以來，狄皆居之，此亦其種也。水經：澮水出河東絳縣東澮山，西過絳縣南，又西南過虒祁宮南，又西南至王橋，入汾水。括地誌：澮山在絳州翼城縣東北。敗，補邁翻。澮，古外翻。〕
②魏、韓、趙伐齊，至靈丘。〔史記正義曰：靈丘，河東蔚州縣。餘按蔚州之靈丘，即漢代郡之靈丘，此時齊境安能至代北邪！此即孟子謂蚔鼃辭靈丘請士師之地。班志曰：齊地北有千乘、清河以南。漢清河郡有靈縣，清河北接趙、魏之境，此爲近之。蚳，音遲。鼃，烏花翻。〕
③晉孝公薨，子靖公俱酒立。〔諡法：柔衆安民曰靖；又，恭己鮮言曰靖。〕
二十五年（甲辰，公元前三七七年）
①蜀伐楚，取茲方。〔據史記：蜀伐楚，取茲方，楚爲捍關以拒之。則茲方之地在捍關之西。劉昭志：巴郡魚復縣有捍關。〕
②子思言苟變於衛侯曰：“其纔可將五百乘。”〔古者兵車一乘，甲士三人，步卒七十二人；五百乘，三萬七千五百人。國語曰：苟本自黃帝之子。將，即亮翻；下同。乘，繩證翻。〕公曰：“吾知其可將；然變也嘗爲吏，賦於民而食人二雞子，故弗用也。“子思曰：“夫聖人之官人，猶匠之用木也，〔夫，音扶。〕取其所長，棄其所短；故杞梓連抱而有數尺之朽，良工不棄。今君處戰國之世，〔處，昌呂翻。〕選爪牙之士，而以二卵棄干城之將，〔詩：赳赳武夫，公侯干城。毛氏傳曰：幹，捍也；音戶旦翻。鄭氏箋曰：幹也，城也，皆所以御難也。幹，讀如字。〕此不可使聞於鄰國也。“公再拜曰：“謹受教矣！”
衛侯言計非是，而羣臣和者如出一口。〔和，戶臥翻。〕子思曰：“以吾觀衛，所謂『君不君，臣不臣』者也！”〔“君不君，臣不臣，“論語載齊景公之言。〕公丘懿子曰：“何乃若是？”〔公丘，複姓。諡法：溫柔賢善曰懿。〕子思曰：“人主自臧，則衆謀不進。〔臧，善也。〕事是而臧之，猶卻衆謀，況和非以長惡乎！〔和，戶臥翻。長，知丈翻。〕夫不察事之是非而悅人贊己，闇莫甚焉；不度理之所在而阿諛求容，諂莫甚焉。〔度，徒洛翻。〕君暗臣諂，以居百姓之上，民不與也。若此不已，國無類矣！”
子思言於衛侯曰：“君之國事將日非矣！“公曰：“何故？“對曰：“有由然焉。君出言自以爲是，而卿大夫莫敢矯其非；卿大夫出言亦自以爲是，而士庶人莫敢矯其非。君臣既自賢矣，〔白虎通曰：君，羣也，羣下之所歸心也。臣，堅也，厲志自堅也。〕而羣下同聲賢之，賢之則順而有福，矯之則逆而有禍，如此則善安從生！詩曰：『具曰予聖，誰知烏之雌雄？』〔詩正月之辭。毛氏傳曰：君臣俱自謂聖也。鄭氏箋曰：時君臣賢愚適同，如烏之雌雄相似，誰能別異之乎？又曰：烏〔鳥〕之雌雄不可別者，以翼〔知之〕，右掩左，雄，左掩右，雌，陰陽相下之義也。〕抑亦似君之君臣乎！”
③魯穆公薨，子共公奮立。〔諡法：佈德就義曰穆；中情見貌曰穆；尊賢敬讓曰共；既過能改曰共；執事堅固曰共。共，讀曰恭。考異曰：司馬遷史記六國表：周威烈王十九年甲戌，魯穆公元年。烈王元年丙午，共公元年。顯王十七年己巳，康公元年。二十六年戊寅，景公元年。赧王元年丁未，平公元年。二十年丙寅，文公元年。四十三年己丑，頃公元年。五十九年乙巳，周亡。秦莊襄王元年壬子，楚滅魯。按魯世家，穆公三十三年卒，若元甲戌，終乙巳，則是三十二年也。共公二十二年卒，若元丙午，終戊辰，則是二十三年也。康公九年卒，景公二十五年卒，平公二十二年卒，若元丁未，終乙丑，則是十九年也。文公二十三年卒，頃公二十四年楚滅魯。班固漢書律曆志”文公”作”緡公”；其在位之年與世家異者，惟平公二十年耳。本志自魯僖公五年正月辛亥朔旦冬至推之，至成公十二年正月庚寅朔旦冬至，定公七年正月己巳朔旦冬至，元公四年正月戊申朔旦冬至，康公四年正月丁亥朔旦冬至，緡公二十二年正月丙寅朔旦冬至，漢高祖八年十一月乙巳朔旦冬至，武帝元朔六年十一月甲申朔旦冬至，元帝初元二年十一月癸亥朔旦冬至，其間相距皆七十六年，此最爲得實，又與魯世家注、皇甫謐所紀歲次皆合，今從之。六國表差謬，難可盡據也。餘按考異”自魯僖公五年至漢元帝初元二年六百餘年間，十二月朔旦冬至，相距皆七十六年，此最爲得實，又與魯世家注、皇甫謐所紀歲次皆合”，蓋謂劉彝叟長曆也。且言”史記六國表差謬，難可盡據”。又按通鑑目錄編年用劉彝叟長曆。漢武帝太初元年，初用夏正定歷，史記曆書是年書閼逢攝提格，目錄書強圉赤奮若。閼逢攝提格，甲寅也，強圉赤奮若，丁丑也，有二十四年之差，溫公用彝叟歷，邵康節皇極經世書亦用彝叟歷。康節少自雄其才，既學，力慕高遠，一見李之才，遂從而受學，廬於共城百源，冬不爐，夏不扇，夜不就席者數年，覃思於易經也。皇極經世書不能違彝叟歷。及其來居於洛，而溫公亦奉祠以書局在洛，相過從稔，又夙所敬者也。餘意其講明之間必嘗及此，而決於用彝叟歷。讀考異此一段，辭意可見。〕
④韓文侯薨，子哀侯立。
二十六年（乙巳，公元前三七六年）
①王崩，子烈王喜立。
②魏、韓、趙共廢晉靖公爲家人而分其地。〔唐叔不祀矣。〕
烈王〔名喜，安王之子。〕
元年（丙午，公元前三七五年）
①日有食之。
②韓滅鄭，因徙都之。〔韓本都平陽，其地屬漢之河東郡；中間徙都陽翟。鄭都新鄭，其地屬漢之河南郡。鄭桓公始封於鄭，其地屬漢之京兆；後滅虢、鄶而國於溱，洧之間，故曰新鄭，左傳鄭莊公所謂”吾先君新邑於此”是也。今韓既滅鄭，自陽翟徙都之。韓既都鄭，故時人亦謂韓王爲鄭王，考之戰國策、韓非子可見。〕
③趙敬侯薨，子成侯種立。〔種，章勇翻。〕
三年（戊申，公元前三七三年）
①燕敗齊師於林狐。〔敗，補邁翻。〕
②魯伐齊，入陽關。〔徐廣曰：陽關在巨平。班志，巨平縣屬泰山郡。括地誌：陽關故城在兗州博城縣南二十九里，其城之西臨汶水。汶，音問。〕
③魏伐齊，至博陵。〔史記正義曰：博陵在濟州西界。宋白曰：史記，齊威王伐晉至博陵。徐廣曰：東郡之博平，漢爲縣。〕
④燕僖公薨，子桓公立。
⑤宋休公薨，子闢公立。〔闢亦諡法之所不戴。〕
⑥衛慎公薨，子聲公訓立。〔諡法：敏以敬曰慎。載記：思慮深遠曰慎。〕
四年（己酉，公元前三七二年）
①趙伐衛，取都鄙七十三。〔周禮：太宰以八則治都鄙。注云：都之所居曰鄙。都鄙，卿大夫之采邑。蓋周之制，四縣爲都，方四十里，一千六百井，積一萬四千四百夫；五酇爲鄙，鄙五百家也。此時衛國褊小，若都鄙七十三，以成周之制率之，其地廣矣，盡衛之提封，未必能及此數也。更俟博考。〕
②魏敗趙師於北藺。〔班志，西河郡有藺縣。史記正義曰：在石州。其地於趙爲西北，故曰北藺。藺，離進翻。〕
五年（己酉，公元前三七二年）
①魏伐楚，取魯陽。〔左傳所謂”劉累遷於魯縣”，即魯陽也。班志，魯陽縣屬南陽郡。史記正義曰：今汝州魯山縣。〕
②韓嚴遂弒哀侯，國人立其子懿侯。初，哀侯以韓廆爲相而愛嚴遂，二人甚相害也。嚴遂令人刺韓廆於朝，廆走哀侯，哀侯抱之；人刺韓廆，兼及哀侯。〔戰國策以聶政刺韓相事及並中哀侯爲一事；此從史記。蜀本注曰：按太史公年表及韓世家，於韓烈侯三年皆書”聶政殺韓相俠累”，於哀侯六年又皆書”嚴遂弒哀侯”。以刺客傳考之，聶政殺俠累事在哀侯時；以戰國策考之亦然。從傳與戰國策，則是年表，世家於烈侯三年書”盜殺俠累”誤矣。通鑑於烈侯三年載聶政殺俠累事，又於哀侯六年載嚴遂殺其君哀侯，是從年表、世家所書。蓋刺客傳初不言並殺哀侯，止戰國策言之，通鑑豈以此疑之歟！故載並刺哀侯，不書聶政，止曰”使人”。以此求之，則通鑑之意不以嚴仲子爲嚴遂，亦不以俠累爲韓廆，止從年表、世家而不信其傳也。餘按溫公與劉道原書，亦疑此事。廆，戶賄翻。相，息亮翻。刺，七亦翻。朝，直遙翻。走，音奏。〕
③魏武侯薨，不立太子，子罃與公中緩爭立，國內亂。〔罃，於耕翻。中，讀曰仲。〕
六年（辛亥，公元前三七零年）
①齊威王來朝。是時周室微弱，諸侯莫朝，而齊獨朝之，天下以此益賢威王。〔朝，直遙翻。〕
②趙伐齊，至鄄。〔班志，濟陰郡有鄄城縣。鄄，工掾翻。〕
③魏敗趙師於懷。〔班志，河內郡有懷縣。魏收地形志，懷州武德郡有懷縣，縣管內有懷城。敗，補邁翻。〕
④齊威王召即墨大夫，語之曰：“自子之居即墨也，毀言日至。〔班志，即墨縣屬膠東國。括地誌：即墨故城，在萊州膠水縣南六十里。宋白曰：城臨墨水，故曰即墨。語，牛倨翻，下同。〕然吾使人視即墨，田野闢，〔闢，讀 曰闢；下同。〕人民給，官無事，東方以寧；是子不事吾左右以求助也！“封之萬家。召阿大夫，語之曰：“自子守阿，譽言日至。〔阿，即東阿縣；班志屬東郡。 譽，音餘，稱其美也。〕吾使人視阿，田野不闢，人民貧餒。昔日趙攻鄄，子不救；〔鄄，工掾翻。〕衛取薛陵，子不知；〔薛陵，春秋薛國之墟也。班志，薛縣屬魯國，而衛國在漢東郡陳留界。薛陵屬齊而近於衛，故爲所取。齊後封田嬰於此。〕是子厚幣事吾左右以求譽也！“是日，烹阿大夫及左右嘗譽者。於是羣臣聳懼，莫敢飾詐，務盡其情，齊國大治，強於天下。〔譽，音餘。治，直吏翻。〕
⑤楚肅王薨，無子，立其弟良夫，是爲宣王。
⑥宋闢公薨，子剔成立。〔剔，他歷翻。〕
七年（壬子，公元前三六九年）
①日有食之。
②王崩，弟扁立，〔據班書古今人表師古注：扁，音篇。〕是爲顯王。
③魏大夫王錯出奔韓。〔姓譜：王氏之所自出非一。出太原、琅邪者，周靈王太子晉之後。北海、陳留，齊王田和之後。東海出自姬姓。高平、京兆，魏信陵君之後。天水、東平、新蔡、新野、山陽、中山、章武、東萊、河東者，殷王子比干爲紂所害，子孫以王者之後，號曰王氏。餘謂此皆後世以諸郡着姓言之耳。春秋之時自有王姓，莫能審其所自出。〕公孫頎謂韓懿侯曰：“魏亂，可取也。”〔公孫，姓也。黃帝，公孫氏。頎，渠希翻。〕懿侯乃與趙成侯合兵伐魏，戰於濁澤，大破之，遂圍魏。〔史記正義曰：徐廣以爲長社濁澤，非也。括地誌雲：濁水源出蒲州解縣東北平地，爾時魏都安邑，韓、趙伐魏，豈至河南長社邪！解縣濁水近於魏都，當是也。〕成侯曰：“殺罃，立公中緩，割地而退，我二國之利也。“懿侯曰：“不可。殺魏君，暴也；割地而退，貪也。不如兩分之。魏分爲兩，不強於宋、衛，則我終無魏患矣。“趙人不聽。懿侯不悅，以其兵夜去。趙成侯亦去。罃遂殺公中緩而立，〔中，讀曰仲。〕是爲惠王。
太史公曰：魏惠王所以身不死、國不分者，二國之謀不和也。若從一家之謀，魏必分矣。故曰：“君終，無適子，其國可破也。”〔索隱曰：蓋古人之言及俗說，故云”故曰”。適，讀曰嫡。〕
