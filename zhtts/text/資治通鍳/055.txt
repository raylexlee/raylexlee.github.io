△卷第五十四
漢紀四十六〔起強圉作噩（丁酉），盡昭陽單閼（癸卯），凡七年。〕
孝桓皇帝上之下
永壽三年（丁酉、一五七）
①春，正月，己未，赦天下。
②居風令貪暴無度，〔居風縣，屬九真郡。交州記曰：山有風門，常有風。〕縣人朱達等與蠻夷同反，攻殺令，聚眾至四五千人。夏，四月，進攻九真，九真太守兒式戰死。〔守，式又翻。兒，五兮翻。〕詔九真都尉魏朗討破之。
③閏月，庚辰晦，日有食之。
京師蝗。
⑤或上言：「民之貧困以貨輕錢薄，宜改鑄大錢。」事下四府〔下，遐稼翻。四府，三公府及大將軍府。〕羣僚及太學能言之士議之。太學生劉陶上議曰：「當今之憂，不在於貨，在乎民飢。竊見比年已來，〔比，毗至翻。〕良苗盡於蝗螟之口，杼軸空於公私之求。民所患者，豈謂錢貨之厚薄，銖兩之輕重哉！就使當今沙礫化為南金，瓦石變為和玉，〔賢曰：詩曰：大賂南金。和玉，卞和之玉。礫，郎狄翻。〕使百姓渴無所飲，飢無所食，雖皇、羲之純德，〔天地初立，有天皇氏，澹泊無所施為而民自化。伏羲氏始畫八卦，造書契以代結繩之政。去洪荒之世未遠，故其風樸略。〕唐、虞之文明，猶不能以保蕭牆之內也。〔鄭氏曰：蕭，肅也。牆，謂屏也。君臣相見之禮，至屏而加肅敬焉，是以謂之蕭牆。〕蓋民可百年無貨，不可一朝有飢，故食為至急也。議者不達農殖之本，多言鑄冶之便。蓋萬人鑄之，一人奪之，猶能給；況今一人鑄之，則萬人奪之乎！雖以陰陽為炭，萬物為銅，〔賈誼服賦之言。〕役不食之民，使不飢之士，猶不能足無厭之求也。〔厭，於鹽翻；下同。〕夫欲民殷財阜，〔揚子曰：君人者務在殷民阜財。〕要在止役禁奪，則百姓不勞而足。陛下愍海內之憂戚，欲鑄錢齊貨以救其弊，猶養魚沸鼎之中，棲鳥烈火之上；水、木，本魚鳥之所生也，用之不時，必至焦爛。願陛下寬鍥薄之禁，〔賢曰：鍥，刻也，音口結翻。〕後冶鑄之議，聽民庶之謠吟，問路叟之所憂，〔通下情也。賢曰：列子曰：昔堯理天下五十年，不知天下理亂，堯乃微服遊於康衢，兒童謠曰：「立我蒸民，莫匪爾極，不識不知，順帝之則。」說苑曰：孔子行遊中路，聞哭者其音甚悲。孔子避車而問之曰：「夫子非有喪也，何哭之悲﹖」虞丘子對曰：「吾有三失：吾少好學，周偏天下，還，後吾親喪，是一失也。事君驕奢不遂，是二失也。厚交友而後絕，是三失也。」〕瞰三光之交耀，視山河之分流，〔瞰，苦鑒翻，視也。賢曰：三光，日、月、星也。分，謂山。流，謂河。言日、月有讁食之變，星、辰有錯行之異，故視其文耀也。山崩、川竭，皆亡之徵，不可不察。〕天下之心，國家大事，粲然皆見，無有遺惑者矣。伏念當今地廣而不得耕，民眾而無所食，羣小競進，秉國之位，鷹揚天下，鳥鈔求飽，〔鈔，楚交翻。〕吞肌及，並噬無厭。誠恐卒有役夫、窮匠起於版築之間，〔卒，讀曰猝。賢曰：役夫，謂如陳涉起蘄也。謂如驪山之徒也。餘謂陳涉、黥布皆可以言役夫，窮匠則山陽鐵官徒蘇令等是也。〕投斤攘臂，登高遠呼，〔呼，火故翻。〕使愁怨之民響應雲合，雖方尺之錢，何有能救其危也！」〔言雖錢大方尺，亦不能救天下之亂也。〕遂不改錢。
⑥冬，十一月，司徒尹頌薨。〔考異曰：袁紀在六月。今從範書。〕
⑦長沙蠻反，寇益陽。〔益陽縣屬長沙郡。賢曰：縣在益水之陽，今漂州縣，故城在縣東。〕
⑧以司空韓縯為司徒；〔縯，以善翻。〕以太常北海孫朗為司空。
延熹元年（戊戌、一五八）
①夏，五月，甲戌晦，日有食之。太史令陳授因小黃門徐璜陳「日食之變咎在大將軍冀」。冀聞之，諷雒陽收考授，〔諷雒陽令收考之也。〕死於獄。帝由是怒冀。〔考異曰：袁紀曰：「冀以私憾專殺議郎邴尊，上益怒。」今從範書。〕
京師蝗。
③六月，戊寅，赦天下，改元。
④大雩。〔公羊傳曰：大雩，旱祭也。何休註曰：君親之南郊，以六事謝過，自責曰：政不善歟﹖民失職歟﹖宮室崇歟﹖婦謁盛歟﹖苞苴行歟﹖讒夫昌歟﹖使童男女各八人舞而呼雩，故謂之雩。鄭玄曰：雩，吁嗟求兩之祭也。服虔曰：雩，遠也，遠為百穀祈膏雨也。陸佃曰：雩，雨不雨未定也。〕
⑤秋，七月，甲子，太尉黃瓊免；以太常胡廣為太尉。
⑥冬，十月，帝校獵廣成，〔廣成苑在河南新城縣。〕遂幸上林苑。〔此上林苑在雒陽西。〕
⑦十二月，南匈奴諸部並叛，與烏桓、鮮卑寇緣邊九郡。帝以京兆尹陳龜為度遼將軍。〔考異曰：按匈奴傳，每除度遼將軍輒書之，此陳龜及前李膺、後種暠皆不記，一時既不當有兩官，今約其事，分著前後。〕龜臨行，上疏曰：「臣聞三辰不軌，〔言三辰之行不順軌也。〕擢士為相；蠻九不恭，拔卒為將。臣無文武之材而忝鷹揚之任，〔詩曰：維師尚父，時維鷹揚。爾雅翼：鷹好揚，隼好翔，故以比尚父之武。〕雖歿軀體，無所云補。今西州邊鄙，土地塉埆，〔塉，秦昔翻。賢曰：埆，音覺，又音確，土薄也。〕民數更寇虜，〔數，所角翻。更，工衡翻；下租更同。〕室家殘破，雖含生氣，實同枯朽。往歲幷州水雨，災螟互生，稼穡荒耗，租更空闕。〔賢曰：更，謂卒更錢也。〕陛下以百姓為子，焉可不垂撫循之恩哉！〔焉，於虔翻。〕古公、西伯天下歸仁，〔古公亶父避狄，去邠居岐，從之者如歸市。帝王世紀曰：西伯至仁，百姓襁負而至。〕豈復輿金輦寶以為民惠乎！〔復，扶又翻。〕陛下繼中興之統，承光武之業，臨朝聽政而未留聖意。且牧守不良，或出中官，〔謂牧守出於中官之所引用也。〕懼逆上旨，取過目前。〔過，度也。〕呼嗟之聲，招致災害，胡虜兇悍，〔悍，下罕翻，又侯旱翻。〕因衰緣隙；而令倉庫單於豺狼之口，〔單，與殫同，盡也。〕功業無銖兩之效，〔十絫為銖，二十四銖為兩。〕皆由將帥不忠，聚姦所致。前涼州刺史祝良，初除到州，多所糾罰，太守令長，貶黜將半，〔長，知兩翻。〕政未踰時，功效卓然，實應賞異，以勸功能；改任牧守，去斥姦殘；〔去，羌呂翻。〕又宜更選匈奴、烏桓護羌中郎將、校尉，〔護匈奴中郎將，護烏桓、護羌校尉。更，工衡翻。校，戶教翻。〕簡練文武，授之法令；除並、涼二州今年租、更，〔租，賦也。更，役也。更，工衡翻；下同。〕寬赦罪隸，掃除更始；則善吏知奉公之祐，惡者覺營私之禍，胡馬可不窺長城，塞下無候望之患矣。」帝乃更選幽、並刺史，自營、郡太守、都尉以下，多所革易。〔京兆虎牙營、扶風雍營，皆都尉領之。諸郡各有守、都尉。〕下詔為陳將軍除並、涼一年租賦，以賜吏民。〔為，於偽翻。〕龜到職，州郡重足震慄，〔言重足而立也。重，音直龍翻。〕省息經用，歲以億計。
詔拜安定屬國都尉張奐為北中郎將，〔按奐傳，即護匈奴中郎將。〕以討 匈奴、烏桓等。匈奴、烏桓燒度遼將軍門，〔賢曰：時度遼將軍屯五原。〕引屯赤阬，煙火相望，兵眾大恐，各欲亡去。奐安坐帷中，與弟子講自若，軍士稍安。乃 潛誘烏桓，陰與和通，〔誘，音酉。〕遂使斬匈奴、屠各渠帥，〔屠各，匈奴別種也。屠，直於翻。帥，所類翻。〕襲破其眾，諸胡悉降。奐以南單於車兒不能統理國事，乃拘之，奏立左谷蠡王為單於。〔谷蠡，音鹿黍。〕詔曰：「春秋大居正；車一心向化，何罪而黜！其遣還庭！」言春秋之義大居正。賢曰：春秋法五始之要，故經曰：元年，春，正月。言王者即位之年宜大開恩，宥其居正。車兒即是桓帝即位之建和元年立，自立以來一心向化，宜寬宥之。考異曰：袁紀：「元康元年，四月，中郎將張奐以車兒不能治國事，上言更立左鹿蠡王都紺為單於；詔不許。」範書匈奴傳在延熹元年，今從之。〕
⑧大將軍冀與陳龜素有隙，譖其沮毀國威，挑取功譽，〔沮，在呂翻。賢曰：挑，猶取也，獨取其名，如挑戰之義，音，徒了翻。〕不為胡虜所畏，坐徵還，以種暠為度遼將軍。〔種，音沖。暠，工老翻。〕龜遂乞骸骨歸田裏，復徵為尚書。〔復，扶又翻。〕冀暴虐日甚，龜上疏言其罪狀，請誅之，帝不省。〔省，景翻。〕龜自知必為冀所害，不食七日而死。〔東都之臣以死攻外戚者，鄭弘、陳龜二人而已。〕種暠到營所，先宣恩信，誘降諸胡，其有不服，然後加討；羌虜先時有生見獲質於郡縣者，〔質，音致。〕悉遣還之；誠心懷撫，信賞分明，由是羌、胡皆來順服。暠乃去烽燧，除候望，〔去，羌呂翻。〕邊方晏然無警；入為大司農。
二年（己亥、一五九）
①春，二月，鮮卑寇鴈門。
②蜀郡夷寇蠶陵。〔賢曰：蠶陵縣屬蜀郡，故城在今翼州翼水縣西；有蠶陵山，因以名焉。宋白曰：翼州衛山縣，本漢蠶陵縣地，故城在縣西，有蠶陵山。〕
③三月，復斷刺反、二千石行年喪。〔永興二年，聽行三年喪。斷，丁管翻。〕
夏，京師大水。
⑤六月，鮮卑寇遼東。
⑥梁皇后恃姊、兄蔭勢，〔姊順烈皇后，兄大將軍冀也。蔭，庇也。今人謂憑藉世資得官者為蔭官，蓋取木為喻，言能蔭庇其本根也。〕恣極奢靡，兼倍前世，專寵勡忌，六宮莫得進見。及太后崩，恩寵頓衰。後既無嗣，每宮人孕育，鮮得全者。〔鮮，息淺翻。〕帝雖迫畏梁冀，不敢譴怒，然進御轉希，〔按周禮註：鄭眾雲：六宮後五前一。王之妃石二十人：後一人，夫人三人，嬪九人，世婦二十七人，女御八十一人。鄭玄曰：六宮，謂後也。婦人稱寢曰宮，宮，隱蔽之言。後象王，立六宮而居之，亦正寢一，燕寢五，夫人以下，分居後之六宮。每宮九嬪一人，世婦三人，女御九人；其餘九嬪三人，世婦九人，女御二十七人，從後唯所燕息焉。從後者，五日而沐浴，其次又上，十五日而偏雲。夫人如三公，從容論婦禮，此禮所謂「以時御敘於王所」者也。鄭玄又曰：凡羣妃御見之法，月與后妃其象也，卑者宜先，尊者宜後。竹御八十一人當九夕，世婦二十七人當三夕，九嬪九人當一夕，三夫人當一夕，後當一夕，十五日而偏。自望後反之。按二鄭所云，漢之宮中，貫魚無序，專房之讌，蔽固後宮，寧復有此制乎！〕後益憂恚。〔恚，於避翻。〕秋，七月，丙午，皇后梁氏崩。乙丑，葬懿獻皇后於懿陵。〔賢曰：諡法：溫和聖善曰懿；聰明叡知曰獻。〕
梁冀一門，前後七侯，三皇后，〔冀祖雍封乘氏侯，冀封襄邑侯；及嗣乘氏侯，又封其子胤襄吧侯，弟不疑潁陽侯，蒙西平侯，不疑子馬潁陰侯，胤子桃城父侯， 是七封侯也。恭懷、順烈、懿獻三皇后。〕六貴人，二大將軍，夫人、女食邑稱君者七人，尚公主者三人，其餘卿、將、尹、校五十七人。〔卿，九卿也。將，中郎 將也。尹，河南、京兆尹也。校，諸校尉也。校，戶教翻。〕冀專擅威柄，兇恣日積，宮衛近侍，並樹所親，〔賢曰：樹，置也。〕禁省起居，纖微必知。其四方調 發，〔調，徒弔翻。〕歲時貢獻，皆先輸上第於冀，〔賢曰：上第，第一也。〕乘輿乃其次焉。〔乘，繩證翻。〕吏民齎貨求官、謂罪者，道路相望。〔請罪，謂請 求以脫罪也。〕百官遷召，皆先到冀門牋檄謝恩，〔字書：牋，表也，識也，書也。左雄傳，文吏課牋奏。自後世言之，奏者達之天子，牋者用之中宮、東宮、將相大臣，檄者徵召傳令用之，非所以謝恩也。竊意自蔡倫造紙之後，用紙書者曰牋，用木書者曰檄，故言牋檄謝恩也。〕然後敢詣尚書。下邳吳樹為宛令，〔宛，於元翻。〕之官辭冀，冀賓客布在縣界，以情託樹，樹曰：「小人姦蠹，比屋可誅。明將軍處上將之位，宜崇賢善以補朝闕。〔比，部必翻，又毗寐翻，連次也。補朝闕，謂補朝政闕也。處，昌呂翻。朝，直遙翻。〕自侍坐以來，〔坐，徂臥翻。〕未聞稱一長者，而多託非人，誠非敢聞！」冀默然不悅。樹到縣，遂誅殺冀客為人害者數十人。樹後為荊州刺史，辭冀，冀鴆之，出，死車上。遼東太守侯猛初拜，不謁冀，冀託以他事腰斬之。郎中汝南袁著，年十九，詣闕上書曰：「夫四時之運，功成則退，〔蔡澤之言。〕高爵厚寵，鮮不致災。〔鮮，息淺翻。〕今大將軍位極功成，可為至戒；宜遵縣車之禮，〔縣，讀曰懸。〕高枕頤神。傳曰：『木實繁者披枝害心。』〔範睢曰：木殖繁者披其枝，披其枝者傷其心。〕若不抑損盛權，將無以全其身矣！」冀聞而密遣掩捕，著乃變易姓名，託病偽死，結蒲為人，市棺殯送；冀知其詐，求得，笞殺之。太願郝絜、胡武，好危言高論，〔好，呼到翻。〕與著友善，絜、武嘗連名奏記三府，薦海內高士，而不詣冀；冀追怒之， 敕中都官移檄禽捕，〔司隸校尉領中都官徒千二百人，冀蓋敕都官從事使移檄禽捕也。〕遂誅武家，死者六十餘人。絜初逃亡，知不得免，四輿櫬奏書冀門，書入， 仰藥而死，家乃得全。安帝嫡母耿貴人薨，冀從貴人從子林慮侯承求貴人珍玩，不能得，冀怒，並族其家十餘人。〔人從，才用翻。〕涿郡崔琦以文章為冀所善，琦作外戚箴、白鵠賦以風；外戚箴曰：「赫赫外戚，華寵煌煌。昔在帝舜，德降英、皇；周興三母，有莘崇湯；宣王晏起，姜後脫簪；齊桓好樂，衛姬不音。皆輔主以禮，扶君以仁，達才蔽人，陵長間舊，圮剝至親，並司匹嫡，淫女斃陳。匪賢是上，番為司徒，荷爵負乘，採食名都，詩人是刺，德用不憮。暴辛惑婦，拒諫自孤，蝮蛇其心，縱毒不辜，諸父是殺，孕子是刳，天怒地忿，人謀鬼圖，甲子昧爽，身首分離。初為天子，後為人螭，非但耽色，母后尤然；不相率以禮，而競獎以權，先笑後號，卒以辱殘，家國泯絕，宗廟燒燔。末嬉喪夏，褒姒斃周，妲己亡殷，趙靈沙丘。戚姬人豕，呂宗以敗；陳後作巫，卒死於外；霍欲鴆子，身乃罹廢。故曰：無謂我貴，天將爾摧；無恃常好，免有歇微；無怙常幸，愛有陵遲；無曰我能，天人爾違。患生不德，福有慎機，日不常中，月盈有虧，履道者固，仗勢者危。微臣司戚，敢告在斯。」箴言外之禍深切，故具載之。憮，音呼。風，讀曰諷。〕冀怒。琦曰：「昔管仲相齊，樂聞譏諫之言；〔樂，音洛。〕蕭何佐漢，乃設書過之吏。今將軍屢世臺輔，任齊伊、周，而德政未聞，黎元塗炭，不能結納貞良以救禍敗，反欲鉗塞士口，〔塞，悉則翻。〕杜蔽主聽，將使玄黃改色、鹿馬易形乎！」〔玄黃者，天地之色也，使之改色，言將使天地顛倒也。鹿馬易形，指趙高、秦二世之事。琦之論可謂深切矣。〕冀無以對，因遣琦歸。琦懼而亡匿，冀捕得，殺之。
冀秉政幾二十年，〔順帝永和六年，冀為大將軍，至是歲凡十九年。幾，居希翻。〕威行內外，天子拱手，不得有所親與，〔與，讀曰豫。〕帝既不平之；及陳授死，帝愈怒。和熹皇后從兄子郎中鄧香妻宣，生女猛，從，才用翻。〕香卒，宣更適梁紀；紀，孫壽之壽也。壽以猛色美，引入掖庭，為貴人，冀欲認猛為其女，易猛姓為梁。冀恐猛姊伲議郎邴尊沮敗宣意，〔賢曰：沮，壞也，恐尊害敗宣意，不從其改梁姓也。敗，補邁翻。〕遣客刺殺之。〔刺，七亦翻。〕又欲殺宣，宣家與中常侍袁赦相比，〔賢曰：相鄰比也。比，音毗至翻，又音毗。〕冀客登赦屋，欲入宣家，赦覺之，鳴鼓會眾以告宣。宣馳入白帝，帝大怒，因加廁，獨呼小黃門史唐衡，〔小黃門史，小黃門之掌 書者也。〕問：「左右與外舍不相得者，誰乎﹖」〔左右，謂宦官也。賢曰：外舍，謂皇后家也。〕衡對：「中常侍單超、〔單，音善。〕小黃門史左悺與梁不疑有 隙；〔悺，工喚翻，又音綰。〕中常侍徐璜、黃門令具瑗〔具，姓也；左傳有具丙。瑗，於眷翻。考異曰：宦者傳作「中常侍貝瑗」，今從梁冀傳。〕常私忿疾外舍 放橫，〔橫，戶孟翻。〕口不敢道。」於是帝呼超、悺入室，謂曰：「梁將軍兄弟專朝，〔朝，直遙翻。〕迫脅內外，公卿以下，從其風旨，今欲誅之，於常侍意如何﹖」超等對曰：「誠國姦賊，當誅日久；臣等弱劣，未知聖意如何耳。」帝曰：「審然者，常侍密圖之。」對曰：「圖之不難，但恐陛下腹狐疑。」帝曰：「姦臣脅國，當伏其罪，何疑乎！」於是召璜、瑗五人共定其議，帝齧超臂出血為盟。〔齧，倪結翻，噬也。〕超等曰：「陛下今計已決，勿復更言，〔復，扶又翻。〕恐為人所疑。」
冀心疑超等，八月，丁丑，使中黃門張惲入省宿，以防其變。〔使惲入禁中直宿，以防超等；而無上旨，徑使惲入，自恃行宮省，故敢然。惲，於粉翻。〕具瑗敕吏收惲，以「輒從外入，欲圖軌。」〔言欲謀逆，不由軌道也。〕帝御前殿，召諸尚書人，發其事，使尚書令尹勳持節勒丞、郎以下 皆操兵守省閤，〔丞，郎，尚書左、右丞及尚書郎也。操，七刀翻。〕斂諸符節送省中，使具瑗將左右貛騶、〔賢曰：騶，騎士也。餘按續漢志：太僕舊有六貛，中 興省約，但置一貛曰未央貛，主乘輿及貛中諸馬。後又置左駿令貛，別主乘輿御馬。未央貛卒騶二十人，右駿貛從可知也。〕虎賁、羽林、都候劍戟士〔續漢志：左 右都候各一人，秩六百石，主劍戟士，徼循宮中及天子有所收考，屬衛尉。〕合千餘人，與司隸校尉張彪共圍冀第，使光祿勳袁盱持節收冀大將軍印綬，〔盱，音 籲。〕徙封恉京都鄉侯。冀及妻壽即日皆自殺；不疑、蒙先卒。悉收梁氏、孫氏中外宗親送詔獄，無少長皆棄市；〔少，詩照翻。長，知兩翻。〕他所連及公卿、列 校、刺史、二千石，死者數十人。〔校，戶教翻。〕太尉胡廣、司徒韓縯、司空孫朗皆坐阿附梁冀，不衛宮，止長壽亭，減死一等，免為庶人。故吏、賓客免黜者三百餘人，朝廷為空。〔為，於偽翻。〕是時，事猝從中發，使者交馳，公卿失其度，官府市裏鼎沸，數日乃定；百姓莫不稱慶。收冀財貨，縣官斥賣，合三十餘萬萬，以充王府用，減天下稅租之半，散其苑囿，以業窮民。
⑦壬午，立梁貴人為皇后，追廢懿陵為貴人冢。帝惡梁氏，〔惡，烏路翻。〕改皇后姓為薄氏，〔以文帝薄太后家謹良也。〕久之，知為鄧香女，乃復姓鄧氏。
⑧詔賞誅冀之功，封單超、徐璜、具瑗、左悺、唐衡皆為縣侯，超食二萬戶，璜等各萬餘戶，世謂之五侯。〔單超新豐侯，徐璜武原侯，具瑗東武陽侯，左悺上蔡侯，唐衡汝陽侯也。〕仍以悺、衡為中常侍。又封尚書令尹勳等七人皆為亭侯。〔賢曰：尹勳宜陽都鄉，霍諝鄴都亭，張敬山陽曲鄉，歐陽參脩武仁亭，李瑋宜陽宜門，虞放冤句呂都亭，周永下邳高遷鄉。〕
⑨以大司農黃瓊為太尉，光祿大夫中山祝恬為司徒，大鴻臚梁國盛允為司空。〔臚，陵如翻。按西羌傳有北海太守盛苞，其先姓奭，避元帝諱，改姓盛。按戰國時，秦有盛橋，則先自有盛姓。〕
是時，新誅梁冀，天下想望異政，黃瓊首居公位，乃舉奏州郡素行暴汙，至死徙者十餘人，〔行，於孟翻。〕海內翕然稱之。
瓊闢汝南範滂。滂少厲清節，為州里所服。〔滂，普郎翻。少，詩照翻。〕嘗為清詔使，〔風俗通曰：汝南周勃，闢太尉清詔使。範史，第五種以司徒清詔使冀州。賢註雲：蓋三公府有清詔員以承詔使也。使，疏吏翻。〕案察冀州，〔滂傳曰：時冀州饑荒，盜賊羣起，以滂為清詔使案察之。〕滂登車攬轡，慨然有澄清天下之志。守令臧汙者，皆望風解印綬去；其所舉奏，莫不厭塞眾議。〔塞，悉則翻。〕會詔三戶【章：乙十六行本「戶」作「府」；乙十一行本同；孔本同；熊校同。】掾屬舉謠言，〔漢官儀曰：三公聽長吏臧否，民所疾苦，還條奏之，是為舉謠言也。頃者舉謠言，掾、屬、令史都會殿上，主者大言州郡行狀云何，善者同聲稱之，不善者默爾銜枚。〕滂奏刺史、二千石權豪之黨二十餘人。尚書責滂所劾猥多，〔劾，戶概翻，又戶得翻。〕疑有私故；滂對曰：「臣之所舉，自非叨穢姦暴，深為民害，豈以汙簡札哉！〔汙，烏故翻。〕間以會日迫促，〔會日，謂三府掾、屬會於朝堂之日也。〕故先舉所急，其未審者，方更參實。〔參考以究其實也。〕臣聞農夫去草，〔去，羌呂翻。〕嘉穀必茂；忠臣除姦，王道以清。若臣言有貳，甘受顯戮！」尚書不能詰。〔詰，去吉翻。〕
⑩尚書令陳蕃上疏薦五處士，〔處，昌呂翻。〕豫章徐犛、彭城姜肱、〔姓譜：本自炎帝，居於姜水，因以為氏。〕汝南袁閎、京兆韋著、潁川李曇；〔曇，徒含翻。考異曰：範書徐犛傳雲：「延熹二年，尚書令陳蕃、僕射胡廣等上書薦犛。」袁紀：「五年，尚書令陳蕃薦五處士。」按二年，胡廣已為太尉，五年，蕃已為光祿勳。今置在二年，從範書，去廣名，從袁紀。〕帝悉以安車、玄纁備禮徵之，皆不至。
犛家貧，常自耕稼，非其力不食，恭儉義讓，所居服其德；屢闢公府，不起。陳蕃為豫章太守，以禮請署功曹；犛不之免，〔不辭免也。〕既謁而退。蕃性方峻，不接賓客，唯犛來，特設一榻，去則縣之。〔榻，坐榻也，亦謂之牀。縣，讀曰懸。〕後舉有道，〔有道舉，見五十卷安帝建光元年。〕家拜太原太守，〔賢曰：就家而拜之也。〕皆不就。犛雖不應諸公之闢，然聞其死喪，輒負笈赴弔。〔殳，極曄翻。〕常於家豫炙雞一隻，以一兩綿絮漬酒中暴乾，〔暴，步木翻，日曬也。乾，音幹。〕以裹雞，徑到所赴冢隧外，以水漬綿，使有酒氣，鬥米飯，白茅為藉，以雞置前，醊酒畢，〔醊，株衛翻，酹酒也。〕留謁則去，〔謁，猶刺也。〕不見喪主。
肱與二弟仲海、季江俱以孝友著聞，〔聞，音問。〕常同被而寢，不應徵聘。肱嘗與弟季江俱詣郡，夜於道為盜所劫，欲殺之，肱曰：「弟年幼，父母所憐，又未聘娶，願殺身濟弟。」季江曰：「兄年德在前，家之珍寶，國之英俊，乞自受戮，以代兄命。」盜遂兩釋焉，但掠奪衣資而已。既至，郡中見肱無衣服，怪問其故，肱託以他辭，終不言盜。盜聞而感悔，就精廬求見徵君，〔賢曰：精廬，即精舍也。以其嘗蒙徵聘，故稱為徵君。〕叩頭謝罪，還所略物。肱不受，勞以酒食而遣之。〔勞，力到翻。〕帝既徵肱不至，乃下彭城，〔下，遐稼翻。〕使畫工圖其形狀。肱臥於幽闇，以被韜面，〔賢曰：韜，藏也。〕言患眩疾，不欲出風，工竟不得見之。
閎，安之玄孫也，〔袁安歷事明、章、和，以忠篤稱。〕苦身脩節，不應辟召。
曇繼母苦【章：乙十六行本「苦」作「酷」；乙十一行本同；孔本同；退齋校同。】曇奉之逾謹，得四時珍玩，未嘗不先拜而後進，鄉裏以為法。
帝又徵安陽魏桓，〔安陽縣，屬汝南郡。〕甚鄉人勸之行，桓曰：「夫幹祿求進，所以行其志也。今後宮千數，其可損乎﹖貛馬萬匹，其可減乎﹖左右權豪，其可去乎﹖」〔去，羌呂翻。〕皆對曰：「不可」。桓乃慨然歎曰：「使桓生行死歸，於諸子何有哉！」〔賢曰：若忤時強諫，死而後歸，於諸勸行者復何益也。〕遂隱身不出。
帝既誅梁冀，故舊恩私，多受封爵：追贈皇后父鄧香為車騎將軍，封安陽侯；更封后母宣為昆陽君，兄子康、秉皆為列侯，宗族皆烈校、郎將，〔烈校，謂北軍五校尉。郎將，即三署中郎將。校，戶教翻。〕賞賜以巨萬計。中常侍侯覽上縑五千匹，〔上，時掌翻；下同。〕帝賜爵關內侯，又託以與議誅冀，〔與，讀曰豫。〕進封高鄉侯；又封小黃門劉普、趙忠等八人為鄉侯，自是權勢專歸宦官矣；五侯尤貪縱，傾動內外。時災異數見，〔數，所角翻。見，賢遍翻。〕白馬令甘陵李雲露布上書，移副三府〔白馬縣，屬東郡。賢曰：露布，謂不封之也，並以副本上三公府也。〕曰：「梁冀雖恃【章：乙十六行本「恃」作「持」；乙十一行本同。】權專擅，虐流天下，今以罪行誅，猶召家臣搤殺之耳，〔家臣，謂猶古之家相也。搤，乙革翻。〕而猥封謀臣萬戶以上；〔謂單超等五侯也。〕高祖聞之，得無見非！〔謂高祖之約，非有功不侯。〕西北列將，得無解體！〔賢曰：列將，謂皇甫規、段熲等。〕孔子曰：『帝者，諦也。』〔春秋運鬥樞曰：五帝脩名立功，脩德成化，統調陰陽，招類使神，故稱帝。帝之為言諦也。鄭玄註雲：審諦於物色也。〕今官位錯亂，小人諂進，財貨公行，政化日損；尺一拜用，〔賢曰：尺一之板，謂詔策也，見漢官儀。又曰：尺一，謂板長尺一，以寫 詔書也。〕不經御省，〔御，進也。省，悉井翻，猶今言省審也。〕是帝欲不諦乎！」帝得奏震怒，下有司逮雲，〔下，遐稼翻；下同。〕詔尚書都護劍戟送黃門北 寺獄，〔都，總也。護，監也。詔尚書總監左右都候劍戟士，防送雲詣獄也。或曰：「都護」當作「都候」。賢曰：前書音義曰：北寺獄，即若盧獄。〕使中常侍管 霸與御史、廷尉雜考之。時弘農五官掾杜眾傷雲以忠諫獲罪，〔續漢志：郡有五官掾，署功曹及諸曹事。〕上書「願與雲同日死」，帝愈怒，遂並下廷尉。大鴻臚陳蕃上疏曰：「李雲所言，雖不識禁忌，幹上逆旨，其意歸於忠國而已。昔高祖忍周昌不諱之諫，〔謂周昌比高祖於桀、紂也。〕成帝赦朱雲腰領之誅，〔事見三十二捲成帝元延元年。〕今日殺雲，臣恐剖心之譏，復議於世矣！」〔謂暴如商受，剖賢人之心也。復，扶又翻；下同。〕太常楊秉、雒陽市長沐茂、〔漢官曰：雒陽市長秩四百石，屬大司農。沐，音木。集韻曰：姓也。風俗通，漢有東平太守沐寵。〕郎中上官資並上疏請雲。帝恚甚，〔恚，於避翻。〕有司奏以為大不敬；〔蓋三公及尚書奏也。〕詔切責蕃、秉，免歸田裏，茂、資貶秩二等。時帝在濯龍池，〔濯龍池，在濯龍園中，近北宮。〕管霸奏雲等事，霸跪言曰：「李雲草澤愚儒，杜眾郡中小吏，出於狂戇，不足加罪。」〔戇，陟降翻。〕帝謂霸曰：「『帝欲不諦』，是何等語，而常侍欲原之邪！」顧使小黃門可其奏，雲、眾皆死獄中，〔霸跪奏若為雲等言，而獄辭則致之死也。〕於是嬖寵益橫。太尉瓊自度力不能制，〔橫，戶孟翻。度，徒洛翻。〕乃稱疾不起，上疏曰：「陛下即位以來，未有勝政，〔言政事未有以勝於前朝也。〕諸梁秉權，豎宦充朝，〔朝，直遙翻。〕李固、杜喬既以忠言橫見殘槭，而李雲、杜眾復以直道繼踵受誅，〔橫，戶孟翻。復，扶又翻。〕海內傷懼，益以怨結，朝野之人，以忠為諱。尚書周永，素事梁冀，假其威勢，見冀將衰，乃陽毀示忠，〔毀梁氏以示忠於帝室。〕遂因姦計，亦取封侯。〔周永與尹勳同封侯，註見上。〕又，黃門挾邪，羣輩相黨，自冀興盛，腹背相親，朝夕圖謀，共搆姦軌；臨冀當誅，無可設巧，復託其惡以要爵賞。〔要，一遙翻。〕陛下不加清徵，〔範書黃瓊傳，「徵」作「澂」。澂，與澄同。譬之水 也，若清澂則塵翳在上，滓濁在下，不可得而混矣。〕審別真偽，〔別，彼列翻。〕復與忠臣並時顯封，【章：乙十六行本「封」下有「使朱紫共色」五字；乙十一 行本同；孔本同；張校同；退齋校同。】粉墨雜糅，〔糅，汝救翻。〕所謂抵金玉於砂礫，〔賢曰：抵，投也，音紙。〕碎珪璧於泥塗，四方聞之，莫不憤歎。臣世荷國恩，〔瓊父香為尚書令，其為和帝所親重。荷，下可翻。〕身輕位重，敢以垂絕之日，陳不諱之言。」書奏，不納。
冬，十月，壬申，上行幸長安。
中常侍單超疾病；壬寅，以超為車騎將軍。〔孫程之死，追贈車騎將軍，今及超之生存授之。〕
十二月，己巳，上還自長安。
燒當、燒何、當煎、勒姐等八種羌寇隴西金城塞，〔姐，音紫，又音且也翻。種，章勇翻。〕護羌校尉段熲擊跛之，追至羅亭，〔賢曰：東觀記曰：追到積石山。即與羅亭相近，在今鄯州。〕斬其酋豪以下二千級，獲生口萬餘人。〔酋，慈由翻。〕
詔復以陳蕃為光祿勳，楊秉為河南尹。單超兄子匡為濟陰太守，〔濟，子禮翻。〕負勢貪放。兗州刺史第五種使從事衛羽案之，〔百官志：十二州刺史皆有從事史，員職略與司隸同，無都官從事；其功曹從事為治中從事；其部郡國從事，每郡國各一人，主督促文書，察舉非法：皆州自闢除，通為百石。〕得臧五六千萬，種即奏匡，並以劾 超。匡窘迫，賂客任方刺羽。〔劾，戶概翻，又戶得翻。〕羽覺其姦，捕方，囚繫雒陽。匡慮楊秉窮竟其事，密令方等突獄亡走。尚書召秉詰責，秉對曰：「方等無 狀，釁由單匡，乞檻車徵匡，考覈其事，則姦慝蹤緒，必可立得。」秉竟坐論作左校。〔校，戶教翻。〕時泰山賊叔孫無忌寇暴徐、兗，州郡不能討，單超以是陷第五種，坐徙朔方；〔考異曰：楊秉傳作「超第」，宦者傳作「弟子」，今從第五種傳。範書，李雲死在延熹三年春，袁紀在二年秋。按楊秉傳：「三年，坐救雲免歸田裏，其年各，復徵拜河南尹，坐單匡使客任方刺衛羽，繫獄亡走，論作左校。」第五種傳：「匡遣客刺羽，超積忿，以事陷種。」若如範書，則雲死時單超已卒，何得更能陷種！又雲書所論者立鄧戶與封五侯事，皆在二年；袁紀似近之。種傳又云：「衛羽為種說叔孫無忌，無忌率其黨與三十餘人降。」按帝紀：「延熹三年十一月，無忌攻殺都尉侯章。」又臧訟種書，稱「種所坐盜賊公負，筋力未就。」然則種必不能降無忌，此說妄也。〕超外孫董援為朔方太守，弾怒以待之。〔弾，與畜同。〕種故吏孫斌知種必死，〔斌，與彬同。〕結客追種，及於太原，劫之以歸，亡命數年，會赦得免。種，倫之會孫也。〔第五倫歷事光、明。〕
是時，封賞踰制，內寵猥盛。陳蕃上疏曰：「夫諸侯上象四七，〔賢曰：上象四七，謂二十八宿，客主諸侯之分野。〕藩屏上國；〕屏，必郢翻。〕高祖之約，非功臣不侯。而聞追錄河南尹鄧萬世父遵之微功，〔帝以鄧後故，錄遵破羌之功，紹封萬世為南鄉侯。〕更爵尚書令黃雋先人之紹【章：乙十六行本「紹」作「絕」；乙十一行本同；孔本同；退齋校同。】封，近習以非義授邑，左右以無功傳賞，至乃一閃之內，侯者數人，故緯象失度，陰陽謬序。〔緯，於貴翻。〕臣知封事已行，〔封事，謂封爵之事也。〕言之無 及，誠欲陛下從是而止。又，采女數千，〔皇后紀曰：光武中興，六宮稱號，唯皇后、貴人。貴人金印紫綬，奉不過粟數十斛。又置美人、宮人、采女三等，並無 爵，歲時賞賜充給。今采女數千，女寵盛矣。〕食肉衣綺，脂油粉黛，不可貲計。〔賢曰：貲，量也。衣，於既翻。〕鄙諺言『盜不過五女門』，以女貧家也；今從宮之女，豈貧國乎！」帝頗採其言，為出宮女五百餘人，〔為，於偽翻。〕但賜雋爵關內侯，而寺萬世南鄉侯。
帝從容問侍中陳留爰延：「朕何如主也﹖」〔從，於偽翻。〕對曰：「陛下為漢中主。」〔中主，為中材之主，言可以上可以下，顧輔佐者何如耳。〕帝曰：「何以言之﹖」對曰：「尚書令陳蕃任事則治，中常侍黃門與政則亂：〔與，讀曰豫。〕是以【章：乙十六行本「以」下有「知」字；乙十一行本同；孔本同。】陛下可與為善，可與為非。」〔前書曰：齊桓公，管仲相之則霸，豎刁輔之則亂。可與為善，可與為惡，是謂中人。〕帝曰：「昔朱雲廷折欄檻，〔拆，而設翻。〕今侍中面稱朕違，放聞闕矣。」拜五官中郎將，累遷大鴻臚。〔臚，陵如翻。〕會客星經帝坐，〔帝坐一星，在太微宮中。坐，徂臥翻。〕帝密以問延，延上封事曰：「陛下以河南尹鄧萬世有龍潛之舊，封為通侯，恩重公卿，惠豐宗室；加頃引見，與之對博，〔博塞之戲也。〕上下媟黷，有虧尊嚴。〔媟，私列翻。〕臣聞之，帝左右者，所以諮政德也。善人同處，則日聞嘉訓；〔處，昌呂翻。〕惡人從遊，則日生邪情。惟陛下遠讒諛之人，〔遠，於願翻。〕納謇謇之士，則災變可除。」帝不能用。延稱病，免歸。
三年（庚子、一六○）
①春，正月，丙申，赦天下，詔求李固後嗣。初，固既策罷，〔事見上卷質帝本初元年。〕知不免禍，乃遣三子基、茲、燮皆歸鄉裏。時燮年十三，姊文姬為同郡趙伯英妻，見二兄歸，具知事本，〔事本，謂事之所由生也。〕默然獨悲曰：「李氏滅矣！自太公已來，〔賢曰：太公，謂祖父郃也。〕積德累仁，何以遇此！」密與二兄謀，豫藏匿燮，〔先事而圖之曰豫。〕託言還京師，人咸信之。有頃，難作，〔難，乃旦翻。〕州郡收基茲，皆死獄中。文姬乃告父門生王成曰：「君執義先公，有古人之節；今委君以六尺之孤，〔賢曰：六尺，謂年十五以下。〕李氏存滅，其在君矣！」成乃將燮乘江東下，入徐州界，變姓名為酒家傭，而成賣卜成市，各為異人，陰相往來。積十餘年，梁冀既誅，燮乃以本末告酒家，酒傢俱車重厚遣之，〔重，直用翻；下重至同。〕燮皆不受。遂還鄉鄉裏，追行喪服，姊弟相見，悲感傍人。姊戒燮曰：「吾家血食將絕，弟幸而得濟，豈非天邪！宜杜絕眾人，勿妄往來，慎無一言加於梁氏！加梁氏則連主上，禍重至矣，唯引咎而已。」〔婦人之識，丈夫有所不及焉。〕燮謹從其誨。後王成卒，燮以禮葬之，每四節為設上賓之位而祠焉。〔四節之祠，謂四時祭也。為，於偽翻。〕
②丙午，新豐侯單超卒，賜東園祕器，棺中玉具；〔玉具，即玉匣也。〕及葬，發五營騎士、將作大匠起冢塋。其後四侯轉橫，〔橫，戶孟翻。〕天下為之語曰：「左迴天，具獨坐，〔迴天，言權力能迴天也。賢曰：獨坐，言驕貴無偶也。〕徐臥虎，唐雨墮。」〔臥虎，言無人敢攖之也。雨之所墮，無不沾濕，言其流毒偏於天下也。考異曰：太子賢註範書，「雨墮」作「兩墮」，雲「隨意所為不定」也。諸本「兩」或作「雨」。按雨墮者，謂其性急暴如雨之墮，無有常處也。〕皆競超第宅，以華侈相尚，其僕從皆乘牛車而從列騎，〔僕從，才用翻。〕兄弟姻戚，宰州臨郡，辜較百姓，與盜無異，〔較，與榷同，音角。〕虐偏天下；民不堪命，故多為盜賊焉。
中常侍侯覽，小黃門段珪，皆有田業近濟北界，〔近，其靳翻。濟，子禮翻。〕僕從賓客，劫掠行旅。濟北相滕延，一切收捕，殺數十人，陳屍路衢。覽、珪以事訴帝，延坐徵詣廷尉，免。
左悺兄勝為河東太守，皮氏長京兆趙岐恥之，〔皮氏縣，屬河東郡。賢曰：故城在今絳州龍門縣西。長，知兩翻。〕即日棄官西歸。唐衡兄玹為京兆尹，〔玹，音玄。〕素與岐有隙，收岐家屬宗親，陷以重法，盡殺之。岐逃難四方，〔難，乃旦翻。〕靡所不歷，自匿姓名，賣餅北海市中；安丘孫嵩見而異之，〔安丘縣，屬北海郡。〕載與俱歸，藏於複壁中。及諸唐死，遇赦，乃敢出。〔今孟子古註，岐所註也，其發題辭亦敘逃難之事。〕
③閏月，西羌餘眾復與燒何大豪寇張掖，〔復，扶又翻。〕晨，薄校尉段熲軍。熲下馬大戰，至日中，刀折矢盡，〔折，而設翻。〕虜亦引退。熲追之，且鬭且行，晝夜相攻，割肉食雪，四十餘日，遂至積石山，〔郡國志：積石山，在隴西郡河關縣西南。賢曰：積石山，在今鄯州龍支縣南。禹貢雲：導河積石，即此是也。〕出塞二千餘裏，斬燒何大帥，降其餘眾而還。〔帥，師類翻。降，戶江翻；下同。〕
④夏，五月，甲戌，漢中山崩。
⑤六月，辛丑，司徒祝恬薨。
⑥秋，七月，以司空盛允為司徒，太常虞放為司空。
⑦長沙蠻反，寇益陽。〔益陽縣屬長沙郡。賢曰：縣在益水之陽，今漂州縣，故城在縣東。〕
⑧九真餘賊屯據日南，眾轉強盛；詔復拜桂陽太守夏方為交趾刺史。〔復，扶又翻。夏，戶雅翻。〕方威惠素著，冬十一月，日南賊二萬餘人目率詣方降。
⑨勒姐、零吾種羌圍允街；〔姐，音紫，又且也翻。零，音憐。種，章勇翻。允，音鉛。〕段熲擊破之。
⑩泰山賊叔孫無忌攻殺都尉侯章；遣中郎將宗資討破之。詔徵皇甫規，拜泰山太守。規到官，廣設方略，寇虜悉平。
四年（辛丑、一六一）
①春，正月，辛酉，南宮嘉德殿火；戊子，丙署火。〔百官志：丙署長七人，秩四百石，黃綬，宦者為之。主中宮別處。〕
大疫。
③二月，壬辰，武庫火。
④司徒盛允免，以大司農秉暠為司徒。〔考異曰：袁紀在去年。按祝恬薨後有盛允，允免，暠為司徒，相去半年，袁紀誤也。今從範書。〕
⑤三月，太尉黃瓊免；夏，四月，以太常沛國劉矩為太尉。
初，矩為雍丘令，〔雍丘，屬陳留郡，故杞國也。〕以禮讓化民；有訟者，常引之於前，提耳訓告，以為忿恚可忍，〔恚，於避翻。〕縣官不可入，使歸更思。訟者感之，輒各罷去。
⑥甲寅，封河間孝王子參戶亭侯博為任城王，奉孝王後。〔賢曰：杜預註左傳曰：今丹水縣北有三戶亭，故城在今鄧州內鄉縣西南。元嘉元年，任城王崇薨，無子，國絕，今以博絕封。河間孝王，開也。任城孝王，尚也。〕
⑦五月，辛酉，有星孛於心。〔晉書天文志：心三星：中星曰明堂，天子位；前星為太子；後星為庶子。孛，蒲內翻。〕
丁卯，原陵長壽門火。〔原陵，光武陵。〕
⑨己卯，京師雨雹。〔雨，於具翻。〕
⑩六月，京兆、扶風及涼州地震。
庚子，岱山及博尤來山並穨裂。〔岱山在博縣西北。賢曰：徂來山，一名尤來山。博，今博城縣。餘據二山並在博縣界，而先書岱山；以尤來山繫之博者，岱宗人皆知之，而尤來山則容有不知其在博縣界者，故書法如此。〕
己酉，赦天下。
司空虞放免，以前太尉黃瓊為司空。
犍為屬國夷寇鈔百姓。〔永初元年，以犍為南部都尉為犍為屬國都尉，領朱提、漢陽二縣。犍，居言翻。〕益州刺史山昱擊破之。〔姓譜：山，古烈山氏之後，一曰：周有山師，掌山林，後以官為氏。〕
零吾羌與先零諸種反，寇三輔。〔種，章勇翻。〕
秋，七月，京師雩。〔公羊傳曰：雩，旱祭也。〕
減公卿已下奉，貣王侯半租，〔孔熲達曰：「已」與「以」字本同。洪氏隸釋曰：濟陰太守孟鬱修堯廟碑，其文有曰「非所以表神聖」，曰「以一太牢春秋秩祠」，曰「是以好道之徒自遠方集」，其字怕作「以」。曰「已章聖德」，曰「敦我已德，厲我已仁」，字皆作「已」。已、以義同，而字構異體，足以知自漢至唐，已、以二字通用矣。奉，扶用翻。貣，吐得翻，假借也。〕佔賣關內侯、〔佔，之贍翻。〕虎賁、羽林緹騎、營士、五大夫錢各有差。〔緹，他弟翻，又音啼。〕
九月，司空黃瓊免，以大鴻臚東萊劉寵為司空。
寵嘗為會稽太守，〔會，工外翻。守，式又翻。〕簡除煩苛，禁察非法，郡中大治；〔治，直吏翻。〕徵為將作大匠。山陰縣有五六老叟，自若邪山谷間出，〔賢曰：若邪，在今越州會稽縣東南。邪，讀曰耶。〕人齎百錢以送寵曰：「山谷鄙生，未嘗識郡朝，〔朝，直遙翻。郡聽事曰郡朝，公府聽事曰府朝。〕他守時，吏發求民間，至夜不絕，或狗吠竟夕，民不得安。自明府下車以來，狗不夜吠，民不見吏；年老遭值聖明，今聞當見棄去，故自扶奉送。」寵曰：「吾政何能及公言邪！勤苦父老！」為人選一大錢受之。〔今趙州城西四十五里錢清鎮，即父老送寵處。為，於偽翻。〕
冬，先零、沈氐羌與諸種羌寇並、涼二州，〔種，章勇翻；下同。〕校尉段熲將湟中義從討之。〔湟中有義從胡，即小月氏胡也。從，才用翻。〕涼州刺史郭閎貪共其功，稽固熲軍，〔賢曰：稽固，猶停留也。〕使不得進；義從役久戀鄉舊，皆悉叛歸。郭閎歸罪於熲，熲坐徵下獄，輸作左校，〔下，遐稼翻。〕以濟南相胡閎代為校尉。胡閎無威略，羌遂陸梁，覆沒營塢，〔賢曰：說文曰：塢，小障也，一曰：庳城也；音烏古翻。〕轉相招結，唐突諸郡，寇患轉盛。泰山太守皇甫規上疏曰：「今猾賊就滅，泰山略平，復聞羣羌並皆反逆。〔復，扶又翻。〕臣生長邠岐，年五十有九，〔長，知兩翻。邠，悲巾翻。〕昔為郡吏，再更叛羌，豫籌其事，有誤中之言。〔謂知馬賢必敗也，事見五十二卷順帝永和五年。更，工衡翻。中，竹仲翻。〕臣素有痼疾，恐犬馬齒窮，不報大恩，願乞穴官，〔穴，而隴翻。〕備單車一介之使，勞來三輔，〔使，疏吏翻。勞，力到翻。來，力代翻。〕宣國威澤，以所習地形兵勢佐助諸軍。臣窮居孤危之中，坐觀郡將已數十年，自鳥鼠至於東岱，其病一也。〔賢曰：郡將，郡守也。鳥鼠，山名，在今渭州西，即先零羌寇鈔處也。東岱為泰山，叔孫無忌反處也。皆由郡守不加綏撫，致使反叛，其病一也。爾雅翼：鳥鼠同穴之中，渭水出焉；其鳥為餘，其鼠為鼵。鼵如人家鼠而短尾，鼦似鵽而小，黃黑色，入地三四尺，鼠在內，鳥在外。在隴西首陽縣。沙州記雲：寒嶺去太陽川三十里，有鳥鼠同穴之山。將，即亮翻。〕力求猛敵，不如清平；勤明孫、吳，未若奉法。〔賢曰：言若求猛敵，不如撫以清平之政；明習兵書，不如郡守奉法，使之無反也。〕前變未遠，臣誠戚之，〔賢曰：戚，憂也。前變，謂羌反。〕是以越職盡其區區。」詔以規為中郎將，持節監關西兵討零吾等。〔監，古銜翻。〕十一月，規擊羌，破之，斬首八百級。先零諸種羌慕規威信，相勸降者十餘萬。〔降，戶江翻；下同。〕
五年（壬寅、一六二）
①春，正月，壬午，南宮丙署火。
②三月，沈氐羌寇張掖、酒泉。皇甫規發先零諸種羌，共討隴石，〔零，音憐。〕而道路隔絕，軍中大疫，死者十三四。規親入庵廬，〔庵，草屋。廬，寄舍也。毛晃曰：結草木曰庵，在野曰廬。〕巡視將士，三軍感悅。東羌遂遣使乞降，涼州復通。〔復，扶又翻；下同。〕
先是安定太守孫雋受取狼藉，屬國都尉李翕、督軍御史張稟多殺降，〔李翕，蓋安定屬國都尉，然志無安定屬國。以御史督軍，故曰督軍御史。先，悉薦翻。爾雅翼：狼，貪猛之獸；聚物而不整，故稱狼藉。〕涼州刺史郭閎、漢陽太守趙熹並老弱不任職，〔任，音壬。〕而皆倚恃權貴，不遵法度。規到，悉條奏其罪，或免或誅；羌人聞之，翕然反善，沈氐大豪滇昌飢恬等十餘萬口復詣規降。〔滇，音顛。復，扶又翻。〕
③夏，四月，長沙賊起，寇桂陽、蒼梧。
④乙丑，恭陵東闕火。〔恭陵，安帝陵。〕戊辰，虎賁掖門火。〔賁，音奔。〕五月，康陵園寢火。〔康陵，殤帝陵。〕
⑤長沙、零陵賊入桂陽、蒼梧、南海，交趾刺史及蒼梧太守望風逃奔，遣御史中丞盛脩督州郡募兵討之，不能克。
乙亥，京師地震。
⑦甲申，中藏府丞祿署火。〔百官志：中藏府，掌中幣帛金銀諸貨物。〕秋七月，己未，南宮承善闥火。
⑧鳥吾羌寇漢陽，隴西、金城諸郡兵討破之。
⑨艾縣賊攻長沙郡縣，〔艾縣，屬豫章郡。賢曰：故城在今洪州建昌縣。按今洪州分寧，本漢艾縣。又按宋白續通典：分寧縣本武寧縣，武寧縣本漢西安縣。西安縣，後漢建安中分海昏縣立；而建昌縣乃永元中分海昏立，在建安之前。當是時，艾縣故在，宋元嘉二年，廢海昏移建昌居焉。艾故城在建昌界，賢註是也。〕殺益陽令，眾至萬餘人；謁者馬睦督荊州刺史劉度擊之，軍敗，睦、度奔走。零陵蠻亦反。冬十月，武陵蠻反，寇江陵，南郡太守李肅奔走，主簿胡爽扣馬首諫曰：「蠻夷見郡無儆備，故敢乘間而進。〔間，古莧翻。〕明府為國大臣，連城千里，舉旗鳴鼓，應聲十萬，柰何委符守之重，而為逋逃之人乎！」肅拔刃向爽曰：「掾促去！〔掾，俞絹翻。〕太守今急，何暇此計！」爽抱馬固諫，肅遂殺爽而走。帝聞之，徵肅，棄市；度、睖減死一等；復爽門閭，〔復，方目翻，除其賦役也。〕拜家一人為郎。
尚書朱穆舉右校令山陽度尚為荊州刺史。〔右校令，掌右工徒，秩六百石，屬將作大匠。趙明誠金石錄有荊州刺史度尚碑雲：其先出自顓頊，與楚同姓，熊缺之後。又曰：統國法度。按元和姓纂：古掌度之官，因以命氏，不言其與楚姓也。〕辛丑，以太常馮緄為車騎將軍，將兵十餘萬討武陵蠻。〔緄，古本翻。考異曰：帝紀：「三年十二月，武陵蠻寇江陵，車騎將軍馮緄討，皆降散。荊州刺史度尚討長沙蠻，平之。」此事當在今年三月，重出，誤也。〕先是，所遺將帥，宦官多陷以折耗軍資，往往抵罪，〔先，悉薦翻。拆，而設翻。〕緄願請中常侍一人監軍財費。尚書朱穆奏「緄以財自嫌，失大臣之節；」有詔勿劾。〔監，古銜翻。劾，戶概翻，又戶得翻。〕緄請前武陵太守應奉與俱，拜從事中郎。〔將軍出征，從事中郎職參謀議。〕十一月，緄軍至長沙，賊聞之，悉詣營乞降。應擊武陵蠻夷，斬首四千餘級，受降十餘萬人，荊州平定。〔降，戶江翻。〕詔書賜錢一億，固讓不受，振旅還京師，推功於應奉，薦以為司隸校尉；而上書乞骸骨，朝廷不許。
⑩滇那羌寇武威、張掖、酒泉。〔滇，音顛。〕
太尉劉矩免，以太常楊秉為太尉。
皇甫規持節為將，還督鄉裏，既無他私惠，而多所舉奏，又惡絕宦官，不與交通。〔惡，烏路翻。〕是中外並怨，遂共誣規貨賂羣羌，令其文降，〔賢曰：謂以文簿虛降，非真心也。降，戶江翻。〕帝璽書誚讓相屬。〔屬，之慾翻。〕
規上書自訟曰：「四年之秋，戎醜蠢戾，〔賢曰：蠢，動也。戾，乖也。〕舊都懼駭，〔舊都，謂長安。〕朝廷四顧。臣振國威靈，羌戎稽首，〔稽，音啟。〕所省之費一億以上。以為忠臣之義不敢告勞，〔詩小雅曰：密勿從事，無罪無辜，讒口囂囂。〕故恥以片　言自及微效，然比方先事，〔賢曰：先事，謂前輩敗將也。〕庶免罪悔。前踐州界，先奏孫雋、李翕、張稟；旋師南征，又上郭閎、趙熹，陳其過惡，執據大辟。〔上，時黨翻。闢，毗亦翻。〕凡此五臣，支黨半國，其餘墨綬下至小吏，所連及者復有百餘。吏託報將之怨，〔郡守謂之郡將。復，扶又翻。將，即亮翻。〕子思復父之恥，載贄馳車，懷糧步走，交構豪門，競流謗讟，雲臣私報諸羌，讎以錢貨。〔讎，是周翻，償也。〕若臣以私財，則家無擔石；〔擔，都濫翻。〕如物出於官，則文簿易考。〔易，以豉翻。〕就臣愚惑，信如言者，前世尚遺匈如以宮姬，〔謂元帝以王昭君賜呼韓邪單於也。遺，於季翻。〕鎮烏孫以公主；〔謂武帝以江都王建女細君妻烏孫王昆莫也。〕今臣但費千萬以懷叛羌，則良臣之才略，兵家之所貴，將有何罪負義違理乎！自永初以來，將出不少，〔將出，即亮翻。少，詩沼翻。〕覆軍有五，〔謂鄧騭敗於冀西，任尚敗於平襄，司馬鈞敗於丁奚城，馬賢敗於射姑山，趙沖敗於鸇陰河。〕動資巨億，有旋車完封，〔賢曰：言覆軍之將，旋師之日，多載珍寶，封印完全，便入權門，餘謂此言以朝廷供軍之金幣，不發封識而輸之權門也。〕寫之權門，而名成功立，厚加爵封。今臣還本土，糾舉諸郡，絕交離親，戮辱舊故，眾謗陰害，固其宜也！」
帝乃徵規還，拜議郎，論功當封；而中常侍徐璜、左悺欲從求貨，數遣賓客就問功狀，〔數，所角翻。〕規終不答。璜等忿怒，陷以前事，〔前事，即誣毀之事也。〕下之於吏。官屬欲賦斂請謝，〔下，遐稼翻。斂，力贍翻。〕規誓而不聽，遂以餘寇不絕，坐繫廷尉，論輸左校。〔校，戶教翻。〕諸公及太學生張鳳等三百餘人詣闕訟之，會赦，歸家。
六年（癸卯、一六三）
①春，二月，戊午，司徒種暠薨。
②三月，戊戌，赦天下。
③以衛尉潁川許栩為司徒。
④夏，四月，辛亥，康陵東署火。
⑤五月，鮮卑寇遼東屬國。
⑥秋，七月，甲申，平陵園寢火。〔平陵，昭帝陵。〕
⑦桂陽賊李研等寇郡界，武陵蠻復反；太守陳舉【章：乙十六行本「舉」作「奉」；乙十一行本同；孔本同；退齋校同；熊校同。】討平之。宦官素惡馮緄，〔復，扶又翻。惡，烏路翻。〕八月，緄坐軍還，盜賊復發免。
⑧冬，十月，丙辰，上校獵廣成，遂幸函谷關、上林苑。光祿勳陳蕃上疏諫曰：「安平之時，遊畋宜有節，況今有三空之繍哉！田野空，朝廷空，倉庫空。加之兵戎未戢，四方離散，是陛下焦心毀顏，坐以待旦之時也，〔毀顏，謂面有憂色，臨於臣民之上，無以為顏也。〕豈宜揚旗曜武，騁心輿馬之觀乎！又前秋多雨，民始種麥，今失其勸種之時，而令給驅禽除路之役，非賢聖恤民之意也。」書奏，不納。
⑨十一月，司空劉寵免。十二月，以衛尉周景為司空。景，榮之孫也。
時宦官方熾，景與太尉楊秉上言：「內外吏職，多非其人。舊典，中臣子弟，不得居位秉勢；而今枝葉賓客，〔枝葉，謂中臣族親也。〕佈列職署，〔署，官舍 也。〕或年少庸人，典據守宰；上下忿患，四方愁毒。可遵用舊章，退貪殘，塞災謗。〔塞，悉則翻。〕請下司隸校尉、中二千石、城門、五營校尉、北軍中候，各 實覈所部；〔司隸校部三輔、三河、弘農。中二千石，列卿也，各率其屬。城門校尉部十二城門司馬、門候。五營校尉，屯騎、越騎、步兵、長水、射聲也，各有司 馬員吏。北軍中候，掌監五營。下，遐稼翻。〕應當斥罷，自以狀言三府，廉察有遺漏，續上。」〔言各官實覈所部，以當斥罷者言之公府，更察其遺漏者續上狀，使無有佚罰者。上，時掌翻。〕帝從之。於是秉條奏牧、守青州刺史羊亮等五十餘人，或死或免，天下莫不肅然。
⑩詔徵皇甫規為度遼將軍。初，張奐坐梁冀故吏，免官禁錮，凡諸交舊，莫敢為言；唯規薦舉，前後七上，〔為，於偽翻。上，時掌翻。〕由是拜武威太守。及規為度遼，到營數月，上書薦奐，「才略兼優，宜正元帥，〔元帥，謂度遼將軍也。〕以從眾望。若猶謂愚臣宜充舉【張：「舉」作「軍」。】事者，願乞穴官，以為奐副。」朝廷從之。以奐代規為遼將軍，以規為使匈奴中郎將。〔使，疏吏翻。〕
西州吏民守闕為前羌校尉段熲訟冤者甚眾；會滇那等諸種羌益熾，涼州幾亡，〔滇，音顛。種，章勇翻。幾，居希翻。〕乃復以熲為護羌校尉。
尚書朱穆疾宦官恣橫，〔橫，戶孟翻。〕上疏曰：「按漢故事，中常侍參選士人，建武以後，乃悉用宦者。自延平以來，浸益貴盛，假貂璫之飾，處常伯之任，〔賢曰：璫以金為之，當冠前附以金蟬也。漢官儀曰：中常侍，秦官也，漢興，或用士人，銀璫左貂，光武以後，專任宦者，右貂金璫。常伯，侍中。處，昌呂翻。〕天朝政事，一更其手；〔朝，直遙翻。更，工衡翻。〕權傾海內，寵貴無極，子弟親戚，並荷榮任，〔荷，下可翻。〕放濫驕溢，莫能禁禦，窮破天下，空竭小民。愚臣以為可悉罷省，遵復往初，更選海內清淳之士明達國體者，以補 其處，即兆庶黎萌，蒙被聖化矣！」〔被，皮義翻。〕帝不納。後穆因進見，〔見，賢遍翻。〕復口陳曰：「臣聞漢家舊典，置侍中、中常侍各一人，省尚書事； 〔復，扶又翻。賢曰：省，覽也。省，悉井翻。〕黃門侍郎一人，傳發書奏；賢曰：傳，通也。〕皆用姓族。〔賢曰：引用士人用族望者。〕自和熹太后以女主稱制，不接公卿，乃以閹人為常侍，小黃門通命兩宮。自此以來，權傾人主，窮困天下，宜皆罷遣，博選耆儒宿德，與參政事。」帝怒，不應。穆伏不肯起，左右傳「出」！〔賢曰：傳聲令出。〕良久，乃趨而去。自此中官數因事，稱詔詆毀之。〔數，所角翻。〕穆素剛，不得意，居無幾，憤懣發疽卒。〔幾，居豈翻。〕
