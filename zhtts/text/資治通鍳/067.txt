△卷第六十六
漢紀五十八〔起屠維亦奮若（己丑），盡昭陽大荒落（癸巳），凡五年。〕
孝獻皇帝辛
建安十四年（己丑、二○九）
①春，三月，曹操軍至譙。〔自赤壁還也。〕
②孫權圍合肥，久不下。權率輕騎欲身往突敵，長史張紘諫曰：「夫兵者兇器，戰者危事也。〔兵兇器、戰危事，前書鼂錯之言。〕今麾下持盛壯之氣，忽強暴之虜，〔以權在軍中，故稱麾下。〕三軍之眾，莫不寒心。雖斬將搴旗，威震敵場，此乃偏將之任，非主之宜也。〔將，即亮翻。〕願抑賁、育之男、〔賁、音奔。〕懷霸王之計。」權乃止。
曹操遣將軍張喜將兵解圍，久而未至。揚州別駕楚國蔣濟密白刺史，偽得喜書，雲步騎四萬已到雩婁，〔雩婁縣，屬廬江郡。師古曰：雩，音許於翻。婁，音力於翻。晉地道記，雩婁在安豐縣西南。〕遣主簿迎喜。三部使齎書語城中守將：〔語，牛倨翻。〕「一部得入城，二部為權兵所得。」權信之，遽燒圍走。〔考異曰：「十二月，權圍合肥。」劉馥傳雲「攻圍百餘日」。孫權傳雲「踰月不能下」。由此言之，權退必在今年，明矣。〕
③秋，七月，曹操引水軍自渦入淮，〔班志：淮陽扶溝縣，渦水首受狼湯渠，東至向入淮；過郡三，行千里，水經註曰：至下邳睢陵縣入淮。師古曰：渦，音戈，又音瓜。狼，音浪。湯，音徒浪翻。〕出肥水，軍合肥，開芍陂屯田。〔水經註：肥水，出九江成德縣廣陽鄉西，西北入芍陂。陂週一百二十許裏，在壽春縣南八十里，楚相孫叔敖所造也。自芍陂上施水，則至合肥。肥水又北過壽春縣北，入於淮。師古曰：芍，音鵲。〕
④冬，十月，荊州地震。
⑤十二月，操軍還譙。
⑥廬江人陳蘭、梅成據灊、六叛、〔灊、六二縣、皆屬廬江郡。賢曰：灊，今壽州霍山縣。灊，音潛。〕操遣盪寇將軍張遼討斬之；〔盪，徒朗翻。考異曰：遼傳無年。按繁欽徵天山賦雲「建安十四年十二月甲辰，丞相武平侯曹公東徵，臨川未濟，羣舒蠢動，割有灊、六，乃俾上將盪寇將軍張遼治兵南嶽之陽。」又云：「陟天柱而南徂。」故置於此。〕因使遼與樂進、李典等將七千餘人屯合肥。
⑦周瑜政曹仁歲餘，所殺傷甚眾，仁委城走。權以瑜領南郡太守，屯據江陵；〔守式又翻。〕程普領江夏太守，治沙羨；〔夏，戶雅翻。羨，音夷。〕呂範領彭澤太守；〔範傳雲：範領彭澤太守，以彭澤、柴桑、歷陽為奉邑。〕呂蒙領尋陽令。劉備表權行車騎將軍，領徐州牧。會劉琦卒，權以備領荊州牧，周瑜分南岸地以給備。〔荊江之南岸，則零陵、桂陽、武陵、長沙四郡地也。〕備立營於油口，改名公安。〔水經：南平郡孱陵縣有油水，西北注於江，曰油口。劉備立營之處也。〕
權以妹妻備。〔妻，七細翻。〕妹才捷剛猛，有諸兄風，侍婢百餘人，皆執刀侍立，備每入，心常凜凜。〔恐為所圖也。〕
曹操密遣九江蔣幹往說周瑜。〔說，輸芮翻；下同。〕幹以才辨獨步於江、淮之間，〔言江、淮人士，無能敵其才辯者。〕乃布衣葛巾，自託私行詣瑜。瑜出迎之，立謂幹曰：「子翼良苦，遠涉江湖，〔蔣幹，字子翼。〕為曹氏作說客邪！」〔為，於偽翻。〕因延幹，與周觀營中，行視倉庫、軍資、器仗訖，還飲宴，示之侍者服飾珍玩之物。因謂幹曰：「丈夫處世，〔處，昌呂翻；下同。〕遇知己之主，外託君臣之義，內結骨肉之恩，言行計從，禍福共之，假使蘇、張更生，〔謂蘇秦、張儀也。〕能移其意乎！」幹但笑，終無所言。還白操，稱瑜雅量高致，非言辭所能間也。〔間，古莧翻。〕
⑧丞相掾和洽言於曹操曰：「天下之人，材德各殊，不可以一節取也。儉素過中，自以處身則可，以此格物，所失或多。〔格，正也。掾，俞絹翻。〕今朝廷之議，吏有著新衣、〔著，陟略翻。〕乘好車者，謂之不清；形容不飾、衣裘敝壞者，謂之廉潔。至令士大夫故汙辱其衣，藏其輿服；朝府大吏，或自挈壺飧以入官寺。〔朝，直遙翻。飧，蘇昆翻，熟食曰飧。〕夫立教觀俗，貴處中庸，為可繼也。〔中者，正道；庸者，常道。程子曰不偏之謂中，不易之謂庸。〕今崇一概難堪之行以檢殊塗，〔檢，束也，檢柙也。概，與僙同。行，下孟翻；下同。〕勉而為之，必有疲瘁。〔瘁，秦醉翻。〕古之大教，務在通人情而已；凡激詭之行，則容隱偽矣。」操善之。
十五年（庚寅、二一○）
①春，下令曰：「孟公綽為趙、魏老則優，不可以為滕、薛大夫。〔論語載孔子之言。朱子曰：公綽，魯大夫。趙、魏，晉卿之家。老，家臣之長。大家勢重而無諸侯之事，家老望尊而無官守之責。優，有餘也。滕、薛，二國名；大夫，任國政者。滕、薛國小政繁，大夫位高責重。然則公綽蓋廉靜寡慾，而短於才者。〕若必廉士而後可用，則齊桓其何以霸世！〔管仲富擬公室，築三歸之臺，塞門反坫，鏤簋朱紘，桓公用之而霸。〕二三子其佐我明揚仄陋，〔書堯典曰：明明揚仄陋。揚，舉也。〕唯纔是舉，吾得而用之！」
②二月，乙巳朔，日有食之。
③冬，曹操作銅爵臺於鄴。〔水經註：銅爵臺，在鄴城西北，因城為之，高十丈，有屋百餘間。〕
④十二月，己亥，操下令曰：「孤始舉孝廉，〔操年二十，舉孝廉，為郎。〕自以本非巖穴知名之士，恐為世人之所凡愚，〔恐時人以凡愚待之也。〕欲好作政教以立名譽，故在濟南，除殘去穢，〔操為濟南相，國有十餘縣，長吏多阿附貴戚，贓汙狼籍。於是奏免其八，姦宄逃竄，境內肅然。濟，子禮翻。去，羌呂翻。〕平心選舉。以是為強豪所忿，恐致家禍，故以病還鄉裏。時年紀尚少，〔少，詩照翻。〕乃於譙東五十里築精舍，欲秋夏讀書，冬春射獵，為二十年規，待天下清乃出仕耳。然不能得如意，徵為典軍校尉，〔見五十九卷靈帝中平五年。〕意遂更欲為國家討賊立功，〔為，於偽翻。〕使題墓道言『漢故徵西將軍曹侯之墓』，此其志也。而遭值董卓之難， 興舉義兵。〔見五十九卷初平元年。難，乃旦翻。〕後領兗州，破降黃巾三十萬眾；〔見六十卷初平三年。降，戶江翻。〕又討擊袁術，使窮沮而死；〔見六十三卷 建安四年。沮，在呂翻。〕摧破袁紹，〔見六十三卷建安五年。〕梟其二子；〔斬譚見六十四卷十年；斬尚見上卷十二年。梟，堅堯翻。〕復定劉表，〔見上捲上 年。復，扶又翻。〕遂平天下。身為宰相，人臣之貴已極，意望已過矣。設使國家無有孤，不知當幾人稱帝，幾人稱王。或者人見孤強盛，又性不信天命，恐妄相忖度，言有不遜之志，〔言其將篡也。度，徒洛翻。〕每用耿耿，〔耿，古幸翻。毛公曰：耿耿，猶儆儆也，又憂也。〕故為諸君陳道此言，〔為，於偽翻。〕皆肝鬲之要也。〔鬲，胸鬲也。〕然欲孤便爾委捐所典兵眾以還執事，歸就武平侯國，實不可也。何者﹖誠恐已離兵為人所禍，〔離，力智翻。〕既為子孫計，又己敗則國家傾危，是以不得慕虛名而處實禍也！〔處，昌呂翻。〕然兼封四縣，食戶三萬，何德堪之！江湖未靜，〔謂孫、劉也。〕不可讓位；至於邑土，可得而辭。今上還陽夏、柘、苦三縣，戶二萬，但食武平萬戶，〔上，時掌翻。武平、陽夏、柘、苦四縣皆屬陳國。夏，音賈。〕且以分損謗議，少減孤之責也！〔少，詩沼翻；下同。〕
⑤劉表故吏士多歸劉備，備以周瑜所給地少，不足以容其眾，乃自詣京見孫權，〔京，京口城也。權時居京，故劉備、周瑜皆詣京見之。後都秣陵，於京口置京督，又曰徐陵督。爾雅：絕高曰京。其城因山為壘，緣江為境，因謂之京口。〕求都督荊州。〔荊州八郡，瑜既以江南四郡給備，備又欲兼得江、漢間四郡也。〕瑜上疏於權曰：「劉備以梟雄之姿，〔梟，堅堯翻。〕而有關羽、張飛熊虎之將，必非久屈為人用者。愚謂大計，宜徙備置吳，盛為築宮室，多其美女玩好，以娛其耳目；〔好，呼到翻。〕分此二人各置一方，使如瑜者得挾與攻戰，大事可定也。今猥割土地以資業之，〔謂資之土地，使成霸業。〕聚此三人俱在疆埸，〔埸，音亦。〕恐蛟龍得雲雨，終非池中物也！」呂範亦勸留之。權以曹操在北，方當廣炍英雄，〔炍，魯敢翻，手取也。〕不從。〔不從瑜、範之言也。〕備還公安，久乃聞之，歎曰：「天下智謀之士，所見略同。時孔明諫孤莫行，其意亦慮此也。孤方危急，不得不往，此誠險塗，殆不免周瑜之手！」
周瑜詣京見權曰：「今曹操新敗，憂在腹心，〔謂操以赤壁之敗，威望頓損，中國之人或欲因其敗而圖之，是憂在腹心。〕未能與將軍連兵相事也。〔相事，謂相與從事於戰攻也。〕乞與奮威俱進，取蜀而並張魯，因留奮威固守其地，與馬超結援，瑜還與將軍據襄以慂操，〔慂，子六翻。〕北方可圖也。」權許之。奮威者，孫堅弟子奮威將軍、丹陽太守瑜也。
周瑜還江陵為行裝，於道病困，與權牋曰：「脩短命矣，誠不足措；但恨微志未展，不復奉教命耳。〔復，扶又翻；下同。〕方今曹操在北，疆埸未靜；劉備寄寓，有似養虎；〔言養虎將自遺患。〕天下之事，未知終始，此朝士旰食之秋，〔旰，右旦翻，晚也。朝，直遙翻。〕至尊垂慮之日也。魯肅忠烈，臨事不苟，可以代瑜。儻所言可採，瑜死不杇矣！」卒於巴丘。〔裴松之曰：瑜欲取蜀，還江陵治嚴，所卒之處，應在今之巴陵，與前所鎮巴江，名同處異也。據水經註，巴丘山在湘水右岸，晉武帝太康元年立巴陵縣，宋文帝元嘉十六年置巴陵郡，今嶽州也。考異曰：按江表傳，瑜與策同年，策以建安五年死，年二十六，瑜死時年三十六，故知在今年也。〕權聞之哀慟，曰：「公瑾有王佐之資，今忽短命，孤何賴哉！」自迎其喪於蕪湖。〔蕪湖縣，屬丹陽郡。〕瑜有一女、二男，權為長子登娶其女；〔為，於偽翻。長，知兩翻。〕以其男循為騎都尉，胤為興業都尉，妻以宗女。〔妻，七細翻。〕
初，瑜見友於孫策，太夫人又使權以兄奉之。是時權位為將軍，諸將、賓客為禮尚簡，而瑜獨先盡敬，便執臣節。程普頗以年長，數陵侮瑜，瑜折節下之，〔長，知兩翻。數，所角翻。折，而設翻。下，遐稼翻。〕終不與校。普後自敬服而親重之，乃告人曰：「與周公瑾交，若飲醇醪，不覺自醉。」〔酒不澆為醇。醪，滓汁酒。〕
權以魯肅為奮武校尉，代瑜領兵，令程昔領南郡太守。魯肅勸權以荊州借劉備，與共拒曹操，權從之。〔為孫、劉爭荊州張本。考異曰：肅傳曰：「曹公聞權以土地業備，方作書，落筆於地。」恐操不至於是，今不取。〕乃分豫章為番陽郡，〔番，蒲何翻。〕分長沙為漢昌郡；〔鄱陽，今饒州地。沈約志，長沙郡有吳昌縣，漢末之漢昌也，吳更名。至隋，廢吳昌入羅縣；唐武德八年，又省羅縣入湘陰。則知吳立漢昌郡，在唐嶽州湘陰縣界。〕復以程普領江夏太守，〔復，扶又翻。〕魯肅為漢昌太守，屯陸口。〔水經，江水左逕烏林南，又東，右岸得蒲磯口，即陸口也。水出下雋縣西三山溪，入蒲圻縣北，逕呂蒙城西；孫權徵長沙、零、桂所鎮也。〕
初，權謂呂蒙曰：「卿今當塗掌事，〔當塗，猶言當路也。〕不可不學！」蒙辭以軍中多務。權曰：「孤豈欲卿治經為博士邪！但當涉獵，見往事耳。〔師古曰：涉，若涉水；獵，若獵獸。言歷覽之，不專精也。治，直之翻。〕卿言多務，孰若孤﹖孤常讀書，自以為大有所益。」蒙乃漿就學。及魯肅過尋陽，與蒙論議，大驚曰：「卿今者才略，非復吳下阿蒙！」蒙曰：「士別三日，即更刮目相待，大兄何見事之晚乎！」肅遂拜蒙母，結友而別。
劉備以從事龐統守耒陽令，〔耒陽縣，屬桂陽郡。宋白曰：郡國志雲：鰲山口，即耒陽縣。耒，盧對翻。〕在縣不治，免官。魯肅遺備書曰：「龐士元非百里才也，使處治中、別駕之任，始當展其驥足耳！」〔遺，於季翻。處，昌呂翻。百官志：司隸校尉，從事史十二人：功曹從事，主選署及眾事；別駕從事，校部、行部則奉引，錄眾事。州牧則改功曹從事為治中從事。杜佑曰：別駕從事史，從刺史行部，別乘一乘傳車，故謂之別駕。治中從事史，居中治事，主眾曹。功曹，主選用。〕諸葛亮亦言之。備見統，與善譚，大器之，〔善譚者，劇論當世事也。譚，與談同。〕遂用統為治中，親待亞於諸葛亮，與亮並為軍師中郎將。
⑥初，蒼梧士燮為交趾太守。交州刺史朱符為夷賊所殺，州郡擾亂，燮表其弟壹領合浦太守，黨領九真太守，〔黨，胡悔翻，又於鄙翻。〕武領南海太守。燮體器寬厚，中國士人多往依之。雄長一州，偏在萬裏，威尊無上，〔天下殽亂，燮雄據偏州，人但知威尊，無復知有天子也。長，知兩翻。〕出入儀衛甚盛，震服百蠻。
朝廷遣南陽張津為交州刺史。津好鬼神事，常著絳帕頭，〔好，呼到翻。著，陟略翻。帕，莫白翻。項安世家說：頭巾，一名盜，音隖；一名帕。陸遊曰：袹頭者，巾幘之類，猶今言僕頭。韓文公雲「以紅袹首」，已為失之，東坡雲「絳袹蒙頭讀道書」，增一「蒙」字，其誤尤甚。〕鼓琴、燒香，讀道書，雲可以助化，為其將區景所殺，〔區，烏侯翻，姓也，又虧於翻。據史，自賈琮以前，皆為交趾刺史，未得為交州。晉志，永和九年，交趾太守周敞求立為州，朝議不許，即拜敞為交趾刺史。建安八年，張津為刺史，士燮為交趾太守，共表立為州，乃拜津為交州牧。十五年，移居番禺。〕劉表遣零陵賴恭代津為刺史。〔姓譜：賴為楚所滅，子孫以國為氏。風俗通：漢有交趾太守賴先。〕是時蒼梧太守史璜死，表又遣吳巨代之。朝廷賜燮璽書，以燮為綏南中郎將，董督七郡，領交趾太守如故。【章：甲十一行本「後」字；乙十一行本同；孔本，「後」字作空格。】巨與恭相失，巨舉兵逐恭，恭走還零陵。
孫權以番陽太守臨淮步騭為交州刺史，〔姓譜：晉有步揚，食採於步，因氏焉。番，蒲荷翻。騭，職日翻。〕士燮率兄弟奉承節度。吳巨外附內違，騭誘而斬之，〔誘，音酉。〕威聲大震。權加燮左將軍，燮遣子入質。〔質，音致。〕由是嶺南始服屬於權。
十六年（辛卯、二一一）
①春，正月，以曹操世子丕為五官中郎將，置官屬，為丞相副。〔漢五官中郎將，主五官郎而已，未嘗置官屬也；領屬光祿勳，未嘗為丞相副也。〕
②三月，操遺司隸校尉鍾繇討張魯，使徵西護軍夏侯淵等將兵出河東，與繇會。〔淵之族，操所自出也；付以西征先驅之任，以資序未得為徵西將軍，故以護軍為名。〕倉曹屬高柔諫曰：〔公府倉曹，主倉穀事；有掾，有屬。〕「大兵西出，韓遂、馬超疑為襲己，必相扇動。宜先招集三輔，三輔苟平，漢中可傳檄而定也。」操不從。
關中諸將果疑之，〔操估關中而遠徵張魯，伐虢取虞之計也。蓋欲討超、遂而無名、先張討魯之勢以速其反，然後加兵耳。〕馬超、韓遂、侯選、程銀、楊秋、李堪、張橫、梁興、成宜、馬玩等十部皆反，其眾十萬，屯據潼關；〔潼關，在弘農華陰縣。水經註曰：河在關內南流，潼激關山，因謂之潼關；晉所謂桃林之塞，秦所謂陽華是也。〕操遣安西將軍曹仁督諸將拒之，〔晉百官志曰：四安起於魏初。謂安東、安西、安南、安北四將軍也。〕敕今堅壁勿與戰。命五官將丕留守鄴，以奮武將軍程昱參丕軍事，〔沈約曰：奮武將軍，始於漢末。〕門下督廣陵徐宣為左護軍，〔門下督，督將之居門下者。〕留統諸軍，樂安國淵為居府長史，統留事。〔姓譜：齊有國氏，世為上卿。又鄭十穆子國之後，為國氏。〕秋，七月，操自將擊超等。〔將，即亮翻；下同。〕議者多言：「關西兵習長矛，非精選前鋒，不可當也。」操曰：「戰在我，非在賊也。賊雖習長矛，將使不得以刺，諸君但觀之。」〔在我而不在敵，故可以制勝，此未易與常人言也。刺，七亦翻；下同。〕
八月，操至潼關，與超等夾關而軍。操急持之，而潛遣徐晃、朱靈以步騎四千人渡蒲阪津，據河西為營，〔蒲阪津，在蒲阪縣西。河西即唐之蒲津關。考異曰：「太祖至潼關，恐不得渡，召問晃。晃曰：『公盛兵於此，而賊不復別守蒲阪，知其無謀也。今假臣精兵渡蒲阪津，為軍先置以截其裏，賊可禽也。』太祖曰：『善。』「按武帝紀，潛遣二將渡蒲阪，皆太祖之謀，而晃傳雲皆晃之策。蓋陳氏各欲稱其功美，不相顧耳。〕閏月，操自潼關北渡河。兵眾先渡，操獨與虎士百餘人留南岸斷後。〔斷，丁管翻。〕馬超將步騎萬餘人攻之，矢下如雨，操猶據胡牀不動。許褚扶操上船，船工中流矢死，〔中，竹仲翻。〕褚左手舉馬鞍以蔽操，右手刺船。校尉丁斐，放牛馬以餌賊，賊亂，取牛馬，操乃得渡；遂自蒲阪渡西河，循河為甬道而南。超等退拒渭口，〔前書，渭水至船司空入河。後漢省船司空，屬華陰縣。渭口之東，即潼關也。〕操乃多設疑兵，潛以舟載兵入渭，為浮橋，夜，分兵結營於渭南。超等夜攻營，伏兵擊破之。超等屯渭南，遣使求割河以西請和，操不許。九月，操進軍，悉渡渭。超等數挑戰，又不許；固請割地，求送任子，賈詡以為可偽許之。操復問計策，〔數，所角翻。挑，徒了翻。復，扶又翻。〕詡曰：「離之而已。」操曰：「解！」〔解，戶買翻，曉也。〕
韓遂請與相見，操與遂有舊，於是交馬語移時，〔遂與樊稠交馬語，而得以斃稠；與曹操交馬語，乃以自斃。然後知遂之所以遇稠者，非用數也。若馬超等之疑遂，則猶李傕之疑稠耳。〕不及軍事，但說京都舊故，拊手歡笑。時秦、胡觀者，前後重沓，〔重，直龍翻。〕操笑謂之曰：「爾欲觀曹公邪﹖亦猶人也，非有四目兩口，但多智耳！」既罷，超等問遂，「公何言﹖」遂曰：「無所言也。」超等疑之。他日，操又與遂書，多所點竄，如遂改定者；超等愈疑遂。〔二者皆所以離之也。考異曰：許褚傳曰：「太祖與韓遂、馬超等會語，左右皆不得從，唯將褚。超負其力，陰欲前突太祖，素聞褚勇，疑從騎是褚，乃問曰：『公有虎侯者安在﹖』太祖顧指褚，褚瞋目眄之，超不敢動。」按時超不與遂同在彼，故疑此說妄也。〕操乃與剋日會戰，〔剋日者，剋定其日也。〕先以輕兵挑之，〔挑，徒了翻。〕戰良久，乃縱虎騎夾擊，大破之，斬成宜、李堪等。遂、超奔涼州，楊秋奔安定。
諸將問操曰：「初，賊守潼關，渭北道缺，〔缺，謂缺而不備。〕不從河東擊馮翊而反守潼關，引日而後北渡，何也﹖」操曰：「賊守潼關，若吾入河東，賊必引守諸津，則西河未可渡，吾故盛兵向潼關；賊悉眾南守，西河之備虛，故二將得擅取西河；然後引軍北渡，賊不能與吾爭西河者，以二將之軍也。〔二將，徐晃、朱靈也。將，即亮翻。〕連車樹柵，為甬道而南，既為不可勝，〔兵法；先為不可勝以待敵之可勝。〕且以示弱。渡渭為堅壘，虜至不出，所以驕之也；故賊不為營壘而求割地。吾順言許之，所以從其意，使自安而不為備，因畜士卒之力，一旦擊之，所謂疾雷不及掩耳。〔淮南子之言。〕兵之變化，固非一道也。」
始，關中諸將每一部到，操輒有喜色。諸將問其故，操曰：「關中長遠，若賊各依險阻，徵之，不一二年不可定也。今皆來集，其眾雖多，莫相歸服，軍無適主，〔適，丁歷翻。〕一舉可滅，為功差易，吾是以喜。」〔當此之時，關西之兵最為精強，而破於操者，法制不一也。易，以豉翻。〕
冬，十月，操自長安北征楊秋，圍安定。秋降，〔降，戶江翻。〕復其爵位，使留撫其民。
十二月，操自安定還，留夏侯淵屯長安。以議郎張既為京兆尹。既招懷流民，興復縣邑，百姓懷之。
遂、超之叛也，弘農、馮翊縣邑多應之，河東民獨無異心；操與超等夾渭為軍，軍食一仰河東。〔仰，牛向翻。〕及超等破，餘畜尚二十餘萬斛，〔畜，讀曰蓄。〕操乃增河東太守杜畿秩中二千石。
③扶風法正為劉璋軍議校尉，〔軍議校尉，使之議軍事。蓋時議必惟正之善謀，璋能官之而不能用耳。〕璋不能用，又為其州里俱僑客者所鄙，正邑邑不得志。〔僑，寄也，寓也。鄙，薄也。邑邑，不樂之意。〕益州別駕張松與正善，自負其才，忖璋不足與有為，〔忖，度也，思也。忖，寸本翻。〕常竊歎息。松勸璋結劉備，璋曰：「誰可使者﹖」松乃舉正。璋使正往，正辭謝，佯為不得已而行。還，為松說備有雄略，〔為，於偽翻。〕密謀奉戴以為州主。
會曹操遣鍾繇向漢中，璋聞之，內懷恐懼。松因說璋曰：〔說，輪芮翻。〕「曹公兵無敵於天下，若因張魯之資以取蜀土，誰能禦之！劉豫州，使君之宗室而曹公之深讎也，〔使，疏吏翻。〕善用兵；若使之討魯，魯必破矣。魯破，則益州強，曹公雖來，無能為也！今州【章：甲十一行本「州」下有「中」字；乙十一行本同；孔本同；張校同。】諸將龐羲、李異等，皆恃功驕豪，〔據裴松之註，龐羲免璋諸子於難，而李異殺趙韙，故各持功。〕欲有外意。〔謂其意欲附外也。〕不得豫州，則敵攻其外，民攻其內，必敗之道也！」璋然之，遣法正將四千人迎備。主簿巴西黃權諫曰：〔譙周巴記曰：劉璋分巴郡墊江已上為巴西郡。〕「劉左將軍有驍名，〔曹操表備為左將軍，故稱之。驍，堅堯翻。〕今請到，欲以部曲遇之，則不滿其心；欲以賓客禮待，則一國不容二君，若客有泰山之安，則主有累卵之危。不若閉境以待時清。」璋不聽，出權為廣漢長。〔廣漢縣，屬廣漢郡。長，知兩翻。〕從事廣漢王累，自倒懸於州門以諫，璋一無所納。
法正至荊州，陰獻策於劉備曰：「以明將軍之英才，乘劉牧之懦弱；張松，州之股肱，〔別駕，州之上佐，故曰股肱。〕響應於內，以取益州，猶反掌也。」〔考異曰：韋曜吳書曰：「備前見張松，後得法正，皆厚以恩德接納，盡其殷勤之歡。因問蜀中闊狹，兵器府庫，人馬眾寡，及諸要害道里遠近；松等具言之。」按劉璋、劉備傳，松未嘗先見備，吳書誤也。〕備疑未決。龐統言於備曰：「荊州荒殘，人物殫盡，東有孫車騎，〔備表權為車騎將軍，故以稱之。〕北有曹操，難以得志。今益州戶口百萬，土沃財富，誠得以為資，大業可成也！」備曰：「今指與吾為水火者，曹操也。〔言水火者，以其性相反也。〕操以急，吾以寬；操以暴，吾以仁；操以譎，吾以忠：〔譎，古穴翻。〕每與操反，事乃可成耳。今以小利而失信義於天下，柰何﹖」統曰：「亂離之時，固非一道所能定也。且兼弱攻昧，〔尚書仲虺之言。〕逆取順守，〔前書陸賈曰：「湯、武逆取而順守之。」〕古人所貴。若事定之後，封以大國，何負於信！今日不取，終為人利耳。」備以為然。乃留諸葛亮、關羽等守荊州，以趙雲領留營司馬，〔留營司馬，掌留營軍事也。〕備將步卒數萬人入益州。
孫權聞備西上，〔上，時掌翻。〕遣舟船迎妹；而夫人慾將備子禪還吳，張飛、趙雲勒兵截江，乃得禪還。
劉璋敕在所供奉備，備入境如歸，前後贈遺以巨 億計。〔遺，於季翻。〕備至巴郡，巴郡太守嚴顏拊心歎曰：「此所謂『獨坐窮山，放虎自衛者』也。」備自江州北由墊江水詣涪。〔巴郡，治江州。墊江縣，屬巴 郡。涪縣，屬廣漢郡。墊江水，蓋即涪內水也。庾仲雍曰：江州縣對二水口，右則涪內水，左則蜀外水。墊，音疊。涪，音浮。賢曰：涪縣故城，今綿州城。墊江 縣，唐之合州。〕璋率步騎三萬餘人，車乘帳幔，〔乘，繩證翻。幔，莫半翻，幕也。〕精光耀日，往會之。張松令法正白備，便於會襲璋。備曰：「此事不可倉卒！」〔卒，讀曰猝。〕龐統曰：「今因會執之，則將軍無用兵之勞而坐定一州也。」備曰：「初入他國，恩信未著，此不可也。」璋推備行大司馬，領司隸校尉；備亦推璋行鎮西大將軍，領益州牧。〔晉百官志曰：匹鎖通於柔遠。謂鎮東、鎮西、鎮南、鎮北四將軍也。〕所將吏士，更相之適，〔之，往也。更，工衡翻。〕歡飲百餘日。璋增備兵，厚加資給，使擊張魯，又令督白水軍。〔白水關，在廣漢白水縣，劉璋置軍屯守，即楊懷、高沛之軍也。杜佑曰：梁州金牛縣，漢葭萌縣地，縣南有故白水關。〕備並軍三萬餘人，車甲、器械、資貨甚盛。璋還成都，備北到葭萌，〔葭萌縣，屬廣漢郡。賢曰：葭萌，今利州益昌縣。應劭曰：葭，音家。師古曰：萌，音氓。蜀王封其弟葭萌於此，因以名邑。先主改曰漢壽。〕未即討魯，厚樹恩德以收眾心。
十七年（壬辰、二一二）
①春，正月，曹操還鄴。詔操贊拜不名，入朝不趨，劍履上殿，如蕭何故事。
②操之西征也，河間民田銀、蘇伯反，扇動幽、冀。五官將丕欲自討之，功曹常林曰：〔據林傳，時為五官將功曹。〕「北方吏民，樂安厭亂，〔樂，音洛。〕服化已久，守善者多；銀、伯犬羊相聚，不能為害。方今大軍在遠，外有強敵，將軍為天下之鎮，〔謂留守鄴也。〕輕動遠舉，雖克不武。」乃遣將軍賈信討之，應時克滅。餘賊千餘人請降，議者皆曰：「公有舊法，圍而後降者不赦。」〔降，戶江翻。〕程昱曰：「此乃擾攘之際，權時之宜。今天下略定，不可誅之；縱誅之，宜先啟聞。」議者皆曰：「軍事有專無請。」昱曰：「凡專命者，謂有臨時之急耳。今此賊制在賈信之手，故老臣不願將軍行之也。」丕曰：「善。」即白操，操果不誅。既而聞昱之謀，甚悅，曰：「君非徒明於軍計，又善處人父子之間。」〔以勸丕不專殺也。處，昌呂翻。〕
故事：破賊文書，以一為十；國淵上首級，皆如其實數，〔國淵時統留事。上，時掌翻。〕操問其故，淵曰：「夫徵討外寇，多其斬獲之數者，欲以大武功，聳民聽也。河間在封域之內，銀等叛逆，雖克捷有功，淵竊恥之。」操大悅。
③夏，五月，癸未，誅衛尉馬騰，夷三族。〔騰詣鄴見上卷十三年。〕
④六月，庚寅晦，日有食之。
⑤秋，七月，螟。
⑥馬超等餘眾屯藍田，夏侯淵擊平之。
鄜賊梁興〔鄜縣，前漢屬左馮翊，後漢省。師古曰：鄜，音敷。〕寇略馮翊，諸縣恐懼，皆寄治郡下，議者以為當移就險阻。左馮翊鄭渾曰：「興等破散，藏竄山谷，雖有隨者，率脅從耳。今當廣開降路，〔降，戶江翻；下同。〕宣論威信，而保險自守，此示弱也。」乃聚吏民，治城郭，為守備，〔治，直之翻。〕募民逐賊，得其財物婦女，十以七賞。民大悅，皆願捕賊；賊之失妻子者皆還，求降，渾責其得他婦女，然後還之。於是轉相寇盜，黨與離散。又遣吏民有恩信者分佈山谷告諭之，出者相繼；乃使諸縣長吏各還本治，以安集之。〔長，知兩翻。〕興等懼，將餘眾聚鄜城，操使夏侯淵助渾討之，遂斬興，餘黨悉平。渾，泰之弟也。〔鄭泰，見用於董卓而欲圖卓者也。〕
⑦九月，庚戌，立皇子熙為濟陰王，懿為山陽王，邈為濟北王，敦為東海王。〔時許靖在蜀，聞立諸王，曰：「將欲翕之，必姑張之；將欲奪之，必姑與之。其孟德欴謂乎。」濟，子禮翻。〕
⑧初，張紘以秣陵山川形勝，勸孫權以為治所；及劉備東過秣陵，亦勸權居之。權於是作石頭城，徙治秣陵，改秣陵為建 業。〔秣陵，屬丹陽郡，本金陵也，秦始皇改；孫權改曰建業；後避晉愍帝諱，改曰建康。石頭城，在今建康城西二里。金陵志：石頭城去臺城九里，南合秦淮 水。張舜民曰：石頭城者，天生城壁，有如城然，在清涼寺北覆舟山上。江行自北來者，循石頭城，轉入秦淮。陸遊曰：龍灣望頭山，不甚高，然峭立江中，繚繞如 垣牆。清涼寺距石頭裏餘，西望宣化渡及歷陽諸山。宋白曰：晉平吳，分為二邑，自淮水南為秣陵，北為建業。江表傳：紘謂權曰：「秣陵，楚武王所置，名為金陵；地劫岡阜連石頭。昔秦始皇東巡，經此縣，望氣者雲，金陵地形，有王者都邑之氣，故掘斷連岡，改名秣陵。今處所具存，宜為都邑。」獻帝春秋又載權曰：「秣陵有小江百餘裏，可以安大船，吾方理水軍，當移據之。」又據晉書郗隆傳，隆為揚州刺史，鎮秣陵。齊王冏檄令赴討趙王倫，隆停檄不下。時王邃鎮石頭，隆軍西赴邃者甚眾。隆遣從事於牛渚禁之，不得止。將士奉邃攻殺隆。則石頭在牛渚西。詳考是事，秣陵軍將赴邃，欲自牛渚而西勤王也；石頭自在牛渚東。〕
⑨呂蒙聞曹操欲東兵，說孫權夾濡須水口立塢。〔說，輸芮翻。賢曰：濡須，水名，在今和州歷陽縣西南。孫權夾水立塢，狀如偃月。杜佑曰：濡須水，在歷陽西南百八十里。餘據濡須水出巢湖，在今無為軍北二十五里，濡須塢在今巢縣東南四十里。〕諸將皆曰：「上岸擊賊，〔上，時掌翻。〕洗足入船，何用塢為！」蒙曰：「兵有利鈍：戰無百勝，如有邂逅，敵步騎蹙，人不暇及水，其得入船乎﹖」權曰「善！」遂作濡須塢。
⑩冬，十月，曹操東擊孫權。董昭言於曹操曰：「自古以來，人臣匡世，未有今日之功；有今日之功，未有久處人臣之勢者也。〔處，昌呂翻；下同。〕今明公恥有凓德，樂保名節；〔樂，音洛。〕然處大臣之勢，使人以大事疑己，誠不可不重慮也。」〔重，直用翻。〕乃與列侯諸將議，以丞相宜進爵國公，九錫備物，以殊勳。〔賢曰：禮含文嘉曰：九錫，一曰車馬，二曰衣服，三曰樂器，四曰朱戶，五曰納陛，六曰虎賁百人，七曰斧鉞，八曰弓矢，九曰秬鬯。謂之九錫，錫，予也；九錫皆如其德。左傳曰：分魯公以大路、大旂、夏后氏之璜、封父之繁弱、祝宗、卜史、備物典策。〕荀彧以為：「曹公本興義兵以匡朝寧國，〔朝，直遙翻。〕秉忠貞之誠，守退讓之實；君子愛人以德，〔記檀弓，曾子曰：君子之愛人也以德，細人之愛人也以姑息。〕不宜如此。」操由是不悅。及擊孫權，表請彧勞軍於譙，〔勞，力到翻。〕因輒留彧，以侍中、光祿大夫、持節、參丞相軍事。〔輒，言專輒也。〕操軍向濡須，彧以疾留壽春，飲藥而卒。〔彧傳雲：操饋之食，發視，乃空器也，於是飲藥而卒。考異曰：陳志彧傳曰：「以憂薨。」範書彧傳曰：「操饋之食，發視，乃空器也，於是飲藥而卒。」孫盛魏氏春秋亦同。按彧之死，操隱其誅。陳壽雲以憂卒，蓋闕疑也。今不正言其飲藥，恐後世為人上者，謂隱誅可得而行也。〕彧行義修整而有智謀，好推賢進士，故時人皆惜之。〔行，下孟翻。好，呼到翻。〕
臣光曰：孔子之言仁也重矣，自子路、冉求、公西赤門人之高第，令尹子文、陳文子諸候之賢大夫，皆不足以當之，而獨稱管仲之仁，豈非以其輔佐齊桓，大濟生民乎！〔論語：孟武伯問：「子路仁乎﹖」子曰：「不知也。」又問。子曰：「由也，千乘之國，可使治其賦也，不知其仁也。」「求也何如﹖」曰：「求也，千室之邑，百乘之家，可使為之宰也，不知其仁也。」「赤也何如﹖」曰：「赤也，束帶立於朝，可使與賓客言也，可知其仁也。」子張問曰：「令尹子文，三仕為令尹，無喜色；三已之，無慍色。舊令尹之政，必以告新令尹。何如﹖」子曰：「忠矣。」曰：「仁矣乎﹖」曰：「未知，焉得仁﹖」「崔子弒齊君，陳文子有馬十乘，棄而違之，至於他邦，則曰猶吾大夫崔子也，違之，之一邦，則又曰猶吾大夫崔子也，違之。何如﹖」子曰：「清矣。」曰：「仁矣乎﹖」曰：「未知，焉得仁﹖」子貢曰：「管仲非仁者與﹖桓公殺公子糾，不能死，又相之。」子曰：「管仲相桓公，霸諸侯，一匡天下，民到於今受其賜；微管仲，吾其被髮左衽矣！豈若匹夫匹婦之為諒也，自經於溝瀆莫之知也！」子路曰：」桓公殺公子糾，召忽死之，管仲不死。曰：未仁乎﹖」子曰：「桓公九合諸侯，不以兵車，管仲之力也！如其仁！如其仁！」〕齊桓之行若狗彘，管仲不羞而相之，〔行，下孟翻。相，息亮翻。〕其志蓋以非桓公則生民不可得而濟也。漢末大亂，羣生塗炭，自非高世之纔不能濟也。然則荀彧捨魏武將誰事哉！
齊桓之時，周室雖衰，未若建安之初也。建安之初，四海蕩覆，尺土一民，皆非漢有。荀彧佐魏武而興之，舉賢用能，訓卒厲兵，決機發策，征伐四克，遂能以弱為強，化亂為治，〔治，直吏翻。〕十分天下而有其八，其功豈在管仲之後乎！管仲不死子糾而荀彧死漢室，其仁復居管仲之先矣！〔復，扶又翻。〕
而杜牧乃以為「彧之勸魏武取兗州則比之高、光，官渡不令還許則比之楚、漢，及事就功畢，乃欲邀名於漢代，譬之教盜穴牆發匱而不與同挈，得不為盜乎！」臣以為孔子稱「文勝質則史」，〔見論語。〕凡為史者記人之言，必有以文之。然則比魏武於高、光、楚、漢者，史氏之文也，豈皆彧口所言邪！用是貶彧，非其罪矣。且使魏武為帝，則彧為佐命元功，與蕭何同賞矣；彧不利此而利於殺身以邀名，豈人情乎！
十二月，有星孛於五諸侯。〔晉天文志曰：五諸侯五星，在東井北。又太微南蕃，左執法東北一星曰謁者，謁者東北三星曰三公，三公北三星曰九卿，九卿西五星曰內五諸侯，內侍天子，不之國也。孛，蒲內翻。〕
劉備在葭萌，龐統言於備曰：「今陰選精兵，晝夜兼道，徑襲成都，劉璋既不武，又素無豫備，大軍卒至，〔卒，讀曰猝。〕一舉便定，此上計也。楊懷、高沛，璋之名將，各杖強兵，據守關頭，〔即白水關頭也。〕聞數有牋諫璋，〔數，所角翻。〕使發遣將軍還荊州。將軍遣與相聞，說荊州有急，欲還救之，並使裝束，外作歸形，此二子既服將軍英名，又喜將軍之去，計必乘輕騎來見將軍，因此執之，進取其兵，乃向成都，此中計也。退還白帝，〔白帝，即巴東魚復縣城也。公孫述據成都，自稱白帝，改魚復曰白帝城。〕連引荊州，徐還圖之，此下計也。若沈吟不去，〔沈，持林翻。〕將致大困，不可久矣。」備然其中計。
及曹操攻孫權，權呼備自救。備貽璋書曰：「孫氏與孤本為脣齒，而關羽兵弱，今不往救，則曹操必取荊州，轉侵州界，〔州界，謂益州界。〕其憂甚於張魯。魯自守之賊，不足慮也。」因求益萬兵及資糧，璋但許兵四千，其餘皆給半。備因激怒其眾曰：「吾為益州徵強敵，師徒勤瘁，〔瘁，秦醉翻。〕而積財吝賞，何以使士大夫死戰乎！」張松書與備及法正曰：「今大事垂立，如何釋此去乎！」松兄廣漢太守肅，恐禍及己，因發其謀。於是璋收斬松，敕關戍諸將文書皆勿復得與備關通。〔復，扶又翻。〕備大怒，召璋白水軍督楊懷、高沛，責以無禮，斬之；〔責其無客主之禮也。〕勒兵徑至關頭，並其兵，進據涪城。〔此用龐統之中計也。〕
十八年（癸巳、二一三）
①春，正月，曹操進軍濡須口，號步騎四十萬，攻破孫權江西營，〔大江東北流，故自歷陽至濡須口皆謂之江西，而建業謂之江東。〕獲其都督公孫陽。權率眾七萬禦之，相守月餘。操見其舟船器仗軍伍整肅，歎曰：「生子當如孫仲謀；〔孫權，字仲謀。〕如劉景升兒子，豚犬耳！」權為牋與操，說：「春水方生，公宜速去。」別紙言：「足下不死，孤不得安。」操語諸將曰：〔語，牛倨翻。〕「孫權不欺孤。」乃徹軍還。
②庚寅，詔並十四州，復為九州。〔十四州，司、豫、冀、兗、徐、青、荊、揚、益、梁、雍、並、幽、交也。復為九州者，割司州之河東、河內、馮翊、扶風及幽、並二州皆入冀州；涼州所統，悉入雍州，又以司州之京兆入焉；又以司州之弘農、河南入豫州，交州併入荊州，則省司、涼、幽、並而復禹貢之九州矣。此曹操自領冀州牧，欲廣其所統以制天下耳。〕
③夏，四月，曹操至鄴。
④初，曹操在譙，恐濱江郡縣為孫權所略，欲徙令近內，〔近，其靳翻。〕以問揚州別駕蔣濟，曰：「昔孤與袁本初對軍官渡，徙燕、白馬民，民不得走，賊亦不敢鈔。〔事見六十三卷建安五年。燕縣、白馬縣，皆屬東郡。燕，春秋之南燕國也。賢曰：燕故城今滑州胙城縣。鈔，楚交翻。燕，於賢翻。〕今欲徙淮南民，何如﹖」對曰：「是時兵弱賊強，不徙必失之。自破袁紹以來，明公威震天下，民無他志，人情懷土，實不樂徙，〔樂，音洛。〕懼必不安。」操不從。既而民轉相驚，自廬江、九江、蘄春、廣陵，戶十餘萬皆東渡江，〔蘄春縣，本屬江夏郡。沈約曰：吳立蘄春郡。此據吳志書之也。蘄，音祁。〕江西遂虛，合淝以南，惟有皖城。〔皖縣，屬廬江郡。賢曰：今舒州懷寧縣。師古曰：皖，音胡管翻。〕濟後奉使詣鄴，〔使，疏吏翻。〕操迎見，大笑曰：「本但欲使避賊，乃更驅盡之！」拜濟丹陽太守。〔丹陽郡已屬孫權，濟不得之郡也。〕
⑤五月，丙申，以冀州十郡封曹操為魏公，〔時以冀州之河東、河內、魏郡、趙國、中山、常山、鉅鹿、安平、甘陵、平原凡十郡為魏國。〕以丞相領冀州牧如故。又加九錫：大輅、戎輅各一，玄牡二駟；袞冕之服，赤舄副焉；〔毛萇曰：赤舄，人君之盛屨也；釋舄，複履也。鄭玄曰：複下曰舄。鄭眾曰：舄有三等，赤舄為上，冕服之舄。〕軒縣之樂，六佾之舞；〔周禮：樂縣之位，王宮縣，諸侯軒縣。鄭眾曰：宮縣，四面縣；軒縣；去其一面。縣，讀曰懸。舞佾之數，天子八，諸侯六。杜預曰：八佾，八八六十四人；六佾，六六三十六人。服虔曰：天子八八，諸侯六八，大夫四八，士二八。宋傅隆曰：鄭伯納晉悼公女樂二八，晉以一八賜魏絳。此樂以八人為列之證也。佾，音逸。〕朱戶以居；納陛以登；虎賁之士三百人；鈇、鉞各一；彤弓一，彤矢百，玈弓十，玈矢千；〔玈與盧同，黑色也。〕秬鬯一卣，珪、瓚副焉。
大雨水。
⑦益州從事廣漢鄭度聞劉備舉兵，謂劉璋曰：「左將軍懸軍襲我，兵不滿萬，士眾未附，軍無輜重，〔重，直用翻。〕野穀是資，其計莫若盡驅巴西、梓潼民內、涪水以西，〔梓潼縣，屬廣漢郡，漢武帝元鼎元年置，以縣倚梓林而枕潼水為名； 建安二十二年，劉備分立梓潼郡。班志，梓潼有五婦山，譢水所出，南入涪。應劭曰：涪水出廣漢，南入漢。水經曰：涪水出廣漢涪縣西北，東至廣漢與梓潼水合， 又西南流，又南入於墊江。註雲：涪水出廣漢屬國剛氐道徼外；梓潼水即五婦水也，同入於墊江，即所謂內水也。〕其倉廩野穀，一皆燒除，高壘深溝，靜以待之。彼至，請戰，勿許，久無所資，不過百日，必將自走，走而擊之，此必禽耳。」劉備聞而惡之，〔惡，烏路翻。〕以問法正。正曰：「璋終不能用，無憂也。」璋果謂其羣下曰：「吾聞拒敵以安民，未聞動民以避敵也。」不用度計。
璋遣其將劉踭、冷苞、張任、鄧賢、吳懿等拒備，皆敗，退保鼦竹；〔踭，姑回翻，又胡隈翻。冷，魯杏翻，姓也。按本或作「泠」，泠，音魯經翻。鼦竹縣，屬 廣漢郡；唐屬漢州；九域志，在州東北九十三里。〕懿詣軍降。〔降，戶江翻；下同。〕璋復遣護軍南陽李嚴、江夏費觀督鼦竹諸軍，〔復，扶又翻；下同。夏，戶 雅翻。費，父沸翻。〕嚴、觀亦率其眾降於備。備軍益強，分遣諸將平下屬縣。劉踭、張任與璋子循退守雒城，〔雒縣，屬廣漢郡，雒水所出；唐為漢州治所。〕備進軍圍之。任勒兵出戰於鴈橋，〔鴈江，在雒縣南，曾有金鴈，故名為鴈橋。〕軍敗，任死。
⑧秋，七月，魏始建社稷、宗廟。
⑨魏公操納三女為貴人。〔自此以後，曹操不書姓而冠以國。操三女，長憲，次節，次華；節後立為皇后。〕
⑩初，魏公操追馬超至安定，聞田銀、蘇伯反，引軍還。參涼州軍事楊阜言於操曰：「超有信、布之勇，甚得羌、胡心；若大軍還，不設備，隴上諸郡非國家之有也。」〔隴西、南安、漢陽、永陽，皆隴上諸郡也。獻帝起居注，分漢陽、上郡為永陽。〕操還，超果率羌、胡擊隴上諸郡縣，郡縣皆應之，惟冀城奉州郡以固守。〔冀縣，屬漢陽郡，郡及涼州刺史治焉。〕
超盡兼隴右之眾，張魯復遣大將楊昂助之，〔復，扶又翻。〕凡萬餘人，攻冀城，自正月至八月，救兵不至。刺史韋康遣別駕閻溫出，告急於夏侯淵，〔夏侯淵時屯長安。〕外圍數重，〔重，直龍翻。〕溫夜從水中潛出。明日，超兵見其跡，遣追獲之。超載溫詣城下，使告城中雲：「東方無救。」〔隴右在西方，操在關東，故曰東方。〕溫向城大呼曰：〔呼，火故翻。〕「大軍不過三日至，勉之！」城中皆泣，稱萬歲。超雖怒，猶以攻城久不下，徐徐更誘溫，冀其改意。〔誘，音酉。〕溫曰：「事君有死無二，而卿乃欲令長者出不義之言乎！」超遂殺之。
已而外救不至，韋康及太守欲降。〔降，戶江翻。〕楊阜號哭諫曰：「阜等率父兄子弟以義相勵，有死無二，以為使君守此城，〔號，戶刀翻。為，於偽翻。〕今柰何棄垂成之功，陷不義之名乎！」刺史、太守不聽，開城門迎超。超入，遂殺刺史、太守，自稱徵西將軍、領幷州牧、督涼州軍事。
魏公操使夏侯淵救冀，未到而冀敗。淵去冀二百餘裏，超來逆戰，淵軍不利。氐王千萬反應超，屯興國，〔氐王千萬，略陽清水氐種也，其後是為仇池之楊。興國，城名。〕淵引軍還。
會楊阜喪妻，就超求假以葬之。〔喪，息浪翻。，假，居訝翻，休假也。求假，猶古之請告請急也。〕阜外兄天水姜敘為撫夷將軍，擁兵屯歷城。〕〔水經註，歷城在西縣，去仇池一百二十里，後改為建安城。杜佑曰：歷城，在今同谷郡西七里，去仇池九十里。宋白曰：晉置仇池郡於歷城。今為成州。〕阜見敘及其母，歔欷悲甚。〔歔，音虛；欷，許既翻，又音希，泣餘聲也。〕敘曰：「何為乃爾﹖」阜曰：「守城不能完，君亡不能死，亦何面目以視息於天下！〔目之視物，一出入息之頃，則一瞬。〕馬超背父叛君，虐殺州將，背，蒲妹翻。將，即亮翻。〕豈獨阜之憂責，一州士大夫皆蒙其恥。君擁兵專制而無討賊心，此趙盾所以書弒君也。〔趙盾，晉卿趙宣子也。左傳，趙穿攻靈公於桃園，宣子未出山而復，太史書曰：「趙盾弒其君。」以示於朝。宣子曰：「不然。」對曰：「子為正卿，亡不越境，反不討賊，非子而誰！」〕超強而無義，多釁，易圖耳。」〔易，以豉翻。〕敘母慨然曰：「咄！伯奕，韋使君遇難，亦汝之負，豈獨義山哉！〔咄，當沒翻。姜敘，字伯奕；楊阜，字義山。負罪也。難，乃旦翻。〕人誰不死，死於忠義，得其所也。但當速發，勿復顧我；我自為汝當之，〔復，扶又翻。為，於偽翻。〕不以餘年累汝也。」〔累，力瑞翻。〕敘乃與同郡趙昂、尹奉、武都李俊等合謀討超，又仗人至冀，結安定梁寬、南安趙衢使為內應。超取趙昂子月為質，〔質，音致。〕昂謂妻異曰：〔據皇甫謐列女傳，異，士氏女也。〕「吾謀如是，事必萬全，當柰月何﹖」異厲聲應曰：「雪君父之大恥，喪元不足為重，〔喪，息浪翻。〕況一子哉！」
九月，阜與敘進兵，入鹵城，〔鹵城，當在西縣、冀縣之間。〕昂、奉據祁山，以討超。〔水經註：祁山，在嶓冢之西七十許裏，山上有城，極為險固，漢水逕其南。又曰：祁山，在上邽西南二百四十里。杜佑曰：祁山，在今同谷郡長道縣東十里。餘據今西和州長道縣南十里有祁山，古來南北二岈，有萬餘家。諸葛亮表言「祁山去沮五百里，有人萬戶」者，此也。〕超聞之，大怒，趙衢因譎說超，使自出擊之。〔譎，古穴翻。說，輸芮翻。〕超出，衢與梁寬閉冀城門，盡殺超妻子。超進退失據，乃襲歷城，得敘母。敘母罵之曰：「汝背父之逆子，殺君之桀賊，〔背父，謂馬騰在鄴，不顧而反；殺君，謂殺韋康也。背，蒲妹翻。〕天地豈久容汝，而不早死，敢以面目視人乎！」超殺之，又殺趙昂之子月。楊阜與超戰，身被五創。超兵敗，遂南奔張魯。〔被，皮義翻。創，初良翻。考異曰：楊阜傳雲「十七年九月」，武帝紀，「十八年超在漢陽，復因羌、胡為害。十九年正月，趙衢等討超，超奔漢中。」按姜敘九月起兵，超即應出討，超出，衢等即應閉門，不應至來年正月。蓋魏史書捷音到鄴之月耳。楊阜傳誤也。〕魯以超為都講祭酒，〔魯為五斗米道，自號師君。其來學者，初名鬼卒，後號祭酒，各領部眾。都講祭酒者，魯使學者都習老子五千文，置都講祭酒，位次師君。〕欲妻之以女。〔妻，七細翻。〕或謂魯曰：「有人若此，不愛其親，焉能愛人！」〔焉，於虔翻。〕魯乃止。操封討超之功，侯者十一人，賜楊阜爵關內侯。
冬，十一月，魏初置尚書、侍中、六卿；以荀攸為尚書令，涼茂為僕射，〔涼，姓；茂，名。〕毛玠、崔琰、常林、徐奕、何夔為尚書，〔魏置五曹尚書，吏部、左民、客曹、五兵、度支。〕王粲、杜襲、衛覬、和洽為侍中，〔自是以後，侍中遂以四人為定員。〕鍾繇為大理，〔大理，漢廷尉之職。〕王脩為大司農，袁渙為郎中令，行御史大夫事，〔郎中令，漢光祿勳之職。〕陳羣為御史中丞。〔時以御史大夫為三公，以中丞為御史臺主。〕
袁渙得賞賜，皆散之，家無所儲，乏則取之於人，不為皦察之行，〔皦，吉了翻。行，下孟翻。〕然時人皆服其清。時有傳劉備死者，羣臣皆賀，惟渙獨否。
魏公操欲復肉刑，令曰：「昔陳鴻臚以為死刑有可加於仁恩者，〔臚，陵如翻。〕御史中丞能申其父之論乎﹖」〔陳羣父紀為漢大鴻臚。〕陳羣對曰：「臣父紀以為漢除肉刑而增加於笞，〔事見十五卷文帝十三年。〕本興仁而死者更眾，所謂名輕而實重者也。名輕則易犯，〔易，以豉翻。〕實重則傷民。且殺人償死，合於古制；至於傷人，或殘毀其體而裁剪毛髮，非其理也。若用古刑，使淫者下蠶室，盜者刖其足，則永無淫放穿踰之姦矣。〔下，遐稼翻。刖，音月。穿者，穿穴隙；踰者，踰垣牆。〕夫三千之屬，〔周穆王作甫刑，墨罰之屬千，剕罰之屬五百，宮罰之屬三百，大辟之罰其屬二百，五刑之屬三千。〕雖未可悉復，若斯數者，時之所患，宜先施用。漢律所殺殊死之罪，仁所不及也，其餘逮死者，可易以肉刑。可易以肉刑。如此，則所刑之與所生足以相貿矣。〔貿，易也。〕今以笞死之法易不殺之刑，是重人支體而輕人軀命也。」當時議者，唯鍾繇與羣議同，餘皆以未可行。操以軍事未罷，顧眾議而止。
