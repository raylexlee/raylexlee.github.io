△卷第一百四十六
梁紀二〔起旃蒙作噩（乙酉），盡強圉大淵獻（丁亥），凡三年。〕
高祖武皇帝二
天監四年（乙酉、五○五）
1春，正月，癸卯朔，詔曰：「二漢登賢，莫非經術，服膺雅道，名立行成。〔行，下孟翻。朱元晦曰：服，著也。膺，胸也。奉持而著之心胸之間。著，則略翻。〕魏、晉浮蕩，儒教淪歇，風節罔樹，〔樹，立也。歇，許竭翻。〕抑此之由。可置五經博士各一人，廣開館宇，招內後進！」於是以賀瑒及平原明山賓、吳興沈峻、建平嚴植之補博士，各主一館，館有數百生，給其餼廩，〔瑒，徒杏翻，又音暢。餼，許既翻。鄭玄曰：餼，廩稍食也。稍，所教翻。〕其射策通明者即除為吏。〔漢書音義曰：作簡策難問，列置案上，在試者意投射取而答之，謂之射策。〕期年之間，懷經負笈者雲會。瑒，循之玄孫也。〔笈，其劫翻，又楚洽翻，書箱也。晉氏南渡之初，以賀循為儒宗。〕又選學生，往會稽雲門山從何胤受業，〔胤時隱雲門山，今在會稽南三十一里，有雲門寺。會，工外翻。〕命胤選門徒中經明行脩者，〔行，下孟翻。〕具以名聞。分遣博士祭酒巡州郡立學。
2初，譙國夏侯道遷以輔國將軍從裴叔業鎮壽陽，為南譙太守，〔按魏收地形志，晉孝武置南譙郡，蓋治渦陽。又按蕭子顯齊志，武帝永明二年，揚州宣城、淮南、南豫、譙、廬江、臨江六郡，置南豫州。四年，冠軍長史沈憲啟二豫分置，以桑堁子亭為斷：潁川汝陽在南譙歷陽界，悉屬西豫，廬江居晉熙汝陰之中，屬南豫；求以潁川汝陽屬南豫，廬江屬西豫。則齊之南譙蓋置於歷陽西界，而渦陽已入於魏矣。南北建置郡縣最為難考者率如此。夏，戶雅翻。守，式又翻。〕與叔業有隙，單騎奔魏。魏以道遷為驍騎將軍，〔騎，奇寄翻。驍，堅堯翻。〕從王肅鎮壽陽，使道遷守合肥。肅卒，〔率，子恤翻；下同。〕道遷棄戍來奔，從梁、秦二州刺史莊丘黑鎮南鄭，以道遷為長史，領漢中太守。黑卒，詔以都官尚書王珍國為刺史，未至，道遷陰與軍主考城江忱之【嚴：「忱」改「悅」。】等謀降魏。〔降，戶江翻。〕
先是，魏仇池鎮將楊靈珍叛魏來奔，〔事見一百四十一卷齊明帝建武四年。先，悉薦翻。將，即亮翻。〕朝廷以為徵虜將軍、假武都王，助戍漢中，有部曲六百人，道遷憚之。上遣左右吳公之等使南鄭，道遷遂殺使者，發兵擊靈珍父子，斬之，並使者首送於魏。〔使，疏吏翻。〕白馬戍主尹天寶聞之，引兵擊道遷，敗其將龐樹，〔敗，補邁翻。〕遂圍南鄭。道遷求救於氐王楊紹先、楊集起、楊集義，皆不應，集義弟集朗引兵救道遷，擊天寶，殺之。魏以道遷為平南將軍、豫州刺史、豈縣侯。〔考異曰：梁帝紀，「天監三年二月，魏陷梁州」，而列傳皆無其事。魏帝紀：「正始元年，閏十二月，癸卯朔，蕭衍行梁州事，夏侯道遷據漢中來降。」道遷傳具言其事。按長曆，梁閏二月癸卯，即天監四年正月朔也，故置於此。〕又以尚書邢巒為鎮西將軍、都督徵梁、漢諸軍事，將兵赴之。道遷受平南，辭豫州，〔辭豫州者，欲得梁州也。〕且求公爵，魏主不許。
3辛亥，上祀南郊，大赦。
4乙丑，魏以驃騎大將軍高陽王雍為司空，〔驃，匹妙翻。騎，奇寄翻。〕加尚書令廣陽王嘉儀同三司。
5二月，丙子，魏以宕昌世子梁彌博為宕昌王。〔宕，徒浪翻。〕
6上謀伐魏，壬午，遣衛尉卿楊公則將宿衛兵塞洛口。〔自漢以來，衛尉與太常、太僕、廷尉、大鴻臚、宗正、大司農、少府為九卿，而職名未帶卿字，至梁分十二寺，始各帶卿字。水經註，洛澗北逕秦虛，下注淮，謂之洛口。塞，悉則翻。〕
7壬辰，交州刺史李凱據州反，長史李畟討平之。〔畟，初力翻。〕
8魏邢巒至漢中，擊諸城戍，所向摧破。晉壽太守王景胤據石亭，〔水經註：漢水自武興城北西南流，逕關城北，又西逕石亭戍，又逕晉壽城西。〕巒遣統軍李義珍擊走之。魏以巒為梁、秦二州刺史。巴西太守龐景民據郡不下，〔龐，皮江翻。〕郡民嚴玄思聚眾自稱巴州刺史，附於魏，攻景民，斬之。楊集起、集義聞魏克漢中而懼，閏月，帥羣氐叛魏，斷漢中糧道，〔帥，讀曰率。斷，丁舌翻。〕巒屢遣軍擊破之。
9夏，四月，丁巳，以行宕昌王梁彌博為河、涼二州刺史、宕昌王。
10冠軍將軍孔陵等將兵二萬戍深杭，〔冠，古玩翻。將，即亮翻。考異曰：梁鄧元起傳，「魏將王景胤、孔陵寇東、西晉壽，並遣告急。」按魏邢巒傳曰，「蕭衍晉壽太守王景胤據石亭」；又曰，「蕭衍遣其將軍孔陵等據深杭」。然則景胤、陵皆梁將也，元起傳誤。〕魯方達戍南安，〔五代志：始州普安縣，舊曰南安。始州，唐之劍州。〕任僧褒等戍石同，以拒魏。〔任，音壬。〕邢巒遣統軍王足將兵擊之，所至皆捷，遂入劍閣。陵等退保梓潼，足又進擊，破之。梁州十四郡地，東西七百里，南北千里，皆入於魏。〔蕭子顯齊志，梁州注籍者二十二郡，荒郡不預焉；今魏取十四郡。〕
初，益州刺史【章：十二行本「史」下有「當陽侯」三字；乙十一行本同；張校同；退齋校同。】鄧元起以母老乞歸，詔徵為右衛將軍，以西昌侯淵藻代之。淵藻，懿之子也。〔懿死於東昏之手。〕夏侯道遷之叛也，尹天寶馳使報元起。〔使，疏吏翻。〕及魏寇晉壽，王景胤等並遣告急，眾勸元起急救之，元起曰：「朝廷萬裏，軍不猝至，若寇賊侵淫，〔侵淫，以癰疽為喻，侵毒好肉為淫肉。〕方須撲討，董督之任，非我而誰，何事忽忽救之！」〔史言鄧元起乞歸非由衷之請。撲，普木翻。〕詔假元起都督徵討諸軍事，救漢中，而晉壽已陷。蕭淵藻將至，元起營還裝，糧器械，取之無遺。淵藻入城，恨之；又求其良馬，元起曰：「年少郎子，何用馬為！」淵藻恚，因醉，殺之。〔元起養寇自資，而卒不免於死，雖淵藻以私忿殺之，亦不為無罪也。少，詩照翻。恚，於避翻。〕元起麾下圍城，哭，且問故，淵藻曰：「天子有詔。」眾乃散。遂誣以反，上疑焉。元起故吏廣漢羅研詣闕訟之，上曰：「果如我所量也。」使讓淵藻曰：「元起為汝報讎，〔謂協力誅東昏，報其父讎也。量，音良。為，於偽翻；下同。〕汝為讎報讎，忠孝之道如何！」乃貶淵藻號為冠軍將軍，〔冠，古玩翻。考異曰：「梁書元起傳：「藻以仏儲無遺，甚怨望之，因表元起逗留不憂軍事，收付州獄，自縊死。」按若止以逗留表元起，安敢擅收前刺史付獄殺之！必誣以反也。今從南史。又梁書，藻本以冠軍為益州刺史，與南史異。〕贈元起徵西將軍，諡曰忠侯。
李延壽論曰：元起勤乃胥附，〔毛萇曰：幸下親上曰胥附。〕功惟闢土，〔謂開梁、益之土也。〕勞之不圖，禍機先陷。冠軍之貶，於罰已輕，梁之政刑，於斯為失。私戚之端，自斯而啟，年之不之，不亦宜乎！
11益州民焦僧護聚眾作【章：十二行本「作」上有「數萬」二字；乙十一行本同；孔本同；張校同。】亂，蕭淵藻年未弱冠，〔人生二十曰弱冠。冠，古玩翻。〕集僚佐議自擊之；或陳不可，淵藻大怒，斬於階惻。乃乘平肩輿巡行賊壘，〔平肩輿，使人就択肩之，故曰平肩。行，下孟翻。〕賊弓亂射，矢下如雨，從者舉楯禦矢，淵藻命去之。〔射，而亦翻。從，才用翻。去，羌呂翻。〕由是人心大安，擊僧護等，皆平之。
12六月，庚戌，初立孔子廟。
13豫州刺史王超宗〔以五代志考之，此時梁置豫州於晉熙，今安慶府懷寧縣地。〕將兵圍魏小峴。〔峴，戶典翻。〕丁卯，魏揚州刺史薛真度遣兼統軍李叔仁等擊之，超宗兵大敗。
14冠軍將軍王景胤、李畎、輔國將軍魯方達等與魏王足戰，屢敗，秋，七月，足進逼涪城。〔畎，姑泫翻。涪，音浮。〕
15八月，壬寅，魏中山王英寇雍州。〔雍，於用翻。〕
16庚戌，秦、梁二州刺史魯方達與魏王足統軍紀洪雅、盧祖遷戰，敗，方達等十五將皆死。壬子，王景胤等又與祖遷戰，敗，景胤等二十四將皆死。
17楊公則至洛口，與魏豫州長史石榮戰，斬之。甲寅，將軍姜慶真與魏戰於羊石，不利，〔羊石，蓋即陳伯之所屯之陽石也。〕公則退屯馬頭。
18雍州蠻沔東太守田青喜叛降魏。〔考之北史，青喜所據之地蓋在襄陽之東，竟陵之西。沔，彌兗翻。〕
19魏有芝生於太極殿之西序，〔殿廡曰序。〕魏主以示侍中崔光，光上表，以為「此莊子所謂『氣蒸成菌』者也。〔菌，巨隕翻，地蕈也。〕柔脆之物，生於墟落穢濕之地，不當生於殿堂高華之處；今忽有之，厥狀扶疏，誠足異也。夫野木生朝，野鳥入廟，古人皆以為敗亡之象，故太戊、中宗懼災脩德，殷道以昌，〔商王太戊之時，亳有祥桑、穀共生於朝，一暮大拱。太戊懼而脩德，祥桑枯死，殷道復興。高宗祭成湯，有飛雉升鼎耳而雊，祖己曰：「惟先格王正厥事，朝諸侯，有天下，猶運之於掌。」「中宗」當作「高宗」。朝，直遙翻。〕所謂『家利而怪先，國興而妖豫』者也。〔妖，於遙翻。〕今西南二方，兵革未息，郊甸之內，大旱踰時，民勞物悴，莫此之甚，〔悴，秦醉翻。〕承天育民者所宜矜恤；伏願陛下側躬聳意，惟新聖道，節夜飲之樂，養方富之年，則魏祚可以永隆，皇壽等於山嶽矣。」於是魏主好宴樂，〔樂，音洛。好，呼到翻。〕故光言及之。
20九月，己巳，楊公則等與魏揚州刺史元嵩戰，公則敗績。
21冬，十月，丙午，上大舉伐魏，以揚州刺史臨川王宏都督北討諸軍事，尚書右僕射柳惔為副，〔惔，徒甘翻。〕王公以下各上國租及田穀以助軍。〔國租者，封國所入之租。田穀者，職田所入之穀。各上，時掌翻。〕宏軍於洛口。
22楊集起、集義立楊紹先為帝，自皆稱王。十一月，戊辰朔，魏遣光祿大夫楊椿將兵討之。〔將，即亮翻。〕
23魏王足圍涪城，蜀人震恐，益州城戍降魏者什二三，民自上名籍者五萬餘戶。〔上，時掌翻；下西上同。〕邢巒表於魏主，請乘勝進取蜀，以為「建康、成都，相去萬裏，陸行既絕，〔自襄陽西行遵陸可以至蜀，梁州既入於魏，則陸路斷矣。〕惟資水路，水軍西上，非週年不達，益州外無軍援，一可圖也。頃經劉季連反，鄧元起攻圍，〔事見上卷元年、二年。〕資儲空竭，吏民無復固守之志，二可圖也。蕭淵藻裙屐少年，〔復，扶又翻。裙，渠雲翻，下裳也。屐，竭戟翻，蹻也。少，詩沼翻。〕未洽治務，宿昔名將，多見囚戮，〔治，直吏翻。將，即亮翻；下同。〕今之所任，皆左右少年，三可圖也。蜀之所恃，唯在劍閣，今既克南安，已奪其險，據彼竟內，〔竟，讀曰境。〕三分已一；自南安向涪，方軌無礙，前軍累敗，後眾喪魄，四可圖也。〔喪，息浪翻。〕淵藻是蕭衍骨肉至親，必無死理，若克涪城，淵藻安肯城中坐而受困，必將望風逃去；若其出鬬，庸、蜀士卒駑怯，弓矢寡弱，五可圖也。〔武王之伐紂也，庸、蜀八國皆從。庸，上庸之地。蜀，蜀郡之地。〕臣內省文吏，不習軍旅，賴將士竭力，頻有薄捷，既克重阻，〔省，悉景翻。重，直龍翻。重阻，猶言重險也。〕民心懷服，瞻望涪、益，〔時梓潼太守治涪城，益 州刺史治成都。〕旦夕可圖，正以兵少糧匱，未宜前出，〔少，詩沼翻。〕今若不取，後圖便難。況益州殷實，戶口十萬，比壽春、義陽，其利三倍。〔魏先此已得壽春、義陽，故云然。〕朝廷若欲進取，時不可失；若欲保境寧民，則臣居此無事，乞歸侍養。」〔養，餘亮翻。〕魏主詔以「平蜀之舉，當更聽後敕。寇難未夷，何得以養親為辭！」巒又表稱，「昔鄧艾、鍾會帥十八萬眾，傾中國資儲，僅能平蜀，〔事見七十八卷魏元帝景元四年。難，乃旦翻。帥，讀曰率。〕所以然者，鬬實力也。況臣才非古人，何宜以二萬之眾而希平蜀！所以敢者，正以據得要險，士民慕義，此往則易，〔易，以豉翻；下未易同。〕彼來則難，任力而行，理有可克。今王足已涪城，脫得涪，則益州乃成擒之物，但得之有早晚耳。且梓潼已附民戶數萬，〔謂已上名藉之民也。〕朝廷豈可不守！又，劍閣天險，得而棄之，良可惜矣。〔諸葛孔明相蜀，以大劍、小劍有隘東之路，故曰劍門。以閣道三十里至險，乃有閣尉。姜維拒鍾會於此。晉以其地入梓潼郡。桓溫入蜀，於晉壽置劍閣縣，屬梁州。〕臣誠知戰伐危事，未易可為。自軍度劍閣以來，鬢髮中白，〔中，竹仲翻。〕日夜戰懼，何可為心！所以勉強者，〔強，其兩翻。〕既得此地而自退不守，恐負陛下之爵祿故也。且臣之意算，正欲先取涪城，以漸而進。若得涪城，則中分益州之地，斷水陸之衝，〔魏已得劍閣，進取成都，涪當其衝；梁兵由內水而上救成都，涪亦當其衝。斷，丁管翻。〕彼外無援軍，孤城自守，何能復持久哉！〔復，扶又翻。〕臣今欲使軍軍相次，聲勢連接，先為萬全之計，然後圖功，得之則大利，不得則自全。又，巴西、南鄭，相距千四百里，去州迢遰，〔迢，田聊翻。遰，徒計翻。迢遰，遠也。〕恆多擾動。〔恆，戶登翻。〕昔在南之日，以其統綰勢難，曾立巴州，鎮靜夷、獠，〔立巴州見一百三十五卷齊高帝建元二年；省巴州見武帝永明二年。獠，魯皓翻；下同。〕梁州藉利，因而表罷。彼土民望，嚴、蒲、何、楊，非唯一族，雖率居山谷，而豪右甚多，文學風流，亦為不少，但以去州既遠，不獲仕進，至於州綱，無由廁跡，〔州之上佐，是謂州綱。少，詩沼翻。〕是以鬱怏，多生異圖。〔怏，於兩翻。〕比道遷建義之始，〔比，毗至翻。〕嚴玄思自號巴州刺史，克城以來，仍使行事。巴西廣袤千里，戶餘四萬，若於彼立州，鎮攝華、獠，〔巴西之地，華人與獠雜居，故云華、獠。袤，音茂。〕則大帖民情，〔帖，靜也，安也，伏也。〕從墊江已還，不勞征伐，自為國有。」〔李雄、譙縱取蜀，東不能過墊江；以苻秦兵力之盛，取梁、益如反掌，墊江以東，苻秦不能有也。邢巒之圖蜀，亦規己墊江以西而已，蓋地利足恃也。我朝自紹定失蜀，彭大雅遂城渝為制府，支持四蜀且四十年。渝，古墊江之地也。墊，音疊。〕魏主不從。
先是，魏主以王足行益州刺史。〔先，悉薦翻。〕上遣天門太守張齊將兵救益州，未至，〔將，即亮翻。〕魏主更以梁州軍司泰山羊祉為益州刺史。〔更，工衡翻。〕王足聞之，不悅，輒引兵還，〔還，從宣翻，又如字。〕遂不能定蜀。久之，足自魏來奔。邢巒在梁州，接豪右以禮，撫小民以惠，州人悅之。巒之克巴西也，使軍主李仲遷守之。仲遷溺於酒色，費散兵儲，公事諮承，無能見者。巒忿之切齒，仲遷懼，謀叛，城人斬其首，以城來降。〔史言魏所以不能定蜀。降，戶江翻。〕
24十二月，庚申，魏遣驃騎大將軍源懷討武興氐，邢巒等並受節度。〔驃，匹妙翻。騎，奇寄翻。〕
25司徒、尚書令謝朏以母憂去職。〔朏，敷尾翻。〕
26是歲，大穰，〔穰，豈也。詩：豈年穰穰。〕米斛三十錢。
五年（丙戌、五○六）
1春，正月，丁卯朔，魏於後生子昌，大赦。
2楊集義圍魏關城，〔此即陽平關城也。〕邢巒遣建武將軍傅豎討之，〔豎，而庾翻。〕集義逆戰，豎眼擊破之；乘勝逐北，壬申，克武興，執楊紹先，送洛陽。楊集起、楊集義亡走，遂滅其國，〔晉惠帝元康六年，氐王楊茂搜始據仇池百頃，其後浸盛，盡有漢武都郡之地，北侵隴西、天水，南侵漢中。拓跋既盛，取武都、仇池之地，楊氏僅據武興。今魏既取漢中，遂滅楊氏。〕以為武興鎮，又改為東益州。〔東益州領武興、仇池、盤頭、廣長、梓潼、洛叢郡。〕
3乙亥，以前司徒謝朏為中書監、司徒。〔朏，敷尾翻。〕
4冀州刺史桓和擊魏南青州，不克。〔梁青、冀二州治鬱洲。魏顯祖取三齊，置東徐州於圂城，領東安、東莞郡。高祖太和二十二年，改為南青州。五代志：沂州沂水縣，舊置南青州。〕
5魏秦州屠各王法智聚眾二千，〔屠，直於翻。〕推秦州主簿呂苟兒為主，改元建明，置百官，攻逼州郡。涇州民陳瞻亦聚稱王，改元聖明。〔魏置涇州，治臨涇城，領安定、隴東、新平、趙平、平涼、平原等郡。〕
6己卯，楊集起兄弟相帥降建〔魏〕。〔帥，讀曰率。降，戶江翻。〕
7甲申，封皇子綱為晉安王。
8二月，丙辰，魏主詔王公以下直言忠諫。治書侍御史陽固上表，〔治，直之翻。上，時掌翻。〕以為「當今之務，宜親宗室，勤庶政，貴農桑，賤工賈，〔賈，音古。〕絕談虛窮微之論，簡桑門無用之費，以救飢寒之苦。」時魏主委任高肇，疏薄宗室，好桑門之法，〔好，呼到翻。〕不親政事，故固言及之。
9戊午，魏遣右衛將軍元麗都督諸軍討呂苟兒。麗，小新成之子也。〔小新成見一百二十九卷宋孝武大明五年。〕
10乙丑，徐州刺史歷陽昌義之與魏平南將陳伯之戰於梁城，〔晉孝武太元中，僑立梁郡於淮南壽春界，故有梁城，其地在壽陽東北，鍾離西南。〕義之敗績。
11將軍蕭昺將兵擊魏徐州，圍淮陽。〔角城在淮水之陽，淮陽又在角城北十八里，治宿預。梁後於角城置淮陽郡。昺，音丙。〕
12三月，丙寅朔，日有食之。
13己卯，魏荊州刺史趙怡、平南將軍奚康生救淮陽。
14魏鹹陽王禧之子翼，遇赦求葬其父，〔禧誅見一百四十四卷齊和帝中興元年。〕屢泣請於魏主，魏主不許。癸未，翼與其弟昌、曄來奔。上以翼為鹹陽王，翼以曄嫡母李妃之子也，請以爵讓之，上不許。
15輔國將軍劉思效敗魏青州刺史元繫於膠水。〔魏收志，光州長廣郡即墨縣有膠水。水經，膠水出黔陬縣膠山，北流過夷安縣東，又東北過膠東縣城北百里注於海。敗，補邁翻。〕
16臨川王宏使記室吳興丘遲為書遺陳伯之曰：〔遺，於季翻。〕「尋君去就之際，非有他故，直以不能內審諸己，受流言，沈迷猖蹶，以至於此。〔沈，持林翻。〕主上屈法申恩，吞舟是漏，〔漢懲秦法之苛，禁罔疏闊，時稱為漏吞舟之魚。〕將軍松柏不翦，親戚安居，高臺未傾，愛妾尚在。〔松柏不翦，謂不毀夷其先世墳墓也。親戚安居，謂其親戚在江南者皆不以叛黨連坐，安居自若也。高臺未傾，謂 居第未嘗汙瀦，池臺如故也。愛妾尚在，謂其婢妾猶守其家，不沒於官及流落於他家也。昔雍門子見孟嘗君，吟曰：「高臺既已傾，曲池既已平，墳墓生荊棘，牧豎 遊其上，孟嘗君亦如是乎﹖」孟嘗加為之喟然歎息。〕而將軍魚遊於沸鼎之中，鷰巢於飛幕之上，〔魚遊釜中，古人多有是言，言將必至於焦爛。左傳，吳季札謂孫林父曰：「夫子之居此也，猶燕之巢於幕上。」杜預註曰：言至危也。〕不亦惑乎！想早勵良圖，自求多福。」庚寅，伯之自壽陽梁城擁眾八千來降，〔伯之元年奔魏，今復還。降，下江翻。〕魏人殺其子虎牙。詔復以伯之為西豫州刺史；未之任，復以為通直散騎常侍。〔不使之出當邊鎮，恐其復叛也。復，扶又翻。〕久之，卒於家。
17初，魏御史中尉甄琛〔甄，七人翻。琛，醜林翻。〕表稱：「山林川澤有虞、衡之官，為之厲禁，蓋取之以時，不仗戕賊而已，故雖置有司，實為民守之也。〔周禮：山虞掌山林之政令，物為之厲而為之守禁。令萬民時斬材，有期日，凡竊木者有刑罰。林衡掌林麓之禁令而平其守，以時計林麓而賞罰之。川衡掌巡川澤之禁令而平其守，以時舍其守，犯禁者執而誅罰之。澤虞掌國澤之政令，為之厲禁，使其地之人守其財物，以時入於王府，頒其餘於萬民。為，於偽翻；下專為同。〕夫一家之長，必惠養子孫，〔長，知兩翻。〕天下之君，必惠養兆民，未有為人父母而吝其醯醢，富有羣生而榷其一者也。〔榷，古嶽翻。〕今縣官鄣護河東鹽池而收其利，是專奉口腹而不及四體也。蓋天子富有四海，何患於貧！乞弛鹽禁，與民共之！」錄尚書事勰、尚書邢巒奏，〔勰，彭城王勰也，音協。〕以為「琛之所陳，坐談則理高，行之則事闕。竊惟古之善治民者，必污隆隨時，豐儉稱事，〔治，直之翻。稱，尺證翻。〕役養消息以成其性命。若任其自生，隨其飲啄，乃是芻狗萬物，〔老子曰：天地不仁，以萬物為芻狗。註雲：天施地化，不以仁恩。天地生萬物，視之如芻草狗畜，任自然也。〕何以君為！是故聖人斂山澤之貨以寬田疇之賦，收關市之稅以助什一之儲，〔此謂田疇什一之賦不足以供國用，故斂山澤、稅關市以助之也。〕取此與彼，皆非為身，〔為，於偽翻；下同。〕所謂資天地之產，惠天地之民也。今鹽池之禁，為日已久，積而散之，以濟軍國，非專為供太官之膳羞，給後官之服玩。既利不在己，則彼我一也。然自禁鹽以來，有司多慢，出納之間，或不如法。是使細民嗟怨，負販輕議，此乃用之者無方，非作之者有失也。一旦罷之，恐乖本旨。一行一改，法若弈棋，〔左傳曰：弈者舉棋不定，不勝其耦。今此以喻一行一改無定法也。〕參論理要，宜如舊式。」〔自此以上，合載於一百四十三卷齊東昏永明二年。〕魏主卒從琛議，〔琛議既行於景明初年，隨格於景明四年，今復罷鹽禁，是卒從其議也。卒，子恤翻。〕夏，四月，乙未，罷鹽池禁。〔復收鹽利見上卷二年。〕
18庚戌，魏以中山王英為徵南將軍、都督揚、徐二州諸軍事，帥眾十餘萬以拒梁軍，〔帥，讀曰率。〕指授諸節度，所至以便宜從事。
江州刺史王茂將兵數萬侵魏荊州，誘魏邊民及諸蠻更立宛州，〔將，即亮翻。誘，音酉。更魏荊州為宛州也。更，工衡翻。宛，於元翻。〕遣其所署宛州刺史雷豹狼等襲取魏河南城。〔蕭子顯齊志，雍州有河南郡，所領五縣，惟棘陽為實土。則河南郡當在南陽棘陽縣界。五代志，鄧州新野縣日舊曰棘陽。〕魏遣平南將軍楊大眼都督諸軍擊茂，辛酉，茂戰敗，失亡二千餘人。〔考異曰：大眼傳雲：「俘馘七千有餘」，今從魏帝紀。〕大眼進攻河南城，茂逃還；大眼追至漢水，攻拔五城。
魏徵虜將軍宇文福寇司州，俘千餘口而去。
五月，辛未，太子右衛率張惠紹等侵魏徐州，拔宿預，執城主馬成龍。〔晉安帝立宿預縣，屬淮陽郡，魏高祖以為南徐州治所。〕乙亥，北徐州刺史昌義之拔梁城。〔南徐治京口，故以鍾離為北徐。〕
豫州刺史韋叡遣長史王超等攻小峴，未拔。叡行圍柵，〔行，下孟翻。〕魏出數百人陳於門外，〔陳，讀曰陣。〕叡欲擊之，諸將皆曰：〔將，即亮翻；下同。〕「曏者輕來，未有戰備，徐還授甲，乃可進耳。」叡曰：「不然。魏城中二千餘人，足以固守，今無故出人於外，必其驍勇者也，〔驍，堅堯翻。〕苟能挫之，其城自拔。」眾猶遲疑，叡指其節曰：「朝廷授此，非以為飾，韋叡法不可犯也！」遂進擊之，士皆殊死戰，魏兵敗走，因急攻之，中宿而拔，〔中，讀曰仲，又竹仲翻。考異曰：魏帝紀，「六月，辛丑，陷小峴戍。」今從叡傳。〕遂至合肥。
先是，右軍司馬胡景略等攻合肥，久未下，〔先，悉薦翻。〕叡按山川，夜，帥眾堰肥水，頃之，堰成水通，舟艦繼至。〔帥，讀曰率。艦，戶黯翻。〕魏築東、西小城夾合肥，叡先攻二城，魏將楊靈胤帥眾五萬奄至。眾懼不敵，請奏益兵，叡笑曰：「賊至城下，方求益兵，將何所及！且吾求益兵，彼亦益兵，兵貴用奇，豈在眾也！」遂擊靈胤，破之。叡使軍主王懷靜築城於岸以守堰，魏攻拔之，城中千餘人皆沒。魏人乘勝至堤下，兵勢甚盛，諸將欲退還漅湖，或欲保三叉，〔考異曰：南史作「三丈」。今從梁書。蓋漅湖之水於此分三汊，故名。退保於此，利於入船，故眾欲之。〕叡怒曰：「寧有此邪！」命取繖扇麾幢，樹之堤下，示無動志。〔繖，蘇旱翻，又蘇旰翻。幢，傳江翻。〕魏人來鑿堤，叡親與之爭，魏兵卻，因築壘於堤以自固。叡起鬬艦，高與合肥城等，四面臨之，城中人皆哭。守將杜元倫登城督戰，中弩死，〔將，即亮翻。中，竹仲翻。〕辛巳，城潰，俘斬萬餘級，獲牛羊以萬數。
叡體素羸，未嘗跨馬，〔羸，倫為翻。〕每戰，常乘板輿督厲將士，勇氣無敵；晝接賓旅，夜半起，算軍書，張燈達曙。撫循其眾，常如不及，故投募之士爭歸之。所至頓舍館宇，藩牆皆應準繩。
諸軍進至東陵，〔水經註，廬江金蘭縣西北東陵鄉大蘇山，灌水之所出也。考之諸志無金蘭縣，未知何世所置。〕有詔班師，〔班師之詔，必在洛口師潰之後，史因書叡事而終言之。〕去魏城既近，〔據姚思廉梁書，時魏守甓城，去東陵二十里。〕諸將恐其追躡，叡悉遣輜重居前，身乘小輿殿後，〔重，直用翻。殿，丁練翻。〕魏人服叡威名，望之不敢逼，全軍而還。於是遷豫州治合肥。〔豫州自晉熙遷合肥。〕
壬午，魏遣尚元遙南拒梁兵。
19癸未，魏遣徵西將軍於勁節度秦、隴諸軍。
20丁亥，廬江太守聞喜裴邃克魏羊石城，庚寅，又克霍丘城。〔水經註：曹魏安豐都尉治安豐津南，後以其故城立霍丘戍，隋立霍丘縣，今壽春東百餘裏。杜佑曰：霍丘，漢松滋縣地。考異曰：梁裴邃傳雲：「五年，徵邵陽洲，魏人為長橋以濟。邃築壘逼橋，密作沒突艦，會淮水暴漲，邃乘艦徑造橋側，魏眾驚潰，溛乘勝追擊，大破之，進克羊石、霍丘城，平小峴，攻合肥。」魏帝紀：「辛巳，衍將陷合肥，己丑，又陷羊石、霍丘。」按韋叡傳，叡攻邵陽洲，方使邃乘艦焚橋，事在克合肥後。又梁帝紀，辛巳，叡克合肥，丁亥，邃克羊石，庚寅，克霍丘，今從之。邃傳載取二城在破邵陽洲後，誤也。〕
六月，庚子，青、冀二州刺史恆和克朐山城。〔朐，音劬。〕
21乙巳，魏安西將軍元麗擊王法智，破之，斬首六千級。
22張惠紹與假徐州刺史宋黑水陸俱進，趣彭城，圍高塚戍，〔水經註：彭城同孝山陰有楚元王冢，高十許丈，廣百許步。意者魏立戍於此乎！趣，七喻翻。〕魏武衛將軍奚康生將兵救之，〔將，即亮翻。〕丁未，惠紹兵不利，黑戰死。
23太子統生五歲，能遍誦五經；庚戌，始自禁中出居東宮。
24丁巳，魏以度支尚書邢巒都督東討諸軍事。〔度，徒洛翻。〕
25魏驃騎大將軍馮翊惠公源懷卒。懷性寬簡，不喜煩碎，〔驃，匹妙翻。騎，奇寄翻。喜，許記翻。〕常曰：「為貴人當舉綱維，何必事事詳細！譬如為屋，但外望高顯，楹棟平正，基壁完牢，足矣；斧斤不平，斲削不密，非屋之病也。」
26秋，七月，丙寅，桓和擊魏兗州，拔固城。〔固城，疑即抱犢固城也。抱犢固在蘭陵界。〕
27呂苟兒率眾十餘萬屯孤山，圍逼秦州，〔此孤山當在上邽左右，魏秦州治上邽，領天水、略陽、漢陽郡。〕元麗進擊，大破之。行秦州事李韶掩擊孤山，獲其父母妻子，庚辰，苟兒帥其徒詣麗降。〔帥，讀曰率。降，戶江翻。〕
兼太僕卿楊椿別討陳瞻，瞻據險拒守。諸將或請伏兵山蹊，斷其出入，〔斷，丁管翻。〕待糧盡而攻之，或欲斬木焚山，然後進吋，椿曰：「皆非計也。自官軍之至，所向輒克，賊所以深竄，正避死耳。今約勒諸軍，勿更侵掠，賊必謂我見險不前；待其無備，然後奮擊，可一舉平也。」乃止屯不進。賊果出抄掠，椿復以馬畜餌之，〔抄，楚交翻。復，扶又翻。〕不加討逐。久之，陰簡精卒，銜枚夜襲之，斬瞻，傳首。秦、涇二州皆平。
28戊子，徐州刺史王伯敖與魏中山王英戰於陰陵，〔陰陵縣，漢屬九江郡，晉屬淮南郡。梁北譙郡治陰陵城，隋改北譙郡為全椒縣，屬江都郡。唐全椒縣屬滁州。〕伯敖兵敗，失亡五千餘人。
己丑，魏發定、冀、瀛、相、並、肆六州十萬人以益南行之兵。〔相，息亮翻。〕上遣將軍角念將兵一萬屯蒙山，招納兗州之民，降者甚眾。〔魏收志，南青州東安郡新泰縣東南有蒙山。蓋蒙山即古所謂東蒙也，與固城、孤山皆近魏兗州東界，故梁連兵據之，以招兗州之民，北史邢巒傳，謂是時梁人侵軼徐、兗，是矣。角，姓也。姓苑，漢有角善叔。將，即亮翻。降，戶江翻。〕是時，將軍蕭及屯固城，桓和屯孤山。〔魏收志，蘭陵郡蘭陵縣有石孤山，又昌慮縣有孤山。〕魏邢巒遣統軍樊魯攻和，別將元恆攻及，〔恆，戶登翻。〕統軍畢祖朽攻念。壬寅，魯大破和於孤山，恆拔固城，祖朽擊念，走之。
己酉，魏詔平南將軍安樂王詮督後發諸軍赴淮南。詮，長樂之子也。〔安樂王長樂見一百三十三卷宋蒼梧王元徽三年。樂，音洛。詮，且緣翻。〕
將軍監懷恭與魏邢巒戰於睢口，〔姓譜，藍，魯甘翻，姓也。戰國策有中山大夫藍諸。水經註：睢水過睢陵縣故城北而東南流，逕下相縣故城南，又東南流，入於泗，謂之睢口。睢，音雖。〕懷恭敗績，巒進圍宿預。懷恭復於清南築城，〔清南，清水之南也。復，扶又翻。〕巒與平南將軍楊大眼合攻之，九月，癸酉，拔之，斬懷恭，殺獲萬計。張惠紹棄宿預，〔此與後張惠紹聞洛口敗，引兵退，本一事耳。解見後。〕蕭昺棄淮陽，遁還。
臨川王宏以帝弟將兵，〔將，即亮翻；下同。〕器械精新，軍容甚盛，北人以為百數十年所未之有。軍次洛口，〔水經註：洛澗在西曲陽縣北，劉牢之斬秦將梁成處，北歷秦墟，下注淮，謂之洛口。〕前軍克梁城，即謂昌義之克梁城也。〕諸將欲乘勝深入，宏性懦怯，部分乖方。〔分，扶問翻。〕魏詔邢巒引兵渡淮，與中山王英合敢梁城，宏聞之，懼，召諸將議旋師，呂僧珍曰：「知難而退，不亦善乎！」宏曰：「我亦以為然。」柳惔曰：「自我大眾所臨，何城不服，何謂難乎！」裴邃曰：「是行也，固敵是求，何難之避！」馬仙琕曰：「王安得亡國之言！天子掃境內以屬王，〔惔，徒甘翻。琕，部田翻。屬，之慾翻。〕有前死一尺，無卻生一寸！」昌義之怒，須髮盡磔，〔磔，陡格翻，張開也。〕曰：「呂僧珍可斬也！豈有百萬之師 出未逢敵，望風遽退，何面目得見聖主乎！」朱僧勇、胡辛生拔劍而退，〔「退」，據南史宏傳當作「起」。〕曰：「欲退自退，下官當前向取死。」議者罷出，僧 珍謝諸將曰：「殿下昨來風動，〔謂宏心風發動也。〕意不在軍，深恐大致沮喪，故欲全師而返耳。」〔沮，在呂翻。喪，息浪翻。〕宏不敢遽違羣議，停軍不前。魏人知其不武，遺以巾幗，〔遺，於季翻。慖，古獲翻。〕且歌之曰：「不畏蕭娘與呂姥，〔言其怯懦，如婦人女子也。姥，莫補翻。〕但畏合肥有韋虎。」虎，謂韋叡也。僧珍歎曰：「使始興、吳平為帥而佐之，豈有為敵人所侮如是乎！」〔始興王憺，吳平侯昺。帥，所類翻。〕欲遣裴邃分軍取壽陽，大眾停洛口，宏固執不聽，令軍中曰：「人馬有前行者斬！」於是將士人懷憤怒。魏奚康生馳遣楊大眼謂中山王英曰：「梁人自克梁城已後，久不進軍，其勢可見，必畏我也。王若進據洛水，彼自奔敗。」英曰：「蕭臨川雖騃，其下有良將韋、裴之屬，未可輕也。〔騃，古駭翻。將，即亮翻。〕宜且觀形勢，勿與交鋒。」
張惠紹號令嚴明，所至獨克，軍於下邳，〔前已言張惠紹棄宿預遁還矣，宿預在下邳東南百餘裏。此言軍於下邳，是未棄宿預之前事，李延壽以此事載之臨川王宏傳，通鑑因亦連而書之。〕下邳人多欲降者，惠紹諭之曰：「我若得城，諸卿皆是國人，〔國人，猶言王民也。降，戶江翻；下同。〕若不能克，徒使諸卿失鄉裏，非朝廷弔民之意也。今且安堵復業，勿妄自辛苦。」降人鹹悅。
己丑，夜，洛口暴風雨，軍中驚，臨川王宏與數騎逃去。將士求宏不得，皆散歸，〔考異曰：梁書宏傳雲，「會徵役久，有詔班師。」殊為不實。今從南史。〕棄甲投戈，填滿水陸，捐棄病者及羸老，死者近五萬人。〔羸，倫為翻。近，其靳翻。〕宏乘小船濟江，夜至白石壘，叩城門求入。臨汝侯淵猷登城謂曰：「百萬之師，一朝鳥散，國之存亡，未可知也。恐姦人乘間為變，〔間，古莧翻。〕城不可夜開。」宏無以對，乃縋食饋之。〔縋，馳偽翻。〕淵猷，淵藻之弟。時昌義之軍梁城，聞洛口敗，與張惠紹皆引兵退。〔此即張惠紹棄宿預一事也。通鑑因南史臨川王宏傳所載者書之，遂致複出。〕
魏主詔中山王英乘勝平蕩東南，逐北至馬頭，攻拔之，城中糧儲，魏悉遷之歸北。議者鹹曰：「魏運米北歸，當不復南向。」〔復，扶又翻。〕上曰：「不然，此必欲進兵，為詐計耳。」乃命脩鍾離城，敕昌義之為戰守之備。〔馬頭城在鍾離之西，馬頭既陷，魏必東攻鍾離，故預為之備。〕
冬，十月，英進圍鍾離，魏主詔邢巒引兵會之。巒上表，以為「南軍雖野戰非敵，而城守有餘，今盡銳攻鍾離，得之則所利無幾，不則虧損甚大。且介在淮外，借使束手歸順，猶恐無糧難守，況殺士卒以攻之乎！又，徵南士卒從戎二時，〔從戎二時，謂兵連不解，自夏迄秋也。〕疲弊死傷，不問可知。雖有乘勝之資，懼無可用之力。若臣愚見，謂宜脩復舊戍，撫循諸州，以俟後舉，江東之釁，不患其無。」詔曰：「濟淮掎角，事如前敕，〔釁，許覲翻。掎，君蟻翻。〕何容猶爾盤桓，〔盤桓，不進貌。〕方有此請！可速進軍！」巒又表，以為「今中山進軍鍾離，實所未解。〔解，戶買翻，曉也。〕若為得失之計，〔謂為一切之計，或得或失，未可必也。〕不顧萬全，直襲廣陵，出其不備，或未可知。若正欲以八十日糧取鍾離城者，臣未之前聞也。〔英期以八十日糧取鍾離，故巒云然。〕彼堅城自守，不與人戰，城塹水深，非可填塞，〔塞，悉則翻。〕空坐至春，士卒自弊。若遣臣赴彼，從何致糧！夏來之兵，不齎冬服，脫遇冰雪，何方取濟！臣寧荷怯懦不進之責，不受敗損空行之罪。〔荷，下可翻。〕鍾離天險，朝貴所具，〔謂朝之貴臣所具知也。朝，直遙翻。〕若有內應，則所不知；如其無也，必無克狀。〔言必無可克之狀。〕若信臣言，願賜臣停；若謂臣憚行，求還臣所領兵；乞盡付中山，任其處分，〔處，昌呂翻。分，扶問翻。〕臣止以單騎隨之東西。臣屢更為將，〔騎，奇寄翻。更，工衡翻。將，即亮翻。〕頗知可否，臣既謂難，何容強遣！」〔強，其兩翻。〕乃召巒還，更命鎮東將軍蕭寶寅與英同圍鍾離。
侍中盧昶素惡巒，〔更，工衡翻。惡，烏路翻。〕與侍中、領右衛將軍元暉共譖之，使御史中尉崔亮彈巒在漢山掠人為奴婢。〔巒傳雲：「巒初至漢中，接豪右以禮，撫眾之惠。歲餘之後，頗因其去就，誅滅百姓，籍為奴婢者二百餘口。」彈，徒丹翻。〕巒以漢中所得美女賂暉，暉言於魏主曰：「巒新有大功，不當以赦前小事案之。」〔謂是年正月生皇子赦也。〕魏主以為然，遂不問。
暉與盧昶皆有寵於魏主而貪縱，時人謂之「餓虎將軍」、「飢鷹侍中」。暉尋遷吏部尚書，用官皆有定價，大郡二千匹，次郡下郡遞減其半，餘官各有等差，選者謂之「市曹」。〔以選曹貨賂為市，因謂之市曹。選，須絹翻。〕
29丁酉，梁兵圍義陽者夜遁，〔聞洛口師潰，故亦遁。〕魏郢州刺史婁悅追擊，破之。
30柔然庫者可汗卒，子伏圖立，號佗汗可汗，〔佗汗，魏言緒也。可，從刊入聲。汗，音寒。佗，徒河翻。〕改元始平。戊申，佗汗遣使者紇奚勿六跋如魏請和。魏主不報其使，謂勿六跋曰：「蠕蠕遠祖社崙，乃魏之叛臣，〔事見一百八卷晉孝武太元十九年。使，疏吏翻。蠕，人兗翻。崙，盧昆翻。〕往者包容，蹔聽通使。〔事見一百三十六卷齊武帝永明五年。蹔，與暫同。〕今蠕蠕衰微，不及疇昔，大魏之德，方隆周、漢，正以江南未平，少寬北略，〔少，詩沼翻。〕通和之事，未容相許。若脩藩禮，款昭著者，當不爾孤也。」〔孤，負也。〕
31魏京兆王愉、廣平王懷國臣多驕縱，公行屬請，〔屬，之慾翻。〕魏主詔中尉崔亮窮治之，〔治，直之翻。〕坐死者三十餘人，其不死者悉除名為民。惟廣平右常侍楊昱、文學崔楷以忠諫獲免。昱，椿之子也。〔自晉以來，王國置師、友、文學各一人，左右常侍各一人。楊椿見一百三十七卷齊武帝永明八年。〕
32十一月，乙丑，大赦。詔右衛將軍曹景宗都督諸軍二十萬救鍾離。上敕景宗頓道人洲，〔道人洲，在邵陽洲之東。〕俟眾軍齊集俱進。景宗固啟求先據邵陽洲尾，上不許。景宗欲專其功，違詔而進，值暴風猝起，頗有溺者，〔溺，奴狄翻。〕復還守先頓。〔謂還守道人洲也。復，扶又翻。〕上聞之曰：「景宗不進，蓋天意也。若孤軍獨往，城不時立，必致狼狽，今破賊必矣。」
33初，漢歸義侯勢之末，羣獠始出，北自漢中，南至邛、笮，布滿山谷。〔事見九十七卷晉孝宗永和二年。獠，魯皓翻。邛，渠容翻。笮，音昨。〕勢既亡，蜀民多東徙，山谷空地皆為獠所據。其近郡縣與華民雜居者，頗輸租賦，遠在深山者，郡縣不能制。梁、益二州歲伐獠以自潤，公私利之。及邢巒為梁州，獠近者皆安堵樂業，〔樂，音洛。〕遠者不敢為寇。巒既罷去，魏以羊祉為梁州刺史，傅豎眼為益州刺史。〔去年魏得晉壽，置益州。豎，而庾翻。〕祉性酷虐，不得物情。獠王趙清荊引梁兵入州境為寇，祉遣兵擊破之。豎眼施恩布信，大得獠和。
35魏人議樂，久不決。〔三年，魏命議樂事見上卷。〕
六年（丁亥、五○七）
1春，正月，公孫崇請委衛軍將軍、尚書右僕射高肇監其事；〔監，工衡翻。〕魏主知肇不學，詔太常卿劉芳佐之。
2魏中山王英與平東將軍楊大眼等眾數十萬攻鍾離。鍾離城北阻淮水，魏人於邵陽洲兩岸為橋樹柵數百步，跨淮通道。英據南岸攻城，大眼據北岸立城，以通糧運。城中眾纔三千人，昌義人督帥將士，隨方抗禦。魏人以車載土填塹，使其眾負土隨之，嚴騎蹙其後，人有未及回者，因以土迮之，〔帥，讀曰率。將，即亮翻。塹，七豔翻。騎，奇寄翻。迮，側百翻，迫也。〕俄而塹滿。衝車所撞，〔撞，傳江翻。〕城土輒頹，義之用泥補之，衝車雖入而不能壞。魏人晝夜苦攻，分番相代，墜而復升，〔復，扶又翻；下同。〕莫有退者。一日戰數十合，前後殺傷萬計，魏人死者與城平。
二月，魏主召英使還，英表稱：「臣志殄浦寇，而月初已來，〔已、以字通。〕霖雨不止，若三月晴霽，城必可克，願少賜寬假！」〔少，詩沼翻。〕魏主復詔曰：「彼土蒸濕，無宜久淹。勢雖必取，乃將軍之深計，兵久力殆，亦朝廷之所憂也。」英猶表稱必克，魏主遣步兵校尉範紹詣英議攻取形勢。紹見鍾離城堅，勸英引還英不從。〔元英違眾議，志在必克鍾離，恃義陽之勝而驕也。兵法曰：常勝之家，難與慮敵，又曰：兵驕者敗，其謂是歟！校，戶校翻。〕
上命豫州刺史韋叡將兵救鍾離，〔將，即亮翻；下同。〕受曹景宗節度。叡自合肥取直道，由陰陵大澤行，〔水經註，濠水出陰陵縣之陽亭，東北流，逕鍾離城下而注於淮。陰陵蓋自鍾離西南，合肥東北也。〕值澗谷，輒飛橋以濟。師人畏魏兵盛，多勸叡緩行，叡曰：「鍾離今鑿穴而處，〔處，昌呂翻。〕負戶而汲，車馳卒奔，猶恐其後，而況緩乎！魏人已墮吾腹中，卿曹勿憂也。」旬日至邵陽，上豫敕曹景宗曰：「韋叡，卿之鄉望，〔曹景宗，新野人。韋叡以京兆著姓居襄陽，既同州鄉，而韋為望族。〕宜善敬之！」景宗見叡，禮甚謹，上聞之曰：「二將和，師必濟矣。」
景宗與叡進頓邵陽洲，叡於景宗營前二十里夜掘長塹，樹鹿角，截洲為城，去魏城百餘步。南梁太守馮道根，能走馬步地，計馬足以賦功，比曉而營立。〔賦，布也。給，與也。功，力也。計一夫之力所任作，謂之功。杜佑通典曰：凡築城，下闊與高倍，上闊與下倍。城高五丈，下闊二丈五尺，上闊一丈二尺五寸，高下闊狹以此為準。料功：上闊加下闊得三丈七尺五寸，半之得一丈八尺七寸五分，以高五丈乘之，一尺之城積數得九十三丈七尺五寸。每一功，日築土二尺，計功約四十七人。一步五尺之城計役二百三十五人，一百步計役二萬三千五百人。率一里則十里可知。其出土負簣並計之大功之內。城濠面闊二丈，深一丈，底闊一丈，以面闊加底積數太半之，得數一丈五尺，以深一丈乘之，鑿濠一尺得數一十五丈。每一人計功日出三丈，計功五人。一步五尺計功二十五人，十步計功二百五十人。一里計功七萬五百人。以此為數，則百里可知。比，必利翻，及也。〕魏中山王英大驚，以杖擊地曰：「是何神也！」景宗等器甲精新，軍容甚盛，魏人望之奪氣。景宗慮城中危懼，募軍土言文達等〔言，姓。孔門言偃吳人，今吳人猶有言姓。〕潛行水底，齎敕入城，城中始知有外援，勇氣百倍。
楊大眼勇冠軍中，將萬餘騎來戰，所向皆靡。叡結車為陳，〔冠，古玩翻。將，即亮翻。騎，奇寄翻。陳，讀曰陣。〕大眼聚騎圍之，叡以強弩二千一時俱發，洞甲穿中，〔中，如字。〕殺傷甚眾。矢貫大眼右臂，大眼退走。明旦，英自帥眾來戰，〔帥，讀曰率。〕叡乘素木輿，執白角如意以麾軍，〔如意，檛類。〕一日數合，英乃退。魏師復夜來攻城，〔復，扶又翻。〕飛矢雨集，叡子黯請下城以避箭，叡不許；軍中驚叡於城上厲聲呵之，乃定。〔此確鬬也。兩軍營壘相逼，旦暮接戰，勇而無剛者不能支久，韋叡於此，是難能也。比年襄陽之守，使諸將連營而前，如韋叡之略，城猶可全，不至誤國矣。嗚呼，痛哉！〕牧人過淮北伐芻笹者，皆為楊大眼所略；曹景宗募勇敢士千餘人，於大眼城南收裏築壘，大眼來攻，景宗擊卻之。壘成，使別將趙草守之，有抄掠者，皆為草所獲，是後始得縱芻牧。
上命景宗等豫裝高艦，使與魏橋等，為火攻之計，〔將，即亮翻。抄，楚交翻。艦，戶黯翻。〕令景宗與叡各攻一橋，叡攻其南，景宗攻其北。〔魏於邵陽洲兩岸立橋，南橋以接元英之兵，北橋以接楊大眼之兵。〕三月，淮水暴漲六七尺，〔考異曰：梁帝紀，「四月，癸未，景宗等破魏軍。」魏帝紀，「四月，戊戌，鍾離大水，英敗績。」按曹景傳雲，「三月，春水生，淮水暴漲。」梁魏二史蓋據奏到月日書之耳，今從景宗傳。〕叡使馮道根與廬江太守裴邃、秦郡太守李文釗等〔沈約曰：晉武帝分扶風為秦國，中原亂，其民南流，寄居堂邑。堂邑本為縣，前漢屬臨淮，後漢屬廣陵，晉又屬臨淮。惠帝永興元年，以臨淮淮陵立堂邑郡，安帝改堂邑為秦郡。五代志，揚州六合縣，舊曰尉氏，置秦郡。〕乘鬬艦競發，擊魏洲上軍盡殪。〔殪，於計翻。〕別以小船載草，灌之以膏，從而焚其橋，風怒火盛，痾塵晦冥，敢死之士，拔柵斫橋，水又漂疾，焂忽之間，橋柵俱盡。道根等皆身自搏戰，軍人奮勇，呼聲動天地，〔呼，火故翻。〕無不一當百，魏軍大潰。英見橋絕，脫身棄城走，大眼亦燒營去。諸壘相次土崩，悉棄其器甲，爭投水死者十餘萬，斬首亦如之。叡遣報昌義之，義之悲喜，不暇答語，但叫曰：「更生，更生！」諸軍逐北至濊水上，〔魏收志，睢州穀陽郡連城縣有濊水。按水經註，服虔雲：穀水在沛國相縣界。蓋睢水逕穀熟而兩分，穀水之名蓋因地變，然則穀水即泗水也。魏收又云：睢州即梁之潼州，治取慮城。又按水經註，睢水自穀熟東流，逕取慮城北，又東逕睢陵城北，又東與潼水會。參而考之，則濊水當在沛、臨淮二郡界。丁度集韻曰：濊，呼外翻，一作「渙」，音同，水名，在亳州。是則濊水即渙水，音同而字異耳。〕英單騎入梁城，緣淮百餘裏，屍相枕藉，生擒五萬人，〔枕，之任翻。藉，慈夜翻。考異曰：韋叡傳雲：「其餘釋甲稽顙，乞為囚奴者，猶數十萬。」按魏軍共止數十萬，如叡傳所言，似為太過。今從景宗傳。〕收其資糧、器械山積，牛馬驢騾不可勝計。〔騾，盧戈翻。勝，音升。〕
義之德景宗及叡，請二人共會，設錢二十萬，官賭之。〔樗蒲，賭博，私相與為戲耳。不設於公庭，今官賭之於徐州府廨，公賭之也。博以取財曰賭，音丁古翻。〕景宗擲得雉；叡徐擲得盧，遽取一子反之，曰：「異事！」遂作塞。〔反，讀曰翻，又如字。樗蒲得盧者勝，反一子而作塞，塞者擲採未成，次擲者塞之以決勝負。塞，與円同，先代翻。異事，猶言怪事也。〕景宗與羣帥爭先告捷，〔帥，所類翻。〕叡獨居後，世尤以此賢之。〔史言韋叡有功不伐。〕詔增景宗、叡爵邑，義之等受賞各有差。
3夏，四月，己酉，以江州刺史王茂為尚書右僕射，安成王秀為江州刺史。秀將發，主者求堅船為為齋舫，〔以船載齋庫物，因曰齋舫。舫，甫妄翻。並兩船曰舫。〕秀曰：「吾豈愛財而不愛士乎！」乃以堅者給參佐，下者載齋物，既而遭風，齋舫遂破。〔時諸王並下士，建安王偉與秀尤好人物，時人方之四豪。〕
4丁巳，以臨川王宏為驃騎將軍、開封儀同三司，〔驃，匹妙翻。騎，奇寄翻。〕建安王偉為揚州刺史，右光祿大夫沈約為尚書左僕射，左僕射王瑩為中軍將軍。
5六月，丙午，馮翊等七郡叛降魏。〔馮翊等郡，江左僑立於雍州界。降，戶江翻。〕
6秋，七月，丁亥，以尚書右僕射王茂為中軍【嚴：「中軍」改「中衛」。】將軍。
7八月，戊子，大赦。
8魏有司奏：「中山王英經算失圖，齊王蕭寶寅等守橋不固，皆處以極法。」〔處，昌呂翻。〕己亥，詔英、寶寅免死，除名為民，楊大眼徙營州為兵。〔魏世祖真君五年置營州，治和龍城，領昌黎、建德、遼東、樂浪、冀陽郡。〕以中護軍李崇為徵南將軍、揚州刺史。崇多事產業，徵南長史狄道辛琛屢諫不從，〔琛，醜林翻。〕遂相糾舉。詔並不問。崇因置酒謂琛曰：「長史後必為刺史，但不知得上佐何如人耳。」琛曰：「若萬一叨忝，得一方正長史，朝夕聞過，是所願也。」崇有慙色。
9九月，己亥，【張：「亥」作「未」。】魏以司空高陽王雍為太尉，尚書令廣陽王嘉為司空。
10甲子，魏開斜谷舊道。〔漢高祖之為漢王也，從杜南入蝕中，張良送至褒中。褒、斜，一谷也，南谷曰褒，北谷曰斜。意此即斜谷舊道，諸葛亮揚聲由斜谷取郿，非杜南舊道也。以事勢言之，承平舊時自長安入蜀，其取道就平易。南北分爭，塞故道而開新路以依險。今魏欲就平易以通梁、益，故復開舊道。斜，餘遮翻。谷，音浴。〕
11冬，十月，壬寅，以五兵尚書徐勉為吏部尚書。勉精力過人，雖文案填積，坐客充滿，應對如流，手不停筆。又該綜百氏，皆為避諱。〔為，於偽翻。〕嘗與門人夜集，客虞暠求詹事五官，〔太子詹事亦有五官掾。暠，古老翻。〕勉正色曰：「今夕止可談風月，不可及公事。」時人鹹服其無私。
12閏月，乙丑，以臨川王宏為司徒、行太子太傅，尚書左僕射沈約為尚書令、行太子少傅，吏部尚書袁昂為右僕射。
13丁卯，魏皇后於氏殂。是時高貴嬪有寵而勡，高肇勢傾中外，後暴疾而殂，人皆歸咎高氏，宮禁事祕，莫能詳也。〔為魏皇子昌卒張本。〕
14甲申，以光祿大夫夏侯詳為尚書左僕射。
15乙酉，魏葬順皇后於永泰陵。
16十二月，丙辰，豐城景公夏侯詳卒。〔沈約曰：吳立富城縣，晉武太康元年更名豐城，屬豫章郡。〕
17乙丑，魏淮陽鎮都軍主常邕和以城來降。〔降，戶江翻。考異曰：魏帝紀：「十月，庚午，淮陽太守安樂以城南叛。」今從梁帝紀。〕
