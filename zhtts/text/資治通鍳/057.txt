△卷第五十六
漢紀四十八〔起強圉協洽（丁未），盡重光大淵獻（辛亥），凡五年。〕
孝桓皇帝下
永康元年（丁未、一六七）是年六月，始改元。〕
①春，正月，東羌先零圍祋祤，掠雲陽，〔二縣皆屬左馮翊。宋白曰：耀州華原、同官縣，本漢祋祤縣地，雲陽故城在今縣西北六十里。零，音憐。祋，音丁活翻，又音丁外翻。祤，音詡。〕當煎諸種復反。〔種，章勇翻。復，扶又翻；下同。〕段熲擊之於鷥鳥，〔熲，高迥翻。鷥，音雚。鳥，讀曰雀。〕大破之，西羌遂定。
②夫餘王夫臺寇玄菟；〔夫，音扶。菟，同都翻。〕玄菟太守父孫域擊破之。〔守，式又翻。〕
③夏，四月，先零羌寇三輔，攻沒兩營，〔兩營，京兆虎牙營，扶風雍營。零，音憐。〕殺千餘人。
④五月，壬子晦，日有食之。
⑤陳蕃既免，朝臣震慄，莫敢復為黨人言者。〔復，扶又翻。朝，直遙翻；下同。為，於偽翻。〕賈彪曰：「吾不西行，大禍不解。」〔賈彪，熲川定陵人。自熲川至雒陽為西行。〕乃入雒陽，說城門校尉竇武、尚書魏郡霍諝等，〔說，輸芮翻。諝，私呂翻。〕使訟之。武上疏曰：「陛下即位以來，未聞善政，常侍、黃門，競行譎詐，妄爵非人。伏尋西京，佞臣執攻，終喪天下。〔譎，古穴翻。喪，息浪翻。〕今不慮前事之失，復循覆車之軌，臣恐二世之難，〔難，乃旦翻。〕必將復及，趙高之變，不朝則夕。〔謂望夷宮之事也。〕近者姦臣牢脩造設黨議，遂收前司隸校尉李膺等逮考，連及數百人，曠年拘錄，事無效驗。〔謂自去年興獄至今年，事終無其實也。校，戶教翻。〕臣惟膺等建忠抗節，志經王室，此誠陛下稷、卨、伊、呂之佐；〔卨，古契字，音息列翻。〕而虛為姦臣賊子之所誣枉，天下寒心，海內失望。惟陛下留神澄省，〔澄，清也。省，察也。省，悉井翻。〕時見理出，〔賢曰：時，謂即時也。〕以厭神【章：乙十六行本「神」作「人」；乙十一行本同；孔本同；退齋校同。】鬼喁喁之心。〔喁，魚恭翻。〕今臺閣近臣，尚書朱寓、荀緄、劉祐、魏朗、劉矩、尹勳等，皆國之貞士，朝之良佐；〔緄，古本翻。考異曰：武傳：武上疏曰：「今臺閣近臣，尚書令陳蕃、僕射胡廣、尚書朱寓等。」按蕃、廣時不為令僕，故去之。〕尚書郎張陵、媯皓、〔媯，俱為翻。姓譜：媯，帝舜之後。〕苑康、〔姓譜：範姓，商武丁之子受封於苑，因以為氏。左傳：齊有大夫苑何忌。〕楊喬、邊韶、〔陳留風俗傳：邊祖於宋平公子戌，字子邊。又左傳，周有大夫邊伯。〕戴恢等，文質彬彬，明達國典，內外之職，羣才並列。而陛下委任近習，專樹饕餮，〔饕，吐刀翻。餮，他結翻。〕外典州郡，內幹心膂，宜以次貶黜，案罪糾罰；信任忠良，平決臧否，使邪正毀譽，各得其所，〔否，音鄙。譽，音餘。〕寶愛天官，唯善是授，〔天官，言天命有德，人君不可以私授。〕如此，咎徵可消，天應可待。間者有嘉禾、芝草、黃龍之見。〔是年，魏郡言嘉禾生，巴郡言黃龍見。見，賢遍翻。〕夫瑞生必於嘉士，福至實由善人，在德為瑞，無德為災。陛下所行不合天意，不宜稱慶。」書奏，因以病上還城門校尉、槐裏侯印綬。霍諝亦為表請。〔上，時當翻。為，於偽翻；下同。〕帝意稍解，使中常侍王甫就獄訊黨人範滂等，皆三木囊頭，暴於階下，〔賢曰：三木，頭及手、足皆有械，更以物蒙覆其頭也。〕甫以次辯詰曰：「卿等更相拔舉，〔更，工衡翻。〕迭為脣齒，其意如何﹖」滂曰：「仲尼之言，『見善如不及，見惡如探湯，』〔賢曰：探湯，喻去之疾也，見論語。探，吐南翻。〕滂欲使善善同其清，惡惡同其汙，謂王政之所願聞，不悟更以為黨。古之脩善，自求多福。今之脩善，身陷大戮。身死之日，願埋滂於首陽山側，上不負皇天，下不愧夷、齊。」〔賢曰：伯夷、叔齊餓死首陽山，事見史記。首陽山，在雒陽東北。杜佑曰：偃師縣有首陽山。〕甫愍然為之改容，乃得並解桎梏。〔鄭玄註周禮曰：木在手曰桎，在足曰梏。桎，之日翻。梏，工沃翻。〕李膺等又多引宦官子弟，宦官懼，請帝以天時宜赦。六月，庚申，赦天下，改元；黨人二百餘人皆歸田裏，書名三府，禁錮終身。〔考異曰：帝紀於去年冬書「李膺等二百餘人受誣為黨人，並坐下獄，書名三府。」按陳蕃以訟李膺，免。即膺等下獄已在前，後遇赦，方得書名三府。則帝紀所紀為兩，無所用，故去之。又故書「三府」為「王府」，劉攽曰：當為「三府」。〕
範滂往候霍諝而不謝。或讓之，滂曰：「昔叔向不見祁奚，〔晉範宣子囚叔向，祁奚請而免之，不見叔向而歸，叔向亦不告免焉而朝。〕吾何謝焉！」滂南歸汝南，南陽士大夫迎之者，車數千兩，〔兩，音亮。〕鄉人殷陶、黃穆侍衛於旁，應對賓客。滂謂陶等曰：「今子相隨，是重吾禍也！」遂遁還鄉裏。
初，詔書下舉鉤黨，〔賢曰：鉤，謂相連也。下，遐稼翻。〕郡國所奏相連及者，多王百數，唯平原相史弼獨無所上。〔上，時掌翻。〕詔書前後迫切，州郡髡笞 掾史。從事坐傳舍責曰：〔俞絹翻。賢曰：續漢志：每州有從事史及諸曹掾史。傳，客舍也；音知戀翻。坐傳舍召弼而責。餘謂「髡笞掾史」句，言詔書督迫，州郡 至於髡笞掾史，青州從事則坐平原傳舍而責史弼也。〕「詔書疾惡黨人，〔惡，烏路翻。〕旨意懇惻。青州六郡，其櫪有黨，平原何治而得獨無﹖」弼曰：「先王疆 理天下，〔賢曰：疆，界也。理，正也。〕畫界分境，水土異齊，風俗不同。〔記王制曰：凡居民財，必因天地，寒暖燥濕，廣谷大川異制，民生其間者異俗，剛 柔、輕重、遲速異齊。齊，才細翻。前書曰：凡民函五常之性，而其剛柔緩急，音聲不同，繫水土之風氣，故謂之風；好惡取捨動靜無常，隨君上之情Q欲Y，故謂之俗。〕他郡自有，平原自無，胡可相比！若承望上司，誣陷良善，淫刑濫罰，以逞非理，則平原之人，戶可為黨。相有死而已，〔相，息亮翻。〕所不能也！」從事大怒，即收郡僚職送獄，〔郡僚職，謂郡諸曹掾史也。〕遂舉奏弼。會黨禁中解，弼以俸贖罪，所脫者甚眾。
竇武所薦：朱寓，沛人；苑康，勃海人；楊喬，會稽人；〔會，工外翻。〕邊韶，陳留人。喬容儀偉麗，數上言政事，〔數，所角翻。〕帝愛其才貌，欲妻以公主，〔妻，七細翻。〕喬固辭，不聽，遂閉口不食，七日而死。
⑥秋，八月，巴郡言黃龍見。〔見，賢遍翻。〕初，郡人慾就池浴，見池水濁，因戲相恐，「此中有黃龍，」語遂行民間，太守欲以為美，故上之。〔上，時掌翻。〕郡吏傅堅諫曰：「此走卒戲語耳。」太守不聽。
⑦六月，【張：「月」作「州」。】大水，勃海【張：「海」下脫「海」字。】溢。
⑧冬，十月，先零羌寇三輔，〔零，音憐。〕張奐遣司馬尹端、董卓拒擊，大破之，斬其酋豪，首虜萬餘人，〔酋，慈由翻。〕三州清定。〔時奐督幽、並、涼三州。〕奐論功當封，以不事宦故不果封，唯賜錢二十萬，除家一人為郎。奐辭不受，請徙屬弘農。舊制，邊人不得內徙。詔以奐有功，特許之。〔奐，燉煌淵泉人。〕拜董卓為郎中。卓，隴西入，性粗猛有謀，羌胡畏之。〔董卓事始此。〕
⑨十二月，壬申，復癭陶王悝為勃海王。〔悝貶事見上卷延熹八年。癭，於郢翻。悝，苦回翻。〕
⑩丁丑，帝崩於德陽前殿。〔年三十六。〕戊寅，尊皇后曰皇太后。太后臨朝。初，竇後既立，御見甚稀，〔見，賢遍翻。〕唯采女田聖等有寵。後素忌忍，帝梓宮尚在前殿，遂殺田聖。城門校尉竇武議立嗣，召侍御史河間劉鯈，〔鯈，式竹翻。〕問以國中宗室之賢者，鯈稱解瀆亭侯宏。〔賢曰：解瀆亭在今定州義豐縣東北。杜佑曰：義豐，漢之安國縣也。〕宏著，河間孝王之曾孫也，祖淑，父萇，世封解瀆亭侯。武乃人白太后，定策禁中，以鯈守光祿大夫，與中常侍曹節並持節將中黃門、虎賁、羽林千人，〔將，即亮翻。〕奉迎宏，時年十二。〔考異曰：範書雲：「即帝位，年十三」，袁紀，初立為嗣詔書雲，「年十有二」；建寧二年誅黨人時，雲年十四。袁紀是也。〕
孝靈皇帝上之上〔諱宏。諡法：亂而不損曰靈。伏侯古今註：「宏」之字曰「大」。〕
建寧元年（戊申、一六八）
①春，正月，壬午，以城門校尉竇武為大將軍。〔考異曰：袁紀：「延熹九年，四月，戊寅；特進竇武為大將軍。武移病固讓，至於數十；不許。」範書在今年正月，壬午，武傳，為大將軍亦在迎立靈帝後。今從之。〕前太尉陳蕃為太傅，〔考異曰：帝紀，拜蕃太傅在即位後；傳在前。緣有蕃責尚書等語，故知從傳是也。〕與武及司徒胡廣參錄尚書事。〔三人謂之參。〕
時新遭大喪，國嗣未立，諸尚書畏懼，多託病不朝。陳蕃移書責之曰：「古人立節，事亡如存。〔賢曰：言人主雖亡，法度尚在，當行之與不亡時同，故曰如存。餘謂「事死如事生，事亡如事存，」中庸之文，言人主雖死亡，事之如生存也。〕今帝祚未立，政事日蹙，諸君柰何委荼蓼之苦，息偃在牀，〔詩國風曰：誰謂荼苦，其甘如薺。風頌曰：未堪家多難，予又集於蓼。小雅曰：或息偃在牀。〕於義安乎！」諸尚書惶怖，〔怖，昔布翻。〕皆起視事。
②己亥，解瀆亭侯至夏門亭，使竇武持節，以王青蓋車迎入殿中；庚子，即皇帝位，改元。
③二月，辛酉，葬孝桓皇帝於宣陵，〔賢曰：宣陵，在雒陽東南三十里。〕廟曰威宗。
辛未，赦天下。
⑤初，護羌校尉段熲既定西羌，〔去年熲定西羌。〕而東羌先零等種猶未服，度遼將軍皇甫規、中郎將張奐招之連年，既降又叛。〔桓帝延熹四年，皇甫規招降東羌。六年，規薦張奐。至永康元年，七年之間，羌之叛 服無常。降，戶江翻；下同。〕桓帝詔問熲曰：「先零、東羌造惡反逆，而皇甫規、張奐各擁強眾，不時輯定，欲令熲移兵東討，未識其宜，可參思術略。」熲上言 曰：「臣伏見先零、東羌雖數叛逆，〔數，所角翻。〕而降於皇甫規者，已二萬許落；善惡既分，餘寇無幾。今張奐躊躇久不進者，〔躊躇，猶豫也，又住足也。〕當慮外離內合，兵往必驚。且自冬踐春，屯結不散，人畜疲嬴，有自己之勢，欲更招降，坐制強敵耳！計東種所餘三萬餘落，〔種，章勇翻；下同。〕近居塞內，路無險折，非有燕、齊、秦、趙從橫之勢，〔從，子容翻。〕而久亂並、涼，累侵三輔，西河、五原，西至漢陽二千餘裏，匈奴諸羌，並擅其地，是為癰疽伏疾，留滯脅下，如不加誅，轉就滋大。若以騎五千、步萬人、車三千兩，〔兩，音亮。〕三冬二夏，足以破定，無慮用費為錢五十四億，〔賢曰：無慮，都凡也。毛晃曰：總計曰無慮，猶言多少口是無疑也。〕如此，則可令羣羌破盡，匈奴長服，內徙郡縣，得反本土。伏計永初中，諸羌反叛，十有四年，用二百四十億；〔事見五十卷安帝元初五年。〕永和之末，復經七年，用八十餘億。〔事見五十二卷沖帝永嘉元年。〕費耗若此，猶不誅盡，餘孽復起，於茲作害。今不暫疲民，則永寧無期。臣庶竭駑劣，伏待節度。」〔駑，音奴。〕帝許之，悉聽如所上。〔上，時當翻。〕熲於是將兵萬餘人，齎十五日糧，從彭陽直指高平，〔賢曰：彭陽、高平，並縣名，屬安定郡。彭陽縣，即今原州彭原縣也。高平縣，今原州也。〕與先零諸種戰於逢義山。〔賢曰：山在今原州平高縣。杜佑曰：平高縣，即漢之高平也。〕虜兵盛，熲眾皆恐。熲乃令軍中長鏃利刃，〔範書段熲傳作「張鏃利刃」。〕長矛三重，〔重，直龍翻。〕挾以強弩，列輕騎為左右翼，謂將士曰：「今去家數千里，進則事成，走必盡死，努力共功名！」因大呼，〔呼，火故翻。〕眾皆應聲騰赴，【張：「赴」下脫「熲」字。】馳騎於傍，突而擊之，虜眾大潰，斬首八千餘級。太后賜詔書褒美曰：「須東羌盡定，當並錄功勤；今且賜熲錢二十萬，以家一人為郎中。」敕中藏府調金錢、綵物增助軍費，〔百官志：中藏府令，屬少府，掌中幣帛金銀諸貨物。調，徒弔翻。藏，沮浪翻。〕拜熲破羌將軍。
⑥閏月，甲午，追尊皇祖為孝元皇，〔沈約曰：孝元皇，諡法所不載。今按周公諡法：能思辨眾曰元；行義說民曰元；主義行德曰元；靖民則法曰元。〕夫人夏氏為孝元后，〔夏，戶雅翻。〕孝為孝仁皇，〔諡法：貴賢親親曰仁。〕尊帝母董氏為慎園貴人。〔皇祖，解瀆亭侯淑也。皇考，侯萇也。賢曰：在今瀛州樂壽縣東南，俗呼為二皇陵。〕
⑦夏，四月，戊辰，太尉周景薨，司空宣酆免；以長樂衛尉王暢為司空。〔樂，音洛。〕
⑧五月，丁未朔，日有食之。
⑨以太中大夫劉矩為太尉。
⑩六月，京師大水。
癸巳，錄定策功，封竇武為聞喜侯，武子機為渭陽侯，〔考兩漢志無渭陽縣，蓋因舅氏之親而為封國之名。〕兄子紹為鄠侯，〔鄠，音戶。〕靖為西鄉侯，中常侍曹節為長安鄉侯，侯者凡十一人。
涿郡盧植上書說武曰：〔說，輸芮翻。〕「足下之於漢朝，猶旦、奭之在周室，建立聖主，四海有繫，論者以為吾子之功，於斯為重。今同宗相後，披圖案牒，以次建之，何勳之有！〔自和帝無嗣，安帝以肅宗之孫入立。沖、質短祚，桓帝以肅宗曾孫入主。桓帝無嗣，又以肅宗玄孫入立。是同宗相後，以次建之也。圖，以族屬之遠近寫為圖也。牒，譜第之也。〕豈可橫叨天功以為己力乎！〔橫，戶孟翻。〕宜辭大賞，以全身名。」武不能用。植身長八尺二寸，〔長，直亮翻。〕音聲如鍾，姓剛毅，有大節。少事馬融，〔少，詩照翻。〕融性豪侈，多列女倡歌舞於前，〔倡，音昌。〕植侍講積年，未嘗轉盼，融以是敬之。
太后以陳蕃舊德，特封高陽鄉侯。蕃上疏讓曰：「臣聞割地之封，功德是為。〔為，於偽翻。〕臣雖無素潔之行，〔行，下孟翻。〕竊慕君子『不以其道得之，不居也』。〔孔子曰：富與貴，是人之所欲也，不以其道得之，不處也。〕若受爵不讓，掩面就之，〔詩云：受爵不讓，至於己斯亡。〕使皇天震怒，災流下民，於臣之身，亦何所寄！」太后不許。蕃固讓，章前後十上，〔上，時當翻。〕竟不受封。
段熲將輕兵追羌，出橋門，〔據東觀記，橋門，谷名。水經註雲：橋門，即橋山之長城門也。〕晨夜兼行，與戰於奢延澤、落川、令鮮水上，〔賢曰：即上郡奢延縣界也。水經註：奢延水出奢延縣西南赤沙阜，東流入於河。落川，在奢延水南。賢曰：令鮮，水名，在今甘州張掖縣界，一名合黎水，一名羌谷水。餘考鮮水既捷，乃追戰於靈武谷，此鮮水非甘州之鮮水明矣，當在上郡北地界。〕連破之；又戰於靈武谷，〔賢曰：靈武，縣名，有谷，在今靈州懷遠縣西北。餘據前書地理志，北地郡有靈武縣，靈武谷當在此縣界，非唐靈州之靈武縣也。〕羌遂大敗。秋，七月，熲至沍陽，〔涇陽縣，屬安定郡。賢曰：故城在今原州平涼縣南。〕餘寇四千落，悉散入漢陽山谷間。
護匈奴中郎將張奐上言：「東羌雖破，餘種難盡，〔種，章勇翻。〕段熲性輕果，慮負敗難常，宜且以恩降，可無後悔。」詔書下熲，〔下，遐稼翻。〕熲復上言：「臣本知東羌雖眾，而鮞弱易制，〔復，扶又翻；下同。鮞，乳兗翻，柔也。〕所以比陳愚慮，〔比，毗至翻。〕思為永寧之算；而中郎將奐說虜強難破，宜用招降。〔降，戶江翻。〕聖朝明監，信納瞽言，故臣謀得行，奐計不用。事勢相反，遂懷猜恨，信叛羌之訴，飾潤辭意，雲臣兵『累見拆衂』，〔賢曰：傷敗曰衂，音女六翻。〕又言『羌一氣所生，不可誅盡，〔賢曰：言羌亦稟天之一氣所生，誅之不可盡也。〕出谷廣大，不可空靜，血流污野，傷和致災。』〔污，烏故翻。〕臣伏念周、秦之際，戎狄為害，中興以來，羌寇最盛，誅之不盡，雖降復叛。今先零雜種，累以反覆，攻沒縣邑，剽略人物，〔剽，匹妙翻。〕發冢露屍，禍及生死，上天震怒，假手行誅。昔邢為無道，衛國伐之，師興而雨；〔左傳曰：「衛大旱卜有事于山川，不吉。甯莊子曰：「昔周飢，克殷而年豐。今邢方無道，天其欲衛討邢乎！」從之，師興而雨。〕臣動兵涉夏，連獲甘澍，〔澍，音樹，又音注，時雨也。〕歲時豐稔，人無疵疫。上佔天心，不為災傷；下察人事，眾和師克。自橋門以西、落川以東，故宮縣邑，更相通屬，〔杜佑曰：橋門以西，落川以東，今金城、會寧、平涼郡地。屬，之慾翻。〕非為深險絕域之地，車騎安行，無應拆衂。案奐為漢吏，身當武職，駐軍二年，不能平寇，〔桓帝延熹九年，奐督三州二營。〕虛欲修文戢戈，招降獷敵，〔賢曰：獷，惡貌也，音各猛翻。〕誕辭空說，僭而無徵。〔左傳：臧會卜為信與僭。杜預註曰：僭，不信也。〕何以言之﹖昔先零作寇，趙充國徙令居內，〔宣帝時，趙充國擊西羌，降者三萬餘人，徙之金城，置金城屬國以處之。令，使也，音零。〕煎當亂邊，馬援遷之三輔，始服終叛，至今為鯁，〔賢曰：鯁，與梗同。梗，病也。大雅雲：至今為梗。〕故遠識之士，以為深憂。今傍郡戶口單少，數為羌所創毒，〔數，所角翻；下同。創，初良翻，傷也。〕而欲令降徒與之雜居，〔降，戶江翻。〕是猶種枳棘於良田，養蛇虺於室內也。故臣奉大漢之威，建長久之策，欲絕其本根，不使能殖。〔賢曰：殖，生也。左傳曰：見惡如農夫之務去草焉，絕其本根，勿使能殖。〕本規三歲之費，用五十四億；今適期年，所耗未半，而餘寇殘燼，〔杜預曰：燼，火餘木也。〕將向殄滅。臣每奉詔書，軍不內御，〔賢曰：御，制御也。淮南子曰：國不可從外理，軍不可從中御。〕願卒斯言，〔卒，子恤翻，終也。〕一以任臣，臨時量宜，〔量，音亮。〕不失權便。」
八月，司空王暢免，宗正劉寵為司空。
初，竇太后之立也，陳蕃有力焉。〔事見五十五卷桓帝延熹八年。〕及臨朝，政無大小，皆委於蕃。蕃與竇武同心戮力，以獎王室，徵天下名賢李膺、杜密、尹勳、劉瑜等，皆列於朝廷，與共參政事。於是天下之士，莫不延頸想望太平。而帝乳母趙嬈及諸女尚書，〔賢曰：女尚書，內官也。嬈，音乃了翻。〕旦夕在太后側，中常侍曹節、王甫等共相朋結，諂事太后，太后信之，數出詔命，有所封拜。蕃、武疾之，嘗共會朝堂，〔數，所角翻。朝，直遙翻。〕蕃私謂武曰：「曹節、王甫等，自先帝時操弄國權，〔操，千高翻。〕濁亂海內，今不誅之，後必難圖。」武深然之。蕃大喜，以手推【章：乙十六行本「推」作「椎」；乙十一行本同；孔本同；熊校同。】席而起。武於是引同志尚書令尹勳等共定計策。
會有日食之變，蕃謂武曰：「昔蕭望之困一石顯，〔事見二十八卷元帝初元二年。〕況今石顯數十輩乎！蕃以八十之年，欲為將軍除害，今可因日食斥罷宦官，以塞天變。」〔為，於偽翻。塞，悉則翻。〕武乃白太后曰：「故事，黃門、常侍但當給事省內【張：「內」下脫「典」字。】門戶，主近署財物耳；〔省內，謂禁中也。近署財物，謂少府所掌中藏府、尚方、內者諸署也。〕今乃使與政事，任重權，〔與，讀曰預。〕子弟佈列，專為貪暴。天下匈匈，正以此故，宜悉誅廢以清朝廷。」太后曰：「漢元以來 故事，〔漢元，漢初也。〕世有宦官，但當誅其有罪者，豈可盡廢邪！」時中常侍管霸，頗有才略，專制省內，武先白收霸及中常侍蘇康等，皆坐死。武復數白誅曹 節等，〔復，扶又翻。數，所角翻。〕太后冘豫未忍，〔冘，音淫。〕故事久不發。蕃上疏曰：「今京師囂囂，道路諠譁，言侯覽、曹節、公乘昕、王甫、鄭颯等， 與趙夫人、諸尚書並亂天下，〔公乘，秦爵也。此以爵為氏。乘，繩證翻。昕，許斤翻。趙夫人即趙嬈。颯，音立。〕附從者升進，忤逆者中傷，〔忤，五故翻。中，竹仲翻。〕一朝羣臣如河中木耳，〔朝，直遙翻，謂舉朝之臣也。〕汎汎東西，耽祿畏害。陛下今不急誅此曹，必生變亂，傾危社稷，其禍難量。〔量，音良。〕願出臣章宣示左右，並命天下姦知臣疾之。」太后不納。
是月，太白犯房之上將，入太微。〔晉書天文志：房四星為明堂，天子佈政之宮也，亦四輔也。第一星，上將也；次，次將也；次，次相也；上星，上相也。太微，天子庭也。〕侍中劉瑜素善天官，〔天官，即天文也。史記天官書猶後之天文志。〕惡之，〔惡，烏路翻。〕上書皇太后曰：「案佔書：宮門當閉，將相不利，姦人在主傍；願急防之。」又與武、蕃書，以星辰錯繆不利，大臣宜速斷大計。〔斷，丁亂翻。〕於是武、蕃以朱寓為司隸校尉，劉祐為河南尹，虞祁為雒陽令。武奏免黃門令魏彪，以所親小黃門山冰代之，〔姓譜：周有山師之官，子孫以為氏。或雲：烈山氏之後。〕使冰奏收長樂尚書鄭颯，〔長樂尚書，蓋以太后臨朝置之，以掌奏下外朝文書眾事也。樂，音洛；下同。〕送北寺獄。蕃謂武曰：「此曹子便當收殺，何復考為！」〔復，扶又翻；下同。〕武不從，令冰與尹勳、侍御史祝軅雜考颯，辭連及曹節、王甫。勳、冰即奏收節等，使劉瑜內奏。
九月，辛亥，武出宿歸府。典中書者先以告長樂五官史朱瑀，瑀盜發武奏，〔長樂，太后宮也。太后宮有女尚書五人，五官史主之。考異曰：範書帝紀作「丁亥」，袁紀作「辛亥」。按長曆，是年，九月，乙巳朔，無丁亥。今從袁紀。〕罵曰：「中官放縱者，自可誅耳，我曹何罪，而當盡見族滅！」因大呼曰：〔呼，火故翻，下同。〕「陳蕃、竇武奏白太后廢帝，為大 逆！」乃夜召素所親壯健者長樂從官史共普、張亮等十七人，〔長樂從官史，掌太后宮從官。從，才用翻。共，音龔。〕喢血共盟，〔喢，色洽翻。〕謀誅武等。曹 節白帝曰：「外間切切，〔切切，猶言迫急也。〕請出御德陽前殿。」令帝拔劍踊躍，使乳母趙嬈等擁衛左右，取棨信，閉諸禁門，〔賢曰：棨，有衣戟也。漢官儀 曰：凡居宮中，皆施籍於掖門。按姓名當入者，本官為封棨，傳審印信，然後受也。〕召尚書官屬，脅以白刃，使作詔板，拜王甫為黃門令，〔詔板，所謂尺一也。〕持節至北封獄，收尹勳、山冰。冰疑，不受詔，甫格殺之， 並殺勳；出鄭颯，還兵劫太后，奪璽綬。〔璽，斯氏翻。綬，音受。〕令中謁者守南宮，閉門絕複道。〔謁者掌守門戶；文帝自代邸入立，有謁者十人，持戟衛端門 是也。雒陽南、北宮有複道相通。〕使鄭颯等持節及侍御史謁者捕收武等。武不受詔，馳入步兵營，與其兄子步兵校尉紹共射殺使者。〔射，而亦翻。〕召會北軍五 校士數千人屯都亭，〔雒陽都亭也。校，戶教翻。〕下令車士曰：「黃門、常侍反，盡力者封侯重賞。」陳蕃聞難，將官屬諸生八十餘人，並拔刃突入承明門， 〔難，乃旦翻。考異曰：袁紀：「蕃到承明門，使者不內，曰：『公未被詔召，何得勒兵入宮！』蕃曰：『趙鞅專兵向宮，以逐君側之惡，春秋義之。』有使者出開門，蕃到尚書門，正色云云。」今從範書。〕到尚書門，攘臂呼曰：〔呼，火故翻。〕「大將軍忠以衛國，黃門反逆，何雲竇氏不道邪！」王甫時出與蕃相遇，適聞其言，而讓蕃曰：「先帝棄天下，山陵未成，武有何功，兄弟父子並封三侯！〔謂武子機封渭陽侯，兄子紹封鄠侯，紹弟靖封西鄉侯。〕又設樂飲讌，多取掖庭宮人，旬日之間，貲財巨萬，大臣若此，為是道邪！〔謂此非不道而何。〕公為宰輔，苟相阿黨，復何求賊！〔復，扶又翻。〕使劍士收蕃，蕃拔劍叱甫，辭色逾厲。遂執蕃，送北寺獄。〔考異曰：範書蕃傳曰：「蕃拔劍叱甫，甫兵不敢近。乃益人圍之數十重，遂執蕃送獄。」今據袁紀。〕黃門從官騶蹋踧蕃曰：〔從，才用翻。騶，側尤翻。賢曰：騶，騎士也。踧，子六翻。〕「死老魅！〔魅，明祕翻。物老而能為精怪，曰魅。〕復能損我曹員數、我曹稟假不！」〔稟，給也。假，借也。不，俯九翻。〕即日，殺之。時護匈奴中郎將張奐徵還京師，曹節等以奐新至，不知本謀，矢矯制以府 周靖行車騎將軍、加節，與奐率五營士討武。夜漏盡，〔天且明也。〕王甫將虎、羽林等合千餘人，出屯朱雀掖門，〔北宮南掖門曰朱雀門。將，即亮翻。〕與奐等 合，已而悉軍闕下，與武對陳。〔陳，讀曰陣。〕甫兵漸盛，使其士大呼武軍曰：「竇武反，汝皆禁兵，當宿衛宮省，何故隨反者乎！先降有賞！」營府兵素畏服中 宮，〔營府，謂五營校尉府也。〕於是武軍稍稍歸甫，自旦至食時，兵降略盡。〔降，戶江翻。〕武、紹走，諸軍追圍之，皆自殺，梟首雒陽都亭；〔梟，工堯翻。〕收捕宗親賓客姻屬，悉誅之，及侍中劉瑜、屯騎校尉馮述，皆夷其族。宦官又譖虎賁中郎將河間劉淑、故尚書會稽魏朗，雲與武等通謀，皆自殺。〔會，工外翻。〕遷皇太后於南宮，徙武家屬於日南；自公節以下嘗為蕃、武所舉者及門生故吏，皆免官禁錮。議郎勃海巴肅，〔姓譜：巴，巴國之後，後漢又有揚州刺史巴祗。〕始與武等同謀，曹節等不知，但坐禁錮，後乃知而收之。肅自載詣縣，〔肅，勃海高城縣人。〕縣令見肅，入閤，解印綬，欲與俱去。肅曰：「為人臣者，有謀不敢隱，有罪不逃刑，既不隱其謀矣，又敢逃其刑乎！」遂被誅。〔被，皮義翻。〕
曹節遷長樂衛尉，封育陽侯。〔育陽縣，屬南陽郡。〕王甫遷中常侍，黃門令如故。朱瑀、共普、張亮等六人皆為列侯，〔共，音龔。姓譜：共，商諸侯之國，晉有左行共華。又云，鄭共叔段之後。〕十一人為關內侯。於是羣小得志，士大夫皆喪氣。〔喪，息浪翻。〕
蕃友人陳留朱震收葬蕃屍，匿其子逸，事覺，繫獄，合門桎梏。震受考掠，〔桎，之日翻。梏，工沃翻。掠，音亮。〕誓死不言，逸由是得免。武府掾桂陽胡騰殯斂武屍，行喪，〔掾，俞絹翻。斂，力贍翻。〕坐以禁錮。武孫輔，年二歲，騰詐以為己子，與令史南陽張敞〔百官志：大將軍府，令史及御屬三十一人。〕共匿之於零陵界中，亦得免。
張奐遷大司農，以功封侯。奐深病為曹節等所賣，固辭不受。
以司徒胡廣為太傅，錄尚書事，司空劉寵為司徒，大鴻臚許栩為司空。〔臚，陵如翻。栩，況羽翻。〕
冬，十月，甲辰晦，日有食之。
十一月，太尉劉矩免，以太僕沛國聞人襲為太尉。〔聞人，姓也，風俗通曰：少正卯魯之聞人，其後氏焉。〕
十二月，鮮卑及濊貊寇幽、並二州。〔濊，音穢。貊，莫百翻。〕
是歲，疏勒王季父和得殺其王自立。
烏桓大人上谷難樓有眾九千餘落，遼西丘力居有眾五千餘落，【張：「落」下脫「皆」字。】自稱王。遼東蘇僕延有眾千餘落，自稱峭王。〔峭，音七笑翻。〕右北平烏延有眾八百餘落，自稱汗魯王。〔史言烏桓強盛。〕
二年（己酉、一六九）
①春，正月，丁丑，赦天下。
②帝迎董貴人於河間。三月，乙巳，尊為孝仁皇后，居永樂宮；〔樂，音洛。〕拜其兄寵為執金吾，兄子重為五官中郎將。
③ 夏，四月，壬辰，有青蛇見於御坐上。〔見，賢遍翻。坐，徂臥翻。〕癸巳，大風，雨雹，霹靂，〔霹靂，震霆也。考異曰：帝紀：「建寧二年，四月癸巳，大風雨 雹。」楊賜傳：「熹平元年，青蛇見御坐。」續漢志：「熹平元年，四月，甲午，青蛇見御坐。」袁紀：「建寧二年，四月，壬辰，青蛇見；癸巳，大風。」按張奐 傳，論陳、竇薦王、李，與袁紀相應。今從之。〕拔大木百餘。詔公卿以下各上封事。大司農張奐上疏曰：「昔周公葬不如禮，天乃動威。〔尚書大曰：周公薨，成王欲葬之成周。夫乃雷電以風，禾則盡偃，大木斯拔，邦人大恐。王葬周公於畢，示不敢臣也。〕今竇武、陳蕃忠貞，未被明宥，〔被，皮義翻。〕妖眚之來，皆為此也，〔為，於偽翻。〕宜急為收葬，〔為，於偽翻。〕徙還家屬，其從坐禁錮，一切蠲除。〔蠲，吉玄翻。〕又，皇太后雖居南宮，而恩禮不接，朝臣莫言，遠近失望。宜思大義顧復之報。」〔賢曰：顧，旋視也。復，反覆也。小雅曰：父兮生我，母兮鞠我，顧我復我，出入腹我。〕上深嘉奐言，以問諸常侍，左右皆惡之，〔惡，烏路翻。〕帝不得自從。奐又與尚書劉猛等共薦王暢、李膺可參三公之選，曹節等彌疾其言，遂下詔切責之。奐等皆自囚廷尉，數日，乃得出，並以三月俸贖罪。〔俸，扶用翻。〕
郎中東郡謝弼上封事曰：「臣聞『惟虺惟蛇，女子之祥』。〔詩小雅無羊之辭。鄭玄註雲：虺、蛇穴處，陰之祥也。〕伏惟皇太后定策宮闥，援立聖明，書曰：『父子兄弟，罪不相及』，〔左傳：胥臣曰：康誥曰：「父不慈，子不祗，兄不友，弟不恭，不相及也。」今尚書康誥無此語。〕竇氏之誅，豈宜咎延太后！幽隔空宮，愁感天心，如有霧露之疾，陛下當何面目以見天下！孝和皇帝不絕竇氏之恩，〔事見四十七卷永元九年。〕前世以為美談。禮，『為人後者為之子』，今以桓帝為父，豈得不以太后為母哉！願陛下仰慕有虞蒸蒸之化，凱【章：乙十六行本「凱」上有「俯思」二字；乙十一行本同；孔本同；張校同。】風慰母之念。 〔書舜典曰：烝烝乂，不格姦。孔安國註雲：烝烝，猶進進也。言舜進於善道。詩凱風曰：有子七人，莫慰母心。〕臣又聞『開國承家，小人勿用』，〔易師卦上六 爻辭。〕今功臣久外，未蒙爵秩，阿母寵私，乃享大封，大風雨雹，亦由於茲。〔雨，於具翻。〕又，故太付陳蕃，勒身王室，而見陷羣邪，一旦誅滅，其為酷濫，駭動天下；而門生故吏，並離徙錮。〔離，遭也。〕蕃身已往，人百何贖！〔詩國風黃鳥曰：如可贖兮，人百其身。〕宜還其家屬，解除禁網。夫臺宰重器，國命所繫，今之四公，唯司空劉寵斷斷守善，餘皆素餐致寇之人，必有折足覆餗之兇，〔賢曰：四公，謂劉矩為太尉，許訓為司徒，胡廣為太傅及寵也。書曰：如有一介臣，斷斷猗無他技。孔安國註雲：斷斷猗然，專一之臣也。素，空也；無德而食其祿曰素餐。易曰：負且乘，致寇至。又曰：鼎折足，覆公餗。鼎以喻三公；餗，鼎實也；折足覆餗，言不勝其任。據是年聞人襲已代劉矩為太尉，餘三公亦不與賢註合。斷，丁亂翻。折，而設翻。餗，音速。〕可因災異，並加罷黜，徵故司空王暢、長樂少府李膺並居政事，庶災變可消，國祚惟永。」左右惡其言，〔惡，烏路翻。〕出為廣陵府丞，〔府丞，即郡丞也。〕去官，歸家。曹節從子紹為東郡太守，以他罪收弼，掠死於獄。〔掠，音亮。〕
帝以蛇妖問光祿勳楊賜，賜上封事曰：「夫善不妄來，災不空發。王者心有所想，雖未形顏色，而五星以之推移，陰陽為其變度。夫皇極不建，則有龍蛇之孽，〔賢曰：洪範五行傳曰：皇，大也；極，中也；建，立也；孽，災也。君不合大中，是謂不立。蛇、龍，陰類也。〕詩云：『惟虺惟蛇，女子之祥。』惟陛下思乾剛道，別內外之宜，抑皇甫之權，割豔妻之愛，〔賢曰：豔妻，周幽王後褒姒也。皇甫卿士，皆後之黨，用後嬖寵而居位也。詩云：皇甫卿士，豔妻煽方處。別，彼列翻。〕則蛇變可消，禎祥立應。」賜，秉之子也。
④五月，太尉聞人襲、司空許栩免；六月，以司徒劉寵為太尉，太常汝南許訓為司徒，太僕長沙劉囂為司空。囂素附諸常侍，故致位公輔。
⑤詔遣謁者馮禪說降漢陽散羌。〔說，輸芮翻。降，戶江翻。〕段熲以春農，百姓布野，羌雖暫降，而縣官無廩，必當復為盜賊，〔復，扶又翻。〕不如乘虛放兵，〔放兵，謂縱兵擊羌也。〕勢必殄滅。熲於是自進營，去羌所屯風亭山四五十里，〔魏收地形志，安定鶉陰縣有凡亭。杜佑作瓦亭山。註雲：瓦亭山，在今平涼郡蕭關縣。〕遣騎司馬田晏、假司馬夏育將五千人先進，擊破之。〔夏，戶雅翻。〕羌眾潰東奔，復聚射虎谷，〔復，扶又翻；下同。〕分兵守谷上下門，熲規一舉滅之，不欲復令散走。秋七月，熲遣千人於西縣結木為柵，〔西縣，前漢屬隴西郡，後漢屬漢陽郡。參據二志，皆雲縣有嶓冢山，西漢水所出。是則禹貢所謂「嶓冢導漾，東流為漢」，其發源之地也。段熲討羌起於安定高平；羌敗，則追至上郡奢延，及大敗於靈武谷，乃追至安定涇陽。諸羌散入漢陽山谷間，聚屯凡亭山；凡亭既破，復聚射虎谷，熲乃於西縣結柵以遮之。以羌奔潰所趨考之，射虎谷在西縣東北，凡亭山當在射虎谷東北。蓋東羌為熲兵所追，復欲西奔出塞，歸其舊來巢穴，而殲於是谷也。賢曰：西縣故城，在今秦上邽縣西南。〕廣二十步，長四十里遮之。〔廣，古曠翻。長，直亮翻。〕分遣晏、育等將七千人銜枚夜上西山，結營穿塹，去虜一里許，又遣司馬張愷等將三千人上東山，〔上，時掌翻。〕虜乃覺之。熲因與愷等挾東、西山，縱兵奮擊，破之，追至谷上下門，窮山深谷之中，處處破之，斬其渠帥以下萬九千級。〔帥，所類翻。〕馮禪等所招降四千，分置安定、隴西三郡。於是東羌悉平。熲凡百八十戰，斬三萬八千餘級，獲雜畜四十二萬七千餘頭，〔畜，許又翻。〕費用四十四億，軍士死者四百餘人；更封新豐縣侯，邑萬戶。
臣光曰：書稱『天地，萬物父母。惟人萬物之靈，亶聰明，作元后，元后作民父母。」〔周書泰誓之辭。亶，誠也。〕夫蠻夷戎狄，氣類雖殊，其就利避害，樂生惡死，〔樂，音洛。惡，烏路翻。〕亦與人同耳。御之得其道則附順服從，失其道則離叛侵擾，固其宜也。是以先王之政，叛則討之，服則懷之，處之四裔，〔裔，邊也。處，昌呂翻。〕不使亂禮義之邦而已。若乃視之如草木禽獸，不分臧否，不辨去來，悉艾殺之，〔否，音鄙。艾，讀曰刈。〕豈作民父母之意哉！且夫羌之所以叛者，為郡縣所侵冤故也；〔侵冤者，為所侵刻而銜冤。〕叛而不即誅者，將帥其人故也。苟使良將驅而出之塞外，擇良吏而牧之，則疆場之臣也，豈得專以多殺為快邪！夫御之不得其道，雖華夏之民，亦將倮起而為寇，又可盡誅邪！然則段紀明之為將，〔段熲，字紀明，太宗嫌諱，故稱字。〕雖克捷有功，君子所不與也。
⑥九月，江夏蠻反，〔夏，戶雅翻。〕州郡討平之。
⑦丹陽山越圍太守陳夤，夤擊破之。〔山越本亦越人，依阻山險，不納不租，故曰山越。寇擾郡縣，蓋自此始。其後孫吳悉取其地，以民為兵，遂為王土。〕
⑧初，李膺等雖廢錮，〔事見上卷桓帝延熹九年。〕天下士大夫皆高尚其道而汙穢朝廷，希之者唯恐不及，更共相標榜，為之稱號：〔賢曰：標榜，猶相稱揚也。餘謂立表以示人曰標，揭書以示人曰榜；標榜，猶言表揭也。更，工衡翻。〕以竇武、陳蕃、劉淑為三君，君者，言一世之所宗也；李膺、荀翌、〔「翌」，範書作「昱」。〕杜密、王暢、劉祐、魏朗、趙典、朱寓為八俊，俊者，言人之英也；郭泰、範滂、尹勳、巴肅及南陽宗慈、陳留夏馥、汝南蔡衍、泰山羊陟為八顧，顧者，言能以德行引人者也；〔行，下孟翻。〕張儉、翟超、岑晊、苑康〔翟，萇伯翻。晊，之日翻。〕及山陽劉表、汝南陳翔、魯國孔昱、山陽檀敷為八及，及者，言其能導人追宗者也；〔賢曰：導，引也。言謂所宗仰者。〕度尚及東平張邈、王孝、東郡劉儒、泰山胡母班、〔風俗通曰：胡母姓，本陳胡公之後也，公子完奔齊，遂有齊國。齊宣王母弟別封母鄉，遠取胡公，近取母邑，故曰胡母氏。〕陳留秦周、魯國蕃嚮、〔賢曰：蕃，姓也，音皮。〕東萊王章為八廚，廚者，言能以財救人者也。及陳、竇用事，復舉拔膺等；陳、竇誅，膺等復廢。
宦官疾惡膺等，每下詔書，輒申黨人之禁。〔復，扶又翻。惡，烏路翻。下，遐稼翻。〕侯覽怨張儉尤甚，〔以破其冢宅也，事見上卷桓帝延熹九年。〕覽鄉人朱並素佞邪，為儉所棄，承覽意指，上書告儉與同鄉二十四人別相署號，共為部黨，圖危社稷，而儉為之魁。詔刊章捕儉等。〔刊章者，刊去並姓名而下其章也。〕冬，十月，大長秋曹節因此諷有司奏「諸鉤黨者故司空虞放及李膺、杜密、朱寓、荀翌、翟超、劉儒、範滂等，〔賢曰：鉤，謂相牽引也。〕請下州郡考治。」〔下，遐稼翻。治，直之翻。〕是時上年十四年，問節等曰：「何以為鉤黨﹖」對曰：「鉤黨者，即黨人也。」上曰：「黨人何用為惡而欲誅之邪﹖」對曰：「皆相舉羣輩，欲為不軌。」上曰：「不軌欲如何﹖對曰：「欲圖社稷。」上及可其奏。〔軌，法度也。君君、臣臣，所謂法也。為人臣而欲圖危社稷，謂之不法，誠是也。而諸閹以此罪加之君子，帝不之悟，視元帝之不省召致廷尉為下獄者，闇又甚焉！悲夫！〕
或謂李膺曰：「可去矣！」對曰：「事不辭難，罪不逃刑，臣之節也。〔左傳：羊舌赤之言曰：事君不闢難，有罪不逃刑。〕吾年已六十，死生有命，去將安之！」乃詣詔獄，考死；門生故吏並被禁錮。〔被，皮義翻。〕侍御史蜀郡景毅子顧為膺門徒，未有錄牒，不及於譴，〔錄，記也。牒，籍也。時聚徒教授，多者以千計，各錄記其姓名於譜牒。〕毅慨然曰：「本謂膺賢，遣子師之，豈可以漏脫名籍，苟安而已！」遂自表免歸。
汝南督郵吳導受詔捕範滂，至徵羌，抱詔書閉傳舍，〔徵羌縣，屬汝南郡，本當鄉縣，光武以來歙有平羌之功，改為徵羌侯國以封之，因名焉。滂，縣人也。賢曰：傳驛舍也，音知戀翻。徵羌故城在今豫州郾陵縣東南。〕伏牀而泣，一縣不知所為。滂聞之曰：「必為我也。」〔為，於偽翻。〕即自詣獄。縣令郭揖大驚，出，解印綬，引與俱亡，曰：「天下大矣，子何為在此！」滂曰：「滂死則禍塞，何敢以罪累君。〔塞，悉則翻。累，力瑞翻。〕又令老母流離乎！」其母就與之訣，滂白母曰：「仲博孝敬，足以供養。〔仲博，滂弟字也。供，俱用翻。養，羊尚翻。〕滂從龍舒君歸黃泉，存亡各得其所。惟大人割不可忍之恩，勿增感戚！」仲博者，滂弟也。龍舒君者，滂父龍舒侯相顯也。〔相，息亮翻。〕母曰：「汝今得與李、杜齊名，死亦何恨！〔李、杜謂李膺、杜密。〕即有令名，復求壽考，可兼得乎！」〔復，扶又翻。〕滂跪受教，再拜而辭。顧其子曰：「吾欲使汝為惡，惡不可為；使汝為善，則我不為惡。」行路聞之，莫不流涕。
凡黨人死者百餘人，妻子皆徙邊，天下豪桀及儒學有行義者，〔行，下孟翻。〕宦官一切指為黨人；有怨隙者，因相陷害，睚眥之忿，濫入黨中。〔睚，牛懈翻。眥，士懈翻。〕州郡承旨，或有未嘗交關，亦離禍毒，〔離，與罹同，遭也。〕其死、徙、廢、禁者又六七百人。〔廢禁，謂廢棄而禁錮。〕
郭泰聞黨人之死，私為之慟曰：「詩云：『人之雲亡，邦國殄瘁。』〔為，於偽翻。詩大雅瞻卯之辭。毛氏曰：殄，盡也。瘁，病也。瘁，似醉翻。〕漢室滅矣，但未知『膽烏爰止，於誰之屋』耳！」〔詩小雅正月之辭。毛氏註曰：富人之屋，烏所集也。鄭氏曰：視烏集於富人之屋，以言今民亦當求明君而歸之。考異曰：範書以泰此語為哭陳、竇。袁紀以為哭三君、八俊，今從之。〕泰雖好臧否人倫，〔好，呼到翻。否，音鄙。〕而不為危言覈論，〔覈，謂深探其實也，刻覈也。〕故能處濁世而怨禍不及焉。〔處，昌呂翻。〕
張儉亡命困迫，望門投止，〔望門而投之，以求止舍，困急之甚也。〕莫不重其名行，〔行，下孟翻。〕破家相容。後流轉東萊，止李篤家。外黃令毛欽操兵到門，〔考兩漢志，外黃縣屬陳留郡，黃縣屬東萊郡。毛欽蓋為黃縣令，「外」字衍。操，千高翻。〕篤引欽就席曰：「張儉負罪亡命，篤豈得臧之！若審在此，此人名士，明廷寧宜執之乎﹖」欽因起撫篤曰：「蘧伯玉恥獨為君子，足下如何專取仁義！」篤曰：「今欲分之，明廷載半去矣。」〔賢曰：明廷，猶言明府，言不執儉，得義之半也。〕欽歎息而去。篤導儉經北海戲子然家，〔戲，許宜翻。姓譜：伏戲氏之後。〕遂入漁陽出塞。其所經歷，伏重誅者以十數，連引收考者布偏天下，宗親並怕殄滅，郡縣為之殘破。〔為，於偽翻。〕儉與魯國孔褎、融送獄，〔相，息亮翻。〕未知所坐。融曰：「保納舍藏者，融也，當坐。」〔謂自保無他而納儉，因舍止而藏匿之。〕褎曰：「彼來求我，非弟之過。」吏問其母，母曰：「家事任長，〔任，音壬。長，知兩翻。〕妾當甚辜。」一門爭死，郡縣疑不能決，乃上讞之，〔賢曰：前書音義曰：讞，請也。上，時掌翻。讞，音宜桀翻。〕詔書竟坐褎。及黨禁解，儉乃還鄉裏，後為衛尉，卒，年八十四。〔儉傳雲：建安初，徵為衛尉，不得已而起。險見曹氏世得已萌，乃闔門縣車，不豫政事，歲餘，卒於許下。〕夏馥聞張儉亡命，歎曰：「孽自己作，空汙良善，汙，烏路翻。〕一人逃死，禍及萬家，何以生為！」乃自翦須變形，〔須，與鬚同。〕入林慮山中，〔慮，音廬。〕隱姓名，為治家傭，親突煙炭，形貌毀瘁，〔瘁，似醉翻。〕積二三年，入無知者。馥弟靜載縑帛追求餉之，馥不受曰：「弟柰何載禍相餉乎！」黨禁未解而卒。
初，中常侍張讓父死，歸葬熲川，雖一郡畢至，至名士無往者，讓甚恥之，陳寔獨弔焉。及誅黨人，讓以寔故，多所全宥。南陽何顒，素與陳蕃、李膺善，亦被收捕，〔顒，魚容翻。被，皮義翻。〕乃變名姓匿汝南間，與袁紹為奔走之交，常私人雒陽，從紹計議，為諸名士罹黨事者求救援，設權計，使得逃隱，所全免甚眾。
初，太尉袁湯三子，成、逢、隗，成生紹，逢生術。〔據術字公路，當讀如月令「審端徑術」之術，音遂。又據說文：術，邑中道，讀從入聲。則二音皆通。隗，五罪翻。〕逢、隗皆有名稱，少歷顯官。〔稱，尺證翻。少，詩照翻。〕時中常侍袁赦〔考異曰：袁紀作「袁朗」，今從範書袁隗傳。〕以逢、隗宰相家，與之同姓，推崇以為外援，故袁氏貴寵於世，富奢甚，不與他公族族。紹壯健有威容，愛士養名，賓客輻湊歸之，輜軿，柴轂，填接街陌。〔賢曰：說文曰：軿車，衣車也。鄭玄註周禮曰：軿，猶屏也，取其自蔽隱。柴轂，賤者之車。袁紹事始此。黨錮既死，而誅宦官者二袁也。人不為善而欲去害己者，天其許之乎！〕術亦以俠氣聞。逢從兄子閎，少有操行，〔俠，戶頰翻。從，才用翻。少，詩照翻。行，下孟翻。〕以耕學為業，逢、隗數饋之，無所受。〔數，所角翻。〕閎見時方險亂，而家門富盛，常對兄弟歎曰：「吾先公福祚，後世不能以德守之，而競為驕奢，與亂世爭權，此即晉之三卻矣。」〔先公，謂袁安也。三卻，謂晉大夫卻錡、卻犨、卻至也。卻氏世為晉卿，三子者憑藉世資，驕奢侵權，為厲公所殺。〕及黨事起，閎欲投跡深林，以母老，不宜遠遁，乃築土室四周於庭，不為戶，自牖飲食。母思閎時，往就視，母去，便自掩閉，兄弟妻子莫得見也。潛身十八年，卒於土室。
初，範滂等非訐朝政，〔賢曰：訐，謂橫議是非也。訐，居謁翻。朝，直遙翻。〕自公卿以下皆折節下之，〔折，而設翻。下，遐稼翻。〕太學生爭慕其風，以為文學將興，處士復用。申屠蟠獨歎曰：「昔戰國之世，處士橫議，列國之王室為擁篲先驅，〔史記：鄒衍如燕，昭王擁篲先驅，請列弟子之座而受業，築碣石宮，身親往師之。處，昌呂翻。復，扶又翻。橫，戶孟翻。為，於偽翻。篲，祥歲翻。〕卒有坑儒燒書之禍，〔事見七卷秦始皇三十四年、三十五年。卒，子恤翻。〕今之謂矣。」乃絕跡於梁、碭之間，〔碭，音唐。〕因樹為屋，自同傭人。居二年，滂等果罹黨錮之禍，唯蟠超然免評論。
臣光曰：天下有道，君子揚於王庭以正小人之罪，而莫敢不服。天下無道，君子囊括不言以避小人之禍，而猶或不免。〔坤之六四，居近五之位而無相得之義，乃上下閉隔之時，羣陰既盛，故當括囊以避禍。夬以五陽決一陰，小人衰微，君子道盛，故可揚於王庭以聲小人之罪。〕黨人生昏亂之世，不在其位，四海橫流，而欲以口舌救之，臧否人物，〔橫，戶孟翻。否，音鄙。〕激濁揚清，撩虺蛇之頭，〔撩，連條翻。〕蹺【章：乙十六行本「蹺」作「踐」；乙十一行本同；孔本同；退齋校同；熊校同。】虎狼之尾，以至身被淫刑，〔被，皮義翻。〕禍及朋友，士類殲滅而國隨以亡，不亦悲乎！〔殲，息廉翻。〕夫唯郭泰既明且哲，以保其身，〔以尹吉甫美仲山甫者美郭泰。〕申屠蟠見幾而作，不俟終日，〔謂申屠蟠得豫之六二。幾，居希翻。〕卓乎其不可及已！
⑨庚子晦，日有食之。
⑩十一月，太尉劉寵免；太僕扶溝郭禧為太尉。
鮮卑寇幷州。
長樂太僕曹節病困，詔拜車騎將軍。有頃，疾瘳，上印綬，〔上，時掌翻。〕復為中常侍，位特進，秩中二千石。
高句驪王伯固寇遼東，玄菟太守耿臨討降之。〔句，如字，又音駒。驪，力知翻。〕
三年（庚戌、一七○）
①春，三月，丙寅晦，日有食之。
②徵段熲還京師，拜侍中。熲在邊十餘年，未嘗一日蓐寢，〔熲，古迥翻。郭璞曰：席也。〕與將士同甘苦，故皆樂為死戰，〔樂，音洛。〕所嚮有功。
③夏，四月，太尉郭禧罷；以太中大夫聞人襲為太尉。
④秋，七月，司空劉囂罷；八月，以大鴻臚梁國橋玄為司空。〔姓譜：黃帝葬橋山，子孫守冢，因氏焉。〕
⑤九月，執金吾董寵坐矯永樂太后屬請，下獄死。〔屬，之卻翻。下，遐稼翻。〕
⑥冬，鬱林太守谷永以恩信招降烏滸人十餘萬，〔萬震曰：烏滸之地，在廣州之南，交州之北。賢曰：烏滸，南方夷號也。廣州記曰：其俗食人，以鼻飲酒，口中進噉如故。劉昫曰：貴州鬱平縣，漢鬱林廣鬱縣地，古西甌駱越所居，谷永招降烏滸，開置七縣，即此也。杜佑曰：烏滸地在今南海郡之西南，安南府北朔寧郡管。滸，呼古翻。〕皆內屬，受冠帶，開置七縣。
⑦涼州刺史扶風孟佗〔賢曰：佗，音譢。〕遣從事任涉將敦煌兵五日人，與戊己校尉【章：乙十六行本「校尉」作「司馬」；乙十一行本同。】曹寬、西域長大張宴將焉耆、龜茲、車師前、後部，合三萬餘人討疏勒，〔以元年疏勒弒其王也。任，音壬。敦，徒門翻。校，戶孝翻。龜茲，音丘慈。〕攻楨中城，四十餘日，不能下，引去。其後疏勒王連相殺害，朝廷亦不能復治。〔復，扶又翻。治，直之翻。〕
初，中常侍張讓有監奴，典任家事，威形諠赫。〔諠，況遠翻。〕孟佗資產饒贍，〔贍，而豔翻。〕與奴朋結，傾竭饋問，無所遺愛。〔言其汎愛無有遺者。〕奴鹹德之，問其所欲。佗曰：「吾望汝曹為我一拜耳！」〔為，於偽翻。〕時賓客求謁讓者，車常數百千兩，〔兩，音亮。〕佗詣讓，後至，不得進，監奴及率諸倉頭迎拜於路，遂共轝車入門，〔轝，羊茹翻。〕賓客鹹驚，謂佗善於讓，皆爭以珍玩賂之。佗分以遺讓，〔遺，於季翻。〕讓大喜，由是以佗為涼州刺史。
四年（辛亥、一七一）
①春，正月，甲子，帝加元服，赦天下，唯黨人不赦。
②二月，癸卯，地震。
③三月，辛酉朔，日有食之。
④太尉聞人襲免；以太僕汝南李鹹為太尉。
⑤太疫。司徒許訓免；以司空橋玄為司徒；夏，四月，以太常南陽來豔為司空。
⑥秋，七月，司空來豔免。
⑦癸丑，立貴人宋氏為皇后。後，執金吾酆之女也。
⑧司徒橋玄免；以太常南陽宗俱為司空，前司空許栩為司空。
⑨帝以竇太后有援立之功，冬，十月，戊子朔，率羣臣朝太后於南宮，親饋上壽。〔朝，直遙翻。饋，進食也。〕黃門令董萌因此數為太后訴冤，〔數，所角翻。為，於偽翻。〕帝深納之，供養資奉，有加於前。〔共，居用翻。養，羊尚翻。〕曹節、王甫疾之，誣萌以謗訕永樂宮，〔帝母孝仁董太后所居也。樂，音洛。〕下獄死。〔下，遐稼翻。〕
鮮卑寇幷州。
