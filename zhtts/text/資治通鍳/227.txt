△卷第二百二十六
唐紀四十二〔起屠維協洽（己未）八月，盡重光作噩（辛酉）五月，凡一年有奇。〕
代宗睿文孝武皇帝下
大曆十四年（己未、七七九）
1八月，甲辰，以道州司馬楊炎為門下侍郎，〔大曆十二年，楊炎以黨元載貶。〕懷州刺史喬琳為御史大夫，並同平章事。〔考異曰　崔祐甫與皆自門下遷中書，是時中書在上也。憲宗以後，門下在上，中書在下，不知何時升改。〕上方勵精求治，〔治，直吏翻。〕不次用人，卜相於崔祐甫，〔相，息亮翻。〕祐甫薦炎器業，上亦素聞其名，故自遷謫中用之。琳，太原人，性粗率，喜詼諧，〔粗，讀曰麤。喜，許記翻。〕無他長，與張涉善，涉稱其纔可大用，上信涉言而用之；聞者無不駭愕。
2代宗之世，吐蕃遣使求和，〔吐，從暾入聲。數，所角翻。使，疏吏翻；下同。〕而寇盜不息，代宗悉留其使者，前後八輩，有至老死不得歸者；俘獲其人，皆配江、嶺。〔使，疏吏翻。俘，方無翻。江，謂大江之南。嶺，謂五嶺之外。〕上欲以德懷之，乙巳，以隨州司馬韋倫為太常少卿，使於吐蕃，悉集其俘五百人，各賜襲衣而遣之。〔少，始照翻。襲衣，衣一襲也。衣一稱為一襲。〕
3協律郎沈既濟上選舉議，〔唐志：協律郎，掌和律呂，辨四時之氣，八風五音之節，屬太常寺，正八品上。上，時掌翻。〕以為：「選用之法，三科而已：曰德也，才也　，勞也。今選曹皆不及焉；〔選，須絹翻；下同。〕考校之法，皆在書判、簿歷、言詞、俯仰而已。〔唐擇人之法有四，曰：身、言、書、判。身，取其體貌豐偉；言，取其言詞辯正；書，取其楷法遒美；判，取其文理優長。簿歷，所以著其資考殿最。俯仰，則觀諸身之間。〕夫安行徐言，非德也；麗藻芳翰，非才也；累資積考，非勞也。執此以求天下之士，固未盡矣。今人未土著，〔夫，音扶。著，直略翻。〕不可本於鄉閭；鑒不獨明，不可專於吏部。臣謹詳酌古今，謂五品以上及羣司長官，宜令宰臣進敘，吏部、兵部得參議焉。〔長，知兩翻。〕其六品以下或僚佐之屬，許州、府闢用，其牧守、將帥〔守，手又翻。所類翻。〕或選用非公，則吏部、兵部得察而舉之。 罪其私冒不慎舉者，小加譴黜，大正刑典。責成授任，誰敢不勉！夫如是，則賢者不獎而自進，不肖者不抑而自退，眾才鹹得而官無不治矣。今選法皆擇才於吏部， 試職於州郡，若才職不稱，〔稱，尺證翻。〕紊亂無任。〔紊，文運翻。任，音壬。〕責於刺史，則曰命官出於吏曹，不敢廢也；責於伺郎，則曰量書判、資考而授之，不保其往也；〔量，音良。〕責於令史，則曰按由歷、出入而行之，不知其他也。黎庶徒弊，誰任其咎！若牧守自用，則罪將焉逃！必州郡之濫，獨換一刺史則革矣。如吏部之濫，雖更其侍郎無益也。〔焉，於虔翻。更，工衡翻。〕蓋人物浩浩，不可得而知，法使之然，非主司之過。今諸道節度、都團練、觀察、租庸等使，自判官、副將以下，皆使自擇，縱其間或有情故，大舉其例，十猶七全。則闢吏之法，已試於今，但未及於州縣耳。利害之理，較然可觀。曏令諸使僚佐盡受於選曹，則安能鎮方隅之重，理財賦之殷乎！」既濟，吳人也。〔等使，疏吏翻；下諸使同。將，即亮翻。令，力丁翻。選，須絹翻。〕
4初，衡州刺史曹王皋有治行，〔治，直吏翻。行，下孟翻。衡州治衡陽縣，屬湖南觀察。〕湖南觀察使辛京杲疾之，〔大曆五年，辛京杲為湖南觀察使。〕陷以法，貶潮州刺史。〔度嶺為貶。〕時楊炎在道州，知其直，及入相，復擢為衡州刺史。〔相，息亮翻。復，扶又翻。〕始，皋之遭誣在治，〔在治者，謂獄吏治其事。皋以囚服在列。〕念太妃老，將驚而戚，出則囚服就辯，入則擁笏魚，〔唐高宗給五品以上隨身魚銀袋，以防召命之詐，三品以上金飾袋。天授二年，改佩魚為龜。中宗罷龜，復給以魚。郡王、嗣王亦佩金魚袋。〕即於潮〔即，就也。〕以遷入賀；及是，然後跪謝告實。皋，明之玄孫也。〔曹王明，太宗之子。〕
5朔方、邠寧節度使李懷光既代郭子儀，邠府宿將史抗、溫儒雅、龐仙鶴、張獻明、李光逸功名素出懷光右，皆怏怏不服。〔邠，卑旻翻。龐，部江翻。怏，於兩翻。〕懷光發兵防秋，屯長武城，軍期進退，不時應令。監軍翟文秀勸懷光奏令宿衛，【章：十二行本「衛」下有「懷光遺之」四字；乙十一行本同；退齊校同。】既離營，〔監，工銜翻。翟，萇伯翻。奏令，力丁翻。離，力智翻。〕使人追捕，誣以他罪，且曰：「黃萯之敗，〔黃萯敗事見二百二十四卷九年。萯，音倍。〕職爾之由！」盡殺之。
6九月，甲戌，改淮西曰淮寧。
7西川節度使、同平章事崔寧，在蜀十餘年，〔永泰元年，崔旰入成都，至是，十四年矣。〕恃地險兵強，恣為淫多，朝廷患之而不能易；至是，入朝，加司空，兼山陵使　。
南詔王閤羅鳳卒，子鳳迦異前死，孫異牟尋立。〔朝，直遙翻。使，疏吏番。卒，子恤翻。迦，音加。〕冬，十月，丁酉朔，吐番與南詔合兵十萬，三道入寇，一出茂州，一出扶、文，〔吐，從暾入聲。文州，漢陰平之地，隋為曲水縣，義寧三年，分武都之曲水、正西、長松置文州。扶州，古鄧至地，後周天和中，置扶州。舊本置龍涸防，與陰平接界。蓋吐翻出扶、文，南詔出黎、雅也。〕一出黎、雅，〔黎州之地，漢屬越嶲郡界，隋置漢源縣，武后大足元年置黎州。黎州，漢沈黎縣；雅州，漢嚴道縣；境相接也。考異曰：建中實錄、裴垍德宗實錄，此月吐蕃三道入寇，皆在梁、益之境。而來年四月，乃雲：「去冬吐蕃三道來侵：一自靈武，一自山南，一自蜀。」又云：「贊普謂韋倫曰：『今靈武之師，聞命輟矣，而山南已入扶、文，蜀師已趣灌口，追且不及。　』」與此自相違。今不取。〕曰：「吾欲取蜀以為東府。」崔寧在京師，所留諸將不能禦，〔將，即亮翻。〕虜連陷州、縣，刺史棄城走，士民竄匿山谷。上憂之，趣寧歸鎮。〔趣，讀曰促。〕寧已辭，楊炎言於上曰：「蜀地富饒，寧據有之，朝廷失其外府，十四年矣。寧雖入朝，全師尚守其後，貢賦不入，與無蜀同。且寧本與諸將等夷，因亂得位，威令不行。今雖遣之，必恐無功；若其有功，則義不可奪。是蜀地敗固失之，勝亦不得也。願陛下熟察。」上曰：「然則柰何﹖」對曰：「請留寧，發朱泚所領範陽兵數千人，雜禁兵往擊之，何憂不克！〔泚，且禮翻，又音此。〕因而得內親兵於其腹中，蜀將必不敢動，然後更授他帥，〔將，即亮翻。更，工衡翻。帥，所類翻。〕使千里沃壤復為國有，〔復，扶又翻，又如字，〕是因小害而收大利也。」上曰：「善。」遂留寧。
初，馬璘忌涇原都知兵馬使李晟功名，遣入宿衛，為右神策都將。〔璘，離珍翻。使，疏吏翻。晟，成正翻。將，即亮翻。〕上發禁兵四千人，使晟將之，發邠、隴、範陽兵五千，〔邠、隴，邠寧、隴右二鎮之兵也。將，即亮翻。又音如字；下同。〕使金吾大將軍安邑曲環將之，以救蜀。〔史炤曰：曲，姓也。漢有代郡太守曲謙。〕東川出兵，自江油趨白垻，〔江油，漢、魏為無人之地，晉始置平武縣，隋改為江油縣，帶龍州。利州管下景谷縣西北有白垻鎮城。垻，必駕翻。蜀人謂平川為垻。〕與山南兵合擊吐蕃、南詔，破之。範陽兵追及於七盤，〔吐，從暾入聲。七盤縣，屬巴州，武后久視元年置。〕又破之，遂克維、茂二州。李晟追擊於大渡河外，〔大渡河，在雅州盧山縣。寰宇記：大渡河，自吐蕃界經雅州諸部落，至黎州東界，流入通望界，於黎州，為南邊要害之地。〕又破之。吐蕃、南詔飢寒，隕於崖谷死者八九萬人。吐蕃悔，怒殺誘導使之來 者。異牟尋懼，築苴咩，〔自瀘州南渡瀘水六百五十里，至羊苴咩城。舊史：陽苴咩城，南去大和十餘裏，東北至成都二千四百里，去雲南城三百里。誘，羊久翻。 咩，莫者翻，又徐婢翻。史炤曰：苴，音酢，又徐嗟切。咩，音養，又彌嗟切。薛能聞官軍破吉浪詩：「越嶲通遊客，苴咩鬧聚蚊。」又西縣塗中：「野色生肥羊， 鄉儀搗散茶。梯航經杜宇，烽火徹苴咩。」〕延袤十五里，徙居之。吐蕃封之為日東王。
8上用法嚴，百官震悚。以山陵近，禁人屠宰；郭子儀之隸人潛殺羊，載以入城，〔隸人，僕隸之屬。〕右金吾將軍非裴諝奏之。或謂諝曰：「郭公有社稷大功，君獨不為之地乎﹖」諝曰：「此乃吾所以為之地也。郭公勳高望重，上新即位，以為羣臣附之者眾，〔德宗之猜忌，裴諝於其初政已窺見之。諝私呂翻。〕吾故發其小過，以明郭公威權不足畏也。如此，上尊天子，下安大臣，不亦可乎！」
9己酉，葬睿文孝武皇帝於元陵；〔元陵，在京兆富平縣西北二十五里檀山。〕廟號代宗。將發引，上送之，見轀輬車不當馳道，稍指丁未之間，〔引，羊晉翻。轀，音溫。輬，音涼。考異曰：按車指丁未之間，則行出道外矣。蓋出門，欲斜就道西，不當道中間行耳。〕問其故，有司對曰：「陛下本命在午，不敢衝也。」上哭曰：「安有枉靈駕而謀身利乎！」命改轅直午而行。肅宗、代宗皆喜陰陽鬼神，〔喜，許記翻。〕事無大小，必謀之卜祝，故王嶼、黎幹皆以左道得進。上雅不之信，〔璵，音餘。雅，素也。〕山陵但取七月之期〔禮：天子七月而葬。〕事集而發，不復擇日。〔復，扶又翻；下謀復同。〕
10十一月，丁丑，以晉州刺史韓滉為蘇州刺史、浙江東、西觀察使。〔滉，呼廣翻。使，疏吏翻。〕
11喬琳衰老耳聵，〔聵，五怪翻。〕上或時訪問，應對失次，所謀議復疏闊。壬午，以琳為工部尚書，罷政事。上由是疏張涉。〔喬琳，涉所薦也。尚，辰羊翻。〕
12楊炎既留崔寧，二人由是交惡。炎託以北邊須大臣鎮撫，癸巳，以京畿觀察使崔寧為單於、鎮北大都護、朔方節度使，鎮坊州。〔單，音蟬。〕以荊南節度使張延賞為西川節度使。又以靈鹽節度都虞候醴泉杜希全知靈、鹽州留後；代州刺史張光晟知單於、振武等城，綏、銀、麟、勝州留後；炎欲奪權，且窺其所為，令三人皆得特奏事，仍諷之使伺寧過失。〔令，力丁翻。伺，相吏翻。考異曰：舊傳：「初，寧代喬琳為御史大夫、平章事，寧以為選擇御史當出大夫，不謀及宰相，乃奏請以李衡、於結等數人為御史。楊廾大怒，其狀遂寢。炎又數讒毀劉晏，寧又救解之，因此大怒。其年十月，南蠻大至，上遣寧還鎮。炎懼怨己，入蜀難制，奏止之。」按寧為御史大夫，在吐蕃、南蠻寇蜀後。舊傳恐誤。〕
13十二月，乙卯，立宣王誦為皇太子。
14舊制，天下金帛皆貯於左藏，太府四時上其數，比部覆其出入。〔唐制：太府掌廩藏、財貨出納、比部掌句會。蜀註曰：唐制：天上財賦皆納於左藏，太府四時以數聞，尚書比部覆校其出入。貯，丁呂翻。藏，徂浪翻。上，時掌句會。比，音毗。〕及第五為度支、鹽鐵使，〔琦，音奇。度，徒洛翻。使，疏吏翻。〕時京師多豪將，求取無節，琦不能制，〔將，即亮翻。〕乃奏盡貯於大盈內庫，〔百寶大盈庫，始於玄宗朝，詳見二百二十八卷德宗建中四年十月註。〕使宦官掌之，天子亦以取給為便，故久不出。由定以天下公賦為人君私藏，有司不復得窺其多少，校其贏縮，〔藏，徂浪翻。復，扶又翻。贏，有餘也。縮，不足也。〕殆二十年。宦官領其事者三百餘員，皆蠶食其中，蟠結根據，牢不可動。楊炎頓首於上前曰：「財賦者，國之大本，生民之命，重輕安危，靡不由之，是以前世皆使重臣掌其事，猶或耗亂不集。〔耗，當讀曰眊，或讀如字。〕今獨使中人出入盈虛，大臣皆不得知，政之蠹敝，莫甚於此。請出之以歸有司。度宮中歲用幾何，〔度，徒洛翻。〕量數奉入，〔量，音良。〕不敢有乏。。如此，然後可以為政。」上即日下詔：「凡財賦皆歸左藏，一用舊式，歲於數中擇精好者三、五千匹，進入大盈。」〔下，遐稼翻。考異曰：德宗實錄作「三、五十萬匹」，今從建中實錄。〕炎以片移人主意，議者稱之。
15丙寅晦，日有食之。
16湖南賊帥王國良阻山為盜，〔帥，所類翻。〕上遣都官員外郎關播招撫之。〔唐都官郎，掌俘隸簿錄、給衣糧、醫藥而理其訴冤。〕辭行，上問以為政之要，對曰：「為政之本，必求有道賢人與之為理。」上曰：「朕比以下詔求賢，〔比，毗至翻，近也。「以」，當作「已」。〕又遣使臣廣加搜訪，庶幾可以為理乎！」悅。
17崔祐甫有疾，上令肩輿入中書，或休假在第，〔令，力丁翻。假，古訝翻。〕大事令中使諮決。
德宗神武孝文皇帝一〔諱適，代宗長子也。諡法：諫爭不威曰德，言不威拒　諫也；執義揚善曰；德，言稱人之善也。〕
建中元年（庾申、七八０）
1春，正月，丁卯朔，改元。羣臣上尊號曰聖神文武皇帝；〔上，時掌翻。〕赦天下。始用楊炎議，「命黜陟使與觀察、刺史約百姓丁產，定等級，改作兩稅法。〔楊炎作兩稅法，夏輸無過六月，秋輸無過十一月，視大曆十四年墾田數為定。〕比來新舊徵科色目，一切罷之；〔比，毗至翻。比來，猶雲近來也。〕二稅外輒率一錢者，以枉法論。」
唐初，賦斂之法曰租。庸、調，有田則有租，有身則有庸，有戶則有調。玄宗之末，版籍浸壞，多非其實。及至德兵起，所在賦斂，迫趣取辦，〔斂，力贍翻。調，徒弔翻。趣，讀曰促。〕無復常準。〔復，扶又翻，又音如字。〕賦斂之司增數而莫相統攝，〔統，他綜翻，俗從上聲。〕各隨意增科，自立色目，新故相仍，不知紀極。民富者丁多，率為官、為僧以免課役，而貧者丁多，無所伏匿，故上戶優而下戶勞。吏因緣蠶食，旬【章：十二行本「旬」上有「民」字；乙十一行本同；張校同，雲無註本亦無。】輸月送，不勝困弊，〔勝，音升。〕率皆逃徙為浮戶，其土著百無四五。〔著，直略翻。〕至是，炎建議作兩稅法：先計州縣每歲所應費用及上供之數而賦於人，量出以制入。戶無主、客，以見居為簿；人無丁、丁、中，以貧富為差；〔州、縣有主戶、客戶。天寶三載，令民十八以上為中男，三十三以上成丁。量，音良。見，賢遍翻。〕為行商者，在所州縣稅三十之一，使與居者均無僥利。〔言居行皆無僥幸之利也。僥堅翻。〕居人之稅，秋、夏兩徵之。其租、庸、調雜傜悉省，皆總統於度支。上用其言，因赦，令行之。
2初，左僕射劉晏為吏部尚書，楊炎為侍郎，不相悅。〔射，寅射翻。尚，辰羊翻。〕元載之死，晏有力焉。〔事見上卷代宗大曆十三年。載，祖亥翻，又如字。〕及上即位，晏久典利權，眾頗疾之，多上言轉運使可罷；〔多上，時掌翻。使，疏吏翻。〕又有風言晏嘗密表勸代宗立獨孤妃為皇后者。〔風言，謂得於風聞而言之者也。〕楊炎為宰相，欲為元載報仇，因為上流涕言：「晏與黎幹、劉忠翼同謀，〔幹、忠翼死於大曆十四年，事見上卷。為，於偽翻。相，息量翻。〕臣為宰相不能討，罪當萬死。」崔祐甫言：「茲事曖昧，陛下已曠然大赦，不當復究尋虛語。」〔曖，音愛。復，扶又翻。〕炎乃建言：「尚書省，國政之本，比置諸使，分奪其權，〔尚，辰羊翻。比，毗至翻。〕今宜復舊。」上從之。甲子，【張：「子」作「午」。】按是月無甲子，恐是丙子，否則戊子。〕詔天下錢穀皆歸金部、倉部，〔唐志：金部掌天下庫藏出納之數，京市、互市、和市、宮市、交易之事。倉部掌天下庫儲，出納、租稅、祿糧、倉廩之事。〕罷晏轉運、租庸、青苗鹽鐵等使。〔考異曰：建中實錄曰：「初，大曆中，上居東宮，貞懿皇后方為妃，有寵，生韓王回。帝又鍾愛，故閹官劉清潭、京兆尹黎幹與左右嬖倖欲立貞懿為皇后，且言韓王所居獲黃蛇，以為符，動搖儲宮，而晏附其謀，冀立殊效，圖為宰輔。時宰臣元載獨保護上，以為最長而賢，且嘗有功，義不當移。王縉亦謂人曰：『黠者也。今所圖無乃過黠乎！』後其議漸定。貞懿卒不立。上憾之。至是，以晏大臣而附邪為姦，不去將為亂。託陳奏不實，謫為忠州刺史。」沉既濟、楊炎所薦，蓋附炎為說。今從傳。〕
3二月， 丙申朔，命黜陟使十一人分巡天下。〔黜陟使，始置於太宗貞觀八年。〕先是，魏博節度使田悅事朝廷猶恭順，〔先，悉薦翻。朝，直遙翻。〕河北黜陟使洪經綸， 〔考異曰：建中實錄，黜陟使十一人，而無名。德宗實錄有十人名，而無河北道及經綸名。蓋脫誤也。〕不曉時務，聞悅軍七萬人，符下，罷其四萬，令還農。 〔下，遐稼翻、令，力丁翻。〕悅陽順命，如符罷之。既而集應罷者，激怒之曰：「汝曹久在軍中，有父母妻子，今一旦為黜陟使所罷，將何資以自衣食乎！」眾大哭。悅乃出家財以賜之，使各還部伍。於是軍士皆德侻而怨朝廷。〔為田侻連諸鎮之兵以拒命張本。〕
4崔祐甫以疾，多不視事；楊炎獨任大政，專以復恩讎為事，奏用元載遺策城原州，〔任，音壬；載，祖亥翻，又音如字。元載策見二百二十四卷代宗大曆八年。〕又欲發兩京、關內丁夫浚豐州陵陽渠，以興屯田。〔陵陽渠，在豐州九原縣。〕上遣中使詣涇原節度使，使移軍原州，以四鎮、北庭留後劉文喜為別駕。〔為劉文喜以涇州拒命張本。〕京兆尹嚴郢奏：「按朔方五城，舊屯沃饒之地，自喪亂以來，〔郢，以井翻。喪，息浪翻。〕人功不及，因致荒廢，十不耕一。若力可墾闢，不俟浚渠。今發兩京、關輔人於豐州浚渠營田，計所得不補所費，而關輔之人不免流散，是虛畿甸而無益軍儲也。」疏奏，不報。〔疏，所據翻。〕既而陵陽渠竟不成，棄之。
5上用楊炎之言，託以奏事不實，己酉，貶劉晏為忠州刺史。〔舊志：忠州，京師南二千一百二十二里。〕
6癸丑，以澤潞留後李抱真為節度使。〔為李以澤潞為國藩翰張本。〕
7楊炎欲城原州以復秦、原，〔秦、原，謂秦州、原州。〕命李懷光居前督作，朱泚、唯寧各將萬人翼其後。〔泚，且禮翻，又音此。將，即亮翻，又音如字。〕詔下涇州為城具，〔下，遐稼翻。為築城之具也。〕涇之將士怒曰：「吾屬為國家西門之屏，十餘年矣。〔將，即亮翻。屏，必郢翻，蔽也。〕始居邠州，甫營耕桑，有地著之安。徙屯涇州，〔邠，卑旻翻。著，直略翻。徙涇州見二百二十四卷大曆三年。〕披荊榛，立軍府；坐席未暖，又投之塞外。〔先棄原州不守，故云投之塞外。〕吾屬何罪而至此乎！」李懷光始為邠寧帥，即誅溫儒雅等，〔事見大曆十四年。帥，所類翻；下同。〕軍令嚴峻；及兼涇原，諸將皆懼，曰：「彼五將何罪而為戮﹖〔五將，即史抗、溫儒雅、龐仙鶴、張獻明、李光逸。將，即亮翻。〕今又來此，吾屬無能憂乎！」劉文喜因眾心不安，據涇州，不受詔，上疏復求段秀實為帥，不則朱泚。〔上，時掌翻。疏，所據翻。復，扶又翻，或如字。不，讀曰否，又讀如字。泚，且禮翻，又音此。〕癸亥，以朱　泚兼四鎮、北庭行營、涇原節度使，代懷光。〔使，疏吏翻。〕
8三月，翰林學士、左散騎常侍張涉受前湖南觀察使辛京杲金，事覺；上怒，欲置於法。李忠臣以檢校司空、同平章事、奉朝請，〔散，悉亶翻。騎，奇寄翻。校，古效翻。朝，直遙翻。〕言於上曰：「陛下貴為天子，而先生以乏財犯法，以臣愚觀之，非先生之過也。」〔張涉先侍讀東宮，故李忠臣言以為先生。〕上意解，辛未，放涉歸田裏。辛京杲以私忿杖殺部曲，有司奏京杲罪當死，上將從之。李忠臣曰：「京杲諸父兄弟皆戰死，獨京杲至今尚存，臣故以為當死久矣。」上憫然，左遷京杲諸王傅。忠臣乘機救人，多此類。
9楊炎罷度支、轉運使，〔度，徒洛翻。〕命金部、倉部代之。既而省職久廢，〔謂尚書省諸司失其職已久。〕耳目不相接，莫能振舉，天下錢穀無所總領。癸巳，復以諫議大夫韓洄為戶部侍郎、判度支，以金部郎中萬年杜佑權江、淮水陸轉運使，皆如舊制。〔復，扶又翻，或如字。諸杜居城南，時號「城南韋、杜，去天尺五。」戶貫則萬年。〕
10劉文喜又不受詔，欲自邀旌節；夏，四月，乙未朔，據涇州叛，遣其子質於吐蕃以求援。〔質，音致。〕上命朱泚、李懷光討之，〔泚，且禮翻，又音此。〕又命神策軍使張巨濟將禁兵二千助之。〔使，疏吏翻。將，即亮翻，又音如字。〕
11吐蕃始聞韋倫歸其俘，〔吐，從暾入聲。帝初即位，欲以德懷吐蕃，遣倫歸代宗朝所獲之俘。〕不之信，及俘入境，各還部落，稱：「新天子出宮人，放禽獸，英威聖德，洽於中國。」吐蕃大悅，除道迎倫。贊普即發使隨倫入貢，且致賻贈。〔致代宗之賻贈也。賻，音附。〕癸卯，至京師，上禮接之。既而蜀將上言：「吐蕃豺狼，所獲俘不可歸。」〔將上，上即亮翻，下時掌翻。〕上曰：「戎狄犯塞則擊之，服則歸之。擊以示威，，歸以示信。威信不立，何以懷遠！」悉命歸之。〔又悉歸劍南所獲之俘。考異曰：建中實錄曰：「及境，境上守陴者焚樓櫓、棄城壁而去。初，吐蕃既得河、湟之地，土宇日廣，守兵勞弊，以國家始因用胡為邊將而致禍，故得河、隴之士約五十萬人，以為非族類也，無賢愚，莫敢任者，悉以為婢僕，故其人苦之。及見倫歸國，皆毛裘蓬首，窺覷牆隙，或搥心隕泣，，或東向拜舞，及密通章疏，言蕃之虛實，望王師之至若歲焉。君子曰，惜乎，人心之可乘也。若逾代之後，斯人既沒，後生安於所習，難秋哉！」此恐沈既濟之溢美，且欲附楊炎復河、隴之說耳。今不取。〕
12代宗之世，每元日、冬至、端午、生日，州府於常賦之外競為貢獻，貢獻多者則悅之。武將、姦吏，緣此侵漁下民。〔自代宗迄於五代，正、至端午、降誕，州府皆有貢獻，謂之四節進奉。將，即亮翻。〕癸丑，上生日，〔上生於天寶元年四月十九日，抔置節名。〕四方貢獻皆不受。李正己、田悅各獻縑三萬匹，〔縑，並絲繒也。〕上悉歸之度支以代租賦。〔度，徒洛翻。〕
13五月，戊辰，以韋倫為太常卿；乙酉，復遣倫使吐蕃。〔復，扶又翻。〕倫請上自為載書，〔載書，盟誓之書。〕與吐蕃盟；楊炎以為非敵，請與郭子儀輩為載書以聞，令上畫可而已，從之。〔令，力丁翻。〕
14朱泚等圍劉文喜於涇州，〔泚，且禮翻，又音此。〕杜其出入，而閉壁不與戰，久之不拔。天方旱，徵發餽運，內外騷然，朝臣上請赦文喜以蘇疲人者，不可勝紀。〔朝，直遙翻。上，時掌翻。勝，音升。〕上皆不聽，曰：「微呩不除，何以令天下！」文喜使其將劉海賓入奏，〔呩，魚列翻。將，即亮翻。〕海賓言於上曰：「臣乃陛下藩邸部曲，〔帝初以雍王為天下兵馬元帥，討史朝義，凡在行營，皆部曲也。〕豈肯附叛臣，必為陛下梟其首以獻。〔為，於偽翻。梟，堅堯翻。〕但文喜今所求者節而已，願陛下姑與之，文喜必怠，則臣計得施矣。」上曰：「名器不可假人，〔孔子之言。〕爾能立效固善，我節不可得也。」使海賓歸以告文喜，而攻之如初。減御膳以給軍士，城中將士當受春服者，賜予如故。〔予，讀曰與。〕於是眾知上意不可移。時吐蕃方睦於唐，不為發兵，〔為，於偽翻。〕城中勢窮。庚寅，海賓與諸將共殺文喜，傳首，〔考異曰：邠志曰：「詔李懷光、朱泚並軍誅之，師圍涇城，數月不拔。文喜使其子求救於吐蕃。蕃眾將至，二將議退軍以避之。都遊弈使韓遊緕爭之曰：『西戎若來，涇眾必變，義不為文喜沒身於戎虜。』秋七月，西蕃遊騎登高，麾涇人。涇人果曰：『始吾為文喜求節度耳，王師致討，困則歸之，安能赤土塗面為異方之人乎！』劉海賓因之殺文喜，以眾降泚。泚無所戮，涇人德之，萌泚之亂亦自此始。」按是時吐蕃通好，無入援文喜事。又實錄此月涇州平，而邠志雲七月西蕃至，皆相違。今從建中實錄。〕而原州竟不果城。
自上即位，李正己內不自安，遣參佐入奏事；涇州捷奏至，上使觀文喜之首而歸。正己益懼。
15六月，甲午朔，門下侍郎、同平章事崔祐甫薨。〔薨，呼肱翻。〕
16術士桑道茂上言：「陛下不出數年，暫有離宮之厄。〔上，時掌翻。力智翻。〕臣望奉天有天子氣，宜高大其城以備非常。」辛丑，命京兆發丁夫數千，雜六軍之士，築奉天城。〔考異曰：舊傳雲：「道茂待詔翰林，建中初，神策脩奉天城，道茂請高其垣牆，大為制度。德宗不之省。及朱泚之亂，帝蒼猝出幸，至奉天，方思道茂之言時道茂已迕，命祭之。」今從實錄及崔庭光幸奉天錄。〕
17初，回紇風俗樸厚，君臣之等不甚異，故眾志專一，勁健無敵。〔紇，下沒翻。〕及有功於唐，〔謂平安、史也。〕唐賜遺甚厚，〔遺，於季翻。〕登裏可汗始自尊大，築宮殿以居婦人，有粉黛文繡之飾；中國為之虛耗，〔可，從刊入聲。汗，音寒。為，於偽翻。〕而虜俗亦壞。及代宗崩，上遣中使梁文秀往告哀，登裏驕不為禮。九姓胡附回紇者，說登裏以中國富饒，今乘喪伐之，可有大利。〔使，疏吏翻。說，式芮翻。考異曰：既雲乘喪入寇，當在去年。今因源休冊命，追敘之耳。〕登裏從之，欲舉國入寇。其相頓莫賀達幹，登裏之從父兄也，〔相，息亮翻。從，才用翻。〕諫曰：「唐，大國也，無負於我，吾前年侵太原，獲羊馬數萬，可謂大捷，〔事見上卷代宗大曆十三年。」〕而道遠糧乏，比歸，士卒多徒行者。〔比，必利翻，及也。道遠糧乏，士卒殺馬食之，故多徒行。〕今舉國深入，萬一不捷，將安歸乎！」登裏不聽。頓莫賀乘人心之不欲南寇也，舉兵擊殺之，並九姓胡二千人，自立為合骨咄祿毗伽可汗，遣其臣聿達幹與梁文秀俱入見，〔咄，當沒翻。伽，求迦翻。可，從刊入聲。汗，音寒。見，賢遍翻。〕願為藩臣，垂髮不翦，以待詔命。乙卯，命京兆少尹臨漳源休冊頓莫賀為武義成功可汗。〔少，始照翻。臨漳縣，屬相州，本鄴縣地，東魏孝靜帝分鄴縣，於鄴城中置臨漳縣。考異曰：舊傳曰：「休妻，即吏部侍郎王翊女也，因小忿而離，妻族上訴，下御史臺驗理。休遲留不答款狀，除名，配溱州。久之，移嶽州。建中初，楊炎執政，以京兆尹嚴郢威名稍著，心欲傾之。郢，即王翊甥伲也。休與王氏離絕之時，炎風聞休、郢有隙，遂擢休自流人為京兆少尹，俾令伺郢過失。休既在職久，與郢親善，炎怒之，奏令以本官兼御史中丞，奉使回紇。」按休奉使時，回紇方恭順，張光晟未殺董突，炎安知回紇欲殺休而遣之！今不取。〕
18秋，七月，丙寅，邵州賊帥王國良降。〔帥，所類翻。降，戶江翻。〕國良本湖南牙將觀察使辛京杲使戍武岡，〔將，即亮翻。使，疏吏翻。武岡縣，漢零陵郡都梁縣之地，晉分都梁置武岡縣，今岡東五十里，有漢都梁故城，是也。後漢武陵蠻為漢所伐，來保此岡，故謂之武岡。郡國志雲：武岡，接武陵，因以得名，隋廢，武德四年，分邵陽復置武岡縣，屬邵州。新志曰：本武攸縣，武德四年更名。梁夫夷縣，在今武岡界。〕以扞西原蠻。京杲貪暴，國良家富，京杲以死罪加之；國良懼，據縣叛，與西原蠻合，聚眾千人，侵掠州縣，瀕湖千里，鹹被其害。〔被，皮義翻。〕詔荊、黔、洪、桂諸道合兵討之，〔荊南節度使，治荊州。黔中觀察使，治黔州。江南西道觀察使，治洪州。桂管經略觀察使，治桂州。黔，音禽。〕連年不能克。及曹王皋為湖南觀察使，曰：「驅疲甿，誅反仄，非策之得者也。」乃遺國良書，〔遺，於季翻。〕言：「將軍非敢為逆，欲救死耳。我與將軍俱辛京杲所構，〔曹王皋事見上大曆十四年。〕我已蒙聖朝湔洗，何心復加兵刃於將軍乎！〔朝，直遙翻。復，扶又翻，又音如字。〕將軍遇我，不速降，後悔無及。」國良且喜且懼，遣使乞降，猶疑未決。皋乃假為使者，從一騎，越五百里，抵國良壁，鞭其門，大呼曰：「我曹王也，〔使，疏吏翻。騎，奇寄翻。呼，火故翻。〕來受降！」舉軍大驚。國良趨出，迎拜請罪。皋執其手，約為兄弟，盡焚攻守之具，散其眾，使還農。詔赦國良罪，賜名惟新。〔按新書南蠻傳：西原蠻居廣、容之南，邕、桂之西，地數千里，種落甚眾。乾元以來，累為叛亂，與夷獠梁崇牽、覃問、西原酋長吳功曹合兵內寇，陷道州，進攻永州，陷邵州。辛京杲遣王國良戍武岡，國良亦叛。建中初，城漵州以斷西原，國良乃降。降，戶江翻。〕
19辛巳，遙尊上母沈氏為皇太后。〔沈氏以開元末選入代宗宮，安祿山之亂，玄宗避賊，諸王妃妾不及從者，皆為賊所得，拘之東都之掖庭。代宗克東都，入宮，得沈氏，留之東都宮中。史思明再陷東都，遂失所在。〕
20荊南節度使庾準希楊炎指，奏忠州刺使劉晏與朱泚書求營救，辭多怨望，又奏召補州兵，欲拒朝命，〔忠州，荊南巡屬也，故庾準得以誣奏劉晏。使，疏吏翻。泚，且禮翻，又音此。朝，直遙翻；下同。〕炎證成之；上密遣中使就忠州縊殺之，〔縊，於賜翻，又於計翻。〕己丑，乃下詔賜死。天下冤之。
初，安、史之亂，數年間，天下戶口什亡八九，州縣多為藩鎮所據，貢賦不入，朝廷府庫耗竭，中國多故，戎狄每歲犯邊，所在宿重兵，仰給縣官，〔朝，直遙翻。仰，牛向翻。〕所費不貲，皆倚辦於晏。晏初為轉運使，獨領陜東諸道，〔寶應元年，劉晏充度支、轉運等使。代宗廣德二年，始以晏為河南、江、淮以來轉運使，乃疏浚汴水以開漕運之利。陝，失冉翻。〕陝西皆度支領之，末年兼領，未幾而罷。〔度，徒洛翻。大曆十四年，晏兼判度支，建中元年罷。幾，居豈翻。〕
晏有精力，多機智，變通有無，曲盡其妙。常以厚直募善走者，置遞相望，覘報四方物價，〔覘，醜廉翻。〕雖遠方，不數日皆達使司，〔使司，謂轉運使司。〕食貨輕重之權，悉制在掌握，國家獲利而天下無甚貴甚賤之憂。常以為：「辦集眾務，在於得人，故必擇通敏、精悍、廉勤之士而用之；至於句檢簿書，〔悍，候旰翻，又下罕翻。句，古候翻。〕出納錢穀，【章：十二行本「穀」下有「事雖至細」四字；乙十一行本同；退齋校同，無「事」字。】必委之士類；吏惟書符牒，不得輕出一言。」常言：「士陷贓賄，則淪棄於時，名重於利，故士多清脩；吏雖潔廉，終無顯榮，利重於名，故吏多貪污。」然惟晏能行之，他人效者終莫能逮。其屬官雖居數千里外，奉教令如在目前，起居語言，無敢欺紿。〔紿，待亥翻。〕當時權貴，或以親故屬之者，〔屬，之慾翻。〕晏亦應之，使俸給多少，遷次緩速，皆如其志，然無得親職事。其場院要劇之官，〔俸，扶用翻。少，始紹翻。場，謂交場、船場。院，謂巡院。〕必盡一時之選。故晏沒之後，掌財賦有聲者，多晏之故吏也。
晏又以為戶口滋多，則賦稅自廣，故其理財【章：十二行本「財」下有「常」字；乙十一行本同。】以愛【章：十二行本「愛」作「養」；乙十一行本同。】民為先。諸道各置知院官，〔知院官，掌諸道巡院者也。〕每旬月，具州縣雨雪豐歉之狀白使司，豐則貴糴，歉則賤糶，或以穀易雜貨供官用，及於豐處賣之。知院官始見不稔之端，先申至，某月須如干蠲免，某月須如干救助，〔使，疏吏翻。如干，猶言若不也。程大昌曰：若干者，設數之言也。幹，猶箇也。若箇，猶言幾何枚也。又說：幹者，十干，自甲至癸也，亦以數言也。〕及期，晏不俟州縣申請，即奏行之，應民之急，未嘗失時，不待其困弊、流亡、餓殍，然後賑之也。由是民得安其居業，戶口蕃息。〔殍，居表翻。賑，津忍翻。蕃，音煩。〕晏始為轉運使，時天下見戶不過二百萬緡，季年乃千餘萬緡。
晏專用榷鹽法充軍國之用。時自許、汝、鄭、鄧之西，皆食河東池鹽，度支主之；汴、滑、唐、蔡之東，〔統，他綜翻，俗音如字。緡，眉巾翻。榷，古嶽翻。代宗寶應元年，更豫州為蔡州，避上名也。〕皆食海鹽，晏主之。晏以為官多則民擾，故但於出鹽之鄉置鹽官，收鹽戶所煮之鹽轉鬻於商人，任其所之，自餘州縣不復置官。〔復，扶又翻；下價復同。〕其江嶺間去鹽鄉遠者，轉官鹽於彼貯之。或商絕鹽貴，則減價鬻之，謂之常平鹽，〔後又榷茶，遂置常平茶鹽官。貯，丁呂翻。〕官獲其利而民不乏鹽。其始江、淮鹽利不過四十萬緡，季年乃六百餘萬緡，由是國用充足而民不困弊。其河東鹽利，不過八十萬緡，而價復貴於海鹽。
先是，運關東穀入長安者，〔先，悉薦翻。〕以河流湍悍，率一斛得八斗至者，則為成勞，受優賞。晏以為江、汴、河、渭，水力不同，各隨便宜，造運船，教漕卒，江船達揚州，汴船達河陰，〔悍，下罕翻，又侯旰翻。汴，皮變翻。江船達揚州，入淮；汴船自清口達河陰。開元二十二年，分汜水、武涉、滎澤，置河陰縣，屬河南府，１河陰倉。〕河船達渭口，渭口達太倉，〔渭口，謂渭水入河之口。〕其間緣水置倉，轉相受給。自是每歲運穀或至百餘萬斛，無斗升沈覆者。〔沈，持林翻。〕船十艘為一綱，使軍將領之，〔艘，蘇遭翻。將，即亮翻。〕十運無失，授優勞，官其人。數運之後，無不斑白者。晏於揚子置十場造船，每艘給錢千緡。〔艘，蘇遭翻。緡，眉巾翻。〕或言「所用實不及半，虛費太多。」晏曰：「不然，論大計者固不可惜小費，凡事必為永久之慮。今始置船場，執事者至多，當先使之私用無窘，則官物堅牢矣。若遽與之屑屑校計錙銖，〔窘，巨隕翻。八銖為錙，十絫為銖。〕安能久行乎！異日必有患吾所給多而減之者；減半以下猶可也，過此則不能運矣。」其後五十年，有司果減其半。及鹹通中，有司計費以給之，無復羨餘，〔復，扶又翻，又音如字。羨，於線翻，羨贏也。〕船益脆薄易壞，〔易，以豉翻。〕漕運遂廢矣。〔宋白曰：武德、永徽之後，姜行本、薛大鼎、褚朗皆言漕運未通濟。後監察御史王師順請運晉、絳之粟於河、渭之間，始置渭橋倉。開元初，李傑為水運使，始大興漕事。十八年，裴燿卿以言漕運拜江淮轉運使，以崔希逸、蕭炅為副。轉運、鹽鐵有副使自此始。肅宗初，第五琦以錢穀見，始置江淮租庸使，乾元初，加鹽鐵使，始大鹽鐵法，就山海井緖收榷其鹽，立監院官吏。至劉晏，始以鹽鐵兼漕運。〕
晏為人勤力，事無閒劇，必於一日中決之，不使留宿，後來言財利者皆莫能及之。
21八月，甲午，振武留後張光晟殺回紇使者董突【張：作「突董」；下同。】等九百餘人。董突者，武義可汗之叔父也。〔晟，成正翻。紇，下沒翻。可，從刊入聲。汗，音寒。〕代宗之世，九姓胡常冒回紇之名，雜居京師，殖貨縱暴，與回紇共為公私之患；上即位，命董突盡帥其徒歸國，輜重甚盛。〔帥，讀曰率。輜，莊持翻。重，直用翻。〕至振武，留數月，厚求資給，日食肉千斤，他物稱是，〔稱，刀證翻〕縱樵牧者暴踐果稼，振武人苦之。光晟欲殺回紇，取其輜重，而畏其眾強，未敢發。九姓胡聞其種放為新可汗所誅，多道亡，〔踐，息淺翻。種，章勇翻。〕董突防之甚急；九姓胡不得亡，又不敢歸，乃密獻策於光晟，請殺回紇。光晟喜其黨自離，許之。上以陜州之辱， 〔事見二百二十二卷寶應元年。陜，失冉翻。〕心恨回紇；光晟知上旨，乃奏稱：「回紇本種非多，〔紇，下沒翻。晟，成正翻。種，章勇翻。〕所輔以強者，羣胡 耳。今聞其自相魚肉，頓莫賀新立，移地健有呩子，〔登裏可汗名移地健。〕及國相、梅錄各擁兵數千人相攻，〔國相，息亮翻。宋白曰：梅錄，回鶻將軍號。〕柳公 綽帥河東時，有梅錄將李暢入貢。國未定。彼無財則不能使其眾，陛下不乘此際除之，乃歸其人，與之財，正所謂藉寇兵齎盜糧者也。〔引李斯諫秦王逐客之言。〕請殺之。」三奏，上不許。光晟乃使副將過其館門，故不為禮；董突怒，執而鞭之數十。光晟勒兵掩擊，並羣胡盡殺之，聚為京觀。獨留一胡，使歸國為證，曰：「回紇鞭辱大將，且謀襲據振武，故先事誅之。」〔將，即亮翻。觀，古玩翻。先，悉薦翻。〕上徵光晟為右金吾將軍，遣中使王嘉祥往致信幣。回紇請得專殺者以復讎，上為之貶光晟為睦王傅以慰其意。〔睦王述，上弟也。為，於偽翻。〕
22加【章：十二行本「加」上有「丁未」二字；乙十一行本同。】盧龍、隴右、涇原節度使朱泚兼中書令，盧龍、隴右節度如故。〔使，疏吏翻。〕以舒王謨為四鎮、北庭行軍、涇原節度大使，〔行軍，當作行營。〕以涇州牙前兵馬使河中姚令言為留後。〔為後姚令言以涇原兵作亂張本。考異曰：舊傳：「孟皞尋歸朝，遂拜令言為四鎮、北庭行營、涇原節度使。」按實錄，建中三年八月，以涇原節度留後姚令言為節度使，此年必始為留後也。按姚令言傳：建中元年，孟皞為涇原節度留後，自以文吏進身，不樂軍旅，頻表薦令言謹肅，堪任將帥。皞尋歸朝。〕謨，邈之子也。〔邈，代宗子，大曆八年薨。〕早孤，上子之。
23癸丑，詔贈太后父、祖、兄、弟官，及自餘宗族男女拜官封邑者告第告身，〔「第」，恐當作「策」。〕凡百二十有七通；中使以馬負而賜之。
24九月，壬午，將作奏宣政殿廊壞，十月魁岡，未可脩。〔陰陽家拘忌，有天岡、河魁。凡魁岡之月及所繫之地，忌脩造。史炤曰：魁岡者，北斗魁星之氣，十月在戌，為魁岡。宋白曰：陰陽氏書，謂是歲孟冬為魁岡，不利脩作。〕上曰：「但不妨公害人，則吉矣。安問時日！」即命脩之。
25大曆以前，賦斂出納俸給皆無法，長吏得專之；重以元、王秉政，貨賂公行，〔斂，力贍翻。長，知兩翻。俸，扶用翻。元、王，謂元載、王縉也。〕天下不按贓吏者殆二十年。〔考異曰：建中實錄雲「三十年」，蓋字之誤也。〕惟江西觀察使路嗣恭按虔州刺史源敷翰，流之。〔時以宣、歙二州依山而扼江、湖之要，分置觀察使。使，疏吏翻。歙，音攝。員，音運，姓也。〕冬，十月，己亥，貶連山尉。〔連山縣，屬連州，晉武帝分桂陽立廣惠縣，隋改為廣澤，仁壽元年，改為連山縣，避太子廣諱也。〕於是州縣始畏朝典，不敢放縱。
上初即位，疏斥宦官，親任朝士，而張涉以儒學入侍，薛邕以文雅登朝，〔朝，直遙翻。〕繼以贓敗。宦官武將得以藉口，曰：「南牙文臣贓動至巨萬，而謂我曹濁亂天下，豈非欺罔邪！」〔將，即亮翻。邪，音耶。〕於是上心始疑，不知所倚仗矣。
26中書舍人高參請分遣諸沈訪求太后，庚寅，以睦王述為奉迎使，工部尚書喬琳副之，又命諸沈四人為判官，與中使分行諸道求之。〔尚，辰羊翻。行，下孟翻，又音如字。〕
27十一月，初令待制官外，更引朝集使二人，訪以時政得失，遠人疾苦。〔令，力丁翻。朝，直遙翻。使，疏吏翻。〕
28先是，公主下嫁者，舅姑拜之，婦不答。〔先，悉薦翻。〕上命禮官定公主拜見舅、姑及伲之諸父、兄、姊之儀，舅、姑坐受於中堂，兄、【章：十二行本「兄」上有「諸父」二字；乙十一行本同；退齋校同。】姊立受於東序，如家人禮。有縣主將嫁，擇用丁丑，是日，上之從父妹卒，〔姊，蔣兕翻。從，才用翻。〕命罷之。有司奏：「供張已備，〔供，居用翻。張，知亮翻。〕且殤服不足廢事。」〔殤，音傷。說文：未成人而死者為殤。禮：十九至十六死者為長殤，十五至一二死者為中殤，十一至八歲死楮為下殤。〕上曰：「爾愛其費，我愛其禮。」卒罷之。〔卒，子恤翻。〕至德以來，國家多事，公主、縣主多不以時嫁，有華髮者，雖居禁中，　或十年不見天子；上始引見諸宗女，〔髮中白者曰華。見，賢遍翻。〕尊者致敬，卑者存慰，悉命嫁之。所齎小大之物，必經心目。己卯、庚辰二日，嫁嶽陽等九【章：十二行本「九」作「凡」；乙十一行本同。】十一縣主。〔齎，則兮翻。〕
29吐蕃見韋倫再至，益喜。〔是年五月，韋倫再使吐蕃。吐，從暾入聲。〕十二月，辛卯朔，倫還，吐蕃遣其相論欽明思等入貢。〔還，從宣翻，又音如字。相，息亮翻。〕
30是歲，冊太氶母王氏為淑妃。
31天下稅戶三百八萬五千七十六，籍兵七十六萬八千餘人，〔籍兵，兵之著籍者也。〕稅錢一千八十九萬八千餘緡，穀二百一十五萬七千餘斛。〔緡，眉巾翻。〕
二年（辛酉、七八一）
1春，正月，戊辰，成德節度使李寶臣薨。〔恆、冀，成德軍。考異曰：建中實錄雲：「二月丁巳，寶臣卒。」疑奏到之日也。今從德宗實錄。谷況燕南記曰：「忠志末年，惟納妖妄之人、兼陰陽、術數、諂媚苟且之輩，爭獻圖讖，稱有尊位，詐作朱草、靈芝，鑿石上作名字。又於後堂院結壇場，清齋菜食，置金盃、玉斝、銀盤，雲甘露神酒自至其內。又言天符下降。忠志自謂命符上天，將吏罔有諫者。使行文牒，佈告州縣雲：『靈芝朱草，王者之瑞輒生壇上，香滿院中，靈石呈祥，天符飛應，甘露如蜜，神酒盈杯，匪我所求，不期自至，各牒管內郡縣，宜令知委，同為喜慶也。』既而日為妖妄者更相矯雲：『不日當有天神下降，持金箱玉印至，然後即大位，為天所授也。四方皆自歸伏，不待徵討，海內坐而定矣。』忠志大悅。多以金、銀、羅、錦、異物賞之。陰陰、妖妄者自知虛偽，恐事泄見誅，共言：『相公宜服甘露、靈芝草湯，即天神降速。。』忠志一任妖者，遂於湯中密著毒藥，既飲畢，便失音，三日而卒。」舊傳亦以為然。按方士妖妄，必為一府所疾，所憑恃者寶臣一人耳。若酖殺寶臣，身在府中，逃無所之，安能免死乎！計方士雖愚，必不為此。蓋時人見寶臣曾飲其湯，遇疾而死，以為方士所酖，谷況承而書之耳。〕寶臣欲以軍府傳其子行軍司馬惟嶽，以其年少闇弱，〔少，詩照翻。〕豫誅諸將之難制者〔將，即亮翻。〕深州刺史張獻誠等，至有十餘人同日死者。寶臣召易州刺史張孝忠，孝忠不往，使其弟孝節召之。孝忠使孝節謂寶臣曰。「諸將何罪，連頸受戮！孝忠懼死。不敢往，亦不敢叛，正如公不入朝之意耳。」〔朝，直遙翻。〕孝節泣曰：「如此。孝節必死。」孝忠曰：「往則併命，我在此，必不敢殺汝。」遂歸，寶臣亦不之罪也。兵馬使王武俊，位卑而有勇，故寶臣特親愛之，以女妻其子士真，〔使，疏吏翻。妻，七細翻〕士真復厚結其左右；故孝忠、武俊獨全。〔史言人不可妄殺，且為孝忠、武俊歸國張本。復，扶又翻。〕
及薨，孔目官胡震，家僮王他奴勸惟嶽匿喪二十餘日，詐為寶臣表，求令惟嶽繼襲，上不許；〔令，力丁翻。〕遣給事中汲人班宏往問寶臣疾，且諭之。惟嶽厚賂宏，宏不受，還報。惟嶽乃發喪，自為留後，使將佐共奏求旌節，上又不許。〔汲縣，屬衛州。還，從宣翻，又音如字。將，即亮翻。〕
初，寶臣與李正己、田承嗣、梁崇義相結，〔事見上卷代宗大曆十二年。嗣，祥吏翻。〕期以土地傳之子孫。故承嗣之死，見上卷大曆十四年。〕寶臣力為之請於朝，〔為，於偽翻；下屢為同。朝，直遙翻。〕使以節授田悅；代宗從之。悅初襲位，事朝廷禮甚恭，河東節度使馬燧表其必反，請先為備。至是悅屢為惟嶽請繼襲，上欲革前弊，不許；或諫曰：「惟嶽已據父業，不因而命之，必為亂。」上曰：「賊本無資以為亂，皆藉我土地，假我位號，以聚其眾耳。曏日因其所而命之多矣，而亂日益滋。是爵命不足以已亂而適足以長亂也。〔德宗銳於削平藩鎮而發是言，誠中肅、代之病，而終不能巳亂，亦以召亂，所行者未能副其言也。長，知丈翻。〕然則惟嶽必為亂，命與不命等耳。」竟不許。　悅乃與李正己各遣使詣惟嶽，潛謀勒兵拒命。
魏輚節度副使田庭玠謂悅曰；「爾藉伯父遺業，〔田承嗣者，悅之伯父也。〕但謹事朝廷，坐享富貴，不亦善乎！柰何無故與恆、鄆共為叛臣！〔成德節度使治恆州，淄青節度使治鄆州，故以恆、鄆稱之。恆，戶登翻。鄆，音運。〕爾觀兵興以來，逆亂者誰能保其家乎﹖必欲行爾之志，可先殺我，無使我見田氏之族滅也。」因稱病臥家。悅自往謝之，庭玠閉門不內，竟以憂卒。〔卒，子恤翻。〕
成德判官邵真聞李惟嶽之謀，泣諫曰：「先相公受國厚恩，大夫衰絰之中，〔相，息亮翻。衰，倉回翻。〕遽欲負國，此甚不可。」勸惟嶽執李正己使者送京師，且請討之，曰：「如此，朝廷嘉大夫之忠，則旄節庶幾可得。」〔使，疏吏翻。朝，直遙翻。幾，居希翻。〕惟嶽然之，使真草奏。長史畢華曰：「先公與二道結好二十餘年，〔長，知兩翻。好，呼到翻。〕柰何一旦棄之！且雖執其使，朝廷未必見信。正己忽夾襲我，孤軍無援，何以待之！」惟嶽又從之。
前定州刺史谷從政，惟嶽之舅也，有膽略，頗讀書，王武俊等皆敬憚之，為寶臣所忌，從政乃稱病杜門。惟嶽亦忌之，不與圖事，日夜獨與胡震、王他奴等計議，多散金帛以悅將士。〔將，即亮翻。〕從政往見惟嶽曰：「今海內無事，自上國來者，〔時藩鎮竊據，自比古諸侯，謂京師為上國。〕皆言天子聰明英武，志欲致太平，深不欲諸侯子孫專地。爾今首違詔命，天子必遣諸道致討。將士受賞，【章：十二行本「賞」下有「之際」二字；乙十一行本同；退齋校同；張校同，雲無註本亦無。】皆言為大夫盡死；〔為，於偽翻；下且為同。〕苟一戰不勝，各惜其生，誰不離心！大將有權者，乘危伺便，鹹思取爾以自為功矣。伺，相吏翻。〕且先相公所殺高班大將，殆以百數，撓敗之際，〔撓，奴教翻。〕其弟欲復仇者，庸可數乎！又，相公與幽州有隙，〔謂李寶臣襲朱滔也。事見上卷代宗大曆之十年。〕朱滔兄弟常切齒於我，今天子必以為將；滔與吾擊柝相聞，〔左傳曰：魯擊柝聞於邾。謂接境也。〕計其聞命疾驅，若虎狼之得獸也，何以當之！〔是後李惟嶽禍敗，皆如谷從政所言。〕昔田承嗣從安、史父子同反，身經百戰，兇悍聞於天下，〔嗣，祥吏翻。悍，下罕翻，又戶旰翻。〕違詔舉兵，自謂無敵；及盧子期就擒，吳希光歸國，承嗣指天垂泣，身無所措。賴先相公按兵不進，且為之祈請，先帝寬仁，赦而不誅，〔事亦見上卷大曆十年。相，息亮翻。為，於偽翻。〕不然，田氏豈有種乎！況爾生長富貴，齒髮尚少，不更艱危，〔種，章勇翻。長，知丈翻。少，詩照翻。更，工衡翻。〕乃信左右之言，欲效承嗣所為乎！為爾之計，不若辭謝將佐，使惟誠攝領軍府，身自入朝，乞留宿衛，因言惟誠且留攝事。恩命決於聖志；上必侻爾忠義，縱無大位，不失榮祿，永無憂矣。不然，大禍將【章：十二行本「將」下有「至悔之何」四字；乙十一行本同；退齋校同；張校同，雲無註本亦無。】及。吾亦知爾素疏忌我，顧以舅甥之情，事急，不得不言耳！」惟嶽【章：十二行本「嶽」下有「及左右」三字；乙十一行本同；張校同，雲無註本亦無。】見其言切，益惡之。從政乃復歸，杜門稱病。〔將，即亮翻。朝，直遙翻。惡，烏路翻。復，扶又翻，又音如字。〕惟誠者，惟嶽之庶兄也，謙厚好書，得眾心，〔好，呼到翻。〕其母妹為李正己子婦。〔母妹者，惟誠同母之妹也。〕是日，惟嶽送惟誠於正己，正己使復姓張，遂仕淄青。惟嶽遣王他奴詣從政家，察其起居，〔將殺之，示之以意，使自引分。〕從政飲藥而卒；〔卒，子恤翻。〕且死，曰：「吾不憚死，哀張氏今族滅矣！」〔李寶臣本張忠志，故云然。〕
劉文喜之死也，李正己、田悅等皆不自安；劉晏死，正己等益懼，〔劉文喜、劉晏死皆見上年。〕相謂曰「我輩罪惡，豈得與劉晏比乎！」〔李正己、田悅非面相告語也，使人傳言有此語。〕會汴州城隘，廣之，東方人訛言「上欲東封〔汴，皮變翻。隘，烏介翻。東封，非東封泰山之謂，蓋用左傳燭之武說「秦伯既東封鄭，又欲肆其西封」之語。〕，故城汴州。」正己懼，發兵萬人屯曹州；〔曹州，李正己巡屬，與汴州接壤。〕田悅亦完聚為備，〔杜預曰：完聚者，完城郭，聚人民。〕與梁崇義、李惟嶽遙相應助，河南士民騷然驚駭。
永平舊領汴、宋、滑、亳、陳、潁、泗七州，〔此平李靈耀後，永平軍所領巡屬也。按代宗大曆七年，賜滑亳軍號永平；十一年，平李靈耀，增領宋、泗二州，十四年，增領汴、潁二州，滑亳未賜軍號之前，已領陳州，共七州。〕丙子，分宋、亳、潁別為節度使，以宋州刺史劉洽為之；以泗州隸淮南；又以東都留守路嗣恭為懷，鄭，汝，陜四州、河陽三城節度使。〔使，疏吏翻。守，式又翻。嗣，祥吏翻。陜，失冉翻。〕旬日，又以永平節度使李勉都統洽、嗣恭二道，仍割鄭州隸之，選嘗為將者為諸州刺史，以備正己等。〔統，他綜翻，俗又讀如字。將，即亮翻。〕
2初，高力士有養女嫠居東京，〔嫠，裏之翻。無夫為嫠。〕頗能言宮中事，女官李真一意其為沈太后，詣使者具言其狀。〔去年遣使求太后。〕上聞之，驚喜。時沈氏故老已盡，無識太后者。上遣宦官、宮人往驗視之，年狀頗同，宦官、宮人不審識太后，皆言是。高氏辭稱實非太后，驗視者益疑之，強迎入上陽宮。〔強，其兩翻；下所強同。〕上發宮女百餘人，齎乘輿服御物就上陽宮供奉。〔乘，繩證翻。輿，音於。〕左右誘諭百方，〔誘，音酉。〕高氏心動，乃自言是。驗視者走馬入奏，上大喜。二月， 辛卯，上以偶日御殿，羣臣皆入賀。〔唐制：天子以隻日受朝賀，今喜於得太后，故以耦日御殿而受賀。〕詔有司草儀奉迎。高氏弟承悅在長安，恐不言，久獲罪， 遽自言本末。上命力士養孫樊景超往覆視，景超見高氏居內殿，以太后自處，〔處，昌呂翻。〕左右侍衛甚嚴。景超謂高氏曰：「姑何自置身於俎上！」〔謂將以詐 偽伏罪，如置身俎上，以俟刀也。〕左右叱景超使下，景超抗聲曰：「有詔，太后詐偽，左右可下。」左右皆下殿。高氏乃曰：「吾為人所強，非己出也。」〔強，其兩翻。〕以牛車載還其家。〔還，從宣翻，又音如字〕上恐後人不復敢言太后，皆不之罪，曰：「吾寧受百欺，庶幾得之。」〔復，扶又翻。幾，居依翻。〕自是四方稱得太后者數四，皆非是，而真太后竟不知所。〔之，往也。〕
3御史中丞盧杞，奕之子也，〔天寶十四載，安祿山陷洛陽，李竏、盧奕死之。〕貌醜，色如藍，有口辯；上悅之，丁未，擢為大夫，〔擢為御史大夫。〕領京畿觀察使。〔句。〕郭子儀每見賓客，姬妾不離側。杞嘗往問疾，子儀悉屏侍妾，獨隱幾待之。〔離，力智翻。屏，必郢翻。隱，於靳翻。〕或問其故，子儀曰：「杞貌陋而心險，婦人輩見之必笑，他日杞得志，吾族無類矣！」
楊炎既殺鄮晏，朝野側目，李正己累表請晏罪，譏斥朝廷。炎懼，遣腹心分詣諸道，以宣慰為名，實使之密諭節度使雲：「晏昔朋附姦邪，請立獨孤後，上自惡而殺之。」上聞而惡之，〔朝，直遙翻。度使，疏吏翻。惡，烏路翻。〕由是有誅炎之志，隱而未發。乙巳，遷炎為中書侍郎，擢盧杞為門下侍郎，並同平章事，不專任炎矣。杞蕞陋，無文學，〔蕞，徂外翻。〕炎輕之，多託疾不與會食；唐制：諸宰相，日會食於政事堂。〕杞亦恨之。杞陰狡，欲起勢立威，小不附者必欲置之死地，引太常博士裴延齡為集賢殿直學士，親任之。〔為盧杞以姦邪致亂張本。然杞為建中厲階，人皆知之，其欠裴延齡以樹黨，其禍蔓延，迄於貞元之末年，人未知其罪也。故通鑑著言之。〕
4丙午，更汴宋軍曰宣武。〔按是時李勉以永平軍節度使鎮汴州，蓋以宋、亳、潁為宣武軍。當從新書方鎮表。更，工衡翻。〕
5振武節度使彭令芳苛虐，監軍劉惠光貪婪；〔婪，盧含翻。〕乙卯，軍士共殺之。
6發京西防秋兵萬二千人戍關東。〔時吐蕃通和，西邊無警，而河南、北諸鎮連兵拒命，關東騷然，故抽京西防秋之兵以戍關東。〕上御望春樓〔望春樓，在灞水之西，臨廣運潭。〕宴勞將士，〔勞，力到翻。將，即亮翻。神策軍士獨不飲，上使詰之，其將楊惠元對曰：「臣等發奉天，軍帥張巨濟戒之曰：『此行大建功名，凱還之日，相與為歡。』 【章：十二行本「歡」下有「苟未捷勿飲酒」六字；】乙十一行本同；退齋校同。〕故不敢奉詔。」按建中元年，遺神策軍使張巨濟將禁兵助朱泚等討劉文喜。蓋 涇州既平，巨濟還屯奉天也。詰，去吉翻。帥，所類翻。還，音旋，又如字。〕及行，有司緣道設酒食，獨惠元所剖缾罌不發。〕罌，烏莖翻。〕上深歎美，賜書勞之。〔勞，力到翻。〕惠元，平州人也。〕平州，北平郡。〕
7三月，置塚州於郾城。〔魏收地形志：潁川郡曲陽縣有郾城。後齊置臨潁郡，隋廢郡，為郾城縣，唐屬蔡州。時分郾城、臨潁、陳州之塚水置塚州。塚，於巾翻。郾，於建翻。〕
8辛巳，以汾州刺史王翃為振武軍使、鎮北、綏、銀等州留後。〔翃，戶萌翻。〕
10梁崇義雖與李正己等連結，兵勢寡弱，禮數最恭。或勸其入朝，〔朝，直遙翻。〕崇義曰：「來公有大功於國，上元中為閹宦所讒，遷延稽命；〔稽，緩也。〕及代宗嗣位，不俟駕入朝，猶不免族誅。〔來公，謂來瑱，死於廣德元年，事見二百二十二卷。〕吾歲久釁積，何可往也！」淮寧節度使李希烈屢請討之，〔方鎮表：大曆十四年，淮西節度使復治蔡州，賜號淮寧軍，事見上。〕崇義懼，益脩武備，流人郭昔告崇義為變，〔郭昔以告崇義得流罪，史因稱流人以敘其事。〕崇義聞之，請罪，上為之杖昔，遠流之；〔為，於偽翻；下為陳同。〕使金部員外郎李舟詣襄州諭旨以安之。舟嘗奉使詣劉文喜，為陳禍福，文喜囚之，會帳下殺文喜以降，諸道跋扈者聞之，謂舟能覆城殺將。〔將，即亮翻。〕至襄州，崇義拒境不內，〔惡，烏路翻。復，扶又翻。拒境者，拒之於境上。〕上言「軍中疑懼，請易以他使。」〔上，時掌翻。〕時兩河諸鎮方猜阻，上欲示恩信以安之，夏，四月，庚寅，加崇義同平章事，妻子悉加封賞，賜以鐵券；遣御史張著齎手詔徵之，仍以其裨將藺杲為鄧州刺史。〔裨，賓彌翻。鄧州，治穰縣。〕
11五月，丙寅，以軍興，增商稅為什一。〔楊炎定稅法，商賈三十稅一。今增之。〕
12田悅卒與李正己、李惟嶽定計，〔卒，子恤翻，終也，竟也。〕連兵拒命，遣兵馬使孟祐將步騎於千北助惟嶽。〔將，即亮翻，又音如字。騎，奇寄翻。〕薛嵩之死也，田承嗣盜據洺、相二州，〔事見上卷大曆十年。洺，音名。相，息亮翻。〕朝廷獨得邢、磁二州及臨洺縣。〔臨洺，漢之易陽縣地，屬趙國，晉屬廣平郡，後魏屬郡，後齊廢入襄國縣，置襄國郡，後周改置易陽縣，別置襄國縣，隋開皇之六年，改易陽為邯鄲，十年，改邯鄲為臨洺，屬武安郡，唐屬洺州。范成大北使錄：臨洺縣，東至洺州三十五里。朝，直遙翻。磁，牆之翻。〕悅欲阻山為境， 曰：「邢、磁如兩眼，在吾腹中，不可不取。」乃遣兵馬使康愔將八千中圍邢州，〔使，疏吏翻。愔，挹淫翻。將，即亮翻，又音如字。〕別將楊朝光將五千人柵於 邯鄲西北以斷昭義救兵，〔邯鄲縣，漢屬趙國，晉屬廣平郡，東魏廢，隋復置，屬武安郡，唐屬磁州。餘按隋開皇十年，既改邯鄲為臨洺，隋志不復言別置邯鄲。至唐志則臨洺縣屬洺州，邯鄲縣屬磁州，蓋邯鄲縣必復置於唐世，與臨洺各為一縣，史逸其置縣之歲月也。宋白曰：臨洺縣，漢易陽縣地，屬趙國，魏屬魏郡，晉屬廣平郡，後魏省入邯鄲孝文於北中府城復置易陽縣，屬廣平郡，今理是也。隋開皇六年，改易陽為邯鄲縣，十年，移邯鄲堙陟鄉，在今邯鄲縣界，仍於北中府城置臨洺縣，北濱洺水為名。 九域志：邯鄲縣在磁州東北七十里。柵，測革翻。邯，音寒。鄲，音單。斷，音短。〕悅自將兵數萬圍臨洺；〔考異曰：馬燧傳：「悅自將兵三萬圍邢州，次臨 洺。」燕南記：「悅自統馬步五千人應接。」今從悅傳。〕邢州刺史李共、【嚴：【「共」改「洪」。】臨銘將張伾堅壁拒守。〔伾，音丕。〕
貝州刺史邢曹俊，田承嗣舊將也，老而有謀，悅寵信牙官扈崿而疏之，〔嗣，祥吏翻。將，即亮翻。崿，五各翻。〕及攻臨洺，召曹俊問計，曹俊曰：「兵法十圍五攻；〔此孫子兵法之言。〕尚書以逆犯順，勢更不侔。〔尚，辰羊翻。言以寡敵眾，勢已不侔，而以逆犯順，更不侔也。〕今頓兵堅城之下，糧竭卒盡，自亡之道也。不若置萬兵於崞口以遏西師，〔西師，謂澤潞、河東之師，自西山而下。崞，音郭。崞口，當西山之下，直相州之西。〕則，河北二十四州皆為尚書有矣。」〔河北二十四州，即玄宗所謂河朔二十四郡也。自至德改郡為州，安、史既平之後，河北又有分置之州。若以開元、天寶河北道採訪使所統大界言之，此時河北不止二十四州。邢曹飯之說，蓋因時俗傳習古語耳。〕諸將惡其異己，共毀之，悅不用其策。〔為田悅摧敗張本。惡烏路翻。〕
