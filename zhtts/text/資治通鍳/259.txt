△卷第二百五十八
唐紀七十四〔起屠維作噩（己酉），盡重光大淵獻（辛亥），凡三年。〕
昭宗聖穆景文孝皇帝上之上〔諱傑，懿宗第七子，及即位，改名敏，又改名曄。〕
龍紀元年（己酉、八八九）
1春，正月，癸巳朔，赦天下，改元。〔考異曰：唐年補錄曰：「正月，癸巳，改文德二年為龍紀元年，百寮上帝徽號曰聖文睿德光武弘孝皇帝。」新、舊紀、實錄，明年正月乃上尊號，補錄誤也。舊紀又云：「以劍南西川節度、兩川招撫制置使韋招度為東都留守。」按昭度大順二年乃為留守，舊紀誤也。今皆從實錄。〕
2以翰林學士承旨、兵部侍郎劉崇望同平章事。
3汴將龐師古拔宿遷，軍於呂梁。〔九域志：除州彭城縣有呂梁洪鎮。〕時溥逆戰，大敗，還保彭城。
4壬子，蔡將郭璠殺申叢，送秦宗權於汴，〔璠，孚袁翻。考異曰：實錄：「申叢、裴涉欲復立宗權為帥，汴將李璠知之，斬叢、涉，以宗權送汴州。」薛居正五代史：「初，申叢縛宗權，折足而囚之，雖納款於太祖，欲自獻於長安以邀旄鉞。及姦謀不就，乃欲復奉宗權以接取其柄，為其將郭璠所殺，縶宗權送於太祖，即以璠為留後。太祖遣都統判官韋震奏事，且疏時溥之罪，願委討伐，仍請降滄、兗二帥之命。」按全忠若自求兼領滄、兗二鎮，則明年朝廷命兼領滑州，全忠猶辭不受，今豈敢遽求滄、兗邪！若為滄、兗二帥求之，則兗帥朱瑾，乃仇讎也。當時不知全忠欲以何人為滄帥，諸書皆無其名。薛史、實錄皆雲申叢欲復立宗權，按叢折宗權足而囚之，豈有復奉為帥之理！蓋郭璠欲奪其功，誣之雲爾。新、舊紀、五代紀、傳皆雲郭璠殺申叢，而實錄雲李璠，誤也。李璠乃檻送宗權者。〕告朱全忠雲：「叢謀復立宗權。」全忠以璠為淮西留後。〔朱全忠又並淮西以連襄、鄧，其勢愈盛矣。〕
5戊申，王建大破山行章於新繁，殺獲近萬人，行章僅以身免。楊晟懼，徙屯三交，行章屯濛陽，與建相持。〔儀鳳二年，分九隴、雒、什邡三縣置濛陽縣，屬彭州。九域志：在州東三十一里。宋白曰：縣在濛江之北，故曰濛陽。〕
6二月，朱全忠送秦宗權至京師，斬於獨柳。〔考異曰：舊紀：「二月己丑，汴州行軍司馬李璠監送秦宗權並妻趙氏以獻，斬於獨柳。」實錄：「三月，全忠獻宗權，斬於獨柳。」新紀：「二月戊辰，朱全忠俘宗權以獻。己丑，宗權伏誅。」按宗權正月離汴，不應三月始至長安；戊辰獻俘，不應至己丑始伏誅。故但云二月。〕京兆尹孫揆監刑，〔監，古銜翻。〕宗權於檻車中引首謂揆曰：「當書察宗權豈反者邪﹖但輸忠不效耳。」觀者皆笑。揆，逖之族孫也。〔孫逖仕至刑部侍郎，揆五世從孫也。〕
7三月，加朱全忠兼中書令，進爵東平郡王。〔考異曰：舊紀在四月，封東平郡王。薛居正五代史在三月，亦云封東平。今從實錄，止加中書令。據考異，則「進爵東平郡王」六字合汰。然按舊書帝紀，光啟元年，封全忠沛郡王。此時雖未進爵東平，固已封王矣。〕全忠既克蔡州，軍勢益盛。
加奉國節度使趙德諲中書令，〔僖宗中和二年，以蔡州為奉國軍，命秦宗權為節度使。文德元年，以襄州為忠義軍，命趙德諲為節度使。宗權既亡，未嘗以奉國節授人，趙德諲亦未嘗兼奉國節，當改「奉國」為「忠義」。〕加蔡州節度使趙犨同平章事，充忠武節度使，以陳州為理所。〔忠武本治許州；趙犨，陳人也，又守陳有功，因徙治所於陳。犨，昌牛翻。〕會犨有疾，悉以軍府事授其弟昶，表乞骸骨，詔以昶代為忠武節度使。未幾，犨薨。〔幾，居豈翻。考異曰：薛居正五代史趙犨傳曰：「文德元年，蔡州平，朝廷議勳，犨檢校司徒，充泰寧軍節度使，又改授浙西節度使，不離宛丘，兼領二鎮。龍紀元年，三月，又以平巢、蔡功，就加平章事，充忠武軍節度使，仍以陳州為理所。犨一日念弟昶共立軍功，乃下令盡以軍州事付於昶，遂上表乞骸。後數月，寢疾卒。」昶傳曰：「犨遙領泰寧軍節度使，以昶為本州刺史。俄而犨有疾，遂以軍州盡付於昶。詔授兵馬留後，旋遷忠武軍節度使，亦以陳州為理所。時宗權未滅，陳、蔡封疆相接，昶每選精銳深入蔡境，蔡賊雖眾，終不能抗，以至宗權敗焉。」上雲「蔡州平，以犨為忠武節度使」，下雲「昶為節度使，時宗權未滅」，自相違。今從犨傳。〕
8丙申，錢銶【章：十二行本「銶」作「銖」；乙十一行本同。】拔蘇州，〔去年冬，錢銶攻蘇州，事見上卷。〕徐約亡入海而死。〔光啟三年，徐約據蘇州，今走死。〕錢鏐以海昌都將沈粲權知蘇州。
9夏，四月，賜陝虢軍號保義。〔陝，失冉翻。〕
10五月，甲辰，潤州制置使阮結卒，錢鏐以靜江都將成及代之。
11李克用大發兵，遣李罕之、李存孝攻孟方立，六月，拔磁、洺二州。方立遣大將馬溉、袁奉韜將兵數萬拒之，戰於琉璃陂，方立兵大敗，二將皆為所擒，克用乘勝進攻邢州。方立性猜忌，諸將多怨，至是皆不為方立用，方立凓懼，飲藥死。〔中和二年，孟方立據邢州。〕弟攝洺州刺史遷，素得士心，眾奉之為留後，〔考異曰：實錄：「克用以弟克脩守潞，遣澤州刺史安金俊討方立。方立因結諸鎮救援，其將奚忠信攻遼州。克用復遣李罕之等急攻，方立將馬溉出戰，為罕之所擒。溉謂曰：『欲圖邢州，當先取磁州。』及並帥圍磁州，方立與奚忠信帥兵大戰，軍敗，陷磁州，而方立單騎還邢州，忠信死焉。方立愧之，乃自圖死。三軍立其弟遷，求援汴州。朱全忠遣王虔裕赴之，鎮州王鎔遺克用書和解而退。」唐年補錄：「方立有謀將石元佐為安金俊所獲，金俊問之，元佐請攻磁州，破奚忠信，金俊乃殺之。方立果與忠信引兵入磁，金俊與之戰，大敗，忠信死，方立單騎入邢州，愧見父老，遂自裁。」薛居正五代史方立傳：「六月，李存孝下洺、磁兩郡，方立遣馬溉、袁奉韜盡率其眾逆戰於琉璃陂，存孝擊之，盡殪，生獲馬溉、奉韜。初，方立性苛急，恩不逮下，攻圍累旬，夜自巡城慰諭，守陴者皆倨。方立知其不可，乃飲酖而卒。其從弟洺州刺史遷，素得士心，眾乃推為留後，求援於汴。時梁祖方攻時溥，援兵不出。」按李罕之攻下磁州，進攻洺州，乃擒馬溉。實錄雲「溉為罕之謀取磁州」，蓋誤以石元佐為溉也。又，奚忠信去年已為李克脩所擒，乃雲「與方立率兵大戰」，亦誤也。舊紀：「六月，邢、洺節度使孟方立卒，三軍推其弟洺州刺史遷為留後，李克用出軍攻之。」新紀：「六月， 李克用寇邢州，昭義軍節度使孟方立卒，其弟遷自稱留後。」按唐年補錄載王鎔奏得邢洺大將等狀，以「孟方立奄辭昭代，三軍、百姓同以親弟攝洺州刺史遷權知兵 馬留後事。」及新、舊紀、實錄、薛史方立傳皆雲立其弟遷，唯太祖紀年錄及薛史武皇紀雲立其姪遷，恐誤。今從諸書。〕求援於朱全忠。全忠假道於魏博，羅弘信 不許；全忠乃遣大將王虔裕將精甲數百，間道入邢州共守。〔間，古莧翻。為孟遷執王虔裕降河東張本。〕
12楊行密圍宣州，城中食盡，人相啗，指揮使周進思據城逐趙鍠；鍠將奔廣陵，田頵追擒之。未幾，城中執進思以降。〔幾，居豈翻。降，戶江翻。〕行密入宣州，諸將爭取金帛，徐溫獨據米囷，為粥以食餓者。溫，朐山人也。〔囷，去倫翻。倉圓曰囷。食，祥吏翻。徐溫之遠略已見於此矣。〕鍠將宿松周本，勇冠軍中，行密獲而釋之，以為裨將。〔宿松，漢皖縣地，梁置高塘郡，隋廢郡，置宿松縣，唐屬舒州。九域志：在州西南一百四十里。宋白曰：宿松縣，漢元始中為松滋縣，屬廬江郡，晉武帝以荊州有松滋縣，遂改為宿松。冠，古玩翻。〕鍠既敗，左右皆散，惟李德誠從鍠不去，行密以宗女妻之。〔妻，七細翻。李德誠自此遂委質於楊氏。海陵讓皇之世，此心復能如從鍠之時乎﹖〕德誠，西華人也。行密表言於朝，詔以行密為宣歙觀察使。〔朝，直遙翻。歙，書涉翻。〕
朱全忠與趙鍠有舊，遣使求之；行密謀於袁襲，襲曰：「不若斬首以遺之。」〔遺，唯季翻。〕行密從之。未幾，襲卒，行密哭之曰：「天不欲成吾大功邪，何為折吾股肱也！〔折，而設翻。〕吾好寬而襲每勸我以殺，〔好，呼到翻。〕此其所以不壽與！」〔與，讀曰歟。〕
孫儒遣兵攻廬州，蔡儔以州降之。〔降，戶江翻。〕
13朱珍拔蕭縣，據之，與時溥相拒，朱全忠欲自往臨之。珍命諸軍皆葺馬貛，李唐賓部將嚴郊獨惰慢，軍吏責之，唐賓怒，見珍訴之；珍亦怒，以唐賓為無禮，拔劍斬之，〔珍、唐賓交惡久矣，乘怒殺之，不復顧慮。〕遣騎白全忠，雲唐賓謀叛。淮南左司馬敬翔，死全忠乘怒，倉猝處置違宜，〔處，昌呂翻。〕故留使者，逮夜，然後從容白之，〔從，千容翻。朱全忠兼領淮南節度，以敬翔為左司馬。逮夜而後言，則全忠雖怒而未能發其暴。〕全忠果大驚。翔因為畫策，〔為，於偽翻；下為之同。〕詐收唐賓妻子繫獄，遣騎往慰撫，全忠從之，軍中始安。秋，七月，全忠如蕭縣，未至，珍出迎，命武士執之，責以專殺而誅之。〔敬翔為全忠謀取朱珍，猶用前計。〕諸將霍存等數十人叩頭為之請，全忠怒，以牀擲之，乃退。〔使全忠不殺朱珍，珍其肯為全忠用乎﹖霍存等為之請，弗思爾矣。為，於偽翻。〕丁未，至蕭縣，以龐師古代珍為都指揮使。八月，丙子，全忠進攻時溥壁，會大雨，引兵還。
14冬，十月，平盧節度使王敬武薨；子師範，年十六，軍中推為留後，棣州刺史張蟾不從。詔以太子少帥崔安潛兼侍中，充平盧節度使。蟾迎安潛至州，與之共討師範。〔為王師範殺張蟾張本。〕
15以給事中杜孺休為蘇州刺史。錢鏐不悅，以知州事沈粲為制置指揮使。〔沈粲制其兵權，杜孺休直寄坐耳。〕
17十一月，上改名曄。
18上將祀圜丘。故事，中尉樞密皆纃衫侍從；僖宗之世，已具襴笏；〔纃，睽桂翻，衣裾分也。襴，音闌，即今之袍也。下施橫幅，因謂之襴。新志曰：唐初士人以棠薴襴衫為上服，貴女功之始也。一命以黃，再命以黑，王命以纁，四命以綠，五命以紫。中書令馬週上議：禮無服衫之文，三代之制有深衣；請加襴袖褾纐，為士人上服；間骻者為缺骻衫，庶人服之。長孫無忌又議，服袍者下加襴，緋紫皆視其品。從，才用翻。〕至是，又令有司製法服，〔法服，謂冕服劍佩也。〕孔緯及諫官、禮官皆以為不可，上出手札諭之曰：「卿等所論至當。〔當，丁浪翻。〕事有從權，勿以小瑕遂妨大禮。」於是宦官始服劍佩侍祠。〔考異曰：按田令孜、楊復恭雖威權震主，官不過金吾衛上將軍，則其餘宦官必卑矣，但諸書不見當時宦官所欲衣者何品秩之法服也。〕己酉，祀圜丘，赦天下。
上在藩邸，素疾宦官，及即位，楊復恭恃援立功，〔援立見上捲上年。〕所為多不法，上意不平；政事多謀於宰相，孔緯、張濬勸上舉大中故事抑宦者權。復恭常乘肩輿至太極殿。〔太極殿，西內前殿也。〕他日，上與宰相言及方反者，孔緯曰：「陛下左右有將反者，況四方乎！」上矍然問之，緯指復恭曰：「復恭陛下家奴，乃肩輿造前殿，〔矍，居縛翻。造，七到翻。〕多養壯士為假子，使典禁兵，或為方鎮，非反而何！」〔楊復恭以假子守立為天威軍使，守信為玉山軍使，守貞為龍劍節度，守忠為武定節度，守厚為綿州刺史，其餘假子為州刺史者甚眾，號外宅郎君。又養子六百人，監諸道軍。〕復恭曰：「子壯士，欲以收士心，衛國家，豈反邪！」上曰：「卿欲衛國家，何不吏姓李而姓楊乎﹖」復恭無以對。
復恭假子天威軍使楊守立，本姓胡，名弘立，勇冠六軍，〔冠，古玩翻。〕人皆畏之。上欲討復恭，恐守立作亂，謂復恭：「朕欲得卿鬍子在左右。」復恭見守立於上，〔見，賢遍翻。〕上賜姓名李順節，使掌六軍管鑰，〔北軍六軍，皆分屯苑中，屯營各有門，晨夕啟閉。〕不期年，擢至天武都頭，領鎮海節度使，俄加同平章事。〔天武亦神策五十四都之一。期，讀曰翆。〕及謝日，臺吏申請班見百僚，孔緯判不集；〔判臺申，不使集百官。〕順節至中書，色不悅。他日，語微及之，緯曰：「宰相師長百僚，〔長，知兩翻。〕故有班見。相公職為都頭，而於政事堂班見百僚，於意安乎﹖」順節不敢復言。〔復，扶又翻。〕
朱全忠求領鹽鐵，孔緯獨執以為不可，謂進奏吏曰：「朱公須此職，非興兵不可！」全忠乃止。〔史言孔緯相唐，欲振紀綱，惜制於時，不得行其志耳。〕
19田頵攻常州，為地道入城；中宵，旌旗甲兵出於制置使杜稜之寢室，遂虜之，以兵三萬戍常州。
20朱全忠遣龐師古將兵自潁上趨淮南，擊孫儒。〔宋僑置樓煩縣於汝陰郡界，後魏以縣為下蔡郡治所，後齊廢郡，隋改為潁上縣，唐屬潁州。九域志：在州東一百一十七里。趨，七喻翻。〕
21十二月，甲子，王建敗山行辛及西川騎將宋行能於廣都；〔敗，補邁翻。〕行能奔還成都，行章退守眉州。壬申，行章請降於建。
22戊寅，孫儒自廣陵引兵渡江，壬午，逐田頵，取常州，以劉建鋒守之。儒還廣陵，建鋒又逐成及，取潤州。〔成及為錢鏐守潤州。〕
23前山南東道節度使劉巨容之在襄陽也，有申屠生教之燒藥為黃金。田令孜之弟過襄陽，巨容出金示之。及寓居成都，〔中和四年，巨容自襄陽奔成都。〕令孜求其方，不與，恨之，是歲，令孜殺巨容，滅其族。
大順元年（庚戌、八九○）
1春，正月，戊子朔，羣臣上尊號曰聖文睿德光武弘孝皇帝；改元。〔上，時掌翻。〕
2李克用急攻邢州，孟遷食竭力盡，執王虔，裕及汴兵以降。〔僖宗中和二年，孟方立據邢、磁、洺三州，至是而亡。考異曰：唐末見聞錄：「龍紀元年，大軍守破邢州城，孟遷投來，拜李存孝邢州刺史。十一月，四日，孟遷補充教練使。」太祖紀年錄及薛居正五代史太祖紀，皆曰「大順元年，李存孝攻邢州急，邢帥孟遷以邢、洺、磁三州歸於我，執朱溫之將王虔裕等三百人以獻」，而無月。太祖紀年錄又曰：「太祖徙孟遷於太原，以大將安金俊為邢洺團練使。」薛史孟遷傳曰：「大順元年，二月，遷執王虔裕等乞降，武皇令安金俊代之。」今從實錄。薛史虔裕傳曰：「時太祖大軍方討兗、鄆，未及救援，邢人困而攜貳，遷乃縶虔裕送於太原，尋為所殺。」按是時全忠方攻時溥，未討兗、鄆也。虔裕傳誤。〕克用以安金俊為邢洺團練使。
3壬寅，王建攻邛州，〔邛，渠容翻。〕陳敬瑄遣其大將彭城楊儒將兵三千助刺史毛湘守之，湘出戰，屢敗。楊儒登城，見建兵盛，歎曰：「唐祚盡矣，王公治眾，嚴而不殘，殆可以庇民乎！」〔治，直之翻。〕遂帥所部出降。〔帥，讀曰率。降，戶江翻。〕建養以為子，更甚姓名曰王宗儒。〔更，工衡翻。〕乙巳，建留永平節度判官張琳為邛南招安使，引兵還成都。〔復攻陳敬瑄也。〕琳，許州人也。
陳敬瑄分兵布寨於犀浦、郫、導江等縣，〔垂拱二年，分成都縣置犀浦縣。郫，漢古縣，唐並屬成都府。九域志：郫縣在府西四十五里。〕發城中民戶一丁，〔不計其家丁數多少，一戶則發一丁。〕晝則穿重壕，採竹木運磚石，〔重，直龍翻。史炤曰：古史考：烏曹作塼。〕夜則登城，擊柝巡警，無休息。
韋召度營於唐橋，王建營於閶門外；建事昭度甚謹。
辛亥，簡州將杜有遷執刺史員虔嵩降於建，〔員，音雲，又音運，姓也。〕建以有遷知州事。
4汴將龐師古等眾號十萬，渡淮，聲言救楊行密，攻下天長，壬子，下高郵。〔下者，降下。〕
5二月，己，未資州將侯元綽執刺史楊戡降於王建，建以元綽知州事。
6乙丑，加朱全忠守中書令。
7龐師古引兵深入淮南，己巳，與孫儒戰於陵亭，〔九域志：泰州興化縣有陵亭鎮。〕師古兵敗而還。〔還，從宣翻，又如字。〕
8楊行密遣其將馬敬言將兵五千，乘虛襲據潤州。李友將兵二萬屯青城，將攻常州。安仁義、劉威、田頵敗劉建鋒於武進，〔去年，孫儒使劉建鋒據常、潤。晉分曲阿縣置武進縣，梁改為蘭陵，隋廢，唐垂拱二年，又分晉陵置武進縣，屬常州。九域志，縣有青城鎮。〕敬言、仁義、威屯潤州。友，合肥人；威，慎縣人也。
9李克用將兵攻雲州防禦使赫連鐸，克其東城。鐸求救於盧龍節度使李匡威，匡威將兵三萬赴之。丙子，邢洺團練使安金俊中流矢死，〔中，竹仲翻。考異曰：實錄：「四月，丙辰朔，李克用遣安金俊率師攻雲州，赫連鐸求援於幽州李匡威，匡威出師赴之，戰於蔚州，太原府軍大敗，燕師執金俊，獻於朝。」據太祖紀年錄，攻雲州在三月。舊紀、實錄皆在四月，恐是約奏到。然紀年錄不言克用敗，蓋諱之也。今從唐末見聞錄。又紀年錄、唐末見聞錄皆雲金俊戰死。實錄雲執獻之，亦誤。〕河東萬勝軍使申信叛降於鐸。會幽州軍至，克用引還。
10時溥求救於河東，李克用遣其將石君和將五百騎赴之。
11李克用巡潞州，以供具不厚，怒昭義節度使李克脩，詬而笞之；〔詬，古候翻，又許候翻。〕克脩凓憤成疾，三月，薨。〔考異曰：太祖紀年錄：「太祖遣李罕之、李存孝攻邢州。十月，且命班師，由上黨而歸。克脩性吝嗇，太祖左右徵賂於克脩，旬日間，費收十萬，尚以為供張不豐，掎其事，笞克脩而歸太原。俄而克脩憤恥寢疾。「薛史克脩傳曰：「龍紀元年，武皇大舉以伐邢洺，及班師，因撫封於上黨。」按太祖紀但遣罕之、存孝攻邢州，不雲親行。蓋罕之、存孝圍邢州，克用但以大軍屯境上為之聲援，去十月先還，罕之、存孝猶圍邢州，故正月孟遷降也。〕克用表其弟決勝軍使克恭為昭義留後。〔為潞州叛克用張本。〕
12賜宣歙軍號寧國，以楊行密爲節度使。
13夏，四月，宿州將張筠逐刺史張紹光，附於時溥；〔去年朱全忠取宿州。〕朱全忠帥諸軍討之。〔帥，讀曰率。〕溥出兵掠碭山，〔碭，徒郎翻。〕全忠遣牙內都指揮使朱友裕擊之，殺三千餘人，擒石君和。〔考異曰：郗象梁太祖實錄，前雲四月丙辰，後雲乙卯溥出兵。按長曆，乙卯，四月晦日。實錄誤也。〕友裕，全忠之子也。
14乙丑，陳敬瑄遣蜀州刺史任從海將兵二萬救邛州，戰敗，欲以蜀州降王建；敬瑄殺之，〔任，音壬。〕以徐公鉥代為蜀州刺史。〔鉥，時橘翻。〕丙寅，嘉州刺史朱實舉州降於建。丙子，僰道土豪文武堅執戎州刺史謝承恩降於建。〔僰道，故僰侯國，漢立縣，為犍為郡治所，梁置戎州。僰，蒲北翻。〕
15赫連鐸、李匡威表請討李克用。〔乘其不利也。〕朱全忠亦上言：「克用終為國患，今因其敗，臣請帥汴、滑、孟三軍，〔汴、滑、孟三鎮，時皆屬全忠。帥，讀曰率。〕與河北三鎮共除之。〔河北三鎮，謂盧龍李匡威、成德王鎔、魏博羅弘信。〕乞朝廷命大臣為統帥。」〔帥，所類翻。〕
初，張濬因楊復恭以進，〔事見二百五十四卷僖宗廣明元年。〕復恭中廢，更附田令孜而薄復恭。〔更，工衡翻，改也。附令孜事見中和元年。〕及復恭再用事，深恨之。〔襄王熅之亂，田令孜往依陳敬瑄，自是之後，復恭再用事。〕上知濬與復恭有隙，特親倚之；〔考異曰：舊傳：「再幸山南，復恭代令孜為中尉，罷濬知政事。昭宗初在藩邸，深疾宦官，復恭有援立大勳，恃恩任事，上心不平之。當時趨曏者多言濬有方略，能畫大計，復用為宰相，判度支。」據舊紀、實錄、新紀、表，濬自光啟三年九月拜平章事，至大順二年兵敗坐貶，中間未嘗罷免。舊傳誤也。今從新傳。〕濬亦以功名為己任，每自比謝安、裴度。克用之討黃巢屯河中也，〔見二百五十五卷僖宗中和二十三年。〕濬為都統判官。〔王鐸為都統，張濬為判官。〕克用薄其為人，聞其作相，私謂詔使曰：「張公好虛談而無實用，〔好，呼到翻。〕傾覆之士也。主上採其名而用之，他日交亂天下，必是人也。」濬聞而銜之。
上從容與濬論古今治亂，〔從，千容翻。〕濬曰：「陛下英睿如此，而中外製於強臣，〔言中則制於宦官，外則制於方鎮。〕此臣日夜所痛心疾首也。」上問以當今所急，對曰：「莫若強兵以服天下。」上於是廣募兵於京師，至十萬人。
及全忠等請討克用，上命三省、御史臺四品以上議之，〔三省：尚書省、門下省、中書省也。四品以上，尚書左右丞及六部侍郎，門下、中書省自左右諫議以上，御史臺自中丞以上，皆四品也。〕以為不可者什六七，杜讓能、劉崇望亦以為不可。〔杜讓能、劉崇望，二相也。〕濬欲倚外勢以擠楊復恭，〔宰相主兵，則外廷之勢重。擠，子細翻，又子西翻。〕乃曰：「先帝再幸山南，沙陀所為也。〔謂光啟二年，事見二百五十六卷。〕臣常慮其與河朔相表裏，致朝廷不能制。今兩河藩鎮共請討之，〔河南獨朱全忠、河北獨李匡威請討克用耳，餘皆不欲也。〕此千載一時。〔載，子亥翻。〕但乞陛下付臣兵柄，旬月可平。失今不取，後悔無及。」〔考異曰：舊濬傳曰：「會朱全忠誅秦宗權，安取受殺李克恭，以潞州降全忠，幽州李匡威、雲州赫連鐸等奏請出軍討太原。」按時安居受未殺李克恭，舊傳誤也。太祖紀年錄曰：「太祖中和破賊時，濬為諫議大夫，出軍判官，常以虛誕誘太祖，太祖薄其為人。及聞濬入中書，太祖常私於詔使曰：『張公傾覆之士，先帝知其為人，不至大任。主上付之重位，必亂天下。』濬知之，陰銜太祖。」按濬自僖宗時為宰相，紀誤。〕孔緯曰：濬言是也。」復恭曰：「先朝播遷，雖藩鎮跋扈，亦由居中之臣措置未得其宜。今宗廟甫安，不宜更造兵端。」上曰：「克用有興復大功，〔謂破黃巢、復京城也。〕今乘其危而攻之，天下其謂我何﹖」緯曰：「陛下所言，一時之體也；張濬所言，萬世之利也。昨計用兵、饋運、犒賞之費，一二年間未至匱乏，在陛下斷志行之耳。」上以二相言謟，僶俛從之，〔斷，丁亂翻。僶，民尹翻。僶俛，勉強不得已之意。〕曰：「茲事今付卿二人，無貽朕羞！」〔觀帝此言，亦知河東之不可伐矣。〕
五月，詔削奪克用官爵、屬籍，〔克用賜姓，故編之屬籍，註已見前。〕以濬為河東行營都招討制置宣慰使，京兆尹孫揆副之，以鎮國節度使韓建為都虞候兼供軍糧料使，以朱全忠為南面招討使，【章：十二行本「李」上有「王鎔為東面招討使」八字，乙十一行本同；孔本同；張校同；退齋校同。】匡威為北面招討使，赫連鐸副之。
濬奏給事中牛徽為行營判官，徽曰：「國家以喪亂之餘，〔喪，息浪翻。〕欲為英武之舉，橫挑強寇，〔挑，徒了翻。〕離諸侯心，吾見其顛沛也！」〔沛，音貝。〕遂以衰疾固辭。徽，僧孺之孫也。〔牛僧孺，文宗太和中為相。〕
16李克恭驕恣不曉軍事；潞人素樂李克脩之簡儉，〔樂，音洛。〕且死非其罪，潞人憐之，由是將士離心。初，潞人叛孟氏，牙將安居受等召河東兵以取潞州；〔見二百五十五卷僖宗中和三年。〕及孟遷以邢、洺、磁州歸李克用，克用寵任之，以遷為軍城都虞候，羣從皆補右職，〔從，才用翻。其後孟知祥見任於莊宗，亦遷之兄子也。〕居受等鹹怨且懼。
昭義有精兵，號「後院將」。克用既得三州，將圖河朔，令李克恭選後院將尤驍勇者五百人送晉陽，潞人惜之。克恭遣牙將李元審及小校馮霸部送晉陽，至銅鞮，〔銅鞮，漢縣，唐屬潞州。九域志：在州西北一百四十五里。校戶教翻。鞮，丁奚翻。〕霸招【章：十二行本「招」作「劫」；乙十一行本同；孔本同；退齋校同。】其眾以叛，循山而南，至於沁水，〔沁水，漢縣名。唐之沁水，後魏泰寧郡地也。北齊廢郡，為永安縣，隋開皇十八年改曰沁水，唐屬澤州。九域志：在州西北二百里。〕眾已三千人。李元審擊之，為霸所傷，歸於潞。〔考異曰：元審與霸同部送後院將，霸所以能獨叛而元審所以得不死者，蓋後院將有叛有不叛者，叛者從霸，不叛者從元審，故克用益元審兵使討霸也。此段考異疑有闕文。〕庚子，克恭就元審所館視之，安居受帥其黨作亂，〔帥，讀曰率。〕攻而焚之，克恭、元審皆死。眾推居受為留後，附於朱全忠。居受使召馮霸，不至。居受懼，出走，為野人所殺。霸引兵入潞，自為留後。〔考異曰：編遺錄：「八月，甲寅，馮霸殺李克恭來降，上請河陽帥朱崇節領兵入潞，兼充留後。戊辰，李克用圍之，上遣葛從周率驍勇夜銜枚斫營突人上黨，以壯潞人之心。」薛居正五代史梁太祖紀亦同。按克用未嘗自圍潞也。克恭傳：「李元審戰傷，收軍於潞，五月十五日，克恭視元審於孔目吏劉崇之第，是日，州縣將安居受引兵攻克恭，克恭、元審並遇害，州民推居受為留後。居受遣人召馮霸於沁水，霸不受命；居受懼，將奔歸朝廷，至長子，為野人所殺，傳首馮霸軍。霸乃引眾據潞州，自稱留後，求援於汴。武皇令康君立討之，汴將葛從周來援霸。」唐末見聞錄曰：「五月十七日，昭義狀申軍變，殺節使，當日點汾州五縣土團將士赴昭義。二十三日，昭義僕射家累入府。」新紀：「五月，壬寅，安居受殺李克恭。」按壬寅，十七日，乃報到太原日也。今從太祖紀年錄。薛史克恭傳、舊紀，「五月丙午，潞州軍亂，殺李克恭。監軍使薛績本函克恭首獻之於朝，濬方起兵，朝廷稱賀。此蓋克恭首到日也。舊紀又曰：「七月，全忠遣從周帥千騎入潞州。」唐太祖紀年錄、薛史唐紀，五月葛從周入潞，太早。蓋因克恭死終言之。編遺錄、薛史梁紀，八月克恭死，太晚。蓋因從周入潞推本之。又從周入潞，全忠始請孫揆赴鎮，當在揆被執前也。今克恭死從紀年錄。從周入潞從舊紀。〕
時朝廷方討克用，聞克恭死，朝臣皆賀。全忠遣河陽留後朱崇節將兵入潞州，權知留後。克用遣康君立、李存存將兵圍之。
壬子，張濬帥諸軍五十二都及邠、寧、鄜、夏雜虜合五萬人發京師，〔帥，讀曰率；下同。鄜，音夫。夏，戶雅翻。〕上御安喜樓俴之。〔安喜樓，安喜門樓也。按楊復恭之亂，上御安喜門，劉崇望謂禁軍曰：「天子親在街東督戰。」竊意安喜門即朱雀街東之安上門也。〕濬屏左右言於上曰：〔屏，必郢翻，又必正翻。〕「俟臣先除外憂，然後為陛下除內患。」〔為，於偽翻。〕楊復恭竊聽，聞之。兩軍中尉餞濬於長樂坂，〔長樂坂，在長安城東，即滻坡。樂，音洛。坂，音反。〕復恭屬濬酒，〔屬，之慾翻。〕濬辭以醉，復恭戲之曰：「相公杖鉞專徵，作態邪﹖」濬曰：「俟平賊還，方見作態耳！」〔未能成事而先為大言，此張濬之疏也。〕復恭益忌之。
癸丑，削奪李罕之官爵；〔以附李克用也。〕六月，以孫揆為昭義節度使，充招討副使。
17丁巳，茂州刺史李繼昌帥眾救成都，己未，王建擊斬之。辛西，資簡都制置應援使謝從本殺雅州刺史張承簡，舉城降建。〔資、簡相去二百十六里。簡州北至成都百五十里。雅州與邛州接壤，相去二百七十里。王建圖邛州以為根本，兵威所及，故謝從本以雅州降之。〕
18孫儒求好於朱全忠，全忠表為淮南節度使。未幾，全忠殺其使者，遂復為仇敵。〔好，呼到翻。幾，居豈翻。復，扶又翻。〕
19光啟末，【嚴：「末」改「初」。】德州刺史盧彥威逐義昌節度使楊全玫，自稱留後，〔見二百五十六卷僖宗光啟元年。玫，莫杯翻。〕求旌節，朝廷未許。至是，王鎔、羅弘信因張濬用兵，為之請，〔為，於偽翻。〕乃以彥威為義昌節度使。
20張濬會宣武、鎮國、靜難、鳳翔、保大、定難諸軍於晉州。〔難，乃旦翻。〕
21更命義成軍曰宣義；辛未，以朱全忠為宣武、宣義節度使。〔按方鎮表，全忠以父名誠，請改義成曰宣義。更，工衡翻。〕全忠以方有事徐楊，徵兵遣戍，殊為遼闊，乃辭宣義，請以胡真為節度使，從之；然兵賦出入，皆制於全忠，一如巡屬。及胡真入為統軍，竟以全忠為兩鎮節度使，罷淮南不領焉。〔領淮南見上卷僖宗光啟三年。〕
22秋，七月，官軍至陰地關，〔汾州靈石縣西南有陰地關。考異曰：舊紀：「七月， 乙酉朔，王師屯於陰地，太原大將康君立以兵拒戰。」按君立時圍潞州，何暇至陰地關！又不言勝負。今不取。〕朱全忠遣驍將葛從周將千騎潛自壺關夜抵潞州，犯圍入城。〔九域志：壺關西至潞州二十五里。宋白曰：壺關縣以山形似壺，古於此置關，故名。考異曰：舊紀、實錄皆雲：從周權知留後。又，汴人圍澤州，呼李罕之元：「葛司空已入潞府，李存孝圍潞州。」呼城上人云：「葛僕射可歸大梁。」似從周實為留後也。然薛居正五代史梁太祖紀雲：「帝請以河陽節度使朱崇節為潞州留後。實錄：明年五月，以前昭義節度使朱崇節為河陽節度使。」按河陽自解張全義圍以來，常附屬於汴，朱全忠以部將丁會、張宗厚等為之留後，非一人，崇節蓋亦汴將為河陽留後，全忠使權昭義留後，既不能守，復歸河陽耳。諸書因謂之節度使，蓋誤也。從周但與崇節共守潞州，以其名著，故外人但稱從周，不數崇節也。〕又遣別將李讜、李重胤、鄧季筠將兵攻李罕之於澤州，又遣張全義、朱友裕軍於澤州之北，為從周應援。〔考異曰：編遺錄：「八月，遣從周入上黨。九月，壬寅，上往河陽，令李讜救應朱崇節，又命朱友裕、張全義簡精銳過山，於澤州北應接，取崇節、從周以歸。」薛居正五代史梁太祖紀：「九月，壬寅，上至河陽，遣李讜引軍趨澤潞，為晉人所敗。帝又遣朱友裕、張全義率精兵至澤州北，以為應援。既而崇節、從周棄潞來歸，戊申，帝斬李重裔，遂班啢。」按讜等初圍澤州時，語城上人云：「張相公圍太原，葛司空已入潞府，」是當時南兵方盛，非孫揆就擒，從周棄潞州之後也。故置於此。〕季筠，下邑人也。全忠奏：臣已遣兵守潞州，請孫揆赴鎮。張濬亦恐昭義遂為汴人所據，分兵三【章：十二行本「三」作「二」；乙十一行本同。】千，使揆將之趣潞州。〔趣，七喻翻。〕
八月，乙丑，揆發晉州，〔九域志：自晉州東至潞州，三百八十五里。〕李存孝聞之，以三百騎伏於長子西谷中。〔長子，漢縣，唐屬潞州。九域志：在州西南四十五里。〕揆建牙杖節，褒依大蓋，擁眾而行；〔凡節度使，其行前建牙旗，杖所賜節。褒衣，大由博裾之衣。大蓋，即今之清涼繖。〕存孝突出，擒揆及賜旌節中使韓歸範、牙兵五百餘人，追擊餘眾於刁黃嶺，盡殺之。存孝械揆及歸範，膤以素練，〔膤，充夜翻，維縶之也。〕徇於潞州城下曰：「朝廷以孫尚書為潞帥，命韓天使賜旌節，〔韓歸範銜天子之命，故謂之天使。帥，所類翻。使，疏吏翻。〕葛僕射可速歸大梁，令尚書視事。」遂膤以獻於克用。克用囚之，既而使人誘之，欲以為河東副使，〔誘，音酉。〕揆曰：「吾天子大臣，兵敗而死，扮也，〔分，扶問翻。〕豈能伏事鎮使邪！」〔節度使任居方鎮，孫揆鄙薄之，呼為鎮使。復，扶又翻。〕克用怒，命以鋸鋸之，鋸不能入。揆罵曰：「死狗奴！鋸人當用板夾，汝豈知邪！」乃以板夾之，至死，罵不絕聲。
23丙寅，孫儒攻潤州。
24蘇州刺史杜孺休到官，〔去年朝廷命杜孺休刺蘇州。〕錢鏐密使沈粲害之。會楊行密將李友拔蘇州，粲歸杭州；鏐欲歸罪於粲而殺之，粲奔孫儒。
25王建退屯漢州。〔自成都退屯漢州。〕
26陳敬瑄括富民財以供軍，置徵督院，逼以桎梏箠楚，使各自佔；凡有財者如匿贓、虛佔、急徵，〔箠，止橤翻。佔，之瞻翻。無其財而自佔為有，謂之虛佔。〕鹹不聊生。
27李罕之告急於李克用，〔為汴兵所圍也。〕克用遣李存孝將五千騎救之。
28九月，壬寅，朱全忠軍於河陽。汴軍之初圍澤州也，呼李罕之曰：「相公每恃河東，輕絕當道；〔當道，猶雲本道，汴軍自謂也。〕今張相公圍太原，葛僕射入潞府，〔張相公，謂張濬；葛僕射，謂葛從周。〕旬月之間，沙陀無穴自藏，相公何路求生邪！」及李存孝至，選精騎五百，繞汴寨呼日：〔呼，火故翻。〕「我，沙陀之求穴者也，欲得爾肉以飽士卒；可令肥者出鬬！」汴將鄧季筠，亦驍將也，引兵出戰，存孝生擒之。是夕，李讜、李重胤收眾遁去，存孝、罕之隋而擊之，至馬牢山，大破之，斬獲萬計，追至懷州而還。存孝復引兵攻潞州，〔復，扶又翻。〕葛從周、朱崇節棄潞州而歸。戊申，全忠庭責諸將橈敗之罪，〔橈，奴教翻。〕斬李讜、李重胤而還。〔考異曰：唐太祖紀年錄：「六月，李崇節、葛從周據潞州，李重胤、鄧季筠、張全義將兵七萬攻澤州，李存孝將三千騎赴援。初，汴軍攻城門，呼李罕之云云。李存孝憤其言，引鐵騎五百追擊，入季筠營門，生獲其都將十數。是夜，汴將李讜收軍而遁，存孝、罕之追擊至馬牢山，斬首萬級，追襲掩擊，至於懷州而還。存孝復引軍攻潞州，九月二日，葛從周帥眾棄城而遁。」唐末見聞錄：「閏九月，昭義軍前狀申昭義軍人拔滅逃遁，收下城池，擒獲到餘黨五十人，巾縛送上；至二十日，行營都指揮使李存孝迴戈歸府。」薛居正五代史梁太祖紀：「九月，壬寅，帝至河陽，遣李讜引軍趨澤潞，行至馬牢川，為晉人所敗。帝又遣朱友裕、張全義率精兵至澤州北以為應援。既而崇節、從周棄潞來歸。戊申，帝廷責諸將敗軍之罪，斬李重胤以徇，遂班師焉。」實錄：「九月，甲申朔，康君立急攻潞州，朱全忠駐河陽，遣李讜引軍趨澤潞，至馬牢山川，與並師大戰，不利，鄧季筠被執。復遣朱友裕、張全義至澤州北應援，葛從周、朱崇節率眾棄潞州歸。」按六月李存孝若已破李讜，追至懷州，懷州去河陽止一程，豈得九月方到河陽！讜之敗必在九月戊申前一兩日也。蓋紀年錄因從周據潞州事終言之。九月，甲申朔，十九日壬寅，二十五日戊申。若全忠至河陽漿遣讜等趣澤潞，既敗，而從周等棄潞來歸，七日之間，豈容許事！蓋薛史因讜敗，追本前事耳。若九月二日從周已棄潞州，何得十九日後攻澤州者，猶雲葛司空入潞府乎！蓋實錄承紀年錄而誤也。今全忠往來月日從薛史，事則兼採諸書。〕
李克用以康君立為昭義留後，李存孝為汾州刺史。存孝自謂擒孫揆功大，當鎮昭義，而君立得之，憤恚不食者數日，縱意刑殺，始有叛克用之志。
李匡威攻蔚州，虜其刺史邢善益，赫連鐸引吐蕃、黠戛斯眾數萬攻遮虜軍，【章：十二行本「軍」作「平」，乙十一行本同；孔本同；熊校同。】殺其軍使劉鬍子。克用遣其將李存信擊之，不勝；更命李嗣源為存信之副，遂破之。克用以大軍繼其後，匡威、鐸皆敗走，〔考異曰：太祖紀年錄：「是月，幽帥李匡威會赫連鐸，引吐蕃、黠戛斯之眾十萬寇我北鄙，攻遮虜軍，太祖御親軍出塞，營於渾河川之田村。李存孝引前鋒與賊戰於樂安鎮，賊軍大敗，遁走。」舊紀：「九月，幽州、雲州蕃、漢兵三萬攻鴈門，太原府將李存信、薛阿檀擊敗之。」實錄：「閏月，甲寅朔，幽州李匡威下蔚州，克用援兵至，匡威大敗。赫連鐸引吐蕃、黠戛斯之眾攻遮虜軍，克用營渾河川，戰於樂安鎮，破之，鐸乃退軍。」此蓋約奏到日。唐末見聞錄：「十一月十五日，發往向北打鹿，有使報稱幽州李匡威收卻蔚州，十六日至十八日，旋發諸州兵士至軍前。二十九日，大捷，有牓曉告殺燕軍三萬餘人。十九日，知客押衙苗仲周齎榜到，殺得退渾一千帳。」二十九日下復雲十九日，亦誤。今但繫此月，不書日。〕獲匡威之子武州刺史仁宗〔新志：河東道有武州，領文德縣，闕其建置之年。〕及鐸之伲，俘斬萬計。
李嗣源性謹重廉儉，諸將相會，各自詫勇略，〔詑，醜亞翻，誇也。〕嗣源獨默然，徐曰：「諸君喜以口擊賊，〔喜，許記翻。〕嗣源但以手擊賊耳。」眾凓而止。
29楊行密以其將張行周為常州制置使。閏月，孫儒遣劉建鋒攻拔常州，殺行周，遂圍蘇州。〔考異曰：吳錄：「十一月，孫儒攻破望亭、無錫諸屯，遂至蘇州。」今從吳越備史，在閏月。〕
30邛州刺史毛湘，本田令孜親吏，王建攻之急，食盡，救兵不至。壬戌，湘謂都知兵馬使任可知曰：「吾不忍負田軍容，吏民何罪！爾可持吾頭歸王建。」乃沐浴以俟刃。可知斬湘及二子降於建，士民皆泣。甲戌，建持永平旌節入邛州，以節度判官張琳知留後。〔時朝命以邛州建永平軍，王建為節度使。是年正月，建攻邛州，至是克之。〕繕完城隍，撫安夷獠，經營蜀、雅。〔九域志：邛州北至蜀州七十里，西南至雅州一百六十里。獠，魯皓翻。〕冬，十月，癸未朔，建引兵還成都，蜀州將李行周逐徐公鉥，舉城降建。〔鉥，辛律翻。〕
33官軍出陰地關，遊兵至於汾州。李克用遣薛志勤、李承嗣將騎三千營於洪洞，〔洪洞，漢楊縣，義寧元年，改曰洪洞，取縣北洪洞嶺為名，屬晉州。九域志：在州北五十五里，又北二百九十五里至汾州。〕李存孝將兵五千營於趙城。〔義寧元年，分霍吧置趙城縣，以春秋時晉獻公滅耿以賜趙夙，因謂之趙城，屬晉州。九域志：在州北八十五里。宋白曰：史記：吉穆王封造父於趙城。註雲：在河東永安縣。餘按宋白既以趙城為造父所封之地，此又引史記註，何所折衷哉！〕鎮國節度使韓建以壯士三百夜襲存孝營，存孝知之，設伏以待之；建兵不利，靜難、鳳翔之兵不戰而走。【章：十二行本「走」下有「禁軍自潰」四字；乙十一行本同；孔本同；張校同；退齋校同。】難，乃旦翻。〕河東兵乘勝逐北，抵晉州西門；張濬出戰，又敗，官軍死者近三千人。〔近，其靳翻。〕靜難、鳳翔、保大、定難之軍先渡河西歸，濬獨有禁軍及宣武軍合萬人，與韓建閉城拒守，自是不敢復出」〔復，扶又翻。〕存孝引兵攻絳州，〔九域志：晉州南至絳州一百二十五里。〕十一月，刺史張行恭棄城走。存孝進攻晉州，三日，與其眾謀曰：「張濬宰相，俘之無益；天子禁兵，不宜加害。」乃退五十里而軍；〔李存孝雖悍，猶不敢攻執宰相，犯獵禁兵，分尚存故也。〕濬、建自含口遁去。〔水經註：洮水源出河東聞喜縣清襄山，其水東逕大嶺下西流，出，謂之含口，又西，合於涑水，即今山之口也。〕存孝取晉、絳二州，大掠慈、隰之境。
先是，克用遣韓歸範歸朝，〔韓歸範與孫揆俱擒，李克用遣之歸朝。〕附表訟冤，〔考異曰：實錄：「十一月，王師入陰地關，至汾隰，李克用遣將薛阿檀、李承嗣拒之。李存信以兵五千圍趙城，韓建以華州兵戰，存信設伏擊破之；邠、鳳之師未戰而走，禁軍自潰，由是大敗。存信直壓晉州西門，引軍攻絳州。十二月，壬午朔，晉州刺史張行恭棄城而遁。韓建以諸軍保晉州，李存信追擊，戰敗，退保絳州。張濬以汴卒、禁軍屯晉州，存信攻之三日，濬、建拔晉、絳遁還，存信收二州。」舊紀：「克用遣李存信、薛阿檀拒王師於陰地，三戰三捷，由是河西、鄜、夏、邠、岐之軍渡河西歸。韓建以諸軍保平陽，存信追之，建軍又敗，建退保絳州。張濬在晉州，存信攻之三日，相與謀云云，遂退舍五十里。十二月，壬午朔，濬、建拔晉、絳遁去。存信收晉、絳，大掠河中四郡。」張濬傳曰：「十月，濬軍至陰地，邠、岐、華三鎮之師營平陽，李存孝擊之，一戰而敗，進攻晉州。」薛居正五代史武皇紀曰：「十月，張濬之師入晉州，遊軍至汾隰。武皇遣薛鐵山、李承嗣將騎三千出陰地關，營於洪洞，遣李存孝將兵五千營於趙城。華州韓建以壯士三百人冒犯存孝之營，存孝追擊，直壓晉州西門，張濬之師出戰，為存孝所敗，自是閉壁不出。存孝引軍攻絳州。」李存孝傳曰：「十月，存孝引收潞之師圍張濬於平陽云云。存孝引軍攻絳州。十一月，刺史張行恭棄城而去，張濬、韓建亦由含口而遁，存孝收晉、絳。」太祖紀年錄：「十月，張濬之師入陰地關，犯汾隰，令薛鐵山、李承嗣將騎三千出陰地，繼發李存孝將兵五千進擊，營於趙城，敗韓建，直壓晉州西門，日是閉壁不出。存孝攻絳州。十二月，晉州刺史張行恭棄城遁，建、濬由含山路兆遁，遂收晉、絳。初，濬部禁軍至晉州，邠、鳳之師望風遁歸，蓋楊復恭陰沮之也。」唐末見聞錄曰：「八月五日，相公差晉州捉到天使閭大夫入京奏事，兼貢表曰：『臣某乙言：今月二十六日，臣所部南界晉州長寧關使張承暉等投臣當道齎到宰臣張濬牓一道，內稱招討處置使兼錄到詔白雲：陛下削臣屬籍，奪臣本官，仍郤會兵討問』」云云。唐補紀曰：「朱全忠自攻破徐州，頻貢章表，『克用與朱玫同立襄王以為大逆，其朱玫以下並已誅鋤，克用時最為魁首，據其罪狀，請舉天兵。臣率師關東。掎角相應。』朝廷遂以宰臣張濬為都統，授崔胤為河中節度應援使。大軍行到同州，克用領蕃、漢馬步稱三十萬入河北界。其張濬使人探朱全忠兵馬，並不來相應，乃於昭義西與太原交戰，不利而回。朝廷知為全忠所賣，便差使至克用所，與賞給令回，貶都統張濬於雲夢，除崔胤於嶺外」薛史李承嗣傳：「初，大軍入陰地，薛志勤與承嗣率騎三千抗之，敗韓建之軍於蒙坑，進收晉、絳，以功授忻州刺史。時鳳翔軍營霍邑，承嗣師一軍收之，岐人夜遁，追擊至趙城，合大軍攻平陽，旬有三日而拔。」按李存信傳無攻晉、絳事。蓋舊紀，十月存孝已背太原，故此戰皆雲存信，實錄因之而誤。據五代紀、傳、太祖紀年錄，當是存孝。又隰州隸河中節度，所云入陰地關犯汾隰者，蓋謂汾水之旁，下隰日隰耳。又紀年錄、實錄以張行恭為晉州刺史，亦誤也。今從薛史。晉州刺史若已走，則濬、建安能保城！實錄誤也。今從李存孝傳。唐補紀雲崔胤為河中節度，尤為疏繆。自餘諸書參取之。〕言：「臣父子三代，受恩四朝，破龐勛，翦黃巢，黜襄王，存易定，〔執宜、國昌、克用三代歷武、宣、懿、僖四朝。破龐勛見二百五十一卷懿宗鹹通十年。翦黃巢見二百五十於卷僖宗中和三年、四年，黜襄王見二百五十六卷光啟二年。存易定見光啟元年。〕致陛下今日冠通天之冠，〔日冠，古玩翻。〕佩白玉之璽，未必非臣之力也！若以攻雲州為臣罪，則拓跋思恭之取鄜延，〔拓跋思恭取鄜延，以授其弟思孝。〕朱全忠之侵徐、鄆，〔謂朱全忠攻時溥於徐，攻朱瑄於鄆，事並見上。〕何獨不討﹖賞彼誅此，臣豈無辭！且朝廷當阽危之時，則譽臣為韓、彭、伊、呂；〔阽，餘廉翻，又丁念翻。臨危日阽危。譽，音餘，稱譽。〕及既安之後，則罵臣為戎、羯、胡、夷。今天下握兵立功之人，獨不懼陛下他日之罵乎！況臣果有大罪，六師徵之，自有典刑，何必倖臣之弱而後取之邪！今張濬既出師，則固難束手，已集蕃、漢兵五十萬，欲直抵蒲、潼，與濬格鬬；若其不勝，甘從削奪。不然，方且輕騎叩閽，頓首丹陛，訴姦回於陛下之扆坐，〔扆，隱豈翻。記：天子負扆南面而立。扆，畫斧屏風也，設之戶牖間。坐，徂臥翻。〕納制敕於先帝之廟庭，然後自拘司敗，恭俟鈇質。」〔司敗，即司寇之官。〕表至，濬已敗，朝廷震恐。濬與韓建踰王屋至河陽，撤民屋為袰以濟河，〔河南王屋縣有王屋山。王屋，漢河東垣縣地，後魏置長平縣，後周置王屋郡，隋廢郡為縣。九域志：縣在孟州西北一百三十里。考異曰：實錄明年二月雲：「時張濬、韓建兵敗後，為克用騎將李存信所追，至是，方自含山踰王屋，出河清，達於河陽。河溢無舟懢，建壞民廬舍為木罌數百渡河，人多覆溺。」似太晚。今因濬、建走，終言之。〕師徒失亡殆盡。
是役也，朝廷倚朱全忠及河朔三鎮；及濬至晉州，全忠方連兵徐、鄆，雖遣將攻澤州而身不至。行營乃求兵糧於鎮、魏，鎮、魏倚河東為扞蔽，皆不出兵；惟華、邠、鳳翔、鄄、夏之兵會之。〔華，戶化翻。「鄄」，當作「鄜」。詳見辯誤。〕兵未交而孫揆被擒，幽、雲俱敗，〔幽，李匡威；雲，赫連鐸。〕楊復恭復從中沮之，故濬軍望風自潰。〔復從，扶又翻。史言張濬志節可憐。〕
34十二月，【章：十二行本「月」下有「己丑」二字；乙十一行本同；張校同】孫儒拔蘇州，殺李友。〔考異曰：莊宗列傳：「楊行密，壽州壽春人。初據本州，秦宗權遣孫儒及行密同攻陷揚州，儒專據之。龍紀元年，儒出軍攻宣州，行密襲據揚州，稱留後，北通時溥，儒引軍攻之。大順元年，行密禦備力竭，率眾夜遁，出據宣州。」此說最為差誤。國朝開寶中，薛居正脩五代史，江南未平，不見本國舊史，據昭遠所記及唐年補錄作行密傳，但知行密非壽春人，改為廬州；又知行密非受宗權命與孫儒同陷揚州，餘皆無次敘。今按吳錄、太祖紀及高遠唐烈祖實錄行密傳雲：「光啟三年，十月，秦彥、畢師鐸出走，行密入揚州。十一月，孫儒圍揚州。文德元年，四月，儒陷揚州，行密奔廬州。八月，自廬州帥兵攻宣州。龍紀元年，六月，陷宣州，殺趙鍠。大順二年，七月，孫儒再渡江攻宣州。景福元年，六月，執斬儒，復歸揚州。」且龍紀元年孫儒方強，行密新得宣州，安能襲據揚州踰年哉！近脩唐書行密傳，全用吳錄事蹟，乃雲「儒進攻行密，行密復入揚州，北通時溥，扞儒。朱全忠遣龐師古助行密，敗於高郵，行密懼，退還宣州。」蓋承莊宗列傳、五代史之誤而不考正也。〕安仁義等聞之，焚潤州廬舍，夜遁。儒使沈粲守蘇州，又遣其將歸傳道守潤州。〔楊行密遣安仁義破錢鏐之兵而取常、蘇、潤，孫儒又從而奪之，民之死於兵者，不知其幾矣。〕
35辛丑，汴將丁會、葛從周擊魏，渡河，取黎陽、臨河，〔黎陽，漢古縣，唐屬衛州。九域志：在州東北一百二十里，隋分黎陽縣置臨河縣，唐屬相州。〕龐師古、 霍存下淇門、衛縣，〔衛，漢朝歌縣；紂所都朝歌城，在今縣西；隋大業二年，改曰衛縣，唐屬衛州。九域志：衛州汲縣有淇門鎮。〕朱全忠自以大軍繼之。
36是歲，置昇州於上元縣，以張雄為刺史。〔至德二載，以潤州江寧縣置昇州，上元二年廢，今復置。考異曰：新地理志：「光啟三年，以上元等四縣置昇州。」張雄傳：「大順初，以上元為昇州，授雄刺史。」吳錄馮弘鐸傳：「大順元年，復以上元為昇州，命弘鐸為刺史。」按是時雄尚存。今從雄傳。〕
二年（辛亥、八九一）
1春，正月，羅弘信軍於內黃。丙辰，朱全忠擊之，五戰皆捷，至永定橋，斬首萬餘級。弘信懼，遣使厚幣請和。全忠命止焚掠，歸其俘，還軍河上。魏博自是服於汴。
2庚申，制以太保、門下侍郎、同平章事孔緯為荊南節度使，中書侍郎、同平章事張濬為鄂嶽觀察使。〔二人罷相，以晉、絳喪帥也。〕以翰林學士承旨、兵部侍郎崔昭緯同平章事，御史中丞徐彥若為戶部侍郎、同平章事。昭緯，慎由從子；〔崔慎由相宣宗。從，才用翻。〕彥若，商之子也。〔徐商見二百四十九卷宣宗大中十二年。〕
楊復恭使人劫孔緯於長樂坡，〔長樂坡即長樂坂。〕斬其旌節，資裝俱盡，緯僅能自免。李克用復遣使表曰：〔復，扶又翻。〕「張濬以陛下萬代之業，邀自己一時之功，知臣與朱溫深仇，私相連結。臣今身無官爵，名是罪人，不敢歸陛下藩方，且欲於河中寄寓，進退行止，伏俟指麾。」〔竊謂克用此表，楊復恭密教之也。〕詔再貶孔緯均州刺史，張濬連州刺史。賜克用詔，悉復其官爵，使歸晉陽。〔考異曰：舊紀：「大原軍屯晉州，克用遣中使韓歸範還朝，因上表訴冤，言『賊臣張濬依倚全忠，離間功臣』。朝廷欲令釋憾，下羣臣議其可否，左僕射韋招度等議」云云。在十二月。按是年招度討陳敬瑄，舊紀誤。今從實錄。〕
3孫儒盡舉淮、蔡之兵濟江，癸酉，自潤州轉戰而南，田頵、安仁義屢敗退，楊行密城戍皆望風奔潰。儒將李從立奄至宣州東溪，〔東溪，在宣城，今謂之宛溪。〕行密守備尚未固，眾心危懼，夜，使其將合肥臺濛將五百人屯溪西；〔溪西，即宛溪之西。〕濛使士卒傳呼，往返數四，從立以為大眾繼至，遽引去。儒前軍至溧水，〔溧水，漢溧陽縣，隋分置溧水縣，時屬昇州。九域志：在州東八十五里。〕行密使都指揮使李神福拒之。神福陽退以示怯，儒軍不設備，神福夜帥精兵襲之，俘斬千人。〔帥，讀曰率，下同。〕
4二月，君李克用守中書令，復李罕之官爵；再貶張濬繡州司戶。
5韋昭度將諸道兵十餘萬討陳敬瑄，三年不能克，〔文德元年遣昭度討西川，至是三年矣。〕饋運不繼，朝議欲息兵。三月，乙亥，制復敬瑄官爵，〔考異曰：新紀：「二月，乙巳，赦陳敬瑄、己未，詔王建罷兵，不受命。」十國紀年亦曰：「二月，乙巳，復敬瑄官爵。」按二月辛巳朔，無己未，新記誤也。今從實錄。〕令顧彥朗、王建各帥眾歸鎮。〔使顧彥朗歸梓州，王建歸邛州。〕
6王師範遣都指揮使盧弘擊棣州刺史張蟾，弘引兵還攻師範，師範使人以重賂迎之，曰：「師範童騃，〔騃，語駭翻，癡愚也。〕不堪重任，願得避位，使保首領，公之仁也。」弘以師範年少，信之，不設備；〔少，詩照翻。〕師範密謂小校安丘劉鄩曰：〔安丘，漢縣，古根牟國；唐屬密州。九域志：在州西北一百二十里。校，戶教翻。鄩，徐心翻。〕「汝能殺弘，吾以汝為大將。」弘入城，師範伏甲而享之，鄩殺弘於座及其黨數人。師範慰諭士卒，厚賞重誓，自將以攻棣州，執張蟾，斬之；崔安潛逃歸京師。師範以鄩為馬步副都指揮使。詔以師範為平盧節度使
師範和謹好學，〔好，呼到翻。〕每本縣令到官，師範輒備儀衛往謁之；不敢當，師範命客將挾持，令坐於聽事，〔客將，主唱導，儐贊賓客，漢、晉鈴下威儀之職。將，即亮翻。令，力丁翻。聽，讀日廳。〕自稱「百姓王師範」，拜之於庭。僚佐或諫，師範曰：「吾敬桑梓，所以教子孫不忘本也！」〔詩：維桑與梓，必恭敬止。註雲：父之所樹，子不敢不恭敬。〕
7張濬至藍田，逃奔華州依韓建，與孔緯密求救於朱全忠。全忠上表為緯、濬訟冤，〔為，於偽翻。〕朝廷不得已，並聽自便。緯至商州而還，亦寓居華州。
8邢洺節度使安知建潛通朱全忠，〔安金俊既死，李克用以安知建代鎮邢、洺。〕李克用表以李存孝代之。知建懼，奔青州，朝廷以知建為神武統軍。知建師帥麾下三千人將詣京師，過鄆州，朱瑄與克用方睦，伏兵河上，斬之，〔薛史：安知建奔青州，自棣州泝河歸朝，朱瑄邀斬之河上。帥，讀曰率。〕傳首晉陽。
9夏，四月，有彗星見於三臺，〔斗魁下六星兩兩而比曰三臺。見，賢遍翻。〕東行入太微，長十丈餘。〔長，直兩翻。〕甲申，赦天下。
10成都城中乏食，棄兒滿路。〔父子不能相贍，至於棄之。〕民有潛入行營販米入城者，邏者得之，邏，郎佐翻。〕以白韋昭度，昭度曰：「滿城飢甚，忍不救之！」釋勿問。亦有白陳敬瑄者，敬瑄曰：「吾恨無術以救餓者，彼能如是，勿禁也！」由是販者浸多，然所致不過斗升，截筒，徑寸半，深五分，量米而鬻之，每筒百餘錢，餓殍狼籍。〔深，式禁翻。量音良、殍，被表翻。〕軍民強弱相陵，將吏斬之不能禁；乃更為酷法，或斷腰，或斜劈，〔斷，都管翻。劈，普壁翻。〕死者相繼而為者不止，人耳目既熟，不以為懼。吏民日窘，〔窘，巨隕翻。〕多謀出降，敬瑄悉捕其族黨殺之，慘毒備至。內外都指揮使、眉州刺史成都徐耕，性仁恕，所全活數千人。田令孜曰：公掌生殺而不刑一人，有異志邪﹖」耕懼，夜，取俘囚戮於市。
王建見罷兵制書，曰：「大功垂成，柰何棄之！」謀於周庠，庠勸建請韋公還朝，獨攻成都，克而有之。〔朝，直遙翻。〕建表請：【章：十二行本作「稱」；乙十一行本同；張校同，雲無註本亦誤「請」。】「陳敬瑄、田令孜罪不可赦，〔「請」，恐當作「稱」。考異曰：十國紀年：朝議以建不奉詔，而不能制，更授西川行營招討制置使。按此命蓋在昭度還朝之後也。〕願畢命以圖成功。」昭度無如之何，由是未能東還。建說昭度曰：「今關東藩鎮迭相吞噬，此腹心之疾也，相公宜早歸廟堂，與天子謀之。敬瑄，疥瘲耳，〔瘲，與癬同，音息淺翻。〕當以日月制之，責建，可辦也！」昭度猶豫未決。庚子，建陰令東川將唐友通等擒昭度親吏駱保於行府門，臠食之， 〔韋昭度攻成都，置行府以治事。臠，力兗翻。〕雲其盜軍糧。昭度大懼，遽稱疾，以印節授建，牒建知三使留後〔三使，節度使、招撫使、制置使也。〕兼行營招 討使，即日東還。建送至新都，跪觴馬前，泣拜而別。〔跪觴，跪而奉觴也。〕昭度甫出劍門，〔劍門，諸葛亮立關，唐聖曆二年，分普安、永歸、陰平，置劍門 縣，屬劍州。九域志：在州東北五十五里。〕即以兵守之，不復內東軍。〔復，扶又翻。〕昭度至京師，除東都留守。〔考異曰：舊紀：「龍紀元年，正月，昭度為東都留守。」實錄：「大順二年，三月，乙亥，復陳敬瑄官爵。丙子，以昭度為東都留守。」按昭度若已除留守，不領西川節度及招討使，則便應釋兵東歸，不應更留在彼；縱使強留，諸軍亦安肯稟服，王建亦何必更說之雲「相公宜早歸廟堂，與天子籌之」！舊傳：「建脅說昭度，奏請還都。建以重兵守劍門，急攻成都。昭度還，以檢校司空充東都留守。」新傳亦同。蓋今年三月，既復敬瑄官爵，但召昭度還朝。王建不肯罷兵，昭度為所牽率，亦同執奏，以為敬瑄不可赦。既而為建所脅，授兵東歸，朝廷責其進退失據，故左遷留守，如新、舊傳所云者是也。今從之。又昭度初圍成都，楊守亮為招討副使，顧彥朗為行軍司馬，王建為都指揮使，同在成都城下。及昭度東歸，時獨建在彼，以兵授之。不見二人者，按三月乙亥詔書，但云令彥朗各歸本鎮，則是守亮先已歸也、彥朗得此詔必亦歸，獨昭度與建留在彼耳。然建令東川將唐友通食駱保，是彥朗身歸而留兵共攻成都也。〕
建急攻成都，環城烽塹亙五十里。〔環，音患。〕有狗屠王鷂，〔鷂，亦肖翻。〕請詐得罪亡入城說之，〔說，式芮翻。〕使上下離心，建遣之。鷂入見陳敬瑄、田令孜，則言「建兵疲食盡，將遁矣」，出則鬻茶於市，陰為吏民稱建英武，兵勢強盛；〔為，於偽翻。〕由是敬瑄等懈於守備〔懈，古隘翻。〕而眾心危懼。建又遣其將京兆鄭渥詐降以覘之，敬瑄以為將，使乘城，既而復以詐得歸。〔復，扶又翻，又如字。〕建由是悉知城中虛實，以渥為親從都指揮使，更姓名曰王宗渥。〔從，才用翻。更，工衡翻。〕
11以武安節度使周嶽為嶺南西道節度使。〔方鎮表：中和二年，升湖南觀察為欽化軍節度，光啟元年，改武安軍。〕
12李克用大舉擊赫連鐸，敗其兵於河上，〔北河之上。敗，補邁翻。〕進圍雲州。
13楊行密遣其將劉威、朱延壽將兵三萬擊孫儒於黃池，〔九域志：宣州當塗縣有黃池鎮。〕威等大敗。延壽，舒城人也。孫儒軍於黃池，五月，大水，諸營皆沒，乃還揚州，使其將康暀據和州，〔暀，於放翻。〕安景思據滁州。〔和、滁，相去一百五十里。〕
14丙午，立皇子祐為德王。
15楊行密遣其將李神福攻和、滁，康暀降，〔降，戶江翻。〕安景思走。
16秋，七月， 李克用急攻雲州，赫連鐸食盡，奔吐谷渾部，〔赫連鐸，本吐谷渾酋長，開成中，其父帥種人三千帳自歸，守雲州十五年，至是而亡。考異曰：舊紀、實錄皆雲， 「克用率兵出井陘，屯常山，大掠深、趙、盧龍李匡威自率步騎萬餘援王鎔。」按唐太祖紀年錄，是時克用方攻赫連鐸，既平雲州，乃討王鎔。實錄蓋因舊紀之誤。又紀年錄曰：「七月，太祖進軍，至於柳城，會赫連鐸力屈食盡，奔入吐渾」云云。實錄雲：「克用遣將急攻雲州。」蓋以前雲克用親討王鎔故也。按紀年錄，討王鎔在後。實錄誤。〕既而歸於幽州。克用表大將石善友為大同防禦使。
17朱全忠遣使與楊行密約共攻孫儒。儒恃其兵強，欲先滅行密，後敵全忠，移牒藩鎮，數行密、全忠之罪，且曰：「俟平宣、汴，當引兵入朝，除君側之惡。」〔數，所具翻。〕於是悉焚揚州廬舍，盡驅丁壯及婦女渡江，殺老弱以充食。行密將張訓、李德誠潛入揚州，滅餘火，得穀數十萬斛以賑飢民。〔揚州之民仇孫儒而德楊行密，使孫儒不死於宣州，揚州之民亦必歸楊行密矣。〕泗州刺史張諫貸數萬斛以給軍，訓以行密之命饋之，諫由是德行密。〔為張諫降行密張本。〕
18邢洺節度使李存孝勸李克用攻鎮州，克用從之。八月，克用南巡澤潞，遂涉懷孟之境。
19朱全忠遣其將丁會攻宿州，克其外城。〔元年，夏，四月，宿州將張筠附於時溥。〕
20乙未，孫儒自蘇州出屯廣德，〔沈約曰：廣德縣，疑吳所立。劉昫曰：廣德縣，漢故障也；宋分宣州之廣德，吳興之故障，置綏安縣，唐至德二年，改為廣德，以縣界廣德故城為名，屬宣州。九域志：在州東一百二十里。〕楊行密引兵拒之。儒圍其寨，行密將上蔡李簡帥百餘人力戰，破寨，拔行密出之。〔帥，讀曰率。〕
21王建攻陳敬瑄益急，敬瑄出戰輒敗，巡內州縣率為建所取。威戎節度使楊晟時饋之食，建以兵據新都，彭州道絕。〔田令孜以彭以州威戎軍。〕敬瑄出，慰勉士卒，皆不應。〕
辛丑，田令孜登城謂建曰：「老夫曏於公甚厚，何見困如是﹖」建曰：「父子之恩豈敢忘！〔言令孜養建為假子也。〕但朝廷命建討不受代者，不得不然。儻太師改圖，建復何求！」〔太師，謂陳敬瑄。復，扶又翻。〕是夕，令孜自攜西川印節詣建營授之，〔舊書：龍紀元年，五月壬辰朔，漢州刺史王建陷成都，遷陳敬瑄於雅州，建自稱兵馬留後，復用田令孜為監軍。記事既有不同，而紀年前後復有兩年之差。〕將士皆呼萬歲。建泣謝，請復為父子如初。
先是，建當誘其將士曰：「成都城中繁盛如花錦，一朝得之，金帛子女恣汝曹所取，節度使與汝曹迭日為之耳！」〔先，悉薦翻。〕壬寅，敬瑄開門迎建。〔僖宗廣明元年，陳敬瑄鎮西川，至是而亡。〕建署其將張勍為馬步斬斫使，使先入城。乃謂將士曰：「吾與汝曹三年百戰，今始得城，汝曹不憂不富貴，慎勿焚掠坊市。吾已委張勍護之矣，彼幸執而白我，我猶得赦之；若先斬而後白，吾亦不能救也！」既而士卒有犯令者，勍執百餘人，皆捶其胸而殺之，積屍於市，眾莫敢犯。故時人謂勍為「張打胸」。〔勍，渠京翻。捶，止橤翻。〕
癸卯，建入城，自稱西川留後。小校韓武數於使廳上馬，牙司止之，〔使廳，節度使廳事也。牙司，吏也，掌使牙之事。數，所角翻。上，持掌翻。〕武怒曰：「司徒許我迭日為節度使；一馬何為！」建密遣人刺殺之。〔刺，七亦翻。〕
初，陳敬瑄之拒朝命也，田令孜欲盜其軍政，謂敬瑄曰：「三兄尊重，〔敬瑄第三。朝，直遙翻。〕軍務煩勞，不若盡以相付，日具記事諮呈，兄但高居自逸而已。」敬瑄素無智能，忻然許之。自是軍事皆不由己，以至於亡。建表敬瑄子陶為雅州刺史，使隨陶之官，明年，罷歸，寓居新津，以一縣租賦贍之。
癸丑，建分遣士卒就食諸州，更文武堅姓名曰王宗阮，謝從本日王宗本。〔更其姓名，以為假子。更，工衡翻。〕陳敬瑄將佐有器幹者，建皆禮而用之。〔史言王建所以能有蜀。〕
22六軍十二衛觀軍容使、左神策軍中尉楊復恭總宿衛兵，專制朝政，諸假子皆為節度使、刺史，又養宦官子六百人，皆為監軍。假子龍劍節度使守貞、武定節度使守思不輸頁賦，上表乩薄朝廷。〔龍劍節度，領龍、劍、利、閬四州。武定節度，領洋、果、階、扶四州。〕
上舅王緕求節度使，上訪於復，恭復恭以為不可，緕怒，詬之。〔詬，古候翻，又許候翻。〕緕出入禁中，頗用事，復恭惡之，奏以為黔南節度使，〔是時以黔中節度為永泰軍，黔中以南則羈縻諸蠻州矣。未知黔南節度置於何所，豈楊復恭欲殺王壞，特創置此鎮以授之邪﹖惡，烏路翻。黔，渠今翻。〕至吉柏津，〔利州益昌縣有桔柏津，益昌驛有古柏，土人謂之桔柏，因以名津。據楊復恭傳，王緕取道與元至桔柏津。〕令山南西道節度使楊守亮覆諸江中，宗族賓客皆死，以舟敗聞。上知復恭所為，深恨之。
李順節既寵貴，與復恭爭權，盡以復恭陰事告上，上乃出復恭為鳳翔監軍；復恭慍懟，不肯行，〔慍，於運翻，怒也。懟，直類翻，怨也。〕稱疾，求致仕。九月，乙卯，以復恭為上將軍致仕，賜以几杖。使者致詔命還，復恭潛遣腹心張綰刺殺之。〔刺，七亦翻。〕
23加護國節度使王重盈兼中書令。
24東川節度使顧彥朗薨，軍中推其弟彥暉知留後。
25冬，十月，壬午，宿州刺史張筠降於丁會。
26癸未，以永平節度使王建為西川節度使；甲申，廢永平軍。〔去年置永平節鎮於邛州以授王建。建既得四川，授以西川節而廢永平軍，建志也。〕建既得西川，留心政事，容納直言，好施樂士，〔好，呼到翻。施，式豉翻。〕用人各盡其才，謙恭儉素；然多忌好殺，諸將有功名者，多因事誅之。
27楊復恭居第近玉山營，〔據舊史，楊復恭居第在昭化裏。近，其靳翻。〕假子守信為玉山軍使，數往省之。〔數，所角翻。省，悉景翻。〕或告復恭與守信謀反，乙酉，上御安喜樓，陳兵自衛，命天威都將李順節、神策軍使李守節將兵攻其第。張綰帥家眾拒戰，〔家眾，楊復恭私所蓄養之人也。帥，讀曰率。〕守信引兵助之，順節等不能克。丙戌，禁兵守含光門，〔含光門，皇城南面西來第一門也。〕俟其開，欲出掠兩市，遇劉崇望，立馬諭之曰：「天子親在街東督戰，汝曹皆宿衛之士，當於樓前殺賊立功，勿貪小利，自取惡名！」眾皆曰：「諾。」遂從崇望而東。守信之眾望見兵來，遂潰走。守信與復恭挈其族自通化門出，趣興元，〔通化門，長安城東面北來第一門。趣，七喻翻。〕永安都頭權安追之，擒張綰，斬之。〔永安都，亦神策五十四都之一。〕復恭至興元，楊守亮、楊守忠、楊守貞及綿州刺史楊守厚同舉兵拒朝廷，以討李順節為名。守厚，亦復恭假子也。
棊李克用攻王鎔，大破鎮兵於龍尾岡，斬獲萬計，遂拔臨城，攻元氏、柏鄉；〔薛居正曰：龍尾岡在臨城西北。臨城本房子，天寶元年更名，與元氏、柏鄉皆屬趙 州。九域志：臨城在趙州西南一百三十里。考異曰：唐太祖紀年錄曰：「攻元氏，斬首千級，進拔雹水，攻柏鄉。」按雹水屬易州。克用方攻鎮州以救易、定，必不 取其地，恐誤也。〕李匡威引幽州兵救之。克用大掠而還，軍於邢州。
29十一月，曹州都將郭銖殺刺史郭詞，降於朱全忠。〔曹州天平節度使朱瑄巡屬也。〕
30泰寧節度使朱瑾將萬餘人攻單州。〔唐末，以宋州之單父、碭山，曹州之成武，兗州之魚臺，置單州。九域志：兗州西南至單州二百八十里。單州時屬朱全忠。單，音善。〕
31乙丑，時溥將劉知俊帥眾二千降於朱全忠。〔帥，讀曰率。〕知俊，沛人，徐之驍將也，溥軍自是不振。全忠以知俊為左右開道指揮使。
32辛未，壽州將劉弘鄂惡孫儒殘暴，〔惡，烏路翻；下同。〕舉州降朱全忠。
33十二月，乙酉，汴將丁會、張歸霸與朱瑾戰於金鄉，大破之，殺獲殆盡，瑾單騎走免。
34天威都將李順節恃恩驕橫，〔橫，戶孟翻。〕出入常以兵自隨。兩軍中尉劉景宣、西門君遂惡之，白上，恐其作亂。戊子，二人以詔召順節，順節入至銀臺門，二人邀順節於仗舍坐語，供奉官似先知自後斬其首，〔似先知，宦官也。舊書帝紀作部將嗣光審斬順節頭。考異曰：唐補紀：「景福二年，四月，十七日夜，見掃星長十餘丈。承旨陳匡用奏，『當有亂臣，將入宮內。』昭宗乳母名曰芥子，自即位加夫人，眾呼白婆。左神策軍天威都軍使胡弘立，先是軍中馬騎官，巧佞取容，朝廷達官多重之。楊復恭為軍主，與改姓名為楊守節。主上每出畋遊，經天威軍內，其楊守節以憸巧趨附，乞與主上為兒，既而允從，頗生驕縱。於是引聖人入堂室，令妻妾對於庭簷，或入內中，經旬不出，致主有撫楹之咎，為臣懷通室之非。承醉奏雲：『玉印金箱，兒未曾識，望阿郎略將宣示，以慰平生。』其白婆在側，曰：『此寶非凡人得見，不用發！』言於是奏曰：『除此老嫗，才應太平。』從此白婆得罪，不見蹤由。兩神策軍以其事漸乖，必為大禍，與諸王商議，須急去除。於重陽節向樞密院中排宴，喚入謝恩，卻出宣化門，供奉官似先知袖劍揮之，諸王相次剚刃，以為葅醢。」按胡弘立，即順節也。新、舊紀及諸書，景福二年皆無此事。蓋程匡柔傳聞之誤。今日從實錄，事則參取諸書。〕從者大譟而出。〔從，才用翻。〕於是天威、奉日、登封三都大掠永寧坊，〔三都，皆神策五十四都之數。〕至暮乃定。百官表賀。
35孫儒焚掠蘇、常，引兵逼宣州，錢鏐復遣兵據蘇州。〔蘇州自此為錢氏所有。復，扶又翻。〕儒屢破楊行密之兵，旌旗輜重亙百餘裏。〔重，直用翻。〕行密求救於錢鏐，鏐以兵食助之。
36以顧彥暉為東川節度使，遣中使宋道弼賜旌節。楊守亮使楊守厚囚道弼，奪旌節，發兵攻梓州。癸卯，彥暉求救於王建；甲辰，建遣其將華洪、李簡、王宗侃、王宗弼救東川。〔華，戶化翻，姓也。〕建密謂諸將曰：「爾等破賊，彥暉必犒師，汝曹於行營報宴，因而執之，無煩再舉。」宗侃破守厚七砦，〔砦，與寨同；音士賣翻。〕守厚走歸綿州。彥暉具犒禮，諸將報宴，宗弼以建謀告之，彥暉乃以疾辭。
初，李茂貞養子繼臻據金州，均州刺史馮行襲攻下之，〔九域志：均州西至金州七百里。〕詔以行襲為昭信防禦使，治金州。〔方鎮表：僖宗光啟元年，置昭信防禦於金州。考異曰：薛君正五代史：「行襲破楊守亮兵，詔升金州節鎮，以戎昭為軍額，即以行襲為節度使。」按實錄，光化元年正月，始以昭信防禦使馮行襲為昭信節度使。新方鎮表，光啟元年，升金商都防禦使為節度使，是年，罷節度，置昭信軍防禦使，治金州。光化元年，始升昭信軍防禦使為節度使；天祐二年，賜號戎昭軍。薛史誤也。〕楊守亮欲自金、商襲京師，行襲逆擊，大破之。
38福建觀察使陳巖疾病；遣使以書召泉州刺史王潮，欲授以軍政，未至而巖卒。巖妻弟都將範暉諷將士推己為留後。【章：十二行本「後」下有「發兵拒潮」四字；乙十一行本同；孔本同；張校同；退齋校同。】考異曰：蔣文懌閩中實錄雲：「大順中，巖薨。」十國紀年在大順二年，昭宗實錄在明年三月：恐約奏到。今從閩中錄、十國紀年。又薛史、閩中錄、閩書皆雲範暉，巖伲，餘書皆雲妻弟。林仁志王氏啟運圖載監軍程克諭表雲妻弟。此最得實。今從之。〕
