△卷第一百五十六
梁紀十二〔起昭陽赤奮若（癸丑），盡閼逢攝提格（甲寅），凡二年。〕
高祖武皇帝十二
中大通五年（癸丑、五三三）
1春，正月，辛卯，上祀南郊，大赦。
2魏竇泰奄至爾朱兆庭，軍人因宴休惰，忽見泰軍，驚走，追破之於赤谼嶺，〔杜佑曰：石州離石縣有赤洪水，即離石水，赤洪其別名也。高歡破爾朱兆於赤洪嶺，蓋近此。又曰：赤洪水源出方山縣，東流入離石。谼，戶工翻。考異曰：魏帝紀：正月，庚寅朔；甲午，齊獻武王自晉陽出討兆，丁酉，大破之於赤洪嶺。北齊帝紀：出兵在去年，破兆在今年。按歲首宴會，不應直至八日。今從齊書。〕眾並降散。〔降，戶江翻；下同。〕兆逃於窮山，命左右西河張亮及蒼頭陳山提斬己道以降，皆不忍；兆乃殺所乘白馬，自縊於樹。歡親臨，厚葬之。〔縊，於賜翻，又於計翻。臨，力鴆翻，哭也。〕慕容紹宗攜爾朱榮妻子及兆餘眾詣歡降，歡以義故，待之甚厚。〔義故，猶言義舊也。〕兆之在秀容，左右怭通款於歡，唯張亮無啟疏，〔疏，所故翻。〕歡嘉之，以為丞相府參軍。
3魏罷諸行臺。〔天監十五年，魏以李平為行臺，節度統攻硤石諸軍，踵魏初之制而置之也。正光之末盜起，始復置諸道行臺。〕
4辛亥，上祀明堂。
5丁巳，魏主追尊其父為武穆帝，太妃馮氏為武穆後，母李氏為皇太妃。
6勞州刺史曹鳳、東荊州刺史雷能勝等舉城降魏。〔曹鳳、雷能勝，皆蠻左也，因其地授以州刺史。降，戶江翻。〕
7魏侍中斛斯椿聞喬寧、張子期之死，〔寧、子期死，見上捲上年。〕內不自安，與南陽王寶炬、武衛將軍元毗、王思政密勸魏主圖丞相歡。〔椿本有圖歡之心，因喬、張之死，懼禍將及，決計為之。〕毗，遵之玄孫也。〔道武建國之初，常山王遵有佐命之功。〕舍人元士弼又言歡受詔不敬，帝由是不悅。椿勸帝置閤內都督部曲，又增武直人數，自直閤已下，員別數百，〔武直，謂武士之入直殿閤者。據五代志紀北齊之制，領軍府將軍，掌宿衛禁掖朱華閤外，凡禁衛官皆主之。又左右衛府，將軍各一人，掌左右廂，所主朱華閤以外，各武衛將軍二人貳之。其御仗屬官有御仗正副都督、御仗五職、御仗等員。直盪屬官有直盪正副都督、直入正副都督、勳武前鋒正副都督、勳武前鋒五職等員。直衛屬官有直衛正副都督、翊衛正副都督等員。直突屬官有直突都督、前鋒散都督等員。直閤屬官有朱衣直閤、直閤將將、直寢、直齋、直後之屬。又有雲騎、武騎、驍騎、遊擊、前、左、右、後等將軍，左、右虎賁等中郎將，步兵、越騎、射聲、屯騎、長水等校尉，奉車、騎二都尉，羽林監、賾從僕射、積弩、積射、強弩、殿中等將軍及員外將軍、武衛常侍、殿中司馬督、員外司馬督等。蓋其制昉於晉，代有損益。觀北齊之制，則當時增置可概見矣。〕皆選四方驍勇者充之。〔驍，堅堯翻。〕帝數出遊幸，椿自部勒，別為行陳，〔數，所角翻。行，戶剛翻。陳，讀曰陣。〕由是朝政、軍謀，帝專與椿決之。帝以關中大行臺賀拔嶽擁重兵，密與相結，又出侍中賀拔勝為都督三荊等七州諸軍事，【章：甲十一行本「事」下有「荊州刺史」四字；乙十一行本同；孔本同；退齋校同。】七州，三荊及襄、南襄、郢、南郢也。〕欲倚勝兄弟以敵歡，〔倚勝及嶽也。〕歡益不悅。
侍中、司空高乾之在信都也，遭父喪，不暇終服。及孝武帝即位，表請解職行喪，詔聽解侍中，〔句絕。〕司空如故。乾雖求退，不謂遽見許，既去內侍，朝政多不關預，居常怏怏。〔怏，於兩翻。〕帝既貳於歡，冀乾為己用，嘗於華林園宴罷，獨留乾，謂之曰：「司空奕世忠良，〔謂自高允以來。〕今日復建殊效，〔復，扶又翻。〕相與雖則君臣，義同兄弟，宜共立盟約，以敦情契。」殷勤逼之。乾對曰：「臣以身許國，何攻有貳。」時事出倉猝，且不謂帝有異圖，遂不固辭，亦不以啟歡。及帝置部曲，乾乃私謂所親曰：「主上不親勳賢而招集羣小，數遣元士弼、王思政往來關西與賀拔嶽計議，又出賀拔勝為荊州，外示疏忌，內實樹黨，令其兄弟相近，冀據有西方。禍難將作，必及於我。」乃密啟歡。歡召乾詣幷州，面論時事，乾因勸歡受魏禪，歡以袖掩其口曰：「勿妄言！今令司空復為侍中，門下之事一以相委。」歡屢啟請，帝不許。乾知變難將起，密啟歡求為徐州；〔數，所角翻。近，其靳翻。難，乃旦翻。復，扶又翻；羅復、詔復下同。〕二月，辛酉，以乾為驃騎大將軍、開府儀同三司、徐州刺史，〔驃，匹妙翻。騎，奇計翻。〕以鹹陽王坦為司空。〔為魏主殺高乾討高歡張本。〕
8癸未，上幸同泰寺，講般若經，〔般，音揼。若，人者翻。〕七日而罷，會者數萬人。
9魏正光以前，阿至羅常附於魏。〔阿至羅，高車種也。魏書：孝靜帝興和三年，阿至羅國主副伏羅越君子去賓來降，封之為高車王。〕及中原多事，阿至羅亦叛，丞相歡招撫之，阿至羅復降，凡十萬戶。三月，辛卯，詔復以歡為大行臺，〔魏方罷諸行臺，今復命歡以此職，以招撫阿至羅。〕使隨宜裁處。〔處，昌呂翻。〕歡與之粟帛，議者以為徒費無益，歡不從，及經略河西，大收其用。〔謂救曹泥及取万俟受洛幹時也。〕
10高乾將之徐州，魏主聞其漏泄機事，乃詔丞相歡曰：「乾邕與朕私有盟約，今乃反覆兩端。」歡聞其與帝盟，亦惡之，〔惡，烏故翻。〕即取乾前後數啟論時事者遣使封上，〔使，疏吏翻；下同。上，時掌翻。〕帝召乾，對歡使責之，乾曰：「陛下自立異圖，乃謂臣為反覆，人主加罪，其可辭乎！」遂賜死。帝又密敕東徐州刺史潘紹業殺其弟敖曹，〔按李延壽齊紀，魏主遣東徐州刺史潘紹業密敕長樂太守龐蒼鷹殺敖曹，則是高敖曹此時在信都也。〕敖曹先聞乾死，伏壯士於路，執紹業，得敕書於袍領，遂將十餘騎奔晉陽。〔將，即亮翻。騎，奇計翻。〕歡抱其首哭曰：「天子枉害司空。」敖曹兄仲密為光州刺史，帝敕青州斷其歸路，〔斷，音短。仲密由東萊歸勃海，道出青州。〕仲密亦行奔晉陽。〔間，古莧翻。〕仲密名慎，以字行。
11魏太師魯郡王肅卒。〔卒，子恤翻。〕
12丙辰，南平元襄王偉卒。
13丁巳，魏以趙郡王諶為太尉，〔諶，氏壬翻。〕南陽王寶炬為太保。
14魏爾朱兆之入洛也，〔兆入洛見一百五十四卷二年。〕焚太常樂庫，鍾磬俱盡。節閔帝詔錄尚書事長孫稚、太常卿祖瑩等更造之，至是始成，命曰大成樂。
15魏青州民耿翔聚眾寇掠三齊，〔三齊，因秦、漢舊名言之。〕膠州刺史裴粲，專事高談，不為防禦；夏，四月，翔掩襲州城。〔魏永安二年，置膠州，治東武城，領東武、高密、平昌郡。東武城，今密州諸城縣是也。〕左右白賊至，粲曰：「豈有此理！」左右又言已入州門，粲乃徐曰：「耿王來，可引之聽事，自餘部眾，且付城民。」翔斬之，送首來降。〔降，戶江翻；下同。〕
16五月，魏東徐州民王早等殺刺史崔庠，以下邳來降。〔考異曰：梁帝紀：「六月，己卯，魏建義城主蘭寶以下邳城降。」今從魏書。〕
17六月，壬申，魏以驃騎大將軍樊子鵠為青、膠大使，督濟州刺史蔡儁等討耿翔。〔濟，子禮翻。〕秋，七月，魏師至青州，翔棄城來奔，詔以為兌州刺史。
18壬辰，魏以廣陵王欣為大司馬，趙郡王諶為太師，庚戌，以前司徒賀拔允為太尉。〔考異曰：魏帝紀作「賀拔渥」。按允字阿鞠難，蓋「難」字誤為「渥」耳。〕
初，賀拔嶽遣行臺郎馮景詣晉陽，丞相歡聞嶽使至，甚喜，〔使，疏吏翻。〕曰：「賀拔公詎憶吾邪！」與景歃血，約與嶽為兄弟。〔歃，色甲翻。〕景還，言於嶽曰：「歡姦詐有餘，不可信也。」府司馬宇文泰自請使晉陽〔使，疏吏翻。〕以觀歡之為人，歡奇其狀貌，曰：「此兒視瞻非常。」將留之，泰固求復命；歡既遣而悔之，發驛急追，至關不及而返。〔項羽不殺沛公，曹操之遣劉備，桓玄之容劉裕，類如此耳。有天命者，固非人所能圖也。〕
泰至長安，謂嶽曰：「高歡所以未篡者，正憚公兄弟耳；侯莫陳悅之徒，非所忌也。公但潛為之備，圖歡不難。今費也頭控弦之騎不下一萬，夏州刺史斛拔彌俄突勝兵三千餘人，〔勝，音升。〕靈州刺史曹泥、河西流民紇豆陵伊利等各擁部眾，未知所屬。公若引軍近隴，〔近，其靳翻。隴，坂也。〕扼其要害，震之以威，懷之以惠，可收其士馬以資吾軍。西輯氐、羌，北撫沙塞，〔靈、夏塞外，北臨沙漠。〕還軍長安，匡輔魏室，此桓、文之舉也。」〔「舉」，一作「功」。〕嶽大悅，復遣泰詣洛陽請事，密陳其狀。〔復，扶又翻。〕魏主喜，加泰武衛將軍，使還報。八月，帝以嶽為都督雍、華等二十州諸軍事、雍州刺史，〔魏泰和十一年，分雍州置華州，領華山、澄城、白水郡。二十州，雍、華、東華、岐、南岐、豳、原、河、渭、涇、夏、東夏、秦、南秦、梁、南梁、東梁、巴、益、東益也。雍，於用翻。華，戶化翻。〕又割心前血，遣使者齎以賜之。〔使，疏吏翻。〕嶽遂引兵西屯平涼，以牧馬為名。〔所謂近隴也。〕斛拔彌俄突、紇豆陵伊利及費也頭万俟受洛幹、鐵勒斛律沙門等皆附於嶽，〔紇，下沒翻。萬，莫北翻。俟，渠之翻。〕唯曹泥附於歡。奏、南秦、河、渭四州刺史同會平涼，受嶽節度。嶽以夏州被邊要重，〔夏，戶雅翻。被，皮義翻。〕欲求良刺史以鎮之，眾舉宇文泰，嶽曰：「宇文左丞，吾左右手，何可廢也！」沈吟累日，卒表用之。〔沈，持林翻。卒，子恤翻。〕
19九月，癸酉，魏丞相歡表讓王爵，不許；請分封邑十萬戶頒授勳義，〔勳義，謂自信都從起義，討爾朱有功勳者也。〕從之。
20冬，十月，庚申，以尚書右僕射何敬容為左僕射，吏部尚書謝舉為右僕射。
21十一月，癸巳，魏以殷州刺史中山邸珍為徐州大都督、東道行臺、僕射，以討下邳。〔邸，姓也。風俗通：漢有上郡太守邸杜。討王早也。〕
22十二月，丁巳，魏主狩於嵩高；己巳，幸溫湯；〔歷嵩高而南，唯汝州梁縣有溫湯耳。〕丁丑，還宮。
23魏荊州刺史賀拔勝寇雍州，〔此梁之雍州，治襄陽。〕拔下迮戍，〔迮，側百翻，亦作「莋」。〕扇動諸蠻；雍州刺史廬陵王續遣軍擊之，屢為所敗，〔敗，補賣翻。〕漢南震駭。勝又遣軍攻馮翊、安定、沔陽、酇城，皆拔之。〔五代志：竟陵郡藍水縣僑立馮翊郡。沔陽郡後為復州。襄陽郡陰城縣，舊置酇城郡。蕭子顯齊志：寧蠻府所領郡有安定郡，領新安等縣。五代志，新安縣併入襄陽郡南漳縣，當是置安定僑郡南漳界也。藍水，唐併入郢州長壽縣；陰城，併入穀城縣。沈約志：馮翊郡治襄陽郡鄀縣。沔，彌兗翻。酇，音贊。〕續遣電威將軍柳仲禮屯穀城以拒之，〔五代志：穀城縣，屬襄陽郡，舊曰義城，置義城郡。〕勝攻之，不克，乃還；於是沔北盪為丘墟矣。〔盪，徒朗翻。〕仲禮，慶遠之孫也。〔柳慶遠見一百四十三卷齊東昏侯永元二年。〕
24魏丞相歡患賀拔嶽、侯莫陳悅之強，右丞翟嵩曰：「嵩能間之，〔間，古莧翻。〕使其自相屠滅。」歡遣之。歡又使長史侯景招紇豆陵伊利，伊利不從。
六年（甲寅、五三四）
1春，正月，壬辰，魏丞相歡擊伊利於河西，擒之，遷其部落於河東。〔河西，五原河之西也。河東，亦五原河之東。〕魏主讓之曰：「伊利不侵不叛，為國純臣，〔左傳：戎子駒支曰：「為先君不侵不叛之臣。」〕王忽伐之，詎有一介行人先請之乎！」
2魏東梁州民夷作亂，〔魏收志：東梁州領金城、直城康、魏明郡。五代志：西城郡，舊置東梁州。金城，即今金州城也，東梁州治焉。〕二月，詔以行東雍事豐陽泉企討平之。〔魏世祖置東雍州於平陽，太和中罷。孝昌中，於平陽置唐州，以唐堯都平陽，因以名州；建義初，改為晉州。未嘗復置東雍州也。五代志曰：雍州鄭縣，後魏置東雍州。參考魏收志，鄭縣時已屬華州界，未知此東雍州置於何地也。魏收志：豐陽縣屬上庸郡，太安二年置。姓譜曰：國語：潞、泉、餘、滿，皆赤狄隗姓。又，吳全琮孫惲降魏，封南陽，食邑白水，因為泉氏。企，去智翻。考異曰：北史作「泉仚」。今從周書。〕企世為商、洛豪族，〔商、洛，指漢古縣商縣、止洛縣而言也。隋志，上洛郡有商洛縣。〕魏世祖以其曾祖景言為本縣令，封丹水侯，使其子孫襲之。
3壬戌，魏大赦。
4癸亥，上耕藉田；大赦。
5魏永寧浮圖災，觀者皆哭，聲振城闕。〔魏起永寧浮圖，見一百四十八卷天監十五年。史言末俗深信浮圖以至於此。振，之印翻。〕
6魏賀拔嶽將討曹泥，使都督武川趙貴至夏州與宇文泰謀之，泰曰：「曹泥孤城阻遠，未足為憂。侯莫陳悅貪而無信，宜先圖之。」嶽不聽，〔曹泥附高歡，嶽不從宇文泰之言，急於致討，蓋欲報高歡禽伊利之役耳，亦忿兵也。〕召悅會於高平，與共討泥。悅既得翟嵩之言， 乃謀取嶽。嶽數與悅宴語，〔數，所角翻。〕長史武川雷紹諫，不聽。嶽使悅前行，至河曲，〔河曲在靈州西。河千里一曲。河水自澆河至漢眴卷古縣，率東北流， 至富平始曲而北流，所謂河曲也。富平，唐靈州地。〕悅誘嶽入營坐，論軍事，〔誘，音酉。〕悅陽稱腹痛而起，其伲元洪景拔刀斬嶽。嶽左右皆散走，悅遣人諭之雲：「我別受旨，止取一人，諸君勿佈。」〔佈，普布翻。〕眾以為然，皆不敢動。而悅心猶豫，不即撫納，乃還入隴，屯水洛城。〔我朝以渭州籠竿城置德順軍；水洛城在軍西一百里。〕嶽眾散還平涼，趙貴詣悅請嶽屍葬之，悅許之。嶽既死，悅軍中皆相賀，行臺郎中薛竏私謂所親曰：「悅才略素寡，輒害良將，吾屬今為人虜矣，何賀之有！」竏，真度之從孫也。〔竏，直陵翻。將，即亮翻。薛真度見一百三十九卷齊明帝建武元年。〕
嶽眾未有所屬，諸將以都督武川寇洛年最長，〔長，知兩翻。〕推使總諸軍；洛素無威略，不能齊眾，乃自請避位。趙貴曰：「字文夏州英略冠世，〔冠，古玩翻。〕遠近歸心，賞罰嚴明，士卒用命，若迎而奉之，大事濟矣。」諸將或欲南召賀拔勝，或欲東告魏朝，〔朝，直遙翻。〕猶豫不決。都督盛樂杜朔周曰：〔盛樂，前漢之成樂縣也，屬定襄郡，後漢屬雲中郡，魏、晉省；後魏先世園陵在焉。魏收志：永熙中，置盛樂郡，雲中治所。魏土地記：雲中城東八十里有盛樂城。宋白曰：後魏所都盛樂，唐為振武軍。〕「遠水不救近火，今日之事，非宇文夏州無能濟者，趙將軍議是也。朔周請輕騎告哀，且迎之。」〔騎，奇計翻。〕眾乃使朔周馳至夏州召泰。
泰與將佐賓客共議去留，前太中大夫潁川韓褒曰：「此天授也，又何疑乎！侯莫陳悅，井中蛙耳，使君往，必擒之。」眾以為：「悅在水洛，去平涼不遠，若已有賀拔公之眾，則圖之實難，願且留以觀變。」泰曰：「悅既害元帥，〔帥，所類翻。〕自應乘勢直據平涼，而退據水洛，吾知其無能為也。夫難得易失者，時也。〔用漢蒯徹語意。易，以豉翻。〕若不早赴，眾心將離。」
夏州首望都督彌姐元進陰謀應悅，〔姐，音紫，又子也翻。彌姐，元進之族，為州之首望，官又為都督。彌姐，羌複姓。〕泰知之，與帳下都督高平蔡祐謀執之，祐曰：「元進會當反噬，不如殺之。」泰曰：「汝有大決。」〔言能決大計也。〕乃召元進等入計事，泰曰：「隴賊逆亂，當與諸人戮力討之，諸人似有不同者，何也﹖」祐即被甲持刀直入，〔被，皮義翻。〕瞋目謂諸將曰：〔睹，七人翻。〕「朝謀夕異，何以為人！今日必斷姦人首！」舉坐皆叩頭曰：〔斷，丁管翻。坐，徂臥翻。〕「願有所擇。」祐乃叱元進，斬之，並誅其黨，因與諸將同盟討悅。泰謂祐曰：「吾今以爾為子，爾其以我為父乎﹖」
泰與帳下輕騎馳赴平涼，令杜朔周帥眾先據彈箏峽。〔杜佑曰：彈箏峽，在今原州之百泉縣。百泉即漢朝那縣地。九域志：渭州都盧峽，即彈箏峽也。水經雲：都盧山峽之內，常有彈箏之聲。又云：絃歌之山，峽口水流，風吹摧響，有似音韻也。騎，奇計翻。帥，讀曰率。〕時民間惶懼，逃散者多，軍士爭欲掠之，朔周曰：「宇文公方伐罪討民，柰何助賊為虐乎！」撫而遣之，遠近悅附；泰聞而嘉之。朔周本姓赫連，曾祖庫多汗避難改焉，〔汗，音寒。難，乃旦翻。〕泰命復其舊姓，名之曰達。
丞相歡使侯景招撫嶽眾，泰至安定遇之，謂曰：「賀拔公雖死，宇文泰尚存，卿何為者！」景失色曰：「我猶箭耳，唯人所射。」〔射，食亦翻。英雄之姿表與其舉措必有異乎人者，以侯景之兇狡，宇文泰一語折之，辭氣俱下，良有以哉。李密見唐太宗不覺驚服，事亦類此。〕遂還。〔侯景不敢前至平涼。〕
歡復使侯景與散騎常侍代郡張華原、義寧太守太安王基勞泰，〔魏收志：建義元年，置義寧郡，治孤遠城，屬晉州。五代志：上黨郡沁源縣，後魏置義寧郡。又延和二年，置太安郡於漢五原界，屬朔州。復，扶又翻。勞，力到翻；下慰勞同。〕泰不受，欲劫留之，曰：「留則共享富貴，不然，命在今日。」華原曰：「明公欲脅使者以死亡，此非華原所懼也。」泰乃遣之。基還，言「泰雄傑，請及其未定擊滅之。」歡曰：「卿不見賀拔、侯莫陳乎！吾當以計拱手取之。」
魏主聞嶽死，遣武衛將軍元毗慰勞嶽軍，召還洛陽，並召侯莫陳悅。毗至平涼，軍中已奉宇文泰為主；悅既附丞相歡，不肯應召。泰因元毗上表稱：「臣嶽忽罹非命，都督寇洛等令臣權掌軍事。奉詔召嶽軍入京。今高歡之眾已至河東，〔亦謂五原河之東。〕侯莫陳悅猶在水洛，士卒多是西人，顧戀鄉邑，若逼令赴闕，悅躡其後，歡邀其前，恐敗國殄民，所損更甚。〔此雖泰不就徵而為之辭，而亦事勢所必致也。敗，補賣翻。〕乞少賜停緩，〔少，詩沼翻。〕徐事誘導，漸就東引。」〔透，音酉。〕魏主乃以泰為大都督，即統嶽軍。
初，嶽以東雍州刺史李虎為左廂大都督，〔雍，於用翻。〕嶽死，虎奔荊州，說賀拔勝使收嶽眾，〔說，式芮翻。〕勝不從。虎聞宇文泰代嶽統眾，乃自荊州還赴之，至閿鄉，〔閿鄉，在漢湖縣界，隋改湖城縣為閿鄉縣。閿，音旻。以李虎自荊州往返之地裏考之，則魏東雍州，時置於鄭縣。〕為丞相歡別將所獲，〔將，即亮翻。〕送洛陽。魏主方謀取關中，得虎甚喜，拜衛將軍，厚賜之，使就泰。虎，歆之玄孫也。〔涼王李歆為沮渠蒙遜所滅。〕
泰與悅書，責以「賀拔公有大功於朝廷。君名微行薄，〔行，下孟翻。〕賀拔公薦君為隴右行臺。又高氏專權，君與賀拔公同受密旨，屢結盟約；而君黨附國賊，共危宗廟，口血未乾，〔乾，音幹。〕匕首已發。今吾與君皆受詔還闕，今日進退，唯君是視：君若下隴東邁，吾亦自北道同歸；〔平涼，在隴山之北，取道涇州東赴洛。〕若首鼠兩端，吾則指日相見！」〔言進兵討悅也。左傳曰：詰朝相見。〕
魏主問泰以安秦、隴之策，泰表言：「宜召悅授以內官，或處以瓜、涼一藩；〔魏以敦煌郡為瓜州，武威郡為涼州。處，昌呂翻。〕不然，終為後患。」
原州刺史史歸，素為賀拔嶽所親任，河曲之變，反為悅守。〔反為，於偽翻。〕悅遣其黨王伯和、成之安將兵二千助歸鎮原州，〔魏太延二年，置高平鎮，正光五年，改置原州，治高平城，領高平、長城二郡。〕泰遣都督侯莫陳崇帥輕騎一千襲之。〔帥，讀曰率。騎，奇計翻。〕崇乘夜將十騎直抵城下，餘眾皆伏於近路；歸見騎少，不設備。〔少，詩沼翻。〕崇即入，據城門，高平令隴西李賢及弟遠穆在城中，為崇內應。於是，中外鼓譟，伏兵悉起，遂擒歸及次安、伯和等歸於平涼。泰表崇行原州事。三月，泰引兵擊悅，至原州，眾軍畢集。
7夏，四月，癸丑朔，日有食之。
8魏南秦州刺史隴西李弼說侯莫陳悅曰：「賀拔公無罪而公害之，又不撫納其眾，今奉宇文夏州以來，聲言為主報讎，此其勢不可敵也，宜解兵以謝之！不然，必及禍。」悅不從。〔說，式芮翻。為，於偽翻。〕
宇文泰引兵上隴，〔上，時掌翻。〕留兄子導為都督，鎮原州。泰軍令嚴肅，秋毫無犯，百姓大悅。軍出木狹關，〔「狹」當作「峽」。唐志：原州平高縣西南有木峽關。〕雪深二尺，〔深，式禁翻。〕泰倍道兼行，出其不意。悅聞之，退保略陽，〔晉武帝分天水置略陽郡，至隋廢郡為隴城縣。〕留萬人守水洛，泰至，水洛即降。泰遣輕騎數百趣略陽，〔降，戶江翻。趣，七喻翻。〕悅退保上邽，召李弼與之拒泰。弼知悅必敗，陰遣使詣泰，請為內應。侻棄州城，南保山險，〔秦州治上邽城。使，疏吏翻。〕弼謂所部曰：「侯莫陳公欲還秦州，汝輩何不裝束！」弼妻，悅之姨也，眾咸信之，爭趣上邽。弼先據城門以安集之，遂舉城降泰，泰即以弼為秦州刺史。其夜，悅出軍將戰，軍自驚潰。悅性猜忌，既敗，不聽左右近己，〔近，其靳翻；下於近同。〕與其二弟並子及謀殺嶽者七八人棄軍迸走，〔迸，北諍翻。〕數日之中，槃桓往來，不知所趣。〔趣，七喻翻。〕左右勸向靈州依曹泥，悅從之，自乘騾，〔騾，雷戈翻。〕令左右皆步從，〔從，才用翻。〕欲自山中趣靈州。宇文泰使原州都督穎追之，包望見追騎，縊死於野。〔騎，奇計翻。縊，於賜翻，又於計翻。〕
泰入上邽，引薛竏為記室參軍。收悅府庫，財物山積，泰秋毫不取，皆以賞士卒；左右竊一銀甕以歸，泰知而罪之，即剖賜將士。
悅黨豳州刺史孫定兒據州不下，有眾數萬，泰遣都督中山劉亮襲之。定兒以大軍遠，不為備；亮先豎一纛於近城高嶺，〔豎，而主翻，立也。纛，徒到翻，又徒沃翻。今軍中大皁旗名曰皁纛。〕自將二十騎馳入城。定兒方置酒，猝見亮至，駭愕，不知所為，〔愕，五各翻。〕亮麾兵斬定兒，遙指城外纛，命二騎曰：「出召大軍！」城中皆懾服，莫敢動。〔懾，之涉翻。〕
先是，故氐王楊紹先乘魏亂逃歸武興，復稱王。〔魏執楊紹先，見一百四十六卷天監五年。先，悉薦翻。復，扶又翻。〕涼州刺史李叔仁為其民所執，氐、羌、吐谷渾所在蜂起，自南岐至瓜、鄯，〔吐，從暾入聲。谷，音浴。鄯，上扇翻，又音善。〕跨州據郡皆不可勝數。宇文泰令李弼鎮原州，夏州刺史拔也惡蠔鎮南秦州，〔拔也惡蠔自夏州徙鎮南秦。勝，音升。拔也，虜複姓。蠔，七吏翻。〕渭州刺史可朱渾道元鎮渭州，〔為可朱渾道元奔高歡張本。可朱渾，虜三字姓。〕衛將軍趙貴行秦州事，徵豳、涇、東秦、岐四州之粟以給軍。楊紹先懼，稱藩送妻子為質。質，音致。〕
夏州長史於謹言於泰曰：「明公據關中險固之地，將士驍勇，〔驍，堅堯翻。〕土地膏腴。今天子在洛，迫於羣兇，若陳明公之懇誠，算時事之利害，請都關右，挾天子以令諸侯，奉王命以討叛亂，此桓、文之業，千載一時也！」泰善之。〔於謹間關兵中有年矣，今乃遇宇文氏，卒以功名自見，豈所謂知己者邪，抑際遇自有時也﹖然謹事廣陽王深，所陳策畫不過隨時設變；今事宇文泰，則勉之以迎天子而成興王之業，蓋知宇文泰之才足以有為，所謂量而後入也。載，子亥翻。〕
丞相歡聞泰定秦、隴，遣使甘言厚禮以結之，〔使，疏吏翻。〕泰不受，封其書，使都督濟北張軌獻於魏主。〔濟，子禮翻。〕斛斯椿問軌曰：「高歡逆謀，行路皆知之，人情所恃，唯在西方，未知宇文何如賀拔﹖」〔言秦之才視賀拔嶽為何如也。〕軌曰：「宇文公文足經國，武能定亂。」椿曰：「誠如君言，真可恃也。」
魏主命泰發二千騎鎮東雍州，助為勢援，〔時置東雍州於華州鄭縣。〕仍命泰稍引軍而東。泰以大都督武川梁禦為雍州刺史，使將步騎五千前行。先是，丞相歡遣其都督太安韓軌將兵一萬據蒲反以救侯莫陳悅，〔先，悉薦翻。將，即亮翻。〕雍州刺史賈顯度以舟迎之。梁禦見顯度，說使從泰，〔說，式芮翻。〕顯度即出迎禦，禦入據長安。
魏主以泰為侍中、驃騎大將軍、開府儀同三司、關西大都督、略陽縣公，〔驃，匹妙翻。騎，奇計翻。〕承製封拜。泰乃以寇洛為涇州刺史，李弼為秦州刺史，前略陽太守張獻為南岐州刺史。南岐州刺史盧待伯不受代，泰遣輕騎襲而擒之。〔史言宇文泰所以能定霸。〕
侍中封隆之言於丞相歡曰：「斛斯椿等今在京師，必構禍亂。」隆之與僕射孫騰爭尚魏主妹平原公主，公主歸隆之，騰泄其言於椿，椿以白帝。隆之懼，逃還鄉裏，歡召隆之詣 晉陽。會騰帶仗入省，擅殺御史，懼罪，亦逃就歡。領軍婁昭辭疾歸晉陽。〔高歡所親無在洛者矣。〕帝以斛斯椿兼領軍，改置都督及河南、關西諸刺史。華山王鷙 在徐州，歡使大都督邸珍奪其管鑰。〔去年，歡使邸珍督徐州討下邳，因奪其城。華，戶化翻。〕建州刺史韓賢，濟州刺史蔡儁，皆歡黨也；〔濟，子禮翻。〕帝省 建州以去賢，〔建州當太行路，自晉陽入洛之要道也。省州去賢，不特銷歡黨，亦去歡南道主入也。去，音羌呂翻。〕使御史舉儁罪，以汝陽王叔昭代之。歡上言：「儁勳重，不可解奪；汝陽懿德，當受大藩；臣弟永寶，猥任定州，〔北史：歡弟琛，字元寶。「永」恐當作「元」。〕宜避賢路。」帝不聽。五月，丙子，魏主增置勳府庶子，廂別六百人；又增騎官，廂別二百人。〔勳府庶子及騎官，皆宿衛者也。騎，奇計翻。〕
魏主欲伐晉陽，〔高歡時居晉陽。〕辛卯，下詔戒嚴，雲「欲自將伐梁」。〔將，即亮翻；下同。〕發河南諸州兵，大閱於洛陽，南臨洛水，北際邙山，帝戎服與斛斯椿臨觀之。六月，丁巳，魏主密詔丞相歡，稱「宇文黑獺、賀拔勝頗有異志，〔宇文泰，字黑獺。〕故假稱南伐，潛為之備；王亦宜共為形援。讀訖燔之。」歡表以為「荊、雍將有逆謀，〔荊，謂賀拔勝；雍，謂宇文泰。雍，於用翻。〕臣今潛勒兵馬三萬，自河東渡，又遣恆州刺史庫狄乾等將兵四萬自來違津渡，〔恆，戶登翻。自恆州渡來違油，其地當在平城之西，河津之要也。自此渡河至夏州。考異曰：丘悅三國典略作「朱違津」。今從北齊書及北史。〕領軍將軍婁昭等將兵五萬以討荊州，冀州刺史尉景等將山東兵七萬、突騎五萬以討江左，皆勒所部，伏聽處分。」〔處，昌呂翻。分，扶問翻。〕帝知歡覺其變，乃出歡表，令羣臣議之，欲止歡軍。歡亦集幷州僚佐共識，〔高歡建大丞相府於幷州，僚佐皆從居之。〕還以表聞，仍雲：「臣為嬖佞所間，〔嬖，卑義翻，又博計翻。間，古莧翻。〕陛下一旦賜疑。臣若敢負陛下，使身受天殃，子孫殄絕。陛下若垂信赤心，使干戈不動，佞臣一二人願斟量廢出。」〔斟，酌也。量，度也。斟量，猶今人言酌量也。量，音良。「出」，當作「黜」。〕
丁卯，帝使大都督源子恭守陽胡，〔陽胡，即陽壺城，在邵郡白水縣。白水，漢河東之垣縣也。水經註曰：白水逕垣縣故城北，又東南逕陽壺城東，城即垣縣之壺丘亭，白水又東南流注於河。按陽壺即崤谷之北岸，魏主欲入關，故先使子恭守之，以防歡邀截。〕汝陽王暹守石濟，又以儀同三司賈顯智為濟州刺史，帥豫州刺史斛斯元壽東趣濟州。〔濟，子禮翻。帥，讀曰率。趣，七喻翻。〕元壽，椿之弟也。蔡儁不受代，帝愈怒。辛未，帝復錄洛中文武議意以答歡，〔復，扶又翻。〕且使舍人溫子昇為敕賜歡曰：「朕不勞尺刃，坐為天子，所謂生我者父母，貴我者高王。今若無事背王，規相攻討，〔背，蒲妹翻。規，圖也。〕則使身及子孫，還如王誓。近慮宇文為亂，賀拔應之，故戒嚴，欲與王俱為聲援。今觀其所為，更無異跡。東南不賓，為日已久，今天下戶口減半，未宜窮兵極武。朕既闇昧，不知佞人為誰。頃高乾之死，豈獨朕意！〔言歡亦惡乾，封上其所論時事，故因殺之。〕王忽對昂言兄枉死，人之耳目何易可輕！如聞庫狄幹語王雲：『本欲取懦弱者為主，無事立此長君，使其不可駕御。今但作十五日行，自可廢之，更立餘者。』〔易，弋豉翻。語，牛倨翻。長，知兩翻。更，工行翻。〕如此議論，自是王間勳人，豈出佞臣之口！去歲封隆之叛，今年孫騰逃去，不罪不送，誰不怪王！〔言歡既灴加二人以罪，又不械送洛陽也。〕王若事君盡誠，何不斬送二首！王雖啟雲『西去』，〔西去，言將西攻宇文泰也。〕而四道俱進，或欲南度洛陽，或欲東臨江左，〔四道俱進，謂河東、來違津及婁昭、尉景之兵也。婁昭討荊州，尉景臨江左，皆南指洛陽；河東來違津之兵，則牽制宇文泰使不得東下。高歡之計實出於此，魏主窺見其心術而言之。〕言之者猶應自怪，聞之者寧能不疑！王若晏然居北，在此雖有百萬之眾，終無圖彼之心；王若舉旗南指，縱無匹馬集輪，猶欲奮空拳而爭死。朕本寡德，王已立之，百姓無知，或謂實可。若為他人所圖，則彰朕之惡；假令還為王殺，幽辱虀粉，了無遺恨！本望君臣一體，若合符契，不圖今日分疏至此！」〔今人猶謂辯析為分疏。〕
中軍將軍王思政言於魏主曰：「高歡之心，昭然可知。洛陽非用武之地，宇文泰乃心王室，今往就之，還復舊京，何慮不克﹖」帝深然之，遣散騎侍郎河東柳慶見泰於高平，共論時事。泰請奉迎輿駕，慶復命，帝復私謂慶曰：〔復，扶又翻。〕「朕欲向荊州何如﹖」慶曰：「關中形勝，宇文泰才略可依。荊州地非要害，南迫梁寇，臣愚未見其可。」帝又問閤內都督宇文顯和，〔時南、北朝皆有直閤將軍，魏又置閤內都督，用斛斯椿之言也。〕顯和亦勸帝西幸。時帝廣徵州郡兵，東郡太守河東裴俠帥所部詣洛陽，〔俠，戶頰翻。帥，讀曰率。〕王思政問曰：「今權臣擅命，王室日卑，柰何﹖」俠曰：「宇文泰為三軍所推，居百二之地，〔漢書：田肯曰：「秦，形勝之國也，帶河阻山，懸隔千里，持戟百萬，秦得百二焉。」蘇林註曰：百二，得百萬中之二萬人也。秦地險固，二萬人足當諸侯百萬人也。〕所謂己操戈矛，寧肯授人以柄！雖欲投之，恐無異避湯入火也。」思政曰：「然則如何而可﹖」俠曰：「圖歡有立至之憂，西巡有將來之慮，且至關右徐思其宜耳。」思政然之，乃進俠於帝，授左中郎將。〔將，即亮翻。〕
初，丞相歡以洛陽久經喪亂，欲遷都於鄴，帝曰：「高祖定鼎河、洛，為萬世之基；王既功存社稷，宜遵太和舊事。」歡乃止。至是復謀遷都，〔復，扶又翻。〕遣三千騎鎮建興，〔慕容永分上黨置建興郡，魏為建州。騎，奇計翻。〕益河東及濟州兵，擁諸州和糴粟，悉運入鄴城。〔和糴以充軍食，蓋始於此。歷唐至宋而民始不勝其病矣。濟，子禮翻。〕帝又敕歡曰：「王若厭伏人情，〔厭，於協翻，又如字。〕杜絕物議，唯有歸河東之兵，罷建興之戍，送相州之粟，〔相州治鄴城。相，息亮翻。〕追濟州之軍，使蔡儁受代，邸珍出徐，止戈散馬，各事家業，脫須糧廩，別遣轉輸，則讒人結舌，疑悔不生，王高枕太原，〔枕，職任翻。〕朕垂拱京洛矣。王若馬首南向，問鼎輕重，朕雖不武，為社稷宗廟之計，欲止不能。決在於王，非朕能定，為山止簣，相為惜之。」〔書旅獒曰：為山九仞，功虧一簣。孔安國註雲：諭向成也，未成一簣，猶不為山。論語：孔子曰：譬如為山，未成一簣，止，吾止也。相為，音於偽翻。〕歡上表極言宇文泰、斛斯椿罪惡。
帝以廣寧太守廣寧任祥兼尚書左僕射加開府儀同三司，祥棄官走，渡河，據郡待歡。〔魏收志：廣寧郡屬朔州，領石門、中山二縣。五代志：馬邑郡善陽縣，後齊置廣寧郡，孝昌以來，寄治幷州界。時歡在幷州，祥當直走就歡，不必據郡以待歡之南也。又按五代志，建州沁水縣，舊置廣寧郡。祥匠據者蓋沁水之廣寧也；若其鄉裏則當在朔州之廣寧。〕帝乃敕文武官北來者任其去留，遂下制書數歡咎惡，〔數，所具翻。〕召賀拔勝赴行在所。勝以問太保掾範陽盧柔，柔曰：「高歡悖逆，公席捲赴都，與決勝負，生死以之，上策也。〔掾，於絹翻。悖，蒲沒翻，又蒲內翻。卷，讀曰捲。〕北阻魯陽，南並舊楚，〔江陵，舊楚之郢都在其界內。〕東連兗、豫，西引關中，帶甲百萬，觀釁而動，中策也。〔釁，許靳翻。〕舉三荊之地，庇身於梁，功名皆去，下策也。」勝笑而灴應。〔賀拔勝既不能勤王，又不能保境，挺身奔梁，卒如盧柔所料。原勝之心，以柔書生，故易其言。殊不知博觀往跡，默察時變以坐論勝敗，則書生之見，固非武夫健將之所能及也。〕
帝以宇文泰兼尚書僕射，為關西大行臺，許妻以馮翊長公主，〔妻，七細翻。長，知兩翻。〕謂泰帳內都督秦郡楊薦曰：〔考魏收地形志，魏無秦郡。五代志曰：扶風雍縣，後魏置秦平郡。又雍州醴泉縣，後魏曰寧夷，西魏置寧夷郡，後周改曰秦郡。〕「卿歸語行臺，〔語，牛倨翻。〕遣騎迎我！」以薦為直閤將軍。泰以前秦州刺史駱超為大都督，將輕騎一千赴洛，又遣薦與長史宇文側【章：甲十一行本「側」作「測」；乙十一行本同；孔本同。】出關候接。〔候接魏主也。〕
丞相歡召其弟定州刺史琛使守晉陽，〔琛，醜林翻。〕命長史崔暹佐之。暹，挺之子【章，甲十一行本「子」字「族孫」二字；乙十一行本同；孔本同；張校同。】也。〔通鑑以此別為破六韓拔陵所敗之崔暹。〕歡勒兵南出，告其眾曰：「孤以爾朱擅命，建大義於海內，奉戴主上，〔事見上卷四年。〕誠貫幽明；橫為斛斯椿讒搆，〔橫，戶孟翻。〕以忠為逆，今者南邁，誅椿而已。」以高敖曹為前鋒。宇文泰亦移檄州郡，數歡罪惡，〔數，所具翻。〕自將大軍發高平，前軍屯弘農。〔將，即亮翻。〕賀拔勝軍於汝水。〔賀拔勝蓋出魯陽，屯襄城界，僅越境而止耳。〕
秋，七月，己丑，魏主親勒兵十餘萬屯河橋，以斛斯椿為前驅，陳於邙山之北。椿請帥精騎二千夜渡河掩其勞弊，〔陳，讀曰陣。騎，奇計翻。〕帝始然之；黃門侍郎楊寬說帝曰：〔說，式芮翻。〕「高歡以臣伐君，何所不至！今假兵於人，恐生他變。椿若渡河，萬一有功，是滅一高歡，生一高歡矣。」帝遂敕椿停行，椿歡曰：「頃熒惑入南鬥，〔晉天文志曰：南斗六星，天廟也。將有天子之事，佔於鬥。熒惑，罰星，入之，天子不安其位，後所謂「天子下殿走」是也。〕今上信左右間搆，〔間，古莧翻。〕不用吾計，豈天道乎！」宇文泰聞之，謂左右曰：「高歡數日行八九百里，此兵家所忌，當乘便擊之。而主上以萬乘之重，〔乘，成正翻。〕不能渡河決戰，方緣津據守。且長河萬裏，捍禦為難，若一處得渡，大事去矣。」即以大都督趙貴為別道行臺，自蒲反濟，趣幷州，〔別道而進，示將擬高歡之後。趣，七喻翻。〕遣大都督李賢將精騎一千赴洛陽。〔以迎魏主也。將，即亮翻。〕
帝使斛斯椿與行臺長孫稚、大都督潁川王斌之鎮虎牢，行臺長孫子彥鎮陝，〔斌，音彬。陝，失冉翻。〕賈顯智、斛斯元壽鎮滑臺。斌之，鑒之弟；〔安樂王鑒見一百五十卷普通五年。〕子彥，稚之子也。歡使相州刺史竇泰趣滑臺，〔相，息亮翻。〕建州刺史韓賢趣石濟。竇泰與顯智遇於長壽津，〔水經：河水右逕滑臺城，又東北逕涼城，又東北為長壽津。述徵記曰：涼城到長壽津六十里。〕顯智陰約降於歡，引軍退。〔降，戶江翻；下同。〕軍司元玄覺之，馳還，請益師，帝遣大都督侯幾紹赴之，〔魏書官氏志，內入諸姓有侯幾氏。〕戰於滑臺東，顯智以軍降，紹戰死。北中郎將田怙為歡內應，歡潛軍至野王，帝知之，斬怙。〔五代志：河內郡治河內縣，曰野王。〕歡至河北十餘裏，〔自野王進兵，距河纔十餘裏。〕再遣使口申誠款；帝不報。〔使，疏吏翻。〕丙午，歡引軍渡河。
魏主問計於羣臣，或欲奔梁，或雲南依賀拔勝，或雲西就關中，或雲守口死戰，〔洛水過鞏縣東而北入於河，謂之洛口。〕計未決。元斌之與斛斯椿爭權，棄椿還，紿帝雲：「高歡兵已至！」〔考異曰：魏書斛斯椿傳雲：「椿懼己不免，復啟出帝，假說遊聲以劫脅帝，帝信之，遂入關。」按齊高祖舉兵向洛，而云椿劫脅帝，不亦誣乎！此乃魏收欲媚齊人，重椿之罪耳。今從齊書高祖紀及北史椿傳。〕丁未，帝遣使召椿還，遂帥南陽王寶炬、清河王亶、廣陽王湛以五千騎宿於瀍西，南陽王別舍沙門惠臻負璽持千牛刀以從。〔帥，讀曰率。璽，斯氏翻。從，才用翻。〕眾知帝將西出，其夜，亡者過半，亶、湛亦逃歸。湛，深之子也。〔廣陽王深為葛榮所殺。〕武衛將軍雲中獨孤信單騎追帝，〔令狐德棻曰：獨孤部與魏俱起，三十六大姓之一也。〕帝歎曰：「將軍辭父母，捐妻子而來，『世亂識忠臣，』豈虛言也！」戊申，帝西奔長安，李賢遇帝於崤中。〔陝有三崤之山。魏太和十一年置崤縣，屬恆農郡。〕己酉，歡入洛陽，合於於永寧寺，遣領軍婁昭等追帝，請帝東還。長孫子彥不能守陝，棄城走。高敖曹帥勁騎追帝至陝西，不及。〔陝西，陝城之西也。〕帝鞭長長騖，糗漿乏絕，〔騖，音務。糗，去久翻，熬米麥為之。鄭玄曰：漿，酢酨，周官漿人掌之。〕三二日間，從官唯飲澗水。〔從，才用翻。〕至湖城，有王思村民以麥飯壺漿獻帝，帝悅，復一村十年。至稠桑，〔湖城，即漢湖縣城。湖城西有稠桑驛。復，方目翻。〕潼關大都督毛鴻賓迎獻酒食，從官始解飢渴。
八月，甲寅，丞相歡集百官謂曰：「為臣奉主，匡救危亂，若處不諫爭，出不陪從，〔處，昌呂翻。爭，讀曰諍。從，才用翻。〕緩則耽寵爭榮，則則委之逃竄，臣節安在！」眾莫能對，兼尚書左僕射辛雄曰：「主上與近習圖事，雄等不得預聞。及乘輿西幸，〔乘，繩正翻。〕若即追隨，恐跡同佞黨；留待大王，又以不從蒙責，雄等進退無所逃罪。」歡曰：「卿等備位大臣，當以身報國，羣佞用事，卿等嘗有一言諫爭乎﹖使國家之事一朝至此，罪欲何歸！」乃收雄及開府儀同三司叱列延慶、兼吏部尚書崔孝芬、都官尚書劉廞、兼度支尚書天水楊機、散騎常侍元士弼，皆殺之。〔歡責辛雄等以罪而殺之，亦以去魏朝之望，將以樹其私黨耳。廞，許金翻。度，徒洛翻。〕孝芬子司徒從事中郎猷間行入關，魏主使以本官奏門下事。〔凡事經門下者使之聞奏也。間，古莧翻。〕歡推司徒清河王亶為大司馬，承製決事，居尚書省。
宇文泰使趙貴、梁禦帥甲騎二【張：「二」作「十」。】千奉迎帝，循河西行，謂禦曰：「此水東流，而朕西上，若得復見洛陽，親詣【章：甲十一行本「詣」作 「謁」；乙十一行本同；孔本同；張校同。】陵廟，卿等功也。」帝及左右皆流涕。泰備儀衛迎帝，謁見於東陽驛，〔水經註：渭水過長安城北，又東過新豐，東合 西陽水，又東合東陽水。二水並南出廣鄉原。上，時掌翻。復，扶又翻。謁見，賢遍翻。〕免冠流涕曰：「臣不能式遏寇虐，〔詩曰：「式遏寇虐，無俾作慝。」〕使乘輿播遷，臣之罪也。」〔乘，成正翻。〕帝曰：「公之忠節，著於遐邇。朕以不德，負乘致寇，〔易曰：負且乘，致寇至。負也者，小人之事也。乘也者，君子之器也。小人而乘君子之器，盜思奪之矣。〕今日相見，深用厚顏。〔鄭玄曰：顏之厚者，不知慚於人。〕方以社稷委公，公其勉之！」將士皆呼萬歲。遂入長安，以雍州廨舍為宮，〔廨，居隘翻。公宇也。〕大赦，以泰為大將軍、雍州刺史，兼尚書令，〔雍，於用翻。〕軍國之政，鹹取決焉。別置二尚書，分掌機事，以行臺尚書毛遐、周惠達為之。時軍國草創，二人積糧儲，治器械，簡士馬，魏朝賴之。〔治，直之翻。朝，直遙翻。〕泰尚馮翊長公主，拜駙馬都尉。〔漢武帝置奉車、駙馬、騎三都尉，魏、晉以來，尚主者例拜駙馬都尉。長，知兩翻。〕
先是，熒惑入南鬥，去而復還，留止六旬。上以諺雲「熒惑入南鬥，天子下殿走，」乃跣而下殿以禳之，〔鄭玄曰：卻變曰禳。先，悉見翻。〕及聞魏主西奔，慙曰：「虜亦應天象邪！」
9己未，武興王楊絕先為秦、南秦二州刺史。〔「己未」之下，當有「以」字；梁書亦然。〕
10辛酉，魏丞相歡自追迎魏主。戊辰，清河王亶下制大赦。歡至弘農，九月，癸【張：「癸」作「乙」。】巳，使行臺僕射元子思帥侍官迎帝；〔帥，讀曰率；下同。〕己酉，攻潼關，克之，擒毛鴻賓，進屯華陰長城，〔此城，戰國時魏築長城自鄭濱洛者也。華，戶化翻。〕龍門都督薛崇禮以城降歡。〔魏收志：華山郡夏陽縣有龍門山。水經註：河水出龍門口。蓋兩山夾河，故謂之龍門，大禹所鑿也。後魏置龍門郡龍門縣，屬南汾州；隋廢龍門郡，以龍門縣屬河東郡。此即河東之龍門也，西對夏陽之龍門山。降，戶江翻。〕
歡退屯河東，使行臺【章：甲十一行本「臺」下有「尚書」二字；乙十一行本同；孔本同；張校同。】長史薛瑜守潼關，〔考異曰：北史作「薛瑾」，典略作「薛長瑜」，北齊帝紀作「薛瑜」。今從北齊書。〕大都督庫狄溫守封陵，築城於蒲津西岸，〔水經註：潼關直北隔河有層阜，巍然獨秀，孤峙河陽，世謂之風陵。蒲津，即河東郡蒲阪津也。唐志，蒲州河西縣有蒲津關，河東縣南有風陵關。〕以薛紹宗為華州刺史，使守之，〔華，戶化翻。〕以高敖曹行豫州事。
歡自發晉陽，至是凡四十啟，魏主皆不報。歡乃東還，遣行臺侯景等引兵向荊州，荊州民鄧誕等執元穎以應景。賀拔勝至，景逆擊之，勝兵敗，帥數百騎來奔。〔奔梁也。通鑑以梁繫年，故書來奔。帥，讀曰率。騎，音奇寄翻；下同。〕
11魏主之在洛陽也，密遣閤內都督河南趙剛召東荊州刺史馮景昭帥兵入援，兵未及發，魏主西入關。景昭集府中文武議所從，司馬馮道和請據州待北方處分。〔北方，謂高歡也。處，昌呂翻。分，扶問翻。〕剛曰：「公宜勒兵赴行在所。」〔天子所至為行在所。〕久之，更無言者。剛抽刀投地曰：「公若欲為忠臣，請斬道和；如欲從賊，可速見殺！」景昭感悟，即帥眾赴關中。侯景引兵逼穰城，〔謂攻元穎時也。〕東荊州民楊祖歡等起兵，【章：甲十一行本「兵」下有「應之」二字；乙十一行本同；孔本同；張校同；退齋校同。】以其眾邀景昭於路，景昭戰敗，剛沒蠻中。〔魏東荊州本蠻左所據之地。〕
冬，十月，丞相歡至洛陽，〔考異曰：齊書、北史皆雲「九月，庚寅，還至洛陽。」按歡九月己酉克潼關。己酉，九月二十九日也，不容庚寅已還至洛陽。庚寅乃 九月十日也。〕又遣僧道榮奉表於孝武帝曰：「陛下若遠賜一制，許還京洛，臣當帥勒文武，式清宮禁。若返正無日，則七廟不可無主，萬國須有所歸，臣寧負陛 下，不負社稷。」帝亦不答。歡乃集百官耆老，議所立，時清河王亶出入已稱警蹕，歡醜之，乃託以「孝昌以來，昭穆失序，〔昭，讀為続，時昭翻。〕永安以孝文為伯孝，永熙遷孝明於夾室，〔宗尊其父彭城王勰為皇帝，列於七廟，以孝文為伯考。高歡之立魏孝武，改元永熙。孝武自以於孝明帝兄弟也，禮，兄弟不相入廟，遂遷孝明帝主於夾室。凡宗廟之制，有東西夾室。〕業喪祚短，職此之由。」〔喪，息亮翻。〕遂立清河王世子善見為帝，謂亶曰：「欲立王，不如立王之子。」亶不自安，輕騎南走，歡追還之。丙寅，孝靜帝即位於城東北，〔歡以善見者清河王懌之孫，於孝明帝猶子也，入繼大宗則昭穆順，遂立之。城東北者，洛陽城東北。〕時年十一，大赦，改元天平。〔魏自此分為東、西。〕
魏宇文泰進軍攻潼關，斬薛瑜，虜其卒七千人，還長安，進位大丞相。東魏行臺薛脩義等渡河據楊氏壁；〔據薛端傳，楊氏壁在龍門西岸，當在華陰、夏陽之間，蓋華陰諸楊遇亂築壁以自守，因以為名。〕魏司空參軍河東薛端糾帥村民擊卻東魏，復取楊氏，〔帥，讀曰率；下同。復，扶又翻。〕丞相泰遣南汾州刺史蘇景恕鎮之。〔魏汾州本治蒲子城，孝昌中陷，移治西河。時西河已屬東魏，故西魏僑置南汾州於楊氏壁。〕
12丁卯，以信武將軍元慶和為鎮北將軍，帥眾伐東魏。
13初，魏孝武既與丞相歡有隙，齊州刺史侯淵、兗州刺史樊子鵠、青州刺史東萊王貴平〔元貴平封東萊王。〕陰相連結，以觀時變；淵亦遣使通於歡所。〔使，疏吏翻。〕及孝武帝入關，清河王亶承製，以汝陽王暹為齊州刺史。暹至城西，淵不時納。城民劉桃符等潛引暹入城，淵帥騎出走，妻子部曲悉為暹 所虜。行及廣裏，〔司馬彪續漢志，濟北郡盧縣有光裏。光、廣聲相近也。〕會承製以淵行青州事。〔承製，言命出於清河王亶。〕歡遺淵書曰：〔遺，於季翻。〕「卿勿以部曲單少，憚於東行，齊人澆薄，唯利是從，〔少，詩沼翻。澆，堅堯翻。〕齊州尚能汝陽王，青州豈不能開門待卿也。」淵乃復東，〔復，扶又翻；下 同。〕暹歸其妻子部曲。貴平亦不受代，淵襲高陽郡，克之，〔魏收志：高陽郡故樂安地，宋文帝置高陽郡，屬冀州，後入魏，屬青州。五代志：青州北海縣，舊曰下密，置高陽郡。〕置累重於城中，〔累，力瑞翻。重，直用翻。〕自帥輕騎遊掠於外。貴平使其世子帥眾攻高陽，淵夜趣東陽，〔青州治東陽城。〕見州民餽糧者，紿之曰：「臺軍已至，殺戮殆盡。我，世子之人也，脫走還城，汝何為復往！」聞者皆棄糧走。比曉，〔紿，待亥翻。比，必利翻，及也。〕復謂行人曰：「臺軍昨夜已至高陽，我是前鋒，今至此，不知侯公竟在何所！」城民恟懼，遂執貴平出降。〔侯淵取韓樓亦用此術，技止此耳。恟，許勇翻。〕戊辰，淵斬貴平，傳首洛陽。
14庚午，東魏以趙郡王諶為大司馬，〔諶，世壬翻。〕鹹陽王坦為太尉，開府儀同三司高盛為司徒，高敖曹為司空。坦，樹之弟也。〔元樹奔梁，中大通四年為魏所擒。〕
丞相歡以洛陽西逼西魏，南近梁境，乃議遷鄴，書下三日即行。〔書，謂歡所下書也。近，其靳翻。下，遐嫁翻。〕丙子，東魏主發洛陽，四十萬戶狼狽就道。收百官馬，尚書丞郎已上非陪從者，盡令乘驢。歡留後部分，事畢，還晉陽。〔從，才用翻。分，扶問翻。〕改司州為洛州，以尚書令元弼為洛州刺史，鎮洛陽。〔魏明元帝取洛陽，置洛州，孝文帝徙都洛，太和十七年改為司州；高歡既逼東魏主遷鄴，改相州為司州，復以洛陽改為洛州。〕以行臺尚書司馬子如為尚書左僕射，與右僕射高隆之、侍中高嶽、孫騰留鄴，共知朝政。〔朝，直遙翻。〕詔以遷民貲產未立，出粟一百三十萬石以賑之。〔賑，九忍翻。〕
15十一月，兗州刺史樊子鵠據瑕丘以拒東魏，南青州刺史大野拔帥眾就之。〔大野，虜複姓。〕
16庚寅，東魏主至鄴，居北城相州之廨，改相州刺史為司州牧，〔東魏司州領魏、陽平、汲、廣宗、東郡、北廣平、林慮、頓丘、濮陽、黎陽、清河郡。相，息亮翻。廨，音居隘翻。〕魏郡太守為魏尹。〔後北齊改魏尹為清都尹。〕是時，六坊之眾從孝武帝西行者不及萬人，〔魏蓋以宿衛之士分為六坊。〕餘皆北徙，並給常廩，春秋賜帛以供衣服，〔養兵之害始此。〕乃於常調之外，〔調，徒弔翻。〕隨豐稔之處，折絹糴粟以供國用。
17十二月，魏丞相泰遣儀同李虎、李弼、趙貴擊曹泥於靈州。
18閏月，元慶和克瀨鄉而據之。〔司馬彪續漢志：陳國苦縣有賴鄉，老子所居也。晉苦縣屬梁國，後魏並苦縣入陳留谷陽縣。〕
19魏孝武帝閨門無禮，從妹不嫁者三人，〔從，才用翻。〕皆封公主。平原公主明月，南陽王寶炬之同產也，從帝入關，丞相泰使元氏諸王取明月殺之；帝不悅，或時彎弓，或時椎案，由是復與泰有隙。〔椎，直追翻。復，扶又翻。〕癸巳，帝飲酒遇酖而殂。〔年二十五。〕泰與羣臣議所立，多舉廣平王贊。贊，孝武之兄子也。侍中濮陽王順，於別室垂涕渭泰曰：「高歡逼逐先帝，立幼主以專權，明公宜反其所為。廣平沖幼，不如立長君而奉之。」泰乃奉太宰南陽王寶炬而立之。〔寶炬，孝文帝之孫，京兆王愉之子。長，知兩翻。〕順，素之曾孫也。〔按魏宗室名順者前後凡三人。道武伐中山，順欲於平城自立，此時猶以拓跋為姓。又，任城王澄之子順叱高肇門者，指元叉妻諫靈後妝飾，斥徐紇，以抗直著，後聞河陰之難，奔走而死。此元順，則常山王素之孫。二人皆已改姓元氏。〕殯孝武帝於草堂佛寺，諫議大夫未球慟哭嘔血，漿粒不入口者數日，泰以其名儒，不之罪也。
20魏賀拔勝之在荊州也，表武衛將軍獨孤信為大都督。東魏既取荊州，魏以信為都督三荊州諸軍事、尚書右僕射、東南道行臺、大都督、荊州刺史以招懷之。
蠻酋樊五能攻破淅陽郡以應魏，〔酋，慈尤翻。考異曰：北史作「樊大能」。今從魏書。〕東魏西荊州刺史辛纂欲討之，〔據隋紀，辛纂時鎮穰城。則西荊州即荊州，以穰城在東荊州之西，故云。〕行臺郎中李廣諫曰：「淅陽四面無民，唯一城之地，山路深險，表裏羣蠻。今少遣兵，則不能制賊；〔少，詩沼翻。〕多遣，則根本虛弱；脫不如意，大挫威名，人情一去，州城唑保。」纂曰：「豈可縱賊不討！」廣曰：「今所憂在心腹，何暇治疥癬！〔治，直之翻。〕聞臺軍不久應至，〔臺軍，謂東魏所遣軍也。〕公但約勒屬城，使完壘撫民以待之，雖失淅陽，不足惜也。」纂不從，遣兵攻之，兵敗，諸將因亡不返。
城民密召獨孤信。信至武陶，〔「武陶」，疑當作「武關」。〕東魏遣恆農太守田八能〔恆農，即弘農，後魏避顯祖諱，改弘曰恆，音常。〕帥羣蠻拒信於淅陽，〔帥，讀曰率。〕又遣都督張齊民以步騎三千出信之後。信謂其眾曰：「今士卒不滿千人，首尾受敵，〔謂田八能拒其前，張齊民出其後也。〕若還擊齊民，則土民必謂我退走，〔土民，謂淅陽之民。〕必爭來邀我；不如進擊八能，破之，齊民自潰矣。」遂擊破八能，乘勝襲穰城；辛纂勒兵出戰，大敗，還趣城。門未及闔，〔戰敗奔還，門者惶遽未及下關也。趣，七喻翻。〕信令都督武川楊忠為前驅，〔楊忠，隋文帝之父也。隋氏自以為出於華陰楊震，而忠則出居武川。隋氏序其世曰：「本弘農華陰之楊，漢太尉震十四世至文帝。震八世孫北平太守鉉，鉉子元壽，魏初為武川鎮司馬，因家於神武樹頹縣。元壽生惠嘏，嘏生烈，烈生禎，禎生忠。」〕忠叱門者曰：「大軍已至，城中有應，爾等求生，何不避走！」門者皆散。忠帥眾入城，斬纂以徇，城中懾服。〔懾，之涉翻。〕信分兵定三荊。居半歲，東魏高敖曹、侯景將兵奄至城下，信兵少不敵，與楊忠皆來奔。〔為賀拔勝與信、忠還魏張本。將，即亮翻。少，詩沼翻。〕
