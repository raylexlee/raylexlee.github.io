△卷第一百二十四
宋紀六〔起玄黓敦牂（壬午），盡柔兆閹茂（丙戌），凡五年。〕
太祖文皇帝中之中
元嘉十九年（壬午、四四二）
1春，正月，甲申，魏主備法駕，詣道壇受符籙，騎幟盡青。自是每帝即位皆受籙。〔此所受者，今道士所謂法籙也。隋志曰：道士受道之法，初受五千文籙，次受三洞籙，次受洞玄籙，次受上清籙。籙皆素書，紀諸天曹官屬佐吏之名。又有諸符錯在其間，文章詭怪，世所不識。籙，龍玉翻。〕謙之又奏作靜輪宮，〔水經註：靜輪宮在道壇東北，道壇在平城東灅水之左。〕必令其高不聞雞犬，欲以上天神。崔浩勸帝為之，功費萬計，經年不成。天子晃諫曰：「天人道殊，卑高定分，〔分，扶問翻。〕不可相接，理在必然。今虛耗府庫，疲弊百姓，為無益之事，將安用之！必如謙之所言，請因東山萬仞之高，〔謂平城之東山也。〕為功差易。」〔易，以鼓翻〕帝不從。
2夏，四月，沮渠無諱將萬餘家，棄敦煌西就沮渠安周。未至，鄯善王比龍畏之，將其眾奔且末，〔沮，子餘翻。將，即亮翻。敦，徒門翻。鄯，上扇翻。且末，漢故國，在鄯善西，去代八千三百二十里。且，子餘翻。〕其世子降於安周。〔降，戶江翻。〕無諱遂據鄯善，其士卒經流沙渴死者太半。
李寶自伊吾帥眾二千入據敦煌，〔帥，讀曰率。〕繕脩城府，安集故民。
沮渠牧犍之亡也，〔見上卷十六年。犍，居言翻。〕涼州人　爽據高昌，自稱太守。唐契為柔然所逼，擁眾西趨高昌，〔犍，苦濫翻。守，手又翻。趨，七喻翻。〕欲奪其地。柔然遣其將阿若追擊之，契敗死。〔營陽王景平元年，契與李寶同奔伊吾。〕契弟和收餘眾奔車師前部王伊洛。時沮渠安周屯橫截城，和攻拔之，又拔高寧、白力二城，〔李延壽曰：高昌國有四十六鎮，交河、田地、高寧、白刃、橫截等，餘不具載。「白力」，當作「白刃」。〕遣使請降於魏。〔使，疏吏翻。〕
3甲戌，上以疾愈，大赦。
4五月，裴方明等至漢中，與劉真道等分兵攻武興、下辯、白水，皆取之。〔「下辯」，漢書作「下辨」。並，音皮莧翻。〕楊難當遣建節將軍符弘祖守蘭皋，〔元豐九域志：階州將利縣有蘭皋鎮。按五代志，將利縣，後魏武興郡之石門縣也。蕭子顯曰：武興西北有蘭皋戍，去仇池二百里。「符」，恐當作「苻」；楊氏、苻氏，皆氐種也。〕使其子撫軍大將軍和將重兵為後繼。方明與弘祖戰於濁水，〔濁水城在上錄縣東南，武街城西北。酈道曰：濁水即白水也。武街城故下辨縣治。〕大破之，斬弘祖；和退走，追至赤亭，又破之。難當奔上邽；獲難當兄子建節將軍保熾。難當以其子虎為益州刺史，守陰平，聞難當走，引兵還，至下辨；方明使其子蕭之邀擊之，擒虎，送建康，斬之；仇池平。以輔國司馬胡崇之為北秦州刺史，鎮其地；立楊保熾為楊玄後，使守仇池。〔楊難當廢玄子保宗而自立，見一百二十一卷六年。〕魏人遣中山王辰迎楊難當詣平城。秋七月，以劉真道為雍州刺史，〔雍，於用翻。〕裴方明為梁、南秦二州刺史；方明辭不拜。〔考異曰：真道傳，此事在胡崇之沒後；氐胡傳，崇之沒在明年二月；即真道傳誤。〕
丙寅，魏主使安西將軍古弼〔考異曰：宋索虜傳作「吐奚愛弼」，氐胡傳作「吐奚弼」，蓋其舊姓。今從後漢書。〕督隴右諸軍及殿中虎賁〔賁，音奔。〕與武都王楊保宗自祁山南入，〔保宗奔魏見上卷十六年。〕徵西將軍漁陽皮豹子與琅邪王司馬楚之督關中諸軍自散關西入，俱會仇池。又使譙王司馬文思督洛、豫諸軍南趨襄陽，〔營陽王景平二年，魏取河南，置洛州於洛陽，豫州於虎牢。趨，七喻翻；下同。〕徵南將軍刁雍東趨廣陵，〔雍，於容翻。〕移書徐州，稱為楊難當報仇。〔為，於偽翻。〕
5甲戌晦，日有食之。
6唐契之攻闞爽也，〔考異曰：宋氐胡傳作「闞爽」。今從後魏書。〕爽遣使詐降於沮渠無諱，欲與之共擊契。〔使，疏吏翻。〕八月，無諱將其眾趨高昌；比至，〔將，即亮翻；下同。比，必利翻，及也。〕契已死，爽閉門拒之。 九月，無諱將衛興奴夜襲高昌，屠其城，〔考異曰：宋書，「衛興奴」作「衛嶚」，今從後魏書。〕爽奔柔然。無諱據高昌，遣其常侍氾雋奉表詣建康。〔氾，音 凡。〕詔以無諱都督涼，河，沙三州諸軍事、徵西大將軍、涼州刺史、河西王。〔考異曰：宋本紀，封爵在六月，傳在九月末。今從傳。〕
7冬，十月，己卯，魏立皇子伏羅為晉王，翰為〔秦王，譚為燕王，建為楚王，餘為吳王。〕
甲申，柔然遣使詣建康。
9十二月，辛巳，魏襄城孝王盧魯元卒。
10丙申，詔魯郡脩孔子廟及學舍，蠲墓徹五戶課役以供灑掃。〔灑，所賣翻，又所買翻。掃，素報翻，又蘇老翻。〕
11李寶遣其弟懷達、子承奉表詣平城；魏人以賣為都督西垂諸軍事、〔遠邊日垂。〕鎮西大將軍、開府儀同三司、沙州牧、敦煌公，〔敦，徒門翻。〕四品以下聽承製假授。
雍州刺史晉安襄侯劉道產卒。道產善為政，民安其業，大小豐贍，由是民間有襄陽樂歌。〔雍，於用翻。贍，時豔翻。卒，子恤翻。樂，音洛。〕山蠻前後不可制者皆出，緣沔為村落，戶口殷盛。及卒，蠻追送至沔口。未幾，羣蠻大動，〔道產卒未幾而羣蠻作亂，後之人不能容義之也。沔，瀰兗翻。幾，居豈翻。〕徵西司馬朱脩之討之，不利；詔建威將軍沈慶之代之，殺虜萬餘人。
魏主使尚書李順差次羣臣，賜以爵位；順受賄，品第不平。是歲，涼州人徐桀告之，魏主怒，且以順保庇沮渠氏，面欺誤國，〔事見上卷十六年。〕賜順死。
二十年（癸未、四四三）
1春，正月，魏皮豹子進擊樂鄉，將軍王奐之等敗沒。魏軍進至下辯，將軍強玄明等敗死。〔強，其兩翻。〕二月，胡崇之與魏戰於濁水，崇之為魏所擒，餘眾走還漢中。將軍姜道祖兵敗，降魏，〔降，戶江翻。〕魏遂取仇池。楊保熾走。
2丙午，魏主如恆山之陽；〔恆，戶登翻。〕三月，庚申，還宮。
3壬戌，烏洛侯遣使如魏。〔烏洛侯國在地豆乾國北，去代四千五百餘裏。地豆乾在室韋四千餘裏，室韋當勿吉之北，勿吉在高麗之北，則烏洛侯東夷也。使，疏吏翻。〕初，魏之居北荒也，鑿石無廟，在烏洛侯西北，以祀其先，高七十尺，深九十步。〔度高曰高，音居號翻。度深曰深，音式禁翻。〕及烏洛侯使者至魏，言石廟具在，魏主遣中侍郎李敞詣石廟致祭，刻祝文於壁而還，去平城四千餘裏。
4魏河間公齊與武都王楊保宗對鎮雒谷，〔雒谷，即雒谷，北史作「駱」。〕保宗弟文弟文德說保宗，令閉險自固以叛魏。〔說，輸芮翻。〕或以告齊，夏四月，齊誘執保宗，送平城，殺之。前鎮東司符達、〔「司」上當有「軍」字；否則「司」下當有「馬」字。〕【章：十二行本「司」下正有「馬」字；孔本同；張校同。】徵西從事中郎任朏等〔符達等皆楊氏官屬也。任，音壬。朏，敷尾翻。〕遂舉兵立楊文德為主，據白崖，〔今大安軍東北八十里有白崖。大安軍，古葭萌地也。考異曰：宋氐胡傳雲：「拓跋齊聞兵起，遁走，達追擊斬齊，因據白崖。」按後魏河間公齊傳雲：「文德求援於宋，宋遺房亮之、符昭、啖龍等帥眾助文德，斬龍，禽亮之，氐遂平，以功拜內都大官，卒。」然則宋書誤也。〕分兵取諸戍，進圍仇池，自號徵西將軍、秦，河，梁三州牧、仇池公。〔考異曰：宋書在三月；魏書在四月，今從之。〕
5甲午，立皇子誕為廣陵王。
6丁酉，魏大赦。
7己亥，魏主如陰山。
8五月，魏古弼發上邽、高平、岍城諸軍擊楊文德，〔「岍城」，意當作「汧城」。汧，口堅翻。〕文德退走。皮豹子督關中諸軍至下辯，聞仇池解圍，欲還；弼遣人謂豹子曰：「宋人恥敗，必將復來。〔復，扶又翻。〕軍還之後，再舉為難，不如練兵蓄力以持之。不出秋冬，宋師必至，以逸待勞，無不克矣。」豹子從之。魏以豹子為仇池鎮將。
楊文德遣使來求援。〔使，疏吏翻。〕秋，七月，癸丑，詔以文德為都督北秦，雍二州諸軍事、徵西大將軍、北秦州刺史、武都王。〔雍，於用翻。〕文德屯葭蘆城，〔五代志：武都郡盤堤縣，西魏之南五部縣也。魏又置武陽郡及茄蘆縣，後周皆併入盤堤。祝穆曰：盤池山在階州福津縣東南七十里。郡縣志：魏將鄧艾與蜀將姜維相持於此，置茄蘆戍，後於此置縣。〕以任朏為左司馬；武都、陰平氐多歸之。
9甲子，前雍州刺史劉真道、梁，南秦二州刺史裴方明坐破仇池減匿金寶及善馬，下獄死。〔宋人捨功錄過，自戮良將，宜其為魏人所窺。下，遐稼翻。〕
10九月，辛巳，魏主如漠南。甲辰，捨輜重，〔重，直用翻。〕以輕騎襲柔翻，〔騎，奇寄翻；下同。〕分軍為四道：樂安王範、建寧王崇各統十五將出東道，樂平王丕督十五將出西道，魏主出中道，中山王辰督十五將為後繼。〔將，即亮翻。〕
魏主至鹿渾谷，〔鹿渾谷即鹿渾海之谷也，本高車袁紇部所居，其地直平城西北，其東即弱洛水。〕遇敕連可汗。〔可，從刊入聲。汗，音寒。〕太子晃言於魏主曰：「賊不意大軍猝至，宜掩其不備，速進擊之。」尚書令劉絜固諫，以為賊營中塵盛，其眾必多，出至平地，恐為所圍，不如須諸軍大集，〔須，待也。〕魏主疑之，不急擊。柔然遁去，追至石水，不及而還。〔石水在　根河北。還，從宣翻，又如字。〕既而獲柔然候騎曰：「柔然不覺魏軍至，上下惶駭，引眾北走，經六七日，知無追者，乃始徐行。」魏主深恨之。〔為魏誅劉絜、中山王辰等張本。〕自是軍國大事，皆與太子謀之。
司馬楚之別將兵督軍糧，鎮北將軍封沓亡降柔然，說柔然令擊楚之以絕軍食。〔降，戶江翻。說，輸芮翻。〕俄而軍中有告失驢耳者，諸將莫曉其故，楚之曰：「此必賊遣姦人入營覘伺，〔覘，醜廉翻，又醜豔翻。伺，相吏翻。〕割驢耳以為信耳。賊至不久，宜急為之備。」乃伐柳為城，以水灌之令凍；城立而柔然至，冰堅滑，不可攻，乃散走。
11十一月，將軍姜道盛與楊文德合眾二萬攻魏濁水戍，魏皮豹子、河間公齊救之，道盛敗死。
甲子，魏主還，至朔方，詔令皇太子副理萬機，總統百揆。〔考異曰：宋索虜傳：「晃與大臣崔氏、寇氏不睦，崔、寇譖之。玄高道人有道術，晃使祈福，七日七夜。佛貍夢其祖父並慈，手刃向之曰：『汝何故信讒，欲害太子！』佛貍驚爵，下偽詔曰：『王者大業，篡承為重， 儲宮嗣紹，百王舊例。自今以往，事無巨細，必經太子然後上聞。』事節小異，今從後魏書。〕且曰：「諸功臣勤勞日久，皆當以爵歸第，隨時朝請，饗宴朕前，論 道陳謨而已，不宜復煩以劇職；〔朝，直遙翻。復，扶又翻。〕更舉賢俊以備百官。」十二月，丁【章：十二行本「丁」作「辛」；乙十一行本同；孔本同；退齋 校同。】卯，魏主還平城。〔自伐柔然還也。〕
二十一年（甲申、四四四）
1春，正月，己亥，帝耕藉田，大赦。〔藉，秦昔翻。考異曰：宋略「辛酉，藉田，大赦」下有「戊午」，又有「辛酉」，誤也。今從宋書。〕
2壬寅，魏太子始總白揆，命侍中，中書監穆壽、司徒崔浩、侍中張黎、古弼輔太子決庶政，上書者皆稱臣，儀與表同。
古弼為人，忠慎質直；嘗以上谷苑囿太廣，乞減太半以賜貧民，入見魏主，欲奏其事。〔據北史古弼傳：「時上穀人上書，言苑囿過度，人無田業，宜減太半以賜貧者。」蓋上谷距代都甚遠，魏末嘗置苑囿於其地。而道武帝起鹿苑於南臺陰，北距長城，東苞白登，屬之西山，廣輪數十里。天興六年，幸南平城，規度灅南夏屋山背黃瓜堆以建新邑。至天賜三年，遂築灅南宮闕，引溝穿池，廣苑囿，所謂太廣者此也，不在上谷。當以北史為正。見，賢遍翻。〕帝方與給事中劉樹圍碁，志不在弼；弼侍坐良久，不獲陳聞。〔坐，徂臥翻。〕忽起，猝樹頭，〔猝，昨沒翻。〕掣下牀，搏其背，〔掣，尺列翻。毆，烏口翻。〕曰：「朝廷不治，實爾之罪！」〔治，直之翻。〕帝失容，捨碁曰：「不聽奏事，朕之過也，樹何罪！置之！」弼具以狀聞，帝皆可其奏。弼曰：「為人臣無禮至此，其罪大矣。」出詣公車，免冠徒跣請罪。帝召入，謂曰：「吾聞築社之役，蹇蹶而築之，〔蜀註曰：跛蹇而顛蹶也。〕端冕而事之，神降之福。然則卿有何罪！其冠履就職。茍可以利社稷，便百者，竭力為之，勿顧慮也。」
太子課民稼穡，使無牛者借人牛以耕種，而為之芸田以償之，〔為，於偽翻。〕凡耕種二十二畝而芸七畝，大略以為是率。使民各標姓名於田首以知其勤惰，禁飲酒遊戲者。於是墾田大增。
3戊申，魏主詔：「王、公以下至庶人，有私養沙門、巫　於家者，〔男曰巫，女曰覡。覡，刑狄翻。〕皆遣詣官曹；過二月十五日不出，沙門、巫　死，主人門誅。」〔門誅者，闔門盡誅之。〕庚戌，又詔：「王、公、卿、大夫之子皆詣太學，其白工、商賈之子，當各習父兄之業，〔賈，音古。〕毋得私立學校；〔校，戶教翻。〕違者，師死，主人門誅。」
4二月，辛未，魏中山王辰、內都坐大官薛辨、〔魏置中都大官、外都大官、都坐大官，皆掌折獄，謂之三都。坐，徂臥翻。〕尚書奚眷等八將〔將，即亮翻；下同。〕坐擊柔然後期，斬於都南。
初，魏尚書令劉絜，久典機要，〔宋高祖永初末，魏明元帝寢疾，魏主監國，劉絜與古弼等選侍東宮，對綜機要，至是二十餘年矣。〕恃寵自專，魏主心惡之。〔惡，烏路翻。〕及將襲柔然，絜諫曰：「蠕蠕遷徒無常，前者出師，勞而無功，〔絜之言蓋指太延四年魏主伐柔然至白阜時也。蠕，人兗翻。〕不如廣農積穀以待其來。」崔浩固勸魏主行，魏主從之。絜恥其言不用，欲敗魏師；〔敗，補邁翻。〕魏主與諸將期會鹿渾谷，絜矯詔易其期。帝至鹿渾谷【章：十二行本「谷」下有「欲擊柔然，絜留鹿渾谷」十七字，乙十一行本同；孔本同；張校同。】六日，諸將不至，柔然遂遠遁，追之不及。軍還，經漠中，糧盡，士卒多死。絜陰使人驚魏軍，勸帝委軍輕還，帝不從。絜以軍出無功，請治崔浩之罪。〔治，直之翻；下同。〕帝曰：「諸將失期，遇賊不擊，浩何罪也！」浩以絜矯詔事白帝，帝至五原，收絜，囚之。帝之北行也，絜私謂所親曰：「若車駕不返，吾當立樂平王。」嵩曰：「有姓無名。」帝聞之，命有司窮治，索嵩家，得讖書。〔索，山客翻。〕事連南康公狄鄰，絜、嵩、鄰皆夷三族，死者百餘人。絜在勢要，好作威福，〔好，呼到翻。〕諸將破敵，所得財物皆與絜分之。既死，籍其家，財巨萬，帝每言之則切齒。
癸酉，樂平戾王丕以憂卒。初，魏主築白臺，高二百餘尺。〔魏主嗣泰常二年秋七月乙酉，起白臺於平城南，高二十丈。〕丕夢登其上，四顧不見人，命術士董道秀筮之，道秀曰：「大吉」丕默有喜色。及丕卒，道秀亦坐棄市。高允聞之，曰：「夫筮者當依附勸以忠孝。〔漢嚴君平卜筮於成都也，〕人有邪惡非正之間，則依著龜為言利害，與人子言依著龜為言利害，與人子依於孝，與人弟依於順，與人臣言依於忠；各因勢道之以善。高允之言。祖君平之術也。〕王之問道秀也，道秀宜曰：『窮高為亢。易曰：「亢龍有悔，」又曰：「高而無民，」〔易乾上九及文言之辭。亢，苦浪翻。〕皆不祥也，王不可以不戒。』如此，則王安於上，身全於下矣。道秀反之，宜其死也。」
5庚辰，魏主幸廬。〔自南、北國分治，人主所至，例不書幸，此必誤也。〕
6己丑，江夏王義恭進位太尉，領司徒。〔夏，戶雅翻。〕
7庚寅，以侍中、領右衛將軍沈演之為中領軍，左衛將軍範曄為太子詹事。
8辛卯，立皇子宏為建平王。
9三月，甲辰，魏主還宮。
10癸丑，魏主遣司空孫道生鎮統萬。〔長，知兩翻。〕
11夏，四月，乙亥，魏侍中、太宰、陽平王杜超為帳下所殺。
六月，魏北部民殺立義將軍衡陽公莫孤，帥五千餘落北走，遣兵追擊之，至漠南，殺其渠帥，餘徒冀、相、定三州為營戶。〔杜佑曰：魏道武天興中，詔採漏戶，令輸綸綿。自後諸逃戶佔為紬繭羅穀者甚眾，於是雜營戶率徧於天下，不隸守宰，賦役不同；景穆皇帝一切罷之，以屬郡縣。孤帥，讀曰率，渠帥，所類翻。相，息亮翻。〕
吐谷渾王慕利延兄子緯世與魏使者謀降魏，〔緯世，即阿柴之長子緯代也，北史避唐太宗諱，改「世」為「代」。使，疏吏翻。降，戶江翻。〕慕利延殺之。是月，緯世弟叱力延等八人奔魏，魏以叱力延為歸義王。
14沮渠無諱卒，〔沮，子餘翻。〕弟安周代立。
魏入中國以來，雖頗用古禮祀天地、宗廟、百神，而猶循其舊俗，所祀胡神甚眾。崔浩請存合於祀典者五十七所，其餘複重及小神悉罷之。〔重，直龍翻。〕魏主從之。
秋，七月，癸卯，魏東雍州刺史沮渠秉謀反，伏誅。〔隋志：絳郡，後魏置東雍州，後周改曰絳州。雍，於用翻。〕
八月，乙丑，魏主畝於河西，尚書令古弼留守。〔守，手又翻。〕詔以肥馬給獵騎，弼悉以弱者給之。帝大怒曰：「筆頭奴敢裁量朕！〔騎，奇寄翻。量，音良。〕朕還臺，先斬此奴！」弼頭銳，故帝常以筆目之。弼官屬惶怖，恐並坐誅，〔怖，普布翻。〕弼曰：「吾為人臣，不使人主盤於遊畝，〔盤，樂也。〕其罪小；不備不虞，乏軍國之用，其罪大。機今蠕蠕方強，南寇未滅，吾以肥馬供軍，弱馬供獵，為國遠慮，〔為，於偽翻。〕雖死何傷！且吾自為之，非諸君之憂也。」帝聞之，歎曰：「有臣如此，國之寶也。」賜衣一襲，〔衣一稱為一襲，猶今言一副衣服也。〕馬二匹，鹿十頭。
他日，魏主復畝於山北，〔山北，平城北山之北。復，扶又翻。〕獲糜鹿數千頭。詔尚書發車五百乘以運之。〔觀下載弼表，蓋發民車也。乘，繩證翻。〕詔使已去，魏主謂左右曰：「筆公必不與我，汝輩不如以馬運之。」遂還。行百餘裏，得弼表曰：「今秋穀黃，麻菽布野，豬鹿竊食，烏鴈侵費，風雨所耗，朝夕三倍。〔言夕之所收，較於朝之所得失三倍，收穫不可以不速，載糜鹿猶可緩。〕乞賜矜緩，使得收載。」帝曰：「果如吾言，筆公可謂社稷之臣矣！」
魏主使員外散騎常侍高濟來聘。〔散，悉亶翻。騎，奇寄翻。〕
戊辰，以荊州刺史衡陽王義季為徵北大將軍、開府儀同三司、南兗州刺史，以南譙王義宣為荊州刺史。初，帝以義宣不才，故不用，會稽公主屢以為言，帝不得已用之。〔會稽公主，高祖長女，帝深加禮敬，家事大小必諮之。會，工外翻。〕先賜中詔敕之曰：「師護以在西久，〔詔自中出，不經門下者，謂之中詔，今之手詔是也。敕，戒也。義季，小字師護。〕比表求還，〔比，毗至翻，頻也。〕今欲聽許，以汝代之。師護雖無殊績，絜己節用，〔絜，與潔同。〕通懷期物，不崰恣羣下，聲著西土，為土庶所安，論者乃未議遷之。今之回換，更為汝與師護年時一輩，〔為，於偽翻。〕欲各試其能。汝往，脫有一事減之者，既於西夏交有巨礙，〔江左六朝以荊楚為西夏。夏，戶雅翻。〕遷代之譏，必歸責於吾矣。〔言遷代之際，所任非人也。〕此事亦易勉耳，無為使人復生評論也！」〔易，以鼓翻。復，扶又翻。〕義宣至鎮，勤自課厲，事亦脩理。
庚辰，會稽長公主卒。〔長，知兩翻。卒，子恤翻。〕
吐谷渾叱力延等請師於魏以討吐谷渾王慕利延，魏主使晉王伏羅督諸軍擊之。
九月，甲辰，以沮渠安周為都督涼，河，沙三州諸軍事、涼州刺史、河西王。
丁未，魏主如漠南，將襲柔然，柔然敕連可汗遠遁，乃止。敕連尋卒，子吐賀真立，號處羅可汗。〔魏收曰：處羅，魏言唯也。可，從刊入聲。汗，音寒。〕
魏晉王伏羅至樂都，〔樂，音洛。〕引兵從間道襲吐谷渾，〔間，古莧翻。〕至大母橋。吐谷渾王慕利延大驚，逃奔白蘭，慕利延兄子拾寅奔河西；魏軍斬首五千餘級。慕利延從弟伏念等帥萬三千落降於魏。〔慕利延背阿柴折箭之誡，使之招引外寇，至於眾叛親離，固其宜也。從，才用翻。帥，讀曰率。降，戶江翻。〕
冬，十月，己卯，以左軍將軍徐瓊為兗州刺史，大將軍參軍申恬為冀州刺史。徒兗州鎮須昌，〔沈約曰：武帝定河南，以兗州治滑臺，文帝元嘉十三年治鄒山，又寄治彭城；此又自彭城徒須昌也。〕冀州鎮歷下。〔歷下，即歷城。〕恬，謨之弟也。
十二月【章：十二行本「月」下有「丙戌」二字；乙十一行本同；孔本同；張校同。】魏主還平城。
是歲，沙州牧李寶入朝於魏，魏人留之，以為外都大官。〔為李氏貴盛張本。朝，直遙翻。〕
太子率更令何承天撰元嘉新曆，表上之。〔更，工衡翻。上，時掌翻；下所上同。〕以月食之衝知日所在。〔日與月對衝，光相揜而知之。〕又以中星檢之，知堯時冬至日在須女十度，〔此以堯典日短星昂」推之。〕今在鬥十七度。又測景校二至，差三日有餘，〔此亦用周禮測日至之景之法也。〕知今之南至日應在鬥十三四度。於是更立新法，冬至徒上三日五時，日之所在，移舊四度。又月有遲疾，前曆合朔，日食不在朔望；〔「日食」上當有「日」字。〕今皆以贏縮定其小餘，以正朔望之日。〔「贏」或作「盈」。曆法有大餘、小餘。史記曆書曰：大餘者，日也；小餘者，月也。周天三百六十五度四分度之一日，日行一度，十二月而一周天。歲十二月，凡三百五十四日，以六除之，五六三百日，餘五十四日為大餘。周天三百六十五日度，以六甲除之，六六三百六十，餘五為大餘，小餘即四分之一未滿日之分數也。其分，每滿三十二則成一日。蓋奇日為大餘，奇分為小餘，積而成閏也。〕詔付外詳之。太史令錢樂之等奏，皆如承天所上，唯月有頻三大，頻二小，比舊法殊為乖異，謂宜仍舊。詔可。
二十二年（乙酉、四四五）
1春，正月，辛卯朔，始行新曆。初，漢京房以十二律中呂上生黃鍾，不滿九寸，更演為六十律。〔中，讀曰仲。更，工衡翻；下同。〕錢樂之復演為三百六十律，〔復，扶又翻。〕日當一管。何承之立議，以為上下相生，三分損益其一，蓋古人簡易之法，〔易，以鼓翻。〕猶如古曆周天三百六十五度四分度之一也。而京房不悟，謬為六十，乃更設新律，林鍾長六寸一釐，則從中呂 還得黃鍾十二，旋宮聲韻無失。〔長，直亮翻。中，讀曰仲。律曆志：黃鍾律九寸；三分損一，下生林鍾，律六寸；三分林鍾益一，上生太簇；三分太簇損一，下生 南呂；三分南呂益一，上生姑洗；三分姑洗損一，下生應鍾益一，上生蕤賓；三分蕤賓損一，下生大呂；三分大呂益一，上生夷則；三分夷則損一，下生夾鍾；三分 夾鍾益一，上生無射，三分無射損一，下生中呂。陰陽相生，自黃鍾始，而左旋，八八為伍。孟康註曰：從子數至未得八，下生林鍾；數未至寅得八，上生太簇。律上下相生，皆以此為率。伍，耦也。八八為耦然月令註：中呂律長六寸，萬九千六百八十三分寸之萬二千九百七十四。若上生黃鍾，當不止九寸。故孔穎達考其同異於月令疏曰：十二律有上生、下生、同位、異位、長短分寸之別，故鄭註周禮太師職雲：其相生則以陰陽六體，黃鍾初九，下生林鍾之初六，林鍾又上生太簇之九二，太簇又下生南呂之六二，南呂又上生姑洗之九三，姑洗又下生應鍾之六三，應鍾又上生蕤賓之九四，蕤賓又上生大呂之六四，大呂又下生夷則之九五，夷則又上生夾鍾之六五，夾鍾又下生無射之上九，無射又上生中呂之上六。同位者，象夫妻；異位者，象子母；所謂律娶妻而呂生子也。同位象夫妻者，則黃鍾之初九下生林鍾之初六。同是初位，故為夫婦，又是律娶妻也。異位為子母者，謂林鍾上生太簇。林鍾是初位，太簇是二位，故云異位為子母，又是呂生子也。雲五下、六上者，鄭註雲：五下、六上，乃一終矣，謂林鍾、夷則、南呂、無射、應鍾，皆被子午以東之管，三分減一，而下生之；大呂、太簇、夾鍾、姑洗、中呂、蕤賓，皆被子午以西之管三分益一，而上生之。子午皆上生，應雲六上者，以黃鍾為諸律之首，物莫之先，似若無所稟生者，故不數黃鍾也。其實十二律終於中呂，反歸黃鍾，生於中呂，三分益一，大略得應黃鍾九十之數也。律曆志雲：黃鍾為天統，林鍾為地統，太簇為人統，故數整；餘律則各有分數，隨其相生之次。每辰各自為官，各有五聲：黃鍾為第一宮，下生林鍾為徵，上生太簇為商，下生南呂為羽，下生姑洗為角。林鍾為第二官，上生太簇為徵，下生南呂為商，上生姑洗為羽，下生應鍾為角。太簇為第三宮，下生南宮為徵，下生姑洗為商，下生應鍾為羽，上生蕤賓為角。南呂為第四宮，上生姑洗為徵，下生應鍾為商，上生蕤賓為羽，下生大呂為角。姑洗為第五宮，下生應鍾為徵，上生蕤賓為商，上生大呂為羽，下生夷則為商，上生夾鍾為羽，下生無射為角。大呂為第八宮，下生中呂為羽，上生黃鍾為角。夾鍾為第十宮，下生無射為徵，上生中呂為商，上生黃鍾為羽，下生林鍾為角。無射為第十一宮，上生中呂為徵，上生黃鍾為商，下生林鍾為羽，下生太簇為角。中呂為第十二宮，上生黃鍾為徵，下生林鍾為商，上生太簇為羽，下生南宮為角。是十二宮各有五聲，凡六十聲。京房六十律相生之法，以上生下，皆三生二；以下生上，皆三生四；陽下生陰，陰上生陽，終於中呂，而十二律畢矣。中呂上生執始，執始下生去減，上下相生，終於南事（呂），而六十律畢矣。矣十二律之變至於六十，猶八卦之變至六十四也。六十律之名，詳見續漢書補志。〕
2壬辰，以武陵王駿為雍州刺史。〔雍，於用翻。〕帝欲經略關、河，故以駿鎮襄陽。
3魏主使散騎常侍宋愔來聘。〔散，悉亶翻。騎，奇寄翻。愔，於今翻。〕
4二月，魏主如上黨，西至吐京，〔酈道元曰：吐京即漢西河郡吐軍縣，夷、夏俗音訛也。後魏置吐京郡。隋隰州石樓縣，魏吐京郡地。〕討陡叛胡，出配郡縣。
5甲戌，立皇子禕為東海王，昶為義陽王，〔禕，籲韋翻。昶，醜兩翻。〕
6三月，庚申，魏主還宮。
7魏詔：「諸疑獄皆付中書，以經義量決。」〔量，音良。〕
8夏，四月，庚戌，魏主遣徵西大將軍高涼吐谷渾王慕利延於白蘭，秦州刺史代人封敕文、安遠將軍乙鳥頭擊慕利延兄子什歸枹罕。〔枹，音膚。〕
9河西之亡也，鄯善人以其地與魏鄰，大懼，〔鄯，上扇翻。〕曰：「通其使人，知我國虛實，取亡必速。」乃閉斷魏道，〔閉斷魏通西域之道也。使，疏吏翻；下同。斷，丁管翻。〕使者往來，輒鈔劫之。〔鈔，楚交翻。〕由是西域不通者數年。魏主使散騎常侍萬度歸發涼州以西兵擊鄯善。
10六月，壬辰，魏主北巡。
11帝謀伐魏，罷南豫州入豫州，以【章：十二行本「以」上有「辛亥」二字；乙十一行本同；孔本同；張校同。】南豫州刺史南平王鑠為豫州刺史。〔高祖永初二年，分淮東之地為南豫州，治歷陽；淮西為豫州，或治壽陽，或治汝南。鑠，式約翻。〕
秋，七月，己未，以尚書僕射孟顗為左僕射，〔顗，魚豆翻。〕中護軍何尚之為右僕射。
武陵王駿將之鎮，時緣沔諸蠻猶為寇，〔沔，彌兗翻。〕水陸梗礙；駿分軍遣撫軍中兵參軍沈慶之掩擊，大破之。駿至鎮，蠻斷驛道，〔斷，丁管翻。〕欲攻隨都；隨郡太守河東柳元景得六七百人，邀擊，大破之。遂平諸蠻，獲七萬餘口。溳山蠻最強，〔水經註雲：水出蔡陽縣東南大洪山，山在隨郡之西南，竟陵之東北，槃基所跨，廣圓一百餘裏。溳水出於其山之陰，時人以為溳水所導，亦曰溳山。溳，音雲。〕沈慶之討平之，獲三萬餘口，徒萬餘口於建康。
16魏主如陰山之北，發諸州兵三分之一，各於其州戒嚴，以須後命。〔須，待也。〕徒諸種雜民五千餘家於北邊，〔種，章勇翻。〕令就北畜牧，以餌柔然。
17壬寅，魏高涼王那軍至寧【嚴：「寧」改「曼」。】頭城，〔寧頭城當在白蘭東北。〕吐谷渾王慕利延擁其部落西度流沙。吐谷渾慕踭之子被曩逆戰；那擊破之；被曩遁走，中山公社豐帥精騎追之，〔踭，古回翻。帥，讀曰率。〕度三危，至雪山，〔酈道元曰：三危山在敦煌縣南。〕生擒被曩及吐谷渾什歸、乞伏熾盤之子成龍，皆送平城。〔乞伏成龍蓋因赫連定之敗沒於吐谷渾。〕慕利延遂西入於闐，〔闐，徒賢翻，又徒見翻。〕殺其王，據其地，死者數萬人。
裴子野論曰：善乎太祖之訓也！夫侈興於有餘，儉生於不足。欲其隱約，莫若貧賤！習其險艱，利以任使；為【章：十二行本「為」作「達」；乙十一行本同；孔本同。】其情偽，易以躬臨。〔易，以鼓翻。〕太祖若能率此訓也，難其志操，卑其禮秩，教成德立，然後授以政事，則無怠無荒，可播之於九服矣。〔周制九服，侯服、甸服、男服、採服、衛服、蠻服、夷服、鎮服（藩服），每服五百里。謂之服者，責以服事天子為職也。〕
高祖思固本枝，崇樹襁褓；後世遵守，迭據方岳。〔謂義真、義康、義恭、義宣皆迭居方面。襁，居兩翻。褓，音保。〕及乎秦始之初，升明之季，絕咽於衾衽者動數十人。〔謂明帝殺孝武諸子，而宋、齊禪代之際蕭氏夷劉氏也。咽，音煙。〕國之存亡，既不是繫，早肆民上，〔左傳：晉師矌曰：「天之愛民甚矣，豈其使一人肆於民上！」〕非善誨也。
19魏民間訛言「滅魏者吳」，盧水胡蓋吳聚眾反於杏城，諸種胡爭應之，〔種，章勇翻。〕有眾十餘萬；遣其黨趙綰來，上表自歸。冬，十月，戊子，長安鎮副將拓跋紇帥眾討吳，紇敗死。〔上，時掌翻。將，即亮翻。紇，下沒翻。〕吳眾愈盛，民皆渡渭奔南山。〔長安南山也。〕魏主發高平敕勒騎赴長安，命將軍叔孫拔領攝並、秦、雍三州兵屯渭北，〔騎，奇寄翻。雍，於用翻。〕
21蓋吳遣別部帥白廣平〔帥，所類翻。〕西掠新平，安定諸胡皆眾應之。又分兵東掠臨晉巴東，〔「巴」當作「巳」。〕將軍章直擊破之，溺死於河者三萬餘人。〔溺，奴狄翻。〕吳又遣兵西掠，至長安，將軍叔孫拔與戰於渭北，大破之，斬首三萬餘級。
河東蜀薛永宗聚眾以應吳，〔蜀人遷居河東者，謂之河東蜀，居絳郡者謂之絳蜀，居關中赤水者謂之赤水蜀。〕襲擊聞喜。〔聞喜縣，屬河東郡；春秋時晉武公所居之曲沃也，秦改為左邑；漢武帝於此聞南越破，改曰聞喜，後魏分屬絳郡。〕聞喜縣無兵仗，令憂惶無計；縣人裴駿帥厲鄉豪擊之，〔帥，讀曰率。〕永宗引去。
魏人命薛謹之子拔糾合宗、鄉，〔宗謂薛之宗族，鄉謂鄉人。〕壁於河際，以斷二寇往來之路。〔二寇，謂薛永宗、蓋吳。斷，丁管翻。〕庚午，魏主使殿中尚書拓跋處直等將二萬騎薛永宗，殿中尚書乙拔將三萬騎討蓋吳，〔晉置殿中尚書，與吏部、五兵、田曹、度支、左民為六曹。杜佑曰：後魏初，有殿中、樂部、駕部、南部、北部五尚書。殿中掌殿內兵馬、倉庫，樂部掌伎樂及角使、伍伯，駕部掌牛馬、驢騾，南部掌南邊諸州郡，北部掌北邊諸州郡。魏書官氏志：內入諸姓，乙弗氏改為乙氏。處，昌呂翻。將，即亮翻騎，奇寄翻。；下同。〕西平公寇提將萬騎討白廣平。〔官氏志：內入諸姓，若口引氏為寇氏。〕吳自號天台王，蜀置百官。
22辛未，魏主還宮。〔自陰山還也。〕
23魏選六州驍騎二萬，〔六州，冀、定、相、並、幽、平。驍，堅堯翻。〕使永昌王仁、高涼王那分將之為二道，掠淮、西以北，徒青、徐之民以實河北。
24癸未，魏主西巡。
25初，魯國孔熙先博學文史，兼通數術，有縱橫才志；〔縱，子容翻。〕為員外散騎侍郎，不為時所知，憤憤不得志。父默之為廣州刺史，以贓獲罪，大將軍彭城王義康為救解得免。〔為，於偽翻。〕及義康遷豫章，〔義康遷，見上卷十七年。〕熙先密懷報　。且以為天文、圖蓒讖，〔讖，楚玥譖翻。〕帝必以非道晏駕，由骨肉相殘；江州應出天子。以範瞱所重。太子中舍人謝綜，瞱之甥也。〔太子中舍人，晉鹹寧四年置，以舍人才學美者為之，為中庶子共掌文翰，職如黃門侍郎，在中庶子下，洗馬上。〕熙先傾身事之，綜引熙先與瞱相識。
熙先家饒於財，數與瞱博，故為拙行，以物輸之。〔數，所角翻。凡博、奕，以計數誘人謂之行，拙行者，偽為不能為。行，下孟翻。〕瞱既利其財，又愛其文藝，由是情好款洽。熙先乃從容說瞱曰：「大將軍英斷聰敏，〔好，呼道翻。從，千容翻。斷，丁亂翻。大將軍，謂義康。〕人神攸屬，〔屬，之慾翻。〕失職南垂，〔謂遷豫章也。〕天下憤怨。小人受先君遺命，以死報大將軍之德。頃人情騷動，天文舛錯，此所謂時運之至，不可推移者也。若順天人之心，結英豪之士，表裏相應，發於肘腋；〔腋，音亦。〕然後誅除異我，崇奉明聖，號令天下，誰敢不從！小人請以七尺之軀三寸之舌，立功立事而歸諸君子，丈人以為何如﹖」瞱其愕然。熙先曰：「昔毛玠竭節於魏武，張溫畢議於孫權，彼二人者，皆國之俊父，豈言行玷缺，然後至於禍辱哉﹖皆以廉直勁正，不得久容。〔毛玠見六十七卷漢獻帝建安二十一年。張溫事，見六十九卷魏文帝黃初五年。行，下孟翻；下內行同。玷，多忝翻。〕丈人之於本朝，不深於二主，人間雅譽，過於兩臣，讒夫側目，為日久矣，比肩競逐，庸可遂乎！〔言與時貴比肩競逐，榮利所在，眾所共爭，將不得遂其志也。朝，直遙翻。〕近者殷鐵一言而劉班碎言，〔見上卷十七年。〕彼豈父兄之讎，百世之怨乎﹖所爭不過榮名勢利先後之間耳。及其末也，唯恐陷之不深，發之不早；戮及百口，猶曰未厭。是可為寒心悼懼，豈書籍遠事也哉！今建大勳，奉賢哲，圖難於易，〔易，以鼓翻。〕以安易危，享厚利，收鴻名，一旦苞舉而有之，豈可棄置而不取哉！」瞱猶疑未決。熙先曰：「又有過於此者，愚則未敢道耳。」瞱曰：「何謂也﹖」熙先曰：「丈人奕葉清通，〔瞱曾祖汪、祖寧、父秦，皆有名行。〕而不得連姻帝室，人以犬豕相遇，而丈人會不恥之，欲為之死，不亦惑乎！」為，於偽翻。〕瞱門無內行，故熙先以此激之。瞱默然不應，反意乃決。
瞱與沈演之並為帝所知，瞱先至，必待演之俱入，演之先至，嘗獨被引，〔被，皮義翻。引，引見也。〕瞱以此為怨。瞱累經義康所佐，中間獲罪於義康。謝綜及父述，皆為義康所厚，綜弟約娶義康女。綜為義康記室參軍，自豫章還，申義康意於瞱，求解晚隙，復敦往好。〔復，扶又翻。好，呼道翻。〕大將軍府史仲承祖，有寵於義康，聞熙先有謀，密相結納。丹楊尹徐湛之，素為義康所愛，承祖因此結事湛之，告以密計。道人法略、尼法靜，皆感義康舊恩，並與熙先往來。法靜妹夫許曜，領隊在臺，〔江南謂禁中為臺。〕許為內應。法靜之豫章，熙先付以牋書，陳說圖讖。於是密相蜀置，及索所不善者，並入死目。〔條分名目，凡素所不善者，皆欲置之死地。〕熙先又使弟休先作檄文，稱：「賊臣趙伯符肆兵犯蹕，禍流儲宰，〔趙伯符時為領軍將軍，故欲以弒逆之罪歸之。言暢流儲宰，蓋欲併殺太子劭。〕湛之、瞱等投命奮戈，即日斬伯符首及其黨與。今遣護軍將軍臧質奉璽綬迎彭城王正位辰極。」〔北辰為天極，故以帝位為辰極。璽，斯氏翻。綬，音受。〕熙先以為舉大事宜須以義康之旨諭眾，瞱又詐作義康與湛之書，令誅君側之惡，宣示同黨。
帝之燕武帳岡也，瞱等謀以其日作亂。許曜侍帝，扣刀目瞱，〔拔刀徵出削為扣刀。〕瞱不敢仰視。俄而座散，徐湛之恐事不濟，密以其謀白帝。帝使湛之具探取本末，〔探，吐南翻。〕得其檄書、選蜀姓名，上之。〔上，時掌翻。〕帝乃命有司收掩窮治。〔治，直之翻。〕其夜，呼瞱置客省，〔客省，凡四方之客入見者居之，屬典客令。〕先於外收綜及熙先兄弟，皆款服。帝遣使詰問瞱，瞱猶隱拒；〔詰，去吉翻。〕熙先聞之，笑曰：「凡處分、符檄、書疏，皆範所造，〔處，昌呂翻。分，扶問翻。〕云何於今方作如此抵蹋邪﹖」帝以瞱墨跡示之，乃具陳本末。
明日，仗士送付廷尉。〔廷士，士之執兵仗者。〕熙先望風吐款，辭氣不橈。〔橈，奴教翻。〕上奇其才，遣人慰勉之曰：「以卿之才而滯於集書省，〔散騎侍郎，集書省官也。蕭子顯曰：自散騎侍郎及通直員外、給事中、奉朝請、駙馬都尉，皆集書省職也。〕理應有異志，此乃我負卿也。」又責前吏部尚書何尚之曰：「使孔熙先年將三十作散騎郎，那不作賊！」熙先於獄中上書謝恩，且陳圖讖，深戒上以骨肉之禍，〔讖，楚譖翻。〕曰：「願勿遺棄，存之中書。若囚死之後，或可追錄，庶九泉之下，少塞釁責。」〔少，詩沼翻。塞，悉則翻。釁，許覲翻。〕
瞱在獄為詩曰：「雖無嵇生琴，庶同夏侯色。」〔嵇康為晉文帝所殺，臨命，顧視日影，索琴而彈。夏侯玄為晉景王所殺，及赴東市，顏色不變。〕瞱本意謂入獄即死，而上窮治其獄，遂經二旬，瞱更有生望。獄吏戲之曰：「外傳詹事或當長繫。」瞱聞之，驚喜。綜、熙先笑之曰：「詹事疇昔攘　瞋目，躍馬顧盼，自以為一世之雄；今擾攘紛紜，畏死乃爾！〔瞱為太子詹事，故稱之。瞋，七人翻。〕設令賜以性命，人臣圖主，何顏可以生存！」
謝約不預逆謀，見兄綜與熙先遊，常諫之曰：「此人輕事好奇，不近於道，果銳無檢，〔言無檢束也。好，呼到翻。近，其靳翻。〕未可與狎。」綜不從而敗。綜母以子弟自蹈逆亂，獨不出視。瞱語綜曰：「姊今不來，勝人多矣。」
裴子野論曰：夫有逸羣之才，必思沖天之據；〔沖，與翀同，上飛也。古語云「一飛沖天。」〕蓋俗之量，則僨常均之下。〔常均，猶言平常也。〕其能守之以道，將之以禮，殆為鮮乎！〔鮮，息淺翻。〕劉弘仁，範蔚宗，〔劉湛，字弘仁。範瞱，字蔚宗。蔚，於勿翻。〕皆忸志而貪權，〔忸，女九翻，驕也，玩也，狎也。〕矜才以徇逆，累葉風素，一朝而隕。嚮之所謂智能，翻為亡身之具矣。
26徐湛之所陳多不盡，為瞱等辭所連引，上赦不問。臧質，熹之子也，〔臧熹之弟，質在戚里，於帝為中表之親。〕先為徐、兗二州刺史，與瞱厚善，瞱敗，以為義興太守。
有司奏削彭城王義康爵，收付廷尉治罪。〔治，直之翻。〕丁酉，詔免義康及其男女皆為庶人，絕屬籍，徒付安成郡；以寧朔將軍沈卲為安成相，領兵防守。〔相，息亮翻。〕卲，璞之兄也。義康在安成，讀書，見淮南厲王長事，廢書歎曰：「自古有此，我乃不知，得罪為宜也。」
庚戌，以前豫州刺史趙伯符為護軍將軍伯符，孝穆皇后之弟子也。〔高祖母趙氏追諡孝穆皇后；後弟倫之。〕
棊魏安南、平南府移書兗州，〔安南、平南二將軍府。〕以南國僑置諸州多濫北境名號；又欲遊獵具區。〔周官職方氏：揚州藪曰具區。師古曰：具區在吳。〕兗州 答移曰：「必若因土立州，則彼立徐、揚，豈有其地﹖復知欲遊獵具區，〔復，扶又翻。〕觀化南國。開館飾邸，則有司存：呼韓入漢，厥儀未泯，饋閧之秩，每存豐厚。」〔饋，餉也。饋閧，餉客以生食及芻米。詩傳曰：牲腥曰閧。閧，許既翻。〕
2戊辰，魏主軍至東雍州，〔雍，於用翻。〕臨薛永宗壘，崔浩曰：「永宗未知陛下自來，眾心縱弛。今北風迅疾，宜急擊之。」魏主從之，庚午，圍其壘。永宗出戰，大敗，與家人皆赴汾水死。〔據南史薛安都傳，諸薛家於河東汾陰，世為強族。〕其族人安都先據弘農，棄城來奔。
辛未，魏主南如汾陰，濟河，至洛水橋。〔此華陰之洛水。史記秦孝公之元年所謂「魏築長城自鄭濱洛」者也。〕聞蓋吳在長安北，帝以渭北地無穀草，欲渡渭南，循渭而西；以問崔浩，對曰：「夫擊蛇者先擊其昌，首破則尾不能掉。〔掉，徒弔翻。〕今蓋吳營此去六十里，輕騎趨之，〔騎，奇寄翻。趨，七喻翻。〕一日可到，到則破之必矣。破吳，南向長安亦不過一日，一日之乏，未至有傷。若從南道，則吳徐入北山，猝未可平。」帝不從，自渭南向長安，庚辰，至戲水。〔戲，許宣翻。〕吳眾聞之，悉散入北地山，〔「地」字衍，〕軍無所獲。帝悔之。二月，丙戌，帝至長安，丙申，如盩厔，〔盩厔，音丹窒。〕歷陳倉，還，如雍城，〔雍，於用翻；下同。〕所過誅民、夷與蓋吳通謀者。乙拔等諸軍大破蓋吳於杏城。
吳復遣使上表求援，〔使，疏吏翻，下以義翻。〕詔以吳為都督關，隴諸軍事、雍州刺史、北地公，使雍、梁二州發兵屯境上，為吳聲援；遣使賜吳印一百二十一紐，使吳隨宜假授。
3初，林邑王範陽邁，雖進【章：十二行本「使」作「所」；乙十一行本同；孔本同；張校同；退齋校同。】貢亦薄陋：帝遺交州刺史檀和之討之。南陽宗愨；家世儒素，〔愨叔父少文，高尚不仕；諸子羣從，皆愛好墳典。〕愨獨好武事，〔好，呼到翻。〕常言「願乘長風破萬裏浪」。及和之伐林邑，愨自奮請從軍，詔以愨為振武將軍，和之遣愨為前鋒。陽邁聞軍出，遣使請還所掠日南氏，輸金一萬斤，銀十萬斤。帝詔和之：「若陽邁果有款誠，亦許其歸順。」和之至朱梧戍，〔朱梧縣，自漢以來屬日南郡，時於其地置戍。宋白曰：漢日南郡治朱吾，又南行四百餘裏至林邑國。〕遣府戶參軍姜仲基等詣陽邁，〔府者，交州刺史府。〕陽邁執之；和之乃進軍林邑將範扶龍於區慄城。〔水經註：盧容水出自南盧容縣區慄城南高山，東逕區慄城北，林邑兵器戰具悉在城中。將，即亮翻。〕陽邁遣其將範毗沙達救之，宗愨潛兵迎擊毗沙達，破之。
4魏主與崔浩皆信重寇謙之，奉其道。浩素不喜佛法，〔喜，許記翻。〕每言於魏主，以為佛法虛誕，為世費害，宜悉除之。及魏主討蓋吳，至長安，入佛寺，沙門飲從官酒；從官入其室，〔飲，於鳩翻。從，才用翻。〕見大有兵器，出以白帝，帝怒曰：「此非沙門所用，必與蓋吳通謀，欲為亂耳。」命有司按誅闔寺沙門，閱其財產，大得釀具及州郡牧守、富人所寄藏物以萬計，〔守，式又翻。〕又為窟室以匿婦女。〔窟，苦骨翻。〕浩因說帝悉誅天下沙門，毀諸經像，〔說，輸芮翻。〕帝從之。寇謙之與浩固爭，浩不從。先誅長安沙門，焚毀經像，並敕留臺下四方，令一用長安法。〔魏主出征，太子居守，故謂平城為留臺。下，遐稼翻。〕詔曰：「昔後漢荒君，信惑邪偽以亂天常，〔佛法自漢明帝時入中國，楚王英最先好之，至桓帝始事浮屠。〕自古九州之中，未嘗有此。誇誕大言，不本人情，叔季之世，莫不眩焉。〔目無常主，不辯白黑，謂之眩。〕由是政教不行，禮義大壞，九服之內，鞠為丘墟。〔鞠，窮也。〕朕承天緒，欲除偽定真，復羲、農之治，〔治，直吏翻。〕其一切盪除，減其蹤跡。自今已後，敢有事胡神及造形像泥人、銅人者門誅。有非常之人，然後能行非常之事，非朕執能去此歷代之偽物！〔去，羌呂翻。〕有司宣告徵鎮諸軍、刺史，諸有浮圖形像及胡經，皆擊破焚燒，沙門無少長悉阬之！」〔少，詩照翻。長，知兩翻。〕太子晃素好佛法，〔好，呼到翻。〕屢諫不聽；乃援宣詔書，使遠近豫聞之，得各為計，沙門多亡匿獲免，或收藏經像，唯塔廟在魏境者無復孑遺。〔復，扶又翻。〕
5魏主徒長安工巧二千家於平城。還，至洛水，分軍誅李閏叛羌。
6太原顏白鹿私入魏境，〔太原郡本屬幷州，江左以郡人南徒者僑立太原郡。晉安帝義熙中土斷，立太原縣，屬泰山郡。元嘉十年，割濟南泰山為太原郡境，屬青州。〕為魏人所得，將殺之，詐雲「青州刺史杜驥使其歸城。」魏人送白鹿詣平城，魏主喜曰：「我外家也。」〔魏主母杜氏，故謂驥為外家。〕使崔浩作書與驥，且命永昌王仁、高涼王那將兵迎驥，攻冀州刺史申恬於歷城；杜驥遣其府司馬夏侯祖歡等將兵救歷城。魏人遂寇兗、青、冀三州，至清東而還，〔清東，清水之東也。〕殺掠甚眾，北邊騷動。〔考異曰：宋文帝紀：「三月，索虜寇兗、豫、青、冀，刺史申恬破之。」魏太武紀：「二月，永昌王仁至高平，禽劉義隆將王章，略金鄉、方與，遷其民五千家於河北。高涼王那至濟南東平陵，遷其民六千餘家於河北。」蓋宋、魏各據奏到之月書之耳。宋索虜傳又云：「虜破掠太原，得四千餘口」，蓋魏人誇張其數故不同耳。〕
帝以寇為憂，諮訪羣臣。御史中丞何承天上表，以為：「凡備匈奴之策，不過二科：武夫盡征伐之謀，儒生講和親之約。今欲追蹤衛、霍，自非大田淮、泗，內實青、徐，使民有贏儲，野有積穀，然後發精卒十萬，一舉蕩夷，則不足為也。若但欲遣軍追討，報其侵暴，則彼必輕騎奔走，不肯會戰；〔騎，奇寄翻。〕徒興巨費，不損於彼，報復之役，將遂無已，斯策之最末者也。安邊固守，於計為長。臣竊以曹、孫之霸，江、淮之間，不居各數百里。〔曹、孫、謂曹操、孫權也。〕何者﹖斥候之郊，非耕牧之地，故堅壁清野以俟其來，整甲繕兵以乘其弊；保民全境，不出此塗。要而歸之其策有四：一曰移遠就近。今青、兗舊民及冀州新附，在界首者三萬餘家，可悉徒置大峴之南，以實內地。〔峴，戶典翻。〕二百多築城邑以居新徒之家，假其經用，春夏佃牧，〔佃，讀曰田。〕秋冬入保。寇至之時，一城千家，堪戰之士，不下二千，其餘贏弱，猶能登陴鼓譟，足抗羣虜三萬矣。〔贏，倫為翻。陴，音疲。〕三曰篡偶軍牛以載糧械。〔篡，綜集也。〕計千家之資，不下五百耦牛，為車五百兩，〔兩，力讓翻。〕參合鉤連以衛其眾；設使城不可固，平行趨險，〔趨，七喻翻。〕賊所不能幹，有急徵發，信宿可聚。四曰計丁課仗。凡戰士二千，隨其便能，各自有仗，素所服習，銘刻由己，還保輸之於庫，出行請以自新。〔請器仗，各自磨礪使精新。〕弓簳利鐵，民不得者，官以漸充之。〔簳，古旱翻。〕數年之內，軍用粗備矣。〔粗，坐五翻，〕近郡之師，遠屯清、濟，〔近郡，謂南徐州所領諸僑郡及三吳，近在邦域之中者。濟，子禮翻。〕功費既重，嗟怨亦深，以臣料之，未若即用彼眾之易也。〔易，弋鼓翻。〕今因民所利，導而師之，〔帥，讀曰率。〕兵強而敵不戒。國富而民不勞，比於優復隊伍，〔復，方目翻〕坐食糧廩者，不可同年而校矣。」
7魏金城邊固、【嚴：「固」改「冏」；下同。】天水梁會，與秦、益雜民萬餘戶據上邽東城反，攻逼西城。秦、益二州刺史封敕文拒卻之。氐、羌萬餘人，休官、屠各二萬餘人〔休官、屠各二種，屠，直於翻。〕皆起兵應固、會，敕文擊固，斬之，餘眾推會為主，與敕文相攻。
8夏，四月，甲申，魏主至長安。
10仇池人李洪聚眾，自言應王；梁會求救於氐王楊文德，文德約曰：「兩雄不並立，若須我者，宜先殺洪。」會誘洪斬之，〔誘，音酉。〕送首於文德。五月，癸亥，魏主遣安豐公閭根帥騎赴上邽，〔帥，讀曰率。騎，奇寄翻。〕未至，會棄東城走。敕文先掘重塹於外，〔重，直龍翻。〕嚴兵守之，格　從夜至旦。敕文曰：「賊知無生路，致死於我，多殺傷士卒，未易克也。」〔易，以鼓翻。〕乃以白虎幡宣告會眾，降者敕之，〔降，戶江翻。〕會眾逐潰；分兵追討，悉平之。略陽人王元達聚眾屯松多川，〔水經註：松多水出隴山，西南流，逕降隴城北，又西南注秦水。〕敕文又討平之。
11蓋吳收兵屯杏城，自號秦地王，聲勢復振。〔復，扶又翻。〕魏主遣永昌王仁、高涼王那督北道諸軍討之。〔北道諸軍，謂魏兵分屯長安以北者。〕
12檀和之等拔區慄，斬範扶龍，乘勝入象浦；〔象浦即盧容浦。盧容縣即其秦象林縣地，故亦謂之象浦。〕林邑王陽邁傾國來戰，以具裝被象，前後無際。〔馬甲謂之具裝被，皮義翻。〕宗愨曰：「吾聞外國有師子，威服百獸。」〔師子似虎，正黃，有徴耏，尾端茸毛大如鬥。爾雅冀曰：穆天子傳：狻猊日走五百里，其為物最猛，雖虎豹亦畏之。象至，以鼻捲自塗數尺，數數噴鼻隅立，師子直搏而殺之。〕乃製其形，與象相拒，象果驚走，林邑兵大敗。和之逐克林邑，〔水經註：林邑國都治典沖，在壽泠縣阿賁暴浦，西去海岸四十里。考異曰：本紀在六月，傳在五月。當是六月當檀和之等。今從傳。〕陽邁父子挺身走。所獲未名之寶，不可勝計，宗愨一無所取，還家之日，衣櫛蕭然。〔勝，音升。櫛，側瑟翻梳枇總名。〕
13六月，癸未朔，日有食之。
15帝築北隄，立玄武湖，〔以其地在臺城之後，故名玄湖，在今建康府上元縣北十里。祝穆曰：朔今為後軍寨。〕築景陽山於華林園。
16秋，七月，辛未，以散騎常侍杜坦為青州刺史。坦，驥之兄也。初，杜預之子耽，避晉亂，居河西仕張氏。前秦克涼州，子孫始還關中。高祖滅後秦，坦兄弟從高祖過江。時江東主、謝諸族方盛，北人晚渡者，朝廷悉以傖荒遇之，〔傖，助耕翻；南人呼北人為傖。荒，言其自荒外來也。〕雖復人才可施，皆不得踐清塗。上嘗與坦論金日磾，曰：「恨今無復此輩人！」〔復，扶又翻。磾，丁奚翻。〕坦曰：「日磾假生今世，養馬不暇，豈辦見知！」上變色曰：「卿何量朝廷之薄也！「〔量，，音良。〕坦曰：「請以臣言之：臣本中華高族，晉氏喪亂，〔喪，息浪翻。〕播遷涼土，世業相承，不殞其舊；直以南渡不早，便以荒傖賜隔。日磾，胡人，身為牧圉：乃超登內侍，齒列名賢。〔金日磾事見二十二卷漢武帝後元二年。〕聖朝雖復拔才，臣恐未必能也。」上默然。
17八月，魏高涼王那等破蓋吳，獲其二叔；諸將欲送詣平城，長安鎮將陸俟曰：「長安險固，風俗豪忮，〔將，即亮翻。忮，支義翻，狼也。〕平時猶不可忽，況承荒亂之餘乎！今不斬吳，則長安之變未已也。吳一身潛竄，非其親信，誰能獲之！若停十萬之眾以追一人，又非長策。不如私許吳叔，免其妻子，使自追吳，擒之必矣。」諸將鹹曰：「今賊黨眾已散，唯吳一身，何所能至﹖」俟曰：「諸君不見毒蛇乎！不斷其首，猶能為害。〔斷，丁管翻。〕吳天性兇狡，今若得脫，必自稱王者不死，以惑愚民，為患愈大。」諸將曰：「公言是也。但得賊不殺，而更遣之，若逐往不返，將何以任其罪﹖」俟曰：「此罪，我為諸君任之。」〔為，於偽翻。任，音壬。〕高涼王那亦以俟計為然，逐赦二叔，與刻期而遣之。及期，吳叔不至，諸將皆咎俟，俟曰：「彼伺之未得其便耳，必不負也。」後數日，吳叔果以吳首來，傳詣平城。〔伺，相吏翻。傳，知戀翻，又直戀翻。考異曰：宋索虜傳雲：「屠各反，吳自攻之，為流失所中死。吳弟吾生率眾入木面山，尋皆破散。」今從後書。〕永昌王仁討吳黨白廣平、路那羅，悉平之。以陸俟為內都大官。
會安定盧水胡劉超等聚眾萬餘人反，魏主以俟威恩於關中，復加俟都督秦、雍二州諸軍事，鎮長安，〔復，扶又翻；下復選、復還同。〕謂俟曰：「關中奉化日淺，〔魏主平夏始得關中。〕恩信未洽，吏民數為逆亂。〔數，所角翻。〕今朕以重兵授卿，則超等必同心協力，據險拒守，未易攻也；〔易，以鼓翻。〕若兵少，則不能制賊；〔少，詩沼翻。〕卿當自以方略取之。」俟乃單馬之鎮。超等聞之，大喜，以俟為無能為也。
俟既至，諭以成敗，誘納超女，與為姻戚以招之； 超自恃其眾，猶無降意。俟乃帥其帳下親往見超，〔誘，音酉。降，戶江翻。帥，讀曰率。〕超使人逆謂俟曰：「從者過三百人，〔從，才用翻。〕當以弓馬相待； 不及三百人，當以酒食相供。」俟乃將二百騎詣超。〔將，即亮翻。騎，奇寄翻。〕超設備甚嚴，俟縱酒盡醉而還。〔還，而宣翻，又如字。〕頃之，俟復選敢死士五百人出獵，〔復，扶又翻。〕因詣超營；約曰：「發機當以醉為限。」既飲，俟陽醉，上馬大呼，〔呼，火故翻。〕手斬超首，士卒應聲縱擊，殺傷千數，逐平之。魏主徵俟還，為外都大官。
