△卷第二百一十
唐紀二十六〔起上章閹茂（庚戌）八月，盡昭陽赤奮若（癸丑）凡三年有奇。〕
睿宗玄真大聖大興孝皇帝下
景雲元年（庚戌、七一０）
1八月，庚寅，往巽第按問。〔此承上卷洛陽縣官微聞其謀。〕重福奄至，縣官馳出，白留守；羣官皆逃匿，洛州長史崔日知獨帥眾討之。〔重，直龍翻。守，式又翻。長，知兩翻。帥，讀曰率。〕
留臺侍御史李邕遇重福於天津橋，從者已數百人；馳至屯營，〔從，才用翻。即洛城左、右屯營也。〕告之曰：「譙王得罪先帝，〔言重福得罪中宗，居之均州。〕今無故入都，此必為亂；君等宜立功取富貴。」又告皇城〔東都皇城也。〕使閉諸門。重福先趣左、右屯營，營中射之，〔趣，七喻翻。射，而亦翻。〕矢知雨下。乃還趣左掖門，〔還，從宣翻。掖，音亦。〕欲取留守兵，見門閉，大怒，命焚之。火未及然，左屯營兵出逼之，重福窘迫，策馬出上東，〔然，與燃同。窘，渠隕翻。上東，洛城上東門也，東面北來第一門。〕逃匿山谷。明日，留守大出兵搜捕，重福赴漕渠溺死。〔考異曰：睿宗實錄、舊本紀皆雲「癸巳重福反。」今從太上皇實錄。〕日知，日用之從父兄也。〔從，才用翻。〕以功拜東都留守。
鄭愔貌醜多須，既敗，梳髻，著婦人服，匿車中；〔愔，於今翻。著，陟略翻。〕擒獲，被鞫，股慄不能對。〔被，皮義翻。〕張靈均神氣自若，顧愔曰：「磿與此人舉事，宜其敗也！」與愔皆斬於東都市。初，愔附來俊臣得進；俊臣誅，附張易也；易之誅，附韋氏；韋氏敗，又附譙王重福，竟坐族誅。〔史言張靈均雖幸禍好亂之人，猶能臨死不變。鄭愔者，反覆於羣憸之間，冒利不顧，而畏死乃爾，烏足以權大事乎！〕嚴善思免死，流靜州。〔嶺南之靜州，貞觀中已改為富州。此靜州屬劍南，儀鳳元年，以悉州之悉唐縣置南和州，武后天授二年，更名靜州。嚴善思死而流此，夙依嬖倖，今從亂又得以偷生。〕
2萬騎恃討諸韋之功，多暴橫，〔騎，奇寄翻。橫，戶孟翻。〕長安中苦之；詔並除外官。又停以戶奴為萬騎；〔戶奴為萬騎，蓋必起於永昌之後。〕更置發騎，隸左、右羽林。〔更，工衡翻。〕
3姚元之、宋璟及御史大夫畢構上言：「先朝斜封官悉宜停廢。」〔璟，居影翻。上，時掌翻。朝，直遙翻。〕上從之。癸巳，罷斜封官凡數千人。〔斜封官見上卷中宗景龍三年。〕
4刑部尚書、同中書門下三品裴談貶蒲州刺史。〔舊志：蒲州，京師東北三百二十四里。尚，辰羊翻。〕
5贈蘇安恆諫議大夫。〔蘇安恆死見二百八卷中宗景龍元年。恆，戶登翻。〕
6九月，辛未，以太子少師致仕唐休璟為朔方道大總管。〔少，始照翻。〕
7冬，十月，甲申，禮儀使姚元之、未璟奏：〔唐世凡有國恤，皆以宰相為禮儀使，掌山陵、祔廟等事。使疏吏翻。〕「大行皇帝神主，應祔太廟，請遷義宗神主於東都，別立廟。」從之。〔義宗祔廟見二百八卷中宗神龍元年。〕
8乙未，追復天后尊號為大聖天后。
9丁酉，以幽州鎮守經略節度大使薛訥為左武衛大將軍兼幽州都督。節度使之名自訥始。〔使，疏吏翻。考曰：統紀：「景雲二年，四月，以賀拔延秀為河西節度使，節度之名自此始。」會要雲：「景雲二年，賀拔延嗣為涼州都督，充河西節，始有節度之號。」又云：「範陽節度自先天二年始除甄道一。」新表：「景雲元年置河西諸軍州節度、支度、營田大使。」按訥先已為節度大使，則節度之名不始於延嗣也。今從太上皇實錄。是後天寶緣邊御戎之地，置八節度使，其任愈重。受命之日，賜雙旌、雙節，得以專制軍事。行則建節，樹六纛，入境，州縣築節樓，迎以鼓角，衙仗居前，旌幢居中，大將鳴珂，金鉦、鼓角居後，州縣齎印迎於道左。又唐之制，有節度大使、副大使、節度使；其親王領節度大使而不出閤，則在鎮知節度者為副大使；其異姓為節度使者有節度副使。至後唐開成二年七月敕：「頃因本朝親王遙領方鎮，其在鎮者，遂雲副大使佑節度事，但年代已深，相沿未改。今天下侯伯並正節旄，其未落副大使者，祗言節度使。」〕
10太平公主以太子年少，意頗易之；既而憚其英武，欲更擇闇弱者立之以久其權，數為流言，雲「太子非長，不當立。」〔少，詩照翻。易，以豉翻。數所角翻。〕己亥，制弁諭中外，以息浮議。公主每覘伺太子所為，纖介必聞於上，〔覘，醜廉翻，又醜豔翻。伺，相吏翻。〕太子左右，亦往往為公主耳目，太子深不自安。〔為誅太平公主及其支黨張本。〕
11諡故太子重俊曰節愍。太府少卿萬年韋湊上書，以為：「賞罰所不加者，則考行立諡以褒貶之。〔上，時掌翻。行，下孟翻。〕故太子重俊，與李多祚等稱兵入宮，中宗登玄武門以避之，太子據鞍督兵自若；及其徒倒戈，多祚等死，太子方逃竄。曏使宿衛不守，其為禍也胡可忍言！明日，中宗雨泣，〔雨泣者，淚下如雨也。〕謂供奉官曰：〔中書、門下兩省官謂之供奉官。〕『幾不與卿等相見。』其危如此。〔幾，居希翻。〕今聖朝禮葬，諡為節愍，臣竊惑之。夫臣子之禮，過廟必下，〔下，遐嫁翻。〕過位必趨。漢成帝之為太子，不敢絕馳道。〔漢成帝為太子，初居桂宮。元帝嘗急召之，太子出龍樓門，不敢絕馳道，西至直城門，得絕乃度，還入作室門。上遲之，問其故，以狀對；乃著令太子得絕馳道。〕而重俊稱兵宮內，跨馬御前，無禮甚矣。若以其誅武三思父子而嘉之，則興兵以誅姦臣而尊君父可也；今欲自取之，是與三思競為逆也，又足嘉乎！若以其欲廢韋氏而嘉之，則韋氏於時逆狀宋彰，大義未絕，苟無中宗之命而廢之，是脅父廢母也，庸可乎！漢戾太子困於江充之讒，發忿殺充，雖興兵交戰，非圍逼君父也；兵敗而死，〔事見二十二卷武帝徵和二年。〕及其孫為天子，始得改葬，猶諡曰戾。〔見二十四卷宣帝本始元年。〕況重俊可諡之曰節愍乎！臣恐後之亂臣賊子，得引以為心，開悖逆之，原非所以彰善癉惡也，〔彰，明也；癉，病也。明其為善，病其為惡者也。癉，丁但翻。〕請改其諡。多祚等從重俊興兵，不為無罪。陛下今宥之可也，名之為雪，亦所未安。」上甚然其言，而執政以為制命已行，不為追改，〔為，於偽翻。〕但停多祚等贈官而已。
12十一月，戊申朔，以姚元之為中書令。
13己酉，葬孝和皇帝於定陵，〔定陵在雍州富平城西北十五里。〕廟號中宗。朝議以韋後有罪，不應祔葬。追諡故英王妃趙氏曰和思順聖皇笁，求其瘞，莫有知者，〔妃死見二百二卷高宗上元二年。〕乃以禕衣招魂，〔唐制：皇后之服三：禕衣、鞠衣、襢衣。禕衣者，受冊、助祭、朝會大事之服也。深青織成為之，畫翬，赤質，五色，十二等，素紗中單，黼領，朱羅穀褾纐，蔽膝隨裳色，以緻領為緣，用翟為章，三等，青衣革帶，大帶隨衣色，裨約紐佩綬如天子，青襪，舄加金舄。〕覆以夷衾，〔覆，敷又翻。〕祔葬定陵。
14壬子，侍中韋安石罷為太子少保，左僕射、同中書門下三品蘇緕罷為少傅。
15甲寅，追復裴炎官爵。
初，裴軎先自嶺南逃歸，復杖一百，徙北庭。〔軎，讀曰胄。復，扶又翻。〕至徙所，殖貨任俠，常遣客詗都下事。武后之誅流人也，〔裴炎死，軎先流嶺南，見二百三卷武后光宅元年。誅流人見二百五卷長壽二年。詗，休正翻。〕軎先先知之，逃奔胡中；北庭都護追獲，囚之以聞。使者至，流人盡死，軎先以待報宋殺。既而武后下制安撫流人，有未死者悉放還，軎先由是得歸。至是求炎後，獨軎先在，拜詹事丞。〔詹事丞，正六品上，掌判詹事府事。〕
16壬戌，追復王同皎官爵。〔王同皎死見二百八卷中宗神龍二年。〕
17庚午，許文貞公蘇壞薨。制起復其子頲為工部侍郎，頲固辭。〔頲，他鼎翻。〕上使李曰知諭旨，日知終坐不言而還，〔坐，徂臥翻。〕奉曰：「臣見其哀毀，不忍發言，恐其隕絕。」上乃聽其終制。
18十二月，癸未，上以二女西城、隆昌公主為女官，以資天皇太后之祏，仍欲於城西造觀。〔觀，古玩翻。道士所居曰觀。〕諫議大夫甯原悌上言：以為「先朝悖逆庶人以愛女驕盈而及禍，新城、宜都以庶呩抑損而獲全。〔新城公主下嫁武延暉，宜城公主下嫁裴巽，皆中宗女。〕又釋、道二家皆以清淨為本，不當廣營寺觀，勞人費財。梁武帝致敗於前，先帝取災於後，殷鑒不遠。今二公主入道，將為之置觀，〔觀，古玩翻。為，於偽翻。〕不宜過為崇麗，取謗四方。又，先朝所親狎諸僧，尚在左右，宜加屏斥。」〔朝，直遙翻。屏，卑郢翻。〕上覽而善之。
19宦者閭興貴以事屬長安令李朝隱，〔屬，之慾翻。朝，直遙翻；下同。〕朝隱繫於獄。上聞之，召見朝隱，勞之曰：「卿為赤縣令，能如此，朕復何憂！」〔勞，力到翻。復，扶又翻；下無復同。〕因御承天門，集百官及諸州朝集使，宣示以朝隱所為。且下制稱「宦官遇寬柔之代，必弄威權。朕覽前載，每所歎息。能副朕意，實在斯人，可加一階為太中大夫，賜中上考及絹百匹。」
20壬辰，奚、霫犯塞，掠漁陽、雍奴，出盧龍塞而去。〔漁陽縣本屬幽州，中宗神龍元年分屬營州。雍奴縣，漢以來屬漁陽郡，隋屬涿郡，唐屬幽州。盧龍，漢肥如縣也，屬遼西郡，隋開旺十八年，更名盧龍，屬北平郡，唐帶平州。霫，而立翻。〕幽州都督薛訥追擊之，弗克。
21舊制，三品以上官冊授，五品以上制授，六品以下敕授，〔唐王言之制有七：一曰冊書，二曰制書，三曰忍勞制書，四曰發敕，五曰敕旨，六曰論事敕書，七曰敕牒。〕皆委尚書省奏擬，文屬吏部，武屬兵部，尚書曰中銓，侍剆曰東西銓。〔所謂三銓也。〕中宗之末，嬖倖用事，選舉混淆，無復綱紀。至是，以宋璟為吏部尚書，李又、盧從願為侍郎，皆不畏強禦，請謁路絕。集者萬餘人，留者三銓不過二千，人服其公。以姚元之為兵部尚書，陸象先、盧懷慎為侍郎，武選亦治。〔選，須絹翻。治，直吏翻。〕從願，承慶之族子；〔盧承慶，見二百卷高宗顯慶四年。〕象先，元方之子也。〔陸元方，見二百五卷天后邆聖元年。〕
22侍御史笹城倪若水，〔笹城縣，前漢屬真定國，復漢以來屬鉅鹿郡，唐屬恆州。〕奏彈國小祭酒祝欽明、司業郭山惲亂常改作，希旨病君；〔謂郊祀請以韋後亞獻也。〕於是左授欽明饒州刺史，山惲括州長史。〔舊志：饒州，京師東南三千二百六十二里。括州後為處州，京師東南四千二百七十八里。〕
23侍御史楊孚，彈糾不避權貴，權貴毀之，上曰：「鷹搏狡兔，須急救之，不爾必反為所噬。御史繩姦慝亦然。苟非人主保衛之，則亦為姦慝所噬矣。」孚，隋文帝之姪孫也。
24置河西節度、支度、營田等使，領涼、甘、肅、伊、瓜、沙、西七州，治涼州。〔唐制，凡天下邊軍，皆有支度使，以計軍資糧仗之用。節度不兼支度者，支度自為一司；其兼支度者，則節度使自支度。凡邊防鎮守轉運不給，則開置屯田以益軍儲，於是有營田使。使，疏吏翻。度，徒洛翻。〕
25姚州羣蠻，先附吐蕃，攝監察御史李知古請發兵擊之；既降，〔降，戶江翻。〕又請築城，列置州縣，重稅之。黃門侍郎徐堅以為不可；〔句斷。〕不從。知古發劍南兵築城因欲誅其豪傑，掠子女為奴婢。羣蠻怨怒，蠻酋傍名引吐蕃攻知古，殺之，以其屍祭天，由是姚、巂路絕，連年不通。〔酋，慈由翻。巂，音髓。〕
安西都護張玄表侵掠吐蕃北境，吐蕃雖怨而未絕和親，乃賂鄯州都督楊矩，請河西九曲之地以為公主湯沐邑；矩奏與之。〔九曲者，去簀石軍三百里，水甘草良，宜畜牧，蓋即漢大、小榆谷之地，吐蕃置洪濟、大漢門等城以守之。史為楊矩後悔懼自殺張本。善２，時戰翻，又音善。〕
二年（辛亥、七一一）
1春，正月，癸丑，突厥可汗默啜遣使請和；許之。〔厥，九勿翻。可，從刊入聲。汗，音寒。使，疏吏翻。〕
2己未，以太僕卿郭元振、中書侍郎張說並同平章事。〔說，讀曰悅。〕
3以溫王重茂為襄王，充集州刺史，遣中郎將將兵五百就防之。〔舊志：集州，京師西南一千四百二十五里。將，即亮翻。〕
4乙丑，追立妃劉氏曰肅明皇后，陵曰惠陵；德妃竇氏曰昭成皇后，陵曰請陵。皆魂葬於東部城南，〔二妃死見二百五卷武后長壽二年。〕立廟京師，號儀坤廟。〔會要，儀坤廟在親仁裏。〕竇氏，太子之母也。
5太平公主與益州長史竇懷貞等結為朋黨，欲以危太子，使其伲唐晙邀韋安石至其第，〔晙，子峻翻。〕安石固辭往。上嘗密召安石，謂曰：「聞朝堥皆傾心東宮，卿宜察之。」對曰：「陛下安得亡國之言！此必太平之謀耳。太子有功於社稷，仁明孝友，天下匠知，願陛下無惑讒言。」上瞿然曰：〔瞿，俱遇翻。瞿然，驚視之貌。〕「朕知之矣，卿勿言。」時公主在簾下竊聽之，以飛語陷安石，欲收按之，賴郭元振救之，得免。
公主又嘗乘輦邀宰相於光範門內，〔唐六典曰：宣政殿前西廊曰月華門，門西中書省，省西南北街，南直昭慶門，出光範門。韓愈伏光範門下上宰相書即此。〕諷以易置東宮，眾皆失色，宋璟抗言曰：「東宮有大功於天下，真宗廟社稷之主，公主柰何勿有此議！」
璟與姚元之密言於上曰：「未王陛下之元子，豳王高宗之長孫，〔豳王守禮，章懷太子賢之子。長，知兩翻。〕太平公主交構其間，將使東宮不安。請出宋王及豳王皆為刺史，罷岐、薛二王左、右羽林，使為左、右率以事太子。〔韋氏初平，二王領羽林。東宮五率，分為左、右十率。此指左右衛率。〕太平公主請與武攸暨皆於東都安置。」上曰：「朕更無兄弟，惟太平一妹，豈可遠置東都！諸王惟卿所處。」〔處，昌呂翻。〕乃先下制雲：「諸王、駙馬自今毋得典禁兵，見任者皆改他官。」〔見，賢遍翻。〕
頃之，上謂侍臣曰：「術者言五日中當有急兵入宮，卿等為朕備之。」〔為，於季翻；下為陛同。〕張說曰：「此必讒人慾離間東宮。〔間，古莧翻。〕願陛下使太子監國，〔監，古銜翻。〕則流言自息矣。」姚元之曰：「張說所言，社稷之至計也。」上說。〔說，與悅同。〕
二月，丙子朔，以宋王成器為同州刺史，豳王守禮為豳州刺史，〔舊志：同州，京師東北二百五十五里；豳州，京師西北四百九十三里。〕左羽林大將軍岐王隆範為左衛率，右羽林大將軍薛王隆業為右衛率；太平公主蒲州安置。
丁丑，命太子監國，六品以下除官及徒罪以下，並取太子處分。〔處，昌呂翻。分，扶問翻。〕
6殿中侍御史崔蒞、太子中允薛昭素言於上曰：「斜封官皆先帝所除，恩命已布，〔斜封官，見上卷中宗景龍二年。〕姚元之等建議，一朝盡奪之，彰先帝之過，為陛下招怨。〔為，於偽翻。〕今眾口沸騰，徧於海內，恐生非常之變。」太平公主亦言之，上以為然。戊寅，制：「諸緣斜封別敕授官，先停任者，並量材敘用。」〔量，音良。考異曰：朝野僉載雲：「未璟、畢構出後，見鬼人彭君卿受斜封人賄奏雲：『孝和怒曰：「我與人官，何卻！」』於是斜封皆復舊職。」今不取。〕
7太平公主聞姚元之、宋璟之謀，大怒，以讓太子。太子懼，奏元之、璟離間姑、兄，〔姑，謂太平公主；兄，謂宋王、豳王。聞，古莧翻。〕謂從極法。甲申，貶元之為申州刺史，璟為楚州刺史。〔舊志：申州至京師一千七百九十六里；楚州，京師東南二千五百一里。〕丙戌，宋王、豳王亦寢刺史之命。
8中書舍人、參知機務劉幽求罷為戶部尚書；以太子少保韋安石為侍中。安石與李日知代姚、宋為政，自是綱紀紊亂，復如景龍之世矣。〔紊，音問。復，扶又翻，又如字。〕前右率府鎧曹參軍柳澤上疏，以為：「斜封官皆因僕妾汲引，豈孝和之意！〔中宗諡孝和皇帝。率，所律翻。上，時掌翻。疏，所去翻。〕陛下一切黜之，天下莫不稱明。一旦忽盡收敘，善惡不定反覆相功，何陛下政令之不一也！議者鹹稱太平公主令胡僧慧範曹引此曹，誑誤陛下。〔誑，居況翻。〕臣恐積小成大，為禍不細。」上弗聽。澤，亨之孫也。〔柳亨事隋為王屋長，歸高祖，以女孫竇氏妻之，歷事太宗，位至檢校岐州刺史。〕
9左、右萬騎與左、右羽林為北門四軍，使葛福順等將之。〔騎，奇寄翻。將，即亮翻，又音如字。〕
10三月，以宋王成器女為金山公主，許嫁突厥默啜。〔厥，九勿翻。啜，叱劣翻。〕
11夏，四月，甲申，宋王成器讓司徒；許之，以為太子賓客。以韋安石為中書令。
12上召羣臣三品以上，謂曰：「朕素懷澹泊，不以萬乘為貴，〔澹，徒覽翻。乘，繩證翻。〕曩為皇嗣，又為皇太弟，皆辭不處。〔為皇嗣見二百四卷天授元年；辭太弟見二百八卷神龍元年。嗣，祥吏翻。處，昌呂翻。〕今欲傳位太子，何如﹖」羣臣莫對。太子使右庶子李景伯固辭，不許。殿中侍御史和逢堯附太平公主，言於上曰：「陛下春秋未高，方為四海依仰，豈得遽爾！」上乃止。
戊子，制：「凡政事皆取太子處分。〔處，昌呂翻。分，扶問翻。〕其軍旅死刑及五品已上除授，皆先與太子議之，然後以聞。」
13辛卯，以李日知守侍中。
14壬寅，赦天下。
15五月，太子請讓位於宋王成器；不許。請召太平公主還京師；許之。
16庚戌，制：「則天皇后父母墳仍舊為昊陵、順陵，量置官屬。」〔廢武氏二陵見二卷元年。量，音良。〕太平公主為武攸暨請之也。〔為，於偽翻；下各為同。〕
17辛酉，更以西城為金仙公主，隆昌為玉真公主，各為之造觀，〔金仙、玉真二觀皆造於京城內輔興坊；玉真觀，本竇誕舊宅，興金仙觀相對。更，工衡翻。〕逼奪民居甚多，用功數百萬。右散騎侍魏知古、黃門侍郎李又諫，不聽。〔散，悉亶翻。騎，奇寄翻。〕
18壬戌，殿中監竇懷貞為御史大夫、同平章事。
19僧慧範恃太平公主勢，逼奪民產，御史大夫薛謙光與殿中侍御史慕容珣奏彈之。公主訴於上，出謙光為州刺史。〔考異曰：統紀曰：「監察御史慕容珣奏彈西明寺僧慧範，以其通宮人長氏，張即太平公主乳母也，侵奪百姓。上以為御史當不避豪貴；見公主出居蒲州，乃敢彈射，在日不言，狀涉脽間骨肉，遂貶為密州員外司馬。」今從舊傳。〕
20時遣使按察十道，〔太宗貞觀十八年，遣十七遣巡察；武后垂拱初，亦嘗遣九逆察，天授二年又遣十道存撫使。至是分為十道按察使，以廉按州郡，二週年一替。使，疏吏翻。〕議者以山南所部闊遠，乃分為東西道；又分隴右為河西道。六月，壬午，又分天下置汴、齊、兗、魏、冀、並、蒲、鄜、涇、秦、益、鼦、遂、荊、岐、通、梁、襄、提、安、閩、越、洪、潭二十四都督，〔武德元年，改蜀郡為益州。鼦州，漢涪縣地，江左置巴西郡，西魏曰潼州，隋開皇改鼦州，大業初廢州為金山郡，唐武德初復曰鼦州。又武德二年置閩州於閩縣，開元十三年更閩州為福州。鄜，音膚。〕各糾察所部刺史以下善惡，惟洛及近畿州不隸都督府。〔雍、華、同、商、岐、豳為京畿；洛、汝為都畿。〕太子右庶子李景伯、舍人盧篏等上言：〔篏，音甫。〕「都督專殺殺生之柄，權任太重，或用非其人，為害不細。今御史秩卑望重，以時巡察，姦宄自禁。」〔宄，音軌。〕其後竟罷都督，但置十道按察使而已。
21秋，七月，癸巳，追復上官昭容諡曰惠文。〔追復其昭容之職而加之以諡。〕
22乙卯，以高祖故宅枯柿復生，赦天下。〔時詔以興聖寺是高祖舊宅，有柿樹，天授中枯死，至是重生，大赦天下。復，扶又翻，又如字。〕
23己巳，以右御史大夫解琬為朔方大總管。琬考按三城戍兵，〔三城，三受降城也。解，戶買翻。〕奏減十萬人。
24庚午，以中書令韋安石為左僕射兼太子賓客、同中書門下三品。太平公主以安石不附己，故崇以虛名，實去其權也。〔去，羌呂翻。〕
25九月，庚辰，以竇懷貞為侍中。懷貞每退朝，必詣太平公主第。〔朝，直遙翻。〕時脩金仙、玉真二觀，羣臣多諫，懷貞獨勸成之，身自督役。時人謂懷貞前為皇后阿亼，〔事見上卷中宗景龍二年。亼，正奢翻。〕今為公主邑司。〔唐公主有邑司令、丞，掌其主家財貨出入、田園徵封之事。考異曰：睿宗實錄雲：「乙卯，御史大夫竇懷貞為侍中。」太上皇實錄雲：「庚辰，御史大夫、同中書門下三品竇懷貞為侍中，知金仙、玉真公主邑司事。」舊紀，己卯，懷貞為恃中。新紀、新表，「乙亥，懷貞守恃中。」按是月癸酉朔，又懷貞以自督脩二觀之故，時人語曰：「竇僕射前為皇后國亼，今為公主邑丞。」非真知邑司也。今從舊紀。〕
26冬，十月，甲辰，上御承天門，引韋安石、郭元振、竇懷貞、李日知、張說宣制，責以「政教多闕，水旱為災，府庫益竭，僚吏日滋；雖朕之薄德，亦輔佐非才。安石可左僕射、東都留守，〔守，手又翻。〕元振可吏部尚書，懷貞可左御史大夫，日知可戶尚書，說可左丞，並罷政事。」以吏部尚書劉幽求為侍中，右散騎常侍魏知古為左散騎常侍，太子詹事崔湜為中書侍郎，並同中書門下三品；中書侍郎陸象先同平章事。皆太平公主之志也。
象先清淨寡慾，言論高遠，為時人所重。湜私侍太平公主，公主欲引以為相，〔相，息亮翻。〕湜請與象先同升，公主不可，湜曰：「然則湜亦不敢當。」公主乃為之並言於上，〔為，於偽翻。〕上不金欲用湜，公主涕泣以請，乃從之。〔考異曰：朝野僉載雲：「湜妻美，並二女皆得幸於太子。時人勝之曰：『託庸才於主第，進豔婦於春宮。』」今不取。〕
27右補闕辛替否上疏，以為：「自古失道破國亡家者，口說不如身逢，耳聞不如目覩；臣請以陛下所目覩者言之。太宗皇帝，陛下之祖也，撥亂返正，〔用太史公撥亂世返之正語意。〕開基立極；官不虛授，財無枉費；不多造寺觀而有福，不多度僧尼而無災，〔觀，古玩翻；下同。尼，女夷翻。〕天地垂祐，風雨時若，〔若，順也。〕粟帛充溢，蠻夷率服，享國久長，名高萬古。陛下何不取而法之！中宗皇帝，陛下之兄，棄祖宗之業，徇女子之意；無能而祿者數千人，無功而封者百餘家；造寺不止，費財貨者數百億，度人無窮，免租庸者數十萬，所出日滋，所入日寡；奪百姓口中之食以養貪殘，剝萬人體上之衣以塗土木，於是人怨神怒，眾叛親離，水旱並臻，公私俱罄，享國不永，禍及其身。陛下何不忝而改之！自頃以來，水旱相繼，兼以霜蝗，人無所食，未聞賑恤，〔賑，津忍翻。〕而為二女造觀，用錢百餘萬緡，以供無用之役乎！陛下族韋氏之家而不去韋氏之惡，〔去，羌呂翻。〕忍棄太宗之法，不忍棄中宗之政乎！且陛下與太子當韋氏用事之時，日夕憂危，切齒於兇；〔羣兇，謂韋溫、宗楚客等。〕今幸而除之，乃不改其所為，臣恐復有切齒於陛下者也。然則陛下又何惡於羣兇而誅之！〔復，扶又翻。惡，烏路翻。〕昔先帝之憐悖逆也，〔帝追廢安樂公主為悖逆庶人，故稱之。悖，蒲內翻，又蒲沒翻。〕宗晉卿為之造第，趙屐溫為之葺園，〔為，於偽翻。〕殫國財，竭人力，第成不暇遊，而身為戮沒。今之造觀崇侈者，必非陛下、公主之本意，殆有宗、趙之徒從而勸之，不可不察也。陛下不停斯役，臣恐人之愁怨，不減前朝之時。人人知其禍敗而口不敢言，言則刑刃隨之矣。韋月將、燕欽融之徒，先朝誅之，惟陛下察之。」上雖不能從，而嘉其切直。
28御史中丞和逢堯攝鴻臚卿，使於突厥，〔臚，陵如翻。使，疏吏翻。〕說默啜曰：「處密、堅昆聞可汗結婚於唐，皆當歸附。可汗何不襲唐冠帶，使諸胡知之，豈不美哉！」默啜許諾，明日，襆頭、衣紫衫，南向再拜，稱臣，〔樸頭、紫衫，唐三品已上之服也。襆頭起於後周，便武事者也。太宗時，馬週上議，以禮無服衫之文，請加欄袖褾。幀說，輸苪翻。襆，防玉翻。衣，於既翻。〕遣其楊我支及國相隨逢堯入朝，十一月，戊寅，至京師。逢堯以奉使功，遷戶部侍郎。
29壬辰，令天下百姓二十五入軍，五十五免。
30十二月，癸卯，以興昔亡可汗阿史那獻為招忍十姓使。
31上召天台上道士司馬承禎，〕臨海記：天台山超然秀出，山有八重，視之如一，高一萬八千丈，週迴八百里。又有飛泉，垂流千仞。時屬台州唐興縣界。我朝太祖建隆元年，始改唐興縣為天台縣。其山在今縣西二十餘裏。〕問以陰陽數術，對曰：「道者，損之又損，以至於無為，安肯勞心以學術數乎！」上曰：「理身無為則高矣，如理國何﹖」對曰：「國猶身也，順物自然而心無私，則天下理矣。」上歎曰：「廣成之言，無以過也。」〔廣成子居崆峒之上黃帝立下風而問道。〕承禎固請還山，上許之。
尚書左丞盧藏用指終南山〔程大昌曰：終南山橫亙關中，南面西起秦、隴，東澈藍田，凡雍、岐、郿、鄂、長安、萬年相去且八百里，而連綿峙據其南者，皆此一山也。毛公曰：終南，周之名山中南也，中南即終南也。關中記曰：言居天之中、都之南也。〕謂承禎曰：「此中大有佳處，何必天台！」丞禎曰：「以愚觀之，此乃仕宦之捷徑耳！」藏用嘗隱終南，則天時徵為左拾遣，故承禎言之。
玄宗至道大聖大明孝皇帝上之上〔諱隆基，睿宗第三子也。此諡，廣德元年所定。〕
先天元年（壬子、七一二）是年八月方改元先天。〕
1春，正月，〔考異曰：新紀、表：「壬辰，以陸象先同中書門下三品。」太上皇、。睿宗實錄、舊紀皆無之。不知新書何出，今不取。〕辛巳，睿宗祀南郊，初因【章：十二行本「因」作「用」；乙十一行本同；孔本同。】諫議大夫賈曾議合祭天地。〔歐陽修曰：古者祭天於圓丘，在國之南，祭地於澤中之方丘，在國之北。所以順陰陽，因高下，以事天地，以其類也。而後世有合祭之文。則天天冊萬歲元年，親享南郊，始合祭天地。至是曾議曰：有虞氏禘黃帝而郊嚳，夏后氏禘黃帝而郊鯀，郊之與廟，皆有禘也。禘於廟則祖宗合食於太祖，禘於郊則地祇羣望皆合食於圓丘，以始祖配享；蓋有事之大祭，非常祭也。三輔故事：祭於圓丘，上帝、石土，位皆南面。則漢嘗合祭也。時皆曾言為然。〕曾，言忠之子也。〔言忠見二百一卷高宗總章元年。〕
2戊子，幸滻東，〔水經註：霸水北歷藍田川，又左合滻水。滻水逕長樂坡西，是後韋堅引為廣運潭，在京師苑城之東；此地又在滻水之東。〕耕藉田。〔藉，在亦翻。〕
3己丑，赦天下；改元太極。
4乙未，上御安福門，宴突厥楊我支，以金山公主示之；既而會上傳位，婚道不成。
5以左御史大夫竇懷貞、戶部尚書岑羲並同中書門下三品。
6二月， 〔考異曰：太上皇實錄雲：「命皇太子送金山公主往幷州，令幽州都督裴懷古節度內發三萬兵赴黑山道，幷州長史薛訥節度內發四萬兵於汾州迎皇太子，右御史大夫 朔方大總管解琬節度內發二萬兵赴單於道。太子既親徵，諸軍一事以上並取處分，按以軍法從事。」他書皆無此事。按太子送公主與突厥和親，安用九萬兵！又豈得 謂之親徵！今不取。〕辛酉，廢右御史臺。〔武后光宅元年，改御史臺為肅政臺，分左、右。神龍元年，為左、右御史臺。〕
7蒲州刺史蕭至忠自託於太平公主，公主引為刑部尚書。〔考異曰：舊傳及劉餗小說，皆雲「自晉州刺史入為尚書。」今從太上皇、睿宗錄。〕華州刺史蔣欽緒，其妹夫也，謂之曰：「如子之才，何憂不達！勿為非分妄求。」〔分，扶問翻。〕至忠不應。欽緒退，歎曰：「九代卿族，一舉減之，可哀也哉！」〔引左傳衛太叔儀之言。至忠，蕭德言之曾孫，故云然。〕至忠素有雅望，嘗自公主　第門出，遇宋璟，璟曰：「非所望於蕭君也。」至忠笑曰：「善乎宋生之言！」遽策馬而去。
8幽州大都督薛訥鎮幽州二十餘年，〔按武后聖曆元年，薛訥方自藍田令擢為安東道經略。〕吏民安之，未嘗舉兵出塞，虜亦不敢犯。與燕刺史李璡有隙，〔武德六年，自營州遷燕州於幽州城中。燕，因肩翻。璡，將鄰翻，又即刃翻。〕璡毀之於劉幽求，幽求薦左羽林將軍孫佺代之。〔佺，此緣翻。〕三月，丁丑，以佺為幽州大都督，徙訥為幷州長史。
9夏，五月，益州獠反。〔獠，魯皓翻。〕
10戊寅，上祭北郊。
11辛巳，赦天下，改元延和。
12六月，丁未，右散騎常侍武攸暨卒，〔卒，子恤翻。〕追封定王。
13上以節愍太子之亂，岑羲有保護之功，〔節愍之難，冉祖雍誣帝及太平與太子連謀，賴羲與蕭至忠保護得免。〕癸丑，以羲為侍中。
14庚申，幽州大都督孫佺與奚酋李大酺戰於冷陘，〔貞觀中，奚酋可度者內附，賜姓李，後遂以李為姓。酋，慈由翻。酺，音蒲。陘，音刑。考異曰：上皇錄雲「甲子」，今從睿宗錄。〕全軍覆沒。
是時，佺帥左驍衛將軍李楷洛，左威衛將軍周以悌發兵二萬、騎八千，分為三軍，以襲奚、契丹。〔帥讀曰率。驍，堅堯翻。騎，奇寄翻。契，欺訖翻，又音喫。〕將軍烏可利諫曰：「道險而天熱，懸軍遠襲，往必敗。」佺曰：薛訥在邊積年，竟不能為國家復營州。〔營州陷見二百五卷武后萬歲通天元年。為，於偽翻。〕今乘其無備，往必有功。」使楷洛將騎四千前驅，遇奚騎八千，楷洛戢不利。佺怯懦，不敢救，〔將，即亮翻。懦，奴臥翻，又奴亂翻。〕弔兵欲還，虜乘之，唐兵大敗。佺阻山為方陳以自固，〔陳，讀曰陣。〕大酺使謂佺曰：「朝廷既與我和親，今大軍何為而來﹖」佺曰：「吾奉敕來招忍耳。楷洛不稟節度，輒與汝戰，請斬以謝。」大酺曰：「若然，國信安在﹖」全悉斂軍中帛，得萬餘段，並紫袍、金帶、魚袋以贈之。 〔高宗永徽二年，在京文武職事官五品巳上，並給隋身魚袋。天后垂拱二年，諸州都督並準京官帶魚。唐六典曰：隨身魚符，所以明貴賤、應徵召，其制左二右一， 太子以玉，親王以金，庶官以銅，皆題雲芋位姓名，並以袋盛。其袋三品已上飾以金，五品巳上飾以銀。〕大酺曰：「請將軍南還，勿相驚擾。」將士懼，無復部 伍，〔復，扶又翻，又如字。〕虜追擊之，士卒皆潰。佺、以悌為虜所擒，獻於突厥，默啜皆殺之；楷洛、可利脫歸。
15秋，七月，彗星出西方，經軒轅入太微，至於大角。
16有相者謂同中書門下三品竇懷貞曰：公有刑厄。」〔相，息亮翻。〕懷貞懼，請解官為安國寺奴；〔雍錄曰：安國寺在朱雀街東第四街之長樂坊。唐會要：景雲元年，敕拾潛龍舊宅為寺，便以本封安國為名。〕敕聽解官。乙亥，復以懷貞為左僕射兼御大夫、平章軍國重事。〔復，扶又翻。〕
17太平公主使術者言於上曰：「慧所以除舊布新，又帝座及心前星皆有變，〔帝座在中宮華蓋之下。心三星，中星為明堂，天子位，前星為太子。彗，祥歲翻，又音歲，又音遂。〕皇太子當為天子。」上曰：「傳德避災，吾志決矣。」太平公主及其黨皆力諫，以為不可，上曰：「中宗之時，羣姦用事，天變屢臻。朕時請中宗擇賢子立之以應災異，中宗不悅，朕憂恐數日不食。豈可在彼則能勸之，在己則不能邪！」太子聞之，馳入見，〔見，賢遍翻。〕自投於地，叩頭請曰：「臣以微功，不次為嗣，懼不克堪，未審陛下遽以大位傳之，何也﹖」上曰：「社稷所以再安，吾之所以得天下，皆汝力也。今帝座有災，故以授汝，轉禍為福，汝何疑邪！」太子固辭。上曰：「汝為孝子，何必待柩前然後即位邪！」〔柩，音舊。〕太子流涕而出。
壬辰，制傳位於太子，太子上表固辭。〔上，時掌翻。〕太平公主勸上雖傳位，猶宜自總大政。上乃謂太子曰：「汝以天下事，欲朕兼理之邪﹖昔舜禪禹，猶親巡狩，〔舜既禪禹，南巡狩而崩於蒼梧；引此為據也。〕朕雖傳位，豈忘家國！其軍國大事，當兼省之。」〔省，悉景翻。考異曰：「太上皇錄全以為上皇之意。睿宗錄雲：「太子既為太平公主所構，或唯遣皇帝知三品以下除授及徒罪，其軍國大務並重刑獄，上仍兼省之，五日一受朝於太極殿。」今兩取之。〕
八月，庚子，玄宗即位，尊睿宗為太上皇。上皇自稱曰朕，命曰誥，五日一受朝太極殿。皇帝稱曰予，命曰制、敕，日受朝於武德殿。〔朝，直遙翻。〕三品以上除授及大刑政決於上笪，餘皆決於皇帝。
18壬寅，上大聖天后尊號曰聖帝天后。
19甲辰，赦天下，改元。
20乙巳，於鄭州北置浡海軍，〔莫縣，自漢以來屬涿郡，唐屬瀛州。景雲二年分置鄭州，開元十三年復單用莫字。〕恆、定州境置恆陽軍，〔杜佑曰：恆陽軍在恆州城東。恆，戶登翻。〕媯、蔚州境置懷柔軍，屯兵五萬。〔媯，居為翻。蔚，紆勿翻。〕
21丙午，立妃王氏為皇后；以後父仁皎為太僕卿。仁皎，下邽人也。戊申，立笪子許昌王嗣直為郯王，真定王嗣謙為郢王。
22初，河內人王琚預於王同皎之謀，〔謂中宗神龍元年王同皎謀殺武三思也。〕亡命，傭書於江都。上之為太子也，琚還長安，選補諸暨主簿，〔諸，暨，越王允常故都也，自漢以下為縣，屬會稽。〕過謝太子。琚至廷中，故徐行高視，宦者曰：「殿下在簾內。」琚曰：何謂殿下﹖當今獨有太平公主耳！」〔用範睢故智，為此言以淚發太子。〕太子遽召見，與語，琚曰：「韋庶人弒逆，人心不服，誅之易耳。〔易，以鼓翻。〕太平公主，武后之子，兇猾無比，大臣多為之用，琚竊憂之。」太子引與同榻坐，泣曰：主上同氣，唯有太，平言之恐傷主上之意，不言為患日深，為之柰何﹖」琚曰：「天子之孝，異於匹夫，當以安宗廟社稷為事。蓋主，漢昭帝之姊，自幼供養，有罪猶誅之。〔事見漢紀。蓋，古盍翻。供，居用翻。養，羊尚翻。〕為天下者，豈顧小節！」太子悅曰：「君有何藝，可以與寡人遊﹖」琚曰：「能飛煉、詼嘲。」〔飛煉，謂飛丹砂以鍊丹也。舊書載琚之言曰：「飛丹煉砂，詼諧嘲詠，可與優人比肩。」〕太子乃奏為詹事府司直，〔唐六典：詹事府司直掌彈劾官寮，糾舉職事。〕日與遊處，〔處，昌呂翻。〕累遷太子中舍人；〔唐六典曰：太子中舍人，木本漢、魏太子舍人也。晉惠帝在儲宮，以舍人四人有文學才美者，與中庶子共理文書。至鹹寧三年，齊王攸為太傅，遂加名為中舍人，與中庶子共掌禁令，糾正違闕，侍從左右，儐相威儀，盡規獻訥。〕及即位，以為中書侍郎。〔考異曰：鄭綮開天傳信記雲：「上於藩邸時，每戲遊城南韋、杜之間，因逐狡兔，意樂忘返，與其徒十數人，倦甚，休息於封部大樹下。適有書生延上過其家，甚貧，止於村妻、一驢而已。上坐未久，書生殺驢拔蒜備饌，酒肉伨霈。上顧而奇之。及與語，磊落不凡，問其姓名，乃王琚也。自是上海遊韋、杜間，必過琚家，琚所諮議合上意，上益親善焉。及韋氏專制，上憂甚，獨密言於琚。琚曰：『亂則殺之，又何疑也！』上遂納琚之謀，戡定禍難，累拜為中書侍郎，實預配享焉。」今從舊傳。〕
是時，宰相多太平公主之黨，劉幽求與右羽林將軍張暐謀以羽林兵誅之，使暐密言於上曰：「竇懷貞、崔湜、岑羲皆因公主得進，日夜為謀不輕。若不早圖，一旦事起，太上皇何以得安！請速誅之。〔考異曰：舊傳雲，「幽求自謂功在朝臣之右，志求左僕射兼領中書令。俄而竇懷貞為左僕射，崔湜為中書令，幽求心甚不平，形於言免，乃與張暐請誅。」按幽求素盡心於玄宗；湜等附太平，非幽求因私忿而害之也，今不取。〕臣已與幽求定計，惟俟陛下之命。」上深以為然。暐洩其謀於侍御史鄧光賓，上大懼，遽列上其狀。丙辰，幽求下獄。有司奏：「幽求等離間骨肉，罪當死。」上為言幽求大功，不可殺。〔列上，時掌翻。下，遐嫁翻。間，古莧翻。為，於偽翻。〕癸亥，流幽求於封州，〔封州，漢廣信封陽縣地，梁置成州，隋改封州，唐屬廣州都督府。舊志：封州去京師水陸四千五百一十里。〕張暐於峯州，光賓於繡州。〔舊志：峯州，隋交趾郡之嘉寧縣，武德四年置。峯州去京師七千七百一十里；繡州去京師六千九十里。〕
初，崔湜為襄州刺史，密與譙王重福通書，重福遺之金帶。〔遺，於季翻。〕重福敗，湜當死，張說、劉幽求營護得免。既而湜附太平公主，與公主謀罷說政事，以左丞分司東都。及幽求流封州，湜諷廣州都督周利貞，使殺之。〔封州，屬廣州都督。〕桂州都督王【章：十二行本「王」上有「景城」二字；乙十一行本同；孔本同；張校同。】晙知其謀，留幽求不遣。〔晙，子峻翻。〕利貞屢移牒索之，〔索，山客翻。〕晙不應，利貞以聞。湜屢逼晙，使遣幽求，幽求謂晙曰：「公拒執政而保流人，勢不能全，徒仰累耳。」〔累，力瑞翻。〕固請詣廣州，晙曰：「公所坐非可絕於朋友者也。晙因公獲罪，無所恨。」竟逗遛不遺。幽求由是得免。
24九月，丁卯朔，日有食之。
25辛卯，立皇子嗣昇為陝王。〔陝，失冉翻。考異曰：睿宗實錄作「甲申」，太上皇錄作「甲午」。今從玄宗實錄。〕嗣昇母楊氏，士達之曾孫也。〔楊士達仕隋，官至納言。〕王后無子，母養之。
26冬，十月，庚子，上謁太廟，赦天下。
27癸卯，上幸新豐，獵於驪山之下。〔驪，加知翻。〕
28辛酉，沙陀金山遣使入貢。沙陀者，處月之別種也，姓朱邪氏。〔使，疏吏翻。種，章勇翻。邪，音耶。處月居金娑山之陽、蒲類之東，有大磧，名沙陀，故號沙陀。考異曰：薛居正五代史後唐太祖紀曰：「太祖姓朱邪氏，始祖拔野古，貞觀中為墨離軍使。太宗平薛延陀，分同羅、僕骨之人，置沙陀都督府，蓋北庭有磧曰沙陀，因以名焉。永徽中，以拔野古為都督。其後子孫五世相承，曾祖盡忠，貞元中繼為沙陀府都督。」歐陽修五代史記曰：「李氏之先，蓋出於西突厥，本號朱邪，至其後世，別自號曰沙陀，而以朱邪為姓，拔野古為始祖。其自序雲『沙陀者，北庭之磧也。當唐太宗時，破西突厥諸部，分同羅、僕骨之人於此磧，置沙陀府，而以其始祖拔野古為都督，且傳子孫數世，皆為沙陀都督，故其後世因自號沙陀。』然予考於傳記，其說皆非也。夷狄無姓氏，朱邪，部族之號耳。拔野古與朱邪同時人，非其始祖而唐太宗時未嘗有沙陀府也。唐太宗破西突厥，分其諸部置十三州，以同羅為龜林都督府，僕骨為金微都督府，拔野古為幽陵都督府，未嘗有沙袉府也。當是時，西突厥有鐵勒、薛延陀、阿史那之類為最大，其別部有同羅、僕骨、拔野古等以十數，蓋其子者也。又有處月、處月朱邪孤注從賀魯戰於牢山，為契苾何力所敗，遂沒不見。後百五六十年，掌憲宗時，有朱邪盡忠及子執宜見於中國，而自號沙陀，以朱邪為姓矣。蓋沙陀者大磧也，在金莎山之陽，蒲類海之東，自處月以來居此磧，號沙陀突厥。而夷狄無文字傳記，朱邪又微不足錄，故其後世自失其傳，至盡忠孫始賜姓李氏。李氏後大，而夷狄之人遂以沙陀為貴種雲。」今從之。〕
29十一月，乙酉，奚、契丹二萬騎寇漁陽，幽州都督未璟閉城不出，虜大掠而去。
30上皇誥遺皇帝巡邊，西自河、隴，東及燕、薊，選將練卒。〔燕，因肩翻。薊，音計。將即亮翻。〕甲午，以幽州都督宋璟為左軍大總管，幷州長史薛訥為中軍大總管，朔方大總管、兵部尚書郭元振為右軍大總管。
31十二月，刑部尚書李日知請致仕。
日知在官，不行捶撻而事集。〔捶，止橤翻；下同。〕刑部有令史，受敕三日，忘不行。〔忘，巫於翻。〕日知怒，索杖，集羣吏欲捶之，〔索，山客翻。〕既而謂曰：「我欲篲汝，天下人必謂汝能撩李日知嗔，〔撩，落蕭翻，取動也。嗔，昌真翻。〕受李日知杖，不得比於人，妻子亦將棄汝矣。」遂釋之。吏皆感悅，無敢犯者，脫有稽失，眾共謫之。
開元元年（癸丑、七一三）是年十二月方改元。〕
1春，正月，乙亥，誥：「衛士自今二十五入軍，五十免；羽林發騎並以衛士簡補。」〔騎，奇寄翻。〕
2以吏部尚書蕭至為中書令。
3皇帝巡邊改期，所募兵各散遣，約八月復集，〔復，扶又翻。〕道不成行。
4二月，庚子夜，開門然燈，〔按舊書嚴挺之傳：先天二年正月望，胡僧婆陀請夜開門燃千百燈。〕又追作去年大酺，〔元年，受內禪，不及賜天下酺，乃追為之。酺，音蒲。〕大合伎樂。上皇與上御門樓臨觀，或以夜繼晝，凡月餘。〔帝之侈心蓋已發靈於此矣。伎，其綺翻。〕左拾遺華陰嚴挺之上疏諫，以為：「酺者因人所利，合醵為歡。〔醵，其虐翻，合錢飲酒也。〕令乃損萬人之力，營百戲之資，非所以光聖德美風化也。」乃上。
5初，高麗既亡，〔高麗亡見二百一卷高宗總章元年。〕其別種大祚榮徙居營州。及李盡忠反，〔李盡忠反見二百五卷武后萬歲通天元年。風俗通：大勝，大庭氏之後；大款為顓帝師。按禮記曰：大連善居喪，東夷之子也。蓋東夷之有大姓尚矣。種，章勇翻。〕祚榮與靺鞨乞四北羽聚眾東走，阻險自固，〔靺鞨，音末曷。〕盡忠死，武后使將軍李楷固討其餘黨。楷固擊乞四北羽，斬之，引兵踰天門嶺，逼祚榮。〔新書：天門嶺在土護真河北三百里。〕祚榮逆戰，楷固大敗，僅以身免。祚榮遂帥其眾東據東牟山，築城居之。〔東牟山在挹婁國界，地直營州東二千里，南北（與﹖）新羅以泥河為境，東窮海，西契丹。帥，讀曰率。〕祚榮驍勇善戰，〔驍，堅堯翻；下同。〕高麗、靺鞨之人稍稍歸之，地方二千里，戶十餘萬，勝兵數萬人，〔勝，音升。〕自稱振國王，附於突厥。時奚、契丹皆叛，道路阻絕，武后不能討。中宗即位，遣侍御史張行岌招慰之，〔岌，魚及翻。〕祚榮遣子入侍。至是，以祚榮為左驍衛大將軍、勃海郡王；以其所部為忽汗州，令祚榮兼都督。〔靺鞨自此盛矣；始去靺鞨，專號勃海。〕
6庚申，敕以嚴挺之忠直宣示百官，厚賞之。
7三月，辛巳，皇后親蠶。〔舊制：有皇后祀先蠶親桑之禮。後周制，皇后衣十二等，採桑服鴇衣。唐制，皇后親蠶服鞠衣，黃羅為之。考異曰：玄宗實錄脫此年二月、三月事。祀先蠶詔，及三月丁卯也，而唐曆承其誤，雲「正月辛巳，皇后祀先蠶。」太上皇錄雲：「三月辛巳，皇后親蠶，自嗣聖、光宅以來，廢闕此禮，至是重行。」太上皇、睿宗實錄、舊本紀皆雲「辛卯」。按制書雲：「以今月十八日祀先蠶。」是月甲子朔。今從玄宗實錄。〕
8晉陵尉楊相如上疏言時政，其略曰：「煬帝自恃其強，不憂時攻，雖制敕交行，而聲實舛謬，言同堯、舜，跡如桀、紂，舉天下之大，一擲而棄之。」又曰：「隋氏縱欲而亡，太宗抑欲而昌，願陛下詳擇之！」又曰：「人主莫不好忠正而惡佞邪，〔好，呼到翻。惡烏路翻；下同。〕然忠正者常疏，佞邪者常親，以至於覆國危身而不寤者，何哉﹖誠由忠正者多忤意，佞邪者多順指，積忤生憎，積順生愛，此親疏之所以分也。明主則不然。愛其忤以收忠賢，惡其順以去佞邪，〔忤，五故翻。去羌呂翻；下除去同。〕則太宗太平之業，將何遠哉！」又曰：「夫法貴簡而能禁，罰貴輕而必行；陛下方興崇至德，大布新政，請一切除去碎密，不察小過。小過不察則無煩苛，大罪不漏則止姦慝，使簡而難犯，寬而能制，則善矣。」上覽而善之。
9先是，脩大明宮未畢，〔先，悉薦翻。〕夏，五月，庚寅，敕以農務方勤，罷之以待閒月。〔閒月，謂農功畢入之後。〕
10六月，丙辰，以兵部尚書郭元振同中書門下三品。〔考異曰：六月，辛丑，郭元振同三品。下註曰：舊紀在丙辰，今從睿宗實錄。據考異，則通鑑正文當改「丙辰」為「辛丑」。〕
11太平公主依上皇之勢，擅權用事，與上有隙，宰相七人，五出其門。〔考異曰：唐曆曰：「宰相有七，四出其門；天子孤立而無援。」新、舊傳皆雲：「宰相七人，五出主門下。」按是時竇懷貞、蕭至忠、岑羲、崔湜、與主連謀，其不附主者，部元振、魏知古、陸象先三人也。薛稷太子少保，不為宰相，或者新、舊傳並象先數之，唐曆不數象先耳。〕文武之臣，太半附之， 與竇懷貞、岑羲、蕭至忠、崔湜及太子少保薛稷、雍州長史新興王晉、〔雍，於用翻。〕左羽林大將軍常元楷、知右羽林將軍事李慈、左金吾將軍李欽、中書舍人李 猷、右散騎常侍賈膺福、鴻臚卿唐晙、及僧慧範等謀廢立，〔晙，子峻翻。〕又與宮人元氏謀於赤箭粉中置毒進於上。〔陶夕景曰：赤箭，亦是芝類，莖赤如箭簳， 葉生其端，根如人足，又如芋魁，有十二子為衛。其曲為粉，久服益氣力，長陰肥健，輕身增年。沈括曰：赤箭，天麻曲也。根則抽曲徑直而上，曲則結子成熟而落，返從簳中而下，至土而生。赤箭則言曲，用之有自表入裡之功。天麻則言根，用之有自內達外之理。本草圖經曰：赤箭，莖中空，依半而上，貼莖微有尖葉，梢頭生成穗，開花結子如豆粒大，其子至夏不落，郤透虛入莖中潛生土內。〕晉，德良之孫也。〔德良，長平王叔良之弟，武德初封新興王。〕元楷、慈數往來主第，相與結謀。〔數，所角翻。〕
王琚言於上曰：「事迫矣，不可不速發。」左丞張說自東都遣人遺上佩刀，意欲上斷割。〔遺，於季翻。君臣之禮，當言獻佩刀。此因舊史成文，失於改定耳。斷，丁亂翻。〕荊州長史崔日用入奏事，言於上曰：「太平謀逆有日，陛下往在東宮，猶為臣子，若欲討之，須用謀力。今既光臨大寶，但下一制書，誰敢下從﹖萬一姦宄得志，悔之何及！」上曰：「誠如卿言；直恐驚動上皇。」日用曰：「天子之孝在於安四海。若姦人得志，則社稷為墟，安在其為孝乎！請先定北軍，〔北軍，謂左右羽林、左右萬騎也。〕後收逆黨，則不驚動上皇矣。」上以為然，以日用為吏部侍郎。
秋，七月，魏佑古告公主欲以是月四日作亂，〔考異曰：上皇錄雲：「公主謀不利於上，與今上更立皇子，獨專權，期以是月七日作亂。今上密佑其事，勒左右禁兵誅之。」按是月壬戌朔，玄宗以三日甲子誅之。今從玄宗錄。〕令元楷、慈以羽林兵突入武德殿，〔時上於武德殿受羣臣朝，故欲突入為變。〕懷貞、至忠、莠等於南牙舉兵應之。〔西內以太極殿為正牙，自北門言之日南牙。〕上乃與岐王範、薛王業、郭元振及龍武將軍王毛仲、〔景雲初，以右萬騎與左、右羽林為北 門四軍，置左、右龍武將軍，以領萬騎，位從三品。〕殿中少監姜皎、太僕少卿李令問、尚乘奉御王守一、內給事高力士、〔乘，繩證翻。內給事屬內侍省，從五品 下，掌判省事；元正、冬至，羣臣朝賀中宮，則出入宣傳；凡宮人衣服費用，則具其品秩，計其多少，春秋二時，宣送中書。〕困毅李守德等定計誅之。皎，謩之曾孫；〔姜謩見一百八十四卷隋恭帝義寧元年。〕令問，靖弟客師之孫；〔李客師亦有戰功。〕守一，仁皎之子；力士，潘州人也。〔潘州，古西甌、駱越地，漢屬合浦郡界。江左置定州郡，隋廢郡為縣，唐武德四年置南宕州；貞觀八年改潘州，以潘水為名。〕
甲子，上因王毛仲取閑貛馬及兵三百餘人，自【章：十二行本「自」上有「與同謀人餘。」六字；乙十一行本同；孔本同；退齋校同；張校同，雲無註本亦無。】武德殿入虔化門，〔西內太極殿北曰朱明門，左曰虔化門，右曰肅章門；虔化之東曰武德西門，門內則武德殿。〕召元楷、慈，先斬之，擒膺福、猷於內客省以出，〔四方館隸中書省，故內客省在焉。中書省在太極門之右。膺福、猷皆中書省官也。〕執至忠、莠於朝堂，〔東西朝堂在承天門內，分左右。朝，直遙翻。〕皆斬之。〔考異曰：玄宗實錄作「乙丑」。按僉載，「七月三 日誅常元楷」。今從睿宗、上皇實錄。唐曆、新、舊本紀、舊王琚傳，「琚與岐王範、薛王業、姜皎、王毛仲等並預誅逆，以鐵騎至承天門。時睿宗聞鼓譟聲，召郭 元振升承天樓，宣詔下關，令侍御史任知古召募數百人於朝堂，不得入。頃間，琚等從玄至樓上。」太上皇實錄：「公主期以是月七日令常元楷以羽林兵自北門入，竇懷貞等於南衙舉兵應之。今上密知其事，登時勒左右禁兵出北門，召常，元楷、李慈，即斬於闕下。還至承天門，執岑羲蕭至忠，斬於朝堂。」舊蕭至忠傳曰：「至忠遽遁入山寺，數日，捕而伏誅。」蓋誤以太平公主事為至忠事。今從玄宗實錄。朝野僉載曰：「羽林將軍常元楷三代告密得官，至失天二年七月三日，楷以反逆誅，家口配沒。」玄宗實錄雲：「上誅凶逆，睿宗恐宮中有變，御承天門，號令南衙兵士以備非常。郭元振帥兵侍衛，登樓奏曰：『皇帝前奉誥誅竇懷貞等，惟陛下勿憂。』睿宗大喜。」今擇其可信者取之。〕懷貞逃入溝中，自縊死，戮其屍，改姓曰毒。〔縊，於計翻。〕上皇聞變，登承天門樓。郭元振奏，皇帝前奉誥誅竇懷貞等，無他也。上尋至樓上，上皇乃下誥罪狀懷貞等，因赦天下，惟逆人親黨不赦。薛稷賜死於萬年獄。
乙丑，上皇誥：「自今軍國政刑，一皆取皇帝處分。〔處，昌翻。公，扶問翻。考異曰：舊本紀雲：「七月三日，誅懷貞等。睿宗明日下詔，軍國政刑，並取皇帝處分。」新本紀雲：「乙丑，始聽政。」唐曆亦無乙丑下誥；唯玄宗實錄雲丙寅。今從諸書。〕朕方無為養志，以遂素心。」是曰，徙居百福殿。〔唐六典曰：兩儀殿之右曰宜秋門，宜秋之右曰百福門，其內百福殿。〕
太平公主逃入山寺，三日乃出，賜死於家，〔考異曰：新傳雲，「三日乃出」。太上皇實錄曰：「公主聞難作，遁入山寺，數日方出，禁錮終身，諸子皆伏誅。」 今從新、舊傳，睿宗實錄。〕公主諸子及黨與死者數十人。薛崇簡以數諫其母被撻，特免死，〔數，所角翻。〕賜姓李，官爵如故。〔崇簡，即崇暕。〕籍公主家， 財貨山積，珍物侔於御府，貛牧羊馬、田園息錢，收之數年不盡。慧範家亦數十萬緡。改新興王晉之姓日厲。〔姓譜本自有厲姓，漢有魏郡太守義陽侯厲溫。〕
初，上謀誅竇懷貞等，召崔湜，將託以心腹，湜弟滌謂湜曰：「主上有問，勿有所隱。」湜不從。懷貞等既誅，湜與右丞盧藏用俱坐私侍太平公主，湜流竇州，〔舊志：竇州至京師水陸六千一百二里。〕藏用流瀧州。〔瀧，閭江翻。〕新興王晉臨刑歎曰：「本為此謀者崔湜，今吾死湜生，不亦冤乎！」會有司鞫宮人元氏，元氏引湜同謀進毒，乃追賜死於荊州。〔舊志：荊州，京師東南一千七百三十里。〕薛稷之子伯陽以尚主免死，流嶺南，於道自殺。
初，太平公主與其黨謀廢立，竇懷貞、蕭至忠、岑羲、崔湜皆以為然，陸象先獨以為不可。公主曰：「廢長立少，〔宋王成器長也。長，知兩翻。少，詩照翻。〕已為不順；且又失德，若之何不去！」〔去，羌呂翻。〕象先曰：「既以功立，當以罪廢。〔言上平內難有大功，於天下國家無罪，不可廢。〕今實無罪，象先終不敢從。」公主怒而去。上既誅懷貞等，召象先謂曰：「歲寒知松柏，信哉！」〔論語孔子曰：「歲寒然後知松柏之後凋也。」〕時窮治公主枝黨，當坐者眾，象先密為申理，所全甚多；〔治，直之翻。為，於偽翻。〕然未嘗自言，當時無知者。百宮素為公主所善及惡之者，〔惡，烏路翻。〕或黜或陟，終歲不盡。
丁卯，上御承天門樓，赦天下。
己巳，賞功臣郭元振等官爵、第舍、金帛有差。以高力士為右監門將軍，知內侍省事。〔監，古銜翻。〕
初，太宗定製，內侍省不置三品官，〔內侍省，內侍四人，以久次一人知省事，從四品上。〕黃衣廩食，守門傅命而已。天后雖女主，宦官亦不用事。中宗時，嬖倖猥多，宦官七品以上至千餘，人，然衣緋者尚寡。〔嬖，卑義翻，又博計翻。衣，於既翻；下同。〕上在蕃郵，力士傾心奉之，〔力士，馮盎曾孫也。聖曆初，嶺南討擊使李千里上二閹兒，曰金剛，曰力士，中人高延福養為子，故冒高姓。既壯，為宮闈丞。帝在潘，力士傾心附結。〕及為太子，奏為內給事，至是以誅蕭、岑功賞之。是後宦官稍增至三千餘人，除三品將軍者浸多，衣緋、紫至千餘人，宦官之盛自此鈶。〔衣，去聲。〕
12壬申，遣益州長史畢構等六人宣撫十道。
13乙亥，以左丞張說為中書令。
14庚辰，中書侍郎、同平章事陸象先罷為益州長史、劍南按察使。〔使，疏吏翻。〕八月，癸巳，以封州流人劉幽求為大射、平章軍國大事。
15丙辰，突厥可汗默啜遣其子楊我支來求婚；丁巳，許以罷王女南和縣主妻之。〔妻，七細翻。〕
16中宗之崩也，同中書門下三品李嶠密表韋後，請出相王諸於外。〔相，息亮翻。〕上即位，於禁中得其表，以示侍臣。嶠時以特進致仕，或請誅之，張說曰：「嶠雖不識逆順，然為當時之謀則忠矣。」上然之。九月，壬戌，以嶠子率更令暢為虔州刺史，〔唐六典曰：漢率更令、丞主庶子、舍人更直，職似光祿勳；晉率更令掌宮殿門戶之禁、郎將屯衛之士；北齊率更令掌周衛禁防、漏刻鍾鼓。更，工衡翻。〕令嶠隨暢之官。
18丙戌，復置右御史臺，督察諸州；〔去年春廢右御史臺。復，扶又翻。〕罷諸道按察使。〔使，疏史翻。〕
19冬，十月，辛卯，引見京畿縣令，〔唐京城兩赤縣為京縣，畿內諸縣為畿縣。京縣令正五品上，畿縣令正六品下。見，賢遍翻。〕戒以歲饑惠養黎元之意。
20己亥，上幸所豐；癸卯，講武於驪山之下，徵兵二十萬，旌旗連亙五十餘裏。〔亙，古鄧翻。〕以軍容不整，坐兵部尚書郭元振於纛下，將斬之。劉幽求、張說跪於馬前諫曰：「元振有大功於社稷，不可殺。」乃流新州。〔舊志：新州去京師五千五十二里。〕斬給事中、知禮儀事唐絕，以其制軍禮不肅故也。上始欲立威，亦無殺紹之意，金吾衛將軍李邈遽宣敕斬之。上尋罷邈官，廢棄終身。時二大臣得罪，諸軍多震懾失次。〔懾，之涉翻。〕惟左軍節度薛訥、〔時講武分左右軍，以訥為左軍節度。〕朔方道大總管解琬二軍不動，上遣輕騎召之，皆不得入其陳。〔解，戶買翻。騎，奇寄翻。陳，讀曰陣。〕上深歎美，忍勉之。
甲辰，獵於渭川。〔此即新豐界之渭川。〕上欲以同州姚元之為相，張說疾之，使御史大夫趙彥昭彈之，〔彈，徒丹翻。〕上不納。又使殿中監芏皎言於卜曰：「陛下常欲擇河東總管而難其人，臣今得之矣。」上問為誰，皎曰：「姚元之文武全才，真其人也。」上曰：「此張說之意也，汝何得面欺，罪當死！」皎叩頭首服，〔首，式又翻。〕上即遣中使召元之詣行在。〔使，疏吏翻。〕既至，上方獵，引見，〔見，賢遍翻。〕即拜兵部尚書、同中書門下三品。〔考異曰：世傳昇平源，以為吳兢所撰，雲：「姚元崇初拒太平得罪，上頗德之。既誅太平，方任元崇以相，進拜同州刺史。張說素不謟，命趙彥昭驟彈之；不許。居無何，上將獵於渭濱，密召兀崇會於行所。初，元崇聞上講武於驪山，謂所親曰：『準式，車駕行幸，三百里內刺史合朝覲。元崇必為權臣所擠，若何﹖』參軍李景初進曰：『芋有兒母者，其父即教坊長入內，相公儻致厚賂，使其冒法進狀司達。』公然之，輒效。燕公說使姜皎入曰：『階下久卜河東總管，重難其人，臣有所得，何以見賞﹖』上曰：『誰邪﹖如愜，有萬金之賜。』乃曰：『馮翊太守姚崇，文武全材，即其人也。』上曰：『此張說意也。卿罔上，當話。』皎首殷萬死。即詔中官追赴行在。上方獵於渭濱，公至，拜馬首。上曰：『卿頗知獵乎﹖』元崇曰：『臣少孤，居廣成澤，目不知書，唯以射獵為事。四十年方遇張憬藏，謂臣當以文學位將相，無為自棄，爾來折節讀書。今雖官位過忝，至於馳射，老而猶能。』於是呼鷹放犬，遲速稱旨；上大悅。上曰『朕久不見卿，思有顧問，卿可於宰相行中行。』公行猶後，上縱轡久之，顧曰：『卿行何後﹖』公曰：『臣官疏賤，不合參宰相行。』上曰：『可兵部尚書、同平章。』公不謝。上顧訝焉。至頓，上命宰臣坐，公跪奏：『臣適奉作弼之詔而不謝者，欲以十事上獻；有不可行，臣不敢奉詔。』上曰：『悉數之，朕當量力而行，然定可否。』公曰：『自垂拱已來，朝廷以刑法理天下；臣請聖政先仁義，可乎﹖』上曰：『朕深心有望於公也。』又曰：『聖朝自喪師青海，未有牽復之悔；臣請三數十年不求邊功，可乎﹖』上曰：『可。』又曰：『自太后臨朝以來，喉舌之任，或出於閹人之口；臣請中官不預公事，可乎﹖』上曰：『懷之久矣。』又曰：『自武氏諸親猥侵清切權要之地，繼以韋庶人、安樂、太平用事，班序荒雜；臣請國親不任臺省官，凡有斜封、待闕、員外等管，悉請停罷，可乎﹖』上曰：『朕素志也。』又曰：『比來近密佞幸之徒，冒犯憲網者，怕皆以寵免；臣請行法，可乎﹖上曰：『朕切齒久矣。』又曰：『比因豪家戚里，貢獻求娓，延及公卿、方鎮亦為之；臣請除租、庸、賦稅之外，悉杜塞之，可乎﹖』上曰：『願行之。』又曰：『太后造福先寺，中宗造聖善寺，上皇造金仙、玉真觀，皆費鉅百萬，耗蠹生靈；凡寺觀宮殿，臣請上絕建造，可乎﹖上曰：『事誠當然，有何不可！』又曰：『自燕欽融、韋月將獻直得罪，由是諫臣沮色；臣請凡在臣子，皆得觸龍鱗，犯忌諱，可乎﹖』上曰：『朕非唯能容之，亦能行之。』又曰：『呂氏產、祿幾危西京，馬竇、閻、梁亦亂東漢，萬古寒心，國朝為甚；臣請陛下書之史冊，永為殷鑒，作萬代法，可乎﹖』上乃潸然良久曰：『此事真可為刻冗刻骨者也。』公再拜曰：『此誠陛下致仁政之初，是臣千載一遇之日，臣敢當弼詣之地，天下幸甚！天下幸甚！』又再拜蹈舞稱萬歲者三。從官千萬皆出涕。上曰：『坐公坐於燕公之下。』燕公讓不敢坐。上問，對曰：『元崇是先朝舊臣，合首坐。』公曰：『張說是紫微官使，今臣是客宰相，不合首坐。』上曰：『可紫微宮使居首座。』」果如所言，則元崇進不以正。又，當時天下之事，此此十條，須因事啟沃，豈一旦可邀！似好事者為之，依託兢臺，難以盡信，今不取。〕
元之吏事明敏，三為宰相，皆兼兵部尚書，〔姚崇始相武后，後相睿宗，今復為相。〕緣邊屯戍斥候，士馬儲械，無不默記。上初即位，勵精為治，〔治，直之翻。〕每事訪於元之，元之應答如響，同僚唯諾而已，〔唯，於癸翻。〕故上專委任之。元之請抑權倖，愛爵賞，訥諫諍，卻貢獻，不與羣臣褻狎；上皆納之。〔此即前所獻十事之二三也。〕
乙巳，車駕還京師。
21姚元之嘗奏進郎吏，〔考異曰：此出李德裕次柳氏舊聞，不知郎吏為何官。若郎中、員外郎則是清要官，不得雲秩卑；恐是郎將，又不敢必，故仍用舊文。〕上仰視殿屋，元之再三言之，終不應；元之懼，趨出。罷朝，高力士諫曰：「陛下新總萬機，宰臣奏事，當面加可否，柰何一不省察！」〔朝，直遙翻。省，悉景翻。〕上曰：「朕任元之以庶政，大事當奏聞共議之；郎吏卑秩，乃一一以煩朕邪！」會力士宣事至省中，〔唐世，凡機事皆使內臣宣旨於宰相。〕為元之道上語，〔為，於偽翻。〕元之乃喜。聞者皆服上識君人之體。
左拾遣曲江張九齡，〔曲江縣，漢屬桂陽郡，江左置始郡，唐武德四年置番州，尋改東衡州，貞觀元年改韶州。〕以元之有重望，為上所任，奏記勸其遠諂躁，進純厚，〔遠，於願翻。躁，則到翻。〕其略曰：「任人當才，為政大體，與之共理，無出此途。而曏之用才，非無知人之鑒，其所以失溺，在緣情之舉。」〔溺，奴狄翻。〕又曰：「自君侯職相國之重，持用人之權，而淺中弱槙之徒，已延頸企踵而至，諂親戚以求譽，媚賓客以取容，其間豈不有才，所失在於無恥。」元之嘉納其言。
新興王晉之誅也，僚吏皆吏皆奔散，惟司功李撝步從，〔從，才用翻。唐制，諸州功曹司功參軍事掌考課、假使、祭祀、禮樂、學校、表疏、書啟、祿食、祥異、醫藥、上筮、陳設、喪葬。〕不失在官之禮，仍哭其屍。姚元之聞之，曰：「欒布之儔也。」〔欒布哭彭越。〕及為相，擢為尚書郎。
22己酉，以刑部尚書趙彥昭為朔方道大總管。
23十一月，乙丑，劉幽求兼侍中。
24辛巳，羣臣上表請加尊號為開神武皇帝；從之。戊子，受冊。〔上，時掌翻。〕
25中書侍郎王琚為上所親厚，羣臣莫及。每進見，侍笑語，逮夜方出；或時休沐，往往遣中使召之。或言於上曰：「王琚權譎縱橫之才，〔見 ，賢遍翻。使，疏吏翻。譎，古穴翻。縱，子容翻。〕可與之定禍亂，難與之守承平。」上由是浸疏之。是月，命琚兼御兼御史大夫，按行北邊諸軍。〔行，下孟翻。考異曰：朝野僉載曰：「琚以諂諛自進，未週年為中書侍郎。其母氏聞之，自洛赴京弁之曰：『汝徒以諂媚險詖取容，色交自達，朝廷側目，海內切齒，吾嘗恐汝家墳隴無人守之，』琚慚懼，表請侍母。上初大怒，後許之。」按舊傳，琚未嘗去官侍母。今不取。舊傳又云：「使琚按行天兵以北諸軍」。按五年始置天兵軍於幷州。蓋琚傳追言之耳。〕
26十二月，庚寅，赦天下，改元。〔改元開元。〕尚書左、右僕射為左、右丞相；中書省為紫微省；門下省為黃門省，侍中為監；雍州為京兆府，洛州為河南府，長史為尹，司馬為少尹。〔隋以京守為牧。武德初，因隋置牧，以親王為之，或不出閤，以長史知府事。至是改為府，升長史為尹，從三品，專總府事。魏、晉以下，州府皆有治中，隋文帝改為司馬，煬帝改為贊理，又為丞，武德改為治中，永徽避高宗名，改為司馬，至是改為少尹，從四品下。雍，於用翻。〕
27甲午，吐蕃遣其大臣來求和。
28壬寅，以姚元之兼紫微令。元之避開元尊號，復名崇。〔姚元之本名元崇，武后長安四年命以字行；今復舊名，而省元字。復，扶又翻。〕
29敕：「都督、刺史、都護將之官，皆引面辭畢，側門取進止。」〔東內有左右側門，左右側門之外，即金吾左右仗。〕
30姚崇既為相，紫微令張說懼，乃潛詣岐王申款。〔款，誠也。〕他日，崇對於便殿，行微蹇。上問：「有足疾乎﹖對曰：「臣有腹心之疾，非足疾也。」上問其故。對曰：「岐王陛下愛弟，張說為輔臣，而密乘車入王家，恐為所誤，故憂之。」癸丑，說左遷相州刺史。〔考異曰：松窗雜錄：「姚崇為相，忽一日對於便殿，舉右足不甚輕利。上曰：『卿有足疾邪﹖』崇奏曰：『臣有腹心之疾，非足疾也。』因前奏張說罪狀數百言。上怒曰：『卿歸中書，宜宣與御史中丞共按其事。』而說未之知。會朱衣吏報午後三刻，說乘馬先歸崇急呼御史中丞李林甫以前詔付之。林甫語崇曰：『說多智謀，是必困之，宜以刻地。』崇曰：『丞相得罪，未宜太逼。』林甫又曰：『公必不忍，即說當無害。』林甫止將詔付於小御史，中路以馬墜告。說未遭崇奏前旬月，家有教授書生，通於說集兒無緩急用人，胡靳靳於一婢女邪﹖』說奇其言而釋之，兼以侍兒與歸。書生跳跡去，旬餘無所聞知。忽一日直訪於說，憂色滿面而言曰：『芋感公之恩，當有謝者久矣。今聞公為姚相所構，外獄將具，公不之知，危將至矣。某願得公平生所寶者，用計於九公主，必能立釋之。』說因自歷指狀所寶者，書生皆曰：『未足解公之難。』又凝思久之，忽曰：『近有以雞林郡夜明簾為寄信者。』書生曰：『吾事濟矣。』因請說手筆數行，懇以情言，急趨出。逮夜，始及九公主郵第，書生具以說言之，兼用夜明簾為贄，且謂主曰：『上獨不念在東宮時思必始終恩加於張丞相乎﹖而今反用快不利張丞相者之心邪！』明早，公主上謁，具為奏之。上感動，因尼命高力士御史臺宣前所按獄事，並宜罷之。書生迄亦不再見於張丞相也。」此說亦似出於好事者。又元崇開元四年罷相，林甫十四年始為御史中丞。今從新傳。〕右僕射、同中書門下三品劉幽求亦罷為太子省保。甲寅，以黃門侍郎盧懷慎同紫微黃門平章事。
