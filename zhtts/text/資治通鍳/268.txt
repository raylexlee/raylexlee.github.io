△卷第二百六十七
後梁紀二〔起著雍執徐（戊辰）八月，盡重光協洽（辛未）二月，凡二年有奇。〕
太祖神武元聖孝皇帝中
開平二年（戊辰、九〇八）
1八月，吳越王鏐遣寧國節度使王景仁奉表詣大梁，〔王茂章奔兩浙，見二百六十五卷唐昭宣帝天祐三年。〕陳取淮南之策。景仁即茂章也，避梁諱改焉。〔帝曾祖諱茂琳。按薛史梁紀，元年六月，司天監上言，請改月辰內「戊」字為「武」，避諱也。〕
淮南遣步軍都指揮使周本、南面統軍使呂師造擊吳越，九月，圍蘇州。吳越將張仁保攻常州之東洲，拔之。〔宋白曰：通州海門縣東南，隔水二百餘裏，本東洲鎮。〕淮南兵死者萬餘人。淮南以池州團練使陳璋為水陸行營都招討使，帥柴再用等諸將救東洲，〔帥，讀曰率。〕大破仁保於魚蕩，復取東洲。〔復，扶又翻。〕柴再用方戰舟壞，長擡浮之，僅而得濟。〔擡，所角翻。〕家人為之飯僧千人，再用悉取其食以犒部兵，〔為，於偽翻。飯，扶晚翻。犒，苦到翻。〕曰：「士卒濟我，僧何力焉！」〔史言柴再用善養士卒而不惑於異端。〕
2丙子，蜀立皇后周氏。後，許州人也。〔周氏蓋蜀主建糟糠之妻也。〕
3晉周德威、李嗣昭將兵三萬出陰地關，攻晉州，刺史徐懷玉拒守；帝自將救之，丁丑，發大梁，乙酉，至陝州。〔將，即亮翻。陝，式冉翻。〕戊子，岐王所署延州節度使胡敬璋寇上平關，〔金人疆域圖：隰州石樓縣有上平關。按延州東至隰州百三十里耳，胡敬璋蓋渡河來寇也。〕劉知俊擊破之。周德威等聞帝將至，乙未，退保隰州。〔九域志，晉州西北至隰州二百五十五里。〕
4荊南節度使高季昌遣兵屯漢口，〔漢口，漢水入江之口，其地在鄂州漢陽縣東大別山下。〕絕楚朝貢之路；楚王殷遣其將許德勳將水軍擊之，至沙頭，〔沙頭即今江陵城南沙頭市。〕季昌懼而請和。殷又遣步軍都指揮使呂師周將兵擊嶺南，〔呂師周降馬殷，見上卷元年。〕與清海節度使劉隱十餘戰，取昭、賀、梧、蒙、龔、富六州。〔蒙州，隋始安郡之隋化縣，唐武德四年置南恭州，貞觀二年更名蒙州。龔州，本漢猛陵縣地，隋為永平郡武林縣，唐貞觀三年置鷰州，七年移鷰州於今州東，仍於鷰州舊所置龔州。又武德四年以始安郡之龍平、豪靜及蒼梧郡之蒼梧置富州。九域志，昭州東至賀州三百二十五里，南至梧州四百九十里，南稍斜至龔州五百五十里。宋開寶廢富州，以龍平縣隸昭州，在州東南百六十二里。熙寧五年廢蒙州，以立山縣隸昭州，在州南二百十二里。〕殷土宇既廣，乃養士息民，湖南遂安。
5冬，十月，蜀主立後宮張氏為貴妃，徐氏為賢妃，其妹為德妃。張氏，郪人，宗懿之母也。〔郪，漢縣，唐帶梓州。〕二徐，耕之女也。〔徐耕見二百五十八卷唐昭宗大順二年。為徐妃亡蜀張本。〕
6華原賊帥溫韜聚眾嵯峨山，〔帥，所類翻。嵯，才何翻。峨，音俄。〕暴掠雍州諸縣，唐帝諸陵發之殆徧。溫韜傳：韜在華原七年，唐諸陵在其境內者悉發掘之，取其所藏金寶。而昭陵最固，韜從埏道下，見宮室制度閎麗，不異人間。中為正寢，東西廂列石牀，牀上石函中為鐵匣，悉藏前代圖書，鍾、王筆跡，紙墨如新，韜悉取之，遂傳人間。惟乾陵，風雨不可發。雍，於用翻。〕
7庚戌，蜀主講武於星宿山，步騎三十萬。〔宿，音秀。〕
8丁巳，帝還大梁。〔考異曰：編遺錄在乙卯。今從實錄、薛史。〕
9辛酉，以劉隱為清海、靜海節度使，〔兼交、廣二鎮也。然劉氏終不能有安南。〕以膳部郎中趙光裔、右補闕李殷衡充官告使，隱皆留之。〔史言羣雄割據，各收拾衣冠之冑以為用。〕光裔，光逢之弟；殷衡，德裕之孫也。
10依政進士梁震，〔依政，秦蒲陽縣，漢臨邛縣，後魏置蒲陽郡及依政縣，唐屬邛州。九域志，在州東南五十里。〕唐末登第，至是歸蜀；過江陵，高季昌愛其才識，留之，欲奏為判官。震恥之，〔高季昌出於奴僕，故梁震恥為之僚屬。〕欲去，恐及禍，乃曰：「震素不慕榮宦，明公不以震為愚，必欲使之參謀議，但以白衣侍樽俎可也，何必在幕府！」季昌許之。震終身止稱前進士，不受高氏闢署。季昌甚重之，以為謀主，呼曰先輩。〔唐人呼進士為先輩，至今猶然。〕
11帝從吳越王鏐之請，以亳州團練使寇彥卿為東南面行營都指揮使，擊淮南。十一月，彥卿帥眾二千襲霍丘，〔帥，讀曰率。〕為土豪朱景所敗；〔敗，補邁翻；下同。〕又攻廬、壽二州，皆不勝。淮南遣滁州刺史史儼拒之，彥卿引歸。〔寇彥卿兵勢已挫，而史儼河東健將，汴兵所畏也，故聞其至而退。〕
12定難節度使李思諫卒；〔難，乃旦翻。〕甲戌，其子彝昌自為留後。
13劉守文舉滄德兵攻幽州，劉守光求救於晉，晉王遣兵五千助之。丁亥，守文兵至盧【蘆】臺軍，〔盧〔蘆〕臺軍，宋為乾寧軍地。九域志：乾寧軍在滄州西北九十里。〕為守光所敗；又戰玉田，亦敗。〔玉田，漢無終縣，唐萬歲通天元年更名玉田，屬薊州，在薊州東南八十里，又東北至平州二百里，西至幽州三百里。亦敗，讀如字。〕守文乃還。〔還，從宣翻，又如字。〕
14癸巳，中書侍郎、同平章事張策以刑部尚書致任；以左僕射楊涉同平章事。
15保塞節度使胡敬璋卒，靜難節度使李繼徽以其將劉萬子代鎮延州。〔保塞、靜難二鎮時皆屬岐。〕
16是歲，弘農王遣軍將萬全感齎書間道詣晉及岐，告以嗣位。〔間，古莧翻。岐、晉，淮南之與國。〕
17帝將遷都洛陽。
三年（己巳、九〇九）
1春，正月，己巳，遷太廟神主於洛陽。甲戌，帝發大梁。壬申，以博王友文為東都留守。〔梁以大梁為東都。〕己卯，帝至洛陽；庚寅，饗太廟；辛巳，祀圜丘，大赦。
2丙申，以用度稍充，初給百官全俸。〔唐自廣明喪亂以來，百官俸料額存而已，至是復全給。〕
3二月，丁酉朔，日有食之。
4保塞節度使劉萬子暴虐，失眾心，且謀貳於梁，李繼徽使延州牙將李延實圖之。延實因萬子葬胡敬璋，攻而殺之，遂據延州。馬軍都指揮使河西高萬興與其弟萬金聞變，以其眾數千人詣劉知俊降。〔為高萬興兄弟取鄜、延張本。〕岐王置翟州於鄜城，〔後魏置敷城郡及敷城縣，隋改曰鄜城，唐屬坊州。九域志，縣在鄜州東一百二十里。翟，徒歷翻。〕其守將亦降。
5三月，甲戌，帝發洛陽。以山南東道節度使楊師厚兼潞州四面行營招討使。
6庚辰，帝至河中，發步騎會高萬興兵取丹、延。〔宋白曰：丹州，秦上郡地，苻、姚時為三堡鎮，後魏大統三年割鄜、延二州地置汾州，理三堡鎮；廢帝以河東汾州同名，改為丹州，因丹楊川以為名。延州，項羽以董翳為翟王，都高奴，即其地。魏滅赫連，以為統萬鎮，後為東夏州，後改延州。〕
7丙戌，以朔方節度使兼中書令韓遜為潁川王。遜本靈州牙校，〔校，戶教翻。〕唐末據本鎮，朝廷因而授以節鉞。
8辛卯，丹州刺史崔公實請降。〔丹州，保塞軍巡屬。〕
9徐溫以金陵形勝，戰艦所聚，〔艦，戶黯翻。〕乃自以淮南行軍副使領昇州刺史，留廣陵，以其假子元從指揮使知誥為昇州防遏兼樓船副使，往治之。〔從，才用翻。治，直之翻。為徐知誥完理昇州、徐溫遂居之張本。〕
10夏，四月，丙申朔，劉知俊移軍攻延州，李延實嬰城自守；知俊遣白水鎮使劉儒分兵圍坊州。〔後魏太和二年，分澄城置白水郡及縣，隋廢郡，以縣屬馮翊，唐屬同州。九域志：在州西北一百二十里。〕
11庚子，以王審知為閩王，劉隱為南平王。
12劉知俊克延州，李延實降。〔降，戶江翻。〕
13淮南兵圍蘇州，推洞屋攻城，〔推，吐雷翻。洞屋，以木撐拄為之，冒以牛皮，其狀如洞。〕吳越將臨海孫琰置輪於竿首，垂焴投錐以揭之，攻者盡露，祿至則張網以拒之，〔焴，居登翻。揭，丘傑翻。祿，與砲同；匹貌翻。〕淮南人不能克。吳越王鏐遣牙內指揮使錢鏢、〔鏢，甫招翻。〕行軍副使杜建徽等將兵救之。
蘇州有水通城中，淮南張網綴鈴懸水中，魚狍過皆知之。吳越遊弈都虞候司馬福欲潛行入城，故以竿觸網；敵聞鈴聲舉網，福因得過，凡居水中三日，乃得入城。由是城中號令與援兵相應，敵以為神。
吳越王鏐嘗遊府園，見園卒陸仁章樹藝有智而志之；〔志者，記之於心。〕及蘇州被圍，〔被，皮義翻。〕使仁章通信入城，果得報而返。鏐以諸孫畜之，〔畜，籲玉翻，養也。〕累遷兩府軍糧都監使，〔兩府，鎮海，鎮東兩節度府。〕卒獲其用。〔卒，子恤翻。〕仁章，睦州人也。
辛亥，吳越兵內外合擊淮南兵，大破之，擒其將何朗等三十餘人，奪戰艦二百艘。〔艘，蘇遭翻。〕周本夜遁，又追敗之於皇天蕩。〔此皇天蕩非真州大江中之皇天蕩。按宋熙寧三年平江府崑山縣人郟亶上奏言水利，長洲縣界有長蕩、皇天蕩，此則是也。敗，補邁翻。〕鍾泰章將精兵二百為殿，〔殿，丁練翻。〕多樹旗幟於菰蔣中，〔菰，即蔣也。幟，昌志翻。〕追兵不敢進而還。〔還，從宣翻，又如字。〕
14岐王所署保大節度使李彥博、〔考異曰：編遺錄、五代史作「彥容」。今從劉恕廣本。〕坊州刺史李彥昱皆棄城奔鳳翔，鄜州都將嚴弘倚舉城降。〔鄜，音夫。〕己未，以高萬興為保塞節度使，以絳州刺史牛存節為保大節度使。〔梁遂取鄜坊、丹延兩鎮。〕
15淮南初置選舉，以駱知祥掌之。〔喪亂以來，選舉之法廢，楊氏能復置之，故書。〕
16五月，丁卯，帝命劉知俊乘勝取邠州；知俊難之，〔李繼徽據邠州，有鳳翔之援，故劉知俊以取之為難。〕辭以闕食，乃召還。
17佑國節度使王重師鎮長安數年，帝在河中，怒其貢奉不時；己巳，召重師入朝，以左龍虎統軍劉捍為佑國留後。
18癸酉，帝發河中；己卯，至洛陽。
劉捍至長安，王重師不為禮，捍譖之於帝，雲重師潛與邠、岐通。甲申，貶重師溪州刺史，尋賜自盡，夷其族。〔為劉知俊殺劉捍以叛張本。〕
19劉守文頻年攻劉守光不克，〔劉守文自元年攻守光，事始見上卷。〕乃大發兵，以重賂招契丹，吐谷渾之眾，合四萬屯薊州。守光逆戰於雞蘇，〔按薛史梁紀，是年劉守光上言，於薊州西與兄守文戰，生禽守文。蓋即雞蘇也。〕為守文所敗。〔敗，補邁翻。〕守文單馬立於陳前，〔陳，讀曰陣。〕泣謂其眾曰：「勿殺吾弟。」守光將元行欽識之，直前擒之，〔劉守光以子囚父，天下之賊也。劉守文既聲其罪而討之，有誅無赦。小不忍以敗大事，身為俘囚，自取之也。〕滄德兵皆潰。守光囚之別室，栫以藂棘，〔栫，才甸翻。藂，與叢同。〕乘勝進攻滄州。滄州節度判官呂兗、孫鶴推守文子延祚為帥，乘城拒守。兗，安次人也。〔安次，漢縣，唐屬幽州，在州東南一百三十里。帥，所類翻。〕
20忠武節度使兼侍中劉知俊，〔去年更同州匡國軍為忠武軍，事見上卷。〕功名浸盛，以帝猜忍日甚，內不自安；及王重師誅，知俊益懼。帝將伐河東，〔河東，謂晉。〕急徵知俊入朝，欲以為河東西面行營都統；且以知俊有丹、延之功，厚賜之。知俊弟右保勝指揮使知浣從帝在洛陽，密使人語知俊雲：〔語，牛倨翻。〕「入必死。」又白帝，請帥弟姪往迎知俊，〔帥，讀曰率。〕帝許之。六月，乙未朔，知俊奏「為軍民所留」，遂以同州附於岐。〔考異曰：實錄：「六月庚戌，知俊據本郡反，削奪官爵，興師討伐。」編遺錄：「六月，乙未，初奏本道軍民遮留，尋聞擒使臣及將送鳳翔。」蓋編遺據奏到之日，實錄據削奪之日也。〕執監軍及將佐之不從者，皆械送於岐。遣兵襲華州，逐刺史蔡敬思，〔九域志：同州南至華州七十里。華，戶化翻。〕以兵守潼關。潛遣人以重利啗長安諸將，〔啗，徒濫翻。〕執劉捍，送於岐，殺之。知俊遣使請兵於岐，亦遣使請晉人出兵攻晉、絳，遺晉王書曰：「不過旬日，可取兩京，復唐社稷。」〔遺，唯季翻。長安可以言取；梁都洛陽未易取也。〕
21丁未，朔方節度使韓遜奏克鹽州，斬岐所署刺史李繼直。〔唐末，鹽州奏事專達朝廷，不隸靈夏。至是靈、鹽遂復合為一鎮。〕
22帝遣近臣諭劉知俊曰：「朕待卿甚厚，何忽相負﹖」對曰：「臣不背德，〔背，蒲妹翻。〕但畏族滅如王重師耳。」帝復使謂之曰：〔復，扶又翻。〕「劉捍言重師陰結邠、岐，朕今悔之無及，捍死不足塞責。」〔塞，悉則翻。〕知俊不報。庚戌，詔削知俊官爵，以山南東道節度使楊師厚為西路行營招討使，帥侍衛馬步軍都指揮使劉鄩等討之。〔帥，讀曰率。〕
23丹州馬軍都頭王行思等作亂，刺史宋知誨逃歸。
辛亥，帝發洛陽。
劉鄩至潼關東，獲劉知俊伏路兵藺如海等三十人，釋之使為前導。〔劉知俊既得潼關，於關外沿路伏兵以候望，劉鄩反得而用之以為鄉導。史炤曰：藺，姓也，其先韓獻子玄孫曰康，食採於藺，因氏焉。〕劉知浣迷失道，盤桓數日，乃至關下，關吏納之。如海等繼至，關吏不知其已被擒，亦納之。〔被，皮義翻。〕鄩兵乘門開直進，遂克潼關，追及知浣，擒之。癸丑，帝至陝。〔陝，式冉翻。〕
24帝遣劉知俊姪嗣業持詔詣同州招諭知俊；知俊欲輕騎詣行在謝罪，弟知偃止之。楊師厚等至華州，知俊將聶賞開門降。〔聶，尼輒翻，姓也。史炤曰：楚大夫食採於聶，因以為氏。〕知俊聞潼關不守，官軍繼至，蒼黃失圖，乙卯，【章：十二行本「卯」下有「夜」字；乙十一行本同；孔本同；張校同。】舉族奔岐。楊師厚至長安，岐兵已據城，師厚以奇兵並南山急趨，自西門入，遂克之。〔並，步浪翻。按唐長安城十門，西南三門惟延平門近南山耳。長安既丘墟之餘，且城大難守，使楊師厚不以奇兵入西門，岐兵亦不能久也。〕庚申，以劉鄩權佑國留後。岐王厚禮劉知俊，以為中書令。地狹，無藩鎮處之，〔處，昌呂翻。〕但厚給俸祿而已。〔蹄涔不容尺鯉。為劉知俊奔蜀張本。〕
25劉守光遣使上表告捷，且言「俟滄德事畢，為陛下掃平並寇。」〔為，於偽翻。河東，幷州之地，時與梁為敵，故言並寇。〕亦致書晉王，雲欲與之同破偽梁。〔劉守光反覆梁、晉之間，自以為得計，不知乃所以速亡也。〕
26撫州刺史危全諷自稱鎮南節度使，帥撫、信、袁、吉之兵號十萬攻洪州。〔唐置鎮南軍於洪州，撫、袁、吉皆巡屬也。危全諷自稱節度，舉兵以攻洪州，欲兼而有之。九域志：撫州西北至洪州二百九里。帥，讀曰率。〕淮南守兵纔千人，將吏皆懼，節度使劉威密遣使告急於廣陵，日召僚佐宴飲。全諷聞之，屯象牙潭，不敢進，〔象牙潭在撫州金溪縣東北。〕請兵於楚；楚王殷遣指揮使苑玫〔苑，姓也。左傳，齊有大夫苑何忌。玫，莫杯翻。〕會袁州刺史彭彥章圍高安以助全諷。玫，蔡州人；〔玫，莫杯翻。〕彥章，玕之兄【章：十二行本「兄」下有「子」字；孔本同。】也。〔彭玕見二百六十有五卷唐昭宣帝天祐三年。〕
徐溫問將於嚴可求，可求薦周本。乃以本為西南面行營招討應援使，將兵七千救高安。本以前攻蘇州無功，〔事見上四月。〕稱疾不出，可求即其臥內強起之。〔強，其兩翻。〕本曰：「蘇州之役，敵不能勝我，但主將權輕耳。今必見用，願毋置副貳乃可。」可求許之。本曰：「楚人為全諷聲援耳，非欲取高安也。吾敗全諷，〔敗，補邁翻。〕援兵必還。」〔援兵，謂圍高安之兵。還，從宣翻。〕乃疾趣象牙潭。〔趣，七喻翻。〕過洪州。劉威欲犒軍，〔犒，苦到翻。〕本不肯留，或曰：「全諷兵強，君宜觀形勢然後進。」本曰：「賊眾十倍於我，我軍聞之必懼，不若乘其銳而用之。」
27秋，七月，甲子，以劉守光為燕王。
28梁兵克丹州，擒王行思。
29商州刺史李稠驅士民西走，〔將奔蜀也。〕將吏追斬之，〔考異曰：薛史：「稠棄郡西奔，本州將吏以都牙校李玟權知州事。」歐陽史：「商州軍亂，逐其刺史李稠，稠奔於岐。」實錄：「丙寅，陝州奏商州刺史李稠棄郡逃出山谷。」又曰：「商州將吏以稠驅虜士庶西遁，追斬無遺，暫令都押牙李玟主州事。」今從之。〕推都押牙李玟主州事。
30庚午，改佑國軍曰永平。〔開平元年徙佑國軍於長安，今改曰永平。〕
31河東兵寇晉州，抄掠至堯祠而去。〔堯都平陽，有祠在汾城東十里東原上。平陽，唐為臨汾縣，晉州所治也。〕
32癸酉，帝發陝州；乙亥，至洛陽，寢疾。
33初，帝召山南東道節度使楊師厚，欲使督諸將攻潞州，以前兗海留後王班為留後，鎮襄州。〔考異曰：薛史作「王玨」，今從實錄。〕師厚屢為班言牙兵王求等兇悍，宜備之，〔為，於偽翻。〕班自恃左右有壯士，不以為意，每眾辱之。戊寅，讁求戍西境，是夕，作亂，殺班，推都指揮使雍丘劉閗為留後；〔雍，於用翻。閗，區裏翻。〕閗偽從之，明日，與指揮使王延順逃詣帝所。〔考異曰：姚顗明宗實錄，薛史閗傳皆雲：「翌日受賀，衙庭享士，伏甲幕下，中筳盡斬其亂將以聞，以功為復州刺史。」按梁祖實錄：「八月丁酉賜閗，王延順物，以其違逆將之難來歸。」編遺錄斬李洪等敕雲：「始扶劉閗，既奔竄以歸明。」若使閗翌日便斬亂將，襄州何由至九月始收復！蓋閗脫身歸朝，及梁亡入唐，妄雲斬亂將自誇大，史官不能考察，從而書之耳。〕亂兵奉平淮指揮使李洪為留後，附於蜀。未幾，房州刺史楊虔亦叛附於蜀。〔幾，居豈翻。〕
34危全諷在象牙潭，營柵臨溪，亙數十里。〔亙，居鄧翻。〕庚辰，周本隔溪布陳，〔陳，讀曰陣。〕先使羸兵嘗敵；〔羸，倫為翻。嘗，試也。〕全諷兵涉溪追之，本乘其半濟，縱兵擊之； 全諷兵大潰，自相蹂藉，〔蹂，忍久翻，又如又翻。藉，慈夜翻。〕溺水死者甚眾，本分兵斷其歸路，〔斷，音短。〕擒全諷及將士五千人。乘勝克袁州，執刺史彭 彥章，進攻吉州。〔九域志：袁州南至吉州三百一十五里。〕歙州刺史陶雅使其子敬昭及都指揮使徐章將兵襲饒、信，信州刺史危仔倡請降，〔唐僖宗中和二年，危 全諷據撫州，仔倡據信州，至是皆亡。〕饒州刺史唐寶棄城走。行營都指揮使米志誠、都尉呂師造等敗苑玟於上高。〔敗，補邁翻。〕吉州刺史彭玕帥眾數千人奔 楚，〔唐昭宗天祐三年彭玕附楚。〕楚王殷表玕為郴州刺史，〔郴，醜林翻。〕為子希範娶其女。〔為，於偽翻。〕淮南以左先鋒指揮使張景思知信州，遣行營都虞侯骨言將兵五千送之。〔骨，姓也。唐初有骨儀。〕危仔倡聞兵至，奔吳越，吳越王鏐以仔倡為淮南節度副使，更其姓曰元氏。〔歐史十國世家曰：錢鏐惡危姓，更之曰元。更，工衡翻。〕危全諷至廣陵，弘農王以其嘗有德於武忠王，釋之，資給甚厚。〔楊行密諡武忠。時淮南諸將議曰：「昔先王攻趙鍠，全諷屢饟給吾軍。」乃釋之。〕八月，虔州刺史盧光稠以州附於淮南。於是江西之地盡入於楊氏。光稠亦遣使附於梁。
35甲寅，上疾小瘳，始復視朝。〔自七月乙亥寢疾，至是凡四十日。朝，直遙翻；下同。〕
36以鎮國節度使康懷貞為西路行營副招討使。
37蜀主命太子宗懿判六軍，開永和府，妙選朝士為僚屬。
38辛酉，均州刺史張敬方奏克房州。〔楊虔以房州附蜀見上。九域志：均州南至房州二百一十五里。〕
39岐王欲遣劉知俊將兵攻靈、夏，〔夏，戶雅翻。〕且約晉王使攻晉、絳。晉王引兵南下，先遣周德威等將兵出陰地關攻晉州，刺史邊繼威悉力固守。晉兵穿地道，陷城二十餘步，城中血戰拒之，一夕城復成。詔楊師厚將兵救晉州，周德威以騎扼蒙阬之險，〔蒙阬在汾水東，東西三百餘裏，蹊徑不通。〕師厚擊破之，進抵晉州，晉兵解圍遁去。〔考異曰：實錄雲：「殺戮生禽賊將蕭萬通等，賊由是棄寨而遁。」莊宗實錄雲：「汴軍至蒙阬，周德威逆戰，敗之，斬首二百級，師厚退絳州。是役也，小將蕭萬通戰沒，師厚進營平陽，德威收軍而退。」二軍各言勝捷，然既殺蕭萬通，師厚何肯退保絳州！既敗而退，豈得復進營平陽！德威既戰勝，安肯便收軍！蓋晉軍實敗走，莊宗實錄妄言耳。〕
40李洪寇荊南，高季昌遣其將倪可福擊敗之。〔敗，補邁翻。〕詔馬步都指揮使陳暉將兵會荊南兵討洪。
41蜀主以御史中丞王鍇為中書侍郎、同平章事。〔鍇，苦駭翻。〕
42陳暉軍至襄州，李洪逆戰，大敗，王求死。九月，丁酉，拔其城，斬叛兵千人，執李洪、楊虔等送洛陽，斬之。
43丁未，以保義節度使王檀為潞州東面行營招討使。
44劉守光奏遣其子中軍兵馬使繼威安撫滄州吏民；戊申，以繼威為義昌留後。
45辛亥，侍中韓建罷守太保，左僕射、同平章事楊涉罷守本官。以太常卿趙光逢為中書侍郎，翰林奉旨工部侍郎杜曉為戶部侍郎，並同平章事。〔梁改翰林承旨為翰林奉旨，以廟諱誠，避嫌諱也。然「誠」字與「承」字各自翻切不同。〕曉，讓能之子也。〔杜讓能死國難見二百五十九卷唐昭宗景福二年。〕
46淮南遣使者張知遠脩好於福建；〔好，呼到翻。〕知遠倨慢，閩王審知斬之， 表上其書，〔上，時掌翻。〕始與淮南絕。審知性儉約，常躡麻屨，〔躡，尼輒翻。〕府舍卑陋，未嘗營葺。寬刑薄賦，公私富實，境內以安。歲自海道登、萊入 貢，沒溺者什四五。〔自福建入貢大梁，陸行當由衢、信取饒、池界渡江，取舒、廬、壽渡淮，而後入梁境。然自信、饒至廬、壽皆屬楊氏，而朱、楊為世仇，不可得而假道，故航海入貢。今自福州洋過溫州洋，取台州洋過天門山入明州象山洋，過涔江，掠洌港，直東北渡大洋抵登、萊岸，風濤至險，故沒溺者眾。〕
47冬，十月，甲子，蜀司天監胡秀林獻永昌曆，行之。〔歐陽修曰：永昌曆止行於其國，今亡，不復見。〕
48湖州刺史高澧性兇忍，嘗召州吏議曰：「吾欲盡殺百姓，可乎﹖」吏曰：「如此，租賦何從出﹖當擇可殺者殺之耳。」時澧糾民為兵，有言其諮怨者，澧悉集民兵於開元寺，〔開元寺今諸州間亦有之，蓋唐開元中所置也。〕紿雲犒享，入則殺之；死者踰半，在外者覺之，縱火作亂。澧閉城大索，〔索，山客翻。〕凡殺三千人。吳越王鏐欲誅之，戊辰，澧以州叛附於淮南，〔高澧父子以一州之地，介居錢、楊之間，率兩附以自存，為日久矣，今專附淮南，錢氏之兵至矣。〕舉兵焚義和臨平鎮，〔九域志：杭州仁和縣有臨平鎮。按仁和縣本錢塘縣，宋朝太平興國初改錢塘縣曰仁和。蓋亦先有義和地名，又避太宗藩邸舊名，遂改曰仁和也。〕鏐命指揮使錢鏢討之。
49十一月，甲午，帝告謝於圜丘；〔告謝者，告天而謝得天下也。按歐史，是日，日南至，徐無黨註曰：不曰有事於南郊，蓋比南郊禮差簡。〕戊戌，大赦。
50鄴王羅紹威得風痹病，〔痹，必至翻。〕上表稱：「魏故大鎮，多外兵，願得有功重臣鎮之，臣乞骸骨歸第。」帝聞之，撫案動容。〔撫案動容，非矜羅紹威之病也。魏博大鎮，世襲者百五十年，一旦委鎮請代，出於意料之表，喜溢於中，不知手之撫、容之動也。〕己亥，以其子周翰為天雄節度副使，知府事。謂使者曰：「亟歸語而主：〔亟，紀力翻，急也。語，牛倨翻。而，汝也。〕為我強飯！〔為， 於偽翻。強，其兩翻。飯，扶晚翻。〕如有不可諱，〔謂死也。〕當世世貴爾子孫以相報也。今使周翰領軍府，尚冀爾復愈耳。」〔考異曰：梁功臣列傳：「朝廷自 開創，有大事皆降使諮訪。紹威有謀慮，亦馳簡獻替。或中途相遇，意互合者十得五六。太祖嘆曰：『竭忠力一人而已。』又曰：「子三人：長廷規，司農卿，尚安 陽公主，又尚金華公主，早卒；次周翰，起復雲麾將軍，充天雄節度留後，尋檢校司徒，正授魏博節度使，亦早卒；次曰周敬。」薛史亦同。實錄：「己亥，以司門 郎中羅廷規充魏博節度副使，知府事，仍改名周翰。時鄴王紹威病日甚，慮以後事，故奏請焉。」莊宗列傳：「紹威卒，溫以其子周翰嗣政。」莊宗實錄：「紹威厚 率重斂，傾府藏以奉溫，小有違忤，溫即遣人詬辱。紹威方懷愧恥，悔自弱之謀，乃潛收兵市馬，陰有覆溫之志，而賂溫益厚。溫怪其曲事，慮蓄奸謀而莫之察，乃賜紹威妓妾數人，皆承嬖愛，未半歲，溫卻召還，以此得其陰事。」內相予楯。薛史又云：「開平四年夏，詔金華公主出家為尼，居於宋州玄靜寺。蓋太祖推恩於羅氏，令終其婦節也。」唐餘錄、歐陽史皆同，惟唐莊宗實錄獨異。按均帝時趙巖等言「羅紹威前恭後倨，太祖每深含怒」，似與此言合。然梁祖若聞紹威有陰謀，必不使周翰更居魏。疑後唐史以紹威與梁最親，疾之，而載此傳聞之語。今從眾書。廷規更名周翰，亦恐實錄之誤。〕
51岐王欲取靈州以處劉知俊，〔處，昌呂翻。〕且以為牧馬之地，使知俊自將兵攻之。朔方節度使韓遜告急；【章：十二行本「告」上有「遺使」二字；乙十一行本同；孔本同；張校同；退齋校同。】詔鎮國節度使康懷貞、感化節度使寇彥卿將兵攻邠寧以救之。懷貞等所向皆捷，克寧、衍二州，拔慶州南城，刺史李彥廣出降。〔寧、慶、衍三州皆靜難軍巡屬，岐地也。周顯德五年廢衍州為定平鎮，隸汾州。九域志：熙寧五年以汾州定平縣隸涇州，在州南六十里。〕遊兵侵掠至涇州之境，劉知俊聞之，十二月，己丑，解靈州圍，引兵還。帝急召貞等還，遣兵迎援於三原青谷；懷貞等還，至三水，〔三水，漢古縣，唐屬邠州。九域志：在州東北六十里。〕知俊遣兵據險邀之，〔薛史曰：知俊邀擊懷貞等於邠州長城嶺。〕左龍驤軍使壽張王彥章力戰，〔五代會要曰：開平元年改左、右親隨軍將馬軍為左、右龍驤軍。〕懷貞等乃得過。懷貞與裨將李德遇、許從實、王審權分道而行，皆與援兵不相值，至昇平，〔唐天寶十二載分宜君置昇平縣，屬坊州。〕劉知俊伏兵山口，懷貞大敗，僅以身免，德遇等軍皆沒。岐王以知俊為彰義節度使，鎮涇州。
王彥章驍勇絕倫，〔驍，堅堯翻。〕每戰用二鐵槍，皆重百斤，一置鞍中，一在手，所向無前，時人謂之王鐵槍。
52蜀蜀州刺史王宗弁稱疾，罷歸成都，杜門不出。〔王宗弁，鹿弁也，蜀主養以為子，賜姓名。〕蜀主疑其矜功怨望，加檢校太保，固辭不受，謂人曰：「廉者足而不憂，貪者憂而不足。吾小人，致位至此足矣，豈可求進不已乎！」蜀主嘉其志而許之，賜與有加。〔宗弁之祈閒，以蜀主之雄猜也。〕
53劉守光圍滄州久不下，〔劉守光自五月攻滄州。〕執劉守文至城下示之，猶固守。城中食盡，民食菫泥，軍士食人，驢馬相噉騣尾。〔噉，徒濫翻。騣，子紅翻。〕呂兗選男女羸弱者，飼以麴裇而烹之，〔羸，倫為翻。飼，祥吏翻。麴，丘六翻，酒母。裇，眠見翻，麥粉。〕以給軍食，謂之宰殺務。
四年（庚午、九一〇）
1春，正月，乙未，劉延祚力盡出降。時劉繼威尚幼，〔劉繼威，守光之子也。〕守光使大將張萬進、周知裕輔之鎮滄州，〔為張萬進殺劉繼威張本。〕以延祚及其將佐歸幽州，族呂兗而釋孫鶴。
兗子琦，年十五，門下客趙玉紿監刑者曰：「此吾弟也，勿妄殺。」監刑者信之，遂挈以逃。琦足痛不能行，玉負之，變姓名，乞食於路，僅而得免。琦感家門殄滅，力學自立，晉王聞其名，授代州判官。〔孫鶴終不免於誅，呂琦能自樹立，天乎﹖人也！〕
2辛丑，以盧光稠為鎮南留後。〔盧光稠以虔州附梁。鎮南軍置於洪州，時已為淮南所有。〕
3劉守光為其父仁恭請致仕，〔為，於偽翻。〕丙午，以仁恭為太師，致仕。守光尋使人潛殺其兄守文，歸罪於殺者而誅之。
4二月，萬全感自岐歸廣陵，〔前年淮南使萬全感使晉及岐。〕岐王承製加弘農王兼中書令，嗣吳王，〔唐昭宗天復二年封楊行密吳王，今岐王承製加隆演嗣王。〕於是吳王赦其境內。
5高澧求救於吳，吳常州刺史李簡等將兵應之，湖州將盛師友、沈行思閉城不內；澧帥麾下五千人奔吳。〔按唐昭宗乾寧四年李彥徽奔淮南，錢鏐取湖州。天復二年徐許亂杭州，湖州刺史高彥遣子渭入援，唐昭宣帝天祐三年彥卒，子澧代立，至是而敗。帥，讀曰率。〕三月癸巳，吳越王鏐巡湖州，以錢鏢為刺史。
6蜀太子宗懿驕暴，好陵暴【章：十二行本「暴」作「傲」；乙十一行本同；孔本同；張校同。】舊臣。〔好，呼到翻。〕內樞密使唐道襲，蜀主之嬖臣也，太子屢謔之於朝，〔嬖，匹計翻，又卑義翻。謔，迄卻翻，戲也。〕由是有隙，互相訴於蜀主；蜀主恐其交惡，以道襲為山南西道節度使、同平章事。道襲薦宣徽北院使鄭頊為內樞密使，頊受命之日，即欲按道襲昆弟盜用內庫金帛。道襲懼，奏頊褊急，不可大任，〔褊，補辨翻。〕丙午，出頊為果州刺史，以宣徽南院使潘炕為內樞密使。〔為宗懿殺道襲張本。炕，口盎翻。〕
7夏州都指揮使高宗益作亂，殺節度使李彝昌。將吏共誅宗益，推彝昌族父蕃漢都指揮使李仁福為帥，〔考異曰：薛史，仁福本黨項拓跋氏。唐末，拓跋思恭以破黃巢功賜姓，故仁福之族亦姓李。歐陽史雲：「不知其於思諫為親疏也。」按仁福諸子皆連「彝」字，則於彝昌必父行也。按李仁福子孫強盛，遂為宋朝西邊之禍，所謂西夏也。〕癸丑，仁福以聞。夏，四月，甲子，以仁福為定難節度使。〔難，乃旦翻。〕
8丁卯，宋州節度使衡王友諒獻瑞麥，一莖三穗，帝曰：「豐年為上瑞。今宋州大水，安用此為！」詔除本縣令名，〔本縣指產瑞麥之縣。令，力正翻。〕遣使詰責友諒，〔詰，去吉翻。〕以兗海留後惠王友能代為宋州留後。〔歐陽史職方考：梁都大梁，徙宣武節度使於宋州。薛史：開平三年五月，升宋州為宣武軍節鎮，仍以亳、輝、潁為屬郡。〕友諒、友能，皆全昱子也。〔廣王全昱，帝兄也。〕
9帝以晉州刺史下邑華溫琪拒晉兵有功，欲賞之，〔華，戶化翻，姓也。〕會護國節度使冀王友謙上言晉、絳邊河東，乞別建節鎮，壬申，以晉、絳、沁三州為定昌軍，以溫琪為節度使。〔沁，七鴆翻。〕
10左金吾大將軍寇彥卿入朝，至天津橋，有民不避道，投諸欄外而死。〔據歐史寇彥卿傳，民姓梁名現。〕彥卿自首於帝。〔首，式又翻。〕帝以彥卿才幹有功，久在左右，命以私財遺死者家以贖罪。〔遺，唯季翻。〕御史司憲崔沂〔唐高宗以御史大夫為大司憲，蓋以御史執法之官，故名之。梁置御史司憲。既曰御史，復曰司憲，蓋不考名官之義也。〕劾奏「彥卿殺人闕下，請論如法。」帝命彥卿分析。〔崔沂請依法論彥卿之罪，帝欲寬之，故使分析。分析者，使彥卿置對，分疏辯析梁現致死之由。劾，戶概翻，又戶得翻。〕彥卿對：「令從者舉置欄外，〔從，才用翻。〕不意誤死。」帝欲以過失論，沂奏：「在法，以勢力使令為首，下手為從，不得歸罪從者；不鬬而故毆傷人，〔毆，烏口翻。〕加傷罪一等，不得為過失。」辛巳，責授彥卿遊擊將軍、左衛中郎將。彥卿揚言：「有得崔沂首者，賞錢萬緡。」沂以白帝，帝使人謂彥卿：〔謂者，告語之也。〕「崔沂有毫髮傷，我當族汝！」時功臣驕橫，〔橫，戶孟翻。〕由是稍肅。沂，沆之弟也。〔崔沆見二百五十四卷唐僖宗廣明元年。〕
11五月，吳徐溫母周氏卒，將吏致祭，為偶人，高數尺，衣以羅錦，溫曰：「此皆出民力，柰何施於此而焚之，宜解以衣貧者。」〔偶人起於古之芻靈，中世謂之俑，則機械發動其手足耳目，真有類於生人。孔子曰：「始作俑者，其無後乎！」正謂此也。高，居號翻。衣，於既翻。〕未幾，起復為內外馬步軍都軍使，領潤州觀察使。〔幾，居豈翻。起復之制，通古今疑之。禮記：子夏問曰：「三年之喪卒哭，金革之事無避也者，禮與，其非禮與﹖」孔子曰：「吾聞諸老聃：昔者魯公伯禽有為為之也。今以三年之喪從其利者，吾弗知也。」註雲：伯禽封於魯，有徐戎作難，卒哭而徵之，急王事也。自漢以後，不許二千石以上行三年喪，魏、晉聽行三年喪，而大臣率有以奪情起復者，習俗聞見以為當然，莫之非也。嗚呼！此豈非孔子所謂「以三年之喪從其利者」乎！若王莽之志不在喪，徐溫之起復，所謂「從其利者」又難言也。〕
12岐王屢求貨於蜀，蜀主皆與之。又求巴、劍二州，蜀主曰：「吾奉茂貞，勤亦至矣；若與之地，是棄民也，寧多與之貨。」乃復以絲、茶、布、帛七萬遺之。〔復，扶又翻。遺，唯季翻。〕
13己亥，以劉繼威為義昌節度使。〔劉守光之請也。〕
14癸丑，天雄節度使兼中書令鄴貞莊王羅紹威卒。〔自開平以後國主皆書殂，其後書卒。〕詔以其子周翰為天雄留後。
15匡國節度使長樂忠敬王馮行襲疾篤，〔二年，改許州忠武軍為匡國軍見上卷。樂，音洛。〕表請代者。許州牙兵二千，皆秦宗權餘黨，帝深以為憂。六月，庚戌，命崇政院直學士李珽馳往視行襲病，〔崇政院直學士，即宋朝樞密直學士之職。五代會要：開平二年十一月置崇政院直學士二員，選有政術文學者為之；後又改為直崇政院。李珽即諫成汭造大船者，汭敗，歸趙匡凝；匡凝敗，歸梁。珽，徒鼎翻。〕曰：「善諭朕意，勿使亂我近鎮。」珽至許州，謂將吏曰：「天子握百萬兵，去此數舍；〔三十里為一舍。九域志：許州至洛陽三百一十五里。〕馮公忠純，勿使上有所疑。汝曹赤心奉國，何憂不富貴！」由是眾莫敢異議。行襲欲使人代受詔，珽曰：「東首加朝服，禮也。」〔論語曰：疾，君視之，東首，加朝服拖紳。受詔如見君，天威不違顏咫尺之意。守，式又翻。朝，直遙翻。〕乃即臥內宣詔，謂行襲曰：「公善自輔養，勿視事，此子孫之福也。」行襲泣謝，遂解兩使印授珽，〔兩使印，節度使、觀察使印。使，疏吏翻。〕使代掌軍府。帝聞之曰：「予固知珽能辦事，馮族亦不亡矣。」庚辰，行襲卒。甲申，以李珽權知匡國留後，悉以行襲兵分隸諸校，冒馮姓者皆還宗。〔冒馮姓者，皆行襲之養子也，使之歸宗，所以消散其黨。校，戶教翻。〕
16楚王殷求為天策上將，詔加天策上將軍。殷始開天策府，以弟賨為左相，存為右相。〔賨，藏宗翻。〕殷遣將侵荊南，軍於油口；〔油口在江陵府公安縣。〕高季昌擊破之，斬首五千級，逐北至白田而還。〔還，從宣翻，又如字。〕
17吳水軍指揮使敖駢圍吉州刺史彭玕弟瑊於赤石，〔瑊，古鹹翻。即吉州之赤石洞，彭氏巢穴也。〕楚兵救瑊，虜駢以歸。
18秋，七月，【章：十二行本「月」下有「戊子朔」三字，乙十一行本同；孔本同。】蜀門下侍郎兼吏部尚書、同平章事韋莊卒。
19吳越王鏐表「宦者周延誥等二十五人，唐末避禍至此，非劉、韓之黨，乞原之。」〔劉、韓，謂劉季述、韓全誨也。〕上曰：「此屬吾知其無罪，但今革弊之初，不欲置之禁掖，可且留於彼，諭以此意。」
20岐王與邠、涇二帥〔邠帥，李繼徽；涇帥，劉知俊。帥，所類翻。〕各遣使告晉，請合兵攻定難節度使李仁福；〔難，乃旦翻。〕晉王遣振武節度使周德威將兵會之，合五萬眾圍夏州，仁福嬰城拒守。〔夏，戶雅翻。〕
21八月，以劉守光兼義昌節度使。〔考異曰：實錄，是歲五月以義昌留後劉繼威為義昌節度使，八月又云以守光兼義昌節度使，不言置繼威於何處，或者復為留後。不然，守光兼幽、滄節度使，繼威但為滄州節度使，皆不可知。今兩存之。餘謂先是以劉守光子繼威為義昌節度使，繼威童騃，故復命守光兼領之，蓋亦守光之志也。〕
22鎮、定自帝踐祚以來〔「祚」，當作「阼」。【章：十二行本正作「阼」；孔本同】。〕雖不輸常賦，而貢獻甚勤。會趙王鎔母何氏卒，庚申，遣使弔之，且授起復官。時鄰道弔客皆在館，使者見晉使，歸，言於帝曰：「鎔潛與晉通，鎮、定勢強，恐終難制。」帝深然之。〔為遣兵圖鎮、定，二鎮附晉張本。〕
23壬戌，李仁福來告急。甲子，以河南尹兼中書令張全義【章：十二行本作「宗奭」；乙十一行本同；孔本同；張校同；退齋校同。】為西京留守。帝恐晉兵襲西京，〔晉兵自潞州下懷、孟，則西京震動矣。〕以宣化留後李思安為東北面行營都指揮使，〔據歐史職方考，梁以鄧州為宣化軍。〕將兵萬人屯河陽。〔所以衛洛陽也。〕丙寅，帝發洛陽；己巳，至陝。〔陝，式冉翻。〕辛未，以鎮國節度使楊師厚為西路行營招討使，會感化節度使康懷貞將兵三萬屯三原。〔唐末以徐州數經叛亂，廢武寧軍，尋復以為感化軍。歐史職方考，徐州直註武寧軍，華州註感化軍，蓋梁改華州鎮國軍為感化軍也。一曰，感化軍，陝州。梁初改同州為忠武軍，蓋劉知俊之叛，又改同州為鎮 國軍。〕帝憂晉兵出澤州逼懷州，既而聞其在綏、銀磧中，〔晉兵趨夏州，率自麟、府濟河，西至夏州。按九域志，麟州西至夏州三百五十里，西南至銀州一百八十 裏。綏州西至夏州四百里。所謂磧中，皆旱海及無定河川地。磧，七跡翻。〕曰：「無足慮也。」甲申，遣夾馬指揮使李遇、劉綰自鄜、延趨銀、夏，邀其歸路。 〔梁置左、右堅銳夾馬突將。趨，七喻翻。〕
24吳越王鏐築捍海石塘，〔今杭州城外瀕浙江皆有石塘，上起六和塔，下抵艮山門下，皆錢氏所築。〕廣杭州城，大脩臺館。由錢唐富庶盛於東南。
25九月，己丑，上發陝；甲午，至洛陽，疾復作。〔復，扶又翻。〕
26李遇等至夏州，岐、晉兵皆解去。
27冬，十月，遣鎮國節度使楊師厚、相州刺史李思安將兵屯澤州以圖上黨。
28吳越王鏐之巡湖州也，留沈行思為巡檢使，與盛師友俱歸。行思謂同列陳緕曰：「王若以師友為刺史，何以處我﹖」〔是年三月鏐巡湖州。處，昌呂翻。〕時緕已得鏐密旨遣行思詣府，〔詣鎮海軍府。〕乃紿之曰：「何不自詣王所論之！」行思從之。既至數日，緕送其家亦至，行思恨緕賣己。鏐自衣錦軍歸，〔錢鏐生於臨安石鏡鎮，裏中有大木，鏐幼與羣戲木下，鏐坐大石指揮羣兒為隊伍，號令有法，羣兒憚之。及貴，唐昭宗改鏐所居鄉為廣義鄉，裏為勳貴裏，所居營曰衣錦營，石鏡山為衣錦山。鏐每遊衣錦軍宴故老，山林皆覆以錦，號其幼所常戲大木曰「衣錦將軍」，作歌曰：「三郎還鄉兮衣錦衣，父老遠來相追隨，鬥牛無孛人無欺，吳越一王駟馬歸。」紿，徒亥翻。衣，於既翻。〕將吏迎謁，行思取鍛槌擊緕，殺之，〔鍛，都玩翻，小冶也。槌，傳追翻。〕因詣鏐，與師友論功，〔論逐高澧之功。〕奪左右槊，欲刺師友，〔槊，色角翻。刺，七亦翻。〕眾執之。鏐斬行思，以師友為婺州刺史。
29十一月，己丑，以寧國節度使、同平章事王景仁充北面行營都指揮招討使，潞州副招討使韓勍副之，〔勍，渠京翻。〕以李思安為先鋒將，趣上黨。〔趣，七喻翻。〕尋遣景仁等屯魏州，〔意在圖鎮、定，不在上黨也。〕楊師厚還陝。
30蜀主更太子宗懿名曰元坦。〔更，工衡翻。〕庚戌，立假子宗裕為通王，宗範為夔王，宗鐬為昌王，〔鐬，火外翻。〕宗壽為嘉王，宗翰為集王；立其子宗仁為普王，宗輅為雅王，宗紀為褒王，宗智為榮王，宗澤為興王，宗鼎為彭王，宗傑為信王，宗衍為鄭王。
初，唐末宦官典兵者多養軍中壯士為子以自強，〔如田令孜、楊復恭之類。〕由是諸將亦傚之。而蜀主尤多，惟宗懿等九人及宗特、宗平真其子；宗裕、宗鐬、宗壽皆其族人；宗翰姓孟，蜀主之姊子；宗範姓張，其母周氏為蜀主妾；自餘假子百二十人皆功臣，雖冒姓連名而不禁婚姻。〔史言假父假子皆以利合，非人倫之正。〕
31上疾小愈，辛亥，校獵於伊、洛之間。〔伊、洛二水之間也。〕
32上疑趙王鎔貳於晉，〔先有疑心，因晉使在館，愈疑之。〕且欲因鄴王紹威卒除移鎮、定。會燕王守光發兵屯淶水，欲侵定州，上遣供奉官杜廷隱、丁延徽監魏博兵三千分屯深、冀，〔唐末置東頭供奉官、西頭供奉官，後皆為西班寄祿。〕聲言恐燕兵南寇，助趙守禦；又云分兵就食。趙將石公立戍深州，白趙王鎔，請拒之。鎔遽命開門，移公立於外以避之。公立出門〔出深州城門。〕指城而泣曰：「朱氏滅唐社稷，三尺童子知其為人。而我王猶恃姻好，以長者期之，〔鎔子昭祚娶梁女，見二百六十二卷唐昭宗光化三年。好，呼到翻。長，知兩翻。〕此所謂開門揖盜者也。惜乎，此城之人今為虜矣！」
梁人有亡奔真定，以其謀告鎔者，鎔大懼，又不敢先自絕；但遣使詣洛陽，訴稱「燕兵已還，與定州講和如故，〔定州，謂義武節度使王處直也。〕深、冀民見魏博兵入，奔走驚駭，乞召兵還。」上遣使詣真定慰諭之。未幾，廷隱等閉門盡殺趙戍兵，乘城拒守。〔幾，居豈翻。〕鎔始命石公立攻之，不克，乃遣使求援於燕、晉。
鎔使者至晉陽，義武節度使王處直使者亦至，欲共推晉王為盟主，合兵攻梁。晉王會將佐謀之，皆曰：「鎔久臣朱溫，〔唐昭宗光化三年，王鎔服於朱全忠，及其受禪，遂臣事之。〕歲輸重賂，〔輸，舂遇翻。〕結以婚姻，其交深矣；此必詐也，宜徐觀之。」王曰：「彼亦擇利害而為之耳。王氏在唐世猶或臣或叛，〔謂王武俊、承宗及王庭湊也。〕況肯終為朱氏之臣乎﹖彼朱溫之女何如壽安公主！〔王鎔曾祖元逵尚唐絳王悟女壽安公主。〕今救死不贍，何顧婚姻！我若疑而不救，正墮朱氏計中。宜趣發兵赴之，〔趣，讀曰促。〕晉、趙謟力，破梁必矣。」乃發兵，遣周德威將之，出井陘，屯趙州。〔史言晉王識虛實，見兵勢。陘，音刑。〕
鎔使者至幽州，燕王守光方獵，幕僚孫鶴馳詣野謂守光曰：「趙人來乞師，此天欲成王之功業也。」守光曰：「何故﹖」對曰：「此常患其與朱溫膠固。〔比，毗至翻，近也。〕溫之志非盡吞河朔不已，今彼自為讎敵，王若與之併力破梁，則鎮、定皆斂礮而朝燕矣。〔鎮，王鎔；定，王處直。朝，直遙翻。〕王不出師，但恐晉人先我矣。」守光曰：「王鎔數負約，〔先，悉薦翻。數，所角翻。〕今使之與梁自相弊，吾可以坐承其利，〔自戰國以來，卞莊刺虎，鷸蚌相持，犬兔俱斃，皆此說也。苟不能審勢見機，則此說誤人多矣。〕又何救焉！」【章：十二行本「焉」下有「趙使者交錯於路，守光竟不為出兵」十四字；乙十一行本同；孔本同；張校同；退齋校同。】自是鎮、定復稱唐天祐年號，復以武順為成德軍。〔鎮、定臣梁，稱開平年號，避梁廟諱改成成德軍為武順軍；今既與梁猜阻，故年號、軍號皆復唐之舊。〕
司天言：「來月太陰虧，不利宿兵於外。」上召王景仁等還洛陽。十二月，己未，上聞趙與晉合，晉兵已屯趙州，乃命王景仁等將兵擊之。庚申，景仁等自河陽渡河，會羅周翰兵，合四萬，軍於邢、洺。
33虔州刺史盧光稠疾病，欲以位授譚全播，〔疾革曰病。譚全播與盧光稠同起兵者也。〕全播不受。光稠卒，其子韶州刺史延昌來奔喪，全播立而事之。吳遣使拜延昌虔州刺史，延昌受之，亦因楚王殷密通表於梁，曰：「我受淮南官，以緩其謀耳，必為朝廷經略江西。」〔為，於偽翻。盧延昌此言，欲得鎮南旌節耳。〕丙寅，以延昌為鎮南留後。延昌表其將廖爽為韶州刺史，〔廖，力救翻，今讀如料。姓苑雲：周王子伯廖之後。後漢有廖湛。〕爽，贛人也。〔贛，音紺。〕吳淮南節度判官嚴可求請置制置使於新淦縣，〔新淦，漢古縣，唐屬吉州。九域志：在虔州北六百里。宋白曰：縣南有子淦山，因名。淦，音紺，又音甘。〕遣兵戍之，以圖虔州。每更代，輒潛益其兵，虔人不之覺也。〔更，工衡翻。為淮南併虔州張本。〕
34庚午，蜀主以御史中丞周庠、戶部侍郎判度支庾傳素並為中書侍郎、同平章事。
35太常卿李燕等刊定梁律令格式，癸酉，行之。〔按五代會要，新刪定令三十卷，式二十卷，格一十卷，律並目錄一十三卷，律疏三十卷，共一百三卷，目為大梁新定格式律令，頒下施行。〕
36丁丑，王景仁等進軍柏鄉。
37辛巳，蜀大赦，改明年元曰永平。
38趙王鎔復告急於晉，〔復，扶又翻。王景仁等之軍侵逼，故復告急。〕晉王以蕃漢副總管李存審守晉陽，自將兵自贊皇東下，〔贊皇縣以山得名。宋白曰：贊皇本漢鄗縣地，隋開皇六年置贊皇縣，縣南有贊皇山，因名。按九域志，宋廢贊皇縣為鎮，屬高邑縣。高邑縣在趙州西南四十二里。〕王處直遣將將兵以【章：十二行本「以」上有「五千」二字；乙十一行本同；孔本同；張校同。】從。〔從，才用翻。〕辛巳，晉王至趙州，與周德威合，獲梁芻蕘者二百人，〔刈草曰芻，採薪曰蕘。蕘，如招翻。〕問之曰：「初發洛陽，梁主有何號令﹖」對曰：「梁主戒上將雲：『鎮州反覆，終為子孫之患。今悉以精兵付汝，鎮州雖以鐵為城，必為我取之。』」〔必為，於偽翻。〕晉王命送於趙。〔使趙人聞此言，以堅其附晉之心。〕
壬午，晉王進軍，距柏鄉三十里，遣周德威等以胡騎迫梁營挑戰，〔挑，徒了翻。〕梁兵不出。癸未，復進，距柏鄉五里，營於野河之北，又遣胡騎迫梁營馳射，且詬之。〔復，扶又翻。詬，古候翻，又許候翻。〕梁將韓勍等將步騎三萬，分三道追之，鎧冑皆被繒綺，鏤金銀，光彩炫耀，〔被，皮義翻。繒，慈陵翻。鏤，郎豆翻。炫，熒絹翻。〕晉人望之奪氣。周德威謂李存璋曰：「梁人志不在戰，徒欲曜兵耳。不挫其銳，則吾軍不振。」乃徇于軍曰：「彼皆汴州天武軍，〔五代會要曰：開平元年四月，改左、右長直為左、右龍虎軍，左、右內衙為左、右羽林軍，左、右堅銳夾馬突將為左、右神武軍，左、右親隨軍將馬軍為左、右龍驤軍。其年九月，置左、右天興，左、右廣勝軍，仍以親王為軍使。二年十月，置左、右神捷軍。十二月，改左、右天武為左、右龍虎軍，左、右龍虎為左、右天武軍，左、右天威為左、右羽林軍，左、右羽林為左、右天威軍，左、右英武為左、右神武軍，左、右神武為左、右英武軍。前朝置神虎等六軍，謂之衛士，至是以天武、天威、英武等六軍易其軍號，而任勳舊焉。〕屠酤傭販之徒耳，衣鎧雖鮮，十不能當汝一。擒獲一夫，足以自富，此乃奇貨，不可失也。」德威自引千餘精騎擊其兩端，〔陳有厚薄，中軍堅厚，不可衝擊；擊其兩端，以其薄也。〕左右馳突，出入數四，俘獲百餘人，且戰且卻，距野河而止；梁兵亦退。
德威言於晉王曰：「賊勢甚盛，宜按兵以待其衰。」王曰：「吾孤軍遠來，救人之急，三鎮烏合，利於速戰，〔鎮、定、河東，是為三鎮。言三鎮之兵合而為一，當乘初至之銳以破敵；曠日持久，情見勢屈，敵人聞之，其心必離。〕公乃欲按兵持重，何也﹖」德威曰：「鎮、定之兵，長於守城，短於野戰。且吾所恃者騎兵，利於平原廣野，可以馳突。今壓賊壘門，騎無所展其足；且眾寡不敵，使彼知吾虛實，則事危矣。」王不悅，退臥帳中，諸將莫敢言。德威往見張承業曰：「大王驟勝而輕敵，〔謂夾寨之勝也。〕不量力而務速戰。〔量，音良。〕今去賊咫尺，所限者一水耳，〔謂野河之水也。〕彼若造橋以薄我，我眾立盡矣。不若退軍高邑，〔高邑，漢鄗縣，光武更名高邑，唐屬趙州。九域志：在州西南四十二里，在柏鄉北三十餘裏。〕誘賊離營，〔誘，音酉。離，力智翻。〕彼出則歸，彼歸則出，別以輕騎掠其饋餉，不過踰月，破之必矣。」承業入，褰帳撫王曰：〔褰，起虔翻。〕「此豈王安寢時耶！周德威老將知兵，其言不可忽也。」王蹶然興曰：「予方思之。」時梁兵閉壘不出，有降者，詰之，〔降，戶江翻。詰，去吉翻。〕曰：「景仁方多造浮橋。」王謂德威曰：「果如公言。」是日，拔營，退保高邑。
39辰州蠻酋宋鄴，漵州蠻酋潘金盛，恃其所居深險，數擾楚邊。至是，鄴寇湘鄉，〔酋，慈由翻。漵，音敘。數，所角翻。宋白曰：秦置黔中郡於今沅陵縣西二十里，漢改黔中郡為武陵郡。建武二十五年，宗均受羣蠻降，置辰陽縣；隋為辰州，因辰溪為名。唐貞觀八年，分辰州龍標縣置巫州，天授三年改沅州，大曆五年改漵州。唐武德四年分衡山置湘鄉縣，屬潭州。九域志，在州西南一百五十五里。楚書作「潘全盛」。〕金盛寇武岡。〔宋白曰：晉武帝分都梁立武岡縣，今岡東五十里有漢都梁故城是也。後漢武陵蠻為漢所伐，來保此岡，故謂之武岡。郡國志雲：武岡接武陵，因以得名。〕楚王殷遣昭州刺史呂師周將衡山兵五千討之。〔考異曰：湖湘故事：「呂師周斬潘金晟於武岡，其年十月十一日，辰州宋鄴、敘州昌師益一時歸投馬氏。」今從十國紀年。〕
40寧遠節度使龐巨昭、高州防禦使劉昌魯，皆唐官也。黃巢之寇嶺南也，巨昭為容管觀察使，昌魯為高州刺史，帥羣蠻據險以拒之，〔帥，讀曰率。〕巢眾不敢入境。唐嘉其功，置寧遠軍於容州，以巨昭為節度使，〔按通鑑，唐昭宗乾寧四年置寧遠軍於容州，以李克用大將蓋寓領節度使。考之新書方鎮表，容州置節鎮亦在是年。龐巨昭建節當在是年之後。〕以昌魯為高州防禦使。及劉隱據嶺南，二州不從；隱遣弟巖攻高州，昌魯大破之，又攻容州，亦不克。昌魯自度終非隱敵，〔度，徒洛翻。〕是歲，致書請自歸於楚，楚王殷大喜，遣橫州刺史姚彥章將兵迎之。彥章至容州，裨將莫彥昭說巨昭曰：「湖南兵遠來疲乏，宜撤儲偫，〔說，式芮翻。撤，直列翻。偫，直裏翻。〕棄城，潛於山谷以待之。彼必入城，我以全軍掩之，彼外無繼援，可擒也。」巨昭曰：「馬氏方興，今雖勝之，後將何如！不若具牛酒迎之。」彥昭不從，巨昭殺之，舉州迎降。〔考異曰：湖湘故事：「龐巨曦本唐末邕、容等州防禦使，聞馬氏令公以徵南步軍指揮使李瓊知桂州軍事，領兵士收服嶺外昭、梧、象、柳、宜、蒙、賀、桂等州，巨曦聞此雄勢，謂諸首領曰：『李瓊有破竹之勢，若馬驅兵馬，此來侵吞吾境，其將柰何﹖』時容南指揮使莫彥昭對曰：『李瓊兵馬，其勢已雄，必然輕敵。今欲燒毀城內軍儲，且各入山峒，拋州城與李瓊。候纔入州，卻依前出諸山峒兵士復攻之，堅守旬月之間，城內必無軍糧，外無救應，方可製造攻具再攻擊之，必取勝也。』龐巨曦曰：『吾每至中宵，獨佔氣象，馬氏合當五十餘年興霸湖外。苟五十餘年對壘，安知孰非，是以憂疑不暇。』遂至深夜斬莫彥昭於其私第，明日以其故密走事宜於湖南。」又曰：「天復末，甲子十有二月，容南龐巨曦深慮廣南劉巖不道，加害於己，遂差小吏間路密馳書款歸於馬氏。是時湖南遣澧州刺史姚彥章領馬步軍八千徑往容南，巨曦遂帥萬餘眾歸於馬氏。」又曰：「高州防禦使劉昌魯以廣南先主劉巖欲併吞嶺外，數召昌魯，欲籍沒其家族。昌魯知之，乃刺血寫書投馬氏，具述懸急。湖南遂遣捉生指揮使張可球部轄兵馬於界首應接，一行三千餘口歸於馬氏。」今從十國紀年。〕彥章進至高州，〔九域志：容州東南至高州二百八十二里。〕以兵援送巨昭、昌魯之族及士卒千餘人歸長沙。楚王殷以彥章知容州事，〔為姚彥章不能守容州張本。〕以昌魯為永順節度副使。〔馬殷並朗州，奏改武貞軍為永順軍。〕昌魯，鄴人也。
乾化元年（辛未、九一一）按歐史，是年五月甲申朔，大赦，改元。〕
1春，正月，丙戌朔，日有食之。〔考異曰：李昊蜀書：「丁亥朔日食。」今從實錄等諸書。〕
2柏鄉比不儲芻，〔比，毗至翻，近也。言近時趙人不儲芻於柏鄉，蓋亦虞梁兵之至以資敵也。〕梁兵刈芻自給，晉人日以遊軍抄之，〔抄，楚交翻。〕梁兵不出。周德威使胡騎環營馳射而詬之，〔環，音宦。詬，古候翻。〕梁兵疑有伏，愈不敢出，剉屋茅坐席以飼馬，〔剉，寸臥翻。飼，祥吏翻。〕馬多死。丁亥，周德威與別將史建瑭、李嗣源將精騎三千壓梁壘門而詬之，王景仁、韓勍怒，悉眾而出。德威等轉戰【章：十二行本「戰」下有「而北」二字；乙十一行本同；孔本同；張校同。】至高邑南；李存璋以步兵陳於野河之上，〔陳，讀曰陣；下同。〕梁軍橫亙數裏，競前奪橋，鎮、定步兵禦之，勢不能支。晉王謂匡衛都指揮使李建及曰：「賊過橋則不可復制矣。」建及選卒二百，援鎗大譟，〔復，扶又翻。援，於元翻。〕力戰卻之。建及，許州人，姓王，李罕之之假子也。〔薛史：李建及本姓王，少事李罕之。光啟中，罕之選部下驍勇百人以獻李克用，建及在籍中，後以功賜姓名。〕晉王登高丘以望曰：「梁兵爭進而囂，〔囂，虛驕翻，又牛刀翻。〕我兵整而靜，我必勝。」戰自巳至午，勝負未決。晉王謂周德威曰：「兩軍已合，勢不可離，我之興亡，在此一舉。我為公先登，公可繼之。」德威叩馬而諫曰：「觀梁兵之勢，可以勞逸制之，未易以力勝也。〔為，於偽翻。易，以豉翻。〕彼去營三十餘裏，雖挾糗糧，亦不暇食，日昳之後，飢渴內迫，矢刃外交，〔糗，去久翻。昳，徒結翻。日昃也。〕士卒勞倦，必有退志。當是時，我以精騎乘之，必大捷。於今未可也。」王乃止。〔梁、晉爭天下，周德威以勇聞，是難能也；然觀其制勝，以計不以勇，是又難能矣。〕
時魏、滑之兵陳於東，宋、汴之兵陳於西。至晡，梁軍未食，士無鬬志，景仁等引兵稍卻，周德威疾呼曰：〔呼，火故翻。〕「梁兵走矣！」晉兵大譟爭進，魏、滑兵先退，李嗣源帥眾譟於西陳之前曰：「東陳已走，爾何久留！」梁兵互相驚怖，遂大潰。〔置陣延亙，東西不相知，為敵所譟，故驚怖而潰。帥，讀曰率。怖，普布翻。〕李存璋引步兵乘之，呼曰：「梁人亦吾人也，父兄子弟餉軍者勿殺。」於是戰士悉解甲投兵而棄之，囂聲動天地。趙人以深、冀之憾，不顧剽掠，〔憾梁遣杜廷隱等殺深、冀戍兵也。剽，匹妙翻。〕但奮白刃追之，梁之龍驤、神捷精兵殆盡，〔薛史本紀：開成二年，以尹皓部下五百人為神捷軍。〕自野河至柏鄉，殭屍蔽地。〔僵，居良翻。〕王景仁、韓勍、李思安以數十騎走。〔王景仁嘗以勞逸制梁兵，而不知又為周德威以勞逸制之也。〕晉兵夜至柏鄉，梁兵已去，棄糧食、資財、器械不可勝計。〔勝，音升。〕凡斬首二萬級。李嗣源等追奔至邢州，〔九域志：自柏鄉西南至邢州一百五十餘裏。〕河朔大震。保義節度使王檀嚴備，然後開城納敗卒，給以資糧，散遣歸本道。晉王收兵屯趙州。
杜廷隱等聞梁兵敗，棄深、冀而去，悉驅二州丁壯為奴婢，老弱者阬之，城中存者壞垣而已。
癸巳，復以楊師厚為北面都招討使，將兵屯河陽，收集散兵，旬餘，得萬人。己亥，晉王遣周德威、史建瑭將三千騎趣澶、魏，〔趣，七喻翻。澶、魏，二州名。澶，市連翻。〕張承業、李存璋以步兵攻邢州，自以大軍繼之，移檄河北州縣，諭以利害。帝遣別將徐仁溥將兵千人，自西山夜入邢州，〔西山即太行連延至上黨諸山。〕助王檀城守。己酉，罷王景仁招討使，落平章事。〔以其敗也。〕
3蜀主之女普慈公主嫁岐王從子秦州節度使繼崇，〔蜀主以蕭梁郡名封其女。宋白曰：梁武帝置普慈郡於普州安嶽縣。從，才用翻。〕公主遣宦者宋光嗣以絹書遺蜀主，〔遺，唯季翻。〕語繼崇驕矜嗜酒，求歸成都，蜀主召公主歸寧。〔已嫁之女，父母在則有時而歸寧。寧，安也。〕辛亥，公主至成都，蜀主留之，以宋光嗣為閤門南院使。岐王怒，始與蜀絕。〔為蜀伐岐張本。〕光嗣，福州人也。
4呂師周【章：十二行本「周」下有「引兵」二字；乙十一行本同；孔本同；張校同。】攀藤緣崖入飛山洞襲潘金盛，擒送武岡，斬之。【章：十二行本「之」下有「移兵擊宋鄴」五字；乙十一行本同；孔本同；張校同；退齋校同。】飛山在今靖州北十五里，比諸山為最高峻，四面絕壁千仞，環山有壕塹。其遺趾尚存。〕
5二月，己未，晉王至魏州，攻之，不克。上以羅周翰年少，且忌其舊將佐，〔謂羅紹威之元從將佐也。少，詩照翻。〕庚申，以戶部尚書李振為天雄節度副使，命杜廷隱將兵千人衛之，〔先是，帝以羅紹威之請，撫案動容，至此心術露矣。〕自楊劉濟河，間道夜入魏州，助周翰城守。〔間，古莧翻。守，手又翻。〕癸亥，晉王觀河於黎陽，梁兵萬餘將渡河，聞晉王至，皆棄舟而去。〔史言梁兵懼晉王之甚。〕
6帝召蔡州刺史張慎思至洛陽，久未除代。蔡州右指揮使劉行琮作亂，縱兵焚掠，將奔淮南；順化指揮使王存儼誅行琮，撫遏其眾，自領州事，以眾情馳奏。時東京留守博王友文不先請，遽發兵討之，兵至鄢陵，〔九域志：鄢陵縣在大梁東南一百六十里。〕帝曰：「存儼方懼，若臨之以兵，則飛去矣。」馳使召還。甲子，授存儼權知蔡州事。
7 乙丑，周德威自臨清攻貝州，拔夏津、高唐；〔夏津本古鄃縣，唐天寶元年更名夏律，屬貝州。九域志：在魏州東北二百五十里。〕攻博州，拔東武、朝城。〔漢東 郡東武陽縣，後魏曰武陽，唐開元七年更名朝城，屬魏州。故朝城縣管內猶有地名東武。九域志：朝城在魏州東南八十里。〕攻澶州，刺史張可瑧棄城走，帝斬之。德威進攻黎陽，拔臨河、淇門；逼衛州，掠新鄉、共城。〔隋分汲、獲嘉二縣地，於古新樂城置新鄉縣。共城，漢共縣地，唐志屬衛州。九域志：共城在州西北五十五里。共，音恭。〕庚午，帝親帥軍屯白司馬阪以備之。〔史言晉兵乘勝聲勢之盛。梁祖選富家子有材力者置帳下，號廳子都。薛居正曰：太祖置廳子都，最為親軍。白司馬阪在洛陽城北。帥，讀曰率。〕
8盧龍、義昌節度使兼中書令燕王守光既克滄州，〔去年正月克滄州。〕自謂得天助，淫虐滋甚。每刑人，必置諸鐵籠，以火逼之；又為鐵刷刷人面。聞梁兵敗於柏鄉，使人謂趙王鎔及王處直曰：「聞二鎮與晉王破梁兵，舉軍南下，僕亦有精騎三萬，欲自將之為諸公啟行。〔詩：元戎十乘，以先啟行。註雲：啟突敵陣之前行。行，戶剛翻。〕然四鎮連兵，必有盟主，僕若至彼，何以處之﹖」〔四鎮謂並、幽、鎮、定。處，昌呂翻。〕鎔患之，遣使告於晉王，晉王笑曰：「趙人告急，守光不能出一卒以救之；及吾成功，乃復欲以兵威離間二鎮，〔復，扶又翻。間，古莧翻。〕愚莫甚焉！」諸將曰：「雲、代與燕接境，彼若擾我城戍，動搖人情，吾千里出征，緩急難應，此亦腹心之患也。不若先取守光，然後可以專意南討。」王曰：「善！」〔為晉攻燕滅之張本。〕會楊師厚自磁、相引兵救邢、魏，壬申，晉解圍去；師厚追之，逾漳水而還，邢州圍亦解。〔先解魏州圍，又解邢州圍。磁，祥之翻。相，息亮翻。還，音旋，又如字。〕師厚留屯魏州。
趙王鎔自來謁晉王於趙州，〔九域志：鎮州南至趙州九十五里。〕大犒將士，〔犒，苦到翻。〕自是遣其養子德明將三十七都常從晉王徵討。德明本姓張，名文禮，燕人也。〔張文禮後遂殺王鎔而亂鎮州。〕
壬午，晉王發趙州，歸晉陽，留周德威等將三千人戍趙州。
