△卷第一百五十八
梁紀十四〔起著雍敦牂（戊午），盡閼逢困敦（甲子），凡七年。〕
高祖武皇帝十四
大同四年（戊午、五三八）
1春，正月，辛酉朔，日有食之。
2東魏碭郡獲巨象，送鄴。〔魏收志：孝昌二年，置碭郡，治下邑城，屬徐州。碭，徒朗翻。〕丁卯，大赦，改元元象。
3二月，己亥，上耕藉田。
4東魏大都督善無賀拔仁攻魏南汾州，刺史韋子粲降之，〔降，戶江翻；下同。〕丞相泰滅子粲之族。東魏大行臺侯景等治兵於虎牢，〔治，直之翻。〕將復河南諸州，魏梁迥、韋孝寬、趙繼宗皆棄城西歸。〔梁迥在潁川，韋孝寬在汝南，未知趙繼宗所棄何城也。〕侯景攻廣州，【章：甲十一行本「州」下有「數旬」二字；乙十一行本同；孔本同；退齋校同。】未拔，〔廣州治襄城。〕聞魏救兵將至，集諸將議之，行洛州事盧勇請進觀形勢。〔東魏洛州，治洛陽。諸將，即亮翻；下同。〕乃帥百騎至大隗山，〔班志：河南郡密縣有大騩山。魏收志，密縣屬滎陽郡。五代志，滎陽郡新鄭縣有大騩山。帥，讀曰率。騎，奇寄翻。騩、隗同，五賄翻，又音歸。〕遇魏師。日已暮，勇多置幡旗於樹顛，夜，分騎為大隊，鳴角直前，擒魏儀同三司程華，斬儀同三司王徵蠻而還。〔還，從宣翻，又如字。〕廣州守將駱超【退：「超」作「越」。】遂以城降東魏，丞相歡以勇行廣州事。勇，辯之從弟也。〔盧辯仕於西魏，而勇仕於東魏。從，才用翻。〕於是南汾、潁、豫、廣四州復入東魏。〔考異曰：典略，侯景克廣州在十一月。按北史魏文帝紀，「二月，東魏陷南汾、潁、豫、廣四州。」今從之。〕
5初，柔然頭兵可汗始得返國，〔事見一百四十九卷普通二年。可，從刊入聲。汗，音寒。〕事魏盡禮。及永安以後，雄據北方，禮漸驕倨，雖信使不絕，不復稱臣。〔使，疏吏翻；下同。復，扶又翻。〕頭兵嘗至洛陽，心慕中國，乃置侍中、黃門等官；後得魏汝陽王典籤淳于覃，親寵任事，以為祕書監，使典文翰。及兩魏分裂，頭兵轉不遜，數為邊患。〔數，所角翻。〕魏丞相泰以新都關中，方有事山東，欲結婚以撫之，以舍人元翌女為化政公主，妻頭兵弟塔寒。〔妻，七細翻。〕又言於魏主，請廢乙弗後，納頭兵之女。甲辰，以乙弗後為尼，〔魏立乙弗後，見上卷大同元年。〕使扶風王孚迎頭兵女為後。頭兵遂留東魏使者元整，不報其使。
6三月，辛酉，東魏丞相歡以沙苑之敗，〔敗見上捲上年。〕請解大丞相，詔許之；頃之，復故。〔考異曰：北齊帝紀，止有高祖解丞相年月，而無復故之文。按興和元年議曆，有丞相田曹參軍信都芳。蓋因邙山之捷而復也。〕
7柔然送悼後於魏，〔鬱久閭後諡曰悼。〕車七百乘，馬萬匹，駝二千頭。至黑鹽池，〔唐志：鹽州五原縣有烏池、白池。烏池，蓋即黑鹽池也。乘，繩證翻。〕遇魏所遣鹵簿儀衛。柔然營幕，戶席皆東向，扶風王孚請正南面，後曰：「我未見魏主，固柔然女也。魏仗南面，我自東向。」丙子，立皇后鬱久閭氏。丁丑，大赦。以王盟為司徒。丞相泰朝於長安，還屯華州。〔朝，直遙翻；下同。華，戶化翻。〕
8夏，四月，庚寅，東魏高歡朝於鄴；〔既解丞相，遂不書官而書姓。通鑑紀實，非如春秋之有所褒貶也。〕壬辰，還晉陽。
9五月，甲戌，東魏遣兼散騎常侍鄭伯猷來聘。〔考異曰：魏帝紀在二月丙辰，蓋始受命時也。今從梁帝紀。〕
10秋，七月，東魏荊州刺史王則寇淮南。〔此淮南，謂光城、弋陽之地，在淮水上流之南，非指古淮南郡治壽春之淮南。〕
11癸亥，詔以東冶徒李胤之得如來舍利，大赦。〔如來，猶言佛也。〕
12東魏侯景、高敖曹等圍魏獨孤信於金墉，太師歡帥大軍繼之；〔帥，讀曰率；下同。〕景悉燒洛陽內外官寺民居，存者什二三。魏主將如洛陽拜園陵，〔魏自孝文帝遷洛以後，孝武帝西遷以前，園陵皆在洛州。〕會信等告急，遂與丞相泰俱東，命尚書左僕射周惠達輔太子欽守長安，開府儀同三司李弼，車騎大將軍達奚武帥千騎為前驅。
八月，庚寅，丞相泰至穀城，〔漢志，河南郡有穀成縣。師古註曰：即今新安。水經註曰：穀城縣城西臨穀水。騎，奇寄翻；下同。〕侯景等欲整陳以待其至，〔陳，讀曰陣。〕儀同三司太安莫多婁貸文請帥所部擊其前鋒，〔莫多婁，虜三字姓。〕景等固止之。貸文勇而專，不受命，與可朱渾道元以千騎前進，夜，遇李弼、達奚武於孝水。〔五代志：新安縣有孝水。水經註：孝山出廆山之陰，北流注於穀，在河南城西四十里。〕弼命軍士鼓譟，曳柴揚塵，貸文走，弼追斬之，道元單騎獲免，悉俘其眾送恆農。〔恆，戶登翻。〕
泰進軍瀍東，〔瀍水出河南穀城縣北山，東與千金渠合，又東過洛陽縣南，又東過偃師縣，又東入於洛。〕侯景等夜解圍去。辛卯，泰帥輕騎追景至河上，景為陳，北據河橋，南屬邙山，〔陳，讀曰陣；下陵陳、置陳、陷陳同。屬，之慾翻。景置陳北據河橋者，慮兵有利鈍，先保固其北歸之路也。南屬邙山，可以見其兵多矣。景軍參用馬步，其置陳堅固，宇文泰以輕騎來，見其陳勢如此，斂兵不進可也，遽前合戰，亦屢勝而驕耳。〕與泰合戰。泰馬中流矢驚逸，遂失所之。泰墜地，東魏兵追及之，左右皆散，都督李穆下馬，以策抶泰背罵曰：「籠東軍士！〔抶，醜慄翻，打也。荀子曰：仁人之兵，當之者潰，觸之者角摧，按角鹿埵隴種東籠而退耳。楊倞註曰：其義未詳，蓋皆摧敗披靡之貌。陸德明曰：東籠，沾濕貌也，如衣服之沾濕然。〕爾曹王【章：甲十一行本「王」作「主」；乙十一行本同；孔本同；熊校同。】何在，而獨留此﹖」追者不疑其貴人，捨之而過。穆以馬授泰，與之俱逸。
魏兵復振，擊東魏兵，大破之。〔宇文泰先以輕騎合戰而不利，大兵繼至，軍勢復振，故大破東魏。〕東魏兵北走。京兆忠武公高敖曹，意輕泰，建旗蓋以陵陳，魏人盡銳攻之，一軍皆沒，敖曹單騎走投河陽南城。〔河陽南城，在河橋南岸，北岸即北中城。〕守將北豫州刺史高永樂，歡之從祖兄子也，〔樂，音洛。從，才用翻；下其從同。〕與敖曹有怨，閉門不受。敖曹仰呼求繩，不得，拔刀穿闔未徹而追兵至。〔杜預曰：闔，門扇也。未徹，未透也。徹，敕列翻。〕敖曹伏橋下，追者見其從奴持金帶，〔從，才用翻。〕問敖曹所在，奴指示之。敖曹知不免，奮頭曰：「來！與汝開國公。」〔言得其頭，西魏將以開國賞之也。〕追者斬其首去。高歡聞之，如喪肝膽，〔喪，息浪翻。〕杖高永樂二百，贈敖曹太師、大司馬、太尉。泰賞殺敖曹者布絹萬段，歲歲稍與之，比及周亡，猶未能足。〔比，必利翻。〕魏又殺東魏西兗州刺史宋顯等，虜甲士萬五千人，赴河死者以萬數。
初，歡以万俟普尊老，〔爵尊而齒老也。萬，莫北翻。俟，渠之翻。〕特禮之，嘗親扶上馬。其子洛免冠稽首曰：〔上，時掌翻。稽，音啟。〕「願出死力以報深恩。」及邙山之戰，諸軍北渡橋，〔北渡河橋也。〕洛獨勒兵不動，謂魏人曰：「万俟受洛幹在此，能來可來也！」魏人畏之而去，歡名其所營地為回洛。〔唐志：河陽關南有回洛故城。〕
是日，東、西魏置陳既大，首尾懸遠，從旦至未，戢數十合，〔史言兩軍確鬬。〕氛霧四塞，〔塞，悉則翻。〕莫能相知。魏獨孤信、李遠居右，趙貴、怡峯居左，戰並不利；又未知魏主及丞相泰所在，皆棄其卒先歸。開府儀同三司李虎、念賢等為後軍，見信丟退，即與俱去。泰由是燒營而歸，留儀同三司長孫子彥守金墉。
平東將軍蔡祐下馬步鬬，左右勸乘馬以備倉猝，〔謂兵有邂逅，乘馬則倉猝可以奔馳。〕祐怒曰：「丞相愛我如子，今日豈惜生乎！」帥左右十餘人合聲大呼，擊東魏兵，殺傷甚眾。東魏圍之十餘重，〔帥，讀曰率。呼，火故翻。重，直龍翻。〕祐彎弓持滿，四面拒之。東魏人募厚甲長刀者直進取之，去祐可三十步，左右勸射之，祐曰：「吾曹之命，在此一矢，豈可虛發！」將至十步，祐乃射之，應弦而倒，〔射，而亦翻。〕東魏兵稍卻，祐徐引還。
魏主至恆農，守將已棄城走，所虜降卒在恆農者相與閉門拒守，〔恆，戶登翻。將，即亮翻。降，戶江翻。〕丞相泰攻拔之，誅其魁首數百人。
蔡祐追及泰於恆農，夜，見泰，泰曰：「承先，〔蔡祐字承先。〕爾來，吾無憂矣。」泰驚不得寢，枕祐股，然後安。〔史言泰氣衰膽失。枕，之任翻。〕祐每從泰戰，常為士卒先，戰還，諸將皆爭功，祐終無所言。泰每歎曰：「承先口不言勳，我當代其論敘。」〔史言蔡祐沈勇不伐。〕泰留王思政鎮恆農，除侍中、東道行臺。
魏之東伐，關中留守兵少，〔少，詩沼翻。〕前後所虜東魏士卒散在民間，聞魏兵敗，謀作亂。李虎等至長安，計無所出，與太尉王盟、僕射周惠達等奉太子欽出屯渭北。百姓互相剽掠，關中大擾。〔剽，匹妙翻。〕於是沙苑所虜東魏都督趙青雀、雍州民於伏德等遂反，據【章：甲十一行本「據」上有「青雀」二字；乙十一行本同；孔本同；退齋校同。】長安子城，伏德保鹹陽，〔雍，於用翻。後魏置鹹陽郡於石安縣。石安，漢渭城縣，秦之鹹陽也，石勒改曰石安。五代志：京兆渭陽縣，舊置鹹陽郡。〕與鹹陽太守慕容思慶各收降卒以拒還兵。〔降卒，東魏之卒降於西魏，散在民間者也。還兵，西魏之兵自洛西還者也。降，戶江翻。〕長安大城民相帥以拒青雀，日與之戰。〔帥，讀曰率。〕大都督侯莫陳順擊賊，屢破之，賊不敢出。順，崇之兄也。
魏主留閿鄉。〔閿，音旻。〕丞相泰以士馬疲弊，不可速進，且謂青雀等烏合，不能為患，曰：「我至長安，以輕騎臨之，必當面縛。」通直散騎常侍吳郡陸通諫曰：〔陸通本吳人，曾祖載從宋武帝入關，及劉義真之敗沒於赫連，遂居關中。〕「賊逆謀久定，必無遷善之心，蜂蠆有毒，〔左傳臧文仲之言。蠆，醜邁翻。〕安可輕也！且賊詐言東寇將至，〔東寇，謂東魏之兵。〕今若以輕騎臨之，百姓謂為信然，〔以賊言為信也。〕益當驚擾。今軍雖疲弊，精銳尚多，以明公之威，總大軍以臨之，何憂不克！」泰從之，引兵西入。父老見泰至，莫不悲喜，士女相賀。華州刺史宇文導引兵入鹹陽，斬思慶，禽伏德，南渡渭，與泰會，攻青雀，破之。〔華，戶化翻。〕太保梁景睿以疾留長安，與青雀通謀，泰殺之。
13東魏太師歡自晉陽將七千騎至孟津，未濟，聞魏師已遁，遂濟河，遣別將追魏師至崤，〔魏收志：太和十一年，置崤縣，屬恆農郡，因三崤山以名縣；隋並崤縣入河南熊耳縣。程大昌曰：三崤山，一名嶔崟山。元和志曰：自東崤至西崤三十五里。東崤長阪數裏，峻阜絕澗，車不得方軌。西崤全是石阪十二里，險不異東崤。此二崤皆在秦關之東，漢關之西。〕不及而還。〔還，從宣翻，又如字；下同。〕歡攻金墉，長孫子彥棄城走，焚城中室屋俱盡，歡毀金墉而還。
東魏之遷鄴也，〔見一百五十六卷中大通六年。〕主客郎中裴讓之留洛陽；獨孤信之敗也，〔謂邙山之敗，信先棄軍西還。〕讓之弟諏之隨丞相泰入關，為大行臺倉曹郎中。歡囚讓之兄弟五人，讓之曰：「昔諸葛亮兄弟，事吳、蜀各盡其心，〔謂亮事蜀，瑾事吳也。〕況讓之老母在此，不忠不孝，必不為也。明公推誠待物，物亦歸心；若用猜忌，去霸業遠矣。」歡皆釋之。
九月，魏主入長安，丞相泰還屯華州。〔華，戶化翻。〕
14東魏大都督賀拔仁擊邢磨納、盧仲禮等，平之。〔磨納等起兵見上捲上年。〕
盧景裕本儒生，太師歡釋之，召館於家，使教諸子。景裕講論精微，難者或相詆訶，大聲厲色，言至不遜，而景裕神采儼然，風調如一，從容往復，〔難，乃旦翻。詆，丁禮翻。訶，虎何翻。調，徒釣翻。從，千容翻。〕無際可尋。性清靜，歷官屢有進退，無得失之色；弊衣粗食，恬然自安，終日端嚴，如對賓客。
15冬，十月，魏歸高敖曹、竇泰、莫多婁貸文之首於東魏。
16散騎常侍劉孝儀等聘於東魏。〔散，悉亶翻。騎，奇寄翻。〕
17十二月，魏是雲寶襲洛陽，東魏洛州刺史王元軌棄城走。都督趙剛襲廣州，拔之。於是自襄、廣以西城鎮復為魏。〔魏收志：孝昌中置襄州，領襄城、舞陰、南安、期城、北南陽、建城郡。五代志：潁川郡葉縣，後齊置襄州。復，扶又翻；下孫復同。〕
18魏自正光以後，四方多事，民避賦役，多為僧尼，至二百萬人，寺有三萬餘區。至是，東魏始詔「牧守、令長，擅立寺者，計其功庸，〔守，式又翻。長，知兩翻。庸，用也，勞也，僱也。〕以枉法論。」
19初，魏伊川土豪李長壽為防蠻都督，〔五代志：河南郡陸渾縣，齊置伊川郡，領南陸渾縣。春秋時秦、晉遷陸渾之戎於伊川，故郡以為名。伊闕以南大山長谷，蠻多居之，魏置都督以防焉。〕積功至北華州刺史。孝武帝西遷，長壽帥其徒拒東魏，〔華，戶化翻。帥，讀曰率。〕魏以長壽為廣州刺史。侯景攻拔其壁，殺之。其子延孫復收集父兵以拒東魏，魏之貴臣廣陵王欣、錄尚書長孫稚等皆攜家往依之，〔長，知兩翻。〕延孫資遣衛送，使達關中。東魏高歡患之，數遣兵攻延孫，不能克。〔數，所角翻。〕魏以延孫為京南行臺、節度河南諸軍事、廣州刺史。〔京南，謂洛京以南也。〕延孫以澄清伊、洛為己任，魏以延孫兵少，〔少，詩沼翻。〕更以長壽之伲京兆韋法保為東洛州刺史，〔西魏洛州治上洛，以洛陽之地為東洛州。〕配兵數百以助之。法保名祐，以字行，既至，與延孫連兵置柵於伏流。〔伏流城，伊川郡治所。隋改南陸渾縣曰伏流。水經註曰：陸渾故城東南八十許裏有三塗山，伊水逕其下，又東北逕伏流嶺東，劉澄之永初記稱伏流縣西有伏流坂者。今山在縣南崖口北三十里許，西則非也。〕獨孤信之入洛陽也，欲繕脩宮室，使外兵郎中天水權景宣，〔曹魏置二十三郎，有中兵、外兵、都兵、別兵，元魏以後，中兵、外兵又分左、右。〕帥徒兵三千出採運。〔採運者，使之採木運入洛陽城也。〕會東魏兵至，河南皆叛，景宣間道西走，〔間，古莧翻。〕與李延孫相會，攻孔城，拔之，〔魏收志：天平中置新城郡，治孔城，屬北荊州。五代志：河南郡伊闕縣，舊曰新城，置新城郡。杜佑曰：孔城防，今伊闕縣東南故城是。又曰：高齊置孔城防於壽安縣。〕洛陽以南尋亦西附。丞相泰即留景守張白塢，〔塢在宜陽西北。水經註：河內軹縣有張白騎塢，在湨水北原上，據二溪之會，北帶深隍，三面阻險，唯西面板築而已。〕節度東南諸軍應關西者。是歲，延孫為其長史楊伯蘭所殺，韋法保即引兵據延孫之柵。
東魏將段琛等據宜陽，〔將，即亮翻。琛，醜林翻。〕遣陽州刺史牛道恆誘魏邊民。〔魏收志：天平初置陽州，領宜陽、金門郡，治宜陽。恆，戶登翻。誘，音酉。〕魏南兗州刺史韋孝寬患之，〔按韋孝寬傳，時西魏令孝寬領宜陽郡事，遷南兗州刺史。然南兗州治譙城，在東魏境內，孝寬未能取其地也。〕乃詐為道恆與孝寬書，論歸款之意，使諜人遺之於琛營，〔諜，徒協翻。遺，如字，墜失也。〕琛果疑道恆。孝寬乘其猜阻，出兵襲之，擒道恆及琛，崤、澠遂清。〔崤、澠，崤山及澠池也。澠，彌兗翻。〕東道行臺王思政以玉壁險要，〔五代志：絳郡稷山舊置勳州。勳州即玉壁也。杜佑曰：稷山縣南十二里即玉壁城。〕請築城自恆農徙鎮之，詔加都督汾、晉、幷州諸軍事、幷州刺史，行臺如故。〔東、西魏蓋於汾州據險為界，晉、並皆入於東魏。〕
20東魏以高澄攝吏部尚書，始改崔亮年勞之制，〔崔亮制停年格，見一百四十九卷天監十八年。〕銓擢賢能；又沙汰尚書郎，妙選人地以充之。凡才名之士，雖未薦握，皆引致門下，與之遊宴、講論、賦詩，士人夫以是稱之。〔史言高澄收拾人物以傾元氏。〕
五年（己未、五三九）
1春，正月，乙卯，以尚書左僕射蕭淵藻為中衛將軍，丹楊尹何敬容為尚書令，吏部尚書張纘為僕射。纘，弘策之子也。〔張弘策，帝舅也，佐帝創業。〕自晉、宋以來，宰相皆以文義自逸，敬容獨勤簿領，日旰不休，為時俗所嗤鄙。〔旰，古按翻。嗤，醜之翻。〕自徐勉、周捨既卒，〔普通五年，周捨卒；大同元年，徐勉卒。卒，子恤翻。〕當權要者，外朝則何敬容，內省則朱異。〔三公、卿、監、尚書為外朝官，門下省為內省。朝，直遙翻。異，羊至翻。〕敬容質愨無文，以綱維為己任；異文華敏洽，曲營世譽：二人行異而俱得幸於上。〔行，下孟翻。〕異善伺候人主意為阿諛，用事三十年，廣納貨賂，欺罔視聽，遠近莫不忿疾。園宅、玩好、飲膳、聲色窮一時之盛。每休下，〔休沐之日，自省中出還私第為休下。伺，相吏翻。好，呼到翻。下，遐嫁翻。〕車馬填門，唯王承、王稚及褚翔不往。承、稚，暕之子；〔王暕，儉之子，帝用之，官至侍中、尚書僕射。〕翔，淵之曾孫也。〔褚淵，蕭齊佐命。〕
2丁巳，御史中丞參禮儀事賀琛奏：「南、北二郊及藉田，往還並宜御輦，不復乘輅。」詔從之，祀宗廟仍乘玉輦。〔駕馬為輅，駕人為輦。〕琛，瑒之弟子也。〔賀瑒以儒學進。瑒，雉杏翻，又音暢。〕
3辛酉，東魏以尚書令孫騰為司徒。
4辛未，上祀南郊。
5魏丞相泰於行臺置學，取丞郎、府佐德行明敏者充學生，〔行，下孟翻。〕悉令旦治公務，晚就講習。〔時就學者苟能以其所治之事質之於經傳，有所感發，此其所學之進，又豈螢窗雪案搜經摘傳者所能及邪！治，直之翻。〕
6東魏丞相歡，〔歡以沙苑之敗求自貶，既復其官，史復以丞相書之。〕以徐州刺史房謨、廣平太守羊敦、廣宗太守竇瑗、〔廣宗縣，漢屬鉅鹿郡，後屬安平國，後魏太和二十一年立廣宗郡，東魏屬司州。瑗，丁眷翻。〕平原太守許惇有政績清能，與諸刺史書，褒稱謨等以勸之。
7夏，五月，甲戌，東魏立丞相歡女為皇后；乙亥，大赦。
8魏以開府儀同三司李弼為司空。秋，七月，【章：乙十一行本「月」下有「魏」字；退齋校同。】以扶風王孚為太尉。
9九月，甲子，東魏發畿內十萬人城鄴，四十日罷。冬，十月，癸亥，以新宮成，大赦，改元興和。
10魏置紙筆於陽武門外以求得失。
11十一月，乙亥，東魏使散騎常侍王元景、魏收來聘。
12東魏人以正光曆浸差，〔魏行正光曆，見一百四十九卷普通三年。〕命校書郎李業興更加脩正，〔杜佑曰：漢之蘭臺及漢東觀，皆藏書之室，當時文學之士，使讎校於其中，故有校書之職，蓋有校書之任而未為官也。故以郎居其任，則謂之校書郎；以郎中居其任，則謂之校書郎中。至後魏，始置祕書校書郎。〕以甲子為元，號曰興光曆，既成，行之。
13散騎常侍朱異奏：「頃來置州稍廣，而小大不倫，請分為五品，其位秩高卑，參僚多少，皆以是為差。」〔參僚，即參佐。〕詔從之。於是上品二十州，次品十州，次品八州，次品二十三州，下品二十一州。時上方事征伐，恢拓境宇，北喻淮、汝，東距彭城，西開牂河，〔牂柯，音臧哥。〕南平俚洞，〔交、廣界表，俚人依阻深險，各自為洞。俚，音裏。〕紛綸甚眾，故異請分之。其下品皆異國之人，徒有州名而無土地，或因荒徼之民所居村落置州及郡縣，刺史守令皆用彼人為之，〔就彼土以土人為之。徼，吉弔翻。〕尚書不能悉領，山川險遠，職貢罕通。五品之外，又有二十餘州不知處所。凡一百七州。又以邊境鎮戍，雖領民不多，欲重其將帥，皆建為郡，或一人領二三郡太守，州郡雖多而戶口日耗矣。〔務廣地者荒，貪人有者殘，信哉！將，即亮翻。帥，所類翻。〕
14魏自西遷以來，禮樂散逸，丞相泰命左僕射周惠達、吏部郎中北海唐瑾損益舊章，至是稍備。〔瑾，渠吝翻。〕
六年（庚申、五四○）
1春，正月，壬申，東魏以廣平公庫狄幹為太保。
2丁丑，東魏主入新宮，〔東魏作新宮於鄴，見上卷大同元年。〕大赦。
3魏扶風王孚卒。
4二月，己亥，上耕藉田。
5魏鑄五銖錢。
6東魏大行臺侯景出三嵵，〔杜佑曰：三嵵，在今汝魯陽縣西南十九里，有平高城，周以禦齊。高齊於縣東北十七里置魯城以禦周。〕將復荊州；〔三年，西魏乘沙苑之勝取荊州。〕魏丞相泰遣李弼、獨孤信各將五千騎出武關，景乃還。〔將，即亮翻。騎，奇寄翻。〕
7魏文後既為尼，居別宮，〔大通四年，魏廢文後為尼。尼，女夷翻。〕悼後猶忌之，乃以其子武都王戊為泰州刺史，使文後隨之官。魏主雖限以大計，〔謂以國事廢乙弗而立柔然女也。〕而恩好不忘，〔好，呼到翻。〕密令養髮，有追還之意。〔養，羊尚翻。〕會柔然舉國渡河南侵，〔渡河南侵靈夏。〕時頗有言柔然以悼後故興師者，帝曰：「豈有興百萬之眾為一女子邪！〔為，於偽翻。〕雖然，致人此言，朕亦何顏以見將帥！」〔將，即亮翻。帥，所類翻。〕乃遣中常侍曹寵齎手敕賜文後自盡。文後泣謂寵曰：「願至尊千萬歲，天下康寧，死無恨也！」遂自殺；鏧麥積崖而葬之，號曰寂陵。
夏，丞相泰召諸軍屯沙苑以備柔然。右僕射周惠達發士馬守京城，塹諸街巷，召雍州刺史王羆議之；〔塹，七豔翻。雍，於用翻。〕羆不應召，謂使者曰：「若蠕蠕至渭北者，王羆自帥鄉裏破之，〔王羆，京兆人。使，疏吏翻。蠕，人兗翻。帥，讀曰率。〕不煩國家兵馬，何為天子城中作如此驚擾！由周家小兒恇怯致此。」〔恇，去王翻。〕柔然至夏州而退。未幾，悼後遇疾殂。〔幾，居豈翻。〕
8五月，乙酉，【張：「乙酉」作「己酉」。】魏行臺宮延和、陝州刺史宮延慶降於東魏，〔陝，式冉翻。降，戶江翻。〕東魏以河北馬場為義州以處之。〔按杜佑通典：衛州汲郡，古牧野之地。魏孝文帝太和十七年，徙代畜於石濟之西，故有河北馬場。魏收志：是時置義州，治汲郡陳城，領五城、義寧、新安、澠池、恆農、宜陽、金門郡。五代志：汲郡汲縣，東魏置義州，僑置七郡二十八縣。則七郡皆僑置於汲縣界。又據朱元旭傳，時分河內、汲郡二郡界扶風之地立義州，以置關西歸正之民；後周武帝滅齊，改義州為衛州，治汲。處，昌呂翻。〕
9東魏陽州武公高永樂卒。〔據北齊書，高永樂封陽州縣公。〕
10閏月，丁丑朔，日有食之。
11己丑，東魏封皇兄景植為宜陽王，皇弟威為清河王，謙為潁川王。
12六月，壬子，東魏華山王鷙卒。〔二年，東魏以鷙為大司馬。華，戶化翻。〕
13秋，七月，丁亥，東魏使兼散騎常侍李象等來聘。
15九月，【據張校增。】戊戌，司空袁昂卒，遺疏不受贈諡，敕諸子勿上行狀及立銘誌；〔行狀，狀其平生之行實，上之於朝以請諡。銘誌，立碑於墓以傳後。洪适曰：東漢自路都尉始建墓闕，蓋表阡碑銘之濫觴也。有文而傳於今，則自謁者景君墓表始，君以安帝元初元年卒。齊葬穆妃，議立石誌，王儉以為非禮經所出。元嘉中，顏延之輩為之，遂相祖述爾。任昉作文章緣起，又云墓碑自晉始。予考酈氏水經所載漢刻已不少，後魏與齊、梁時相先後也，豈碑碣多在北方，南人未之見乎﹖然郭林宗傳雲：林宗既葬，同志者立碑，蔡邕為其文，謂盧植曰：「吾為碑銘多矣，唯郭有道無愧色。」史稱王儉，晉、宋以來故事該憶無遺，範書所載豈不知之！今漢人舊刻猶存數十百碑，雲始於晉、宋，非也。行，下孟翻。上，時掌翻。〕上不許，贈本官，諡穆正公。
16冬，十一月，魏太師念賢卒。
17吐谷渾自莫折念生之亂，不通於魏。 伏連籌卒，子誇呂立，始稱可汗，居伏俟城。〔五代志：隋破吐谷渾，以伏俟城置西海郡，其地有西王母石窟、青海鹽池，即在漢金城郡臨羌縣西北塞外，王莽受卑 和羌所獻地置西海郡者也。北史：伏俟城在青海西十五里。吐，從暾入聲。谷，音浴。可，從刊入聲。汗，音寒。〕其地東西三千里，南北千餘裏，官有王、公、僕 射、尚書、郎中、將軍之號。是歲，始遣使假道柔然，聘於東魏。〔使，疏吏翻。〕
七年（辛酉、五四一）
1春，正月，辛巳，上祀南郊，大赦。辛丑，祀明堂。
2宕昌王梁仚定為其下所殺，弟彌定立。〔宕，徒浪翻。仚，許延翻。考異曰：梁帝紀作「彌泰」。今從典略。〕二月，乙巳，以彌定為河、梁二州刺史、宕昌王。
3辛亥，上耕藉田。〔藉，秦昔翻。〕
4魏幽州刺史順陽王仲景坐事賜死。〔西魏無幽州，意豳州也。〕
5三月，魏夏州刺史劉平伏據上郡反，〔魏收志：上郡屬東夏州，領石門、因城縣。隋志：延安郡有因城縣。夏，戶雅翻。〕大都督於謹討禽之。
6夏，五月，遣兼散騎常侍明少遐等聘於東魏。
7秋，七月，己卯，東魏宜陽王景植卒。
8魏以侍中宇文測為大都督、行汾州事。〔五代志：龍泉郡，後周置汾州，隋改隰州，治隰川縣。〕測，深之兄也，為政簡惠，得士民心。地接東魏，〔隰川東接東魏晉州界。〕東魏人數來寇抄，測擒獲之，命解縛，引與相見，為設酒殽，待以客禮，〔數，所角翻。抄，楚交翻。為，於偽翻。〕並給糧餼，〔餼，許氣翻。〕衛送出境。東魏人大慚，不復為寇，〔復，扶又翻。〕汾、晉之間遂通慶弔，時論稱之。或告測交通境外者，丞相泰怒曰：「測為我安邊，我知其志，何得間我骨肉！」〔間，古莧翻。〕命斬之。
9魏丞相泰欲革易時政，為強國富民之法，大行臺度支尚書兼司農卿蘇綽盡其智能，贊成其事，減官員，置二長，〔度，徒洛翻。長，知兩翻；下令長同。〕並置屯田以資軍國。又為六條詔書，九月，始奏行之：一曰清心，二曰敦教化，三曰盡地利，四曰擢賢良，五曰恤獄訟，六曰均賦役。泰甚重之，嘗置諸坐右，〔坐，徂臥翻。〕又令百司習誦之，其牧守令長非通六條及計帳，不得居官。〔守，式又翻。計帳見上卷大同元年。〕
10東魏羣官於麟趾閤議定法制，謂之麟趾格，冬，十月，甲寅，頒行之。
11乙巳，東魏發夫五萬築漳濱堰，三十五日罷。
12十一月，丙戌，東魏以彭城王韶為太尉，度支尚書胡僧敬為司空。僧敬名虔，以字行國珍之兄孫，東魏主之舅也。〔胡國珍，靈後之父。〕
13十二月，東魏遣兼散騎常侍李騫來聘。
14交趾李賁世為豪右，仕不得志。同郡【據張校增。】有並韶者，富於詞藻，詣選求官，吏部尚書蔡撙以並姓無前賢，除廣陽門郎；〔廣陽門，建康城西面南頭第一門。姓譜：（原有脫字）並，府盈翻。撙，祖本翻。〕韶恥之。 賁與韶還鄉裏，【章：甲十一行本「裏」下有「謀作亂」三字；乙十一行本同；孔本同；張校同；退齋校同。】會交州刺史武林侯諮以刻暴失眾心，〔沈約志：永平 郡有武林縣，宋文帝立。永平，晉穆帝昇平五年分蒼梧立。〕時賁監德州，〔五代志：日南郡，梁置德州。監，工銜翻。〕因連結數州豪傑俱反；諮輸賄於賁，奔還 廣州。上遣諮與高州刺史孫冏、新州刺史盧子雄將兵擊之。〔五代志：梁大通中，割番州合浦縣立高州，在隋海康縣界。端州新興縣，梁立新州。將，即亮翻。〕諮，恢之子也。〔鄱陽王恢，上之弟也。〕
15是歲，魏又益新制十二條。〔宇文泰前已行二十四條，今又益十二條，故曰新制。〕
16東魏丞相歡以諸州調絹不依舊式，〔調，徒釣翻。謂尺度不依舊式也。〕民甚苦之，奏令悉以四十尺為匹。
魏自喪亂以來，〔謂孝昌以來也。喪，息浪翻。〕農商失業，六鎮之民相帥內徙，就食齊、晉，歡因之以成霸業。〔事見一百五十五卷中大通三年、四年。齊、晉，直謂春秋列國大界。帥，讀曰率。〕東西分裂，連年戰爭，河南州郡鞠為茂草，〔小弁之詩曰：踧踧周道菊為茂草。註雲：鞠，窮也。〕公私困竭，民多餓死。歡命諸州濱河及津、梁〔凡江河濟渡之處皆曰津，橫絕水為橋以通往來曰梁。〕皆置倉積穀以相轉漕，供軍旅，備饑饉，又於幽、瀛、滄、青四州傍海煮鹽，軍國之費，〔傍，步浪翻。〕粗得周贍。〔粗，坐五翻。贍，而豔翻。〕至是，東方連歲大稔，穀斛至九錢，山東之民稍復蘇息矣。〔史言高歡於兵荒之餘能紓民力。復，扶又翻，又如字。〕
17東魏尚書令高澄尚靜帝妹馮翊長公主，生子孝琬，朝貴賀之，〔長，知兩翻。朝，直遙翻。〕澄曰：「此至尊之甥，先賀至尊。」三日，帝幸其第，賜錦綵布絹萬匹。於是諸貴競致禮遺，〔遺，於季翻。〕貨滿十室。
18東魏臨淮王孝友表曰：「令制百家為族，二十五家為閭，五家為比。百家之內有帥二十五，徵發皆免，苦樂不均，羊少狼多，復有蠶食，〔使狼將羊，羊雖眾，終為狼所噬，況羊少而狼多乎！諭族帥並緣侵漁閭帥，閭帥又侵漁比帥，比帥又侵漁其所領四家也。比，毘至翻。帥，所類翻。樂，音洛。少，詩洛翻。復，扶又翻。〕此之為弊久矣。京邑諸坊，或七八百家唯一里正，二史，庶事無闕，而況外州乎！請依舊置三正之名不改，〔三正，即李沖建議所置三長。〕而每閭止為二比，計族省十一【章：甲十一行本「一」作「二」；乙十一行本同；張校同。】丁，貲絹、番兵，所益甚多。」事下尚書，寢不行。〔貲絹，謂計貲輸絹。番兵，謂番代為兵。下，遐嫁翻。〕
19安成望族劉敬躬以妖術惑眾，人多信之。〔妖，於驕翻。考異曰：南史作「敬宮」。今從梁書。〕
八年（壬戌，五四二）
1春，正月，敬躬據郡反，改元永漢，署官屬，進攻廬陵，逼豫章。南方久不習兵，人情擾駭，豫章內史張綰募兵以拒之。綰，纘之弟也。二月，戊戌，江州刺史湘東王繹遣司馬王僧辯、中兵曹子郢討敬躬，受綰節度。二月，戊辰，擒敬躬，送建康，斬之。僧辯，神念之子也，〔天監七年，王神念自魏來奔。〕該博辯捷，器宇肅然，雖射不穿札，〔左傳：潘〔尪之〕黨養由基蹲甲而射之，徹七札焉。編甲如櫛齒相比曰札。〕而志氣高遠。
2魏初置六軍。
3夏，四月，丙寅，東魏使兼散騎常侍李繪來聘。繪，元忠之從子也。〔李元忠勸成高歡爾朱之謀。從，才用翻。〕
4東魏丞相歡朝於鄴。〔朝，直遙翻。〕司徒孫騰坐事免；乙酉，以彭城王韶錄尚書事，侍中廣陽王湛為太尉，尚書右僕射高隆之為司徒。初，太尉【章：甲十一行本「尉」作「傅」；乙十一行本同；孔本同；張校同。】尉景與丞相歡同歸爾朱榮，〔見一百五十二卷大通二年。〕其妻，歡之姊也，自恃勳戚，貪縱不法，為有司所劾，繫獄；歡三詣闕泣請，乃免死，〔史言高歡為是使勳貴知有王法。劾，戶概翻，又戶得翻。〕丁亥，降為驃騎大將軍、開府儀同三司。〔驃，匹妙翻。騎，奇寄翻。〕歡往造之，景臥不起，大叫曰：「殺我時趣邪！」〔造，七到翻。趣，讀曰促；後趣之同。〕歡撫而拜謝之。辛卯，以庫狄幹為太傅，以領軍將軍婁昭為大司馬，封祖裔為尚書右僕射。六月，甲辰，歡還晉陽。
5八月，庚戌，東魏以開府儀同三司、吏部尚書侯景為兼尚書僕射、河南道大行臺，隨機訪討。〔既委景以備梁、魏，又使討叛貳，隨機則便宜從事，其任重矣。為侯景叛東魏張本。〕
6魏以王盟為太保。
7東魏丞相歡擊魏，入自汾、絳，連營四十里，丞相泰使王思政守玉壁以斷其道。〔斷，音短。後於玉壁置勳州。杜佑曰：玉壁城在絳州稷山縣西南十二里。〕歡以書招思政曰：「若降，當授以幷州。」〔高歡以晉陽為根本，幷州之任要重於諸州。降，戶江翻。〕思政復書曰：「可朱渾道元降，道元降見上卷元年。〕何以不得﹖」冬，十月，己亥，歡圍玉壁，凡九日，遇大雪，士卒飢凍，多死者，遂解圍去。魏遣太子欽鎮蒲坂。丞相泰出軍蒲坂，至皁莢，聞歡退渡汾，追之，不及。十一月，東魏以可朱渾道元為幷州刺史。〔激於王思政之書也。〕
8十二月，魏主狩於華陰，大享將士，丞相泰帥諸將朝之。〔華，戶化翻。將，即亮翻。帥，讀曰率。朝，直遙翻。〕起萬壽殿於沙苑北。
9辛亥，東魏遣兼散騎常侍楊斐來聘。〔考異曰：典略作「陽斐」。今從魏書紀。〕
10孫冏、盧子雄討李賁，以春瘴方起，請待至秋；廣州刺史新渝侯映不許，〔吳立新喻縣，屬安成郡。「渝」當作「喻」。〕武林侯諮又趣之。冏等至合浦，死者什六七，〔趣，讀曰促。瘴，之亮翻，熱病也。南方瘴熱，春氣深則瘴起，梁之者必死，軍行尤畏之。〕眾潰而歸。映，憺之子也。〔始興王憺，上弟也。憺，徒敢翻，又徒濫翻。〕武林侯諮奏冏及子雄與賊交通，逼留不進，敕於廣州賜死。子雄弟子略、子烈、主帥廣陵杜天合及弟僧明、新安周文育等帥子雄之眾攻廣州，欲殺映、諮，為子雄復冤。〔主帥，所類翻。等帥，讀曰率；下同。為，於偽翻。〕西江督護、高要太守吳興陳霸先帥精甲三千救之，〔高要縣，漢屬蒼梧，梁置高要郡，隋為高要縣，端州治所。元和郡縣志曰：端州當西江口，入廣西要道。祝穆曰：西江源出邕州，經潯、融、象、柳等州，入封州界，合桂江。漢武帝自巴、蜀發夜郎兵下牂柯江，會番禺，即此水。蕭子顯曰：廣州統內西、南二江，川源深遠，別置督護，專徵討之任。〕大破子略等，殺天合，擒僧明、文育。霸先以僧明、文育驍勇過人，釋人，以為主帥。〔驍，堅堯翻。〕詔以霸先為直將軍。〔陳霸先事始此。〕
11魏丞相泰妻馮翊公主，生子覺。
12東魏以光州刺史李元忠為侍中。元忠雖處要任，〔處，昌呂翻。〕不以物務幹懷，唯飲酒自娛。丞相歡欲用為僕射，世子澄言其放達常醉，不可委以臺閣。其子搔聞之，請節酒，〔搔，蘇遭翻。〕元忠曰：「我言作僕射不勝飲酒樂，〔樂，音汳。〕爾愛僕射，宜勿飲酒。」
九年（癸亥、五四三）
1春，正月，壬戌，東魏大赦，改元武定。
2東魏御史中尉高仲密取吏部郎崔暹之妹，既而棄之，由是與暹有隙。仲密選用御史，多其親戚鄉黨，高澄奏令改選；暹方為澄所寵任，仲密疑其搆己，愈恨之。忡密後妻李氏豔而慧，〔崔暹之妹既去，李氏繼室，故曰後妻。〕澄見而悅之，李氏不從，衣服皆裂，以告仲密，仲密益怨。尋出為北豫州刺史，〔北豫州治虎牢。〕陰謀外叛。丞相歡疑之，遣鎮城奚壽興軍事，〔鎮城之職猶防城都督。〕仲密但知民務。仲密置酒延壽興，伏壯士，執之，二月，壬申，以虎牢叛，降魏〔降，戶江翻。〕魏以仲密為侍中、司徒。
歡以仲密之叛由崔暹，將殺之，高澄匿暹，為之固請，〔為，於偽翻；下為之同。〕歡曰：「我伹其命，〔伹，居大翻，又居曷翻。〕須與苦手。」〔言必痛杖之也。〕澄乃出暹，而謂大行臺都官郎陳元康曰：「卿使崔暹得杖，勿復相見。」〔復，扶又翻。〕元康為之言於歡曰：〔為，於偽翻。〕「大王方以天下付大將軍，大將軍有一崔暹不能免其杖，父子尚爾，況於他人！」歡乃釋之。
高季式在永安戍，〔永安縣，古彘邑也，漢屬河東郡，後漢順帝改曰永安縣。魏收志曰：建義元年置永安郡，治永安城，屬晉州。時季式罷晉州，戍之。隋廢永安郡，改為霍邑縣。〕仲密遣信報之；季式走告歡歡待之如舊。
魏丞相泰帥諸軍以應仲密，〔帥，讀曰率。〕以太子少傅李遠為前驅，至洛陽，遣開府儀同三司於謹攻柏谷，拔之；三月，壬申，【嚴：「申」改「辰」。】圍河橋南城。
東魏丞相歡將兵十萬至河北，〔將，即亮翻。〕泰退軍瀍上，縱火船於上流以燒河橋；斛律金使行臺郎中張亮以小艇百餘載長鎖，伺火船將至，以釘釘之，〔艇，徒鼎翻，小船也。伺，相吏翻。上釘，音丁。下釘，丁定翻。〕引鎖向岸，橋遂獲全。
歡渡河，據邙山為陳，不進者數日。泰留輜重於瀍曲，〔陳，讀曰陣。重，直用翻。「瀍曲」，或作「瀍西」。〕夜，登邙山以襲歡。候騎白歡曰：「賊距此四十餘裏，蓐食乾飯而來。」歡曰：「自當渴死！」乃正陣以待之。〔歡欲堅陣以持之，待其疲渴而後戰，故云然。乾，音幹。〕戊申，黎明，泰軍與歡軍遇。東魏彭樂以數千騎為右甄，〔甄，稽延翻。〕衝魏軍之北重，所向奔潰，遂馳入魏營。人告彭樂叛，歡甚怒。俄而西北塵起，樂使來告捷，〔使，疏吏翻。〕虜魏侍中、開府儀同三司、大都督臨洮王柬、蜀郡王榮宗、江夏王昇、鉅鹿王闡、譙郡王亮、詹事趙善及督將僚佐四十八人。〔夏，戶雅翻。〕諸將乘勝擊魏，大破之，斬首三萬餘級。〔洮，土刀翻。將，即亮翻。考異曰：北齊書雲，「俘斬六萬級。」今從北史彭樂傳。〕
歡使彭樂追泰，泰窘，〔窘，巨隕翻。〕謂樂曰：「汝非彭樂邪﹖癡男子！今日無我，明日豈有汝邪！何不急還營，收汝金寶！」樂從其言，獲泰金帶一囊以歸，言於歡曰：「黑獺漏刃，破膽矣！」歡雖喜其勝而怒其失泰，令伏諸地，親捽其頭，連頓之，〔捽，昨沒翻；捽持其髻也。〕並數以沙苑之敗，〔事見上卷三年。數，所具翻。〕舉刃將下者三，噤齘良久。〔噤齘，切齒怒也。噤，直禁翻，亦作鯫。齘，胡介翻。〕樂曰：「乞五千騎，復為王取之。」〔復，扶又翻。為，於偽翻。〕歡曰：「汝縱之何意，而言復取邪﹖」〔復，扶又翻；下日復同。〕命取絹三千匹壓樂背，因以賜之。〔為歡屬其子澄令防彭樂張本。〕
明日，復戰，泰為中軍，中山公趙貴為左軍，領軍若於【章：甲十一行本「於」作「幹」；乙十一行本同；下同；孔本同；張校同；退齋校同。】惠等為右軍。〔令狐德棻曰：若干之先與魏俱起，以國為姓。魏書官氏志，內入諸姓有若干氏。「於」作「幹」。孫愐曰：若，人者翻。〕中軍、右軍合擊東魏，大破之，悉俘其步卒。歡失馬，赫連陽順下馬以授歡。歡上馬走，從者步騎七人，〔上，時掌翻。從，才用翻。〕追兵至，親信都督尉興慶曰：「王速去，興慶腰有百箭，足殺百人。」歡曰：「事濟，以爾為懷州刺史；〔魏收志：天安二年，置懷州於河內，太和八年罷，天平初復置，領河內、武德二郡。〕若死，用爾子。」興慶曰：「兒少，願用兄。」歡許之。〔少，詩沼翻。〕興慶拒戰，矢盡而死。〔考異曰：典略作「尉興敬」。今從北齊書、北史。〕
東魏軍士有逃奔魏者，告以歡所在，〔考異曰：周賀拔勝傳雲：「太祖見齊神武旗鼓，識之。」今從典略。〕泰募勇敢三千人，皆執短兵，配大都督賀拔勝以攻之。勝識歡於行間，〔行，戶剛翻。〕執槊與十三騎逐之，馳數裏，槊刃垂反，〔槊，色角翻。〕因字之曰：「賀六渾，賀拔破胡必殺汝！」歡氣殆絕，河州刺史劉洪徽從傍射勝，中其二騎，〔河州時屬西魏境，東魏使劉洪徽遙領刺史耳。射，而亦翻；下同。中，竹仲翻。〕武衛將軍段韶射勝馬，斃之，比副馬至，〔比，必利翻。〕歡已逸去。勝歎曰：「今日不執弓矢，天也！」
魏南郢州刺史耿令貴，大呼，獨入敵中，〔魏收志：梁置南郢州，治赤石關，領定城、光城、邊城郡。五代志：光州定城縣，後齊置南郢州。非西魏境也，耿令貴亦遙領刺史耳。呼，火故翻。〕鋒刃亂下，人皆謂已死，俄奮刀而還。〔還，從宣翻，又如字。〕如是數四，當令貴前者死相繼，乃謂左右曰：「吾豈樂殺人！〔樂，音洛。〕壯士除賊，不得不爾。若不能殺賊，又不為賊所傷，何異逐坐人也！」〔逐坐人，指當時持文墨議論者，但能相隨逐坐談而坐食也。〕
左軍趙貴等五將戰不利，東魏兵復振，〔復，扶又翻。〕泰與戰，又不利。會日暮，魏兵遂遁，東魏兵追之；獨孤信、於謹收散卒自後擊之，追兵驚擾，魏諸軍由是得全。若於惠夜引去，東魏兵追之；惠徐下馬，顧命廚人營食，食畢，謂左右曰：「長安死，此中死，有以異乎﹖」乃建旗鳴角，收散卒徐還，追騎疑有伏兵，不敢逼。泰遂入關，屯渭上。
歡進至陝，〔陝，失冉翻。〕泰遣開府儀同三司達奚武等拒之。行臺郎中封子繪言於歡曰：「混壹東西，正在今日。昔魏太祖平漢中，不乘勝取巴、蜀，〔事見六十七卷漢獻帝建安二十年。〕失在遲疑，後悔無及。願大王不以為疑。」歡深然之，集諸將議進止，鹹以為「野無青草，人馬疲瘦，不可遠追。」陳元康曰：「兩雄交爭，歲月已久。今幸而大捷，天授我也，時不可失，當乘勝追之。」歡曰：「若遇伏兵，孤何以濟﹖」元康曰：「王前沙苑失利，彼尚無伏；今奔敗若此，何能遠謀！若捨而不追，必成後患。」歡不從，為歡悔不用陳元康之言張本。餘謂邙山之戰，蓋俱傷而兩敗，宇文泰雖力屈而遁，高歡之氣亦衰矣，安敢復深入乎！〕使劉豐生將數千騎追泰，遂東歸。
召王思政於玉壁，將使鎮虎牢，未至而泰敗，乃使守恆農。〔恆，戶登翻。〕思政入城，令開門解衣而臥，慰勉將士，示不足畏。後數日，劉豐生至城下，憚之，不敢進，引軍還。思政乃脩城郭，起樓櫓，營農田，積芻粟，由是恆農始有守禦之備。
丞相泰求自貶，魏主不許。是役也，魏諸將皆無功，唯耿令貴與太子武衛率王胡仁、〔魏蓋改東宮武衛將軍為武衛率。〕都督王文達力戰功多。泰欲以雍、岐、北雍三州授之，以州有優劣，使探籌取之，〔雍，於用翻。探，吐南翻。〕仍賜胡仁名勇，令貴名豪，文達名傑，用彰其功。於是廣募關、隴豪右以增軍旅。
高仲密之將叛也，陰遣人扇動冀州豪傑，使為內應，〔高乾兄弟本起兵於信都，仲密故扇動其豪傑，使為應於河北。〕東魏遣高隆之馳驛慰撫，由是得安。高澄密書與隆之曰：「仲密枝黨與之俱西者，宜悉收其家屬，以懲將來。」隆之以為恩旨既行，理無追改，若復收治，〔復，扶又翻。治，直之翻。〕示民不信，脫致驚擾，所虧不細，乃啟丞相歡而罷之。
3以太子詹事謝舉為尚書僕射。
4夏，四月，林邑王攻李賁，賁將範脩破林邑於九德。〔吳分九真立九德郡。五代志曰：日南郡九德縣，梁置德州。將，即亮翻。〕
5清水氐酋李鼠仁，〔清水縣，漢屬天水郡，晉屬略陽郡。五代志曰：後魏置清水郡，隋廢郡為縣，屬秦州。酋，慈秋翻。〕乘魏之敗，據險作亂；隴右大都督獨孤信屢遣軍擊之，不克。丞相泰遣典籤天水趙昶往諭之，諸酋長聚議，〔長，知兩翻。〕或從或否；其不從者欲力於昶，昶神色自若，辭氣逾厲，鼠仁感悟，遂相帥降。〔帥，讀曰率。降，戶江翻。〕氐酋梁道顯叛，泰復遣昶諭降之，〔酋，慈秋翻。復，扶又翻；下州復同。〕徙其豪帥四千【章：甲十一行本「千」作「十」；乙十一行本同；孔本同。】餘人並部落於華州，〔帥，所類翻。華，戶化翻。〕泰即以昶為都督，使領之。
6泰使諜潛入虎牢，令守將魏光固守，〔諜，徒協領。將，即亮翻。〕侯景獲之，改其書雲：「宜速去。」縱諜入城，光宵遁。景獲高仲密妻子送鄴，北豫、洛二州復入於東魏。五月，壬辰，東魏以克復虎牢，降死罪已下囚，唯不赦高仲密家。丞相歡以高乾有義勳，〔謂起兵於信都以奉歡也。〕高昂死王事，〔謂戰死於河陽也。〕季式先自告，〔謂先自永安戍奔告歡也。〕皆為之請免其從坐。〔為，於偽翻。〕仲密妻李氏當死，高澄盛服見之，曰：「今日何如﹖」李氏默然，遂納之。〔高澄以漁色，使宗勳外叛，其父幾死於兵，長惡不悛，衒服以誘納之，他日楊燕之禍，叔姪相屠，釁由李氏，豈天也邪！〕乙未，以侯景為司空。〔賞平虎牢之功也。〕
7秋，七月，魏大赦。以王盟為太傅，廣平王贊為司空。
8八月，乙丑，東魏以汾州刺史斛律金為大司馬。
9東魏遣兼散騎常侍李渾等來聘。
10冬，十一月，甲午，東魏主狩於西山；〔鄴西無山，蓋邯鄲之西山也。〕乙巳，還宮。高澄啟解侍中，東魏主以其弟幷州刺史太原公洋代之。
11丞相歡築長城於肆州北山，西自馬陵，東至土墱，〔馬陵蓋東魏置戍之地。九域志：代州崞縣寨。「墱」北史作「帯」，音丁鄧翻。〕四十日罷。
12魏諸牧守共謁丞相泰，泰命河北太守裴俠別立，〔魏收志：河北郡屬陝州，本漢、晉河東之河北縣地也；隋廢郡復為縣，屬河東郡。守，式又翻。俠，戶頰翻。〕謂諸牧守曰：「裴俠清慎奉公，為天下最，有如俠者，可與俱立！」眾默然，無敢應者。泰乃厚賜俠，朝野歎服，號為「獨立君」。〔朝，直遙翻；下同。〕
十年（甲子、五四四）
1春，正月，李賁自稱越帝，置百官，改元大【章：甲十一行本「大」作「天」；乙十一行本同；孔本同；熊校同。】德。
2三月，癸巳，東魏丞相歡巡行冀、定二州，〔行，下孟翻。〕校河北戶口損益，因朝於鄴。
3甲午，上幸蘭陵，謁建寧陵，使太子入守京城；辛丑，謁脩陵。〔晉置南東海郡於京口，南蘭陵郡於延陵。建寧陵，梁紀曰建陵，皇妣張皇后陵也。脩陵，皇后郗氏陵也。〕
4丙午，東魏以開府儀同三司孫騰為太保。
5己酉，上幸京口城北固樓，更名北顧；〔鎮江府圖經曰：京口城因山為壘，緣江為境。爾雅，丘絕高曰京，故曰京口。又府治東五里有京峴山，京口得名以此。北固山在府北一里，迴嶺下臨長江，即府治所據及甘露寺基。蕭正義傳曰：京城之西有別嶺入江，高數十丈，三面臨水，號曰北固，蔡謨起樓其上以置軍實，帝登望久之，曰：「此嶺不足須固守，然於京口實乃壯觀，於是改曰北顧。」〕庚戌，幸回賓亭，宴鄉裏故老及所經近縣迎候者，少長數千人，〔少，詩照翻。長，知兩翻。〕各賚錢二千。
6壬子，東魏以高澄為大將軍、領中書監，元弼為錄尚書事，左僕射司馬子如為尚書令，侍中高洋為左僕射。
丞相歡多在晉陽，孫騰、司馬子如、高嶽、高隆之，皆歡之親黨也，委以朝政，〔朝，直遙翻。〕鄴中謂之四貴，其權勢燻灼中外，率多專恣驕貪。歡欲損奪其權，故以澄為大將軍、領中書監，移門下機事總歸中書，〔門下省眾事，侍中、給事中等掌之；今高歡移而總歸中書，所以重澄之權。〕文武賞罰皆稟於澄。
孫騰見澄，不肯盡敬，澄叱左右牽下於牀，築以刀環，立之門外。太原公洋於澄前拜高隆之，為叔父；澄怒，罵之。〔隆之本洛陽人，歡命為弟，故洋以叔父呼之。〕歡謂羣公曰：「兒子浸長，〔長，知兩翻。〕公直避之。」於是公卿以下，見澄無不聳懼。庫狄幹，澄姑之伲也，〔幹娶歡妹。〕自定州來謁，立於門外，三旦乃得見。
澄欲置腹心於東魏主左右，擢中兵參軍崔舒為中書侍郎。澄每進書於帝，有所諫請，或文辭繁雜，季舒輒脩飾通之。帝報澄父子之語，常與季舒論之，曰：「崔中書，我乳母也。」季舒，挺之從子也。〔從，才用翻。〕
7夏，四月，乙卯，上還自蘭陵。
8五月，甲申朔，魏丞相泰朝於長安。〔朝，直遙翻。〕
9甲午，東魏遣散騎常侍魏季景來聘。季景，收之族叔也。
10尚書令何敬容妾弟盜官米，以書屬領軍河東王譽；〔屬，之慾翻。〕丁酉，敬容坐免官。
11東魏廣陽王湛卒。
12魏琅琊貞獻公賀拔勝諸子在東者，丞相歡盡殺之，〔脩邙山之怨也。〕勝憤恨發疾而卒。丞相泰常謂人曰：「諸將對敵神色皆動，唯賀拔公臨陳如平時，〔陳，讀曰陣。〕真大勇也。」
13秋，七月，魏更權衡度量，〔更，工衡翻。〕命尚書蘇綽損益三十六條之制，總為五卷，頒行之。〔二十四條並新制十二條，總為三十六條。二十四條見上卷大同元年。〕搜簡賢才為牧守令長，皆依新制而遣焉。〔守，手又翻。長，知兩翻。〕數年之間，百姓便之。
14魏自正光以後，政刑弛縱，在位多貪汙。丞相魏啟以司州中從事宋遊道為御史中尉，〔五代志：後齊司州置牧，屬官有別駕從事史、治中從事史。〕澄固請以吏部郎崔暹為之，以遊道為尚書左丞。澄謂暹、遊道曰：「卿一人處南臺，一人處北省。〔處，昌呂翻。御史臺謂之南臺，尚書省謂之北省。杜佑曰：御史臺在宮闕西南，故名南臺。尚書省在北，故曰北省。〕當使天下肅然。」暹選畢義雲等御史，時稱得人。義雲，眾敬之曾孫也。〔宋明帝初，畢眾敬降魏。〕
澄欲假暹威勢，諸公在坐，〔坐，徂臥翻。〕令暹後至，通名，高視徐步，兩人挈裾而入；澄分庭對揖，暹不讓而坐，觴再行，即辭去。澄留之食，暹曰：「適受敕在臺檢校。」遂不待食而去，澄降階送之。他日，澄與諸公出，之東山，〔時於鄴都治東山，為遊宴之地。〕遇暹於道，前驅為赤棒所擊，澄回馬避之。
尚書令司馬子如以丞相歡故人，當重任，意你高，與太師鹹陽王坦黷貨無厭；〔厭，於鹽翻。〕暹前後彈子如、坦及幷州刺史可朱渾道元等罪狀，無不極筆。宋遊道亦劾子如、坦及太保孫騰、司徒高隆之、 司空侯景、尚書元羨等。〔劾，戶概翻，又戶得翻。〕澄收子如繫獄，一宿，髮盡白，辭曰：「司馬子如從夏州策投相王，〔中大通四年，歡破爾朱氏，召子如於南 岐州，蓋雍、華路阻，取道夏州東歸也。夏，戶雅翻。〕王給露車一乘，〔乘，繩證翻。〕觠牸牛犢，〔觠，屍員翻，曲角也。牸，音字。〕犢在道死，唯觠角存， 此外皆取之於人。」丞相歡以書敕澄曰：「司馬令，吾之故舊，汝宜寬之。」澄駐馬行街，出子如，脫其鎖；子如懼曰：「非作事邪﹖」〔懼澄殺之也。〕八月，癸酉，削子如官爵。九月，甲申，以濟陰王暉業為太尉；〔濟，子禮翻。〕太師鹹陽王坦以王還第，〔罷太師也。〕元羨等皆免官，其餘死黜者甚眾。久之，歡見子如，哀其憔悴，〔憔，慈消翻。悴，秦醉翻。〕以膝承其首，親為擇蝨，〔為，於偽翻。蝨，角櫛翻。〕賜酒百缾，羊五百口，米五百石。〔澄繩之以公法，歡接之以舊恩，此其父子駕御勳貴之術也。〕
高澄對諸貴極言褒美崔暹，且戒屬之。〔屬，之慾翻。〕丞相歡書與鄴下諸貴曰：「崔暹居憲臺，鹹陽王、司馬令皆吾布衣之舊，尊貴親暱，無過二人，〔暱，尼質翻。過，工禾翻。〕同時獲罪，吾不能救，諸其其慎之！」
宋遊道奏駁尚書違失數百條，省中豪吏王倫之徒並鞭斥之，令、僕已下皆側目。〔駁，北角翻。〕高隆之誣遊道有不臣之言，罪當死。給事黃門侍郎楊愔曰：「畜狗求吠；〔愔，於今翻。畜，許竹翻，養也。〕今以數吠殺之，恐將來無復吠狗。」〔復，扶又翻。〕遊道竟坐除名。澄謂遊道曰：「卿早從我向幷州，不爾，彼經略殺卿。」遊道從澄至晉陽，以為大行臺吏部。〔「部」下當有「郎」字。〕
15己丑，大赦。
16東魏以喪亂之後，戶口失實，傜賦不均，〔喪，息浪翻。〕冬，十月，丁巳，以太保孫騰、大司徒高隆之〔魏、齊官制，司徒未嘗加「大」，「大」字衍。〕為括戶大使，分行諸州，〔使，疏吏翻。行，下孟翻。〕得無籍之戶六十餘萬，僑居者皆勒還本屬。十一月，甲申，以高隆之錄尚書事，以前大司馬婁昭為司徒。
17庚子，東魏主祀圜丘。
18東魏丞相歡襲擊山胡，破之，〔山胡，即汾州山中稽胡也。〕俘萬餘戶，分配諸州。
19是歲，東魏以散騎常侍魏收兼中書侍郎，脩國史。自梁、魏通好，〔好，呼到翻。〕魏書每雲：「想彼境內寧靜，此率土安和。」上復書，去「彼」字而已。收始定書雲：「想境內清晏，今萬裏安和。」上亦效之。
