△卷第九十五
晉紀十七〔起玄黓執徐（壬辰），盡強圉作噩（丁酉），凡六年。〕
顯宗成皇帝中之上
咸和七年（壬辰、三三二）
①春，正月，辛未，大赦。
②趙主勒大饗羣臣，〔考異曰：晉春和雲：「陶侃遣使聘後趙，趙王勒饗之。」按侃與勒必無通使之理，今不取。載記雲：「勒因饗高句麗、宗文屋孤使。」今但云饗羣臣。〕謂徐光曰：「朕可方自古何等主﹖」〔方，比也。〕對曰：「陛下神武謀略過於漢高，後世無可比者。」勒笑曰：「人豈不自知！卿言太過。朕若遇漢高祖，當北面事之，與韓、彭比肩；〔戴溪曰：勒豈真知高帝者，特自視不如韓、彭故耳。〕若遇光武，當並驅中原，未知鹿死誰手。大丈夫行事，宜礌礌落落，如日月皎然，〔礌，落猥翻。〕終不效曹孟德、司馬仲達欺人孤兒、寡婦，狐娓以取天下也。」〕狐，妖獸也，能蠱媚人。石勒以此論曹、馬，使死者有知，孟德、仲達，其抱愧於也地下矣！〕羣臣皆頓首稱萬歲。
勒雖不學，好使諸生讀書而聽之，〔好，呼到翻。〕時以其意論古今得失，聞者莫不包服。嘗使人讀漢書，聞酈食其勸立六國後，〔事見十卷漢高帝三年。〕驚曰：「此法當失，何以遂得天下﹖」及聞留侯諫，乃曰：「賴有此耳。」
③郭敬之退戍樊城也，〔事見上卷五年。〕晉人復取襄陽，夏，四月，敬復攻拔之，〔敬復，扶又翻。〕留戍而歸。
④趙右僕射程遐言於趙主勒曰：「中山王勇悍權洛，羣臣莫及；觀其志，自陛下之外，視之蔑如；〔蔑，無也，言視之若無也。〕加以殘賊安忍，〔孟子曰：賊人者謂之賊，賊義者謂之殘。左傳，眾仲曰：安忍無親。〕久為將帥，威振內外，其諸子年長，皆典兵權；〔虎子邃、宣，勒皆使之典兵。將，即亮翻。帥，所類翻。長，知兩翻。〕陛下在，自當無他，死非少主之臣也。〔少，詩照翻。〕宜早除之，以便大計。」勒曰：「今天下未安，大雅沖幼，宜得強輔。中山王骨肉至親，有佐命之功，方當委以伊、霍之任，何至如卿所言！卿正恐不得擅帝舅之權耳；吾亦當參卿顧命，勿過憂也。」遐泣曰：「臣所慮者公家，陛下乃以私計拒之，忠言何自而入乎！中山王雖為皇太后所養，非陛下天屬，〔載記曰：虎，勒之從子也，祖曰繊邪，父曰寇覓。勒父朱幼而子虎，故或稱勒弟焉。〕雖有微功，陛下酬其父子恩榮亦足矣，而其志願無極，〔謂虎有窺覦天位之志。〕豈將來有益者乎！若不除之，臣見宗廟不血食矣。」勒不聽。
遐退，告徐光，光曰：「中山王常切齒於吾二人，恐非但危國，亦將為家禍也。」他日，光承間言於勒曰：〔間，古莧翻。〕「今國家無事，而陛下神色若有不怡，何也﹖」〔怡，悅也。〕勒曰：「吳、蜀未平，吾恐後世不以吾為受命之王也。」光曰：「魏承漢運，劉備雖興於蜀，漢豈得為不亡乎！〔以喻晉也。〕孫權在吳，猶今之李氏也。陛下苞括二都，平蕩八州，〔二都，長安、洛陽；八州，冀、幽、並、青、兗、豫、司、雍也。〕帝王之統不在陛下，當復在誰！〔復，扶又翻；下同。〕且陛下不憂腹心之疾，而更憂四支乎！中山王藉陛下威略，所血輒克，而天下皆言其英武亞於陛下。且其資性不仁，見利忘義，父子並據權位，勢傾王室；而耿耿常有不滿之心；近於東宮侍宴，有輕皇太子之色。臣恐陛下萬年之後，不可復制也。」〔復，扶又翻。〕勒默然，始命太子省可尚書奏事，〔省，悉景翻。〕且以中常侍嚴震參綜可否，惟征伐斷斬大事乃呈之。〔斷，丁亂翻。〕於是嚴震之權過於主相，〔相，息亮翻。〕中山王虎之門可設雀羅矣。〔漢書曰：翟公為廷尉，賓客填門；及廢，門外可設雀羅。師古註雲：言其寂靜無人行也。〕虎愈怏怏不悅。〔為後虎殺徐光、程遐張本。怏，於兩翻。〕
⑤秋，趙郭敬南掠江西，〔江西，謂邾城以東至歷陽也。〕太尉侃遣其子平西參軍斌〔斌，音彬。〕及南中郎將桓宣乘虛攻樊城，悉俘其眾。敬旋救樊，宣與戰於涅水，破之，〔水經註：涅水出涅陽縣西北岐棘山，東南逕涅陽縣，又東南逕安眾縣，又東南至新野縣，東入於淯。涅，奴結翻。〕皆得其所掠。侃兄子臻及竟陵太守李陽攻新野，拔之。敬懼，遁去；宣【章：十二行本「宣」下有「陽」字；乙十一行本同；退齋校同。】遂拔襄陽。
侃使宣鎮襄陽。宣招懷初附，簡刑罰，略威儀，勸課農桑，或載鉏耒於軺軒，〔鉏，立薅所用農器也。耒，盧對翻，手耕曲木也。孔穎達曰：耒以曲木為之，長六尺六寸，底長尺有一寸，中央直者三尺有三寸，句者二尺有二寸。底，謂耒下向前曲接耜者頭而著耜。耜，金鐵為之。鄭玄曰：耜者，耒之金也，廣五寸，田器，鎡錤之屬。軺，音遙，使者小車駕馬者也。軒，曲輈也。闌板曰軒。〕親帥民芸穫。〔帥，讀曰率。〕在襄陽十餘年，趙人再攻之，宣以寡弱拒守，趙人不能勝；時人以為亞於祖逖、周訪。〔史終言宣守襄陽之功。〕
⑥成大將軍壽寇寧州，以其徵東將軍費黑為前鋒，出廣漢，鎮南將軍任回出越巂，以分寧州之兵。〔費，扶沸翻。任，音壬。巂，音隨。〕
⑦冬，十月，壽、黑至朱提，朱提太守董炳城守，〔朱提，音銖時。〕寧州刺史尹奉遣建寧太守霍虎引兵助之。壽欲逆拒彪，黑曰：「城中食少，〔少，詩沼翻。〕宜縱彪入城，共消其穀，何為拒之！」壽從之。城久不下，壽欲急攻之。黑曰：「南中險阻難服，當以日月制之，待其智勇俱困，然後取之，溷牢之物，何足汲汲也。」〔溷，與圂同，胡困翻。圂，廁也，豕所居也。牢，亦犬豕所居也。言城已受圍，如犬豕在圂牢中，不患其逸出也。鄭氏曰：牢，閑也。必有閑者，防禽獸觸齧。疏曰：養馬者謂之閑，養牛羊者謂之牢。言閑，見其閑衛；言牢，見其牢固；所從之異，其實一物也。〕壽不從，攻果不利，乃悉以軍事任黑。
⑧十一月，壬子朔，進太尉侃為大將軍，劍履上殿，入朝不趨，贊拜不名。〔上，時掌翻。朝，直遙翻。〕侃固辭不受。
⑨十二月，庾戌，帝遷於新宮。〔五年作新宮，至是而成，乃遷居之。〕
⑩是歲，涼州僚屬勸張駿稱涼王，領秦、涼二州牧，置公卿百官如魏武、晉文故事。〔魏武事見六十七卷漢獻帝建安二十一年，晉文事見七十九卷魏元帝鹹熙元年。〕駿曰：此非人臣所宜言也。敢言此者罪不赦！」然境內皆稱之為王。駿立次子重華為世子。〔重，直龍翻。〕
八年（癸巳、三三三）
①春，正月，成大將軍李壽拔朱提，董炳、霍彪皆降，〔降，戶江翻；下同。〕壽威震南中。
②丙子，趙主勒遣使來脩好，〔使，疏吏翻。好，呼到翻。〕詔焚其幣。〔晉雖未能復君父之讎，而焚幣一事，猶足舒忠臣義士之氣。〕
③三月，寧州刺史尹奉降於成，成盡有南中之地；大赦，以大將軍壽領寧州。
④夏，五月，甲寅，遼東武宣公慕容廆卒。六月，世子皝以平北將軍行平州刺史，督攝部內；〔皝，字元真廆第三子。廆，戶罪翻。皝，呼廣翻。〕赦繫囚。以長史裴開軍諮祭酒，郎中令高詡為玄菟太守。皝以帶方太守王誕為左長史，誕以遼東太守陽騖為才而讓之；皝從之，以誕為右長史。〔國之興也，其臣推賢讓能；國之衰也其臣矜己忌前。騖，音務。〕
⑤趙主勒寢疾，中山王虎入侍禁中，矯詔，羣臣親戚皆不得入；疾之增損，外無知者。又矯詔召秦王宏、彭城王堪還襄國。〔勒以宏都督中外諸軍事，蓋使之鎮鄴。堪蓋在河南。〕勒疾小瘳，見宏，驚曰：「吾使王處藩鎮，〔處，昌呂翻。〕正備今日，有召王者邪，將自來邪﹖有召者，當按誅之！」虎懼曰：「秦王思慕，暫還耳，今遣之。」仍留不遣。數日，復問之，〔復，扶又翻。〕虎曰：「受詔即遣，今已半道矣。」廣阿有蝗，〔廣阿縣，前漢屬鉅鹿郡，後漢、晉省；後魏復置廣阿縣，屬南趙郡；隋改為大陸縣；唐武德間，改為象城縣，天寶初改為昭慶縣，屬趙州。〕虎密使其子冀州刺史邃帥騎三千遊於蝗所。恐勒死有變，使邃遊於蝗所，若捕蝗者，以為外應。帥，讀曰率。騎，奇寄翻。〕
秋，七月，勒疾篤，遺命曰：「大雅兄弟，宜善相保，司馬氏，汝曹之前車也。〔前車之覆，後車之戒；戒其兄弟自相殘也。〕中山王宜深思周、霍，勿為將來口實。」〔謂當如周公、霍光之輔幼孤也。勒謂此言可以縶虎之手足邪！此數語亦徐光、程遐為之耳。〕戊辰，勒卒。〔年六十。〕中山王虎劫太子弘使臨軒，收右光祿大夫程遐、中書令徐光，下廷尉，〔下，遐稼翻。〕召邃使將兵入宿衛，〔將，即亮翻。〕文武皆奔散。弘大懼，自陳劣弱，讓位於虎。虎曰：「君終，太子立，禮之常也。」弘涕泣固讓，虎怒曰：「若不堪重任，天下自有大義，何足豫論！」弘乃即位。〔弘，字大雅，勒第二子。〕大赦。殺程遐、徐光。〔光、遐固知禍之及己，然亦不料如是之速。〕夜，以勒喪潛瘞山谷，莫知其處。己卯，備儀衛，虛葬於高平陵，〔勒卒十二日而葬，未有如是之速者也。虎既潛葬勒，其所以為身後之計者，亦不過如此，卒為女子所告，果何益哉！瘞，於計翻。〕諡日明帝，廟號高祖。
趙將石聰及譙郡太守彭彪，各遣使來降。〔聰時鎮譙城。守，式又翻。降，戶江翻。〕聰本晉人，冒姓石氏。朝廷遣督護喬球救之，未至，聰丟為虎所誅。
⑦八月，趙主弘以中山王虎為丞相、魏王、大單於，加九錫，〔單，音蟬。〕以魏郡等十三郡為國，總攝百揆。虎赦其境內立妻鄭氏為魏王后；子邃為魏太子，加使持節、侍中、都督中外諸軍事、大將軍、錄尚書事；次子宣為使持節、車騎將、冀州刺史，封河間王；〔使，疏吏翻。〕韜為前鋒將軍、司隸校尉，封樂安王；遵封齊王，鑒封代王，苞封樂平王；徙平原【嚴：「平原」改「太原」。】王斌為章武王。〔斌，音彬。〕勒文武舊臣，皆補散任；虎之府寮親屬，悉署臺省要職。〔虎居鄴，子邃都督中外諸軍，宜據信都，府寮親屬分領臺省；弘處尊位，特奇坐耳。散，悉亶翻。〕以顉軍將軍夔安領左僕射，尚書郭殷為右僕射。更命太子宮曰崇訓宮，〔更，工衡翻。〕太后劉氏以下皆徙居之。選勒宮人及車馬、服玩之美者，皆入丞相府。
⑧宇文乞得歸為其東部太人逸豆歸所逐，走死於外。慕容皝引兵討之，軍於廣安；〔廣安，在棘城之北。〕逸豆歸懼而請和，遂築榆陰、安晉二城而還。〔榆陰城，蓋在大榆河之陰；安晉城，在威德城東南。〕
⑨成建寧、牂柯二郡來降，李壽復擊取之。〔牂柯，音臧哥。降，戶江翻。復，扶又翻；下同。〕
⑩趙劉太后謂彭城王堪曰：「先帝甫晏駕，丞相遽相陵藉如此。〔陵，駕也，轢也。藉，蹈也。藉，慈夜翻。〕帝祚之亡，殆不復久，王將若之何﹖」堪曰：「先帝舊臣，皆被疏斥，軍旅不復由人，〔謂虎諸子皆握兵權也。被，皮義翻。〕宮省之內，無可為者，〔謂宿衛及臺省要職，皆虎之府寮、親屬，無與共謀匡者。〕臣請奔兗州，挾南陽王恢為盟主，〔恢，勒少子也，時鎮廩丘。〕據廩丘，宣太后詔於牧、守、徵、鎮，使各舉兵以誅暴逆，庶幾猶有濟也。〕〔幾，居希翻。〕劉氏曰：「事急矣！當速為之。」九月，堪微服、輕騎襲兗州，不克，南奔譙城。〔騎，奇寄翻。〕丞相虎遣其將郭太追之，獲堪於城父，〔父，音甫。〕送襄國，炙而殺之。徵南陽王恢還襄國。劉氏謀泄，虎廢而殺之，尊弘母程氏為皇太后。堪本田氏子，數有功，〔數，所角翻。〕趙主勒養以為子。劉氏有膽略，勒每與之參決軍事，佐勒建功業，有呂后之風，而不勡忌更過之。〔呂后能誅韓信、彭越，劉氏不能制虎，殆不及也。〕
趙河東王生鎮關中，石朗鎮洛陽。〔劉胤之西奔也，石生自洛陽鎮長安，朗代生鎮洛陽。〕冬，十月，生、朗皆舉兵以討丞相虎；生自稱秦州刺史，遣使來降。〔降，戶江翻。〕氐帥蒲洪自稱雍州刺史，西附張駿。〔咸和四年，洪降於虎，今以趙亂而叛。帥，所類翻。〕
虎留太子邃守襄國，將步騎七萬攻朗於金墉；金墉潰，獲朗，刖而斬之；〔將，即亮翻。騎，奇寄翻。刖，音月。〕進向長安，以梁王挺為前鋒大都督。〔挺，虎之子也。〕生遣將軍郭權帥鮮卑涉踭眾二萬為前鋒以拒之，〔帥，讀曰率。踭，公回翻。〕生將大軍繼發，軍於蒲阪。權與挺戰於潼關，大破之，挺及丞相左長史劉隗皆死，〔此劉隗，意即自晉奔趙者。〕虎還奔澠池，〔澠，彌兗翻。〕枕屍三百餘裏。〔枕，職任翻。〕鮮卑潛與虎通謀，反擊生。生不知已死，懼，單騎奔長安。權收餘眾，退屯渭汭。〔孔安國曰，水北曰汭。杜預曰，水之隈 曲曰汭，音如銳翻。〕生遂棄長安，匿於雞頭山。〔張守節曰：括地誌雲：雞頭山在成州上祿縣東北二十里，在長安西南九百六十里。酈道元雲：蓋大隴山異名也。 後漢書，隗囂使王孟塞雞頭道，即此也。按原州平高縣西百里亦有笄頭山，在長安八百里。〕將軍蔣英長安拒守，虎進兵擊英，斬之。生麾下斬生以降；權奔隴右。
虎分命諸將屯汧、隴，〔汧，苦堅翻。〕遣將軍麻秋討蒲洪。〔風俗通，麻，齊大夫麻嬰之後。〕洪帥戶二萬降於虎，〔帥，讀曰率。降，戶江翻。〕虎迎拜洪光烈將軍、〔前此未有光烈將軍號，石虎創置也。〕護氐校尉。〔漢有護羌校尉，虎以此官授洪，使之監護羣氐。〕洪至長安，說虎徙關中豪傑及氐、羌以實東方，〔說，輸芮翻。〕曰：「諸氐皆洪家部曲，洪帥以從，誰敢違者！」虎從之，徙秦、雍民及氐、羌十餘萬戶於關東。〔雍，於用翻。〕以羌帥姚弋仲為奮武將軍、西羌大都督，使帥其眾數萬徙居清河之灄頭。〔羌帥，所類翻。灄，日涉翻。水經註：清河過廣川縣東，水側有羌壘，姚氏之故居也。為姚弋仲父子自灄頭起兵張本。〕
虎還襄國，大赦。趙主弘命虎建魏臺，一如魏武王輔漢故事。
慕容皝初嗣位，用法嚴峻，國人多不自安，主簿皇甫真切諫，不聽。
皝庶兄建威將軍翰、母弟徵虜將軍仁，有勇略，屢立戰功，得士心；季弟昭，有才藝；皆有寵於廆。皝忌之，翰歎曰：「吾受事於先公，不敢不盡力，幸賴先公之靈，所向有功，此乃天贊吾國，非人力也。而人謂吾之所辦，以為雄才難制，吾豈可坐而待禍邪！」乃與其出奔段氏。段遼素聞其才，冀收其用，甚愛重之。
仁自平郭來奔喪，〔漢志，平郭縣屬遼東郡；晉省。晉東夷校尉治襄平，崔毖之敗，慕容廆以仁鎮遼東，治平部。〕謂昭曰：「吾等素驕，多無禮於嗣君，嗣君剛嚴，無罪猶可畏，況有罪乎！」昭曰：「吾輩皆體正嫡，於國有分。〔昭自謂與仁皆正室之子，分可以得國也。分，扶問翻。〕兄素得士心，我在內未為所疑，伺其間隙，除之不難。兄趣舉兵以　來，〔伺，相吏翻。間，古莧翻。趣，讀曰促。〕我為內應，事成之日，與我遼東。男子舉事，不克則死，不能效建威偷生異域也。」仁曰：「善！」遂還平郭。閏月，仁舉兵而西。
或以仁、昭之謀告皝，皝未之信，遣使按驗。仁兵已至黃水，〔黃水，即潢水，在棘城東北，距唐營州四百里。據載記，黃水當在漢遼東郡險瀆縣。〕知事露，殺使者，還據平郭。皝賜昭死。遣軍祭酒封奕慰撫遼東。以高詡為廣武將軍，將兵五千與庶弟建武將軍幼、稚、廣威將軍軍、寧遠將軍汗、司馬遼東佟壽共討仁。與仁戰於汶城北，〔佟，徒冬翻，姓也。汶，漢古縣，屬遼東郡；前書作「文」。〕皝兵大敗，幼、稚軍皆為仁所獲；壽嘗為仁司馬，遂降於仁。〔降，戶江翻；下同。〕前大農孫機私舉遼東城以應仁。〔孫機，蓋王官之避地遼東者。遼東城，即襄平城。〕封奕不得入，與汗俱還。東夷校尉封抽、護軍平原乙逸、〔乙，姓也；逸，名也。姓譜：商湯字天乙，支孫以為氏。〕遼東相太原韓矯皆棄城走，於是仁盡有遼東之地；段遼及鮮卑諸部皆與仁遙相慼援。皝追思皇甫真之言，以真為平州別駕。〔皝領平州史，以真為別駕。〕
十二月，郭權據上邽，遣使來降；京兆、新平、扶風、馮翊、北地皆應之。
初，張駿欲假道於成以通表建康，成主雄不許。駿乃遣治中從事張淳稱藩於成以假道；雄許之，將使盜覆諸東峽。〔三峽在成都之東，故云東峽。〕蜀人橋贊密以告淳。淳謂雄曰：「寡君使小臣行無跡之地，〔蜀不許涼人假道，則蜀地前此無涼人之跡。〕萬裏通誠於建康者，以陛下嘉尚忠義，能人之美故也。若欲殺臣者，當斬之都市，宣示眾目曰：『涼州不忘舊德，通使琅邪，〔江左自琅邪中興，故以稱之。使，疏吏翻。〕主聖臣明，發覺殺之。』如此，則義聲遠播，天下畏威。今使盜殺之江中，威刑不顯，何足以示天下乎！」雄大驚曰：「安有此邪！」
司隸校尉景騫〔蜀置司隸校尉於成都。〕言於雄曰：「張淳壯士，請留之。」雄曰：「壯士安肯留！且試以卿意觀之。」騫謂淳曰：「卿體豐大，天熱，可且遣下吏，小住須涼。」〔須，待也。〕淳曰：「寡君以皇輿播越，梓宮未返，〔謂懷、愍蒙塵，卒之見害，梓宮未返也。〕生民塗炭，莫之振救，〔振，舉也。〕故遣淳通誠上都。〔上都，謂建康也。〕所論事重，非下吏所能傳；使下吏可了，則淳亦不來矣。雖火山湯海，猶將赴之，豈寒暑之足憚哉！」雄謂淳曰：「貴主英名蓋世，土險兵強，何不亦稱帝自娛一方﹖」淳曰：「寡君祖考以來，世篤忠貞，以讎恥未雪，枕戈待旦，〔枕，職任翻。〕何自娛之有！」雄甚凓，曰：「我之祖考本亦晉臣，遭天下大亂，與六郡之民避難此州，〔事見八十二卷惠帝元康八年。難，乃旦翻。〕為眾所推，遂有今日。琅邪若能中興大晉於中國者，亦當帥眾輔之。」〔帥，讀曰率。〕厚為淳禮而遣之。淳卒致命於建康。〔卒，子恤翻。致命，致其君命也。〕
長安之失守也，〔事見八十九卷愍帝建興四年。〕敦煌計吏耿訪自漢中入江東，〔耿訪，敦煌所遣上計吏，留長安未還，而長安陷，且河、隴路絕，因南入漢中，自漢東下至建康。敦，徒門翻。〕屢上書請遣大使慰撫涼州。〔使，疏吏翻；下同。〕朝廷以訪守侍【章：十二行本「侍」作「持」；乙十一行本同；熊校同。嚴：「侍」改「治」。】書御史，拜張駿鎮西大將軍，選隴西賈陵等十二人配之。〔配，侑也。〕訪至梁州，道不通，以詔書付賈陵，詐為賈客以達之。〔賈，音古。〕是歲，陵始至涼州，駿遣部曲督王豐等報謝。
九年（甲午、三三四）
①春，正月，趙改元延熙。
②詔以郭權為鎮西將軍、雍州刺史。〔雍，於用翻。〕
③仇池王楊難敵卒，子毅立，自稱龍驤將軍、左賢王、下辨公；以叔父堅頭之子盤冠軍、右賢王、河池公，〔驤，思將翻。辨，步莧翻。冠，古玩翻。〕遣使來稱藩。
④二月，丁卯，詔遣耿訪王豐齎印綬授張駿大將軍、都督陝西，雍，秦，涼州諸軍事。〔陝，式冉翻。〕自是每歲使者不絕。〔仇池稱藩，梁、涼之路通也。〕
⑤慕容仁以司馬翟楷領東夷校尉，前平州別駕龐鑒領遼東相。〔龐，皮江翻。〕
⑥段遼遣兵襲徒河，不克；復遣其弟蘭與慕容翰共攻柳城，〔柳城縣，漢屬遼西郡，晉省；唐為營州治所。復，扶又翻。〕柳城都尉石琮、城大慕輿難併力拒守，〔城大，猶城主也；一城之長，故曰城大。難，與泥同。〕蘭等不克而退。遼怒，切責蘭等，必令拔之。休息二旬，復益兵來攻。〔復，扶又翻。〕士皆重袍蒙楯，〔重，直龍翻。楯，食尹翻。〕作飛梯，〔飛梯，即雲梯。〕四面俱進，晝夜不息。琮、難拒守彌固，殺傷千餘人，卒不能拔。〔卒，子恤翻。〕慕容皝遣慕容汗及司馬封奕等共救之。皝戒汗曰：「賊氣銳，勿與爭鋒。」汗性驍果，以千餘騎為前鋒，〔驍，堅堯翻。騎，奇寄翻。〕直進。封奕止之，汗不從。與蘭遇於失尾谷，〔牛尾谷，在柳城北。〕汗兵大敗，死者太半；奕整陳力戰，〔陳，讀曰陳。〕故得不沒。
蘭欲乘勝窮追，慕容翰死遂滅其國，止之曰：「夫為將當務慎重，審己量敵，〔量，音良。〕非萬全不可動。今雖挫其偏師，未能屈其大勢。皝多權詐，好為潛伏，〔好，呼到翻。〕若悉國中之眾自將以拒我，〔將，即亮翻。〕我縣軍深入，〔縣，讀曰懸。〕眾寡不敵，此危道也。且受命之日，正求此捷；若違命貪進，萬一取敗，功名俱喪，〔喪，息浪翻。〕何返面！」蘭曰：「此已成摛，無有餘理，謂以事理策之，皝必成擒，無復遺餘也。〕卿正慮遂滅卿國耳！今千年在東，若進而得志，吾將迎之以為國嗣，終不負卿，使宗廟不祀也。」千年者，慕容仁小字也。翰曰：「吾投身相依，無復還理；〔復，扶又翻。〕國之存亡，於我何有！但欲為大國之計，且相為惜功名耳。」〔為，於偽翻。〕乃命所部欲獨還，蘭不得已而從之。〔史言翰雖身在外，乃心宗國。〕
⑦三月，成主雄分寧州置交州，〔成分寧州之興古、永昌、牂柯、越巂、夜郎等郡為交州。〕以霍彪為寧州刺史，爨深為交州刺史。
⑧趙丞虎遣其將郭敖及章武王斌帥步騎四萬西擊郭權，軍於華陰；夏，四月，上邽豪族殺權以降。〔斌，音彬。帥，讀曰率。騎，奇寄翻。華，戶化翻。〕虎徙秦州三萬餘戶於青、並二州。長安人陳良夫奔黑羌，〔羌之別種，有青羌、黑羌。〕與北羌王薄句大等侵擾北地、馮翊。〔句，音鉤。〕章武王斌、樂安王韜合擊，破之，句大奔馬蘭山。敖乘勝逐北，為羌所敗，〔敗，補邁翻。〕死者什七八。斌等收軍還三城。〔魏收地形志：後魏太和初，分鴈門之廣武、朔方之沃野置偏城郡，治廣武縣，縣有三城、偏城。〕虎遣使誅郭敖。秦王宏有怨言，〔以其父疾而虎矯詔召之，至於失職也。〕虎幽之。
慕容仁自稱平州刺史、遼東公。
⑩長沙桓公陶侃，晚年深以滿盈自懼，不預朝權，〔朝，直遙翻。〕屢欲告老歸國，〔欲歸長沙國也。〕佐吏等苦留之。六月，侃疾篤，上表遜位。遣左長史殷羨奉送所假節、麾、幢、曲蓋、〔麾，大將旌旗，臨敵之際，三軍視以為進退者也。幢，幡幢，方言曰：幢，翳也，楚曰翿，關東、西皆曰幢。文選註：幢，以羽葆為之。釋名曰：幢，童也，其狀童童然。幢，傳江翻。曲蓋者，蓋為曲柄。世說：謝靈運好戴曲柄笠，孔隱士曰：「何不能遺曲蓋之貌！」晉制：諸公任方面者，皆給節、麾、緹幢、曲蓋。〕侍中貂蟬、大尉章、【章：印章也。】荊、江、雍、梁、交、廣、益、寧八州刺史印傳、棨戟；〔自此以上，皆朝廷所授，故奉送之。雍，於用翻。傳，株戀翻。棨，音啟。〕軍資、器仗、牛馬、舟船，皆有定簿，封印倉庫，侃自加管鑰。以後事付右司馬王愆期，加督護統領文武。〔史言陶侃綜理精密，雖病不亂。〕甲寅，輿車出，臨油就船，將歸長沙，顧謂愆期曰：「老子婆娑，正坐諸君！」〔娑，桑何翻；婆娑，肢體緩縱不收之貌。侃言不得早退，至於睏乏如此，正坐參佐苦留之也。〕乙卯，薨於樊谿。〔樊谿，在武昌西二里，北注大江。觀陶侃在西藩顛末，豈有非望之圖哉！晉史所記決指之事，折翼之夢，蓋庾亮之黨傅致之耳。〕侃在軍四十一年，〔惠帝太安二年，侃擊張昌，至是年凡四十一年。〕明毅善斷，〔斷，丁亂翻。〕識察纖密，人不能欺；自南陵迄於白帝，〔南陵，在宣城郡界，梁置南陵郡。陳置北江州於其地，蓋臨江渚。江州東界盡於南陵，今宣州南陵縣，非古之南 陵戍也。自南陵迄於白帝，總言侃所統大界。宋白曰：南陵，本漢舂穀縣地，後併於湖縣，尋又屬繁昌。梁武帝始置南陵縣屬南陵郡，臨江有城基見存，去今縣一百 三十里。〕數千里中，路不拾遺。及薨，尚書梅陶與親人曹識書曰：〔親人，其所親者也。〕「陶公機神明鑒似魏武，忠順勤勞似孔明，陸抗諸人不能及也。」謝安 每言：「陶公雖用法而恆得法外意。」〔史言陶侃為名流所推重如此。恆，戶登翻。〕安，鯤之從子也。〔謝鯤見九十二卷元帝永昌元年。從，才用翻。〕
成主雄生瘍於頭。〔瘍，餘章翻，頭瘡曰瘍。〕身素多金創。〔矢刃所傷為金創。創，初良翻。〕及病，舊痕皆膿潰，諸子皆惡而遠之；〔惡，烏路翻。遠，於願翻。〕獨太子班晝夜侍側，不脫衣冠，親為吮膿。〔為，於偽翻。吮，徂兗翻。〕雄召大將軍建寧王壽受遺詔輔政。丁卯，雄卒，〔年六十一，載記雄卒在去年。〕太子班即位。〔班，字世文，雄兄蕩之子也。〕以建寧王壽錄尚書，政事皆委於壽及司徒何點、尚書【章：十二行本「書」下有「令」字；乙十一行同；孔本同；孔本同；張校同。】王緕，〔緕，古回翻。〕班居中行喪禮，一無所預。〔李班豈不不謂之仁孝哉！然不能包周身之防，死於李越之手。末俗澆漓，固不可拘拘於古禮以啟姦非，至於殞身亂國也。〕
辛未，加平西將軍庾亮徵西將軍、假節、都督江，荊，豫，益，梁，雍六州軍事、領江豫，荊三州刺史，鎮武昌。〔陶侃既沒，庾亮始專制上流。雍，於用翻。〕亮闢殷浩為記室參軍。浩，羨之子也，與豫章太守褚裒、〔裒，蒲侯翻。〕丹陽丞杜乂，皆以識度清遠，善談老、易，〔老、易，老子及易也。〕擅名江東，而浩尤為風流所宗。裒，瀬之孫；〔褚瀬見七十七卷魏元帝景元元年。瀬，離灼翻。〕乂，錫之子也。〔杜錫見八十三卷惠帝元康九年。〕桓彝嘗謂裒曰：「季野有皮裏春秋。」〔褚裒，字季野。〕言其外無臧否〔否，音鄙。〕而內有褒貶也。謝安曰：「裒雖不言，而四時之氣亦備矣。」
秋，八月，王濟還遼東，詔遣侍御史王齊祭遼東公廆，又遣謁者徐孟策拜慕容皝鎮軍大將軍、平州刺史、大單於、遼東公，持節【章：十二行本「節」下有「都 督」二字；乙十一行本同；孔本同；張校同。】承製封拜，一如廆故事船下馬石津，，〔自建康出大江至於海，轉料角至登州大洋；東北行，過大謝島、龜歆島、淤 島、烏湖島三百里，北渡烏湖海，至馬石山東之都裏鎮；馬石津，即此地也。〕皆為慕容仁所留。
九月，戊寅，衛將軍江陵穆公陸曄卒。
成主雄之子車騎將軍越屯江陽，奔喪至成都。以太子班非雄所生，意不服，與其弟安東將軍期謀作亂。班弟玝勸班遣越還江陽，以期為梁州刺史，鎮葭萌。〔葭萌，即晉壽之地。玝，阮古翻。〕班以未葬，不忍遣，推心待之，無所疑間，〔間，古莧翻。〕遣玝出屯於涪。〔涪，音浮。〕冬，十月，癸亥朔，越因班夜哭，弒之於殯宮，〔卒如李驤之言。菆塗曰殯；將遷葬，以賓遇之也。〕並殺班兄領軍將軍都；矯太后任氏令，罪狀班而廢之。〔任，音壬。〕
初，期母冉氏賤，任氏母養之。期多才藝，有令名；及班死，眾欲立越，越奉期而立之。甲子，期即皇帝位。〔期，字世運，雄第四子也。〕諡班曰戾太子。以越為相國，封建寧王；加大將軍壽大都督，徙封漢王；皆錄尚書事。以兄霸為中領軍、鎮南大將軍；弟保鎮西大將軍、汶山太守；〔汶，讀曰岷。〕從兄始為徵東大將軍，代越鎮江陽。〔據載記：始，特之長，於期為伯父，於壽為從兄。從，才用翻。〕丙寅，葬雄於安都陵，諡曰武皇帝，廟號太宗。
始欲與壽共攻期，壽不敢發。始怒，反譖壽於期，請殺之。期欲藉壽以討李玝，故不許，遣壽將兵向涪。壽先遣使告玝以去就利害，開其去路，玝遂來奔。詔以玝為巴郡太守。期以壽為梁州刺史，屯涪。〔為李壽自涪舉兵廢李期張本。〕
趙主弘自齎璽綬詣魏宮，〔石虎為魏王，其所居稱魏宮。璽，斯氏翻。綬，音受。〕請禪位於丞相虎。虎曰：「帝王大業，天下自當有議，何為自論此邪！」弘流涕還宮，謂太后程氏曰：「先帝種真無復矣！」〔種，章勇翻。復，扶又翻。〕於是尚書奏：「魏臺請依唐、虞禪讓故事，」〔此趙朝尚書奏也。〕虎曰：「弘愚闇，居喪無禮，【章：十二行本「禮」下有「不可以君萬國」六字；乙十一行本同；孔本同；退齋校同。】便當廢之，何禪讓也！」十一月，虎遣郭殷入【章：十二行本「入」上有「持節」二字；七十一行本同；孔本同；退齋校同。】宮，之水弘為海陽王。弘安步就車，容色自若，謂羣臣曰：「庸昧不堪纂承大統，夫復何言！」〔復，扶又翻。〕羣臣莫不流涕，宮人慟哭。羣臣詣魏臺勸進，虎曰：「皇帝者盛德之號，非所敢當，且可稱居趙天王。」〔考異曰：三十國、晉春秋：「虎即位，改元永熙」；陳鴻大統曆雲：「石虎即位，改建平五年為延興，明年改建武」。按，三十國、晉春秋不記弘改元延熙，虎之立，實延熙元年也，故誤雲永熙，弘既號延熙，虎安肯稱永熙！陳鴻雲：「虎改建平五年為延興，即是夕踰年不改元也。」恐鴻說誤。〕幽弘及太后程氏、秦王宏、南陽王恢於崇訓宮，尋皆殺之。〔虎更太子宮曰崇訓宮。弘時年二十一。〕
西羌大都督姚弋仲疾不賀，虎累召之，乃至。正色謂虎曰：「弋仲常謂大王命世英雄，柰何把臂受託而返奪之邪﹖」虎曰：「吾豈樂此哉！〔樂，音洛。〕顧海陽年少，〔少，詩照翻。〕恐不能了家事，故代之耳。」心雖不平，然察其誠實，亦不之罪。
虎以夔安為侍中、太尉、守尚書令，郭殷為司空，韓晞為尚書左僕射，魏郡申鐘為侍中，郎闓為光大夫，〔闓，苦亥翻，又音開。〕王波為中書令。文武封拜各有差。虎行如信都，復還襄國。〔載記曰：虎讖文「天子當從東北來」，於是備法駕，行自信都而還，以應之。「天子當從東北來，」蓋謂慕容氏將從遼、碣入中國也。秦始皇東遊以厭天子氣，初不能遏止漢高之興。〕
慕容皝討遼東，甲申，至襄平。遼東人王岌密信請降。師進，入城，翟楷、龐鑒單騎走，居就、新昌等縣皆降。〔居就、新昌，皆屬遼東郡。降，戶江翻；下同。〕皝欲悉阬遼東民，高詡諫曰：「遼東之叛，實非本圖，直畏仁兇威，不得不從。今元惡猶存，〔元惡，謂仁也。〕始克此城，遽加夷滅，則未下之城，無歸善之路矣。」皝乃止。分徙遼東大姓於棘城。以杜羣為遼東相，安輯遺民。
十二月，趙徐州從事蘭陵朱縱斬刺史郭祥，以彭城來降，趙將王朗攻之，縱奔淮南。
慕容仁遣兵襲新昌，督護新興王塁擊走，遂徙新昌入襄平。〔遼東治襄平。徙新昌吏民入襄平，所以杜仁闚〈門俞〉掩襲之心。塁，王矩翻。〕
鹹康元年（乙未、三三五）
①春，正月，庚午朔，帝加元服。〔沈約禮志曰：古者無天子冠禮，故筮日、筮賓、冠於阼，以著代醮於客位，三加彌尊，皆士禮耳。漢順帝冠，兼用曹褒新禮。褒新禮今不存。禮儀志又云：乘輿初加緇布進賢，次篾弁、武弁，次通天；皆於高廟。江左諸帝將冠，金石宿設，百僚陪位，又豫於殿上鋪大牀，御府令奉冕幘、簪導、袞服以授侍中、常侍，太尉加幘，太保加冕。將加冕，太尉跪讀祝文曰：「令月吉日，始加元服。皇帝穆穆，思弘袞職。欽若昊天，六合是式。率遵祖考，永永無極。眉壽無期，介茲景福。」加冕訖，侍中繫玄紞，侍中脫絳紗服，加袞服。冠事畢，太保率羣臣奉觴上壽，王以下三稱萬乃退。鄭樵曰：用魏儀一加，既加元服，拜於太廟。〕大赦，改元。
②成、趙皆大赦，成改元玉恆，〔恆，戶登翻。〕趙改元建武。
③成主期立皇后閻氏，以衛將軍尹奉為右丞相，驃騎將軍、尚書令王緕為司徒。〔驃，匹妙翻。緕，古回翻。〕
④趙王虎命太子邃省可尚書瘈事，〔省，悉景翻。〕惟祀郊廟、選牧守、征伐、刑殺乃親之。虎好治宮室，鸛雀臺崩，〔鸛雀臺，在鄴，即魏武所起銅雀臺。好，呼到翻。〕殺典匠少府任汪；〔典匠少府，即漢將作大匠之職也。少，詩照翻。任，音壬。〕復使脩之，倍於其舊。邃保母劉芝封宜城加，關預巿權，受納賄賂，求仕進者多出其門。〔朝，宜遙翻。〕
⑤慕容皝置左、右司馬，以司馬韓矯、軍祭酒封交為之。
⑥司徒導以羸疾，不堪朝會，〔羸，倫為翻。朝，直遙翻。〕三月，乙酉，帝幸其府，與羣臣宴於內室，拜導並其妻曹氏。侍中孔坦密表切諫，以為帝初加元服，動宜顧禮，帝從之。坦又以帝委政於導，從容言曰：「陛下春秋已長，聖敬日躋，〔從，千容翻。長，知兩翻。日躋，猶日進也。〕宜博納朝臣，諮諏善道。」〔諏，遵須翻。〕導聞而惡之，〔惡，烏路翻。〕出坦為廷尉。坦不得意，以疾去職。
丹陽尹桓景，為人諂巧，導親愛之。會熒惑守南鬥經旬，〔晉天文志：南斗六星，天廟也，丞相、太宰之位。〕導謂領軍將軍陶回曰：「鬥，揚州之分，〔天文志：鬥、牛、女，揚州；九江入鬥一度，丹陽入鬥十六度分，扶問翻。〕吾當遜位以厭天譴。」〔厭，一葉翻。〕回曰：「公以明德作輔，而與桓景造膝，〔造，七到翻。〕使熒惑何以退舍！」導深愧之。
導闢太原王濛為掾，〔濛，莫紅翻。掾，於絹翻。〕王述為中兵屬。〔晉公府諸曹，有參軍，有掾，有屬。〕述，昶之曾孫也。〔王昶，仕魏鎮荊州，以功名自見。昶，醜兩翻。〕濛不脩小廉，而以清約見稱。與沛國劉惔齊名，友善。〔惔，徒甘翻。〕惔常稱濛性至通而自然有節。濛曰：「劉君知我，勝我自知。」當時稱風流者，以惔、濛為首。述性沈靜，每坐客辯論倮起，而述處之恬如也。〔沈，持林翻。坐，徂臥翻。處，昌呂翻。〕年二十，尚未知名，人謂之癡。導以門地闢之。昶之子湛，湛之子承，世有高名。述，承子也。〕既見，唯問在東米價，〔述蓋自東吳至建康。〕述張目不答。導曰：「王掾不癡，人何言癡也！」嘗見導每發言，一坐莫不贊美，〔坐，徂臥翻。〕述正色曰：「人非堯、舜，何得每事盡善！」導改容謝之。
⑦趙王虎南遊，臨江而還。〔還，從宣翻，又如字。〕有遊騎十餘至歷陽，歷陽太守袁耽表上之，〔上，時掌翻。〕不言騎多少。朝廷震懼，司徒導請出討之。夏四月，加導大司馬、假黃鉞、都督徵討諸軍事。癸丑，帝觀兵廣莫門，〔廣莫門，建康城北門也。〕分命諸將救歷陽及戍慈、牛渚、蕪湖；司空郗鑒使廣陵相陳光將兵入衛京師。俄聞趙騎至少，又已去，〔少，詩沼翻。〕戊午，解嚴，王導解大司馬。袁耽坐輕妄免官。
⑧趙徵虜將軍石遇攻桓宣於襄陽，不克。
⑨大旱，會稽餘姚米鬥五百。〔會，工外翻。〕
⑩秋，七月，慕容皝立子儁為世子。
九月，趙王虎遷都於鄴，〔趙王勒定都襄國，虎遷於鄴。〕大赦。
初，趙主勒以天竺僧佛圖澄豫言成敗，數有驗，敬事之。及虎即位，奉之尤謹，衣以綾錦，乘以彫輦。〔彫輦，彫鏤以為飾。數，所角翻。衣，於既翻。〕朝會之日，太子、諸公扶翼上殿，〔朝，直遙翻。上，時掌翻。〕主者唱「大和尚」，〔主者，謂掌巿儀者也。〕眾坐皆起。使司空李農旦夕問起居，太子、諸公五日一朝。〔諸公，虎諸也；虎稱天王，降諸子封王者爵為公。〕國人化之，率多事佛，澄之所在，無敢向其方面涕唾者。爭迼寺廟，削髮出家。虎以其真偽糅，〔糅，汝救翻。〕或避賦役為姦宄，〔宄，音軌。〕乃下詔問中書曰：「佛，國家所奉，裏閭小人無爵秩者，應事佛不﹖」〔不，讀曰否。〕著作郎王度等〔晉職官志曰：著作郎，周左史之任也。漢東京，圖籍在東觀，有其名，尚未有官。魏明帝太和中，詔置著作郎，於此始有其官，隸中書省。及晉受命，制曰：「著作舊屬中書，而祕書既典文籍，今改中書省著作為祕書著作。」於是改隸祕書省；自後別置省，而猶隸祕書。〕議曰：「王者祭祀，典禮具存。佛，外國之神，非天子諸華所應祠奉。漢氏初傳其道，〔事見四十五卷漢明帝永平八年。〕唯聽西域人立寺都邑以奉之，〔漢人初謂官府為寺。後漢自西域白馬駝經來，初止於鴻臚寺，遂取寺名，創置白馬寺。〕漢人皆不得出家；魏世亦然。今宜禁公卿以下毋得詣寺燒香、禮拜；其趙人為沙門者，皆返初服。」〔謂使還服華人之服。〕虎詔曰：「朕生自邊鄙，忝君諸夏，〔夏，戶雅翻。〕至於饗祀，應從本俗。其夷、趙百姓樂事佛者，特聽之。」〔樂，音洛。〕
趙章武王斌帥精騎二萬並秦、雍二州兵以討薄句大，平之。〔去年斌等為薄句大所敗。斌，音彬。帥，讀曰率。騎，奇寄翻。雍，於用翻。句，音鉤。〕
成太子班之舅羅演，與漢王相天水上官澹〔李壽封漢王。相，息亮翻。澹，徒覽翻。〕謀殺成主期，立班子。事覺，期殺演、澹及班母羅氏。
期自以得志，輕諸舊臣，信任尚書令景騫、尚書姚華、田褒、中常侍許涪等，〔涪，音浮。〕刑賞大政，皆決於數人，希復關公卿。〔復，扶又翻。〕褒無他才，嘗勸成主雄立期為太子，故有寵。由是紀綱隳紊，〔紊，音問。〕雄業始衰。
冬，十月，乙未朔，日有食之。
慕容仁遣王齊等南還。〔去年齊等為慕容仁所留。〕齊等自海道趣棘城，〔趣，七喻翻〕齊遇風不至。十二月，徐孟等至棘城，慕容皝始受朝命。〔朝，宜遙翻。〕
段氏、宇文氏各遣使詣慕容仁，館於平郭城外。皝帳下督張英百餘騎間道潛行掩擊之，〔間，古莧翻。〕斬宇文氏使十餘人，生擒段氏使以歸。
是歲，明帝母建安君荀氏卒。荀氏在禁中，尊重同於太后；詔贈豫章郡君。〔荀氏，元帝宮人也，生明帝。自以位卑，每懷怨望，為帝所譴，漸見疏薄。及明帝即位，封建安君，別立第宅。太寧元年，迎還臺內，供奉隆厚。及帝立，尊重同於太后。〕
代王翳榭以賀蘭藹頭不恭，〔藹頭，翳槐舅，有擁護之功，事見九十三卷咸和二年。至四年，逐紇那，立翳槐。又賀蘭部也，挾親恃功，所以不恭。〕將召而戮之，諸部皆叛。代王紇那自宇文部入，諸部復奉之。〔紇那出奔見上卷咸和四年。復，扶又翻。〕翳槐奔鄴，趙人厚遇之。
初，張軌及二子寔、茂，雖保據河右，而軍旅之事無歲無之。及張駿嗣位，境內漸平。駿勤脩無政，總御文武，鹹得其用，民富兵強，遠近稱之以為賢君。駿遣將楊宣伐龜茲、鄯善，於是西域諸國焉耆、於窴之屬，皆詣姑臧朝貢。〔龜茲，音兵慈。鄯，上扇翻。窴，徒賢翻，又徒見翻。〕駿於姑臧南作五殿，〔駿起謙光殿，四面各起一殿：東曰宜陽青殿，以春三月居之；南曰朱陽赤殿，夏三月居之；西曰政刑白殿，秋三月居之；北曰玄武黑殿，冬三月居之。章服器物，皆依方色。〕官屬皆稱臣。
駿有兼秦、雍之志，〔雍，於用翻。〕遣參軍麴護上疏，以為：「勒、雄既死，虎、期繼逆，兆庶離主，離，力智翻。〕漸冉經世；先老消落，後生不識，慕戀之心，日遠日忘。乞敕司空鑒、徵西亮等汎舟江、沔，首尾齊舉。」〔郗鑒時鎮京口，庾亮時鎮武昌。沔，彌兗翻。〕
二年【「二」原誤作「三」。章：十二行本「三」作「二」；乙十一行本同；退齋校同。】（丙申、三三六）
①春，正月，辛巳，彗星見於奎、婁。〔西方奎十六星，天之武庫也，主以兵禁暴，又主溝瀆。婁三星，為天獄，主苑牧犧牲，供給郊祀。奎、婁、冑，魯、徐州分。彗，祥歲翻，又旋芮翻。見賢遍翻。〕
②慕容皝將討慕容仁，司馬高詡曰：「仁叛棄君親，民神共怒；前此海未嘗凍，自仁反以來，連年凍者三矣。且仁專備陸道，天其或者欲使吾乘海冰以襲之也。」皝從之。羣僚皆言涉冰危事，不若從陸道。皝曰：「吾計已決，敢沮者斬！」〔沮，在呂翻。〕
壬午，皝帥其弟軍師將軍評等自昌黎東，踐冰而進，〔皝，呼廣翻。帥，讀曰率；下同。〕凡三百餘裏。至歷林口，〔歷林口，海浦之口。〕捨輜重，輕兵趣平郭。〔重，直用翻。趣，七喻翻；下同。〕去城七里，候騎以告仁，〔騎，奇寄翻。〕仁狼狽出戰。張英之俘二使也，〔事見上年。使，疏吏翻。〕仁恨不窮追；及皝至，仁以為皝復遣偏師輕芔寇抄，〔復，扶又翻。抄，楚交翻。〕不知皝自來，謂左右曰：「今茲當不使其匹馬得返矣！乙未，仁悉眾陳於城之西北。慕容軍帥所部降於皝，咸和八年，軍為仁所執。陳，讀曰陣。降，戶江翻。〕仁眾沮動；〔沮，在呂翻。〕皝從縱擊，大破之。仁走，其帳下皆叛，遂擒之。皝先為斬其帳下之叛者，〔為，於偽翻。〕然後賜仁死。丁衡、遊毅、孫機等，皆仁所信用也，皝執而斬之；王冰自殺。慕容幼、慕容稚、佟壽、郭充、翟楷、龐鑒，皆東走，幼中道而還；皝兵追及楷、鑒，斬之；壽、充奔高麗。〔麗，加知翻。〕自餘吏民為仁所詿誤者，〔詿，古賣翻。〕皝皆赦之。封高詡為汝陽侯。
③二月，尚書僕射王彬卒。
④辛亥，帝臨軒，遣使備六禮逆故當陽侯杜乂女陵陽為皇后，〔婚有六禮：一曰納採者，將為婚，必先媒通其言，乃後使人納其採擇之禮，用鴈為贄，取其陰陽往來之義也；二曰問名者，問名以卜其吉凶也；三曰納吉者，卜於廟得吉兆，復使往告婚姻之事也；四曰納徵，用玄纁，不用鴈；五曰請期，由夫家卜得吉日，使人往告之；六曰親迎，婿往女家，御輪三週，御者代之，婿自乘其車而先，以導婦歸。〕大赦；羣臣畢賀。
⑤夏，六月，段遼遣中軍將軍李詠襲容皝。詠趣武興，〔武興成，在令古東。〕都尉張萌擊擒之。遼別遣段蘭將步騎數萬屯柳城西回水，〔「回水」，載記作「曲水」。水經註：陽樂水出上谷且居縣，東北流，逕女祁縣，世謂之橫水，又謂之陽曲水。又濡河從塞外來，西北逕禦夷鎮城，又東北逕孤山南，又東南，水流回曲，謂之曲河鎮。又據載記，曲水當在好城西北。將，即亮翻。騎，奇寄翻。〕宇文逸豆歸攻安晉以為蘭聲援。皝帥步騎五萬向柳城，蘭不戰而遁。皝引兵北趣安晉，〔鹹安八年，皝築安晉城。趣，七喻翻。〕逸豆歸棄輜重走；〔重，直用翻。〕皝遣司馬封奕帥輕騎追擊，大破之。皝謂諸將曰：「二虜恥無功，必將復至，〔復，扶又翻。〕宜於柳城左右設伏以待之。」乃遣封奕帥騎數千伏於馬兜山。三月，【張：「三月」作「七月」。】段遼果將數千騎來寇抄。〔抄，楚交翻。〕交縱擊，大破之，斬其將榮伯保。
⑥前廷尉孔坦卒。〔坦先以疾解廷尉，故曰前。〕坦疾篤，庾冰省之，流涕。〔省，悉景翻。〕坦慨然曰：「大丈夫將終，不問以濟國安民之術，乃為兒女子相泣邪！」冰深謝之。
⑦九月，慕容皝遣長史劉斌、兼郎中令遼東陽景送徐孟等還建康。〔晉制，王國乃有郎中令。皝未為王而僭置是官。斌，音彬。〕
⑧冬，十月，廣州刺史鄧嶽遣督護王隨等擊夜郎、興古，皆克之。〔懷帝永嘉五年，王遜分牂柯、朱提、建寧立夜郎郡。太康地誌曰：蜀劉氏分建寧、牂柯立興古郡。〕君嶽督寧州。
⑨成主期以從子尚書僕射武陵公載有雋才，忌之，〔從，才用翻。〕誣以謀反，殺之。
⑩十一月，詔建威將軍司馬勳將兵安集漢中；成漢王壽擊敗之。〔敗，補邁翻。〕壽遂置漢中守宰，戍南鄭而還。
索頭鬱鞠帥眾三萬降於趙，〔索頭，鮮卑種。言索頭，以別於黑匿鬱鞠；以其辮髮故謂之索頭。索，昔各翻。帥，讀曰率。降，戶江翻。〕趙拜鬱鞠等十三人為親趙王，散其部眾於冀、青等六州。
趙王虎作太武殿於襄國，作東、西宮於鄴，〔東宮，以居太子邃；西宮，虎自居之。〕十二月，皆成。太武殿基高二丈八尺，縱六十五步，廣七十五步，甃以文石。〔高，居號翻。縱，子容翻。廣，古曠翻。甃，側救翻。〕下穿伏室，〔伏室，即窟室也。〕置衛士五百人。以漆灌瓦，金璫，銀楹，〔司馬相如羽獵賦：華榱璧璫。註雲：璧璫，以玉為椽頭，當即所謂璇題者也。三輔黃圖註雲：以璧飾瓦之當也。又琅璫，鐸也，杜甫詩「風動金琅璫。」此金璫，蓋以金飾瓦之當也。楹，柱也。璫，音當。〕珠簾，王壁，窮極工巧。殿上施白玉牀、流蘇帳為金蓮華以冠帳頂。〔華，讀曰花。冠，古玩翻。〕又作九殿於顯陽殿後，選士民之女以實之，服珠玉、被綺縠者萬餘人。〔被，皮義翻。〕教宮人占星氣、馬步射。置女太史，雜估工巧，皆與外同。〔與外同者，教宮人使執作如男子也。估，渠綺翻。〕以女騎千人為鹵簿，〔車駕法從次第曰鹵簿。騎，奇寄翻。〕皆著紫綸巾，〔著，陟略翻。陸德明：綸，繩也，蓋合絲為綸，其狀如繩，染紫以織巾也。今鎮江、金壇人能織線番羅，亦合絲為線以織之。〕熟錦袴，金艮鏤帶，〔鏤，即豆翻。〕五文織成跋，〔五文，五色成文也。廣雅曰：天竺國出細織成。魏略曰：大秦國用水羊毛、木皮、野繭絲作織成，皆好。此以五采織成為跋也。跋，許戈翻。〕執羽儀，〔羽儀，氅眊之屬。〕鳴鼓吹，〔鼓吹，軍樂也。吹，尺瑞翻。〕遊宴以自隨。於是趙大旱，金一斤直粟二斗，百姓嗷然；而虎用餘不息，百役並興。使牙門張彌徙洛陽鍾虡、九龍、翁仲銅駝、飛廉於鄴，〔鍾虡、九龍、翁仲、銅駝、飛廉，皆魏明帝所鑄。虡，音巨。〕載以四輪纏纏車，轍廣四尺，深二尺。〔考之字書，無「弐」字，當作「輞」，音罔，車輮也。轍，車輪所碾跡也。廣，古曠翻。深，式禁翻。〕一鍾沒於河，募浮沒三百人〔浮沒，在水中能浮能沒者。〕入河，繫以竹焴，〔焴，居登翻，又居鄧翻，大索也。〕用牛百碩，鹿櫨引之，乃出，〔鹿櫨，形如汲水木，立兩柱，橫木貫柱，令圓淜可轉，繫焴於橫木，絞而引之。櫨，音盧。〕造萬斛之舟以濟之。既至鄴，虎大悅，為之赦二歲刑，〔為，於偽翻。〕曁百官穀帛，賜民爵一級。又用尚方令解飛之言，〔解，姓也；飛，名也。解，戶買翻。〕於鄴南投石於河，以作飛橋，功費數千萬億，橋竟不成，役夫飢甚，乃止。使令長帥民入山澤採橡及魚以佐食，復為權豪所奪，〔令，力定翻。長，知兩翻。帥，讀曰率。復，扶又翻。〕民無所得。
初，日南夷帥範稚，有奴曰範文，〔帥，所類翻。〕常隨商賈往來中國；〔賈，音古。〕後至林邑，教林邑王範逸作城郭、宮室、器械，逸愛信之，〔林邑國，本漢象林縣，馬援鑄銅柱之處也。漢末，縣功曹子區連，殺令，自立為王，子孫相承，其後無嗣，外孫範熊繼立。逸，熊子也。〕使為將。〔將，即亮翻。〕文遂譖逸諸子，或徙或逃。是歲，逸卒，文詐迎逸子於他國，置毒於椰酒而殺之，〔椰木出交趾，高數十丈，葉背面相似。瓊臺志曰：椰子無時而生樹似檳榔，葉如鳳尾，實大如瓜，剖之，其中有酒，其皮可為飲器。交州記曰：椰子生南海，狀如海悩；子大如藶，外有粗皮，如大腹子、豆寇之類，中有漿酒，飲之得醉。爾雅翼：椰木似檳榔，無枝條，高十餘尋；葉在其末，如束蒲。實大如瓠，繫在樹頭。實外有皮，如胡桃。核裏有膚，白如雪，厚半寸，如豬膏，味美如胡桃。膚裏有汁升餘，清如水，美如蜜，飲之可以愈渴。核作飲器。椰，以嗟翻。〕文自立為王。於是出兵攻大岐界、小岐界、式僕、徐狼、屈都、乾魯、扶單等國，皆滅之，有眾四五萬，遣使奉表入貢。〔使，疏吏翻。〕
趙左校令成公段作庭燎於槓末，〔姓譜：衛成公之後，為成公氏。餘按春秋之時，魯、晉皆有成公，豈獨衛成公之後得專以為氏哉！槓，古雙翻。〕高十餘丈，上盤置燎，古之人君，昧旦視朝，故設庭燎。鄭氏雲：在地曰燎，執之日燭。又云：樹之門外曰大燭，於內曰庭燎，皆是照眾為明。今成公段懸盤於槓以置燎，創意為之，非有古法也。燎，力照翻；徐又力燒翻。高，居傲翻。〕下盤置人，趙王虎試而悅之。
三年（丁酉、三三七）
①春，正月，庚辰，趙太保夔安等文武五百餘人入上尊號，〔上，時掌翻。〕庭燎油灌下盤，死者二十餘人；〔考異曰：載記雲「七人」，今從三十國春秋。〕趙王虎惡之，〔惡，烏路翻。〕腰斬成公段。辛巳，虎依殷、周之制，稱大趙天王。即位於南郊，大赦。立其後鄭氏為天王皇后，〔古者稱王，後稱王后；稱皇帝，後稱皇后；未有天王皇后之稱也。〕太子邃為天王皇太子，〔古之王者，其嫡長曰世子；秦、漢稱皇帝，立皇太子；未有天王皇太子之稱也。〕諸子為王者皆降為郡公，宗室為王者降為縣侯。百官封署各有差。
②國子祭酒袁緕、〔緕，公回翻。〕太常馮懷，以江左寖安，請興學校，〔校，戶教翻。〕帝從之。辛卯，立太學，徵集生徒。而士太夫習尚老、莊，儒術終不振。緕，渙之曾孫也。〔漢末，劉備舉袁渙茂才，後仕魏，行御史大夫事。〕
③三月，慕容皝於乙連城東築好城以逼乙連，〔乙連城，段國之東境也，在曲水之西。〕留折衝將蘭勃守之。夏，四月，段遼以車數千兩輸乙連粟，〔兩，力讓翻，乘也。〕蘭勃擊而取之。六月，遼又遣其從弟揚威將軍屈雲將精騎夜襲皝子遵於興國城，〔興國城，蓋慕容氏所築。從，才用翻。將，即亮翻。騎，奇寄翻。〕遵擊破之。
初，北平陽裕事段疾陸眷及遼五世，〔疾陸眷、涉復辰、末柸、牙、遼，凡五世。〕皆見尊禮。遼數與皝相攻，〔數，所角翻。〕裕諫曰：「『親仁善鄰，國之寶也。』〔左傳陳五父之言。〕況慕容氏與我世婚，迭為甥舅，〔廆、皝皆娶於段氏，蓋前此慕容氏亦女子段也。〕皝有才德，而我與之搆怨；戰無虛月，百姓彫弊，利不補害，臣恐社稷之憂將由此始。願兩追前失，通好如初，〔好，呼到翻；下好妝同。〕以安國息民。」遼不從，出裕為北平相。〔相，息亮翻。〕
④趙太子邃素驍勇，〔驍，堅堯翻。〕趙王虎愛之。常謂羣臣曰：「司馬氏父子兄弟自相殘滅，故使朕得至此；如朕有殺阿鐵理否﹖」〔阿鐵，邃子小字也。阿，讀從安入聲。〕既而邃驕淫殘忍，好妝飾美姬，斬其首，洗血置盤上，與賓客傳觀之，又烹其肉共食之。〔好，呼到翻。〕河間公宣、樂安公韜皆有寵於虎，邃疾之如讎。虎荒耽酒色，喜怒無常。使邃省可尚書事，〔省，悉景翻。〕每有所關白，虎恚曰：「此小事，何足白也！」時或不聞，又恚曰：「何以不白！」〔恚，於避翻，恨怒也。〕誚笞棰，〔誚，才笑翻。棰，止橤翻。〕月至再三。邃私謂中庶子李顏等曰：「官家難稱，〔稱天子為官家，始見於此。西漢謂天子為縣官，東漢謂天子為國家，故兼而稱之。或曰：「五帝官天下，三王家天下，故兼稱之。難稱，尺證翻。〕吾欲行冒頓之事， 〔事見十一卷漢高帝六年。冒，莫北翻。〕卿從我乎﹖」顏等伏不敢對。秋，七月，邃稱疾不視事，潛帥宮臣文武五百餘騎飲於李顏別舍，〔帥，讀曰率。騎，奇寄 翻。〕因謂顏等曰：「我欲至冀州〔冀州治信都。〕殺河間公，有不從者斬！」行數裏，騎皆逃散。顏叩頭固諫，邃亦昏醉歸。其母鄭氏聞之，私遣中人誚讓邃；邃怒，殺之。〔誚，才笑翻。〕佛圖澄謂虎曰：「陛下不宜數往東宮。」〔數，所角翻。〕虎將視邃疾，思澄言而還；既而瞋目大言曰：〔瞋，七人翻。〕「我為天主，父子不相信乎！」乃命所親女尚書往察之。邃呼前與語，因抽劍擊之。虎怒，收李顏等詰問，顏具言其狀，殺顏等三十餘人。幽邃於東宮，既而赦之，引見太武東堂；〔水經註曰：魏武居鄴為北宮，宮有文昌殿；石氏於故殿處起東、西太武二殿。見賢遍翻。〕邃朝而不謝，俄頃即出。虎使謂之曰：「太子應朝中宮，豈可遽去！」〔朝，直遙翻。〕邃徑出，不顧。虎大怒，廢邃為庶人。其夜，殺邃〔考異曰：燕書文明紀雲：「鹹康四年四月，石虎至燕城下，會鄴使至，太子邃在後恣酒，入宮殺害，石主大恐，狼狽引還。」又云：「初，帳下吳冑使鄴還，說四月浴佛日，行像詣宮，石太子邃騎出迎像，往來馳騁，無有儲君體。王曰：『古者觀威儀以定禍福，此子虎之副貳，而輕佻無禮，將不得其死然。』及石主東歸，留邃監國，荒敗內亂，以致誅戮。」按十六國、晉春秋，殺邃皆在鹹康三年，燕書恐誤。今從十六國、晉春秋。〕及其妃張氏，並男女二十六人同埋於一棺；誅其宮臣古黨二百餘人；廢鄭後為東海太妃。立其子宣為天王皇太子，宣母杜昭儀為天王皇后。
⑤安定侯子光，自稱佛太子，雲從大秦淢來，當王小秦國，聚眾數千人於杜南山，〔京兆杜陵縣之南山也。〕自稱大黃帝，改元龍興。石廣討斬之。
⑥九月，鎮軍左長史封奕等〔帝拜皝鎮軍大將軍，皝以奕為左長史。〕勸慕容皝稱燕王；皝從之。於是備置羣司，以封奕為國相，〔相，息亮翻。〕韓壽為司馬，裴開為奉常，陽騖為司隸，王塁為太僕，李洪為大理，杜羣為納言令，未該、劉睦、石琮為常伯，皇甫真、陽協為賾騎常侍，〔納言令，晉之尚書令；常伯，晉之侍中；賾騎常侍，晉之散騎常侍。賾，而隴翻。騎，奇寄翻。〕宋晃、平熙、張泓為將軍，封裕為記室監。洪，臻之孫；〔李臻見八十七卷懷帝永嘉三年。晃，奭之子也。宋奭見八十八卷愍帝建興元年。〕冬，十月，丁卯，皝即燕王位，大赦。十一月，甲寅，追尊武宣公為武宣王，〔廆，諡武宣公。〕夫人段氏曰武宣後；立夫人段氏為王后，世子儁為王太子，如魏武、晉文輔政故事。
⑦段遼數侵趙邊，〔數，所角翻。〕燕王皝遣揚烈將軍宋回稱藩於趙，乞師以討遼，自請盡帥國中之眾以會之，〔帥，讀曰率。〕並以其弟寧遠將軍汗為質。〔沈約志：寧遠將軍，晉江左置。蓋始於此時。質，音致；下同。〕趙王虎大悅，厚加忍答，辭其質，遣還；密期以明年。〔為趙、燕攻段遼張本。〕
⑧是歲，趙將李穆納拓跋翳槐於大甯，其故部落多歸之。〔元年翳槐奔趙。〕代王紇那奔燕，國人復奉翳槐，【章：十二行本「槐」下有「為代王翳槐」五字；乙十一行本同；孔本同；張校同；退齋校同。】城盛槳而居之。〔復，扶又翻。樂音洛。〕
⑨仇池氐王楊毅族兄初，襲殺毅，並有其眾，自立為仇池公，稱臣於趙。
