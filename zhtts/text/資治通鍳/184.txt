△卷第一百八十三
隋紀七〔起柔兆困敦（丙子），盡強圉赤奮若（丁丑）五月，凡一年年奇。〕
煬皇帝下
大業十二年（丙子、六一六）
1春，正月，朝集使不至者二十餘郡，〔漢儀：正旦大朝會，諸郡計吏皆覲。隋之朝集使，亦此類也。朝，直遙翻；下同。〕始議分遣使者十二道發兵討捕盜賊。〔使，疏吏翻。〕
2詔毗陵通守路道德〔守，式又翻。〕集十郡兵數萬人，於郡東南起宮苑，周圍十二里內，為十六離宮，大抵倣東都西苑之制，而奇麗過之。又欲築宮於會稽，〔會，古外翻。〕會亂，又果成。
3三月，上巳，帝與羣臣飲於西苑水上，命學士杜寶撰水飾圖經，採古水事七十二，使朝散大夫黃袞以木為之，間以妓航、酒船，〔朝，直遙翻。散，悉亶翻。間，古莧翻。妓，渠綺翻。航，戶郎翻。〕人物自動如生，鍾磬箏瑟，能成音曲。
4己丑，張金稱陷平恩，〔隋志，平恩縣，屬武安郡。稱，尺證翻。〕一朝殺男女萬餘口：又陷武安，鉅鹿、清河諸縣。〔隋志，武安縣屬武安郡，鉅鹿縣屬襄國郡。清河郡帶清河縣；既郡城堅守，則此縣不陷。詳考隋志帶郭之清河本武城縣，開皇初，改名清河。而清陽縣則舊清河縣，金稱所陷蓋此。〕金稱比諸賊尤殘暴，所過民無孑遺。〔孑，單也；遺，餘也；言無單孑遺餘也。〕
5夏，四月，丁巳，大業殿西院火，帝以為盜起，驚走，入西苑，匿草間，火定乃還。〔還，從宣翻，又如字。〕帝自八年以後，每夜眠恆驚悸，〔恆，戶登翻。悸，其季翻，心動也。〕雲有賊，令數人搖撫，乃得眠。
6癸亥，歷山飛別將甄翟兒眾十萬寇太原，〔將，即亮翻。甄，側鄰翻。〕將軍潘長文敗死。〔長，知兩翻。〕
7五月，丙戌朔，日有食之，既。
8壬午，【張：「壬午」作「甲午」。】帝於景華宮徵求螢火，得數斛，夜出遊山，放之，光遍巖谷。〔考異曰：吳兢貞觀政要：「貞觀八年，上謂侍臣曰：『人君之言不可容易，隋煬帝幸甘泉宮，怪無螢火，敕雲：「捉取少多，於宮照夜。」所司遽遣數千人採拾，送五百轝於宮側。小事尚爾，況其大乎！』」今從隋書。〕
9帝問侍臣盜賊，左翊衛大將軍宇文述曰：「漸少。」帝曰：「比從來少幾何﹖」對曰：「不能什一。」納言蘇威引身隱柱，帝呼前問之，對曰：「臣非所司，不委多少，〔委，悉也。少，詩沼翻。〕但患漸近。」帝曰：「何謂也﹖」威曰：「他日賊據長白山，今近在汜水。〔隋志，汜水縣屬滎陽郡，舊日成皋，開皇十八年，改曰汜水。汜，音似。〕且從日租賦丁役，今皆何在！豈非其人皆化為盜乎！比見奏賊皆不以實，〔比，毗至翻。〕遂使失於支計，不時翦除。又昔在鴈門，許罷徵遼，今復徵發，〔復，扶又翻。〕賊何由息！」帝不悅而罷。尋屬五月五日，〔屬，之慾翻。〕百僚多饋珍玩，威獨獻尚書。或譖之曰：「尚書有五子之歌，威意甚不遜。」〔言威以帝逸豫盤遊不知返，將至失邦，如夏太康也。尚，而亮翻。孔安國曰：以其上古之書，謂之尚書。〕帝益怒。頃之，帝問威以伐高麗事，〔麗，力知翻。〕威欲帝知天下多盜，對曰：「今茲之役，願不發兵，但赦羣盜，自可得數十萬，遣之東徵。彼喜於免罪，爭務立功，高麗可滅。」〔麗，力知翻。〕帝不懌。威出，御史大夫裴蘊奏曰：「此大不遜！天下何處有許多賊！」帝曰：「老革多姦，〔蜀志：彭羕詆劉備曰：「老革荒悖！」註雲：老革，皮色枯瘁之形。羕罵備為老 革，猶言老兵也。帝引此語。〕以賊脅我！欲批其口，且復隱忍。」〔批，蒲鱉翻，又普迷翻。復，扶又翻。〕蘊知帝意，遣河南白衣張行本〔隋志：洛州河南郡， 大業二年移都，改曰豫州。〕奏：「威昔在高陽典選，〔謂九年從帝自遼東還高陽時。選，宣戀翻。〕濫授人官；畏怯突厥，請還京師。」〔事見上捲上年。厥，九 勿翻。〕帝令按驗，獄成，下詔數威罪狀，〔數，所具翻。〕除名為民。後月餘，復有奏威與突厥陰圖不軌者，〔復，扶又翻。厥，九勿翻。〕事下裴蘊推之，蘊處威死。〔下，遐嫁翻。處，昌呂翻。〕威無以自明，但摧謝而已。帝憫而釋之，曰：「未忍即殺。」並其子孫三世皆除名。
10秋，七月，千戌，濟景公樊子蓋卒。〔隋書樊子蓋傳：帝以子蓋守東都平玄感之功，進爵濟公，謂其功濟天下，封以嘉名，無此郡國也。濟，讀當如字。卒，子血翻。〕
11江都新作龍舟成，送東都；宇文述勸幸江都，【章：十二行本「都」下有「帝從之」三字；乙十一行本同；孔本同；張校同。】右候衛大將軍酒泉趙才諫曰：「今百姓疲勞，府藏空竭，〔隋志，張掖郡福祿縣舊置酒泉郡。藏，徂浪翻。〕盜賊蜂起，禁令不行，願陛下還京師，安兆庶。」帝大怒，以才屬吏，〔屬，之慾翻。〕旬日，意解，乃出之。朝臣皆不欲行，帝意甚堅，無敢諫者。建節尉任宗上書極諫，〔置建節尉事見上捲上年。朝，直遙翻；下同。任，音壬。上，時掌翻；下同。〕即日於朝堂杖殺之。甲子，帝幸江都，命越王侗與光祿大夫段達、太府卿元文都、檢校民部尚書韋津、右武衛將軍甫無逸、右司郎盧楚等總留後事。〔唐六典曰：煬帝三年，尚書都司始置左、右司郎各一人，掌都省之職，品同諸曹郎，從五品。總留後事者，帝出巡幸，以後事付留臺官總之。侗，他紅翻，又音同。〕津，孝寬之子也。〔韋孝寬，宇文干城之將。〕帝以詩留別宮人曰：「我夢江都好，徵遼亦偶然。」奉信郎崔民象以盜賊充斥，於建門上表諫；〔隋志：帝置謁者臺官，尋又置散騎郎二十人，從五品，承議郎，正 六品，通直郎，從六品，各三十人；宣德郎，正七品，宣義郎，從七品，各四十人；徵事郎，正八品，將仕郎，從八品，常從郎，正九品，奉信郎，從九品，各五十 人。洛都羅城門，正南曰建國。上，時掌翻。〕帝大怒，先解其頤，然後斬之。〔說文：頤，頷也。〕
12戊辰，馮翊孫華舉兵為盜。〔隋志：馮翊郡，後魏置華州，西魏改曰同州，帝改為郡。〕虞世基以盜賊充斥，請發兵屯洛口倉，〔大業二年置洛口倉。〕帝曰：「卿是書生，定猶恇怯。」〔恇，音匡。〕戊辰，車駕至鞏。敕有司移箕山、公路二府於倉內，〔鞏縣屬河南郡。新唐志：河南有府三十九。有鞏洛府，無箕山、公路二府，疑移於倉內後，遂並為鞏洛府也。〕仍令築城以備不虞。至汜水，〔汜，音似。〕奉信郎王愛仁復上表請還西京，帝斬之而行。至梁郡，〔帝改宋州為梁郡。復，扶又翻。〕郡人邀車駕上書曰：「陛下若遂幸江都，天下非陛下之有！」又斬之。是時李子通據海陵，左才相掠淮北，杜伏威屯六合，〔隋志，六合縣屬江都郡，舊曰尉氏，置秦郡，後周改郡曰六合，開皇初，廢郡，改尉氏縣為六合縣。相，息亮翻。〕眾各數萬；帝遣光祿大夫陳稜將宿衛精兵八千討之，往往克捷。〔將，即亮翻。〕
13八月，乙巳，賊帥趙萬海眾數十萬，自恆山寇高陽。〔帝改恆州為恆山郡。帥，所類翻。恆，戶登翻。〕
14冬，十月，乙丑，許恭公宇文述卒。〔卒，子恤翻。〕初，述子化及、智及皆無賴。化及事帝於東宮，帝寵暱之，〔暱，尼質翻。〕及即位，以為太僕少卿。〔少，始照翻。〕帝幸榆林，〔三年幸榆林，見一百八十卷。〕化及、智及冒禁與突厥交市，帝怒，將斬之，已解衣辮髮，既而釋之，賜述為奴。智及弟士及，以尚主之故，常輕智及，惟化及與之親暱。述卒，帝復以化及為右屯衛將軍，智及為將作少監。〔為化及兄弟為逆張本。復，扶又翻。〕
15李密之亡也，往依郝孝德，〔考異曰：韓昱壼關錄曰：「大業十一年正月，歷亭鎮王該，認形狀，獲李密，送宇文述。密佯患足疾，防守者一日不行一二十里。忽至一澗，水深岸險，密跛足寅緣，佯足蹶，返撲而墜，乃至良久，狀若未蘇。防守者又無計下取之，遂以手中槍戟引之。密以手援戟，佯作失勢，推戟向水。守者以危岸，手探不住，遂即放卻，密即得槍，擉守者二人俱斃，遂投郝孝德於平原。」按密，楊玄感之黨，前巳詐亡，防者豈得不加械繫，怠慢如此！今不取。〕孝德不禮之；又入王薄，薄亦不之奇也。密睏乏，至削樹皮而食之，匿於淮陽村舍，〔帝改陳州為淮陽郡。〕變姓名，聚徒教授。郡縣疑而捕之，密亡去，抵其妹夫雍丘令丘君明。〔隋志，雍丘縣屬梁郡。雍，於用翻。〕君明不敢舍，轉寄密於遊俠王秀才家，秀才以女妻之。君明從姪懷義告其事，〔妻，七細翻。從，才用翻。〕帝令懷義自齎敕書與梁郡通守楊汪相知〔守，式又翻。〕收捕。汪遣兵圍秀才宅，適值密出外，由是獲免，君明、秀才皆死。
韋城翟讓為東都法曹，〔隋志，韋城縣屬東郡，開皇六年置。劉昫曰：隋分白馬縣，置於古城韋氏之國城。「東都」，當作「東郡」，帝改滑州為兗州，二年改為東 郡。郡有西曹，金、戶、兵、法、士等曹。翟，萇伯翻。〕坐事當斬。獄吏黃君漢奇其驍勇，〔驍，堅堯翻；下同。〕夜中潛謂讓曰：「翟法司，天時人事，抑亦可 知，豈能守死獄中乎！」讓驚喜【章：十二行「喜」下有「叩頭」二字；乙十一行本同；孔本同；張校同；退齋校同。】曰：「讓，圈牢之豕，〔圈，求遠翻。〕死生唯黃曹主所命。」君漢即破械出之。讓再拜曰：「讓蒙再生之恩則幸矣，柰黃曹主何！」因泣下。君漢怒曰：「本以公為大丈夫，可救生民之命，故不顧其死以奉脫，柰何反效兒女子涕泣相謝乎！君但努力自免，勿憂吾也！」讓遂亡命於瓦崗為羣盜，〔瓦崗，在東郡界。〕同郡單雄信，〔考異曰：唐書雲：「雄信，曹州人。」今從河洛記。單，常演翻。〕驍健，善用馬槊，〔驍，堅堯翻。槊，色角翻。〕聚少年往從之。〔少，詩照翻。〕離狐徐世勣家於衛南，〔離狐，漢縣，後魏之北濟陰郡也，時屬濟陰郡。唐中世改曰南華。宋白曰：離狐縣，初置在濮水南，常為神狐所穿穴，遂移水北，故曰離狐。衛南，古楚丘也，隋開皇置衛南縣，屬東郡。宋白曰：全衛之時，此地在衛之南垂，故以名縣。〕年十七，有勇略，說讓曰：〔說，輸芮翻。〕「東郡於公與勣皆為鄉裏，人多相識，不宜侵掠。滎陽、梁郡，汴水所經，〔帝改鄭州為滎陽郡，宋州為梁郡。班志，汴水在滎陽西南，蓋汴水所起，東南入梁郡界。汴，皮變翻。〕剽行舟，掠商旅，足以自資。」〔剽，匹妙翻。〕讓然之，引眾入二郡界，掠公私船，資用豐給，附者益眾，聚徒至萬餘人。
時又有外黃王當仁、濟陽王伯當、韋城周文舉、雍兵李公逸等皆擁眾為盜。〔外黃、濟陽二縣，隋志皆屬濟陰郡。剽，匹妙翻。濟，子禮翻。〕李密自雍州【章：十二行本「州」作「邱」；乙十一行本同；孔本同；張校同。】亡命，往來諸帥間，說以取天下之策，〔帥，所類翻。說，式芮翻；下同。〕始皆不信。久之，稍以為然，相謂曰：「斯人公卿子弟，志氣若是。今人人皆雲楊氏將滅，李氏將興。吾聞王者不死，斯人再三獲濟，豈非其人乎！」由是漸敬密。
密察諸帥唯翟讓最強，乃因王伯當以見讓，〔考異曰：隋、唐書皆雲：「密歸翟讓，其中有知密是玄感亡將，潛勸讓害之。密懼，因王伯當以策幹讓，讓始敬焉。」按密既亡歸羣盜，必不隱其姓名，誰不知是玄感亡將！讓得之當用以敵隋，何惡於密而害之！今不取。革命記雲：「密投賊帥郝孝德，說之曰：『君能用密之策，河朔可指揮而定。』孝德曰：『本緣饑荒，求活性命，何敢別圖！國家若知公在此，孝德死亡無日。翟讓等徒眾絕多，請將兵送公於彼。』是日，孝德以馬一匹自送至河，執袂飲酒而別，軍中慕從者亦數十人，仍遣兵馬將送於翟讓。」今從隋書。〕為讓畫策，〔為，於偽翻。〕往說諸小盜，皆下之。讓悅，稍親近密，與之計事，〔近，其靳翻。〕密因說讓曰：「劉、項皆起布衣為帝王。今主昏於上，民怨於下，銳兵盡於遼東，和親絕於突厥，〔厥，九勿翻。〕方乃巡遊揚、越，委棄東都，此亦劉、項奮起之會也。以足下雄才大略，士馬精銳，席捲二京，誅滅暴虐，隋氏不足亡也！」〔卷，讀曰捲。〕讓謝曰：「吾儕羣盜，旦夕偷生草間，〔儕，士皆翻。〕君之言者，非吾所及也。」
會有李玄英者，自東都逃來，經歷諸賊，求訪李密，雲「斯人當代隋家。」人問其故，玄英言：「比來民間謠歌〔比，毗至翻。〕有桃李章曰：『桃李子，皇后繞揚州，宛轉花園裏。勿浪語，誰道許！』『桃李子』，謂逃亡者李氏之子也；皇與後，皆君也；『宛轉花園裏』，謂天子在揚州無還日，將轉於溝壑也；『莫浪語，誰道許』者，密也。」既與密遇，遂委身事之。前宋城尉齊郡房玄藻，自負其才，〔隋志：宋城縣，帶梁郡，舊日睢陽，開皇十八年更名。〕恨不為時用，預於楊玄感之謀，變姓名亡命，遇密於梁、宋之間，遂與之俱遊漢、沔，〔沔，彌兗翻。〕徧入諸賊，說其豪傑；還日，從者數百人，〔說，式芮翻。從，才用翻。〕仍為遊客，處於讓營。〔處，昌呂翻。〕讓見密為豪傑所歸，欲從其計，猶豫未決。
有賈雄者，曉陰陽占候，為讓軍師，言無不用。密深結於雄，使之託術數以說讓；雄許諾，懷之未發。會讓召雄，告之密所言，問其可否，對曰：「吉不可言。」又曰：「公自立恐未必成，若立斯人，事無不濟。」讓曰：「如卿言，蒲山公當自立，何來從我﹖」對曰：「事有相因。所以來者，將軍姓翟，翟者，澤也，〔翟，萇伯翻。〕蒲非澤不生，故須將軍也。」讓然之，與密情好日篤。〔好，呼到翻。〕
密因說讓曰：「今四海糜沸，〔糜，粥也，言如粥之沸也。〕不得耕耘，公士眾雖多，食無倉廩，唯資野掠，常苦不給。若曠日持久，加以大敵臨之，必渙然離散。未若先取滎陽，休兵館穀，〔考異曰：革命記：「密說讓曰：『洛口倉米逾巨億，請公發一札之令，使密奉之，告諸道英雄，就倉喫米，必當雲合響應，受命於公，然後稱帝號以定中原』云云。讓曰：『就倉食米，實是上計。自顧庸賤，寧敢別創餘心；必如此謀，願奉公為主。』密懷懼，改容而拜，讓亦拜。於是言宴盡歡，各恨相知之晚。即日，讓作書與密，散告諸處賊頭，並剋期定日，令總會洛口倉食米。」今從隋書〕待士馬肥充，然後與人爭利。」讓從之，於是破金陽關，〔金隄關，當在滎陽界，以漢金隄名之。〕攻滎陽諸縣，多下之。
滎陽太守郇王慶，弘之子也，〔弘，高祖從祖弟也，封河間王。守，式又翻；下同。〕不能討，帝徙張須妷為滎陽通守以討之。庚戌，須妷引兵擊讓，讓曏數為須妷所敗，〔數，所角翻。敗，補邁翻。〕聞其來，大懼，將避之。密曰：「須妷勇而無謀，兵又驟勝，既驕且狠，可一戰擒也。〔狠，戶墾翻。〕公但列陳以待，密保為公破之。」〔陳，讀曰陣；下同。為，於偽翻；下同。〕讓不得已，勒兵將戰，密分兵千餘大人伏於大海寺北林間。須妷素輕讓，方陳而前，讓與戰，不利，須妷乘之，逐北十餘裏；密發伏掩之，須妷兵敗。密與讓及徐世勣、王伯當合軍圍之，須妷潰圍出；左右不能盡出，須妷躍馬復入救之，來往數四，遂戰死。所部兵晝夜號哭，數日不止，〔史言張須妷得士卒心。號，戶刀翻。〕河南郡縣為之喪氣。〔為，於偽翻。喪，息浪翻。〕鷹揚郎將河東賈務本為須妷之副，亦被傷，帥餘眾五千餘人奔梁郡，務本尋卒。〔將，即亮翻。被，皮義翻。帥，讀曰率。卒，子恤翻。〕詔以光祿大夫裴仁基為河南討捕大使，代領其眾，徙鎮虎牢。〔虎牢，即滎陽郡汜水縣。使，疏吏翻。〕
讓乃令密建牙，別統所部，號蒲山公營。密部分嚴整，〔分，扶問翻。〕凡號令士卒，雖盛夏，皆如背負霜雪。躬服儉素，所得金寶，悉頒賜麾下，由是人為之用。麾下士卒多為讓士卒所陵辱，以威約有素，不敢報也。讓謂密曰：「今資糧粗足，〔粗，坐五翻；今人多從去聲。〕意欲還向瓦崗，公若不往，唯公所適，讓從此別矣。」讓帥輜重東引，〔重，直用翻。〕密亦西行至康城，說下數城，說，輸芮翻。大獲資儲。讓尋悔，復引兵從密。〔復，扶又翻。〕
16鄱陽賊帥操師乞自稱元興王，建元始興，〔帝改饒州為鄱陽郡。操，姓也，帥，所類翻。考異曰：隋帝紀作「操天成」。按唐高祖實錄林士弘傳：「大業末，與其鄉人操師乞起為羣盜，師乞僭號，建元為天成，攻陷豫章郡，入據之。」唐書士弘傳：「操乞師自號元興王。」皆無操天成名。此賊本一人，而隋、唐二史各有名號年紀，今參取之。〕攻陷豫章郡，〔帝改洪州為豫章郡。〕以其鄉人林士弘為大將軍，詔治書侍御史劉子翊將兵討之。師乞中流矢死，〔治，直之翻。中，竹仲翻。〕士弘代統其眾，與子翊戰於彭蠡湖，〔禹貢：東匯澤為彭蠡。班志：豫章郡彭澤縣，彭蠡湖在西。今在南康軍城東南，西接江州德化縣界，周迴四百五十里。〕子翊敗死。士弘兵大振，至十餘萬人。十二月，壬辰，士弘自稱皇帝，國號楚，建元太平；〔考異曰：唐高祖實錄：「士弘自稱南越王，尋僭號，建元延康。」唐書林士弘傳：「操乞師攻陷豫章郡而據之，以士弘為大將軍。乞師既死，士弘代董其眾，復與劉子翊大戰於彭蠡湖，隋師敗績，子翊死之。士弘大振，兵至十餘萬。十三年，徙據虔州稱帝。」其國號、年名此同。今從隋書。〕遂取九江、臨江、南康、宜春等郡，〔帝改江州為九江郡，改撫州為臨川郡，虔州為南康郡，袁州為宜春郡。〕豪傑爭殺隋守令，以郡縣應之。其地北自九江，南及番禺，皆為所有。〔南海郡治番禺，隋併為南海縣。番，音潘。禺，音愚。〕
17詔以右驍衛將軍唐公李淵為太原留守，〔帝改幷州為太原郡。驍，堅堯翻。守，式又翻。〕以虎賁郎將王威、虎牙郎將高君雅為之副，〔帝改定官制，十二衛府每衛置護軍四人，掌副貳將軍，尋改護軍為虎賁郎將，正四品，而置虎牙郎將六人副焉，從四品。將，即亮翻；下同。賁，音奔。〕將兵討甄翟兒，〔甄，側鄰翻。〕與翟兒遇於雀鼠谷。〔隋志，西河郡永安縣有雀鼠谷。〕淵眾纔數千，賊圍淵數匝；〔匝，子答翻。〕李世民將精兵救之，拔淵於萬眾之中，會步兵至，合擊，大破之。〔考異曰：新、舊唐書本紀皆雲「十三年，拜太原留守。」新書仍雲「擊高陽歷山飛賊甄翟兒於西河，破之。」今從隋帝紀。〕
18帝疏薄骨肉，蔡王智積每不自安，及病，不呼醫，臨終，謂所親曰：「吾今日始知得保首領沒於地矣！」
晧張金稱、郝孝德、孫宣雅、高士達、楊公卿等寇掠河北，屠陷郡縣；隋將帥敗亡者相繼，〔將，即亮翻。帥，所類翻。〕唯虎賁中郎將蒲城王辯、清河郡丞華陰楊 善會數有功，〔按隋官制無中郎將。王辯傳，辯自鷹揚郎將遷虎賁郎將。「中」字衍。隋志，蒲城縣屬馮翊郡。數，所角翻。〕善會前後與賊七百餘戰，未嘗負敗。 帝遣太僕卿楊義臣討張金稱。金稱營於平恩東北，〔隋志，平恩縣屬武安郡。〕義臣引兵直抵臨清之西，據永濟渠為營，〔隋志，臨清縣屬河郡。劉昫曰：臨清，漢清泉縣，後魏改為臨清。永濟渠，大業初所開。〕去金稱營四十里，深溝高壘，不與戰。金稱日引兵至義臣營西，義臣勒兵擐甲，〔擐，音宦。〕約與之戰，既而不出。日暮，金稱還營，明旦，復來；〔復，扶又翻；下同。〕如是月餘，義臣竟不出。金稱以為怯，屢逼其營詈辱之。〔詈，力智翻。〕義臣乃謂金稱曰：「汝明旦來，我當必戰。」金稱易之，不復設備。〔易，以豉翻。〕義臣簡精騎二千，夜自館陶濟河，〔隋志，館陶縣屬武陽郡。此河，謂清河也。〕伺金稱離營，即入擊其累重。〔離，力智翻。累，力瑞翻。重，直用翻。〕金稱聞之，引兵還，義臣從後擊之，金稱大敗，與左右逃於清河之東。月餘，楊善會討擒之。吏立木於市，懸其頭，張其手足，令仇家割食之，未死間，歌謳不輟。詔以善會為清河通守。〔守，式又翻。〕
20涿郡通守郭絢〔絢，許縣翻〕將兵萬餘人討高士達。士達自以才略不及竇建德，乃進建德為軍司馬，悉以兵授之。建德請士達守輜重，自簡精兵七千人拒絢，詐為與士達有隙而叛，遣人請降於絢，〔降，戶江翻。〕願為前驅，擊士達以自效。絢信之，引兵隋建德至長河，〔隋志，長河縣屬平原郡，舊日廣川，仁壽初改名。〕不復設備。建德襲之，殺虜數千人，斬絢首，獻士達，張金稱餘眾皆歸建德。楊義臣乘勝至平原，欲入高雞泊討之。建德謂士達曰：「歷觀隋將，〔將，即亮翻。〕善用兵者無如義臣，今滅張金稱而來，其鋒不可當。請引兵避之，使其欲戰不得，坐費歲月，將士疲倦，然後乘間擊之，〔間，古莧翻。〕乃可破也。不然，死非公之敵。」士達不從，留建德守營，自帥精兵逆擊義臣，〔帥，讀曰率。〕戰小勝，因縱酒高宴。建德聞之曰：「東海公未能破敵，遽自矜大，禍至不久矣。」後五日，義臣大破士達，於陳斬之，乘勝逐北，趣其營，〔陳，讀曰陣。趣，七喻翻。〕營中守兵皆潰。建德與百餘騎亡去，至饒陽，〔隋志，饒陽縣屬河間郡。騎，奇寄翻。〕乘其無備，攻陷之，收兵，得三千餘人。義臣既殺士達，以為建德不足憂，引去。建德還平原，收士達散兵，收葬死者，為士達發喪，軍復大振，〔為，於偽翻。考異曰：革命記曰：「高士達、高德政與宗族鳩集離散，得五萬人，捺渦於四根柳樹，入高雞泊中，德政自號東海公，以建德為長史。俄而德政病死，即有高欓脫繼立為東海公，建德仍依舊任。欓脫領兵劫抄，至晏城府，為城中兵所射而死。賊之異姓皆欲建德為主，高氏一族不欲更立別人，遂分為兩軍，各相猜貳。然高氏兵精強，建德死被屠，乃詐分為官軍，告高氏併力共擊之。高氏無疑，即合軍共鬬，兵刃纔交，建德自後擊之，高氏兵大亂，建德兩軍擁掠遣坐，簡其驍勇及頭首千餘人，殺之，遂總統其眾。建德自號長樂王，寇抄州縣，即大業十二年二月也。」今從隋、唐書。〕自稱將軍。先是，羣盜得隋官及士族子弟，皆殺之，〔先，悉薦翻。〕獨建德善遇之；由是隋官稍以城降之，聲勢日盛，勝兵至十餘萬人。〔降，戶江翻；下同。勝，音升。〕
21內史侍郎虞世基以帝惡聞賊盜，〔惡，烏路翻。〕諸將及郡縣有告敗求救者，〔將，即亮翻。〕世基皆抑損表狀，不以實聞，但云：「鼠竊狗盜，郡縣捕逐，行當殄盡，願陛下勿以介懷！」帝良以為然，或杖其使者，以為妄言，由是盜賊徧海內，陷沒郡縣，帝皆弗之知也。楊義臣破降河北賊數十萬，列狀上聞，〔所降者皆張金稱、高士達之眾。將，即亮翻。使，疏吏翻。上，時掌翻。〕帝歎曰：「我初不聞，賊頓如此，義臣降賊何多也！」世基對曰：「小竊雖多，未足為慮，義臣克之，擁兵不少，〔少，詩沼翻；下同。〕久在閫外，此最非宜。」帝曰：「卿言是也。」遽追義臣，放散其兵，賊由是復盛。〔復，扶又翻。〕
治書侍御史韋雲起劾奏：「世基及御史大夫裴蘊職典樞要，維持內外，四方告變，不為奏聞。〔治，直之翻。劾，戶概翻，又戶得翻。為，於偽翻。〕賊數實多，裁減言少，陛下既聞賊少，發兵不多，眾寡懸殊，往皆不克，故使官軍失利，賊黨日滋。請付有司結正其罪。」大理卿鄭善果奏：「雲起詆訾名臣，〔訾，將此翻。〕所言不實，非毀朝政，妄作威權。」〔朝，直遙翻。〕由是左遷雲起為大理司直。〔唐六典：後魏永安三年，御史中尉高穆奏置司直十人，視五品，隸廷尉，位在正、監上，不署曹事，唯覆理御史劾事；北齊及隋因之。〕
22帝至江都，江、淮郡官謁見者，〔見，賢遍翻。〕專問禮餉豐薄，豐則超遷丞、守，薄則率從停解。江都郡丞王世充獻銅鏡屏風，遷通守；〔守，式又翻。〕歷陽郡丞趙元楷獻異味，遷江都郡丞。〔帝改和州為歷陽郡。趙元楷自小郡丞遷大郡丞。〕由是郡縣競務刻剝，以充貢獻。民外為盜賊所掠，內為郡縣所賦，生計無遺；加之饑饉無食，〔無穀曰饑，無蔬果曰饉。〕民始採樹皮葉，或擣笹為末，或煮土而食之，諸物皆盡，乃自相食；而官食猶充牣，吏皆畏法，莫敢振救。王世充密為帝簡閱江淮民間美女獻之，由是益有寵。
23河間賊帥格謙擁眾十餘萬，據豆子簗，〔帝改瀛州為河間郡。姓苑：格姓，允格之後。帥，所類翻。簗，各朗翻。〕自稱燕王，帝命王世充將兵討斬之。謙將勃海高開道〔帝改滄州為勃海郡。燕，因肩翻。將，即亮翻；下同。〕收其餘眾，寇掠燕地，軍勢復振。〔復，扶又翻。〕
24初，帝謀伐高麗，〔麗，力知翻。〕器械資儲，皆積於涿郡；涿郡人物殷阜，屯兵數萬。又，臨朔宮多珍寶，諸賊競來侵掠；留守官虎賁郎將趙什住等不能拒，唯 虎賁郎將雲陽羅藝獨出戰，〔守，式又翻。賁，音奔。將，即亮翻。雲陽縣，屬京兆郡。〕前後破賊甚眾，威名日重，什住等陰忌之。藝將作亂，先宣言以激其眾曰：「吾輩討賊數有功，〔數，所角翻。〕城中倉庫山積，制在留守之官，而莫肯散施以濟貧乏，〔施，式豉翻。〕將何以勸將士！」眾皆憤怨。軍還，郡丞出城候藝，藝因執之，陳兵而入。什住等懼，皆來聽命，乃發庫物以賜戰士，開倉廩以賑貧乏，境內鹹服；殺不同己者勃海太守唐禕等數人，〔守，式又翻。〕威振燕地，柳城、懷遠並歸之。藝黜柳城太守楊林甫，改郡為營州，〔隋志，柳城縣帶遼西郡，與襄平郡蓋皆帝所置。改郡為州，示復開皇之舊也。〕以襄平太守鄧暠為總管，〔暠，古老翻。〕藝自稱幽州總管。
25突厥數寇北邊。〔厥，九勿翻。〕詔晉陽留守李淵帥太原道兵與馬邑太守王仁恭擊之。〔晉陽留守，即太原留守也。太原有晉陽宮，故亦稱晉陽留守。帝改朔州為馬邑郡。帥，讀曰率；下同。守，式又翻。〕時突厥方強，兩軍眾不滿五千，仁恭患之。淵選善騎射者二千人，使之飲食舍止一如突厥，或與突厥遇，則伺便擊之，前後屢捷，突厥頗憚之。〔前後屢得小捷耳。曰頗憚者，未深憚也。厥，九勿翻。騎，奇寄翻。伺，相吏翻。〕
恭皇帝上〔諱侑，封代王；元德太子昭之子，煬帝之孫也。諡法：尊賢讓善曰恭。〕
義寧元年（丁丑、六一七）是年十一月，李淵克長安，方奉代王即位改元，通鑑因以擊年。〕
1春，正月，右禦衛將軍陳稜討杜伏威，伏威帥眾拒之。稜閉壁不戰，伏威遺以婦人之服，謂之「陳姥」。〔遺，於季翻。姥，莫補翻。〕稜怒，出戰，伏威奮擊，大破之，稜僅以身免。〔考異曰：隋陳稜傳雲：「往往克捷。」唐杜伏威傳雲：「稜僅以身免。」蓋稜先破李子通等，後為伏威所敗也。今從唐書。〕伏威乘勝破高郵，〔隋志，高郵縣屬江都郡。〕引兵據歷陽，自稱總管，以輔公祏為長史，〔祏，音石。長，知兩翻。〕分遣諸將徇屬縣，所至輒下，〔將，即亮翻。〕江淮間小盜爭附之。伏威常選敢死之士五千人，謂之「上募」，寵遇甚厚，有攻戰，輒令上募先擊之，戰罷閱視，有傷在背者即殺之，以其退而被擊故也。〔破，皮義翻。〕所獲資財，皆以賞車。士有戰死者，以妻、妾徇葬。故人自為戰，所向無敵。
2丙辰，竇建德為壇於樂壽，〔隋志，樂壽縣屬河間郡，古樂城縣，仁壽初更名。樂，音洛；下同。〕自稱長樂王，置百官，改元丁丑。〔考異曰：許敬宗太實錄、舊唐帝紀皆雲「武德元年二月，建德稱長樂王」。按建德改元丁丑，即是今歲。今從隋帝紀及建德傳。〕
3辛巳，魯郡賊徐圓朗攻陷東平，分兵略地，自琅邪以西，北至東平，盡有之，〔煬帝改兗州為魯郡，改鄆州為東平郡，沂州為琅邪郡。邪，音耶。〕勝兵二萬餘人。〔勝，音升。〕
4盧明月轉掠河南，至於淮北，眾號四十萬，自稱無上王；帝命江都通守王世充討之。世充與戰於南陽，大破之，〔隋志：南陽郡，舊置荊州，開皇初，改鄧州，煬帝改為郡。守，式又翻。〕斬明月，餘眾皆散。
5二月，壬午，朔方鷹揚郎將梁師都〔帝改夏州為朔方郡。將，即亮翻。〕殺郡丞唐世宗，據郡，自稱大丞相，北連突厥。
6馬邑太守王仁恭，〔煬帝改朔州為馬邑郡。〕多受貨賂，不能振施。〔施，式豉翻。〕郡人劉武周，驍勇喜任俠，〔驍，堅堯翻。喜，許記翻。〕為鷹揚府校尉，〔煬帝改大都督為校尉。校，戶教翻。〕仁恭以其土豪，甚親厚之，令帥親兵屯閤下。〔帥，讀曰率。〕武周與仁恭侍兒私通，恐事泄，謀作亂，先宣言曰：「今百姓饑饉，殭屍滿道，王府君閉倉不賑卹，豈為民父母之意乎！」〔僵，居良翻。賑，津忍翻；下同。〕眾皆憤怒。武周稱疾臥家，豪傑來候問，武周雄牛縱酒，因大言曰：「壯士豈能坐待溝壑！今倉粟爛積，誰能與我共取之﹖」豪傑皆許諾。己丑，仁恭坐聽事，〔聽，讀曰廳。〕武週上謁，〔上，時掌翻。〕其黨張萬歲等隨入，升階，斬仁恭，持其首出徇，郡中無敢動者。於是開倉以賑飢民，馳檄境內屬城，皆下之，收兵得萬餘人。武周自稱太守，〔守，式又翻。考異曰：創業注云：「二月己丑，馬邑軍人劉武周殺太守王仁恭，據其郡，自稱天子，國號定楊。」按唐書，武周據汾陽宮乃僭號，於時未也。〕遣使附於突厥。〔使，疏吏翻。厥，九勿翻。〕
7李密說翟讓曰：〔說，式芮翻。翟，萇伯翻。〕「今東都空虛，兵不素練；越王沖幼，留守諸官政令不壹，士民離心。段達、元文都，闇而無謀，以僕料之，彼非將軍之敵。若將軍能用僕計，天下可指麾而定。」乃遣其黨裴叔方覘東都虛實，〔守，式又翻。今，力定翻。覘，醜廉翻，又醜豔翻。〕留守官司覺之，始為守禦之備，且馳表告江都。密謂讓曰：「事勢如此，不可不發。兵法曰：『先則制於己，後則制於人。』今百姓饑饉，洛口倉多積粟，去都百里有餘，〔都，謂東都。〕將軍若親帥大眾，輕行掩襲，〔帥，讀曰率。〕彼遠未能救，又先無豫備，取之如拾遺耳。比其聞知，〔比，必寐翻。〕吾己獲之，發粟以賑窮乏，遠近孰不歸附！百萬之眾，一朝可集，枕威養銳，〔枕，職任翻。〕以逸待勞，縱彼能來，吾有備矣。然後檄召四方，引賢豪而資計策，選驍悍而授兵柄，〔驍，堅堯翻。悍，戶旰翻；又下罕翻。〕除亡隋之社稷，布將軍之政令，豈不盛哉！」讓曰：「此英雄之略，非僕所堪；惟君之命，盡力從事，請君先發，僕為後殿。」〔殿，丁甸翻。〕庚寅，密、讓將精兵七千人〔將，即亮翻。〕出陽城北，喻方山，自羅口襲興洛倉，破之；〔隋志，陽城縣屬河南郡。陸渾縣有方山。鞏縣有興洛倉。魏收地形志，鞏縣有長羅川。羅口，蓋即長羅川口。水經：羅水出方山西北流，謂之長羅川，又西北過訾城東北而入於洛。括地誌，方山，在洛州汜水縣東南三十二里，汜水所出也。〕開倉恣民所取，老弱襁負，道路相屬。〔襁，居兩翻。屬，之慾翻。〕
朝散大夫時德叡以尉氏應密，〔時姓，楚大夫申叔時之後。隋志，尉氏縣屬熲川郡。尉氏，漢縣也。應劭曰：古獄官曰尉氏，鄭之別獄也。臣瓚曰：鄭大夫尉氏之邑，故遂以名邑。朝，直遙翻。散，悉亶翻。〕前宿城令祖君彥自昌平往歸之。〔隋志，宿城縣屬東平郡，開皇十六年置。劉昫曰：漢須昌縣故城，在今鄆州東南三十二里，隋於此置宿城縣。昌平縣，隋志屬涿郡。〕君彥，珽之子也，〔珽，他鼎翻。〕博學強記，文辭贍敏，著名海內，吏部侍郎薛道衡嘗薦之於高祖，高祖曰：「是歌殺斛律明月人兒邪﹖〔歌殺斛律光，事見一百七十一卷陳高宗太建四年。邪，音耶。〕朕不須此輩！」煬帝即位，尤疾其名，依常調選東平書佐，檢校宿城令。〔隋制，州郡皆有書佐，在祭酒從事之上，視正九品，謂之流內視品。檢校官，未得為真。調，徒釣翻。選，宣戀翻。〕君彥自負其才，常鬱鬱思亂，密素聞其名，得之大喜，引為上客，軍中書檄，一以委之。
越王侗遣虎賁郎將劉長恭、光祿少卿房崱〔侗，音通。賁，音奔。將，即亮翻。少，始照翻。崱，士力翻〕帥步騎二【張：「二」作「三」。】萬五千討密。〔帥，讀曰率；下同。騎，奇寄翻。〕時東都人皆以密為飢賊盜米，烏合易破，〔易，以豉翻。〕爭來應募，國子三館學士〔隋以國子、太學、四門為三館。〕及貴勝親戚皆來從軍，器械脩整，衣服鮮華，旌旗鉦鼓甚盛。長恭等當其前，使河南討捕大使裴仁基等將所部兵自汜水而入以掩其後，〔大使，疏吏翻。將，即亮翻。汜，音祀。〕約十一日會於倉城南，〔考異曰：蒲山公傳雲：「剋取二十一日會戰。」河洛記曰：「取其月十二日會戰。」按下有庚子，則非二十一日也，當是十一曰。〕密、讓具知其計。東都兵先至，士卒未朝食，長恭等驅之渡洛水，陳於石子河西，〔水經註：洞水出南溪石泉，世亦名之為石泉水，過鞏東坎欿聚西而北入於洛。蓋即石子河也。陳，讀曰陣；下同。〕南北十餘裏。密、讓選驍雄，分為十隊，〔驍，堅堯翻。〕令四隊伏橫嶺下以待仁基，以六隊陳於石子河東。長恭等見密兵少，輕之。〔少，詩沼翻。〕讓先接戰，不利，密帥麾下橫衝之。隋兵飢疲，遂大敗，長恭等解衣潛竄得免，奔還東都，士卒死者什五六。越王侗釋長恭等罪，慰撫之。密、讓盡收其輜重器甲，〔重，直用翻。〕威聲大振。
讓於是推密為主，上密號為魏公；上，時掌翻。庚子，設壇場，即位，稱元年，〔考異曰：壺關錄雲：「王伯當令密於西垣校射，書王字於堋上如錢，約中者為主，其次以近、遠為拜官高下。使賈雄執箭，仰天而誓，密正中字心，遂奉以為主。」其說鄙陃，今不取。河洛記雲：「改大業十三年為永平元年。」今從蒲山公傳及隋、唐書。〕大赦。其文書行下，〔下，遐嫁翻。〕稱行軍元帥府；〔帥，所類翻；下同。〕其魏府置三司、六衛，元帥府置長史以下官屬。拜翟讓為上柱國、司徒、東郡公，〔長，知兩翻。考異曰：河洛記雲，鄧公蓋後來進封耳，今從蒲山公傳及隋、唐書。〕亦置長史以下官，減元帥府之半；以單雄信為左武候大將軍，〔單，音善。〕徐世勣為右武候大將軍，各領所部；房彥藻為元師左長史，東郡邴元真為右長史，楊德方為左司馬，鄭德韜為右司馬，祖君彥為記 室，其餘封拜各有差。於是趙、魏以南，江、淮以北，羣盜莫不響應，孟讓、郝孝德、王德仁〔郝，呼各翻。〕及濟陰房獻伯、上谷王君廓、長平李士才、淮陽魏六 兒、李德謙、譙郡張遷、魏郡李文相、譙郡黑社、白社、濟北張青特、上洛周比洮、胡驢賊等皆歸密。〔隋志：長平郡，舊曰建州，開皇初，改為澤州，煬帝改為郡。譙郡，後魏置南兗州，後周改亳州，煬帝改為郡。改濟州為濟北郡，商州為上洛郡。黑社、白社，蓋賊之號，非人姓名也。濟，子禮翻。相，息亮翻。比，毗至翻。洮，土刀翻。〕密悉拜官爵，使各領其眾，置百營簿以領之。道路降者不絕如流，〔降，戶江翻。〕眾至數十萬。〔考異曰：略記雲，「二月丙辰，密遣其將夜襲倉城，二府兵擊退之。 己未，又悉眾來攻，而府兵敗，遂人據倉；然二府將士猶各固小倉城，二十餘日不下。既而外救不至，食又盡，城乃陷沒，死者太半。於是鞏縣長柴孝和、監察御史 鄭頲等舉縣降賊。密開倉招納降者，日數百千人。於是趙、魏以南，江、淮以北，莫不歸附，自是賊徒滋蔓矣。壬子，使劉長恭、房崱等統兵東討，大敗，戊午，還 都，王慰撫，不責也。於是發教募士庶商旅奴等，分置營壁，各立將帥統領而固守，其諸里居民皆移入三城之內，於省寺府舍安置焉。又使宋遵貴將兵鎮陝縣太原倉。」雜記：「密稱魏公改年，於時倉猶自固守，既而密遣翟讓將兵夜襲倉城，官軍擊退之；明日，又引眾攻倉，連戰三日，陷外城，官軍猶捉子城。月餘，外援不至，城盡陷沒，死者十六七。」按二月壬什朔，無丙辰等日。今從隋書。〕乃命其護軍田茂廣築洛口城，方四十里而居之，〔考異曰：壼關錄雲：「週四十八里。」今從隋書。〕密遣房彥藻將兵東略地，取安陸、汝南、淮安、濟陽，〔煬帝改安州為安陸郡。隋志：汝南郡，後魏置豫州。帝改洛州為豫州，以此為秦州，又改曰蔡州，尋改為郡。淮安郡，後魏置東荊州，西魏改為淮州，開皇五年又改為顯州，煬帝改為郡。濟陽縣屬濟陰郡。濟，子禮翻。〕河南郡縣多陷於密。
8鴈門郡丞河東陳孝意與虎賁郎將王智辯共討劉武周，圍其桑乾鎮。〔桑乾，漢縣；後魏為桑乾郡，後周廢，隋以為鎮，在馬吧郡善陽縣界。賁，音奔。將，即亮翻。乾，音幹。〕壬寅，武周與突厥合兵擊智辯，殺之；孝意奔還鴈門。三月，丁卯，武周襲破樓煩郡，進取汾陽宮，獲隋宮人，以賂突厥始畢可汗；〔厥，九勿翻。可，從刊入聲。汗，音寒。〕始畢以馬報之，兵勢益振，又攻陷定襄。〔煬定改雲州為定襄郡。〕突厥立武周為定楊可汗，〔言將使之定楊州也。考異曰：新、舊唐書武周皆無國號，惟創業起居注雲，國號定楊。〕遺以狼頭纛。〔隋書曰：突厥本狼種。牙門建狼頭纛，示不忘本也。遺，於季翻。〕武周即皇帝位，立妻沮氏為皇后，〔沮，子餘翻。〕改元天興。以衛士楊伏念為尚書左僕射，妹伲同縣苑君璋為內史令。武周引圍鴈門，陳孝意悉力拒守，乘間出擊武周，屢破之；〔間，古莧翻；下同。〕既而外無救援，遣間使詣江都，皆不報。〔使，疏吏翻。〕孝意誓以必死，旦夕向詔敕庫俯伏流涕，悲動左右。圍城百餘日，食盡，校尉張倫殺孝意以降。〔校，戶教翻。降，戶江翻。〕
9梁師都略定雕陰、弘化、延安等郡，〔隋志：雕陰郡，西魏置綏州，大業初，改為上郡，尋改為雕陰郡。改慶州為弘化郡。〕遂即皇帝位，國號梁，改元永隆。始畢遺以狼頭纛，號為大度毗伽可汗。師都乃引突厥居河南之地，攻破鹽川郡。〔隋志：鹽川郡，西魏置西安州，後改為鹽州，煬帝改為郡。〕
10左翊衛蒲城郭子和〔郭子和，蓋衛士之屬左翊衛府者。〕坐事徙榆林。會郡中大饑，子和潛結敢死士十八人攻郡門，執郡丞王才，數以不恤百姓，斬之，〔數，所具翻。〕開倉賑施。自稱永樂王，〔施，式豉翻。樂，音洛。〕改元醜平。尊其父為太公，以其弟子政為尚書令，子端、子升為左右僕射。有二千餘騎，南連梁師都，北附突厥，各遣子為質以自固。〔騎，奇寄翻。厥，九勿翻。質，音致。〕始畢以劉武周為定楊天子，梁師都為解事天子，〔解，戶買翻。〕子和為平楊天子；〔平楊，猶定楊也。〕子和固辭不敢當，乃更以為屋利設。
11汾陰薛舉，僑居金城，〔隋志，汾陰縣屬河東郡。煬帝改蘭州為金城郡。僑，寓也。〕驍勇絕倫，家貲鉅萬，交結豪傑，雄於西邊，為金城府校尉。〔新唐志，金城郡有府二，曰廣武、金城。校尉，其帥。驍，堅堯翻。校，戶教翻。〕時隴右盜起，金城令郝瑗〔金城縣，帶郡。郝，呼各翻。瑗，於眷翻。〕募兵得數千人，使舉將而討之。〔將，即亮翻。〕夏，四月， 癸未，方授甲，置酒饗士，舉與其子仁果及同黨十三人，於座劫瑗發兵，〔考異曰：唐高祖實先作「仁果」，後作「仁杲」。新、舊高祖、太宗紀、薛舉傳、柳芳唐 曆、柳宗元集皆作「仁杲」。太宗實錄、吳兢太宗勳史，革命記、焦璐唐朝年代記、陳嶽唐統記皆作「仁果」。今醴泉昭陵前有石馬六匹，其一銘曰：「白蹄烏，平 薛仁果時所乘。」此最可據，今從之。〕囚郡縣官，開倉賑施。〔賑，津忍翻。施，式智翻。〕自稱西秦霸王，改元秦興。以仁果為齊公，少子仁越為晉公，招集羣盜，掠官牧馬。賊帥宗羅黃帥眾歸之，以為義興公。〔少，詩照翻。賊帥，所類翻。黃帥，讀曰率。〕將軍皇甫綰將兵一萬屯枹罕，〔楊帝改河州為枹罕郡。綰將，即亮翻。枹，音膚。〕舉選精銳二千人襲之。【章：十二行本「之」下有「遂克枹罕」四字；乙十一行本同；張校同；退齊校同。】岷山羌酋利俗擁眾二萬歸之，〔隋志：臨洮郡臨洮縣有岷山。酋，才由翻。〕舉兵大振。更以仁果為齊王，領東道行軍元帥，〔帥，所類翻。〕仁越為晉王，兼河州刺史，〔復以枹罕郡為河州。〕羅黃為興王，以副仁果；分兵略地，取西平、澆河二郡。〔煬帝改鄯州為西平郡，周武帝逐吐谷渾，置廓州，煬帝改為澆河郡。澆，古堯翻。〕未幾，盡有隴西之地，眾至十三萬。〔幾，居豈翻。〕
12李密以孟讓為總 管、齊郡公，〔考異曰：河洛記作「孟達」，今從隋書。〕己丑夜，讓帥步騎二千入東都外郭，〔外郭，羅郭也。帥，讀曰率。騎，奇寄翻。〕燒掠豐都市，比曉而 去。〔比，必寐翻。〕於是東京居民悉遷入宮城，臺省府寺皆滿。鞏縣長柴孝和、監察御史鄭頲以城降密，〔長，知兩翻；下同。頲，他鼎翻。降，戶江翻；下同〕密以孝各為護軍，頲為右長史。
裴仁基每破賊得軍資，悉以賞士卒，監軍御史蕭懷靜不許，〔監，工銜翻。〕士卒怨之；懷靜又屢求仁基長短劾奏之。〔劾，戶概翻，又戶得翻。〕倉城之戰，仁基失期不至，聞劉長恭等敗，懼不敢進，屯百花谷，〔百花谷蓋在汜水縣西，鞏縣東南。〕固壘自守，又死獲罪於朝。〔朝，直遙翻。〕李密知其狼狽，〔集韻：狽，音貝。狼屬生子，或久一足，二足相附而行，離則蹎，故猝遽謂之狼狽。〕使人說之，〔說，輸芮翻。〕啗以厚利。〔啗，徒濫翻。〕賈務本之子閏甫在軍中，〔賈務本，見上榮陽之戰。〕勸仁基降密，仁基曰：「如蕭御史何﹖」閏甫曰：「蕭君如棲上雞，若不知機變，在明公一刀耳。」仁基從之，遣閏甫詣密請降。密大喜，以閏甫為元帥府司兵參軍，兼直記室事，使之復命，遺仁基書，慰納之，〔遺，於季翻。〕仁基還屯虎牢。蕭懷靜密表其事，仁基知之，遂殺懷靜，帥其眾以虎牢降密。密以仁基為上柱國、河東公；仁基子行儼，驍勇善戰，密亦以上柱國、絳郡公。〔驍，堅堯翻；下同。〕
密得秦叔寶及東阿程敻金，〔隋志，東阿縣，屬濟北郡。敻，五巧翻。〕皆用為驃騎。〔驃騎，開皇官制也，煬帝改為鷹揚郎將。驃，匹妙翻。騎，奇寄翻。〕選軍中尤驍勇者八千人，分隸四驃騎以自衛，號曰內軍，常曰：「此八千人足當百萬。」敻金後更名知節。〔更，工衡翻。〕羅士信、趙仁基皆帥眾歸密，密署為總管，使各統所部。
癸巳，密遣裴仁基、孟讓帥二萬餘人襲回洛東倉，破之；〔新唐志：孟州河陽有回洛故城。是地得名之由，見一百五十八卷梁武帝大同九年。〕遂燒天津橋，〔煬帝使宇文愷營造東都，洛水貫都，有河滿之象，因名其橋為天津橋。〕縱兵大掠。東都出兵擊之，仁基等敗走，密自帥眾屯回洛倉。東都兵尚二十餘萬人，乘城擊柝，〔柝，他各翻。〕晝夜不解甲。密攻偃帥、金墉，皆不克；〔偃帥縣，屬河南郡，在都城東六十里。晉金墉城，在洛城西北，隋營東都城，東去故都十八里，則金墉亦在都城之東。〕乙未，還洛口。〔考異曰：略記：「三月辛未，密遣孟讓將二十餘人夜入都郭，燒豐都市，比曉而去。癸末，密襲據都倉。乙亥，密部眾入自上春門，於宣仁門東街立柵而住。丙寅，燒上春門及街南北里門樓，火接宣仁門，因逼門為陳，與城上弓矢相接，而退還倉。」雜記：「密遣格謙將兵燒豐都市。三月，越王侗教募力捉，宮城守固，官賞有差，撤天津等諸橋，運回略倉米入城。四月，密攻偃師，圍金墉，東都兵出，密還洛口。五月，裴仁基翻虎牢入賊，自滎陽以東至陳、譙、下邳、彭城、梁郡皆屬密，賊眾逾盛，並家口百萬。」蒲山公傳：「三月乙亥，密帥眾入自上東門，攻宣仁門，不克。丙寅，燒上東門而退」此三書月日交錯，皆不可憑。今從隋、唐書。〕
東都城內乏糧，而布帛山積，至以絹為汲綆，〔綆，古杏翻。〕然布以爨。越王侗使人運回洛倉米入城，遣兵五千屯豐都市，五千屯上春門，五千屯北邙山，為九營，首尾相應，以備密。
丁酉，房獻伯陷汝陰，〔煬帝改熲州為汝陰郡。〕淮陽太守趙妷舉郡降密。〔守，式又翻。妷，徒河翻。降，戶江翻。考異曰：隋書作「趙佗」，今從蒲山公傳。〕
己亥，密帥眾三萬復據回洛倉，大修營塹以逼東都；〔復，扶又翻。塹，七豔翻。〕段達等出兵七萬拒之。辛丑，戰於倉北，隋兵敗走。丁未，密使其幕府移檄郡縣，數煬帝十罪，〔數，所具翻，又所主翻。〕且曰：「罄南山之竹，書罪無窮；決東海之波，流惡難盡。」祖君彥之辭也。
越王侗遣太常丞元善達間行賊中，〔間，古莧翻。〕詣江都奏稱：「李密有眾百萬，圍逼東都，據洛口倉，城內無食。若陛下速還，烏合必散；不然者，東都決沒。」因歔欷嗚咽，帝為之改容。〔歔，音虛。欷，音希，又許既翻。為，於偽翻。〕虞世基進曰：「越王年少，〔少，詩照翻。〕此輩誑之。〔誑，居況翻。〕若如所言，善達何緣來至！」帝乃勃然怒曰：「善達小人，敢廷辱我！」因使經賊中向東陽催運，〔此東陽，蓋指婺州東陽郡。〕善達遂為羣盜所殺。是後人人杜口，莫敢以賊聞。
世基容貌沈審，〔沈，持林翻。〕言多合意，特為帝所親愛，朝臣無與為比；親黨憑之，鬻官賣獄，賄賂公行，其門如市。由是朝野共疾怨之。〔朝，直遙翻。〕內史舍人封德彝託附世基，以世基不閑吏務，〔閑，習也。〕密為指畫，宣行詔命，諂順帝意，羣臣表疏忤旨者，皆屏而不奏。〔為，於偽翻。忤，五故翻。屏，必郢翻。〕鞫獄用法，多峻文深詆，論功行賞，則抑削就薄。故世基之寵日隆而隋政益壞，皆德彝所為也。
13初，唐公李淵娶於神武肅公竇毅，〔神武，郡名。隋志，馬邑郡神武縣，舊置神武郡。〕生四男，建成、世民、玄霸、元吉，一女，適太子千牛備身臨汾柴紹。〔隋志：東宮左、右內率府有千牛備身八人，掌執千牛刀。以千牛名刀者，取其解千牛而芒刃不頓。臨汾縣，帶臨汾郡，本平陽也，開皇初，改名。〕
世民聰明勇決，識量過人，見隋室方亂，陰有安天下之志，傾身下士，散財結客，鹹得其歡心。〔下，遐稼翻。〕世民娶右驍衛將軍長孫晟之女；〔驍，堅堯翻。長，知兩翻。晟，承正翻。〕右勳衛長孫順德，晟之族弟也，與右勳侍池陽劉弘基〔隋開皇置親、勳、武三衛，大業初，改為親、勳、武三侍。順德蓋開皇中為勳衛，弘基則為大業勳恃也。三衛、三侍皆分左、右。劉弘基，雍州池陽入。隋志，雍州有雲陽縣，無池陽。舊唐志雲：貞觀三年，改石門為雲陽，雲陽為池陽。通鑑據唐書，以唐州縣書之也。〕皆避遼東之役，亡命在晉陽依淵，與世民善。左親衛竇琮，熾之孫也，〔竇熾，隋初三公。〕亦亡命在太原，素與世命有隙，每以自疑；世民加意待之，出入臥內，琮意乃安。
晉陽宮監猗氏裴寂，〔隋離宮皆置宮監，猗氏縣，屬河東郡。〕晉陽令武功劉文靜，〔晉陽縣，帶太原郡。武功縣，屬京郡。〕相與同宿，見城上烽火，寂歎曰： 「貧賤如此，復逢亂離，〔復，扶又翻。〕將何以自存！」文靜笑曰：「時事可知，吾二人相得，何憂貧賊！」文靜見李世民而異之，深自結納，謂寂曰：「此非常人，豁達類漢高，神武同魏祖，年雖少，命世才也。」〔少，詩照翻。〕寂初未然之。〔未知文靜之言為是。〕
文靜坐與李密連昏，繫太原獄，〔擊郡獄。〕世民就省之。文靜曰：「天下大亂，非高、光之才，不能定也。」〔以漢高祖、光武之事擿發世民。省，悉景翻；下同。〕世民曰：「安知其無，但人不識耳。我來相省，非兒女子之情，欲與君議大事也。計將安出﹖」文靜曰：「今主上南巡江、淮，李密圍逼東都，羣盜殆以萬數。當此之際，有真主驅駕而用之，取天下如反掌耳。太原百姓皆避盜入城，文靜為令數年，知其豪傑，一旦收拾，可得十萬人，尊公所將之兵復且數萬，〔將，即亮翻。復，扶又翻。〕一言出口，誰敢不從！以此乘虛入關，號令天下，不過半年，帝業成矣。」世民笑曰：「君言正合吾意。」乃陰部署賓客，淵不之知也。世民恐淵不從，猶豫久之，不敢言。
淵與裴寂有舊，每相與宴語，或連日夜。文靜欲因寂關說，〔關，白也。說，輸芮翻；下同。〕乃引寂與世民交。世民出私錢數百萬，使龍山令高斌廉與寂博，稍之輸之，〔按隋志，後齊置龍山縣，帶太原郡，開皇十年改曰晉陽。則此時不復有龍山矣，豈斌廉在開皇中嘗為令史，以舊官書之邪﹖對博者，不勝者納物與勝者曰輸。斌，音彬。〕寂大喜，由是日從世民遊，情款益狎。世民乃以其謀告之，寂許諾。
會突厥寇馬邑，淵遣高君雅將兵與馬邑太守王仁恭併力拒之；仁恭、君雅戰不利，〔按王仁恭是年春已死，此必去年，史序李淵起兵來歷及之。厥，大勿翻。將，即亮翻。守，式又翻。〕淵死並獲罪，甚憂之。世民乘間屏人說淵曰：〔間，古莧翻。屏，必郢翻。〕「今主上無道，百姓困窮，晉陽城外皆為戰場；大人若守小節，下有寇盜，上有嚴刑，危亡無日。不若順民心，興義兵，轉禍為福，此天授之時也。」淵大驚曰：「汝安得為此言，吾今執汝以告縣官！」因取紙筆，欲為表。世民徐曰：「世民觀天時人事如此，故敢發言；必欲執告，不敢辭死！」淵曰：「吾豈忍告汝，汝慎勿出口！」明日，世民復說淵曰：「今盜賊日繁，遍於天下，大人受詔討賊，賊可盡乎！要之，終不免罪。且世人皆傳李氏當應圖讖，〔復，扶又翻。說，式芮翻。讖，楚譖翻。〕故李金才無罪，一朝族滅。〔李渾，字金才，族滅事見上卷大業十一年。〕大人設能盡賊，則功高不賞，身益危矣！唯昨日之言，可以救禍，此萬全之策也，願大人勿疑。」淵乃歎曰：「吾一夕思汝言，亦大有理。今日破家亡軀亦由汝，化家為國亦由汝矣！」
先是，裴寂私以晉陽宮人侍淵，〔先，悉薦翻。〕淵從寂飲，酒酣，寂從容言曰：「二郎陰養士馬，欲舉大事，正為寂以宮人侍公，〔世民第二。從，千容翻。為，於偽翻。〕恐事覺並誅，為此急計耳。眾情已協，公意如何﹖」淵曰：「吾兒誠有此謀，事已如此，當復柰何，正須從之耳。」〔復，扶又翻；下同。〕
帝以淵與王仁恭不能禦寇，遣使者執詣江都。〔此帝謂煬帝。使，疏吏翻。〕淵大懼，世民與寂等復說淵曰：「今主昏國亂，盡忠無益。偏裨失律，而罪及明公。 〔說，式芮翻。裨，賓彌翻。〕事已迫矣，宜早定計。且晉陽士馬精強，宮監蓄積巨萬，以茲舉事，何患無成！代王幼沖，關中豪傑並起，未知所附，公若鼓行而 西，撫而有之，如探囊中之物耳。〔探，吐南翻。〕柰何受單使之囚，〔使，疏吏翻；下遣使同。〕坐取夷滅乎！」淵然之， 密部勒，將發；會帝繼遣使者馳驛赦淵及仁恭，使復舊任，〔考異曰：創業注曰：隋主遣司直姓名馳驛繫帝而斬仁恭。帝自以姓名著於圖籙，太原王氣所在，恐被猜 忌，因而禍及，頗有所悔。時皇太子在河東，獨有秦王侍側，耳語謂王曰：『隋曆將盡，吾家繼膺符命，不早起兵者，顧爾兄弟未集耳。今遭羑里之厄，爾昆季須會孟津之師，不可從吾同受孥戮，家破身亡，為英雄笑。』王泣而啟帝曰：『芒碭山澤，是處容人，請同漢祖，以觀時變。』帝曰：『今遇時來，逢茲錮繫，雖覩機變，何能為也！然天命有在，吾應會昌，未必不以此相啟，今吾激勵，謹當敬天之誡以卜興亡，自天祐吾，彼焉能害，天必亡我，何所逃刑。』乃後數日，果有詔使馳驛而至。釋淵而免仁恭，各依舊檢校所部。」按煬帝若有詔斬仁恭，則比後使之至，仁恭已死矣。又高祖身為留守，且被禁繫，亡去何之﹖恐此亦非太宗之謀也！今皆不取。〕淵謀亦緩。
淵之為河東討捕使也，〔大業十一年，淵為使討捕河東。使，疏吏翻。〕請大理司直夏侯端為副。端，詳之孫也，〔梁武帝起兵荊、雍，夏侯詳佐命。夏，戶雅翻。〕善占候及相人，〔相，息亮翻。〕謂淵曰：「今玉牀搖動，帝座不安，〔晉天文志：北極五星，第二星主帝座。太乙之座，謂最赤明者。紫宮門內六星，曰天牀，主寢舍，解息燕休。又大角一星在攝提間，大角者，天王帝座也。天官書雲：大角北三星為帝座，主宴飲、酬酢也。〕參墟得歲，必有真人起於其分，〔左傳：參晉星，故以晉陽為參墟。得歲，謂歲星居參也。參，所今翻。分，扶問翻。〕非公而誰乎！主上猜忍，尤忌諸李，金才既死，公不思變通，必為之次矣。」淵心然之。及留守晉陽，鷹揚府司馬太許世緒〔煬帝制鷹揚府，有司馬及兵，倉兩司。〕說淵曰：「公姓在圖籙，名應歌謠；握五郡之兵，〔五郡，謂太原、鴈門、馬邑、樓煩、西河。說，式芮翻。〕當四戰之地，舉事則帝業可成，端居則亡不旋踵；唯公圖之。」行軍司鎧文水武士寫、〔按士寫傳，蓋為行軍府司鎧參軍。隋志，文水縣屬太原郡，舊曰受陽，開皇十年改名。宋白曰：文水縣，漢大陵縣，後魏省大陵，於今處置受陽縣，隋改曰文水。寫，一虢翻。〕前太子左勳衛唐憲、〔開皇之制，東宮左、右衛率府亦有親、勳、翊三衛，煬帝改親衛為功曹。〕憲弟儉皆勸淵舉兵。儉說淵曰：「明公北招戎狄，南收豪傑，以取天下，此湯、武之舉也。」淵曰：「湯、武非所敢擬，在私則圖存，在公則拯亂，卿姑自重，吾將思之。」憲，邕之孫也。〔唐邕以強幹事高齊。〕時建成、元吉尚在河東，〔淵留建成護家居河東。〕故淵遷延未發。
劉文靜謂裴寂曰：「先發制人，後發制於人。何不早勸唐公舉兵，而推遷不已！〔〕推遷，言推故遷延也。推，吐雷翻。〕且公為宮監，而以宮人侍客，公死可爾，何誤唐公也！」寂甚懼，屢趣淵起兵。〔趣，讀曰促。〕淵乃使文靜詐為敕書，發太原、西河、鴈門、馬邑民年二十已上五十已下悉為兵，期歲暮集涿郡，擊高麗，〔麗，力知翻。〕由是人情恟恟，思亂者益眾。〔恟，許拱翻。〕
及劉武周據汾陽宮，世民言於淵曰：「大人為留守，而盜賊竊據離宮，不早建大計，禍今至矣！」淵乃集將佐謂之曰：〔將，即亮翻；下同。〕「武周據汾陽宮，吾輩不能制，罪當族滅，若之何﹖」王威等皆懼，再拜請計。淵曰：「朝廷用兵，動止皆稟節度。今賊在數百里內，江都在三千里外，加以道路險要，復有他賊據之；〔復，扶又翻。〕以嬰城膠柱之兵，當巨猾豕突之勢，必不全矣。進退維谷，何為而可﹖」威等皆曰：「公地兼親賢，同國休慼，若俟奏報，豈及事機；要在平賊，專之可也。」淵陽若不得已而從之者，曰：「然則先當集兵。」乃命世民與劉文靜、長孫順德、劉弘基等各募兵，遠近赴集，旬日間近萬人，仍密遣使召建成、元吉於河東，柴紹於長安。〔近，其靳翻。使，疏吏翻。〕
王威、高君雅見兵大集，疑淵有異志，謂武士寫曰：「順德、弘基皆背徵三侍，所犯當死，〔二人避役亡命，故曰背徵。背，蒲妹翻。〕安得將兵！」欲收按之。士寫曰：「二人皆唐公客，若爾，必大致紛紜。」威等乃止。留守司兵田德平欲勸威等按募人之狀，〔隋制：留守置司功、倉、戶、兵、法、士曹等書佐。守，式又翻。〕士寫曰：「討捕之兵，悉隸唐公，威、君雅但寄坐耳，〔言但寄身於留守坐間也。坐，徂臥翻。〕彼何能為！」德平亦止。
晉陽鄉長劉世龍〔開皇初，置保長、黨長，鄉長亦此類也。長，知兩翻。〕密告淵雲：「威、君雅欲因晉祠祈雨，為不利。」〔晉陽有晉王祠。〕五月，癸亥夜，淵使世民伏兵於晉陽宮城之外。甲子旦，淵與威、君雅共坐視事，使劉文靜引開陽府司馬胙城劉政會入立庭中，〔新唐志，太原有府十八，開陽其一也。隋志，胙城縣屬東郡，舊曰東燕，開皇十八年改名。〕稱有密狀。〔言有狀告密。〕淵目威等取狀視之，政會不與，曰：「所告乃副留守事，唯唐公得視之。」 淵陽驚曰：「豈有是邪！」視其狀，乃雲：「威、君雅潛引突厥入寇。」〔邪，音耶。厥，九勿翻。〕君雅攘袂大詬曰：〔詬，若候翻。罵也。〕「此乃反者欲殺我 耳。」時世民已布兵塞衢路，〔塞，悉則翻。〕文靜因與劉弘基、長孫順德等共執威、君雅繫獄。丙寅，突厥數萬眾寇晉陽，輕騎入外郭北門，出其東門。〔騎，奇 寄翻；下同。〕淵命裴寂等勒兵為備，而悉開諸城門，突厥不能測，莫敢進。眾以為威、君雅實召之也，淵於是斬威、君雅以徇。淵部將王康達將千餘人出戰，皆死，城中忷懼。〔將，即亮翻；下舉將同。忷，許拱翻。〕淵夜遣軍潛出城，旦則張旗鳴鼓自他道來，如援軍者；突厥終疑之，留城外二日，大掠而去。
14煬帝命監門將軍涇陽龐玉、〔隋志：左、右監門府各將軍一人，掌宮殿門禁及守衛事。涇陽縣，屬京北郡。監，工銜翻。〕虎賁郎將霍世舉將關內兵援東都。柴孝和說李密曰：〔賁，音奔。將，即亮翻。說，式芮翻。〕「秦地山川之固，秦、漢所憑以成王業者也。今不若使翟司徒守洛口，裴柱國守回洛，〔翟司徒，讓也；裴柱國，仁基。翟，萇伯翻。〕明公自簡精銳西襲長安。既克京邑，業固兵強，然後東向以平河、洛，傳檄而天下定矣。方今隋失其鹿，豪傑競逐，不早為之，必有先我者，〔先，悉薦翻。〕悔無及矣！」密曰：「此誠上策，吾亦思之久矣。但昏主尚存，從兵猶眾，〔從，才用翻。〕我所部皆山東人，見洛陽未下，誰肯從我西入！諸將出於羣盜，留之各競雌雄，如此，則大業隳矣。」孝和曰：「然則大軍既未可西上，僕請間行觀釁。」〔將，即亮翻。上，時掌翻。間，古莧翻。〕密許之。孝和與數十騎至陝縣，〔隋志，陝縣屬河南郡。騎，奇寄翻。陝，式冉翻。〕山賊歸之者萬餘人。時密兵鋒甚銳，每入苑，與隋兵連戰。〔苑，即大業初所築西苑。〕會密為流矢所中，尚臥營中，丁丑，越王侗使段達與龐玉夜出兵，陳於回洛倉西北。〔陳，讀曰陣。〕密與裴仁基出戰，達等大破之，殺傷太半，密乃棄回洛，奔洛口。〔考異曰：略記雲：「四月戊申，段達等帥關內兵陳於倉西、倉南，密出兵拒戰，大破兇醜，密還固倉。五月丁丑，達等又出兵陳於倉西、倉北，密又來拒，大破之，密奔洛口。」按隋書、北史、新，舊唐書皆雲，「密為流矢所中，臥營中，東都出兵擊之，密眾大潰，棄回洛倉，奔洛口。」俱無月日。河洛記雲：「密軍失利，歸於鞏縣，東都復得回洛倉。」蒲山公傳曰：「五月二十八日，越王夜出師，使段達等大戰於倉西、北；密軍敗績，歸於鞏縣。」亦不雲密運月再敗也。戊申，四月二十八日；丁丑，五月二十八日。蓋趙毅承蒲山公傳，誤以密一敗分為二事也。〕龐玉、霍世舉軍於偃師，〔龐，薄江翻。杜佑曰：偃師，帝嚳所都，古西毫也，湯亦都之。武王伐紂，迴師息戎，遂名。偃師縣屬河南郡。〕柴孝和之眾聞密退，各散去。孝和輕騎歸密，楊德方、鄭德韜皆死。〔考異曰：楊德方，壼關錄作「王德仁」，今從河洛記。〕密以鄭頲為左司馬，〔頲，他鼎翻。〕滎陽鄭乾象為右司馬。〔考異曰：隋、唐書皆作「虔象」，唯壼關錄作「乾象」，雲「密殺其兄乾覆。乾覆之子會通後從盛彥師殺密」，今從之。〕
15李建成、李元吉棄其弟智雲於河東而去，吏執智雲送長安，殺之。建成、元吉遇柴紹於道，與之偕行。
