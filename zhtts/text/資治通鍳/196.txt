△卷第一百九十五
唐紀十一〔起強圉作噩（丁酉）五月，盡上章困敦（庚子），凡三年有奇。〕
太宗文武大聖大廣孝皇帝中之上
貞觀十一年（丁酉、六三七）觀，古玩翻。〕
1五月，壬申，魏徵上疏，以為：「陛下欲善之志不及於昔時，聞過必改少虧於曩日，〔上，時掌翻。少，詩沼翻。〕譴罰積多，威怒徵厲。乃知貴不期驕，富不期侈，非虛言也。〔書周官曰：位不期驕，祿不期侈。孔安國註曰：貴不與驕期而驕自至，富不與侈期而侈自至。魏徵引之。〕且以隋之府庫、倉廩、戶口、甲兵之盛，考之今日，安得擬倫！然隋以富強動之而危，我以寡弱靜之而安；安危之理，皎然在目。昔隋之未亂也，自謂必無亂；其未亡也，自謂必無亡。故賦役無窮，征伐不息，以至禍將身而尚未之寤也。夫鑒形莫如止水，鑒敗莫如亡國。〔夫，音扶。〕伏願取鑒於隋，去奢從約，親忠遠佞，〔去，羌呂翻。遠，於願翻。〕以當今之無事，行疇昔之恭儉，則盡善盡美，固無得而稱焉。夫取之實難，守之甚易，陛下能得其所難，豈不能保其所易乎！」〔去，羌呂翻。遠，於願翻。易，以豉翻。〕
2六月，右僕射虞恭公溫彥博薨。〔射，寅謝翻。諡法：尊賢敬讓曰恭；執事堅固曰恭；執禮御賓曰恭。〕彥博久掌機務，知無不為。上謂侍臣曰：「彥博以憂國之故，精神耗竭，我見其不逮，已二年矣，恨不縱其安逸，竟夭天年！」〔夭，於紹翻。〕
3丁巳，上幸明德宮。〔顯慶二年，改明德宮監為東都苑南面監。〕
4己未，詔荊州都督荊王元景等二十一王所任刺史，鹹令子孫世襲。〔令，力丁翻。〕戊辰，又以功臣長孫無忌等十四人為刺史，〔長，知兩翻。〕亦令世襲；非有大故，無得黜免。
5己巳，徙許王元祥為江王。
6秋，七月，癸未，大雨，穀、洛溢入洛陽宮，〔按唐六典，洛陽都城，隋大業二年詔楊素、宇文愷移故都創造，南直伊闕之口，北倚邙山之塞，東出瀍水之東，西踰澗水之西，洛水貫都，有河漢之象焉。東去故都十八里。都城西連禁苑，穀、洛二水會于禁苑之間。至玄宗開元二十四年，以穀、洛二水或泛溢，疲費人功，遂出內庫和僱，脩三陂以禦之，一曰積翠，二曰月陂，三曰上陽；爾後二水無勞役之患。〕壞官寺、民居，〔壞，音怪。〕溺死者六千餘人。〔溺，奴狄翻。〕
7魏徵上疏，以為：「文子曰：『同言而信，信在言前；同令而行，誠在令外。』〔漢書藝文志曰：文字，老子弟子，與孔子並時。上，時掌翻。〕自王道休明，十有餘年，然而德化未治者，由待下之情未盡誠信故也。今立政致治，必委之君子；〔治，直吏翻。〕事有得失，或訪之小人。其待君子也敬而疏，遇小人也輕而狎；狎則言無不盡，疏則情不上通。夫中智之人，豈無小慧！〔夫，音扶。〕然才非經國，慮不及遠，雖竭力盡誠，猶未免有敗，況內懷姦宄，其禍豈不深乎！〔宄，音軌。〕夫雖君子不能無小過，苟不害於正道，斯可略矣。既謂之君子而復疑其不信，〔復，扶又翻。〕何異立直木而疑其影之曲乎！陛下誠能慎選君子，以禮信用之，何憂不治！〔治，直吏翻。〕不然，危亡之期，未可保也。」上賜手詔褒美曰：「昔晉武帝平吳之後，志意驕怠，何曾位極臺司，不能直諫，乃私語子孫，自矜明智，〔事見八十七卷晉懷帝永嘉三年。語，牛倨翻。〕此不忠之大者也。得公之諫，朕知過矣。當置之几案以比弦、韋。」〔用董安於、西門豹事。〕
8乙未，車駕還洛陽，〔自明德宮還洛陽宮。還，從宣翻，又音如字。〕詔：「洛陽宮為水所毀者，少加脩繕，纔令可居。〔少，詩沼翻；下同。令，力丁翻。〕自外眾材，給城中壞廬舍者。令百官各上封事，極言朕過。」〔上，時掌翻。〕壬寅，廢明德宮及飛山宮之玄圃院，給遭水者。
9八月，甲子，上謂侍臣曰：「上封事者皆言朕遊獵太頻。今天下無事，武備不可忘，朕時與左右獵於後苑，無一事煩民，夫亦何傷！」〔夫，音扶。〕魏徵曰：「先王惟恐不聞其過。陛下既使之上封事，止得恣其陳述。苟其言可取，固有益於國；若其無取，亦無所損。」上曰：「公言是也。」皆勞而遣之。〔勞，力到翻。〕
10侍御史馬週上疏，〔上，時掌翻。〕以為：「三代及漢，歷年多者八百，少者不減四百，良以恩結人心，人不能忘故也。自是以降，多者六十年，少者纔二十餘年，皆無恩於人，本根不固故也。陛下當隆禹、湯、文、武之業，為子孫立萬代之基，豈得但持當年而已！今之戶口不及隋之什一，而給役者兄去弟還，道路相繼。陛下雖加恩詔，使之裁損，然營繕不休，民安得息！故有司徒行文書，曾無事實。昔漢之文、景，恭儉養民，武帝承其豐富之資，故能窮奢極欲而不至於亂。曏使高祖之後即傳武帝，漢室安得久存乎！〔斯確論也。〕又，京師及四方所造乘輿器用及諸王、妃、主服飾，議者皆不以為儉。〔乘，繩證翻。〕夫昧爽丕顯，後世猶怠，〔左傳晉叔向引讒鼎之銘以為言。杜預註曰：昧，旦，早起也。丕，大也。言夙興以務大顯，後世猶懈怠。夫，音扶。〕陛下少居民間，知民疾苦，尚復如此，況皇太子生長深宮，不更外事，〔少，詩照翻。復，扶又翻。長，竹兩翻。更，工衡翻。〕萬歲之後，固聖慮所當憂也。臣觀自古以來，百姓愁怨，聚為盜賊，其國未有不亡者，人主雖欲追改，不能復全。〔復，扶又翻；下不復同，又音如字。〕故當脩於可脩之時，不可悔之於已失之後也。蓋幽、厲嘗笑桀、紂矣，煬帝亦笑周、齊矣，不可使後之笑今如今之笑煬帝也！貞觀之初，天下饑歉，〔觀，古玩翻。歉，苦簟翻。穀梁傳曰：一穀不升曰歉。〕鬥米直匹絹，而百姓不怨者，知陛下憂念不忘故也。今比年豐穰，〔比，毗至翻。〕匹絹得粟十餘斛，而百姓怨諮者，知陛下不復念之，多營不急之務故也。〔復，扶又翻。〕自古以來，國之興亡，不以畜積多少，在於百姓苦樂。〔少，詩沼翻。樂，音洛。〕且以近事驗之，隋貯洛口倉而李密因之，〔貯，丁呂翻。〕東都積布帛而世充資之，西京府庫亦為國家之用，至今未盡。夫畜積固不可無，要當人有餘力，然後收之，不可強斂以資寇敵也。〔扶，音扶。強，其兩翻。斂，力贍翻。〕扶儉以息人，陛下已於貞觀之初親所履行，在於今日為之，固不難也。陛下必欲為久長之謀，不必遠求上古，但如貞觀之初，則天下幸甚。〔觀，古玩翻。〕陛下寵遇諸王，頗有過厚者，〔時魏王泰有寵於帝，故周言及之。〕萬代之後，不可不深思。且【嚴：「且」改「昔」。】魏武帝愛陳思王，及文帝即世，囚禁諸王，但無縲絏耳。〔事見漢獻帝紀及魏文帝紀。縲，力追翻。絏，息列翻。朱元晦曰：縲，黑索也。絏，攣也。古者獄以黑索拘攣罪人。〕然則武帝愛之，適所以苦之也。又，百姓所以治安，〔治，直吏翻。〕唯在刺史、縣令，苟選用得人，則陛下可以端拱無為。今朝廷唯重內官而輕州縣之選，刺史多用武人，或京官不稱職始補外任，〔朝，直遙翻。稱，尺證翻。〕邊遠之處，用人更輕。所以百姓未安，殆由於此。」疏奏，上稱善久之，謂侍臣曰：「刺史朕當自選；縣令，宜詔京官【章：十二行本「官」下有「五品」二字；乙十一行本同；張校同，雲無註本亦無。】已上各舉一人。
11冬，十月，癸丑，詔勳戚亡者皆陪葬山陵。〔唐制：凡功臣密戚請陪陵葬者聽之，以文武分為左右而列。若宮人陪葬，則陵戶為之成墳。唐會要載昭陵陪葬者，宮嬪、公主、主伲、勳貴及祖父陪陵而子孫從葬者，及四夷君長入宿衛而陪葬者，名氏最多，用此詔也。〕
12上獵於洛陽苑，〔唐六典：洛陽苑在都城之西，北距北邙，西至孝水，南帶洛水支渠，穀、洛二水會於其間，東面十七里，南面三十九里，西面五十里，北面二十里，周迴一百二十六里。〕有羣豕突出林中，上引弓四發，殪四豕。有豕突前，及馬鐙；〔殪，壹計翻。鐙，都鄧翻，鞍鐙。〕民部尚書唐儉投馬搏之，上拔劍斬豕，顧笑曰：「天策長史不見上將擊賊邪，〔武德中，帝開天策上將府，以唐儉為長史。長，知兩翻。將，即亮翻。邪，音耶。〕何懼之甚！」對曰：「漢高祖以馬上得之，不以馬上治之；〔漢陸賈諫高祖之言。治，直之翻。〕陛下以神武定四方，豈復逞雄心於一獸！」上悅，為之罷獵，〔復，扶又翻。為，於偽翻。〕尋加光祿大夫。
13安州都督吳王恪數出畋獵，〔數，所角翻。〕頗損居人；侍御史柳範奏彈之。丁丑，恪坐免官，削戶三百。上曰：「長史權萬紀事吾兒，不能匡正，罪當死。」柳範曰：「房玄齡事陛下，猶不能止畋獵，豈得獨罪萬紀！」上大怒，拂衣而入。久之，獨引範謂曰：「何面折我！」〔折，之舌翻。〕對曰：「陛下仁明，臣不敢不盡愚直。」〔古語有之：君仁則臣直。又曰：君明則臣直。故柳範云然。〕上悅。
14十一月，辛卯，上幸懷州；丙午，還洛陽宮。
15故荊州都督武士彠女，年十四，上聞其美，召入後宮，為才人。〔為武氏亂唐張本。彠，一虢翻。考異曰：舊則天本紀，崩時年八十三。唐曆、焦璐唐朝年代記、統紀、馬總唐年小錄、聖運圖、會要皆雲八十一。唐錄、政要，貞觀十三年入宮。據武氏入宮年十四。今從吳兢則天實錄為八十二，故置此年。〕
十二年（戊戌、六三八）
1春，正月，乙未，禮部尚書王珪奏：「三品已上遇親王於路皆降乘，非禮。」〔乘，繩證翻。〕上曰：「卿輩苟自崇貴，輕我諸子。」特進魏徵曰：「諸，土位次三公，今三品皆九卿、八座，為王降乘，誠非所宜當。」〔為，於偽翻。〕上曰：「人生壽夭難期，萬一太子不幸，安知諸王他日不為公輩之主！何得輕之！」〔時太子承乾有足疾，魏王泰有寵；太宗此言，固有以泰代承乾之心矣。夭，於紹翻。〕對曰：「自周以來，皆子孫相繼，不立兄弟，所以絕庶櫱之窺窬，塞禍亂之源本，〔櫱，魚列翻。塞，悉則翻。〕此為國者所深戒也。」上乃從珪奏。
2吏部尚書高士廉、黃門侍郎韋挺、禮部侍郎令狐德棻、中書侍郎岑文本撰氏族志成，上之。〔令，音鈴。棻，符分翻。撰，士免翻。上，時掌翻。〕先是，山東人士崔、盧、李、鄭諸族，好自矜地望，〔先，悉薦翻。好，呼到翻。〕雖累葉陵夷，苟他族欲與為昏姻，〔白虎通曰：昏者，昏時行禮，故曰昏。姻者，婦人因夫，故曰姻。賢曰：妻父曰婚，伲父曰姻。〕必多責財幣，或捨其鄉裏而妄稱名稱，或兄弟齊列而更以妻族相陵。上惡之，〔惡，烏路翻。〕命士廉等徧責天下譜諜，質諸史籍，考其真偽，辯其昭穆，〔譜，博古翻。諜，達協翻。昭，時招翻。〕第其甲乙，褒進忠賢，貶退姦逆，分為九等。士廉等以黃門侍郎崔民幹為第一。上曰：「漢高祖與蕭、曹、樊、灌皆起閭閻布衣，卿輩至今推仰，以為英賢，豈在世祿乎！高氏偏據山東，梁、陳僻在江南，雖有人物，蓋何足言！況其子孫纔行衰薄，〔行，下孟翻；下德行同。〕官爵陵替，而猶卬然以門地自負，販鬻松檟，依託富貴，棄廉忘恥，不知世人何為貴之！今三品以上，或以德行，或以勳勞，或以文學，致位貴顯。〔行，下孟翻。〕彼衰世舊門，誠何足慕！而求與為昏，雖多輸金帛，猶為彼所偃蹇，我不知其解何也！〔解，猶說也。〕今欲釐正訛謬，捨名取實，而卿曹猶以崔民幹為第一，是輕我官爵而徇流俗之情也。」乃更命刊定，專以今朝品秩為高下，〔更，工衡翻。朝，直遙翻。〕於是以皇族為首，外戚次之，降崔民幹為第三。〔九等之次，皇族為上之上，外戚為上之中，崔民幹為上之下。〕凡二百九十三姓，千六百五十一家，頒於天下。
3二月，乙卯，車駕西還；〔自洛陽西還長安。還，從宣翻，又音如字。〕癸亥，幸河北，觀砥柱。〔自西還，便道幸河北縣。河北縣，漢、晉屬河東郡，後魏置河北郡，隋廢郡，復為縣，屬蒲州。縣南河中有砥柱山。貞觀元年，以河北縣度屬陜州。括地誌曰：陜州河北縣，本漢大陽縣。〕
4甲子，巫州獠反，〔貞觀元年，分辰州之龍標縣置巫州。獠，魯皓翻。〕夔州都督齊善行敗之，〔敗，補邁翻。〕俘男女三千餘口。
5乙丑，上祀禹廟；丁卯，至柳谷，觀鹽池。〔禹都安邑，後人立廟於其地。安邑有鹽池，則柳谷亦當在安邑。〕庚午，至蒲州，刺史趙元楷課父老服黃紗單衣迎車駕，盛飾廨舍樓觀，〔廨，古隘翻。觀，古玩翻。〕又飼羊百餘頭、魚數百頭以饋貴戚。〔飼，祥吏翻。〕上數之曰：「朕巡省河、洛，〔數，所具翻。又所主翻。省，悉景翻。〕凡有所須，皆資庫物。卿所為乃亡隋之弊俗也。」甲戌，幸長春宮。
6戊寅，詔曰：「隋故鷹擊郎將堯君素，雖桀犬吠堯，有乖倒戈之志，而疾風勁草，實表歲寒之心；可贈蒲州刺史，仍訪其子孫以聞。」〔將，即亮翻。堯君素事始一百八十四卷隋恭帝義寧元年，終一百八十六卷高祖武德二年。漢鄒陽曰：桀之犬可使吠堯。武王伐紂，前徒倒戈，攻其後，以北。吠，扶廢翻。〕
7閏月，庚辰朔，日有食之。
8丁未，車駕至京師。
9三月，辛亥，著作佐郎鄧世隆表請集上文章。上曰：「朕之辭令，有益於民者，史皆書之，足為不朽。若為【章：十二行本「為」作「其」；乙十一行本同；退齋校同。】無益，集之何用！梁武；父子、陳後主、隋煬帝皆有文集行於世，何救於亡！為人主患無德政，文章何為！」遂不許。
10丙子，以皇孫生，宴五品以上於東宮。上曰：「貞觀之前，從朕經營天下，玄齡之功也。貞觀以來，繩愆糾繆，魏徵之功也。」〔觀，古玩翻。〕皆賜之佩刀。上謂徵曰：「朕政事何如往年﹖」對曰：「威德所加，比貞觀之初則遠矣；人悅服則不逮也。」上曰：「遠方畏威慕德，故來服；若其不逮，何以致之﹖」對曰：「陛下往以未治為憂，故德義日新，今以既治為安，故不逮。」〔治，直吏翻。〕上曰：「今所為，猶往年也，何以異﹖」對曰：「陛下貞觀之初，恐人不諫，常導之使言，中間悅而從之。今則不然，雖勉從之，猶有難色。所以異也。」上曰：「其事可聞歟﹖」對曰：「陛下昔欲殺元律師，孫伏伽以為法不當死，陛下賜以蘭陵公主園，直百萬。或雲：『賞太厚，』〔蘭陵公主，上女也，下嫁竇懷悊，上以其園賞孫伏伽。〕陛下雲：『朕即位以來，未有諫者，故賞。』此導之使言也。司戶柳雄妄訴隋資，〔隋資，隋朝所授官資也。〕陛下欲誅之，納戴冑之諫而止。是悅而從之也。近皇甫德參上書諫修洛陽宮，陛下恚之，雖以臣言而罷，勉從之也。」〔皇甫德參事見上卷八年。上，時掌翻。恚，於避翻。〕上曰：「非公不能及此。人苦不自知耳！」
11夏，五月，壬申，弘文館學士永興文懿公虞世南卒，〔唐六典：弘文館學士無員數。後漢有東觀，魏有崇文館，宋元嘉有玄，史兩館，宋泰始至齊永明有總文館，梁有士林館，北齊有文林館，後周有崇文館；或典校理，或司撰著，或兼訓生徒，若今弘文館之任也。武德初，置修文館，武德末，改為弘文館。永興縣屬鄂州。諡法：溫柔賢善曰懿。卒，子恤翻。〕上哭之慟。世南外和柔而內忠直，上嘗稱世南有五絕：一德行，〔行，下孟翻。〕二忠直，三博學，四文辭，五書翰。
12秋，七月，癸酉，以吏部尚書高士廉為右僕射。
13乙亥，吐蕃寇弘州。〔「弘」，恐當作「松」。吐，從暾入聲。〕
14八月，霸州山獠反。〔按天寶元年招附生羌置靜戎郡，乾元元年，方置霸州。又松州都督府所管党項羈縻州有霸州，然當以其酋豪為刺史，而此霸州又是儀鳳二年松州加督三十八州之數。獠，魯皓翻。〕燒殺刺史向邵陵及吏民百餘家。
15初，上遣使者馮德遐撫慰吐蕃，〔吐，從暾入聲。〕吐蕃聞突厥、吐谷渾皆尚公主，〔厥，九勿翻。谷，音浴。〕遣使隨德遐入朝，〔使，疏吏翻。朝，直遙翻。〕多齎金寶，奉表求婚；上未之許。使者還，言於贊普棄宗弄讚曰：「臣初至唐，唐待我甚厚，許尚公主。會吐谷渾王入朝，相離間，〔間，古莧翻。〕唐禮遂衰，亦不許婚。」弄讚遂發兵擊吐谷渾。吐谷渾不能支，遁於青海之北，民畜多為吐蕃所掠。
吐蕃進破党項、白蘭諸羌，帥眾二十餘萬屯松州西境，〔黨，底朗翻。帥，讀曰率。〕遣使貢金帛，雲來迎公主。尋進攻松州，敗都督韓威；〔敗，補邁翻；下敗吐同。〕羌酋閻州刺史別叢臥施、諾州刺史把利步利並以州叛歸之。〔貞觀五年，以党項降羌，置羈縻州，有闊州、諾州，皆屬松州都督府，無閻州。酋，慈由翻。〕連兵不息，其大臣諫不聽而自縊者凡八輩。〔縊，於計翻，又於賜翻。〕壬寅，以吏部尚書侯君集為當彌道行軍大總管，甲辰，以右領軍大將軍執失思力為白蘭道、左武衛將軍牛進達為闊水道、左領軍將軍劉簡【嚴：「簡」改「蘭」。】為洮河道行軍總管，督步騎五萬擊之。〔洮，土刀翻。騎，奇寄翻。〕
吐蕃攻城十餘日，進達為先鋒，九月，辛亥，掩其不備，敗吐蕃於松州城下，〔宋白曰：松州之地，漢、魏諸羌居之，及晉內附，以其地屬汶山郡。後魏時，鄧至王像舒據之，遣使朝貢，始置甘松縣，後周置龍涸防，唐置松州；去長安二千二百五十里。〕斬首千餘級。弄讚懼，引兵退，遣使謝罪，因復請婚。〔使，疏吏翻。復，扶又翻。〕上許之。
16甲寅，上問侍臣：「創業與守成孰難﹖」房玄齡曰：「草昧之初，〔易曰：天造草昧。王弼註雲：造物之始，始於冥昧，故曰草昧也。廣雅：草，造也。董雲：草昧，微物。〕與羣雄並起角力而後臣之，創業難矣！」魏徵曰：「自古帝王，莫不得之於艱難，失之於安逸，守成難矣！」上曰：「玄齡與吾共取天下，出百死，得一生，故知創業之難。徵與吾共安天下，常恐驕奢生於富貴，禍亂生於所忽，故知守成之難。然創業之難，既已往矣；守成之難，方當與諸公慎之。」玄齡等拜曰：「陛下及此言，四海之福也。」
17初，突厥頡利既亡，北方空虛，〔厥，九勿翻。頡，奚頡翻。〕薛延陀真珠可汗帥其部落建庭於都尉犍山北、獨邏水南，〔按薛延陀建庭之地 在鬱督軍山，東南距京師纔三千里而贏。新書曰：烏德犍山左右，嗢昆河、獨邏河皆屈曲東北流，嗢昆在南，獨邏在北，過回紇牙帳東北五百里而合流。可，從刊入 聲。汗，音寒。帥，讀曰率。犍，居言翻。邏，郎佐翻。〕勝兵二十萬，〔勝，音升。〕立其二子拔酌、頡利苾主南、北部。〔苾，毗必翻。〕上以其強盛，恐後難 制，癸亥，拜其二子皆為小可汗，各賜鼓纛，〔纛，徒到翻。〕外示優崇，實分其勢。
18冬，十月，乙亥，巴州獠反。〔後漢於宕渠北界置漢昌縣，後魏於縣置大谷郡，又於郡北置巴州，隋改為清化郡，唐復為巴州。獠，魯皓翻；下同。〕
19己卯，畋於始平；〔曹魏置始平縣，屬扶風，晉分立始平郡，後魏復為縣，屬扶風，隋屬京兆。九域志，在府西八十里。〕乙未，還京師。
20鈞州獠反；遣桂州都督張寶德討平之。
21十一月，丁未，初置左、右屯營飛騎於玄武門，以諸將軍領之。又簡飛騎才力驍健、善騎射者，號百騎，衣五色袍，乘駿馬，以虎皮為韉，〔騎，奇寄翻。驍，堅堯翻。衣，於既翻。韉，則前翻。〕凡遊幸則從焉。
22己巳，明州獠反；〔吳置越裳縣，屬九德郡，以古越裳之地也；隋屬驩州日南郡。武德五年，以越裳地置明州。〕遣交州都督李道彥討平之。
23十二月，辛巳，左武候將軍上官懷仁擊反獠於壁州，〔後漢和帝，分宕渠之東置宣漢縣，梁分宣漢置始寧縣，元魏分始寧縣置諾水縣，武德八年，分巴州之始寧縣置壁州始寧郡。〕大破之，虜男女萬餘口。
24是歲，以給事中馬周為中書舍人。周有機辯，中書侍郎岑文本常稱：「馬君論事，援引事類，揚榷古今，〔毛晃曰：揚榷，大舉，又掎也，舉而引之也。榷，訖嶽翻。〕舉要剛煩，會文切理，一字不可增，亦不可減，聽之靡靡，令人忘倦。」
25霍王元軌好讀書，恭謹自守，舉措不妄。為徐州刺史，與處士劉玄平為布衣交。〔好，呼到翻。處，昌呂翻。〕人問玄平王所長，玄平曰：「無長。」問者怪之。玄平曰：「夫人有所短乃見所長，〔夫，音扶。〕至於霍王，無所短，吾何以稱其長哉！」
26初，西突厥咥利失可汗分其國為十部，每部有酋長一人，〔酋，慈由翻。長，知兩翻。可，從刊入聲。汗，音寒。〕仍各賜一箭，謂之十箭。又分左、右廂，左廂號五咄陸，置五大啜，居碎葉以東；右廂號五弩夫畢，置五大俟斤，居碎葉以西；通謂之十 姓。〔咄陸五啜號：處木昆律啜，胡祿屋闕啜，攝舍提敦啜，突騎施賀邏施啜，鼠尼施處半啜。弩失畢五俟斤號：阿悉結闕俟斤，哥舒闕俟斤，拔寒幹暾沙闕俟斤， 阿悉結泥孰俟斤，阿舒虛半俟斤。碎葉城，在焉耆碎葉川。出安西西北千里至碎葉。杜佑曰：碎葉川，長千餘裏，東頭有熱海，西頭有怛邏斯城。咄，當沒翻。啜， 陟劣翻。康曰：俟，渠之切。〕咥利失失眾心，為其臣統吐屯所襲。咥利失兵敗，與其弟步利設走保焉耆。〔新書曰：焉耆國直京師西七千裏而贏，橫六百里，縱四百里；其國東高昌，西龜茲，南尉黎，北烏孫，漢舊國也。〕統吐屯等將立欲谷設為大可汗，會統吐屯為人所殺，欲谷設兵亦敗，咥利失復得故地。〔復，扶又翻，又音如字。〕至是，西部竟立欲谷設為乙毗咄陸可汗。乙毗咄陸既立，與咥利失大戰，殺傷甚眾。因中分其地，自伊列水以西屬乙咄陸，以東屬咥利失。〔伊列水亦名伊麗水，註詳見後。〕
27處月、處密與高昌共攻拔焉耆五城，掠男女一千五百人，焚其廬舍而去。〔為伐高昌張本。〕
十三年（己亥、六三九）
1春，正月，乙巳，車駕謁獻陵；〔唐謁陵之制：設行宮，距陵十里，設坐於齋室，設小次於陵所道西南，大次於寢西南。侍臣次於大次西南，陪位者次又於西南，皆東向。文官於北，武官於南，朝集使又於其南，皆相地之宜。皇帝至行宮，即齋室，陵令以玉冊進署，設御位於陵東南隅，西向；有岡麓之閡，則隨地之宜。又設位於寢宮之殿東陛之東南，西向，尊坫陳於堂戶東南。百官、行從宗室、客使位神道左右。寢宮則分方序立大次前。其日未明五刻，陳黃麾仗於陵寢，三刻，行事官及宗室親五等、諸親三等以上及客使之當 陪者就位。皇帝素服、乘馬、華蓋、繖扇，侍臣騎從，詣小次。出次至位，再拜，又再拜，在位者皆再拜，又再拜。少選，太常卿請辭，皇帝再拜，又再拜。奉禮 曰：「奉辭。」在位者再拜。皇帝還小次，乘馬詣大次，仗衛列立以俟行，百官、宗室諸親、客使序立次前。皇帝步至寢宮南門，仗衛止，乃入，由東序，進殿陛東 南位，再拜，升自東陛，北向再拜，又再拜，入省服玩，抆拭帳簀，進太牢之饌，加珍羞。皇帝出尊所酌酒，入三奠爵，北向立。太祝二人持玉冊立於戶外，東向跪讀，皇帝再拜，又再拜，乃出戶，當前北向立。太常卿請辭，皇帝再拜，出東門，還大次，宿行宮。〕丁未，還宮。
2戊午，加左僕射房玄齡太子少師。玄齡自以居端揆十五年，左右僕射，尚書省長官，故曰端揆。按武德九年，房玄齡為中書令，貞觀三年，為左僕射，至是財十一年，未及十五年也。少，始照翻。〕男遺愛尚上女高陽公主，女為韓王妃，〔韓王元嘉，高祖之子。〕深畏滿盈，上表請解機務；〔上，時掌翻。〕上不許。玄齡固請不已，詔斷表，乃就職。〔斷，音短，丁管翻。今之讓官者，奉表三讓，不許，敕斷來章，則閤門不復受其表，即唐制之斷表也。〕太子欲拜玄齡，設儀衛待之，玄齡不敢謁見而歸，時人美其有讓。玄齡以度支繫天下利害，嘗有闕，求其人未得，乃自領之。〔唐制：度支郎中，掌天下租賦，物產豐約之宜，水陸道塗之利，歲計所出而支調之，以近及遠，與中書、門下議定乃奏，國之大計所關也。玄齡審官求賢，未得其人，故自領之。唐中世以後，宰相多判度支，蓋昉於此。度，徒洛翻。〕
3禮部尚書永寧懿公王珪薨。〔永寧縣，屬洛州。〕珪性寬裕，自奉養甚薄。於令，三品已上皆立家廟，〔唐制：三品已上得立廟，祭三代。〕珪通貴已久，獨祭於寢。為法司所劾，〔劾，戶概翻，又戶得翻。〕上不問，命有司為之立廟以愧之。〔司為，於偽翻；下上為同。〕
4二月，庚辰，以光祿大夫尉遲敬德為鄜州都督。〔尉，紆勿翻。鄜，芳無翻。〕
上嘗謂敬德曰：「人或言卿反，何也﹖」對曰：「臣反是實！臣從陛下征伐四方，身經百戰，今之存者，皆鋒鏑之餘也。天下已定，乃更疑臣反乎！」因解衣投地，出其瘢痍。〔瘢，薄官翻。痍，音夷。〕上為之流涕，曰：「卿復服，朕不疑卿，故語卿，何更恨邪！」〔邪，音耶。語，牛倨翻。〕
上又嘗謂敬德曰：「朕欲以女妻卿，何如﹖」〔妻，七細翻。〕敬德叩頭謝曰：「臣妻雖鄙陋，相與共貧賤久矣。臣雖不學，聞古人富不易妻，此非臣所願也。」上乃止。
5戊戌，尚書奏：「近世掖庭之選，〔掖，音亦。〕或微賤之族，禮訓蔑聞；〔謂由侍兒及歌舞得進者。〕或刑戮之家，憂怨所積。〔謂緣坐沒入掖庭者。〕請自今，後宮及東宮內職有闕，皆選良家有才行者充，〔行，下孟翻。〕以禮聘納；其沒官口及素微賤之人，皆不得補用。」上從之。
6上既詔宗室羣臣襲封刺史，左庶子於志寧以為古今事殊，恐非久安之道，上疏爭之。〔上，時掌翻；下同。〕侍御史馬周亦上疏，以為：「堯、舜之父，猶有朱、均之子。〔朱、均，謂丹朱、商均也。〕儻有孩童嗣職，萬一驕愚，兆庶被其殃而國家受其敗。〔孩，何開翻。被，皮義翻。〕正欲絕之也，則子文之治猶在；〔左傳：楚鬬椒作亂，莊王滅若敖氏。既而思子文之治楚國也，曰：「子文無後，何以勸善！」使其孫箴尹克黃復其所。治，直吏翻。〕正欲留之也，而欒黶之惡已彰。〔左傳：秦伯問於士鞅曰：「晉大夫其誰先亡﹖」對曰：「其欒氏乎！欒黶汱虐己甚，猶可以免；其在盈乎！」秦伯曰：「何故﹖」對曰：「武子之德在民，如周人之思召公焉，愛其甘棠，況其子乎！欒黶死，盈之善未及民，武子所施沒矣，而黶之怨實彰，將於是乎在。」〕與其毒害於見存之百姓，〔見，賢遍翻。〕則寧使割恩於已亡之一臣，明矣。然則向所謂愛之者，乃適所以傷之也。臣謂宜賦以茅土，疇其戶邑，必有材行，隨器授官，〔行，下孟翻。〕使其人得奉大恩而子孫終其福祿。」
會司空趙州刺史長孫無忌等皆不願之國，上表固讓，〔長，知兩翻。〕稱：「承恩以來，形影相弔，若履春冰；〔春來冰薄，履之則有陷溺之懼。〕宗族憂虞，如置湯火。緬惟三代封建，蓋由力不能制，因而利之，禮樂節文，多非己出。兩漢罷侯置守，蠲除曩弊，深協事宜。〔守，式又翻。〕今因臣等，復有變更，〔復，扶又翻。更，工衡翻。〕恐紊聖朝綱紀；〔紊，音問。朝，直遙翻。〕且後世愚幼不肖之嗣，或抵冒邦憲，自取誅夷，〔冒，莫北翻。〕更因延世之賞，致成勦絕之禍，良可哀愍。〔勦，子小翻。〕願停渙汗之旨，賜其性命之恩。」無忌又因子婦長樂公主固請於上，〔主嫁無忌子沖。樂，音洛。〕且言「臣披荊棘事陛下，今海內寧一，柰何棄之外州，與遷徙何異！」上曰：「割地以封功臣，古今通義，意欲公之後嗣，輔朕子孫，共傳永久；而公等乃復發言怨望，朕豈強公等以茅土邪！」〔復，扶又翻。強，其兩翻。邪，音耶。〕庚子，詔停世封刺史。
7高昌王麴文泰多遏絕西域朝貢，〔朝，直遙翻；下同。〕伊吾先臣西突厥，既而內屬，〔事見一百九十三卷四年。厥，九勿翻。〕文泰與西突厥共擊之。上下書切責，〔下，遐嫁翻。〕徵其大臣阿史那矩，欲與議事，文泰不遣，遣其長史麴雍來謝罪。〔長，知兩翻。〕頡利之亡也，〔見一百九十三卷四年。〕中國人在突厥者或奔高昌，詔文泰歸之，文泰蔽匿不遣。又與西突厥共擊破焉耆，焉耆訴之。〔掠焉耆見上卷六年，又見上年。〕上遣虞部郎中李道裕往問狀，〔虞部郎，掌京城街巷種植、山澤苑囿、草木薪炭、供頓田獵之事，屬工部。〕且謂其使者曰：「高昌數年以來，朝貢脫略，無藩臣禮，所置官號，皆準天朝，築城掘溝，預備攻討。我使者至彼，文泰語之雲：『鷹飛於天，雉伏於蒿，貓遊於堂，鼠13於穴，〔使，疏吏翻。語，牛倨翻。13，在笑翻。〕各得其所，豈不能自生邪！』又遣使謂薛延陀曰：『既為可汗，則與天子匹敵，何為拜其使！』事人無禮，又間鄰國為惡，〔使，疏吏翻；下同。間，古莧翻。〕不誅，善何以勸！明年當發兵擊汝。」三月，薛延陀可汗遣使上言：「奴受恩思報，請發所部為軍導以擊高昌。」〔可，從刊入聲。汗，音寒。上，時掌翻。〕上遣民部尚書唐儉、右領軍大將軍執失思力齎繒帛賜薛延陀，與謀進取。〔繒，慈陵翻。〕
8夏，四月，戊寅，上幸九成宮。
初，突厥突利可汗之弟結社率從突利入朝，〔厥，九勿翻。可，從刊入聲。汗，音寒。朝，直遙翻。〕歷位中郎將。〔將，即亮翻。〕居家無賴，怨突利斥之，乃誣告其謀反，上由是薄之，久不進秩。結社率陰結故部落，得四十餘人，謀因晉王治四鼓出宮，開門闢仗，〔闢，毗亦翻。〕馳入宮門，直指御帳，可有大功。甲申，擁突利之子賀邏鶻夜伏於宮外，〔邏，郎佐翻。鶻，戶骨翻。〕會大風，晉王未出，結社率恐曉，遂犯行宮，踰四重幕，弓矢亂發，衛士死者數十人。折衝孫武開等帥眾奮擊，〔重，直龍翻。折，之舌翻。折衝，折衝都尉也。帥，讀曰率。〕久之，乃退，馳入御廄，盜馬二十餘匹，北走，渡渭，欲奔其部落，追獲，斬之。原賀邏鶻，投於嶺表。
9庚寅，遣武候將軍上官懷仁擊巴、壁、洋、集四州反獠，平之，〔洋，音祥。獠，魯皓翻。〕虜男女六千餘口。
10五月，旱。甲寅，詔五品以上上封事。〔上封，時掌翻；下同。〕魏徵上疏，以為：「陛下志業，比貞觀之初，漸不克終者凡十條。」〔觀，古玩翻。〕其間一條，以為：「頃年以來，輕用民力。乃雲：『百姓無事則驕逸，勞役則易使。』〔易，以豉翻。〕自古未有因百姓逸而敗、勞而安者也。此恐非興邦之至言。」上深加獎歎，雲：「已列諸屏障，朝夕瞻仰，並錄付史官。」仍賜徵黃金十斤，廄馬二匹。
11六月，渝州人侯弘仁自牂柯開道，經西趙，出邕州，以通交、桂，〔東謝蠻西接牂柯蠻，南接西趙蠻。牂柯之別帥曰羅殿。今廣西買馬路，自桂州至邕州橫山寨二十餘程，自橫山至杞國二十二程，又至羅殿十程，此即侯弘仁所通者也。邕州，漢鬱林郡領方縣地，晉分鬱林，置晉興郡，隋廢晉興為宣化縣，屬鬱林郡，唐武德四年，置南晉州，貞觀六年改邕州朗寧郡。牂柯，音臧哥。〕蠻、俚降者二萬八千餘戶。〔俚，音裏。降，戶江翻。〕
12丙申，立皇弟元嬰為滕王。
13自結社率之反，言事者多雲突厥留河南不便，〔河南，謂北河之南，漢衛青擊匈奴所收河南地是也。厥，九勿翻。〕秋，七月，庚戌，詔右武候大將軍、化州都督、懷化郡王李思摩為乙彌泥孰俟利苾可汗，賜之鼓纛；〔俟，渠之翻。 苾，毗必翻。纛，徒到翻。〕突厥及胡在諸州安置者，並令渡河，還其舊部，俾世作藩屏，〔屏，必郢翻。〕長保邊塞。突厥鹹憚薛延陀，不肯出塞。上遣司農卿郭 嗣本賜薛延陀璽書，〔璽，斯氏翻。〕言「頡利既敗，〔頡，奚結翻。〕其部落鹹來歸化，我略其舊過，嘉其後善，待其達官皆如吾百寮、部落皆如吾百姓。中國貴 尚禮義，不滅人國，前破突厥，止為頡利一人為百姓害，〔止為，於偽翻。〕實不貪其土地，利其人畜，恆欲更立可汗，〔恆，戶登翻；下同。〕故置所降部落於河南，任其畜牧。今戶口蕃滋，〔蕃，扶元翻。〕吾心甚喜。既許立之，不可失信。秋中將遣突厥渡河，復其故國。爾薛延陀受冊在前，〔延陀受冊見一百九十三卷二年。〕突厥受冊在後，後者為小，前者為大。爾在磧北，突厥在磧南，各守土疆，鎮撫部落。其喻分故相抄掠，〔磧，七跡翻。分，扶問翻。抄，楚交翻。〕我則發兵，各問其罪。」薛延陀奉詔。於是遣思摩帥所部建牙於河北，〔河北，則大磧之南。帥，讀曰率。〕上御齊政殿餞之，思摩涕泣，奉觴上壽曰：「奴等破亡之餘，分為灰壤，〔上壽，時掌翻。分，扶問翻。〕陛下存其骸骨，復立為可汗，〔復，扶又翻；下復下同。可，從刊入聲。汗，音寒。〕願萬世子孫恆事陛下。」〔恆，戶登翻。〕又遣禮部尚書趙郡王孝恭等齎冊書，就其種落，築壇於河上而立之。〔種，章勇翻。〕上謂侍臣曰：「中國，根榦也；四夷，枝葉也；割根榦以奉枝葉，木安得滋榮！朕不用魏徵言，幾致狼狽。」〔謂結社率之變也。魏徵言見上卷四年。幾，居希翻。〕又以左屯衛將軍阿史那忠為左賢王，左武衛將軍阿史那泥熟為右賢王。忠，蘇尼失之子也，〔蘇尼失見一百九十三卷四年。〕上遇之甚厚，妻以宗女；〔妻，七細翻。〕及出塞，懷慕中國，見使者必泣涕請入侍；詔許之。
14八月，辛未朔，日有食之。
15詔以「身體髮膚，不敢毀傷。〔引孝經孔子之言。〕比來訴訟者或自毀耳目，〔比，毗至翻。〕自今有犯，先笞四十，然後依法。」〔依法處斷其所訴之事也。〕
16冬，十月，甲申，車駕還京師。〔自九成宮還也。〕
17十一月，辛亥，以侍中楊師道為中書令。
18戊辰，尚書左丞劉洎為黃門侍郎、參知政事。〔洎，其冀翻。〕
19上猶冀高昌王文泰悔過，復下璽書，示以禍福，徵之入朝；〔下，遐嫁翻。璽，斯氏翻。朝，直遙翻；下同。〕文泰竟稱疾不至。十二月，壬申，遣交河行軍大總管、吏部尚書侯君集，副總管兼左屯衛大軍薛萬均等將兵擊之。〔將，即亮翻。〕
20乙亥，立皇子福為趙王。
21己丑，吐谷渾王諾曷鉢來朝，以宗女為弘化公主，妻之。〔妻，七細翻。〕
22壬辰，上畋於鹹陽，〔鹹陽，秦都，漢為渭城縣，屬右扶風，晉廢縣，後魏置鹹陽郡，隋廢，武德元年，分涇陽始平置鹹陽縣，屬京兆。九域志：在府西四十里。〕癸巳，還宮。
23太子承乾頗以遊畋廢學，右庶子張玄素諫，不聽。
24是歲，天下州府凡三百五十八，縣一千五百一十一。
25太史令傅奕精突術數之書，而終不之信，遇病，不呼醫餌藥。有僧自西域來，善菷術，能令人立死，復菷之使蘇。上擇飛騎中壯者試之，皆如其言；〔菷，職救翻。復，扶又翻。騎，奇寄翻。〕以告奕，奕曰：「此邪術也。臣聞邪不干正，請使菷臣，必不能行。」上命僧菷奕，奕初無所覺，須臾，僧忽僵仆，若為物所擊，遂不復蘇。〔僵，居良翻。復，扶又翻。〕又有婆羅門僧，〔天竺，漢身毒國也，或曰摩伽佗，曰婆羅門。〕言得佛齒，所擊前無堅物。長安士女輻湊如市。奕時臥疾，謂其子曰：「吾聞有金剛石，性至堅，物莫能傷，唯羚羊角能破之，〔杜佑曰：扶南國出金剛石，可以刻玉，狀如紫石英。其所生乃在百丈水底盤石上，始如鍾乳，人取之，竟日乃出，以鐵鎚之而不傷，鐵乃自損，以羚羊角扣之，漼然冰泮。陶弘景曰：羚羊今出建平宜都蠻中及西域，多兩角，一角者為勝；角甚多節，蹙蹙圓繞。陳藏器餘曰：羚羊有神，夜宿，以角掛樹，不著地。羚，音零。〕汝往試焉。」其子往見佛齒，出角叩之，應手而碎，觀者乃止。奕臨終，戒其子無得學佛書，時年八十五。又集魏、晉以來駁佛教者為高識傳十卷，行於世。〔駁，北角翻。傳，直戀翻。〕
26西突厥咥利失可汗之臣俟利發與乙毗咄陸可汗通謀作亂，咥利失窮蹙，逃奔鏺汗而死。〔新書曰：寧遠者，本拔汗那，或曰鏺汗，元魏所謂破洛那，居西鞬城，在真珠河之北，去京師八千里。厥，九勿翻。咥，徒結翻，又醜慄翻。可，從刊入聲。汗，音寒。俟，渠之翻。咄，當沒翻。鏺，普活翻。〕弩失畢部落迎其弟子薄布特勒立之，是為乙毗沙鉢羅葉護可汗。沙鉢羅葉護既立，建庭於雖合水北，謂之南庭，自龜茲、鄯善、且末、吐火羅、焉耆、石、史、何、穆、康等國皆附之。〔龜茲，一曰丘茲，一曰屈茲，東距京師七千裏而贏。自於闐東關東行，入大流沙，行千里，至故折摩馱那，古且末也。又千里至故納縛波，古樓蘭也。吐火羅，或曰吐豁羅，曰覩貨羅，元魏謂謂之吐呼羅，居蔥嶺烏滸河之南， 古大夏也。石國，或曰柘支，曰柘折，曰柘折，曰赭時，漢大宛北鄙去，去京師九千里，東北距西突厥，王姓石，治柘折城，故康居小王窊匿城也。史，或曰佉沙， 曰羯霜那，居獨莫水南康居小王蘇薤城故地，南四百里，抵吐火羅。何，或曰屈霜彌伽，曰貴霜匿，即康居小王附墨城故地。新書，康，漢康居也，枝庶分王，曰 安，曰曹，曰米，曰何，曰火尋，曰戊地，曰史，世謂九姓，意者穆亦康國枝庶歟！龜茲，音丘慈。鄯，時戰翻。且，子餘翻。〕咥陸建牙於鏃曷山西，謂之北庭，〔舊書：自焉耆西北，七日行至其南庭，又正北，八日行至其北庭。鏃，作木翻。〕自厥越失、拔悉彌、駁馬、結骨、火燖、觸水昆等國皆附之，〔拔悉彌，蓋即拔悉蜜，在葛邏祿之西。駁馬，或曰弊刺，曰遏羅支，直突厥之北，距京師萬四千裏，北極於海，以馬耕田，雖畜馬而不乘，資湩酪以食，馬色皆駁，故以名國。結骨，古堅昆國也，當伊吾西，焉耆北，白山之旁。堅昆，後語訛為結骨，稍號紇骨，亦曰紇扢斯，又曰黠戛斯。火燖，或為貨利習彌，曰過利，居烏滸水之陽，西南與波斯接，西北抵突厥。駁，北角翻。燖，徐鹽翻。〕以伊列水為境。〔伊利，漢時西域故國，在康居北，陳湯與甘延壽謀郅支曰：「北擊伊列，西取安息，」此其證也。考異曰：沙鉢羅葉護傳雲：「東以伊列河為界。」按乙毗咄陸傳雲：「自伊列河以西屬咄陸，以東屬咥利失。」沙鉢羅葉護既因咥利失之地，應雲西以伊列河為界。今未知二傳孰誤，故但云伊列水為境。〕
十四年（庚子、六四○）
1春，正月，甲寅，上幸魏王泰第，赦雍州長安繫囚大辟以下，免延康裏今年租賦，賜泰府僚屬及同里老人有差。〔魏王泰第在長安城中延康裏。按雍州二赤縣，長安、萬年皆治長安城中。今止赦長安囚，蓋延康裏屬長安縣管。雍，於用翻。闢，毗亦翻。〕
2二月，丁丑，上幸國子監，觀釋奠，〔按唐國子監在安上門西。唐制：仲春仲秋釋奠於文宣王，皆以上丁、上戊，以祭酒、司業、博士三獻。〕命祭酒孔穎達講孝經，賜祭酒以下至諸生高第帛有差。〔周官有師氏、保氏。漢始置祭酒博士，晉始立國子學。唐國子祭酒，從三品，掌邦國儒學訓導之政令。〕是時上大徵天下名儒為學官，數幸國子監，使之講論，學生能明一大經已上皆得補官。〔唐取士，以禮記、春秋左氏傳為大經，詩、儀禮、周禮為中經，易、尚書、春秋公羊傳、穀梁傳為小 經。數，所角翻。已上，時掌翻。〕增築學舍千二百間，增學生滿二千二百六十員，自屯營飛騎，亦給博士，使授以經，有能通經者，聽得貢舉。於是四方學者雲集 京師，乃至高麗、百濟、新羅、高昌、吐蕃諸酋長亦遣子弟請入國學，升講筵者至八千餘人。〔騎，奇寄翻。麗，力知翻。酋，慈由翻。長，知兩翻。吐，從暾入 聲。考異曰：舊傳雲：「八十餘人，」今從新書。〕上以師說多門，句繁雜，命孔穎達與諸儒撰定五經疏，謂之正義，令學者習之。〔五經正義今行於世。撰，士免翻。疏，所去翻。令，力丁翻。〕
3壬午，上行幸驪山溫湯；〔驪，力知翻。〕辛卯，還宮。
4乙未，詔求近世名儒梁皇甫侃、褚仲都，周熊安生、沈重，陳沈文阿、周弘正、張譏，隋何妥、劉炫等子孫以聞當加引擢。〔妥，吐火翻。炫，熒絹翻。〕
5三月，竇州道行軍總管黨仁弘擊羅竇反獠，破之，俘七千餘口。〔獠，魯皓翻。〕
6辛丑，流鬼國遣使入貢。去京師萬五千裏，濱於北海，南鄰靺鞨，〔流鬼國，直黑水靺鞨東北，少海之北，三面阻海，南與莫曳靺鞨鄰，東南航海十五日，行乃至。人依島嶼散居，多沮澤，初附百濟，後附新羅，東夷也。杜佑曰：流鬼國在北海之北。使，疏吏翻。靺，音末。鞨，音曷。〕未嘗通中國，重三譯而來。〔重，直龍翻。〕上以其使者餘志為騎都尉。〔孫愐曰：餘，視遮翻，姓也。〕
7丙辰，置寧朔大使以護突厥。〔厥，九勿翻。〕
8夏，五月，壬寅，徙燕王靈夔為魯王。〔燕，因肩翻。〕
9上將幸洛陽，命將作大匠閻立德行清暑之地。〔行，下孟翻。〕秋，八月，庚午，作襄城宮於汝州西山。〔秦置將作，掌營繕宮室，歷代不改。漢景帝置將作大匠。唐從三品，掌供邦國脩造、土木工匠之政令。新志：貞觀中，置清暑宮於汝州臨汝縣鳴皋山南。按汝水睨廣成澤。〕立德，立本之兄也。〔閻立本，高宗朝為相。〕
10高昌王文泰聞唐兵起，謂其國人曰：「唐去我七千裏，沙磧居其二千里，地無水草，寒風如刀，熱風如燒，安能致大軍乎！往吾入朝，〔入朝見一百九十三卷四年。磧，七跡翻。朝，直遙翻。〕見秦、隴之北，城邑蕭條，非復有隋之比。〔復，扶又翻。〕今來伐我，發兵多則糧運不給；三萬己下，吾力能制之。當以逸待勞，坐收其弊。若頓兵城下，不過二十日，食盡必走，然後從而虜之。何足憂也！」及聞唐兵臨磧口，憂懼不知所為，發疾卒，〔卒，子恤翻。〕子智盛立。
軍至柳谷，〔新志：西州交河縣北行二百一十里至柳谷渡。〕詗者言文泰刻日將葬，〔詗，休正翻，又古迥翻。〕國人鹹集於彼，諸將請襲之，〔將，即亮翻；下同。〕侯君集曰：「不可，天子以高昌無禮，故使吾討之，今襲人於墟墓之間，非問罪之師也。」於是鼓行而進，至田城，〔考異曰：實錄作「田地城」，今從舊傳。按田城即田地城也。麴嘉之王高昌也，置田地太守，封其二子，一為交河公，一為田地公。新書曰：田地城，即漢戊己校尉所治地。宋白曰：西州高昌縣，本晉田地縣之地。輿地誌雲：晉咸和二年，置高昌郡，立田地縣，唐改高昌縣。〕諭之，不下，詰朝攻之，〔詰，去吉翻。〕及午而克，虜男女七千餘口。以中郎將辛獠兒為前鋒，夜，趨其都城，〔將，即亮翻。獠，魯皓翻。趨，七喻翻。〕高昌逆戰而敗；大軍繼至，抵其城下。
智盛致書於君集曰：「得罪於天子者，先王也，天罰所加，身已物故。智盛襲位未幾，惟尚書憐察！」〔幾，居豈翻。〕君集報曰：「苟能悔過，當束手軍門。」智盛猶不出。君集命填塹攻之，飛石雨下，城中人皆室處。〔塹，七豔翻。處，昌呂翻。〕又為巢車，高十丈，俯瞰城中。〔左傳：楚子登巢車以望晉軍。釋文雲：兵車高如巢，以望敵也。杜預曰：車上施櫓。杜佑說見前。高，居傲翻。瞰，苦濫翻。〕有行人及飛石所中，皆唱言之。先是，文泰與西突厥可汗相結，〔中，竹仲翻。先，悉薦翻。厥，九勿翻。可，從刊入聲。汗，音寒。考異曰：舊傳雲：「與欲谷設約。」按欲谷設去歲已敗死。今不取。〕約有急相助；可汗遣其葉護屯可汗浮圖城，〔葉護，突厥達官也，為大臣之首。自交河城至浮圖城三百七十里。〕為文 泰聲援。及君集至，可汗懼而西走千餘裏，葉護以城降。智盛窮蹙，癸酉，開門出降。〔高昌自麴嘉有國，傳九世，一百三十四年而亡。降，戶江翻。〕君集分兵略 地，下其二十二城，戶八千四十六，口一萬七千七百，〔考異曰：舊傳，「戶八千，口三萬七千七百，」今從實錄。〕地東西八百里，南北五百里。
上欲以高昌為州縣，魏徵諫曰：「陛下初即位，文泰夫婦首來朝，〔文泰入朝見四年。〕其後稍驕倨，故王誅加之。罪止文泰可矣，宜撫其百姓，存其社稷，復立其子，則威德被於遐荒，四夷皆悅服矣。〔復，扶又翻。被，皮義翻。〕今若利其土地以為州縣，則常須千餘人鎮守，數年一易，往來死者什有三四，供辦衣資，違離親戚，〔離，力智翻。〕十年之後，隴右虛耗矣。陛下終不得高昌撮粟尺帛以佐中國，所謂散有用以事無用，臣未見其可。」上不從，九月，以其地為西州，以可汗浮圖城為庭州，〔西州治高昌縣，漢車師前王庭也。庭州治金滿縣，漢車師後王庭也。宋白曰：二州相去四百五十里。〕各置屬縣。乙卯，置安西都護府於交河城，留兵鎮之。
君集虜高昌王智盛及其羣臣豪傑而還。〔還，從宣翻，又如字。〕於是唐地東極於海，西至焉耆，南盡林邑，北抵大漠，皆為州縣，凡東西九千五百一十里，南北一萬九百一十八里。
侯君集之討高昌也，遣使約焉耆與之合勢，〔使，疏吏翻。〕焉耆喜，聽命。及高昌破，焉耆王詣軍門謁見君集，且言焉耆三城先為高昌所奪，君集奏並高昌所掠焉耆民悉歸之。〔高昌掠焉耆見六年。〕
11冬，十月，甲戌，荊王元景等復表請封禪，〔復，扶又翻。〕上不許。
12初，陳倉折衝都尉魯寧坐事繫獄，自恃高班，慢罵陳倉尉尉氏劉仁軌，〔陳倉縣，屬岐州。唐制：畿縣尉，正九品下；上縣尉，從九品上；中下縣，從九品下。〕仁軌杖殺之。州司以聞。上怒，命斬之，猶不解，曰：「何物縣尉，敢殺吾折衝！」命追至長安面詰之。仁軌曰：「魯寧對臣百姓辱臣如此，臣實忿而殺之。」辭色自若。魏徵侍側，曰：「陛下知隋之所以亡乎﹖」上曰：「何也﹖」徵曰：「隋末，百姓強而陵官吏，如魯寧之比是也。」〔魯寧官為折衝，本陳倉百姓。〕上悅，擢仁軌為櫟陽丞。〔漢高皇帝葬太上皇於櫟陽北原，號萬年陵，改櫟陽為萬年縣，至隋猶因之。唐都長安，改隋大興縣曰萬年，而舊萬年縣復曰櫟陽，屬京兆。唐畿縣丞，正八品下。〕
上將幸同州校獵，仁軌上言：〔上，時掌翻。〕「今秋大稔，民收穫者什纔一二，使之供承獵事，治道葺橋，動費一二萬功，實妨農事。願少留鑾輿旬日，俟其畢務，則公私俱濟。」上賜璽書嘉納之，〔治，直之翻。少，詩沼翻。璽，斯氏翻。〕尋遷新安令。〔唐初置新安郡，貞觀元年，廢郡為縣，屬洛州。唐制：畿縣令，正六品下；上縣，從六品上；中縣，正七品上；下縣，從七品下。〕閏月，乙未，行幸同州；庚戌，還宮。
13丙辰，吐蕃贊普遣其相祿東贊獻金五千兩及珍玩數百，以請婚。〔相，息亮翻。〕上許以文成公主妻之。〔文成公主，宗女也。妻，七細翻。〕
14十一月，甲子朔，冬至，上祀南郊。時戊寅曆以癸亥為朔，〔行戊寅曆見一百八十七卷武德三年。〕宣義郎李淳風表稱：「古曆分日起於子半，今歲甲子朔旦冬至，而故太史令傅仁均減餘稍多，子初為朔，遂差三刻，用乖天正，請更君考定。」眾議以仁均定朔微差，淳風推校精密，請如淳風議，從之。
15丁卯，禮官奏請加高祖父母服齊衰五月，嫡子婦服期，嫂、叔、弟妻、夫兄、舅皆服小功；從之。〔按新志：「高祖」作「曾祖」，舊服齊衰三月。嫡子婦舊服大功，眾子婦服小功，今加眾子婦服大功，而嫂叔、弟妻、夫兄、舅舊服緦者，皆加服小功。齊，音諮。衰，士回翻。〕
16丙子，百官復表請封禪，〔復，扶又翻。〕詔許之。更命諸儒詳定儀注；以太常卿韋挺等為封禪使。〔使，疏吏翻。〕
17司門員外郎韋元方給給使過所稽緩，〔唐司門郎掌天下諸門、諸關出入往來之籍。凡天下之關二十有六，所以限內外，隔華夷，設險作固，閑邪正禁者也。凡度關者，先經刑部司門請過所。給使，禁中給使令者，宦官也。唐內給使無常員，凡無官品者，號內給使，屬宮闈署令。〕給使奏之；上怒，出元方為華陰令。〔華陰縣屬華州。華，戶化翻。〕魏徵諫曰：「帝王震怒，不可妄發。前為給使，遂夜出敕書，〔為，於偽翻。〕事如軍機，誰不驚駭！況宦者之徒，古來難養，輕為言語，易生患害，獨行遠使，深非事宜，漸不可長，〔易，以豉翻。使，疏吏翻。長，知兩翻。〕所宜深慎。」上納其言。
18尚書左丞韋悰句司農木橦價貴於民間，〔悰，藏宗翻。句，古侯翻。橦，諸容翻，木一截也。唐式，柴方三尺五寸為一橦。按通典，韋悰句司農木橦七十價，百姓四十價，奏其乾沒。〕奏其隱沒。上召大理卿孫伏伽書司農罪。〔伽，求伽翻。〕伏伽曰：「司農無罪。」上怪，問其故，對曰：「只為官橦貴，所以私橦賤。〔為，於偽翻。〕向使官橦賤，私橦無由賤矣。但見司農識大體，不知其過也。」上悟，屢稱其善；顧謂韋悰曰：「卿識用不逮伏伽遠矣。」
19十二月，丁酉，侯君集獻俘於觀德殿。〔觀德殿，射殿也。閤本太極宮圖，射殿在宜春門北。〕行飲至禮，大酺三日。〔酺，薄乎翻。〕尋以智盛為左武衛將軍、金城郡公。上得高昌樂工，以付太常，增九部樂為十部。〔唐六典曰：凡大宴會，則設十部之伎於庭，以備華、夷。一曰宴樂伎，有景雲樂之舞，慶善樂之舞，破陳樂之舞，承天樂之舞；二曰清樂伎，三曰西涼伎，四曰天竺伎，五曰高麗伎，六曰龜茲伎，七曰安國伎，八曰疏勒伎，九曰高昌伎，十曰康國伎。〕
君集之破高昌也，私取其珍寶；將士知之，〔將，即亮翻。〕競為盜竊，君集不能禁，為有司所劾，詔下君集等獄。〔劾，戶概翻，又戶得翻。下，遐嫁翻。〕中書侍郎岑文本上疏，〔上，時掌翻。〕以為：「高昌昏迷，陛下命君集等討而克之，不踰旬日，並付大理。雖君集等自掛網羅，恐海內之人疑陛下唯錄其過而遺其功也。臣聞命將出師，主於克敵，〔將，即亮翻。〕苟能克敵，雖貪可賞；若其敗績，雖廉可誅。是以漢之李廣利、陳湯，晉之王濬，隋之韓 擒虎，皆負罪譴，人主以其有功，鹹受封賞。〔李廣利事見二十卷漢武帝太初四年。陳湯事見二十九卷漢元帝竟寧元年。王濬事見八十一卷晉武帝太康元年。韓擒虎 事見二十卷漢武帝太初四年。陳湯事見二十九卷漢元帝竟寧元年。王濬事見八十一卷晉武帝太康元年。韓擒虎事見一百七十七卷隋文帝開皇九年。〕由是觀之，將帥之臣， 廉慎者寡，貪求者眾。〔帥，所類翻。〕是以黃石公軍勢曰：『使智，使勇，使貪，使愚，故智者樂立其功，勇者好行其志，貪者急趨其利，愚者不計其死。』伏願 錄其微勞，忘其大過，使君集重升朝列，〔樂，音洛。好，呼到翻。趨，七喻翻。重，直龍翻，朝，直遙翻。〕復備驅馳，〔復，扶又翻，又音如字。〕雖非清貞之臣，猶得貪愚之將，〔將，即亮翻。〕斯則陛下雖屈法而德彌顯，君栠等雖蒙宥而過更彰矣。」上乃釋之。
又有告薛萬均私通高昌婦女者，萬均不服，內出高昌婦女付大理，與萬均對辯。魏徵諫曰：「臣聞『君使臣以禮，臣事君以忠。』〔論語載孔子答魯定公之言。〕今遣大將軍與亡國婦女對辯帷箔之私，實則所得者輕，虛則所失者重。昔秦穆飲盜馬之士，〔秦穆公亡馬，岐下野人得而共食之者三百人。吏逐得，欲法之。公曰：「君子不以畜害人。吾聞食馬肉不飲酒者，傷人。」乃飲之酒。其後穆公伐晉，三百人者聞穆公為晉所圍，椎鋒爭死，以報食馬之德，是穆公獲晉侯以歸。飲，於禁翻。〕楚莊赦絕纓之罪，〔說苑：楚莊王賜羣臣酒，日暮，酒酣，燭滅，有引美人之衣者，美人援絕其冠纓，告王趣火來上，視絕纓者。王曰：「賜人酒，使醉失禮，柰何欲顯婦人之節而辱士乎！」乃命左右曰：「今日與寡人飲，不絕冠纓者不歡。」羣臣皆絕去其纓而上火，盡歡而罷。後晉與楚戰，有一臣常在前，五合五獲首卻敵，卒勝之。莊王怪問，乃夜絕纓者報王也。〕況陛下道高堯、舜，而曾二君之不逮乎！」上遽釋之。
侯君集馬病蚛顙，行軍總管趙元楷親以指霑其膿而輌之，〔蚛，直眾翻；蟲食曰蚛。輌，許救翻。〕御史劾奏其諂，左遷栝州刺史。〔永嘉郡，隋開皇九年置處州，十三年改曰栝州。劾，戶概翻，又戶得翻。〕
高昌之平也，諸將皆即受賞，行軍總管阿史那社爾以無敕旨，獨不受，及別敕既下，〔下，遐嫁翻。〕乃受之，所取唯老弱故弊而已。上嘉其廉慎，以高昌所得寶刀及雜綵千段賜之。
20癸卯，上獵於樊川；〔酈道元曰：樊川在漢杜縣，亦曰樊鄉。漢高祖至櫟陽，以樊噲灌廢丘功最，賜食邑於此鄉，因名樊川。程大昌曰：樊川，一名御宿川，在萬年縣南三十五里。乙巳，還宮。〕
21魏徵上疏，以為：「在朝羣臣，當樞機之寄者，任之雖重，信之未篤，〔上，時掌翻。朝，直遙翻。〕是以人或自疑，心懷苟且。陛下寬於大事，急於小罪，臨時責怒，未免愛僧。夫委大臣以大體，責小臣以小事，〔扶，音扶。〕為治之道也。今委之以職，則重大臣而輕小臣；至於有事，則信小臣而疑大臣。信其所輕，疑其所重，將求致治，其可得乎！〔治，直吏翻。〕若任以大官，求其細過，刀筆之吏，順旨成風，舞文弄法，曲成其罪。自陳也，則以為心不伏辜；不言也，則以為所犯皆實；進退惟谷，莫能自明，〔詩桑柔曰：進退維谷。註：谷，窮也。〕則苟求免禍，矯偽成俗矣！」上納之。
22上謂侍臣曰：「朕雖平定天下，其守之甚難。」魏徵對曰：「臣聞戰勝易，守勝難，〔易，以豉翻。〕陛下之及此言，宗廟社稷之福也！」
23上聞右廣子張玄素在東宮數諫爭，〔數，所角翻。爭，讀曰諍。〕擢為銀青光祿大夫，行左庶子。太子嘗於宮中擊鼓，玄素叩閤切諫；太子出其鼓，對玄素毀之。太子久不出見官屬，玄素諫曰：「朝廷選俊賢以輔至德，今動經時月，不見宮臣，將何以裨益萬一！且宮中唯有婦人，不知有能如樊姬者乎。」〔樊姬，楚莊王姬也。莊王好田，樊姬為不食禽獸之肉。鄙笑虞丘子，虞丘子愧之，進孫叔敖為相，莊王以霸。〕太子不聽。
玄素少為刑部令史，〔少，詩照翻。〕上嘗對朝臣問之曰：〔朝，直遙翻。〕「卿在隋何官﹖」對曰：「縣尉。」又問：「未為尉時何官﹖」對曰：「流外。」〔按隋之視品，即唐之流外銓也。宋白曰：唐制，吏部郎中一人，掌考天下之文吏班秩階品。一人掌小銓，亦分九品，通謂之行署。以其在九流之外，故謂之流外銓，亦謂之小選。杜佑曰：宋、齊流外，自諸衛錄事及五省令史始。〕又問：「何曹﹖」玄素恥之，出閣殆不能步，色如死灰。諫議大夫褚遂良上疏，〔上，時掌翻。〕以為：「君能禮其臣，乃能盡其力。玄素雖出寒微，陛下重其才，擢至三品，翼贊皇儲，豈可復對羣臣窮其門戶！〔復，扶又翻。〕棄宿昔之恩，成一朝之恥，使之鬱結於懷，何以責其伏節死義乎！」上曰：「朕亦悔此問，卿疏深會我心。」遂良，亮之子也。〔褚亮，始事薛舉，武德中，為文學館學士。〕孫伏伽與玄素在隋皆為令史，伏伽或於廣坐自陳往事，一無所隱。〔史言孫伏伽識度過於張玄素。伽，求伽翻。坐，徂臥翻。〕
24戴州刺史賈崇以所部有犯十惡者，〔十惡之條：一曰謀反，二曰謀大逆，三曰謀叛，四曰謀惡逆，五曰不道，六曰大不敬，七曰不孝，八曰不睦，九曰不義，十曰內亂。〕御史劾之。〔劾，戶概翻，又戶得翻；下同。〕上曰：「昔唐、虞大聖，貴為天子，不能化其子；況崇為刺史，獨能使其民比屋為善乎！〔比，毗必翻，又毗至翻。〕若坐是貶黜，則州縣互相掩蔽，縱捨罪人。自今諸州有犯十惡者，勿劾刺史，但令明加糾察，如法施罪，庶以肅清姦惡耳。」
25上自臨治兵，〔治，直之翻。〕以部陳不整，命大將軍張士貴杖中郎將等；怒其杖輕，下士貴吏。〔陳，讀曰陣。下，遐嫁翻；下同。郎將，即亮翻。〕魏徵諫曰：「將軍之職，為國爪牙；使之執杖，已非後法，況以杖輕下吏乎！」上亟釋之。
26言事者多請上親覽表奏，以防雍蔽。上以問魏徵，對曰：「斯人不知大體，必使陛下一一親之，豈惟朝堂，〔朝，直遙翻。〕州縣之事亦當親之矣。」
