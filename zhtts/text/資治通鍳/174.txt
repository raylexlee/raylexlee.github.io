△卷第一百七十三
陳紀七〔起強圉作噩（丁酉），盡屠維大淵獻（己亥），凡三年。〕
高宗宣皇帝中之下
太建九年（丁酉、五七七）
1春，正月，乙亥朔，齊太子恆即皇帝位，〔恆，戶登翻。〕生八年矣；改元承光，大赦。尊齊主為太上皇帝，皇太后為太皇太后，皇后為太上皇后。以廣寧王孝珩為太宰。〔珩，音行。〕
司徒莫多婁敬顯、領軍大將軍尉相願〔尉，紆勿翻。〕謀伏兵千秋門，〔千秋門，鄴宮西門。〕斬高阿那肱，立廣寧王孝珩，會阿那肱自他路入朝，不果。〔朝， 直遙翻。〕孝珩求拒周師，謂阿那肱等曰：「朝廷不賜遣擊賊，豈不畏孝珩反邪﹖孝珩若破宇文邕，〔周主諱邕。〕遂至長安反，亦何預國家事！以今日之急，猶如此猜忌邪！」〔邪，音耶。〕高、韓恐其為變，出孝珩為滄州刺史。〔高、韓，謂高阿那肱、韓長鸞。地形志：熙平三年，分瀛、冀二州，置滄州，治饒安縣城。〕相願拔佩刀斫柱，歎曰：「大事去矣，知復何言！」〔復，扶又翻。〕
齊主使長樂王尉世辯〔長樂郡王。五代志：信都郡長樂縣，舊置長樂郡。樂，音洛。尉，紆勿翻。〕帥千餘騎覘周師，出滏口，〔帥，讀曰率。騎，奇寄翻。覘，醜廉翻，又醜豔翻。滏，音釜。〕登高阜西望，遙見羣烏飛起，謂是西軍旗幟，即馳還；比至紫陌橋，不敢回顧。世辯，粲之子也。〔西軍旗幟皆黑。齊人時恇懼，望見烏飛，以為周師已至，馳歸不敢回顧，懼其及也。紫陌橋在鄴城外。尉粲與高歡同起於北鎮。爾雅曰：大陸曰：阜。廣雅：山無石曰阜。幟，昌志翻。比，必寐翻。〕於是黃門侍郎頻之推、中書侍郎薛道衡、侍中陳德信等勸上皇往河外募兵，〔齊制：門下省侍中、給事黃門侍郎各六人，中書省侍郎四人。河外，謂大河之外。王者內京師而外諸夏，齊都鄴，在河北，故謂河南為河外。〕更為經略；若不濟，南投陳國。從之。道衡，孝通之子也。〔薛孝通始從賀拔嶽，後因入朝，遂留仕於鄴。〕丁丑，太皇太后、太上皇后自鄴先趣濟州；〔齊州，治碻磝城。趣，七喻翻。濟，子禮翻。〕癸未，幼主亦自鄴東行。己丑，周師至紫陌橋。
2辛卯，上祭北郊。
3壬辰，周師至鄴城下；癸巳，圍之，燒城西門。齊人出戰，周師奮擊，大破之。
齊上皇從百騎東走，〔騎，奇寄翻。〕使武衛大將軍慕容三藏守鄴宮。〔後齊循魏制，武衛將軍副貳左。右衛將軍，掌左、右廂，所主朱華閣以外，階從三品。加「大」者，進等。藏，徂浪翻。〕周師入鄴，齊王、公以下皆降。〔降，戶江翻。〕三藏猶拒戰，周主引見，禮之，〔見，賢遍翻。〕拜儀同大將軍。三藏，紹宗之子也。〔慕容紹宗始從爾朱氏，後事高歡父子。〕領軍大將軍漁陽鮮於世榮，齊高祖舊將也。〔將，即亮翻。〕周主先以馬腦酒鍾遺之，〔馬腦石，似玉，寶石也，今作碼瑙。先，息薦翻。遺，唯季翻。〕世榮得即碎之。周師入鄴，世榮在三臺前鳴鼓不輟，周人執之；世榮不屈，乃殺之。周主執莫多婁敬顯，數之曰：「汝有死罪三：前自晉陽走鄴，攜辛棄母，不孝也；〔自晉陽走鄴，見上捲上年。數，所矩翻，舊所具翻。走，音奏。〕外為偽朝戮力，內實通啟於朕，不忠也；〔為，於偽翻。朝，直遙翻。〕送款之後，猶持兩端，不信也。用心如此，不死何待！」遂斬之。
使將軍尉遲勤追齊主。〔考異曰：北齊書「勤」作「剛」。今從周書。尉，紆勿翻。〕
甲午，周主入鄴。齊國子傅士長樂熊安生，博通五經，〔晉武帝鹹寧四年，初立國子學，置國子祭酒、博士各一人，後齊置博士五人。黃帝，有熊氏；一曰：出於楚鬻熊之後，以名為氏。樂，音洛。〕聞周主入鄴，遽令掃門。家人怪而問之，安生曰：「周帝重道尊儒，必將見我。」俄而周主幸其家，不聽拜，親執其手，引與同坐；賞賜甚厚，給安車駟馬以自隨。又遣小司馬唐道和〔後周之制，六官七命，自小冢宰至小司徒、小宗伯、小司馬、小司寇、小司空，皆上大夫，七命。〕就中書侍郎李德林宅宣旨慰諭，曰：「平齊之，利唯在於爾。」引入宮，〔宮，即鄴宮，時周主居之。〕使內史宇文昂訪問齊朝風俗政教，人物善惡。〔朝，直遙翻。〕即留內省，三宿乃歸。〔內省，即齊之門下省。〕
乙未，齊上皇渡河入濟州。〔濟，子禮翻。〕是日，幼主禪位於大丞相任城王湝。〔任，音壬湝，戶皆翻，又音皆。〕又為湝詔：尊上皇為無上皇，幼主為未【嚴；「宋」改「守」。】國天王。〔齊氏於傾危之際，不應改國號為宋。「宋國」，當作「宗國」。〕命侍中斛律孝卿送禪文及璽紱於瀛州，〔齊制，天子六璽，受命璽在六璽之外。紱，印組也。古者韍如蔽膝，又，裳繡為兩己相背形，謂之黻。此紁直以繫璽而已。璽，斯氏翻。紱，音弗。〕孝卿即詣鄴。〔以璽紱歸周。〕
周主詔：「去年大赦所未及之處，皆從赦例。」〔去年周克晉陽，大赦，山東、河南、河北之地，尚為齊守。今既克鄴，凡齊之境內，赦所未及之地，今皆從去年赦例。〕
齊洛州刺史獨孤永業，有甲士三萬，聞晉州陷，請出兵擊周，奏寢不報；永業憤慨。又聞幷州陷，乃遣子須達請降於周，〔降，戶江翻；下同。〕周以永業為上柱國，封應公。〔此去年事也。因齊亡，敘之於此。應國公，用古邗、晉、應、韓之應以封之。〕
丙申，周以越王盛為相州總管。〔後魏置相州於鄴。東魏都鄴，改為司州，以甚京畿之地，倣漢、晉之制而置司州也。周既平齊，復為相州，列於諸州。相，息亮翻。〕
齊上皇留胡太后於濟州，使高阿那肱守濟州關，〔濟州城北有碻磝津故關。〕覘候周師，〔覘，醜廉翻，又醜豔翻。〕自與穆後、馮淑妃、幼主、韓長鸞、鄧長顒等數十人奔青州。〔顒，魚容翻。〕使內參田鵬鸞西出，參伺動靜；〔參，候也。伺，相吏翻。〕周師獲之，問齊主何在，紿雲：「已去，〔紿，徒亥翻，誑言也。〕計當出境。〔謂出齊境也。〕周人疑其不信，捶之。每折一支，辭色愈厲，竟折四支而死。〔捶，止橤翻。折，而設翻。〕
上皇至青州，即欲入陳。而高阿那肱寧召周師，約生致齊主，屢啟雲：「周師尚遠，已令燒斷橋路。」上皇由是淹留自寬。周師至關，阿那肱即降之。周師奄至青州，上皇囊金，繫於鞍，與後、妃、幼主等十餘騎南走，〔騎，奇寄翻。〕己亥，至南鄧村，尉遲勤追及，盡擒之，並胡太后送鄴。〔先已擒故太后於濟州，今並齊主送鄴。齊天保元年受禪，歲在庚午，四主，二十八年而亡。〕
庚子，周主詔：「故斛律光、崔季舒等，宜追加贈諡，並為改葬，〔斛律光死見一百七十一卷太建四年。崔季舒等死見五年。諡，神至翻。為，於偽翻。〕子孫冬隨蔭敘錄，〔自漢以來，將相公卿皆得保任子弟若孫為官，所謂門蔭者也。〕家口田宅沒官者，並還之。」周主指斛律光名曰：「此人在，朕安得至鄴！」辛丑，詔：「齊之東山，南園、三臺，並可毀撤。瓦木諸物，可用者悉以賜民。山園之田，各還其主。」〔東山、南園、三臺，皆高氏遊宴之地。撤，直列翻。〕
4二月，壬午，上耕藉田。〔藉，而亦翻。〕
5丙午，周主宴從官將士於齊太極殿，頒賞有差。〔從，才用翻。將，即亮翻；下同。〕
丁未，高緯至鄴，〔已為俘囚，不復書齊主。緯，於貴翻。〕周主降階，以賓禮見之。
齊廣寧王孝珩至滄州，以五千人會任城王湝於信都，〔冀州治信都。湝自河間進兵至信都。珩，音行。任，音壬。湝，古皆翻。〕共謀匡復，召募得四萬餘人。周主使齊王憲、柱國楊堅擊之。令高緯為手書招湝，湝不從。憲軍至趙州，〔魏孝昌二年，分定、相二州置殷州，治廣阿，後改為趙州。〕湝遣二諜覘之，〔諜，徒協翻。覘，醜，廉翻，又醜豔翻。〕候騎執以白憲。憲集齊舊將，遍示之，〔齊舊將從憲軍者，集以示諜，以攜湝軍之心。騎，奇寄翻。〕謂曰：「吾所爭者大，不在汝曹。今縱汝還，仍充吾使。」〔使，疏吏翻。〕乃與湝書曰：「足下諜者為候騎所拘，軍中情實，具諸執事。〔謂諜者當能具言之。〕戰非上計，無待卜疑；守乃下策，或未相許。已勒諸軍分道並進，相望非遠，憑軾有期。〔左傳：城濮之役，楚子玉遣使請戰於晉侯曰：「請與君之士戲，君憑軾而望之。」故引以為言。兵車之軾，高三尺三寸，立而憑之。〕『不俟終日』，所望知機也！」〔易大傳曰：「君子見幾而作，不俟終日，」引以諭湝，使速降。〕
憲至信都，湝陳於城南以拒之。湝所署領軍尉相願詐出略陳，遂以眾降。〔鄴城之破，相願蓋奔瀛州，湝因署為領軍尉，紆勿翻。陳，讀曰陣。降，戶江翻。〕相願，湝心腹也，眾皆駭懼。湝殺相願妻子。明日，復戰，〔復，扶又翻。〕憲擊破之，俘斬三萬人，執湝及廣寧王孝珩。憲謂湝曰：「任城王何苦至此！」湝曰：「下官神武皇帝之子，兄弟十五人，幸而獨存。逢宗社顛覆，【章：十二行本「覆」下有「。今日得死」四字；乙十一行本同；孔本同；張校同。】無愧墳陵。」〔聚土曰墳。陵，大阜也。墳陵，猶言山陵。〕憲壯之，命歸其妻子。又親為孝珩洗瘡傅藥，禮遇甚厚。〔為，於偽翻。〕孝珩歎曰：「自神武皇武以外，吾諸父兄弟，無一人至四十者，命也。〔文襄死於盜手，年二十九；顯祖，年三十一；濟南王，年十七；孝昭，年二十七；武成，年三十二；其餘多不得良死。〕嗣君無獨見之明，宰相非柱石之寄。〔嗣，祥吏翻。〕恨不得握兵符，受斧鉞，展我心力耳！」〔史言湝、孝珩志節可憐。五代志：後齊命將出征，則授鼓旗於朝，皇帝陳法駕，服袞冕，至廟，拜於太祖，徧告訖，降就中階，引上將操鉞授柯曰：「從此上至天，將軍制之。」又操斧授柯曰：「從此下至泉，將軍制之。」將軍既受斧鉞，對曰：「國不可從外理，軍不可從中制。臣既受命，有鼓旗斧鉞之威，願無一言之命於臣。」帝曰：「苟利社稷，將軍裁之。」將軍就車，載斧鉞而出，皇帝推轂度閫，曰：「從此以外，將軍制之。」〕
齊王憲善用兵，多謀略，得將士心。齊人憚；其威聲，多望風沮潰。芻牧不擾，軍無私焉。〔將，即亮翻。沮，在呂翻。〕
周亡以齊降將封輔相為北朔州總管。北朔州，齊之重鎮，〔降，戶江翻。北朔州控禦突厥，齊以為重鎮。〕士卒驍勇。〔驍，堅堯翻。〕前長史趙穆等謀執輔相迎任城王湝於瀛州，不果，〔前長史，齊官。長，知兩翻。相，息亮翻。〕乃迎定州刺史範陽王紹義。紹義至馬邑，自肆州以北二百八十餘城皆應之。〔五代志：博陵郡，舊置定州；魏置肆州，治九原；六鎮叛亂，寄治樓煩郡之秀容縣，其北即齊北朔州界。〕紹義與靈州刺史袁洪猛引兵南出，欲取幷州。至新興，而肆州已為周守，〔地形志：魏太延二年，置薄骨律鎮，孝昌二年，置靈州，東西分治，其地屬西魏。天平中，東魏復置靈州，奇治汾州隰城縣界。五代志：鴈門郡繁畤縣，東魏置武州，寄治城中，後齊改為北靈州。新興，漢、魏古郡名，以五代志考之，與肆州皆在樓煩郡秀容縣。宋白曰：唐之嵐州，古新興郡。為，於偽翻。〕前隧二儀同以所部降周。〔二儀同，前隧之將 二人，官皆儀同。降，戶江翻。〕周兵擊顯州，〔地形志：魏永安中，置顯州，治汾州六〔玉〕壁城。五代志：鴈門郡崞縣，東魏置廓州，後齊改北顯州。周兵所擊 即此。〕執刺史陸瓊，復攻拔諸城。〔復，扶又翻。〕紹義還保北朔州。周東平公神舉將兵逼馬邑，〔神舉，即宇文神舉。〕紹義戰敗，北奔突厥，猶有眾三千人。 紹義令曰：「欲還者從其意。」於是辭去者太半。突厥佗鉢可汗常謂齊顯祖為英雄天子，以紹義重踝，似之，〔厥，九勿翻。佗，徒何翻。可，苦曷翻。汗，音寒。重，直龍翻。踝，戶瓦翻。腿兩旁曰內外踝。〕甚見愛重；凡齊人在北者，悉以隸之。
於是齊之行臺、州、鎮，唯東雍州行臺傅伏、營州刺史高寶寧不下，〔傅伏以永橋之功 遷東雍州行臺。五代志：絳郡，後魏置東雍州。遼西郡置營州，治和龍城。雍，於用翻。〕其餘皆入於周。凡得州五十，郡一百六十二，縣三百八十，戶三百三萬二 千五百。〔梁太宗大寶元年，齊顯祖受魏禪，五主，二十七年而亡。齊所有司、冀、趙、義、懷、黎、建、東雍、汾、晉、南朔、並、肆、靈、顯、恆、朔、定、 瀛、幽、東燕、北燕、南營、安、青、濟、光、膠、徐、仁、睢、兗、北徐、南青、海、東楚、潼、東徐、洛、鄭、陽、宋、梁、南兗、西兗、北荊、襄、東廣、 秦、西楚、揚、南潁、北建、羅、合、江、和共六十州，而東廣已下十州，時已為陳，故止言五十州。考異曰：隋書地理志：州九十七，郡一百六十，縣一百六十五。今從周書。〕高寶寧者，齊之疏屬，有勇略，久鎮和龍，甚得夷、夏之心。〔夏，戶雅翻。〕周主於河陽、幽、青、南兗、豫、徐、北朔、定置總管府，相、並二州各置宮及六府官。〔中山，或都會之地，或守禦之要也，故皆置總管府。總管，猶魏、晉之都督也。相、並二州，皆有齊舊宮及省，故仍置宮，若別都然。置六府官，以代省也。六府官，蓋倣長安六官之府，未必備官也。〕
周師之克晉陽也，〔克晉陽，見上捲上年。〕齊使開府儀同三司紇奚永安求救於突厥，比至，齊已亡。佗鉢可汗處永安於吐谷渾使者之下，〔紇奚，虜複姓。魏收官氏志：北方諸姓有紇奚氏。比，必寐翻，及也。處，昌呂翻。吐，如字，或土鶻翻。谷，音浴。使，疏吏翻。〕永安言於佗鉢曰：「今齊國已亡，永安何用餘生！欲閉氣自紹，恐天下謂大齊無死節之臣；乞賜一刀，以顯示遠近。」佗鉢嘉之，贈馬七十匹而歸之。
梁主入朝於鄴。〔梁臣於周，以周平齊，故入朝。朝，直遙翻；下同。〕自秦兼天下，無朝覲之禮，玉是漿命有司草具其事：致積，玫閧，設九儐、九介，受享於廟，三公、三孤、六卿致食，勞賓，還贄，致享，皆如古禮。〔積，子賜翻。閧，許既翻。勞，力到翻。鄭玄曰：每積有牢禮米禾芻薪。又曰：大禮，饔餼也。左傳：居則具一日之積。杜預曰：芻米菜薪。詩傳曰：牲腥曰餼。或曰：饋客生食及芻米曰餼。儐，主副也，導主以行禮者也。介，賓副也，輔賓以行禮者也。五代志：梁王之朝周，入畿，大冢宰命有司致積，其餼五牢，米九十筥，対醢各三十五甕，酒十八壺，米禾各五十軍，薪芻各百車。既至，大司空設九儐以致館。梁王東帛乘馬，設九介以待之。禮成而出。明日，王朝，受享於廟。既致享，太冢宰又命公一人玄冕乘軍，陳九儐，以東帛乘馬致食於賓及賓之從，各有差致食訖，又命公一弁服乘車執贄，設九儐以勞賓。王設九介，迎於門外。明日，朝服乘車，還贄於公，公皮弁迎於大門。授贄受贄，並於堂之中楹。大明日，王朝服，設九介，乘車以見於公。事畢，公致享。明日，三孤一人又執贄勞於梁王。明日，王還贄。又明日，王見三孤如三公。明日，卿一人又執贄勞王，王見卿又如三孤。於是三公、三孤、六卿又各餼賓，並屬官之長為使，牢米東帛同三公。儐，必刃翻。勞，力到翻。〕周主與梁主晏，酒酣，〔酣，戶甘翻。〕周主自彈琵琶。梁主起舞，曰：「陛下既親撫五絃，臣何敢不同巨獸！」周主大悅，賜賚甚厚。〔舜彈五絃之琴。夔曰：「於，多擊石拊石，百獸率舞。」梁主舜況周主，故悅。賚，來代翻。〕
乙卯，周主自鄴西還。
三月，壬午，周詔：「山東諸軍，各舉明經幹治者二人；若寄才異術，卓爾不羣者，不拘此數。」〔時周分置諸州總管以撫鎮山東，治軍政，故曰諸軍。〕
周主之擒尉相貴也；〔擒尉相貴，見上捲上年。〕招齊東雍州刺史傅伏，伏不從。齊人以伏為行臺右僕射。周主既克幷州，〔克幷州，亦見上捲上年。〕復遣韋孝寬招之，〔韋孝寬鎮動州，與東雍州接境，故使招之。復，扶又翻。〕令其子以上大將軍、武鄉公告身〔以古武鄉郡封為公也。石勒置武鄉郡。凡授官爵，皆給以符，謂之告身。五代志：馮翊郡華陰縣，西魏改武鄉郡。周當以此封傅伏。〕及金、馬腦三酒鍾賜伏為信。伏不受，謂孝寬曰：「事君有死無貳。此兒為臣不能竭忠，為子不能盡孝，人所讎疾，願速斬之以令天下！」周主自鄴還，至晉州，遣高阿那肱等百餘人臨汾水召伏。伏出軍，隔水見，〔汾水逕晉、絳二州之間， 東雍在絳州界，故隔水。〕問：「至尊今何在﹖」阿那肱曰：「已被擒矣。」〔被，皮義翻。〕伏仰天大哭，帥眾入城，於聽事前北面哀號，良久，然後降。〔帥， 讀曰率。聽，與廳同。毛晃曰：聽事治官處，漢、晉皆作「聽事」，六朝以來，乃始加「捜」。音他經翻。號，戶刀翻。降，戶江翻。〕周主見之曰：「何不早下﹖」伏流涕對曰：「臣三世為齊臣，食齊錄，不能自死，羞見天地！」周主執其手曰：「為臣當如此。」乃以所食羊肋骨賜伏〔肋，盧則翻，脅肋。〕曰：「骨親肉疏，戶以相付。」遂引使宿衛，授上儀同大將軍。敕之曰：「若亟與公高官，〔亟，紀力翻。〕恐歸附者心動。努力事朕，勿憂富貴」他日，又問：「前救河陰得何賞﹖」〔救河陰事見上卷七年。〕對曰：「蒙一轉，授特進、永昌郡公。」〔勳級曰轉。轉，張戀翻。〕周主謂高緯曰：「朕三年教戰，決取河陰。正為傅伏善守，〔為，於偽翻。〕城不可動，遂斂軍而退。公當時賞功，何其薄也！」
夏，四月，乙巳，周主至長安，置高緯於前，列其王公於後，車輿、旗幟、器物，以次陳之。備大駕，〔秦大駕，屬車八十一乘；漢遵用之，備千乘萬騎。晉之盛也，駕鹵簿，見於志為尤詳。開皇中，大駕十二乘，法駕半之。其後大駕用三十六，法駕月十二。用氏雖設六官，置司輅之職以掌公車之政，以隋制參之，大駕鹵薄必不能如漢、晉之盛。幟，昌志翻。〕布六軍，奏凱樂，〔周官：王師大獻則令奏愷樂。註雲：大獻，獻捷於祖；愷樂，獻功之樂。〕獻俘於太廟。觀者皆稱萬歲。戊申，封高緯為溫公，齊之諸王三十餘人，皆受封爵。周主與齊君臣飲酒，令溫公起舞。高延宗悲不自持，屢欲仰藥，其傅婢禁止之。
周主以李德林為內史上士，〔後周之制，內史屬春官，中大夫五命，下大夫四命，上士三命。〕自是詔誥格式及用山東人物，並以委之。帝從容謂羣臣曰：「我常日唯聞李德林名，復見其為齊朝作詔書移檄，〔從，七容翻。復，扶又翻。為，於偽翻。朝，直遙翻。〕正謂是天上人；豈言今日得其驅使。」神武公紇豆陵毅對曰：〔神武郡公。後魏置神武郡於神武川，隋為神武縣，屬馬邑郡。紇豆陵毅，本姓寶。唐宰相世系表曰：竇本竇融之後，以竇武之難，亡入鮮卑拓跋部，使居南境，號沒鹿回部，世為部大人。及勤，後魏穆帝命為紇豆陵氏。至會孫巖，從孝文帝徙各陽，遂為河南洛陽人，復為竇氏。宇文復代北舊姓，又復為紇豆陵氏。〕「臣聞麒麟鳳皇，為王者瑞，可以德感，不可力致。麒麟鳳皇，得之無用，豈如德林，為瑞且有用哉！」帝大笑曰：「誠如公言。」
6己巳，周主享太廟。
7五月，丁丑，周以譙王儉為大冢宰。庚辰，以杞公亮為大司徒，鄭公達奚辰為大宗伯，梁公侯莫陳芮為大司馬，應公獨孤永業為大司寇，鄭公韋孝寬大司徒，鄭公達奚震為大宗伯，梁公侯莫陳內為大司馬，應公獨孤永業為大司寇，鄴公韋孝寬為大司空。
己丑，周主祭方丘。〔周制：方丘在國陰六里之郊，以其先炎帝神農氏配。〕詔以：「路寢會義、崇信、含仁、雲和、思齊諸殿，皆晉公護專政時所為，事窮壯麗，有喻清廟，〔清廟者，倣周祀文王之廟而為之也。毛傳曰：清廟者，祭有清明之德者之宮也。〕悉可毀撤。彫斲之物，並賜貧民。繕造之宜，務從卑樸。」又【章：十二行本「又」上有「戊戌」二字；乙十一行本同；孔本同。】詔：「並、鄴諸堂殿壯麗者準此。」〔並、鄴諸堂殿，齊氏所營也。〕
臣光曰：周高祖可謂善處勝矣！〔處，昌呂翻。〕他人勝則益，奢高祖勝而愈儉。
8六月，丁卯，周主東巡。秋，七月，丙戌，幸洛州。〔洛州治洛陽。〕八月，壬寅，議定權衡度量，頒之於四方。〔量，音亮。〕
初，魏虜西涼之人，〔西涼，謂河西。自江渠氏據河西，稱涼王；宋文帝元嘉十六年，魏太武帝擊而虜之。〕沒為隸戶，齊氏因之，仍供廝役。〔廝，息移翻養也，役也，使也，賤也。蘇林曰：廝，取者薪者也。韋昭曰：析薪曰：廝。今或讀從詵入聲。〕周主滅齊，欲施寬惠，詔曰：「罪不及嗣，古有定科。〔書大禹謨：皋陶曰：「罰不及嗣。」孔傳雲：父子罪不相及。〕雜役之徒，獨異常憲，〔憲，法也。〕一從罪配，百代不免，罰既無窮，刑何以措！凡諸雜戶，悉放為民。」自是無復雜戶。
甲子，鄭州獲九尾孤，〔此時鄭州蓋猶在長社。〕已死，獻其骨。周主曰：「瑞應之來，必彰有德。若五品時敘，四海和平，乃能致此。〔此稽瑞應圖而言也。孔氏書傳：五品，謂五常。〕今無其時，恐非實錄。」命焚之。
九月，戊寅，周制：「人庶人已上，唯聽衣綢、綿綢、絲布、圓綾、紗、絹、綃、葛、布等九種，〔衣，於既翻。綢，與紬同，直由翻，大絲繒也。綿綢，紡綿為之，今淮人能織綿紬，緊厚，耐久服。絲布，以絲裨布縷織之，今謂之兼絲布。圓綾，土綾也，亦謂之絹花。紗，方目紗也。絹，吉掾翻，縑也，細絲繒。綃，相邀翻，生絲繒。葛，葛越，宜夏服。布，緝麻若為之。種，章勇翻。〕餘悉禁之。朝祭之服，不拘此制。」〔朝，直遙翻。〕
冬，十月，戊申，周主如鄴。
9上聞周人滅齊，欲爭徐、兗，〔此言禹跡徐、兗二州之地。禹貢曰：海岱及淮惟徐州，濟河惟兗州。周之九州，青州得沂、泗、淮三水，兗州得大野，無復徐州矣。今之徐州，春秋宋也，左傳圍宋彭城是也。秦屬泗水郡；漢屬沛郡，後分立楚國，後置徐州。自是之後，徐州專治彭城矣。〕詔南兗州刺史、司空吳明徹督諸軍伐之，以其世子戎昭、將軍惠覺攝行州事。明徹軍至呂梁，周徐州總管梁士彥帥眾拒戰，〔帥，讀曰率。〕戊午，明徹擊破之。士彥嬰城自守，明徹圍之。
帝銳意以為河南指麾可定。中書通事舍人蔡景歷諫曰：「師老將驕，不宜過窮遠略。」〔魏黃初中，中書置通事郎，晉初置舍人、通事，江令舍人通事謂之通事舍人，掌呈奏案，又掌詔命。陳氏得國，國之政事並由中書省，有中書舍人五人，分掌二十一局事，各當尚書諸曹，並為上司，總國內機要，尚書唯聽受而已。將，即亮翻。〕帝怒，以為沮眾，〔沮，在呂翻。〕出為豫章內史。未行，有飛章劾景歷在省贓汙狼籍，坐免官，削爵土。〔飛者，不知其所自來也，蓋出上意。劾，戶概翻，又音戶得翻。〕
10周改葬德皇帝於冀州，〔宇文肱者，宇文泰之父也，從鮮於脩禮攻定州，戰死於唐河。武成初，追諡德皇帝。其地在齊，未得改葬。平齊之後，乃得改葬於冀州。〕周主服縗，〔縗，倉回翻。〕哭於太極殿；百官素服
11周人誣溫公高緯與宜州刺史穆提婆謀反，並其宗族皆賜死。眾人多自陳無之， 高延宗獨攘袂泣而不言，以椒塞口而死。〔塞，悉則翻。〕唯緯弟仁英以清狂，仁雅以瘖疾得免，〔漢張敞奏言，「昌邑王賀清狂不惠。」蘇林曰：凡狂者陰陽脈盡 濁，今此人不狂似狂，故言清狂。或曰：色理清徐而心不慧，故曰清狂。清狂，如今白癡也。瘖，於今翻，糦也。〕徒於蜀。其餘親屬，不殺者散配西土，〔西土， 謂長安西邊州郡。〕皆死於邊裔。
周主以高湝妻盧氏賜其將斛斯徵。〔湝，戶皆翻，又音皆。將，即亮翻；下同。〕盧氏蓬首垢面，長齋，不言笑。徵放之，乃為尼。〔盧氏，山東高門，史言其能守節。長齋者，依佛教茹蔬素，不食葷肉。尼，女夷翻，女僧。〕齊後、妃貧者，至以賣燭為業。
12十一月，壬申，周主皇子衍【嚴：「衍」改「克」。】為道王，〔道，古國名，春秋有江、黃、道、鯇。「皇子」，當作「皇孫」。衍，周太子之長子。此有可疑者，後註屢之。通鑑一百七十一卷太建五年六月，書周皇孫衍生。〕兌為蔡王。
13癸酉，周遣上大將軍王軌將兵救徐州。
14初，周人敗齊師於晉州，乘勝逐北，齊人所棄甲仗，未暇收斂；〔事見上卷八年。敗，補邁翻。〕稽胡乘間竊出，〔間，古莧翻。〕並盜而有之。仍立劉蠡升之孫沒鐸為主，〔劉蠡升為高歡所滅，見一百五十七卷梁武帝大同元年。〕號聖武皇帝，改元石平。
周人既克關東，〔謂克齊也。〕將討稽胡，議欲窮其巢穴。齊主憲曰：「步落稽種類既，〔種，章勇翻。〕又山谷險絕，王師一舉，未可盡除。且當翦其魁首，餘加慰撫。」周主從之，以憲為行軍元帥，督諸軍討之。〔行軍元帥始此。帥，所類翻。〕至馬邑，分道俱進。沒鐸分遣其黨天柱守河東，穆支守河西，據險以拒之。〔此西河離石之河東、河西也。〕憲命譙王儉擊天柱，滕王逌擊穆支，〔逌，以周翻。〕並破之，斬首萬餘級。趙王招擊沒鐸，禽之，餘眾皆降。〔降，戶江翻。〕
15周詔：「自永熙三年以來，東土之民掠為奴婢，〔後魏孝武帝永熙三年西入關，自是宇文氏、高氏交兵，互相侵掠，得其民口，各以為奴婢。〕及克江陵之日，良人沒為奴婢者，〔梁世祖承聖三年，江陵破，事見一百六十五卷。〕並於為良。」又詔：「後宮唯置妃二人，世婦三人，御妻三人，此外皆減之。」
周主性節儉，常服布袍，寢布被，後宮不過十餘人；每行兵，親在行陳，〔行陳，上戶剛翻，下讀曰陣。〕步涉山谷，人所不堪；撫將士有恩，而明察果斷，〔斷，丁亂翻。〕用法嚴峻。由是將士畏威而樂為之死。〔將，即亮翻。樂，音洛。為，於偽翻。〕
16己亥晦，日有食之。
17周初行刑書要制：羣盜贓一匹，及止、長隱五丁、若地頃以上，皆死。〔隋因周制，制人五家為保，保有長；保五為閭，閭四為族，皆有正。畿外置里正，比閭正；黨長，比族正；以相檢察，所謂正、長也。百畝為頃。長，知兩翻。〕
18十二月，戊申，新作東宮成，太子徙居之。
19庚申，周主如幷州，徙幷州軍民四萬戶於關中。戊辰，廢幷州宮及六府。〔是年春，周置幷州宮及六府。〕
20高寶寧自黃龍上表勸進於高紹義，〔黃龍，即和龍，今之黃龍府。上，時掌翻。〕紹義遂稱皇帝，改元武平，以寶寧為丞相。突厥佗鉢可汗舉兵助之。〔可，從刊入聲。汗，音寒。〕
十年（戊戌、五七八）
1春，正月，壬午，周主幸鄴；辛卯，幸懷州；〔懷州，治河內郡野王。自此以後，周、陳之君，書「如」、書「幸」，雜出其間，未悉義例所安。〕癸巳，幸洛州。置懷州宮。
2二月，甲辰，周譙孝王儉卒。〔卒，子恤翻。〕
4吳明徹圍周彭城，環列舟艦於城下，攻之甚急。艦，戶黯翻。〕王軌引兵輕行，據淮口，〔淮口，清水入淮之口，即清口也。〕結長圍，以鐵鎖買車輪數百，沈之清水，〔沈，持林翻。酈道元曰：清水，即泗水之別名。〕以遏陳船歸路；軍中忷懼。〔忷，許勇翻。〕譙州刺史蕭摩訶言於明徹曰：「聞王軌始鎮下流，其兩端築城，今尚未立，公若見遣擊之，彼必不敢相拒。水路未斷，賊勢王堅；彼城若立，則吾屬心為虜矣。」明徹奮髯曰：「搴旗陷陳，將軍事也；長算遠略，老夫事也。」摩訶失色而退。〔史言明徹驕而愎諫以致敗。髯，而佔翻。搴，起虔翻，拔取也。陳，讀曰陣。〕一旬之間，水路遂斷。
周兵益至，諸將議破堰拔軍，以舫載馬而去，馬主裴子烈曰：「若破堰下船，船必傾倒，不如先遣馬出。」〔考異曰：南史作「馬明主」，今從陳書。馬主，馬軍 主也。堰，於建翻。舫，府妄翻，並兩船也。倒，都皓翻。〕時明徹苦背疾甚篤，蕭摩訶復請曰：「今求戰不得，進退無路。若潛軍突圍，未足為恥。願公帥步卒、乘馬轝徐行，摩訶領鐵騎數千驅馳前後，必當使公穴達京邑。」〔京邑，謂建康。觀摩訶此言，亦知軍退後周師繼至，必不能守淮南。復，扶又翻。帥，讀曰率。轝，考字書皆無此字，唯類篇有之，音羊茹切，舁車也。今言乘馬轝，則當讀與輿字同，從平聲。騎，奇寄翻；下同。〕明徹曰：「弟之此策，乃良圖也。然步軍既多，吾為總督，必須身居其後，相帥兼行。〔帥，讀曰率；下同。〕弟馬軍宜速，在前，不可遲緩。」摩訶因帥馬軍夜發。甲子，明徹決堰，乘水勢退，冀以入淮。至清口，水勢漸微舟艦並礙車輪，不復得過。王軌引兵圍而蹙之，眾潰。明徹為周人所執，將士三萬並器械輜重皆沒於周。〔將，即亮翻。重，直用翻。〕蕭摩訶以精騎八十居前突圍，眾騎繼之，〔騎，奇寄翻。〕比旦，達淮南，〔淮水南岸也。比，必寐翻。〕與將軍任忠、周羅黃獨全軍得還。〔任，音壬。還，音旋，又如字。〕
初，帝謀取彭、汴，以問五兵尚書毛喜，〔彭、汴，謂彭城、汴水之地。五兵尚書，以掌中兵、外兵、別兵、都兵、騎兵名官。〕對曰：「淮左新平，邊民未輯。周氏始吞齊國，難與爭鋒。且棄舟懢之工，〔懢，與楫同。〕踐車騎之地，〔徐、兗之地四平，車騎便於馳突。踐，慈演翻。騎，奇寄翻。〕去長就短，非吳人所便。臣愚以為不若安民保境，寢兵結好，〔好，呼到翻。〕斯久長之術也。」及明徹敗，帝謂喜曰：「卿謂喜曰：言驗於今矣。」即日，召蔡景歷，復以為徵南諮議參軍。〔以其言驗也。〕
周主封吳明徹為懷德公，〔懷德郡公。五代志：巴東郡武寧縣，後周置南都郡源陽縣，尋改郡曰懷德，縣曰武寧。〕位大將軍。〔其朝列於大將軍，無職事也。〕明徹憂憤而卒。〔卒，子恤翻。〕
5乙丑，周以越王盛為大冢宰。
6三月，戊辰，周於蒲州置宮，〔五代志：河東郡，後魏曰秦州；後周改蒲州，因蒲坂似名州也。〕廢同州及長春二宮。〔同州治馮翊。宇文泰輔魏，多居同州，其後受魏禪，遂以同州置別宮。長春宮在朝邑，馮翊之屬縣也。是宮蓋亦宇文所置。〕
7甲戌，周主初服常冠，以皁紗全褔向後襆髮，仍裁為四腳。〔今之揺頭始此，制微有不同耳。杜佑曰：「後漢末，王公卿士以幅巾為雅，用全幅皁而向後襆髮，謂之頭巾，俗人因號為揺髮，謂之頭巾，俗人因號為揺頭。後周武帝因裁幅巾為四腳。襆，與揺同，房玉翻。皁，才早翻。〕
8丙子，命中大將軍、開府儀同三司淳于量為大 都督，〔陳制：中軍大將軍，品第二，秩中二千石。開府儀同三司，品第一，其秩則萬石矣。〕總水陸諸軍事，鎮西將軍孫瑒都督荊、郢諸軍，〔瑒，雉杏翻，又音 暢。〕平北將軍樊毅都督清口上至荊山緣淮諸軍，寧遠將軍任忠都督壽陽、新蔡、霍州諸軍，以備周。〔寧遠將軍，梁置；陳制，擬官品第五。此新蔡在化陽郡界。 五代志：梁置平高、新蔡、新城三郡於殷城；後齊置新蔡郡於固始，二縣皆屬弋陽。任，音壬。〕
9乙酉，大赦。
10壬辰，周改元宣政。
11夏，四月，庚申，突厥寇周幽州，殺掠吏民。〔厥，九勿翻。〕
12戊午，樊毅遣軍渡淮北，對清口築城。壬戌，清口城不守。
13五月，己丑，周高祖帥諸軍伐突厥，〔周主以是役殂於軍中，故書其廟號。帥，讀曰率。〕遣柱國原公姬願、〔原，古國名。〕東平公神舉等將兵五道俱入。〔將，即亮翻，又音如字，領也。〕
癸巳，帝不豫，留止雲陽宮；〔五代志：京兆郡雲陽縣，後周置雲陽郡。蓋亦置別宮於此。〕丙申，詔停諸軍驛。召宗師宇文孝伯赴行在所，〔後周置宗師之官，蓋掌諸宗室。杜佑曰：宗師屬天官，中大夫也，五命；小宗師，下大夫，四命。宇文孝伯寺留長安，故驛召之。天子所至為行在所。〕帝執其手曰：「吾自量必無濟理，〔量，音良。〕後事付君。」是夜，授孝伯司衛上大夫，總宿衛兵。〔後周之制，凡上大夫，皆六命。〕又令馳驛入京鎮守，以備非常。六月，丁酉朔，帝疾甚，還長安；是夕殂，年三十六。〔還，從宣翻，又音始字。殂，祚乎翻。〕
戊戌，太子即位。尊皇后阿史那氏為皇太后。〔阿史那氏，天和三年娶於突厥者也。〕宣帝初立，即逞奢欲。大行在殯，曾無戚容，〔在戚而有嘉容，魯昭公所以不終也。〕捫其杖痕，大罵曰：「死晚矣！」〔捫，以手撫摸也。杖良，為太子時受之良。〕閱視高祖宮人，逼為淫慾。〔周武帝未祔廟而書高祖者，史筆也。〕超拜吏部下大夫鄭譯為開府儀同大將軍、內史中大夫，魏以朝政。〔鄭譯有寵，事始上卷八年。朝，直遙翻。〕
己未，葬武皇帝於孝陵，廟號高祖。既葬，詔內外公除帝及六宮，皆議即吉。京兆郡丞樂運上疏，以為「葬期既促，事訖即除，太為汲汲。」帝不從。〔樂運擢京兆郡丞，見一百七十一卷五年。自丁酉至己未二十三日而葬，太速矣。上，時掌翻。〕
帝以齊煬王憲屬尊望重，忌之。〔齊王於周主，叔父也，屬尊。出將入相，著功名，其望重。諡法：好內遠禮曰煬。憲豈有是哉﹖周主殺之而加以惡諡耳。煬，餘亮翻。〕謂宇文孝伯曰：「公能為朕圖齊王，〔為，於偽翻。〕當以其官相授。」孝伯叩頭曰：「先帝遺詔，不許濫誅骨肉。齊王，陛下之叔父，功高德茂，社稷重臣。陛下若無故害之，【章：十二行本「之」下有「臣又順旨曲從」六字；乙十一行本同；孔釭同；張校同；退齋校同。】則臣為不忠之臣，陛下為不孝之子矣。」帝不懌，由是疏之。乃與開府儀同大將軍於智、鄭譯等密謀之，使智就宅候憲，因告憲有異謀。
甲子，帝遣宇文孝伯語憲，〔語，牛倨翻。〕欲以憲為太師，〔太師，三師之首。〕憲辭讓。又使孝伯召憲，曰：「晚與諸王俱入。」既至殿，憲獨被引進。〔被，皮義翻。〕帝先伏壯士於別室，至，即執之。憲自辯理，帝使於智證憲，憲目光如炬，與智相質。〔質，證也，驗也。〕或謂憲曰：「以王今日事勢，何用多言！」憲曰：「死生有命，寧，復圖存！〔復，扶又翻。〕但老母在堂，恐留茲恨耳！」〔言既誣以異謀，恐罪及其母也。〕因擲笏於地。遂縊之。〔縊，於賜翻，經也，絞也。〕
帝召憲僚屬，使證成憲罪。參軍勃海李綱，誓之以死，終無橈辭。〔橈，奴教翻，曲也。〕有司以露車載憲屍而山，〔車無帷蓋曰露車。〕故吏皆散，唯李綱撫棺號慟，躬，自瘞之，〔綱在憲府，先此未有聞焉，而能臨難，盡節於所事；隋、唐之間，汔能自持，有以也夫！號，戶刀翻。瘞，於計翻。〕哭拜而去。
又殺上大將軍王與，上開府儀同大將軍獨孤熊，開府儀同大將軍豆盧紹，〔隋書曰：豆盧，本姓慕容，燕北地王精之後，中山敗，歸魏。北人謂歸義為豆盧，因氏焉。〕皆素與憲親善者也。帝既誅憲而無名，〔無罪以君之為無名；古所謂無名之師，亦言無名之師，亦言無罪而加之兵也。〕乃雲與興等謀反，時人謂之「伴死」。〔伴，蒲旱翻。〕
以於智為柱國，封齊公，以賞之。
14閏月，乙亥，周主立妃楊氏為皇后。〔楊，堅之女也。〕
15辛巳，周以趙王招為太師，陳王純為太傅。
16齊範陽王紹義聞周高祖殂，以為得以天助。幽州人盧昌期，起兵據範陽，〔五代志：幽州治薊城涿縣，舊置範陽郡。〕迎紹義紹義引突厥兵赴之。周遣柱國東平公神舉將兵討昌期。〔將，即亮翻。〕紹義聞幽州總管出兵在外，欲乘虛襲薊，〔薊，音計。〕神舉遣大將軍宇文恩將四千人救之，半為紹義所殺。會神舉克範陽，擒昌期，紹義聞之，素衣舉哀，還入突厥。高寶寧帥夷、夏數萬騎救範陽，〔還，從宣翻，又音如字。厥，九勿翻。〕帥，讀曰率。夏，刀雅翻。騎，奇寄翻。〕至潞水，〔水經註：鮑丘水出禦夷北塞中，俗謂之大榆河，南過潞縣為潞水。〕聞昌期死，還，據和龍。
17秋，七月，周主享太廟；丙午，祀圜丘。〔按五代志：周祭圜丘及南郊，並正月上辛；今用七月丙午，非舊制。〕
18庚戌，周以小宗伯斛斯徵為大宗伯。壬戌，以亳州總管楊堅為上柱國、大司馬。〔五代志：譙郡，後魏置南兗州，後周置總管府，後改曰亳州。亳，旁各翻。〕
19癸亥，周主尊所生母李氏為帝太后。〔嫡母阿史那氏既尊為皇太后，又尊生母為帝太后。〕
20八月，丙寅，周主祀西郊；〔五代志：後週五郊壇，其崇及去國如其行之數，其方俱百二十步，仕壝皆半之。〕壬申，如同州。以大司徒杞公亮為安州總管，上柱國長孫覽為大司徒，楊公王誼為大司空。〔長，知兩翻。〕兩戌，以永【章：十二行本「永」上有「柱國」二字；乙十一行本同；孔本同。】昌公椿為大司寇。
21九月，乙巳，立方明壇於婁湖。戊申，以揚州刺史始興王叔陵為王官，臨盟百官。〔周禮：司盟掌盟載之法，凡邦國有疑、會同，則掌其盟約之載，北面詔明神，既盟則貳之。鄭玄註曰：有疑，不協也。明神，神之明察者，謂日月山川也。覲禮加方明於壇上，所以依之也。詔之者，讀其載書以告之也。貳　之者，寫其副當以授六官。陳祥道曰：諸侯覲於天子，為宮方三百步，四門，壇十有二尋，深四尺，加方明於其上。覲禮方明者，木也，方四尺，設六色：東方青，南方赤，西方白，北方黑，上玄，下黃。設六玉：上圭，下璧，南方璋，西方琥，東方圭，北方璜。鄭氏曰：方明者，上下四方神明之象也。會同而盟，明神監之。六色，象其神。六玉以禮之，上宜以蒼璧，下宜以黃琮，而　不以者，則上下之神非天地之至貴者也。設玉者，刻其木以著之。王官伯者，古者天子盟諸侯，使天子之老麘之。如春秋踐土之盟，王子虎盟諸侯於王庭，是之謂王官伯。時彭城喪師，陳入通國上下搖心，故為是盟。〕
22庚戌，周主封其弟元為荊王。
23周主詔：「諸應拜者，皆以三拜成禮。」〔三拜成禮，用夷禮也。〕
24甲寅，上幸婁湖誓眾。乙卯，分遣大使以盟誓班下四方，上下相警戒。〔使，疏吏翻。班下，戶嫁翻。班，布也。〕
25冬，周【章：十二行本「周」上有「十月癸酉」四字；乙十一行本同；孔本同；張校同。】主還長安。以大司空王誼為襄州總管。〔五代志：襄陽郡，江左僑置雍州，西魏改曰襄州。〕
26戊子，以尚書左僕射陸繕為尚書僕射。
27十一月，突厥寇周邊，圍酒泉，殺掠吏民。〔五代志：張掖郡福祿縣，舊置酒泉郡。〕
28十二月，甲子，周以畢王賢為大司空。
29己丑，周以河陽總管滕王逌為行軍元帥，帥眾入寇。〔逌，音由。元帥，所類翻。帥眾之帥，讀曰率。〕
十一年（己亥、五七九）
1春，正月，癸巳，周主受朝於露門，〔「露門」，當作「路門」。路，大也，蓋周之外朝也。程泰之作雍，錄，以唐大明宮丹鳳門、太極宮承天門皆為唐之外朝，蓋識此意。朝，直遙翻。〕始與羣臣服漢、魏衣冠；〔以此知後周之君臣，前此蓋胡服也。〕大赦，改元大成。置四輔官：以大冢宰越王盛為大前疑，相州總管蜀公尉遲迥為大右弼，申公李穆為大左輔，大司馬隨公楊堅為大後承。〔尉，紆勿翻。記文王世子，虞、夏、商、周有師保，有疑丞，設四輔及三公，周主倣此以置官。〕
周主之初立也，以高祖刑書要制為太重而除之，〔周行刑書要制見上九年。〕又數行赦宥。〔數，所角翻；下同。〕京兆郡丞樂運上疏，〔上，時掌翻。〕以為：「虞書所稱『眚災肆赦』，〔眚，所景翻。〕謂過誤為害，當緩赦之；呂刑雲：『五刑之疑有赦，』謂刑疑從罰，罰疑從免也。謹尋經典，未有有罪無輕重，溥天大赦之文。大尊豈可數施非常之惠，以肆姦宄之惡乎！」〔大尊，猶言至尊也。〕帝不納。既而民輕犯法，又自以奔淫多過失，惡人規諫，〔惡，烏路翻。〕欲為威虐，攝服羣下。〔攝，之涉翻。〕乃更為刑經聖制，〔考異曰：周帝紀，行刑經聖制在八月。按隋元巖傳，樂運之諫，因巖納說得免，及王軌之死，巖遂廢於家。今運書已有「更嚴前制」之語，然則行刑經在軌死前也。〕用法益深，大醮於正武殿，告天而行之。〔五代志：道家齋法：夜中於星辰之下，陳設酒脯、単餌、幣物，歷祀天皇、太一、祀五星、列宿。為書，燒番陳讀，雲奏上天曹，名之為醮。醮，子肖翻。〕密令左右伺察羣臣，〔伺，相吏翻。〕小有過失，輒行誅譴。
又，居喪纔踰年，輒恣聲樂，魚龍百戲，常陳殿前，〔五代志：齊武平中，有魚龍爛漫、俳優朱儒、山車、巨象、拔井、種瓜、殺馬、剝驢等奇怪異端，百有餘物，名為百戲。時鄭譯有寵於周主，徵齊散樂，並會京師為之，蓋秦角抵之流也。〕累日繼夜，不知休息；多聚美以實後宮，增置位號，不可詳錄；遊宴沈湎，或旬日不出，〔沈，持林翻。湎，彌兗翻。毛晃曰：沈湎，飲酒齊其色。韓詩：飲酒閉門不出客曰湎。〕羣臣請事者，皆因宦者奏之。於是樂運輿櫬詣朝堂，陳帝八失：櫬，初覲翻，空棺。朝，直遙翻；下同。〕其一，以為「大尊比來事多獨斷，〔比，毗至翻。斷，丁亂翻。〕不參諸宰輔，與眾共之。」其二，「搜美女以實後宮，儀同以上女不許輒嫁，貴賤同怨。」其三，「大尊一入後宮，數日不出，所須聞奏，多附宦官。」其四，「下詔寬刑，未及半年，更嚴前制。」其五，「高祖斲雕為樸，崩未踰年，而遽窮奢麗。」其六，「傜賦下民，以奉俳優角抵。」其七，「上書字誤者，即治其罪，〔上，時掌翻。治，直之翻。〕杜獻書之路。」其八，「玄象垂誡，不能諮諏善道，〔玄象天象也。日月星辰，在天成象。，諏，子於翻，又子侯翻。〕脩佈德政。」「若不革茲八事，臣見周廟不血食矣。」〔犧牲之薦為血食。〕帝大怒，將殺之。朝臣恐懼，莫有救者。內史中大夫洛陽元巖歎曰；「臧洪同死，人猶願之，〔陳容願與臧洪同死，事見六十卷漢獻帝興平三年。〕況比干乎！〔以樂運忠諫況之比干。〕若樂運不免，吾將與之俱斃。」乃詣閤請見，〔見，賢遍翻。〕曰：「槳運不顧其死，欲以求名。陛下不如勞而遣之，〔勞，力到翻。〕以廣聖度。」帝頗感悟。明日，召運，謂曰：「朕昨夜思卿所奏，實為忠臣。」賜御食而罷之。
2癸卯，周主皇子闡為魯王。〔按李延壽北史：靜帝諱衍，後改名闡。觀此，則九年周主皇子衍為道王，自是高祖之子邪﹖〕
甲辰，周主東巡；【章：十二行本「巡」下有「丙午」二字；乙十一行本同；孔本同。】以許公宇文善為大宗作。戊午，周主至洛陽；立魯王闡為皇太子。〔闡，昌善翻。〕
3二月，癸亥，上耕藉田。〔藉，在亦翻。〕
4周下詔，以洛陽為東京；發山東諸州兵治洛陽宮，〔治，直之翻。〕常役四萬人。徙相州六府於洛陽。〔周置相州六府，見上九年。相，息亮翻。〕
5周徐州總管王軌，聞鄭譯用事，自知及禍，謂所親曰：「吾昔在先朝，實申社稷至計。今日之事，斷可知矣。〔朝，直遙翻。斷，丁亂翻。〕此州控帶淮南，鄰近強寇，欲為身計，易如反掌。〔強寇，謂陳。易，以豉翻。〕但忠義之節，不可虧違，況荷先帝厚恩，〔荷，下可翻。〕豈可以獲罪嗣主，遽忘之邪！〔邪，音耶。〕正可於此待死，冀千載之後，知吾此心耳！」〔載，作亥翻。〕
周主從容問譯曰：「我腳杖良，誰所為也﹖」對曰：「事由烏丸軌。」〔受杖事見上卷八年。王軌蓋賜姓烏丸氏，故稱之。從，千容翻。〕宇文孝伯因言軌捋須事。〔宇文孝伯何為出此言也！欲自求免死邪﹖然終於不免也。捋須事見同上。〕帝使內史杜慶信就州殺軌，元巖不肯署詔。御正中大夫顏之儀切諫，〔武成元年，置御正四人。〕帝不聽，巖進繼之，脫巾頓顙，三拜三進。〔顙，蘇朗翻，額也。〕帝曰：「汝欲黨烏丸軌邪﹖」巖曰：「臣非黨軌，正恐濫誅失天下之望。」帝怒，使閹豎搏其面。〔搏，手擊也。〕軌遂死，巖亦廢於家。遠近知與不知，皆為軌流涕。〔為，於偽翻。〕之儀，之推之弟也。〔顏之推先仕於齊，齊亡入周。〕
周主之為太子也，上柱國尉遲運為宮正，〔此太子宮正也。尉，紆勿翻。〕數進諫，不用；〔數，所角翻。〕又與王軌、宇文孝伯、宇文神舉皆為高祖所親待，太子疑其同毀己。及軌死，運懼，私謂孝伯曰：「吾徒必不免禍，為之柰何﹖」孝伯曰：「今堂上有老母，地下有武帝，〔武帝，即高祖也。〕為臣為子，知欲何之！〔之，往也。〕且委質事人，本狥名義；諫而不入，死焉可逃！〔質，如字。焉，於乾翻。〕足下若為身計，宜且遠之。」〔遠，於願翻。〕於是運求出為秦州總舌。〔天水郡，舊秦州。〕
他日，帝託以齊王憲事讓孝伯曰：「公知六王謀反，何以不言﹖」對曰：「臣知齊王忠於社稷，為羣小所譖，言必不用，所以不言。且先帝付囑微臣，〔囑，之慾翻，託也。〕唯令輔導陛下。今諫而不從，實負顧託。以此為罪，是所甘心。」帝大慙，俛首不語，〔令，力丁翻。俛，音免。〕命將出，賜死於家。〔將，引也，領也。〕
時宇文神舉為幷州刺史，帝遣使就州酖殺之。〔使，疏吏翻。〕尉遲運至秦州，亦以憂死。
6周罷南伐諸軍。
7突厥佗鉢可汗請和於周，〔厥，九勿翻。可，從刊入聲。汗，音寒。〕周主以趙王招女為千金公主，妻之，〔妻，七細翻。〕
8辛巳，周宣帝傳位於太子闡，大赦，改元大象，自稱天元皇帝，所居稱「天臺」，冕二十四旒，車服旂鼓皆倍於前王之數。皇帝稱正陽宮，置納言、御正、諸衛等官，〔保定四年，改宗伯為納言。此納言似隋官之納言，為門下省長官。諸衛等官，左，右宮伯、小宮伯、左，右中侍、左，右侍、左，右前侍、左，右後侍、左，右騎侍、左，右宗侍、左，右庶侍、左，右勳侍、左，右武伯、小武伯、左，右旅賁、左，右射聲、左，右驍騎、左，右羽林、左，右遊擊也。〕皆準天臺。尊皇太后為天元皇太后。
天元既傳位，驕侈彌甚，務自尊大，無所顧憚，國之儀典，率情變更。〔更，工衡翻。〕每對臣下自稱為天，用樽、彝、珪、瓚以飲食。〔周禮有六尊、六彝，尊有罍而彝有舟。鄭玄曰：彝，亦尊也。鬱鬯日彝。彝，法也，言為尊之法。鄭眾曰：於圭頭為器，可以挹鬯祼祭，謂之瓚。瓚，藏旱翻。〕令羣臣朝天臺者，致齋三日，清身一日。〔朝，直遙翻。〕既自比上帝，不欲羣臣同己，常自帶綬，冠通天冠，加金附蟬，顧見侍臣弁上有金蟬及王公有綬者，並令去之。〔五代志：古者君臣佩玉，綬者所以貫佩相承受也。又上下施韍，如蔽膝。五霸之後，戰兵不息，佩非兵器，韍非戰儀，於是解去佩、韍，留其繫襚而已。韍、佩既廢，秦乃以採組連結於襚，又謂之綬。周制：皇帝組綬，以蒼，以青，以朱，以黃，以白，以玄，以纁，以紅，以紫，以緅，以碧，以綠，十有二色。諸王及王雲公九色，自黃以下；王公以下，以差降殺。通天冠，古制高九寸，正豎頂，少斜卻，乃直下鐵為卷梁，前有展筩，冠前加金博山述。加金附蟬者，乃侍中、常侍所冠武戒也。史皆言天元之率意自尊。綬，音受。冠通之冠，古玩翻。令，力丁翻。去，羌呂翻。〕不聽人有「天」、「高」、「上」、「大」之稱，〔稱，尺證翻。〕官名有犯，皆改之。改姓高者為「姜」，齊太公之後，食採於高，因以為氏，本姜姓也，使改從本姓。〕九族稱高祖者為「長祖」。〔長，知兩翻。〕又令天下車皆以渾木為軜。〔渾，戶本翻。〕禁天下婦人不得施粉黛，〔紛以傅面，黛以填額、畫眉。〕自非宮人，皆黃眉墨妝。
每召侍臣論議，唯欲興造變革，未嘗言及政事。遊戲無常，出入不節，羽儀仗衛，晨出夜還，〔還，從宣翻，又音如字。〕陪侍之官，皆不堪命。自公卿以下，常被楚撻。每捶人，皆以百二十為度，謂之「天杖」，〔被，皮義翻；下同。捶，止橤翻。〕其後又加至二百四十。宮人內職亦如之，後、妃、嬪、御，雖被寵幸，亦多杖背。於是內外恐怖，〔怖，蒲布翻。〕人不自安，皆求苟免，莫有固志，重足累息，〔重足而立，屏氣積鬱而不敢息。重，直龍翻。累，力委翻。〕以逮於終。
9戊子，周以越王盛為太保，尉遲迥為大前疑，代王達為大右弼。
辛卯，徙鄴城石經於洛陽。〔尉，紆勿翻。漢靈帝時，蔡邕立石經於太學講堂前，一曰：立於鴻都門。魏正始中，又立古、篆、隸三字石經，高澄遷飲於鄴，周今復徙之洛陽。〕詔：「河陽、幽、相、豫、亳、青、徐七總管，並受東京六府處分。」〔相，息亮翻。處，昌呂翻。分，扶問翻。〕
三月，庚申，天元還長安，大陳軍伍，親擐甲冑，〔擐，音宦。〕人自青門，靜帝備法駕以從。〔青門，漢長安城東出南來第三門也。門色青，故名青門。法駕，次於大駕。從，才用翻。〕
夏，四月，壬戌朔，立妃朱氏為天帝后。後，吳人，本出寒微，生靜帝，長於天元十餘歲，〔長，知兩翻。〕疏賤無寵，以靜帝故，特尊之。
乙巳，周主祠太廟。壬午，大醮於王武殿。
五月，【章：十二行本「月」下有「幸亥」二字；乙十一行本同；孔同；張校同。】以襄國郡為趙國，濟南郡為陳國，武當、安富二郡為越國，上黨郡為代國，新野郡為滕國，邑各萬戶；〔食吧各有實士。〕「安富」，當作「安福」。五代志：淅陽郡武當縣，舊置武當郡。又，安福郡。南陽郡之新野縣，舊日棘陽，置新野郡。濟，子禮翻。〕令趙王招、陳王純、越王盛、代王達、滕王逌並之國。
隨公楊堅私謂大將軍汝南公慶曰：「天元實無積德；視其相貌，壽亦不長。〔相，息亮翻。〕又，諸藩微弱，各令就國，曾無深根固本之計。羽翮既翦，何能及遠哉！」〔觀楊堅此言，豈有篡心哉！然堅處猜虐之朝而發此言，其免者蓋幸也。〕慶，神舉之弟也。
10突厥寇周幷州。〔厥，九勿翻。並，卑經翻。〕六月，周發山東諸民脩長城。〔脩齊所築長城也。齊築長城，見百六十六卷梁敬帝太平元年。〕
11秋，七月，庚寅，周以楊堅為大前疑，柱國司馬消難為大後承。〔難，乃旦翻。〕
12辛卯，初用大貨六銖錢。五代志：梁武帝鑄錢，肉好周郭，文曰五銖；而又別鑄，除其肉郭，謂之女錢；二品並行。百姓或私以古錢交易，有直百五銖、五銖女錢、太平百錢、定平一百、五銖雉錢、五銖對文等號，輕重不一。天子品並行。百姓或私以古錢交易，有直百五銖、五銖女錢、太平百錢、定平一百、五銖對文等號，輕重不一。天子頻下詔書，非新鑄二種之錢，並不許用，而私用益甚。至普通中，乃議盡罷銅錢，更鑄鐵錢。人以鐵賤易得，並皆和鑄。大同已後，所在鐵錢如丘山。錢陌所在不等，至於末年，陌益少，以三十五為陌。陳初承喪亂之後，鐵錢不行。始，梁末又有兩柱錢柔鵝眼錢，兩柱重而鵝眼輕雜而用之，其價同。私家多鎔錢，又間以錫、鐵，兼以粟、帛為貨。至文帝天嘉五年，改鑄五銖，初出當鵝眼之十。至是又鑄大貨六銖，以一當五銖之十，後還當一，人皆不以為便。未幾，帝崩，遂廢六銖而行五銖。〕
13丙申，周納司馬消難女為正陽宮皇后。〔靜帝后也。難，乃旦翻。〕
己酉，周尊天元帝太后李氏為天皇太后。壬子，改天元皇后朱氏為天皇后，立妃元氏為天右皇后，陳氏為天左皇后，凡四後去。元氏，開府儀同大將軍晟之女；〔晟，成正翻。〕陳，大將軍山提之女也。〔陳山提，爾朱兆蒼頭也，見一百五十六卷梁武帝中大通五年。〕
八月，庚申，天元如同州。
14丁卯，上閱武於大壯觀。命都督任忠帥步騎十萬陳於玄武湖，都濬陳景帥樓艦五百出瓜步江，振旅而還。〔觀，古玩翻。釋名：觀者，於上觀望。帥，讀曰率。騎，奇寄翻。陳，讀曰陣。樓艦，即樓船，兩面施重板，列戰洛，故謂之樓艦。艦，戶黯翻。，還音旋，又如字。帝自喪師於彭城，設近陳以耀武，所謂不足者示人有餘也。〕
15壬申，周天元還長安。甲戌，以陳山提、元晟並為上柱國。〔二人者，皆後父也。晟，丞正翻。〕
豫章內史南康王方泰，在郡秩滿，縱火延燒邑居，因行暴掠，驅錄富人，徵求財賄。〔錄，收也。〕上閱武，方泰當從，〔從，才用翻。〕啟稱母疾不行，而微服往民間淫人妻，為州所錄。〔州，謂揚州也。〕又帥人仗抗拒，傷禁司，〔仗，兵仗。禁司，當禁防姦非者。帥，讀曰率。〕為大司所奏。上大怒，卜方泰獄，〔下，戶嫁翻。〕免官，削爵土，尋而復舊。
17壬午，周以上柱國畢王賢為太師，郇公韓業為大左輔。九月，乙卯，以酆王貞為大冢宰。以鄖公孝【章：十二行本「孝」上有「韋」字；乙十一行本同；孔本同。】寬為行軍元帥，〔郇，音荀。酆，音豐。鄖，音雲。帥，所類翻。〕帥行軍總管杞公亮、郕公梁士彥寇淮南。〔帥，讀曰率。〕仍遣御正杜杲、禮部薛舒來聘。
18冬，十月，壬戌，周天元幸道會苑，大醮，以高祖配醮。初復佛像及天尊像，〔周毀經像見上卷六年。〕天元與二像俱南面坐，大陳雜戲，令長安士民縱觀。〔令，力丁翻。〕
19甲戌，以尚書僕射陸繕為尚書左僕射。
20十一月，辛卯，大赦。
21周韋孝寬分遣杞公亮自安陸攻黃城，梁士彥攻廣陵。〔分兩路進兵以攻淮南。此廣陵在新息。〕甲午，士彥至肥口。〔肥水入淮之口。〕
22乙未，周天元如溫湯。〔即驪山溫湯，在驪山西北。十道志曰：溫泉有三所，其一處即皇堂石井，後周宇文護所造。〕
23戊戌，周軍進圍壽陽。
24周天元如同州。
25詔開府儀同三司、南兗州刺史淳于量為上流水軍都督，中領軍樊毅都督北討諸軍事，左衛將軍任忠都北討前軍事，前豐州刺史皋文奏帥步騎三千趣陽平郡。〔五代志：建安郡，陳置豐州。江都郡安宜縣，梁置陽平郡。皋，姓，皋陶之後。左傳有越大夫皋如。帥，讀曰率；下同。騎，奇寄翻；下同。趣，七喻翻；下同。〕
26壬寅，周天元還長安。
27癸卯，任忠帥步騎七千趣秦郡；〔趣，七喻翻。〕丙午，仁威將軍魯廣達帥眾入淮；〔梁置五德將軍，智、仁、勇、嚴；五威將軍，代舊徵虜；五武將軍，代舊冠軍。〕是日，樊毅將水軍二萬自東關入焦湖，〔九域志：巢湖，亦謂之焦 湖。樊毅水軍欲自此湖向合肥。將，即亮翻，又音如字，領也。焦，子小翻。〕武毅將軍蕭摩訶帥步騎趣歷陽。〔武毅將軍亦梁置，下於五德二班。〕戊申，韋孝寬 拔壽陽，杞公亮拔黃城，梁士彥拔廣陵；辛亥，又取霍州。〔水經註：蕭齊主霍州，治灊縣天柱山。五代志：廬江郡霍山縣，梁置霍州。〕癸丑，以揚州刺史始興王 叔陵為大都督，總水步眾軍。
28丁巳，周鑄永通萬國錢，一當千，與五行大布並行。〔五代志：周令：五行大布與五鍾三品並用。〕
29十二月，戊午，周天元以災異屢見，舍仗衛；如天興宮。百官上表，勸復寢膳。〔見，賢遍翻。舍，讀曰捨。上，時掌翻。〕甲子，還宮，御正武殿，集百官及宮人、外命婦，〔外命婦，五命以上官之寠也。〕大列伎樂，〔伎，渠綺翻。〕初作乞寒胡戲。〔杜佑曰：「乞寒者，本西國外藩之樂也。新唐書：康國之俗，十一月，鼓舞乞寒，以水交潑為樂，其戲流入中國。〕
30乙丑，南，北兗、晉三州〔五代志不載北兗州所治。同安郡，梁置豫州，後改曰晉州，後齊改江州，陳復曰晉州。〕及盱眙、山陽、陽平、馬頭、秦、歷陽、沛、 北譙、南梁等九郡民並自拔還江南。〔考異曰：陳紀「九郡」作「九州」，蓋字誤。五代志：江都永福縣，舊曰沛；梁置涇城、東陽二郡及涇州，陳廢州，併二郡為沛郡。全淑縣，梁置北譙郡。南梁郡，自宋志有之，不知其實土所在；梁天監二年，馮道根以南梁太守戍阜陵，蓋自是為實土。〕周又取譙、北徐州。〔譙州治渦陽，在譙郡山桑縣。北徐州置於琅邪郡。〕自是江北之地盡沒於周。
31周天元如洛陽，親御驛馬，日行三百里，四後及文武待衛數百人並乘馹以從。〔馹，人質翻，亦驛馬也。從，才用翻。〕仍令四後方駕齊驅，〔方駕，並駕也。〕或有先後，輒加譴責，人馬頓僕，相及於道。
32癸酉，遣平北將軍沈恪、電威將軍裴子烈鎮南徐州，開遠將軍徐道奴鎮柵口，〔電威、開遠將軍，品並第七，秩六百石。柵口，柵江口。〕前信州刺史楊寶安鎮白下。戊寅，以中領軍樊毅都督荊、郢、巴、武四州水陸諸軍事。〔五代志：南郡公安縣，陳置荊州，江夏郡置郢州，巴陵郡置巴州，武陵郡置武州。〕
33己卯，周天元還長安。
34貞毅將軍汝南周法尚，〔貞毅將軍，班五德將軍之下。〕與長沙王叔堅不相能，叔堅譖之於上，雲其欲反。上執其兄定州刺史法僧，〔五代志：永安郡麻城縣，陳置定州。其地時已沒於周。〕發兵將擊法尚。法尚奔周，周天元以為【章：十二行本「為」下有「開府」二字；乙十一行本同；孔本同；張校同。】儀同大將軍、順州刺史，〔五代志：漢東郡順義縣，西魏置順州。〕上遣將軍樊猛濟江擊之。法尚遣部曲督韓朗詐降於猛，曰：「法尚部兵不願降北，〔降，戶江翻。〕人皆竊議，欲叛還。〔還，從宣翻，又音如字。〕若得軍來，自尚倒戈。」猛以為然，引兵急趨之。趨，七喻翻，又音如字。〕法尚陽為畏懼，自保江曲，〔江曲，江水之曲。〕戰而偽走，伏兵邀之，猛僅以身免，沒者幾八千人。〔幾，居依翻。〕
