△卷第二百九十二
後周紀三〔起閼逢攝提格（甲寅）五月，盡柔兆執徐（丙辰）二月，凡一年有奇。〕
太祖聖神恭肅文武孝皇帝下
顯德元年（甲寅、九五四）
1五月，甲戌朔，王逵自潭州遷於朗州，以周行逢知潭州事，以潘叔嗣為嶽州團練使。〔已而潘叔嗣殺王逵，而周行逢收田父、漁者之功矣。〕
2丙子，帝至晉陽城下，〔帝自上黨趣晉陽，七日而至。〕旗幟環城四十里。〔史言周兵之盛。幟，昌志翻。環，音宦。〕楊哀疑北漢代州防禦使鄭處謙貳於周，召與計事，欲圖之；處謙知之，不往。袞使胡騎數十守其城門，處謙殺之，因閉門拒袞；袞奔歸契丹。契丹主怒其無功，囚之。處謙舉城來降。丁丑，置靜塞軍於代州，以鄭處謙為節度使。〔創置方鎮以懷撫鄭處謙。處，昌呂翻。〕
契丹數千騎屯忻、代之間，為北漢之援，庚辰，遣符彥卿等將步騎萬餘擊之；彥卿入忻州，契丹退保忻口。〔九域志：忻州秀容縣有忻口寨，在石嶺關南。〕
丁亥，置寧化軍於汾州，以石、沁二州隸之。
代州將桑珪、解文遇殺鄭處謙，〔沁，七鴆翻。解，戶買翻，姓也。姓苑雲：自唐叔虞食邑於解；晉有解狐、解揚。〕誣奏雲潛通契丹。
符彥卿奏請益兵，癸巳，遣李筠、張永德將兵三千赴之。契丹遊騎時至忻州城下，丙申，彥卿與諸將陳以待之。〔陳，讀曰陣。〕史彥超將二十騎為前鋒，〔二十太少，恐當作「二千」。〕遇契丹，與戰，李筠引兵繼之，殺契丹二千人。彥超恃勇輕進，去大軍浸遠，眾寡不敵，為契丹所殺，筠僅以身免，周兵死傷甚眾。彥卿退保忻州，尋引兵還晉陽。〔還，從宣翻，又如字；下同。〕
府州防禦使折德扆將州兵來朝；〔將，即亮翻。〕辛丑，復置永安軍於府州，〔復，扶又翻。漢乾祐二年罷永安軍，見二百八十九卷。〕以德扆為節度使。
時大發兵夫，東自懷、孟，西及蒲、陝，以攻晉陽，不克；會久雨，士卒疲病，【章：十二行本「病」下有「及史彥超死」五字；乙十一行本同；孔本同；張校同，退齋校同。】乃議引還。〔陝，失冉翻。考異曰：世宗實錄：「徵懷、孟、蒲、陝丁夫數萬攻城，旦夕之間，期於必取。會大雨，軍士勞苦，又聞忻口之師不振，帝數日憂沮不食，遂決還京之意。」晉陽見聞錄：「六月旦，周師南轅返獏，惟數百，間之以步卒千人，長槍赤甲，衒趫捷跳梁於城隅，晡晚殺行而抽退。」今從世宗實錄。〕
初，王得中返自契丹，〔北漢主遣王得中求救於契丹，見上卷本年三月。〕值周兵圍晉陽，留止代州。及桑珪殺鄭處謙，得中，送於周軍，帝釋之，賜以帶、馬，問「虜兵何時當至﹖」得中曰：「臣受命送楊袞，他無所求。」或謂得中曰：「契丹許公發兵，公不以實告，契丹兵即至，公得無危乎﹖」得中太息曰：「吾食劉氏祿，有老母在圍中，若以實告，周人必發兵據險以拒之，如此；家國兩亡，吾獨生何益！不若殺身以全家國，所得多矣！」甲辰，帝以得中欺罔，縊殺之。〔王得中之死，知所惡有甚於死者也。〕
乙巳，帝發晉陽。匡國節度使藥元福言於帝曰：「進軍易，退軍難。」〔進軍者，或乘初至之銳，或乘屢勝之勢，敵人自畏讋自守，不敢迎戰，故易。退軍者，士有歸志，敵人據險遮其前，率眾躡其後，輜重老弱皆足為吾之累，故難。易，以豉翻。〕帝曰：「朕一以委卿。」元福乃勒兵成列而殿。〔殿，丁練翻。〕北漢果出兵追躡，元福擊走之。然軍還忽遽，〔還，從宣翻。〕芻糧數十萬在城下，悉焚棄之。軍中訛言相驚，或相剽掠，軍須失亡不可勝計。〔剽，匹妙翻。凡行軍所欲得以為用者，皆謂之軍須。勝，音升。〕所得北漢州縣，周所置刺史等皆棄城走，惟代州桑珪既叛北漢，又不敢歸周，嬰城自守，北漢遣兵攻拔之。〔前所謂都府未拔，雖得屬郡而無益者，要其終也。〕
乙酉，帝至潞州；甲子，至鄭州；〔以乙巳發晉陽甲子至鄭州考之；中間不應以乙酉至潞州，恐是乙卯。〕丙寅，謁嵩陵；〔嵩陵復土，帝適有軍旅之事，不獲親之；此其謁陵，與彝制謁陵其情有不同者。〕庚午，至大梁。
3帝違眾議破北漢，自是政事無大小皆親決，百官受成於上而已。河南府推官高錫上書諫，以為：「四海之廣，萬機之眾，雖堯、舜不能獨治，〔治，直之翻。〕必擇人而任之。今陛下一以身親之，天下不謂陛下聰明睿智足以兼百官之任，皆言陛下褊迫疑忌舉不信羣臣也！〔褊，補典翻。〕不若選能知人公正者以為宰相，能愛民聽訟者以為守令，〔守，式又翻。〕能豐財足食者使掌金穀，能原情守法者使掌刑獄，陛下但垂拱明堂，視其功過而賞罰之，天下何憂不治！何必降君尊而代臣職，屈貴位而親賤事，無乃失為政之本乎！」帝不從。錫，河中人也。
4北漢主憂憤成疾，悉以國事委其子侍衛都指揮使承鈞。
5河西節度使申師厚不俟詔，擅棄鎮入朝，〔太祖廣順元年，申師厚鎮河西，事見二百九十卷。〕署其子為留後；秋，七月，癸酉朔，責授率府副率。〔唐制，東宮十率府，皆有副率，其後遂以為賾散之官。申師厚以藩府失職牙將而得節，棄鎮擅歸，雖加責授，猶勝故吾。〕
6丁丑，加吳越王錢弘俶天下兵馬都元帥。
7癸巳，加門下侍郎、同平章事範質守守司徒，以樞密直學士、工部侍郎長山景範為中書侍郎、同平章事、判三司。〔長山，漢於陵縣地，江左僑置廣川郡及武強縣，隋廢郡，改武強曰長山，唐屬淄州。九域志：在州北五十五里。景，姓也。姓苑雲：齊景公之後。餘姑以春秋時言之，晉、宋皆有景公，何獨齊哉！〕加樞密使、同平章事鄭仁誨兼侍中。乙未，以樞密副使魏仁浦為樞密使。範質既為司徒，司徒竇貞固歸洛陽，府縣以民視之，〔府縣，謂河南府及洛陽縣也。〕課役皆不免。貞固訴於留守向訓，訓不聽。〔以竇貞固漢之舊臣故也。考古驗今，今何足怪。〕
初，帝與北漢主相拒於高平，命前澤州刺史李彥崇將兵守江豬嶺，遏北漢主歸路；彥崇聞樊愛能等南遁，引兵退，北漢主果自其路遁去。八月，己酉，貶彥崇率府副率。
8己巳，廢鎮國軍。〔唐末，以華州為鎮國軍。〕
9初，太祖以建雄節度使王晏有拒北漢之功，〔王晏拒北漢事見二百九十卷太祖廣順元年。〕其鄉裏在滕縣，徙晏為武寧節度使。〔武寧軍，徐州滕縣屬焉。九域志：滕縣在州北一百九十里。〕晏少時嘗為羣盜，〔少，詩照翻。〕至鎮，悉召故黨，贈之金帛、鞍馬，謂曰：「吾鄉素名多盜，昔吾與諸君皆嘗為之，想後來者無能居諸君之右。諸君幸為我語之，使勿復為，〔幸為，於偽翻；下請為同。語，牛倨翻。復，扶又翻。〕為者吾必族之。」於是一境清肅。九月，徐州人請為之立衣錦碑；〔衣，於既翻。〕許之。
10冬，十月，甲辰，左羽林大將軍孟漢卿坐納笹稅，〔笹，禾稈也。〕場官擾民，多取耗餘，〔場官，笹場之官。耗餘者，於納笹東正數之外，又多取之，言以備耗折也。〕賜死。有司奏漢卿罪不至死；上曰：「朕知之，欲以懲眾耳！」
11己酉，廢安遠、永清軍。〔唐以安州為安遠軍。晉以貝州為永清軍。〕
12初，宿衛之士，累朝相承，務求姑息，不欲簡閱，恐傷人情，由是嬴老者居多；〔嬴，倫為翻。〕但驕蹇不用命，實不可用，每遇大敵，不走即降，其所以失國，亦多由此。〔如唐閔帝、潞王是也。〕帝因高平之戰，始知其弊，癸亥，謂侍臣曰：「凡兵務精不務多，今以農夫百未能養甲士一，柰何浚民之膏澤，養此無用之物乎！且健懦不分，眾何所勸！」乃命大簡諸軍，精銳者升之上軍，嬴者斥去之。〔去，羌呂翻。〕又以驍勇之士多為藩鎮所蓄，詔募天下壯士，鹹遣詣闕，命太祖皇帝選其尤者為殿前諸班，〔今之班直是也。五代會要曰：時詔募天下豪傑，不以草澤為阻，送於闕下，躬親閱試，選武藝超絕及有身首者分署為殿前諸班，因有散員、散指揮使、內殿直、散都頭、鐵騎、控鶴之號。〕其騎步諸軍，各命將帥選之。〔帥，所類翻。〕由是士卒精強，近代無比，征伐四方，所向皆捷，選練之力也。〔史言周世宗強兵之效。〕
13戊辰，帝謂侍臣曰：「諸道盜賊頗多，討捕終不能絕，蓋由累朝分命使臣巡檢，致藩侯、守令皆不致力。宜悉召還，專委節鎮、州縣，責其清肅。」
14河自楊劉至於博州百二十里，連年東潰，分為二派，匯為大 澤，〔派，普拜翻。匯，戶罪翻，水回合也。〕彌漫數百里；又東北壞古堤而出，〔壞，音怪。古隄，前代所築以防河者；河屢徙，故古隄在平地。〕灌齊、棣、淄 諸州，至於海涯，漂沒民田廬不可勝計，流民採菰稗、捕魚以給食，〔勝，音身。菰，音孤，蔣也。稗，旁卦翻，草似穀者。〕朝廷屢遣使者不能塞。〔塞，悉則翻；下同。〕十一月，戊戌，帝遣李穀詣澶、鄆、齊按視隄塞，役徒六萬，三十日而畢。
15北漢主疾病，命其子承鈞監國，〔疾甚曰病。〕尋殂。〔年六十。考異曰：劉恕雲：世宗實錄、薛史帝紀、僭偽傳皆雲：「顯德二年十一月，劉崇卒。」大定錄雲：「顥德二年，春，旻病死。」紀年通譜：「顯德二年，崇之乾祐八年，冬，崇死。顯德三年，承鈞改元天會。開寶元年，承鈞之天會十三年，死。開寶二年，繼元改元廣運。興國四年，繼元欴廣運十一年也。」河東劉氏有國，全無記錄，惟其舊臣中書舍人、直翰林院王保衡歸朝後所纂晉陽偽署見聞要錄雲：「甲寅年春，南伐，敗歸。夏，周師攻圍，旼積憂勞成心疾，是冬，卒。鈞即位，丁巳年，正月旦，改乾祐十年為天會元年。」又云：「鈞丙戌年二十九嗣位；年四十三卒。」右諫議大夫楊夢申奉敕撰大漢都統追封定王劉繼顒神道碑雲：「天會十二年，今皇帝踐阼之初年也。十七年，繼顒卒。」末題「廣運元年，歲次甲戌，九月丙午朔」。今按周廣順元年辛亥，旻即帝位，稱乾祐四年。顯德元年甲寅，旻之乾祐七年也。旻卒，鈞立。顯德四年丁巳，鈞改乾祐十年為天會元年。宋開寶元年戊辰，鈞之天會十二年也。鈞卒，繼元立。開寶七年甲戌，繼元改天會十八年為廣運元年。據曆，是歲九月，丙午朔。興國四年己卯，繼元之廣運六年也。鈞以唐天成元年丙戌生，至顯德元年甲寅嗣位，乃二十九歲矣。鈞及繼元踰年未改元，蓋孟蜀後主、漢隱帝、周世宗之比也。諸書皆傳聞相因，前後相戾，惟晉陽見聞錄、劉繼顒碑，歲月最可考正，故以為據。〕遣使告哀於契丹。契丹遣驃騎大將軍、知內侍省事劉承訓冊命承鈞為帝，更名鈞。〔鈞，漢主旻次子也。更，工衡翻。〕北漢孝和帝性孝謹，既嗣位，勤於為政，愛民禮士，境內粗安。〔粗，坐五翻。〕每上表於契丹主稱男；契丹主賜之詔，謂之「兒皇帝」。
16馬希萼之帥羣蠻破長沙，〔事見二百八十九卷漢隱帝乾祐三年。帥，讀曰率。〕府庫累世之積，皆為漵州蠻酋苻彥通所掠，〔漵，音敘。酋，慈由翻。〕彥通由是富強，稱王於溪洞間。王逵既得湖南，〔去年六月，王逵殺劉言，始盡得湖南故地，事見上卷。〕欲遣使撫之，募能往者，其將王虔朗請行。既至，彥通盛侍衛而見之，禮貌甚倨。虔朗厲聲責之曰：「足下自稱苻秦曲裔，〔苻秦之亡，苻宏奔晉，從諸桓於荊、楚，其後無聞。彥通自以為苻秦苗裔，蓋言出於宏之後。〕宜知禮義，有以異於羣蠻。昔馬氏在湖南，足下祖父皆北面事之；今王公盡得馬氏之地，足下不早往乞盟，致使者先來，又不接之以禮，異日得無悔乎！」〔言大兵若至，雖悔無及。〕彥通慚懼，起，執虔朗手謝之。虔朗知其可動，因說之曰：「溪洞之地，隋、唐之世皆為州縣，著在圖籍。〔說，式芮翻。溪洞之志，隋、唐列為郡縣，皆屬黔中道。〕今足下上無天子之詔，下無使府之命，〔使府，謂湖南都府。〕雖自王於山谷之間，〔王，於況翻。〕不過蠻夷一酋長耳！〔酋，慈秋翻。長，知兩翻。〕曷若去王號，自歸於王公，王公必以天子之命授足下節度使，與中國侯伯等夷，豈不尊榮哉！」彥通大喜，即日去王號，〔去，羌呂翻。〕因虔朗獻銅鼓數枚於王逵。〔谿峒諸蠻，鑄銅為大鼓，袑成，懸於庭中，置酒以招同類，豪富子女則以金銀為釵，執以扣鼓竟，乃留遺主人，名為「銅鼓釵」。俗好相殺，多構仇怨，欲相攻，則鳴此鼓，至者如雲。〕逵曰：「虔朗一言勝數萬兵，真國士也！」承製，以彥通為黔中節度使；〔黔中，自唐末至二蜀為武泰軍節度。黔，其今翻。〕以虔朗為都指揮使，預聞府政。【章：十二行本「政」下有「虔朗桂州人也」六字；乙十一行本同；孔本同；退齋校同。】預聞湖南都府之政。〕
逵慮西界鎮遏使、錦州刺史劉桊為邊患，〔王逵之逐邊鎬也，以劉桊鎮遏羣蠻。〕表為鎮南節度副使，〔鎮南軍，洪州，屬唐；王逵表以其號寵劉桊耳。〕充西界都招討使。
17是歲，湖南大饑，民食草木實；武清節度使、知潭州事周行逢〔自彭師暠等擁立馬希萼於衡山，自署武清節度使，王逵因之以授周行逢。〕開倉以賑之，全活甚眾。行逢起於微賤，知民間疾苦，勵精為治，嚴而無私，〔治，直吏翻。〕闢署僚屬，皆取廉介之士，約束簡要，【章：十二行本「要」下有「吏民便之」四字；乙十一行本同；孔本同；張校同。】其自奉甚薄；或譏其太儉，行逢曰：「馬氏父子窮奢極靡，不恤百姓，今子孫乞食於人，又足效乎！」〔為行逢跨有潭、朗張本。〕
世宗睿武孝文皇帝上〔諱榮，本姓柴氏，邢州龍岡人。柴氏女適太祖，是為聖穆皇后。後兄守禮生帝，從姑長於太祖家，以謹厚見愛，太祖遂以為子。〕
顯德二年（乙卯、九五五）
1春，正月，庚辰，上以漕運自晉、漢以來不給鬥耗，綱吏多以虧久抵死，詔自今每斛給耗一斗。
2定難節度使李彝興〔李彝興，即彝殷也，避宋朝宣祖廟諱，始改名彝興。史以後來所更名書之。難，乃旦翻。〕以折德扆亦為節度使，與己並列，恥之，〔夏州自唐以來，為緣邊大鎮，李氏又世襲節度使。府州，漢氏方置節鎮，折氏父子又晚出，故恥與並列。〕塞路不通周使。〔塞，悉則翻。〕癸未，上謀於宰相，對曰：「夏州邊鎮，朝廷自來每加優借，府州褊小，得失不繫重輕，且宜撫諭彝興，庶全大體。」上曰：「德扆數年以來，盡忠刃力以拒劉氏，柰何一旦棄之！且夏州惟產羊馬，貿易百貨，悉仰中國，〔貿，音茂。仰，牛向翻。〕我若絕之，彼何能為！」乃遣供奉官齊藏珍齎詔書責之，〔風俗通雲：凡氏之興九事，氏於國者，齊、魯、宋、衛是也。餘按左傳衛有大夫齊氏，此豈氏於國乎﹖〕彝興惶恐謝罪。
3戊子，蜀置威武軍於鳳州。
4辛卯，初令翰林學士、兩省官舉令、錄；除官之日，仍署舉者姓名，若貪穢敗官，並當連坐。〔敗補邁翻。〕
5契丹自晉、漢以來屢寇河北，輕騎深入，無藩籬之限，郊野之民每困殺掠。言事者稱深、冀之間有胡盧河，橫亙數百里，可浚之以限其奔突；〔胡盧河，俗謂之葫蘆河，即衡漳水，在東光縣西三十里。〕是月，詔忠武節度使王彥超、彰信節度使韓通〔周改曹州威信軍為彰信軍，避太祖諱也。〕將兵夫浚胡盧河，築城於李晏口，留兵戍之。〔冀州蓨縣東北有李晏鎮，時築城屯軍，以為靜安軍。按薛史，其軍南距冀州百里，北距深州三十里，夾胡盧河為壘。將即亮翻。〕帝召德州刺史張藏英，問以備邊之策，藏英具陳地形要害，請列置戍兵，募邊人驍勇者，厚其稟給，自請將之，隨便宜討擊；帝皆從之，以藏英為沿邊巡檢招收都指揮使。藏英到官數月，募得千餘人。王彥超等行視役者，〔行，下孟翻。〕嘗為契丹所圍；藏英引所募兵馳擊，大破之。自是契丹不敢涉胡盧河，河南之民始得休息。〔此河南，謂胡盧河之南也。〕
6二月，庚子朔，日有食之。
7蜀夔恭孝王仁毅卒。〔仁毅，蜀主之弟也。〕
8壬戌，詔羣臣極言得失，其略曰：「朕於卿大夫纔不能盡知，面不能盡識；若不採其言而觀其行，〔行，下孟翻。〕燔其意而察其忠，則何以見器略之淺深，知任用之當否！〔當，丁浪翻。〕若言之不入，罪實在予；苟求之不言，咎將誰執！」
9唐主以中書侍郎、知尚書省嚴續為門下侍郎、同平章事。
10三月，辛未，以李晏口為靜安軍。
11帝常憤廣明以來中國日蹙，〔唐僖宗廣明元年，黃巢入長安，自此之後，強藩割據，中國日蹙矣。〕及高平既捷，慨然有削平天下之志。會秦州民夷有詣大梁獻策請恢復舊疆者，〔以唐全盛版圖言之，蜀亦舊疆也。以漢、晉事言之，則契丹入中原，重以王景崇之亂，階、成、秦、鳳遂入於蜀。〕帝納其言。〔為取階、成、秦、鳳張本。〕
蜀主聞之，遣客省使趙季札按視邊備。季札素以文武才略自任，使還，奏稱：「雄武節度使韓繼勳、〔蜀置雄武節度於秦州。使，疏吏翻。還，從宣翻，又如字。〕鳳州刺史王萬迪非將帥才，不足以禦大敵。」蜀主問：「誰可往者﹖」季札請自行。丙申，以季札為雄武監軍使，仍以宿衛精兵千人為之部曲。
12帝以大梁城中迫隘，〔隘，烏懈翻。〕夏，四月，乙卯，詔展外城，先立標幟，〔幟，昌志翻。〕俟今冬農隙興皮築；東作動則罷之，更俟次年，以漸成之。且令自今葬埋皆出所標七里之外，其標內俟縣官分畫街衢、倉場、營廨之外，〔廨，古隘翻。〕聽民隨便築室。
13丙辰，蜀主命知樞院王昭遠按行北邊城寨及甲兵。〔以備周也。行，下孟翻。〕
14上謂宰相曰：「朕每思致治之方，未得其要，寢食不忘。〔治，直吏翻。〕又自唐、晉以來，吳、蜀、幽、並皆阻聲教，未能混壹，〔吳，李氏；蜀，孟氏；幽入於契丹；並為北漢。〕宜命近臣著為君難為臣不易論及開邊策各一篇，朕將覽焉。」
比部郎中王樸獻策，〔比，音毗。〕以為：「中國之失吳、蜀、幽、並，皆由失道。〔梁失吳；後唐得蜀而復失之；晉失幽；周失並。〕今必先觀所以失之之原，然後知所以取之之術。其始失之也，莫不以君暗臣邪，兵驕民困，姦黨內熾，武夫外橫，〔潢，戶孟翻。〕因小致大，積微成著。今欲取之，莫若反其所為而已。夫進賢退不肖，所以收其才也；恩隱誠信，所以結其心也；〔隱，卹也。〕賞功罰罪，所以盡其力也；去奢節用，所以豐其財也；〔去，羌呂翻。〕時使薄斂，所以阜其民也。〔時使者，使之以時也。斂，力贍翻。〕俟羣才既集，政事既治，財用既充，士民既附，然後舉而用之，功無不成矣！彼之人觀我有必取之勢，則知其情狀者願為間諜，知其山川者願為鄉導，〔間，古莧翻；下伺間同。諜，達協翻。鄉，讀曰嚮。〕民心既歸，天意必從矣。
凡攻取之道，必先其易者。唐與吾接境幾二千里，其勢易擾也。〔唐與中國以淮為境，自淮源東至海幾二里。易，以豉翻。〕擾之當以無備之處為始，備東則擾西，備西則擾東，彼必奔走而救之。奔走之間，可以知其虛實強弱，然後避實擊虛，避強擊弱擊弱。未須大舉，且以輕兵擾之。南人懦怯，聞小有警，必悉師以救之。師數動則民疲而財竭，〔數，所角翻。〕不悉師則我可以乘虛取之。如此，江北諸州將悉為我有。〔帝之取江北，王樸之計也。〕既得江北，則用彼之民，行我之去法，江南亦易取也。得江南則嶺南、巴蜀可傳檄而定。〔時劉氏據嶺南，孟氏據巴蜀，王樸欲乘勝勢以先聲下之。〕南方既定，則燕地必望風內附；〔時契丹跨有燕地。燕，於賢翻。〕若其不至，移兵攻之，席捲可平矣。〔卷，讀如捲。凡兵之動，知敵之主，此以其時契丹主言之也。〕惟河東必死之寇，〔言北漢據河東，與周為世仇也。〕不可以恩信誘，〔誘，音酉。〕當以強兵制之，然彼自高平之敗，〔事見上捲上年三月。〕力竭氣沮，必未能為邊患，宜且以為後圖，俟天下既平，然後伺，一舉可擒也。〔是後世宗用兵以至宋朝削平諸國，皆如王樸之；言惟幽燕不可得而取，至於宣和，則舉國以殉之矣。伺，相吏翻。〕今士卒精練，甲兵有備，羣下畏法，諸將效力，期年之後可以出師，〔期，讀曰朞。〕宜自夏秋蓄積實邊矣。」〔蓄積於邊上以為用兵之備。〕
上欣然訥之。 時羣臣多守常偷安，所對少有可取者，〔少，詩沼翻。〕惟樸神峻氣勁，有謀能斷，〔斷，丁亂翻。〕凡所規畫，皆稱上意，〔稱，尺證翻。〕上由是重其氣 【章：十二行本「氣」作「器」；乙十一行本同；孔本同；退齋校同。】識，末幾，遷左諫議大夫，知開封府事。〔開封在輦轂下，事繁職重。史言世宗屬任王 樸自此而重。然樸先事上於潛藩，其君臣相得亦有素矣。〕
15上謀取秦、鳳，求可將者。〔將，即亮翻。〕王溥薦宣徽南院使、鎮安節度使向訓。〔五代會要：漢天福十二年，廢陳州鎮安軍，周廣順二年復。〕上命訓與鳳翔節度使王景、客省使高唐昝居潤偕行。〔高唐縣屬博州。九域志：縣在州東一百七十里。昝，姓也，音子感翻。〕五月，戊辰朔，景出兵自散關趣秦州。〔趣，七喻翻。〕
16敕天下寺院，非敕額者悉廢之。〔敕額者，敕賜寺額，如慈恩、安國、興唐之類。〕禁私度僧尼，凡欲出家者必俟祖父母、伯叔之命。惟兩京、大名府、〔唐以魏州為鄴都。興唐府，晉改為廣晉府；大名府，蓋漢所改也。〕京兆府、青州聽設戒壇。〔戒壇，僧尼受戒之所。〕禁僧俗拾身、斷捉、煉指、掛燈、帶鉗之類幼惑流俗者。〔煉指者，束香於指而燃之。掛燈者，裸體，以小鐵鉤徧鉤其膚，凡鉤，皆掛小燈，圈燈盞，貯油而燃之，俚俗謂之燃肉身燈。今人帶布枷以化誘流俗者，亦幻惑之餘敝。斷，音短。幻，戶辦翻。〕令兩京及諸州每歲造僧帳，有死亡、歸俗，皆隨時開落。是歲，天下寺院存者二千六百九十四，廢者三萬三百三十六，見僧四萬二千四百四十四，尼萬八千七百五十六。〔見，賢遍翻。〕
17王景拔黃牛等八寨。〔黃牛等八寨州界。〕戊寅，蜀主以捧聖控儁都指揮使、保寧節度使李廷珪為北路行營都統，〔蜀以秦、鳳為北路。〕左衛聖步軍都指揮使高彥儔為招討使，武寧節度使筥彥珂副之，〔武寧軍，徐州屬，周呂彥珂遙領也。珂，丘何翻。〕客省使趙崇韜為都監。
18蜀趙季札至德陽，聞周師入境，懼不敢進，〔德陽縣，屬漢州，去成都未遠，已懼而不敢進。〕上書求解邊任還奏事，先遣輜重及妓妾西歸。〔重，直用翻。妓，渠綺翻。〕丁亥，單騎馳入成都，眾以為奔敗，莫不震恐。蜀主問以機事，皆不能對；蜀主怒，繫之御史臺，庚【章：十二行本「庚」作「甲」；乙十一行本同；孔本同。】午，斬之於崇禮門。〔趙季札雖誅，無救於秦、鳳之喪失，是以用人當審之於其初也。〕
19六月，庚子，上親錄囚於內苑　有汝民馬遇，父及弟為吏所冤死，屢經覆按，不能自伸，上臨問，始得其實，人以為神。由是諸長吏無不親察獄訟。〔史言帝明謹於庶獄。長，知兩翻。〕
20壬寅，西師與蜀李廷珪等戰天威武城東，不利，〔威武城，前蜀所築也，在鳳州東北。〕排陳使濮州刺史胡立等為蜀所擒。〔陳，讀曰陣。濮，博木翻。〕丁未，蜀主遣間使如北漢及唐，〔間，古苜翻。使，疏吏翻。〕欲與之俱出兵以制周，北漢主、唐主皆許之。
21己酉，以彰信節度使韓通充西南行營馬步軍都虞候。
22戊午，南漢主殺禎州節度使通王弘政，〔禎州，漢博羅縣之地，梁置梁化郡，隋置循州，治歸善縣，唐因之。至南漢，改唐之河源縣為龍川縣，徙循州治焉；以循州舊治歸善縣置禎州，宋朝避仁宗諱，改曰惠州。九域志：循州南至惠州三百里。〕於是高祖之諸子盡矣〔南漢主龔，廟號高祖。〕
23壬戌，以樞密院承旨清河張美為右領軍大將軍、權點檢三司事。〔清河縣，帶貝州。權點檢三司事，未除為正使。〕初，帝在澶州，美掌州之金穀隸三司者，帝或私有所，求美曲為供副。〔供副者，供辦以應副所求。澶，時連翻。〕太祖聞之怒，恐傷帝意，但徙美為濮州馬步軍都虞候。〔濮，博木翻。〕美臺財精敏，當時鮮及，〔治，直之翻。鮮，息淺翻。〕故帝以利權授之；【章：十二行本「之」下有「帝征伐四方，用度不乏，美之力也」十三字；乙十一行本同；孔本同；張校同；退齋校同。】然思其在澶州所為，終不以公忠待之。〔自漢以來能如此者，吳主孫權及周世宗而已。〕
24秋，七月，丁卯朔，以王景兼西南行營都招討使，向訓兼行營兵馬都監。宰相以景等久無功，饋運不繼，固請罷兵。帝命太祖皇帝往視之，還，言秦、鳳可取之狀，〔還，從宣翻，又如字。帝從之。
25八月，丁未，中書侍郎、同平章事景範罷判三司，尋以父喪罷政事。
26王景等敗蜀兵，〔敗，補邁翻。〕獲將卒三百。己未，蜀主遣通奏使、知樞密院、武泰節度使伊審徵如行營慰撫，仍督戰。
27帝以縣官久不鑄錢，而民間多銷錢為器皿及佛像，錢益少，九月，丙寅朔，敕始立監採銅鑄錢，自非縣官法物、軍器及寺觀鍾磬鈸鐸之類〔觀，古玩翻。鈸，蒲撥翻。〕聽留外，〔句斷。〕自餘民間銅器、佛像，五十日內悉令輸官，給其直；過期隱匿不輸，五斤以上其罪死，不及者論刑有差。〔輸，舂遇翻。時敕有隱藏銅器及埋窖使用者，一兩至一斤徒二年；一斤至五斤處死。若納到熟銅，每斤官給錢一百五十，生銅每斤一百。〕上謂侍臣曰：「卿輩勿以毀佛為疑。夫佛以善道化人，苟志於善，斯奉佛矣。彼銅像豈所謂佛邪！且吾聞佛在利人，雖頭目猶捨以佈施，〔施，式豉翻。〕若朕身可以濟民，亦非所惜也。」〕
臣光曰：若周世宗，可謂仁矣，不愛其身而愛民；若周世宗，可謂明矣，不以無廢有益。
28蜀李廷珪遣先鋒都指揮使李進據馬嶺寨，又遣奇兵出斜谷，屯白澗，〔九域志：鳳州梁泉縣有白澗鎮。〕又分兵出鳳州之北唐倉鎮及黃花谷，絕周糧道。〔黃花鎮亦在梁泉縣界，有黃花川，大散水入焉。〕閏月，王景遣裨將張建雄將兵二千抵黃花，又遣千人趣唐倉，扼蜀歸路。〔趣，七喻翻。〕蜀梁院使王巒將兵出唐倉，與建雄戰於黃花，蜀兵敗，奔唐倉，遇周兵，又敗，虜巒及其將士三千人；馬嶺、白澗兵皆潰，李廷珪、高彥儔等退保青泥嶺。蜀雄武節度使兼侍中韓繼勳棄秦州，奔還成都，觀察判官趙玭舉城降，斜谷援兵亦潰。〔玭，蒲眠翻。考異曰：十國紀年：「玭召官屬告之曰：『周兵無敵，今朝廷所遣勇將精兵，不死即逃，我輩不能去危就安，禍且至矣。』眾皆聽命，舉城叛降周。斜谷援兵亦潰。」五代通錄：「官軍之圍鳳州，偽秦州節度使高處儔引兵往復援之，中塗聞黃花之敗，奔秦州，玭與城中將校閉門不納，處儔遂西奔，玭即以城歸國。」今從實錄。〕成、階二州皆降，蜀人震恐。玭，澶州人也。〔澶，時連翻。〕帝欲以玭為節度使，範質固爭以為不可，乃以為郢州刺史。
壬子，百官入賀，帝舉酒屬王溥曰：「邊功之成，卿擇帥之力也！」〔屬，之慾翻。擇帥事見上四月，帥，所類翻。〕
29甲子，上與將相食於萬歲殿，因言：「兩日大寒，朕於宮中食珍膳，深愧無功於民而坐享天祿，既不能躬耕而食，惟當親冒矢石為民除害，差可自安耳！」〔冒，莫北翻。為，於偽翻。差之為言稍也。〕
30乙丑，蜀李廷珪上表待罪。冬，十月，壬申，伊審徵至成都請罪。【章：十二行本「罪」下有「皆釋之」三字；字十一行本同；孔本同；退齋校同。】皆以蹙國喪師也。〕
蜀主致書於帝請和，自稱大蜀皇帝；帝怒其抗禮，不答。蜀主愈恐，聚兵糧於劍門、白帝，為守禦之備，〔守劍門以備北兵之自岐、雍來者，守白帝以備北兵之泝峽而上者。〕募兵既多，用度不足，始鑄鐵錢，榷境內鐵器，民甚苦之。〔榷，古嶽翻。〕
31唐主性和柔，好文章，而喜人佞己，〔好，呼到翻。喜，許記翻。〕由是諂諛之臣多進用，〔諂諛之臣謂馮延己兄弟、魏岑、陳覺等。〕政事日亂。既克建州，破湖南，〔克建州見二百八十四卷晉開運二年。破湖南見二百九十卷太祖廣順二年。〕益驕，有吞天下之志。李守貞、慕容彥超之叛，皆為之出師，遙為聲援，〔援李守貞見二百八十八卷漢隱帝乾祐元年。又援慕容彥超見二百九十卷太祖廣順二年。皆為，於偽翻。〕又遣使自海道通契丹及北漢，約共圖中國；值中國多事，未暇與之校。
先是，每冬淮水淺涸，唐人常發兵戍守，謂之「把淺」，〔先，悉薦翻。把淺之處，自霍丘以上，西盡光州界。〕壽州監軍吳廷紹以為疆埸無事，坐費資糧，悉罷之；〔史先敘唐所以蹙國之由。埸，音亦。〕清淮節度使劉仁贍上表固爭，不能得。十一月，乙未朔，帝以李穀為淮南道前軍行營都部署兼知廬、壽等行府事，以忠武節度使王彥超副之，督侍衛馬軍都指揮使韓令坤等十二將以伐唐。令坤，磁州武安人也。〔磁，詳之翻。〕
32汴水自唐末潰決，自埇橋東南悉為污澤。上謀擊唐，先命武寧節度使武行德發民夫，因故堤疏導之，〔自埇橋東南抵唐境，皆武寧巡屬也。埇，餘拱翻。〕東至泗上；議者皆以為難成，上曰：「數年之後，必獲其利。」〔謂淮南既平，藉以通漕，將獲其利也。〕
33丁未，上與侍臣論刑賞，上曰：“朕必不因怒刑人，因喜賞人。”
34先是，大梁城中民侵街衢為舍，通大車者蓋寡，〔先，悉薦翻。〕上命悉直而廣之，廣者至三十步；〔朕自當之，他日終為人利。」〔世宗志識宏遠，不顧人言，然仁人不忍為也。〕
35王景等圍鳳州，韓通分兵城固鎮以絕蜀之援兵。戊申，克鳳州，擒蜀威武節度使王環是年正月，蜀置威武節度於鳳州。〕及都監趙崇溥等將士五千人。崇溥不食而死。環，真定人也。〔蜀將士多中原人，蓋後唐遣之戍蜀，為孟知祥所留者也。〕乙卯，制曲赦秦、鳳、階、成境內所獲蜀將士，願留者優其俸賜，願去者給資裝而遣之。詔曰：「用慰眾情，免違物性，其四州之民，二稅徵科之外，凡蜀人所立諸色科傜，悉罷之。」
36唐人聞周兵將至而懼；劉仁贍神氣自若，部分守禦，無異平日，眾情稍安。〔劉仁贍之善守，於此已見其方略。分，扶問翻。〕唐主以神武統軍劉彥貞為北面行營都部署，將兵二萬趣壽州，〔趣，七喻翻。〕奉化節度使、同平章事皇甫暉為應援使，〔唐置奉化軍於江州。〕常州團練使姚鳳為應援都監，將兵三萬屯定遠。〔舊唐書地理志曰：定遠，漢曲陽縣地，隋置定遠縣，唐屬濠州。九域志：在州南八十里。〕召鎮南節度使未齊丘還金陵，謀國難，〔還，從宣翻，又如字。難，乃旦翻。〕以翰林承旨、戶部尚書殷崇義為吏部尚書、知樞密院。
37李穀等為浮樑，自正陽濟淮。十二月，甲戌，穀奏王彥超敗唐兵二千餘人於壽州城下，〔敗，補邁翻；下同。〕己卯，又奏先鋒都指揮使白延遇敗唐兵千餘人於山山鎮。〔此時，唐蓋置鎮於六安山口。按薛史本紀：顯德四年，劉重遇奏殺紫金山潰兵三千人於壽州東山口。又疑置鎮於此地。未知孰是。〕
38丙戌，樞密使兼侍中韓忠正公鄭仁誨卒。上臨其喪，近臣奏稱歲道非便，上曰：「君臣義重，何日時之有！」往哭盡哀。
39吳越王弘俶遣元帥府判官陳彥禧入貢，〔朝廷授弘俶天下都元帥，故置元帥府判官。〕帝以詔諭弘俶，使出兵擊唐。〔使出兵常州以擊之，則唐有反顧之憂。為吳越兵為唐所敗張本。〕
三年（丙辰、九五六）
1春，正月，丙午，以王環為右驍衛大將軍，賞其不降也。〔以王環堅守鳳州，城陷而後就擒也。〕
2丁酉，李穀奏敗唐兵千餘人於上窰。〔窰，餘招翻，又作「窯」。〕
3戊戌，發開封府、曹、滑、鄭州之民十餘萬築大梁外城。〔曹、滑、鄭皆近京之州。九域志：開封府西至鄭州界一百一十五里，北至滑州界一百里，東北至曹州界一百四十五里。陳、許亦近郡而不發者，以方徵淮南，道上供億故也。〕
4庚子，帝下詔親徵淮南，以宣徽南院使、鎮安節度使向訓權東京留守，端明殿學士王樸副之，彰信節度使韓通權點檢侍衛司及在京內外都巡檢。命侍衛都指揮使、歸德節度使李重進將兵先赴正陽，河陽節節度使白重贊將親兵三千屯潁上。〔潁上縣，隋置，唐屬潁州。九域志：在州東一百一十七里。宋白曰：潁上縣，漢慎縣也。南北畫淮為守，關防莫謹於此。隋大業二年，於今縣南故鄭城置潁上縣，以地枕潁水上游為名。〕壬寅，帝發大梁。
李穀攻壽州，久不克；唐劉彥貞引兵救之，至來遠鎮，〔九域志：壽州安豐縣有來遠鎮。今按來遠鎮即東正陽，西至粋河十里。〕距壽州二百里，又以戰艦數百艘趣正陽，〔趣，七喻翻；下同。〕為攻浮樑之勢。李穀畏之，召將佐謀曰：「我軍不能水戰，若賊斷浮樑，〔斷，音短。〕則腹背受敵，皆不歸矣！不如退守浮樑以待車駕。」上至圉鎮，〔九域志：開封雍丘縣有圉城鎮。〕聞其謀，亟遣中使乘驛止之。比至，〔比，必利翻，及也。〕已焚芻糧，退保正陽。丁未，帝至陳州，〔九域志：開封府南至陳州三百三十里。〕亟遣李重進引兵趣淮上。
辛亥，李穀奏賊艦中流而進，弩祿所不能及，〔艦，戶黯翻。祿，與砲同，普教翻。〕若浮樑不守，則眾心動搖，須至退軍。今賊艦日進，淮水日漲，〔春水方 生，故李穀慮淮水日漲。〕若車駕親臨，萬一糧道阻絕，其危不測。願陛下且駐蹕陳、潁，〔陳、潁，二州名。〕俟李重進至，臣與之共度賊艦可禦，浮樑可完，立具奏聞。〔度，徒洛翻。先為不可勝以待敵之可勝，李穀之退，未為失計也。〕但若厲兵秣馬，春去冬來，足使賊中疲弊，取之未晚。帝覽奏，不悅。
劉彥貞素驕貴，無才略，不習兵，所歷藩鎮，專為貪，暴，積財巨億，以賂權要，〔萬萬為億，億億為巨億。詩所謂「萬億及秭」。孔穎達所謂「大數」也。〕由是魏岑等爭譽之，〔譽，音餘。〕以為治民如龔、黃，用兵如韓、彭，〔龔遂、黃霸，漢之良吏。韓信、彭越，漢之良將。治，直之翻。〕故周師至，唐主首用之。其裨將鹹師朗皆勇而無謀，聞李穀退，喜，引兵直抵正陽，旌旗輜重數百里，〔重，直用翻。〕劉仁贍及池州刺史張全約固止之。仁贍曰：「公軍未至而敵人先遁，是畏公之威聲也，安用速戰！萬一失利，則大事去矣！」彥貞不從。既行，仁贍曰：「果遇，必敗。」乃益兵乘城為備。〔以城中戰兵乘城益守兵。〕李重進渡淮，逆戰於正陽東，大破之，〔淮水西岸謂之西正陽，屬潁州潁上縣界；東岸謂之東正陽，屬壽州下蔡縣界。此據九域志地裏。〕斬彥貞，生擒鹹師朗等，斬首萬餘級，伏屍三十里，收軍資器械三十餘萬。是時江、淮久安，民不習戰，彥貞既敗，唐人大恐，張全約收餘眾奔壽州，劉仁贍表全約為馬步左廂都指揮使。皇甫暉、姚鳳退保清流關。〔梁置南譙州於桑根山之陽，在滁州清流縣西南八十里。隋始置清流縣，唐為滁州治所。清流關在縣西南二十餘裏，南唐所置也。〕滁州刺史王紹顏委城走。
壬子，帝至永寧鎮，〔九域志：黃州麻城縣有永寧鎮，此非也。麻城在壽州西南數百里，帝猶未渡淮，安得至麻城之永寧邪！又考九域志，潁州汝陰縣有永寧鎮，又東百餘裏至正陽，此則是也。〕謂侍臣曰：「聞壽州圍解，農民多歸村落，今聞大軍至，必復入城。憐其聚為餓殍，〔復，扶又翻。殍，被表翻。〕宜先遣使存撫，各令安業。」甲寅，帝至正陽，以李重進代李穀為淮南道行營都招討使，以穀判壽州行府事。〔宋敏求曰：凡節度州為三品，刺史州為五品。國初，曹翰以觀察使判潁州，是以四品臨五品州也。同品為知，隔品為判；自後唯輔臣、宣徽使、太子太保、僕射為判，餘並為知州。〕丙辰，帝至壽州城下，營於淝水之陽，〔淝水自安豐縣界流入壽春縣界，經壽春城北入於淮，去城二里。水北為陽。〕命諸軍圍壽州，徙正陽浮樑於下蔡鎮。〔唐潁州有下蔡縣，時廢縣為鎮，西抵正陽五十五里。〕丁巳，徵宋、亳、陳、潁、徐、宿、許、蔡等州丁夫數十萬以攻城，晝夜不息。唐兵萬餘人維舟於淮，營於塗山之下。〔塗山在濠州，本塗山氏之邑，禹會諸侯處也；今在鍾離縣西九十五里。濱淮有漢當塗縣故城，南北朝兵爭之際，為馬頭郡城，淮水逕城北而東流，渦水自西北來注於淮，謂之渦口，南岸正對馬頭城。〕庚申，帝命太祖皇帝擊之，太祖皇帝遣百餘騎薄其營而偽遁，伏兵邀之，大敗唐兵於渦山，〔敗，補邁翻。渦，音戈。〕斬其都監何延錫等，痔戰艦五十餘艘。〔艘，蘇遭翻。〕
5詔以武平節度使兼中書令王逵為南面行營都統，使攻唐之鄂州。逵引兵過嶽州，嶽州團練使潘叔嗣厚具燕犒，奉事甚謹；逵左右求取無厭，〔犒，苦到翻。厭，於鹽翻。〕不滿望者譖叔嗣於逵，雲其謀叛，逵怒形於詞色，叔嗣由是懼而不自安。〔為潘叔嗣殺王逵張本。〕
唐主聞湖南兵將至，命武昌節度使何敬洙徙民入城，為固守之計；敬洙不從，使除地為戰場，曰：「敵至，刖與軍民俱死於此耳！」〔何敬洙為將，亦唐之良也。因王逵有潘叔嗣之難，又以成其名。〕唐土善之。
6二月，丙寅，下蔡浮樑成，上自往視之。
戊辰，廬、壽、光、黃巡檢使司【章：十二行本「司」上有「元城」二字；乙十一行本同；孔本同。】超〔司，姓也。左傳鄭有司臣。〕奏敗唐兵三千餘人於盛唐，〔唐，補邁翻。盛唐本唐初之霍山縣也，開元二十七年更名盛唐，屬壽州，宋朝開寶四年改為六安縣。九域志：六安縣，在壽州南二百一十里。〕擒都監高弼等，獲戰艦四十餘艘。
上命太祖皇帝倍道襲清流關。皇甫暉等陳於山下，〔陳，讀曰陣。〕方與前鋒戰，太祖皇帝引兵出山後；暉等大驚，走入滁州，〔宋白曰：滁州之地，劉宋為新昌郡，梁立南譙州於桑根山西，今州西南十八里南譙故城是也。北齊自南譙徙新昌郡，今州城是也。隋廢州，以其地為清流縣，唐為滁州。〕欲斷橋自守，〔斷，音短。〕太祖皇帝躍馬麾兵涉水，直抵城下。暉曰：「人各為其主，〔為，於偽翻。〕願容成列而戰。」〔皇甫暉受唐莊宗畜養之恩，一旦作亂，莊宗以之喪亡。棄中國而奔江南，委質於唐，乃言人各為其主，蓋兵鋒所迫，食皇失措，為是言以款敵耳。〕太祖皇帝笑而許之。〔太祖自審智勇足以辦皇甫暉，故許之。〕暉整眾而出，太祖皇帝擁馬項突陳而入，〔陳，讀曰陣。〕大呼曰：「吾止取皇甫暉，他人非吾敵也！」手劍擊暉，中腦生擒之，〔呼，火故翻。手，式又翻。中，竹仲翻。〕並擒姚鳳，遂克滁州。後數日，宣祖皇帝為馬軍副都指揮使，〔宣祖諱弘殷。〕引兵夜半至滁州城下，傳呼開門。太祖皇帝曰：「父子雖至親，城門王事也，不敢奉命。」【章：十二行本「命」下有「明旦乃得入」五字；乙十一行本同；孔本同；張校同；退齋校同。】史言太祖勇於戰，謹於守。〕
上遣翰林學士竇儀籍滁州帑藏，〔帑，他朗翻。藏，徂浪翻；下同。〕太祖皇帝遣親吏取藏中絹。儀曰：「公初克城時，雖傾藏取之，無傷也。今既籍為官物，非有詔書，不可得也。」〔竇儀有守。〕太祖皇帝由是重儀。〔太祖之識度，豈一時將帥匠能及哉！〕詔左金吾衛將軍馬崇祚知滁州。
初，永興節度使劉詞遺表薦其幕僚薊人趙普有才可用。會滁州平，範質薦普為滁州軍事判官，太祖皇帝與語，悅之。時獲盜百餘人，皆應死，普請先訊鞫然後決，所活十七八。太祖皇帝益奇之。〔太祖重竇儀，奇趙普，皆在潛躍之時。普自此為佐命元功，儀乃為普所忌而不至相位。〕
太祖皇帝威名日盛，每臨陳，必以繁纓飾馬，鎧仗鮮明。或曰：「如此，為敵所識。」〔陳，讀曰陣。繁，蒲官翻。〕太祖皇帝曰：「吾固欲其識之耳！」
唐主遣泗州牙將王知朗齎書抵徐州，稱：「唐皇帝奉書大周皇帝，請息兵脩好，願以兄事帝，歲輸貨財以助軍費。」〔好，呼到翻。輸，舂遇翻。〕甲戌，徐州以 聞；〔九域志：泗州西北至徐州七百五十里。王知朗不敢詣軍前而抵徐州，恐犯兵鋒而死也。〕帝不答。〔以唐主猶敢抗禮，欲為兄弟之國也。〕戊寅，命前武勝節度使侯章等攻壽州水寨，決其壕之西北隅，導壕水入於淝。
太祖皇帝遣使獻皇甫暉等，暉傷甚，見上，臥而言曰：「臣非不忠於所事，但士卒勇怯不同耳。臣曏日屢與契丹戰，〔皇甫暉本魏兵，唐莊宗使戍瓦橋拒契丹，因而作亂。其自謂屢與契丹戰，蓋戍瓦橋時也。〕未嘗見兵精如此。」因盛稱太祖皇帝之勇。上釋之，後數日卒。
帝詗知揚州無備，〔詗，古永翻，又翾正翻。〕己卯，命韓令坤等將兵襲之，戒以毋得殘民；其李氏陵寢，遣人與李氏人共守護之。
唐主兵屢敗，懼亡，乃遣翰林學士，戶部侍郎鍾謨、工部侍郎，文理院學士李德明奉表稱臣，來請平，獻御服、湯【章：十二行本「湯」作「茶」；乙十一行本 同；孔本同。】藥及金器千兩，銀器五千兩，繒錦二千匹，〔繒，慈陵翻。〕犒軍牛五百頭，酒二千斛，壬午，至壽州城下。謨、德明素辯口，上知其欲遊說， 〔犒，苦到翻。說，式芮翻；下欲說同。〕盛陳甲兵而見之，曰：「爾主自謂唐室苗裔，〔南唐祖唐太宗之子吳王恪。〕宜知禮義，異於他國。與朕止隔一水，〔謂南唐與周以淮為界。〕未嘗遣一介脩好，〔好，呼到翻。〕惟泛海通契丹，捨華事夷，禮義安在﹖〔自徐溫專吳政，屢泛海使契丹，欲與共圖中國；至唐烈祖及今主皆然。〕且汝欲說我令罷兵邪﹖我非六國愚主，豈汝口舌所能移邪！〔言六國皆愚主，故蘇、張得行其遊說；仗遇英明之君，雖辯如蘇、張，不能移也。〕可歸語汝主：〔語，牛倨翻。〕亟來見朕，再拜謝過，則無事矣。不然，朕欲觀金陵城，借府庫以勞軍，〔勞，力到翻。〕汝君臣得無悔乎！」謨、德明戰慄不敢言。
7吳越王弘俶遣兵屯境上以俟周命。蘇州營田指揮使陳滿言於丞相吳程曰：「周師南征，唐舉國驚擾，常州無備，易取也。」〔九域志：蘇州西北至常州一百八十餘裏。易，以豉翻。〕會唐主有詔撫安江陰吏民，〔江陰縣，本晉毗陵之暨陽縣也，江左分置蘭陵縣；梁敬帝時，嘗置江陰郡及江陰縣，隋廢，唐置暨州，南唐始置江陰軍。九域志：在常州東北九十里。〕滿告程雲：「周詔書已至。」程為之言於弘俶，〔為，於偽翻。〕請亟發兵從其策。丞相元德昭曰：「唐大國，未可輕也。若我入唐境而周師不至，誰與併力，能無危乎！請姑俟之。」程固爭，以為時不可失，弘俶卒從程議。〔卒，子恤翻。〕癸未，遣程督衢州刺史鮑脩讓、中直都指揮使羅晟趣常州。〔趣，七喻翻。〕程謂將士曰：「元亟相不欲出師。」將士怒，流言欲擊德昭。〔吳越將士狃福州之欴勝，謂唐之可乘也。兵驕者破，豈虛言哉！〕弘俶匿德昭於府中，令捕言者，歎曰：「方出師而士卒欲擊丞相，不祥甚哉！」
8乙酉，韓令坤奄至揚州；平旦，先遣白延遇以數百騎馳入城，城中不之覺。令坤繼至，唐東都營屯使賈崇焚官府民舍，棄城南走，副留守工部侍郎馮延魯髡髮被僧服，匿於佛寺，〔唐以揚州為東都，故置留守。髡，苦昆翻。被，皮義翻。〕軍士執之。令坤慰撫其民，使皆安堵。
庚寅，王逵奏拔鄂州長山寨，〔長山，在鄂州南界。唐立寨以備潭、朗。〕執其將陳澤等，獻之。
辛卯，太祖皇帝奏唐天長制置使耿謙降，〔唐天寶元年，分江都、六合、高郵三縣地，置千秋縣，七載，改名天長。九域志：天長縣在揚州西一百一十里。〕有獲芻糧二十餘萬。
9唐主遣園苑使尹延範如泰州，〔梁有宮苑使，又有內園栽接使；唐置園苑使亦猶是也。〕遷吳讓皇之族於潤州。〔晉天福四年，唐烈祖自潤州遷讓皇之族於泰州，今以周師攻逼，復遷潤州。〕延範以道路艱難，恐楊氏為變，盡殺其男子六十人，還報，唐主怒，腰斬之。
10韓令坤等攻泰【章：十二本行「泰」上有「唐」字；乙十一行本同；孔本同；退齋校同。】州，拔之，〔南唐升海陵鎮為泰州。九域志：揚州東至泰州一百一十五里。〕刺史方訥奔金陵。〔自泰州南奔泰興縣，渡江取潤州至金陵。〕
11唐主遣人以蠟丸求救於契丹。壬辰，靜安軍使何繼筠獲而獻之。〔去年帝置靜安軍於李晏口。〕
12以給事中高防權知泰州。
13癸巳，吳越王弘俶遣上直都指揮使路彥銖攻宣州，羅晟帥戰艦屯江陰。唐靜海制置使姚彥洪帥兵民萬人奔吳越。〔帥，讀曰率。南唐於海陵之東境置靜海都鎮制置院，周取其地，置靜海軍，尋升為通州。通州南至大江二十四里，絕江而南，即吳越之蘇州界。〕
14潘叔嗣屬將士而告之曰：「吾事令公至矣，〔屬，之慾翻，集會也。王逵兼中書令，故稱為令公。〕今乃信讒疑怒，軍還，必擊我，吾不能坐而待死，汝輩能與吾俱西乎﹖」眾憤怒，請行，叔嗣帥之西襲朗州。〔九域志：嶽州西至朗州五百五十里。帥，讀曰率。〕逵聞之，還軍追之，及於武陵城外，〔朗州，武陵郡。〕與叔嗣戰，逵敗死。〔考異曰：湖湘故事雲：「王逵奉詔伐吳，有蜜蜂無萬數集逵傘蓋。周行逢內喜，潛與潘叔嗣、張文表等謀曰：『我覩王公妖怪入傘，他時忽落別人之手，我輩處身何地！我等若三人同心，共保馬氏舊基，同取富貴，豈不是男兒哉！』叔嗣、文表聞行逢之言，已會深意，遂乃拜受此語，各散歸營。」廣本：「逵命行營副使毛立為袁州營統軍使，潘叔嗣、張文表為前鋒。軍次醴陵縣，吏請具牛酒犒軍，立不許。叔嗣、文扛姻士卒之怒，縛立，送於行逢，以兵叛告逵。逵大懼，乘輕舟奔朗州，叔嗣追至朗州，殺之。」 湖湘故事：「逵連夜走歸朗州，去經數日，潘叔嗣始到潭州，既聞王逵走歸朗州，亦以舟棹僖程而趨，至朗州，殺。」今按世宗實錄：「顯德三年二月丙寅，朗州王 進逵言，領大軍入淮南界；庚寅言入鄂州界，攻下長山寨。癸巳，荊南高保融言進逵自鄂州領兵復歸本道。」又云：「潘叔嗣為先鋒，行及鄂州，叔嗣回戈襲武陵，進逵聞之，倍道先入武陵，叔嗣攻其城，進逵敗走，為叔 嗣所殺。」又云：「三月壬寅，進逵差牙將押送淮南將陳澤等。」蓋進逵未敗前奏事，三月始達行在，與薛史承襲傳及湖南傳記略同。惟湖湘故事及丁暃馬氏行事記 載逵攻袁州叔嗣叛事，曹衍雲：「逵三月至潭州。四月，叔嗣叛。」丁暃雲：「五月五日，叔嗣殺逵於朗州。」皆妄也。周行逢據湖南，仕進尚門蔭，衍屢獻文章， 不得調，退居鄉裏教授。及張文表叛，闢為幕職，事敗，逃遁，會赦，乃敢出，窮困無以自進，採摭舊聞，撰湖湘馬氏故事二十卷，如京師獻之。太宗憫其窮且老，授將作監丞。衍本小人，言辭鄙俚，非有意著書，故敘事顛倒，前後自相違背，以無為有，不可勝數。素怨周行逢，尤多誣毀，不欲行逢不預叔嗣之謀，乃妄造此說。凡載行逢罪惡之甚者，皆出於衍雲。暃亦國初人，疑其說得於衍書，皆不可為據。今從十國紀年。〕
或勸叔嗣遂據朗州，叔嗣曰：「吾救死耳，安敢自尊，宜以督府歸潭州太尉，〔時湖湘以朗州為督府。潭州太尉，謂周行逢也。〕豈不以武安見處乎！」〔言行逢必將以潭州處己。處，昌呂翻。〕乃歸嶽州，使團練判官李簡〔潘叔嗣為嶽州團練使，判官其屬也。〕帥朗州將吏迎武安節度使周行逢。〔帥，讀曰率。；下同。〕眾謂行逢：「必以潭州授叔嗣。」〔謂，告也，語也。〕行逢曰：「叔嗣賊殺主帥，罪當族。所可恕者，得武陵而不有，以授石耳。若遽用為節度使，天下謂我與之同謀，何以自明！宜且以為行軍司馬，俟踰年，授以節鉞可也。」〔觀此，則周行逢本有奉辭討潘叔嗣之心，以其迎己，故不發耳。〕乃以衡州刺史莫弘萬權知潭州，帥眾人朗州，自稱武平、武安留後，告於朝廷，〔行逢欲兼有潭、朗也。〕以叔嗣為行軍司馬。叔嗣怒，稱疾不至。行逢曰：「行軍司馬，吾嘗為之，〔周行逢為武安行軍司馬，見上卷太祖廣順三年。〕權與節度使相埒耳，〔埒，龍輟翻，等也。〕叔嗣猶不滿望，更欲圖我邪！」
或說行逢：「授叔嗣武安節鉞以誘之，〔說，式芮翻。誘，以九翻。〕令至都府受命，此乃機上肉耳！」行逢從之。叔嗣將行，其所親止之。叔嗣自恃素以兄事事行逢，相親善，〔行逢、叔嗣親善事，始見二百九十一卷太祖廣順二年九月。〕遂行不疑。行逢遣使迎候，道路相望，既至，自出郊勞，〔勞，力到翻。〕相見甚懽。叔嗣入謁，未至聽事，〔聽，讀曰廳。〕遣人執之，立於庭下，責之曰：「汝為小校無大功，〔校，戶教翻。〕王逵用汝為團練使，一旦反殺主帥；〔帥，所類翻。〕吾以疇昔之情，未忍斬汝，以為行軍司馬，乃敢違拒吾命而不受乎！」叔嗣知不免，以宗族為請。遂斬之。
