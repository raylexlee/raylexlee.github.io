△卷第二百四十三
唐紀五十九〔起昭陽單閼（癸卯），盡著雍涒灘（戊申），凡六年。〕
穆宗睿聖文惠孝皇帝下
長慶三年（癸卯、八二三）
1春，正月，癸未，賜兩軍中尉以下錢。二月，辛卯，賜統軍軍使等綿綵、銀器各有差。〔綿，當作「錦」。〕【章：十二行本正作「錦」。】
2戶部待郎年僧孺，素為上所厚。初，韓弘之子右驍衛將軍公武為其父謀，以財結中外。〔為其，於偽翻。〕及公武卒，弘繼薨，犛孫紹宗嗣，主藏奴與吏訟於御史府。〔藏，徂浪翻。〕上憐之，盡取弘財簿自閱視，凡中外主權，〔主權，謂中外官之有事權者。〕多納弘貨，獨朱句細字曰：「某年月日，送戶部年待郎錢千萬，不納。」〔句，古侯翻〕上大喜，以示左右曰：「果然，吾不繆知人！」〔繆，靡幼翻。〕三月，壬，以僧孺為中書侍郎、同平章事。
時僧孺與李德裕皆有入相之望；德裕出為浙西觀察使，八年不遷，〔至文宗大和三年，用裴度薦，始徵李德裕於浙西，又為李宗閔所排，出帥滑。〕以為李逢吉排己，引僧孺為相。由是牛、李之怨愈深。〔考異曰：舊德裕傳曰：「初，李逢吉自襄陽入朝，乃密賂纖人，構成於方獄。八月，元稹、裴度俱罷。逢吉代裴度為相，既得權位，銳意報怨。時德裕與僧孺俱有相望，逢吉欲引僧孺，懼紳與德裕禁中沮之，九月，出德裕浙西，尋引僧孺同平章事，繇是交怨愈。」蓋德裕以此疑怨逢吉，未必皆出逢吉之意也！〕
3夏，四月，甲午，安南奏陸州獠攻掠州縣。〔武德元年，以寧越郡之安海、玉山置玉山州；貞觀元年，州廢，屬欽州；高宗上元二年，復置陸州，東至廉州界三百里。〕
4丙申，賜宣徽院供奉官錢，紫衣者百二十緡，下至承旨各有差。〔唐中世以後，置宣徽院，以宦者主之。其大朝賀及聖節上壽，則宣徽使宣答。徐度卻掃編曰：「宣徽使，本唐宦者之官，故其所掌皆瑣細之事。本朝更用士人，品秩亞二府，有南、北院，南院比北院資望尤優，然其職猶多因唐之舊。 賜羣臣新火，及諸司使至崇班、內侍、供奉、諸司工匠、兵卒名籍，及三班以下遷補、假故、鞫劾，春秋及聖節大宴，節度迎授恩命，上元張燈，四時祠祭，契丹朝 貢，內庭學士赴上，督其供帳，內外進奉名物，教坊伶人歲給衣帶，郊御殿、朝謁聖容，賜酺，國忌，諸司使下別籍分產，諸司工匠休假之類。」今觀穆宗所賜，則宣徽院官員數多矣。〕
5初，翼城人鄭注，眇小，目下視，而巧譎傾諂，善揣人意，〔翼城縣，屬絳州，本漢絳縣地，隋改翼城縣，因縣古翼城為名。揣，初委翻。〕以醫遊四方，羇貧甚。嘗以藥術幹徐州牙將，牙將悅之，薦於節度使李愬。愬餌其藥頗驗，遂有寵，署為牙推，〔牙推，在節度推官之下。〕浸預軍政，妄作威福，軍府患之。監軍王守澄以眾情白愬，請去之，〔去，羌呂翻；下同。〕愬曰：「注雖如是，然奇才也，將軍試與之語，〔時中官多加諸衛將軍，謂之內將軍。〕苟無可取，去之未晚。」乃使注往謁守澄，守澄初有難色，不得已見之，坐語未久，守澄大喜，延之中堂，促膝笑語，恨相見之晚。明日，謂愬曰：「鄭生誠如公言。」自是又有寵於守澄，權勢益張，【張：知亮翻。】愬署為巡官，列於賓席。注既用事，恐牙將薦己者泄其本末，密以他罪譖之於愬，愬殺之。及守澄入知樞密，挈注以西，為立居宅，贍給之；〔為，於偽翻。〕遂薦於上，上亦厚遇之。
自上有疾，〔去年冬十一月上有疾，事見上卷。〕守澄專制國事，勢傾中外；注日夜出入其家，與之謀議，語必通夕，關通賂遺，〔遺，唯季翻。〕人莫能窺其跡。始則有微賤巧宦之士，或因以求進，數年之後，達官車馬滿其門矣。〔為鄭注與李訓誅王守澄及甘露之禍張本。〕工部尚書鄭權，家多姬妾，祿薄不能贍，因注通於守澄以求節鎮；已酉，以權為嶺南節度使。
6五月，壬申，以尚書左丞柳公綽為山南東道節度使。公綽過鄧縣，〔唐襄州之鄧城縣，漢南陽之鄧縣也，治古樊城。隋改為安養縣，天寶元年改為臨漢縣；貞元二十一年移縣古鄧城，乃改為鄧城縣。九域志：在州北二十里。〕有二吏，一犯贓，一舞文，眾謂公綽必殺犯贓者。公綽判曰：「贓吏犯法，法在；姦吏亂法，法亡。」竟誅舞文者。〔考異曰：柳氏敘訓曰：「公為襄陽節度使，有名馬，人爭畫為圖。圉人潔其蹄尾，被蹴，致斃命，斬於鞠場。賓吏請曰：『圉人備之不至，良馬可惜！』公曰：『有良馬之貌，含駑馬之性，必殺之。』有齊縗者，哭且獻狀曰：『遷三世十二喪，於武昌為津吏所遏，不得出。』公覽狀，召軍候擒之，破其十二柩，皆實以稻米。時歲儉，鄰境尤甚，人以為神明之政，」按韓愈與公綽書曰：「殺所乘馬以祭踶死之士，」乃在鄂嶽時事，敘訓、舊傳皆誤也。察齊衰者，乃是閉糶，非美事。今不取。〕
7丙子，以晉、慈二州為保義軍，以觀察使李寰為節度使。
8六月，己丑，以吏部侍郎韓愈為京兆尹；六軍不敢犯法，私相謂曰：「是尚欲燒佛骨，〔事見二百四十卷憲宗元和十四年。〕何可犯也！」
9秋，七月，癸亥，嶺南奏黃洞蠻寇邕州，破左江鎮。〔邕州宣化縣有左江、右江二鎮，左江出七源州界，至合江鎮，與右江水合為一水，流入橫州，號鬱水。右江源出峨利州界，與雲南大槃水通。左江道屬太平、永平寨，右江道屬橫山寨，各管羈縻州。〕丙寅，邕州奏黃洞蠻破欽州千金鎮，刺史楊嶼奔石南砦。〔千金鎮，當在欽州西南。嶼，徐與翻。砦，與寨同，音豺夬翻。〕
10南詔勸利卒，國人請立其弟豐祐。〔考異曰：實錄：「九月辛酉，南詔王立佺進其國信。」歲末又云：「南詔請立蒙勸利之弟 豐祐。」雲立佺者，蓋誤也。今從新傳。〕豐祐勇敢，善用其眾，始慕中國，不與父連名。〔南詔父子連名，其先細奴邏，生邏盛炎，邏盛炎生炎閤，炎閤死而立其 弟盛邏皮，盛邏皮生皮邏閤，皮邏閤鳳，閤邏鳳生鳳迦異，鳳迦異生異牟尋，異牟尋生尋閣勸，尋閣勸生勸龍晟、勸利，皆連名也。為南詔強盛寇邊張本。〕
11八月，癸巳，邕管奏破黃洞蠻。
12丙申，上自複道幸興慶宮，至通化門樓，〔雍錄：開元二十年，築夾城，通芙蓉園，自大明宮夾東羅城複道，由通化、安興門，次經春明門、延喜門，又可以達曲 江芙蓉園，而外人不知也。按複道自大明宮至通化門便可入興慶宮，若經春明、延興、延喜門，則至芙蓉園矣。〕投絹二百匹施山僧。〔施，式豉翻。〕上之濫賜皆此類，不可悉紀。
13癸卯，以左僕射裴度為司空、山南西道節度使，不兼平章事。李逢吉惡度，〔惡，烏路翻。〕右補闕張又新等附逢吉，競流謗毀傷度，竟出之。又新，薦之子也。〔張薦事德宗，屢使吐蕃、回鶻。〕
14九月，丙辰，加昭義節度使劉悟同平章事。
15李逢吉為相，內結知樞密王守澄，勢傾朝野。〔考異曰：李讓夷敬宗實錄曰：「逢吉用族子仲言之謀，因鄭注與守澄潛結上於東宮，且言逢吉實立殿下，上深德之。」又曰：「張又新、李續之，皆逢吉藩僚，時又新為右補闕，續之為度支員外郎。」劉昫承之為逢吉傳，亦言：「逢吉令仲言賂注，求結於守澄。仲言辯譎多端，守澄見之甚悅，自是逢吉有助，事無違者。」其李訓傳則雲：「訓自流所還，丁母憂，居洛中，時逢吉為留守，思復為相，乃使訓因鄭注結王守澄。」然則逢吉結守澄，乃在文宗時，非穆宗時也。二傳自相違。逢吉結守澄，要為不誣，然未必因鄭注。李讓夷乃李德裕之黨，惡逢吉，欲重其罪，使與李訓、鄭注皆有連結之跡，故云用訓謀，因注以交守澄耳。又張又新、李續之為逢吉藩僚，乃在逢吉再鎮襄陽後，於此時未也。今不取。〕惟翰林學士李紳每承顧問，常排抑之，擬狀至內庭，紳多所臧否；〔擬狀，謂進狀所擬除目也。翰林學士院在內庭，蓋李逢吉所進擬者，穆宗訪其可否於李紳，故得言之。否，音鄙。〕逢吉患之，而上待遇成厚，不能遠也。〔遠，於願翻。〕會御史中丞缺，逢吉薦紳清直，宜居風憲之地；上以中丞亦次對官，〔程大昌曰：德宗貞元七年，詔每御延英，令諸司長官二人奏本司事；俄又令常參官必日引見二人，訪以政事，謂之巡對。則是待制之外，又別有巡對也。蓋正謂待制者，諸司長官也。名為巡對者，未為長官而在常參之數，亦得更迭引對者也。其曰次對官者，即巡對官，許亞次待制而俟對者也。則次對不得正為待制矣。今人作文，凡言待制，皆以次對名之，則恐未審也。然稱謂既熟，雖唐人亦自不辯。開成中，敕今後遇入閤日，次對官未要隨班出，並於東階松木下立，待宰臣奏事退，令齊至香案前各奏本司公事。左、右史待次對官奏事訖同出案。此所言嘗以諸司之長官待制者，名為次對官矣。若究其制，實誤以待制為次對官也。餘考唐中世以後，宰相對延英，既退，則待制官、巡對官皆得引對，總可謂之次對官。所謂次對官者，謂次宰相之後而得對也，非次待制官而入對也。唐人本不誤，程泰之自誤耳。據宋白所紀，貞元七年十一月敕，則次對官者以常參官依次對為稱。詳已見前註。〕不疑而可之。會紳與京兆尹、御【章：十二行本「御」上有「兼」字；乙十一行本同。】史大夫韓愈爭臺參及他職事，文移往來，辭語不遜；〔故事，京尹新除，皆詣臺參。逢吉欲激二人使爭，以愈兼御史大夫免臺參，而紳、愈果爭。不遜，謂不相遜也。〕逢吉奏二人不協，冬，十月，丙戌，以愈為兵部侍郎，紳為江西觀察使。
16己丑，以中書侍郎、同平章事杜元穎同平章事、充西川節度使。〔為杜元穎以刻削致寇張本。〕
17辛卯，安南奏黃洞蠻為寇。
18韓愈、李紳入謝，上各令自敘其事，乃深寤。壬辰，復以愈為吏部侍郎，紳為戶部侍郎。〔考異曰：穆宗實錄曰：「紳性險果，交結權倖，自以望輕，頗忌朝廷有名之士；及居近署，封植己類以樹黨援，進修之士懼為傷毒，疾之。常指鈞衡欲逞其私志，時宰病之，因以人情上論，諫官歷獻疏，方有江西之命。行有日矣，因延英對辭，又泣請留侍，故有是拜，人情憂駭。」此蓋修穆宗實錄者惡紳，故毀之如是。今從敬宗實錄。〕
四年（甲辰、八二四）
1春，正月，辛亥朔，上始御含元殿朝會。〔上即位四年矣，是歲元正，方御東內正牙大朝會。〕
2初，柳泌等既誅，〔見二百四十一卷元和十五年。〕方士稍復因左右以進，〔復，扶又翻。〕上餌其金石之藥。有處士張皋者上疏，以為：「神慮澹則血氣和，嗜慾勝則疾疢作。〔澹，徒覽翻。疢，醜刃翻。〕藥以攻疾，無疾不可餌也。昔孫思邈有言，〔孫思邈，唐之名醫。〕『藥勢有所偏助，令人藏氣不平，〔藏，徂浪翻。藏氣，五藏之氣也。〕借使有疾用藥，猶須重慎。』庶人尚爾，況於天子！先帝信方士妄言，餌藥致疾，此陛下所詳知也，豈得復循其覆轍乎！〔復，扶又翻；下同。〕今朝野之人紛紜竊議，但畏忤旨，莫敢進言。臣生長蓬艾，〔長，知丈翻。〕麋鹿與遊，無所邀求，但粗知忠義，欲裨萬一耳！」上甚善其言，使求之，不獲。
3丁卯，嶺南奏黃洞蠻寇欽州，殺將吏。〔舊制，欽州至京師五千二百五十一里。〕
4庚午，上疾復作；壬申，大漸，命太子監國。宦官欲請郭太后臨朝稱制，太后曰：「昔武后稱制，幾危社稷。〔事見武后紀。幾，居依翻。〕我家世守忠義，非武氏之比也。太子雖少，〔少，詩照翻。〕但得賢宰相輔之，卿輩勿預朝政，何患國家不安！自古豈有女子為天下主而能致唐、虞之理乎！」取制書手裂之。太后兄太常卿釗聞有是議，密上牋曰：「苟果徇其請，臣請先帥諸子納官爵歸田裏。」〔帥，讀曰率。〕太后泣曰：「祖考之慶，鍾於吾兄。」是夕，上崩於寢殿。〔年三十。〕癸酉，以李逢吉攝冢宰。丙子，敬宗即位於太極東序。
初，穆宗之立，神策軍士人賜錢五十千，〔事見二百四十一卷元和十五年。〕宰相議以太厚難繼乃下詔稱：「宿衛之勤，誠宜厚賞，屬頻年旱歉，〔屬，之慾翻。〕御府空虛，邊兵尚未給衣，霑卹期於均濟。神策軍士人賜絹十匹、錢十千，畿內諸鎮又減五千。仍出內庫綾二百萬匹付度支，充邊軍春衣。」時人善之。〔李逢吉為相，時人之所惡也。一事之善，則時人善之，非是非之公歟！度，徒洛翻。〕
6初，穆宗既留李紳，〔事見上年。〕李逢吉愈忌之。紳族子虞頗以文學知名，自言不樂仕進，〔樂，音洛。〕隱居華陽川。〔華陽川，在虢州華陽山南。華，戶化翻。〕及從父耆為左拾遺，〔從，才用翻；下從子同。〕虞與耆書求薦，誤達於紳；紳以書誚之，且以語於眾人。〔誚，才笑翻。語，年倨翻。〕虞深怨之，乃詣逢吉，悉以紳平日密論逢吉之語告之。逢吉益怒，使虞與補闕張又新及從子前河陽掌書記仲言等伺求紳短，揚之於士夫間；〔伺，相吏翻。〕且言「紳潛察士大夫有羣居議論者，輒指為朋黨，白之於上。」由是士大夫多忌之。
及敬宗即位，逢吉與其黨快紳失勢，又恐上復用之，〔復，扶又翻。〕日夜謀議，思所以害紳者。楚州刺史蘇遇〔楚州，漢射陽縣地，晉立山陽郡，隋為楚州，至京師二千五百一里。〕謂逢吉之黨曰：「主上初聽政，必開延英，有次對官，惟此可防。」〔恐紳因次對言事，而上復用之。〕其黨以為然，亟白逢吉曰：「事迫矣，若俟聽政，悔不可追！」逢吉乃令王守澄言於上曰：「陛下所以為儲貳，臣備知之，皆逢吉之力也。如杜元穎、李紳輩，皆欲立深王。」〔深王察，後改名悰，憲宗之子，穆宗之弟也。〕度支員外郎李續之等繼上章言之。上時年十六，疑未信。會逢吉亦有奏，言「紳不利於上，請加貶謫。」上猶再三覆問，然後從之。二月，癸未，貶紳為端州司馬。〔端州，隋置，取界內端溪為名；煬帝初置信安郡，武德又為端州，天寶改為高安郡，乾元復為州。舊志：至京師四千九百三十五里。〕逢吉仍帥百官表賀，〔帥，讀曰率。〕既退，百官復詣中書賀，〔復，扶又翻；下同。〕逢吉方與張又新語，門者弗內；良久，又新揮汗而出，旅揖百官曰：「端溪之事，又新不敢多讓。」〔端州謂之端溪。〕眾駭愕辟易，憚之。〔闢，音闢。易，音亦。〕右拾遺、內供奉吳思獨不賀，逢吉怒，以思為吐蕃告哀使。丙戌，貶翰林學士龐嚴為信州刺史，蔣防為汀州刺史。〔唐上元元年，割饒州之弋陽、衢州之玉山，建、撫二州各三鄉，置信州，至京師東南三千八百里。開元二十六年，開福、撫二州山洞，置汀州，至京師六千一百七十三里。〕嚴，壽州人，與防皆紳所引也。給事中於，素與嚴善，封還敕書；人為之懼，〔為，於偽翻。〕曰：「於給事為龐、蔣直冤，犯宰相怒，誠所難也！」及言貶之太輕。逢吉由是獎之。
張又新等猶忌紳，日上書言貶紳太輕，上許為殺之；〔為，於偽翻。〕朝臣莫敢言，獨翰林侍讀學士韋處厚上疏，〔太宗選耆儒侍讀，以質史籍疑義。開元中，集賢院置侍讀直學士。時翰林有侍讀學士，有侍書學士。〕指述「紳為逢吉之黨所讒，人情歎駭。紳蒙先朝獎用，借使有罪，猶宜容假，以成三年無改之孝，〔論語：孔子曰：三年無改於父之道，可謂孝矣。〕況無罪乎！」是上稍開寤，〔考異曰：處厚傳曰：「敬宗即位，李逢吉用事，素惡李紳，乃構成其罪，禍將不測。處厚乃上疏云云。帝悟其事，紳得減死，貶端州司馬。」今從實錄。處厚上疏，在紳貶端州後。〕會閱禁中文書，有穆宗所封文書一篋，發之，得裴度、杜元穎、李紳疏請立上為太子，上乃嗟歎，悉焚人所上譖紳書，〔所上，時掌翻。〕雖未即召還，後有言者，不復聽矣。
7己亥，尊郭太后為太皇太后。
8乙巳，尊上母王妃為皇太后。太后，越州人也。
9丁未，上幸中和殿擊毬，自是數遊宴、擊毬、奏樂，〔數，所角翻。〕賞賜宦官、樂人，不可悉紀。
10三月，壬子，赦天下；諸道常貢之外，毋得進奉。
11甲寅，上始對宰相於延英殿。
12初，年元翼在襄陽，〔牛元翼出深州，鎮襄陽，見上卷二年。〕數賂王庭湊以請其家，〔數，所角翻。〕庭湊不與；聞元翼薨，甲子，盡殺之。
13上視朝每晏，戊辰，日絕高尚未坐，百官班於紫宸門，老病者幾至僵踣。〔僵，居良翻。踣，蒲北翻。〕諫議大夫李渤白宰相曰：「昨日疏論坐晚，〔論上坐朝之晚也。〕今晨愈甚，請出閤待罪於金吾仗。」〔金吾左、右仗，在宣政殿前。〕既坐班退，左拾遺劉棲楚獨留，進言曰：「憲宗及先帝皆長君，四方猶多叛亂。陛下富於春秋，嗣位之初，當宵衣求理；而嗜寢樂色，〔宵衣，未明而衣也。理，治也。樂，魚教翻。〕日晏方起，梓宮在殯，鼓吹日喧，〔吹，尺偽翻。〕令聞未彰，〔聞，音問；下響聞同。〕惡聲遐布。臣恐福祚之不長，請碎首玉階以謝諫職之曠。」遂以額叩龍墀，見血不已，響聞閤外。〔考異曰：實錄曰：「莊周雲：『為善無近名，為惡無近刑。』意者既能為近名之善，即必忍為近刑之惡。棲楚本王承宗小吏，果敢有聞，逢吉擢而用之，蓋取其鷹犬之效耳。夫諫諍之道，是豈能知之乎！即如比千剖心，當文王與紂之事也。朱雲折檻，恐漢氏之為新室也。時危事迫，不得不然，故忠臣有死諫之義。至如上年少嗜寢，坐朝稍晚，蓋宰臣密勿、諫臣封事而可止者也，豈在暴揚面數，激訐於羽儀之前，致使上疑死諫為不難，謂細事皆當碎首，從此遂不覽章疏，卒有克明之難，實棲楚兆之。況諫辭皆羣黨所作，而使棲楚道之哉！賣前直而資後詐，殊可歎駭。」按李讓夷此論，豈非惡棲楚而強毀之邪！今所不取。〕李逢吉宣曰：「劉棲楚休叩頭，俟進止！」〔程大昌曰：奏劄言取進止，猶言此劄之或留或卻，合稟承可否也。唐中葉遂以處分為進止，而不曉文義者習而不察，概謂有旨為進止。如玉堂宣底所載凡宣旨皆雲有進止者，相承之誤也。〕棲楚捧首而起，更論宦事，上連揮令出。棲楚曰：「不用臣言，請繼以死。」牛僧孺宣曰：「所奏知，門外俟進止！」〔此宰相宣上旨也。言所奏知者，謂所奏之事，上已知之也。〕棲楚乃出，待罪於金吾仗，於是宰相贊成其言。上命中使就仗，並李渤宣慰令歸。尋擢棲楚為起居舍人，仍賜緋。棲楚辭疾不拜，歸東都。
14庚午，賜內教坊錢萬緡，以備行幸。〔武德後，置內教坊於禁中，武后如意元年，改曰雲韶府，以中官為使。開元二年，又置內教坊於蓬萊宮側。京都有左、右教坊。〕
15夏，四月，甲午，淮南節度使王播罷鹽鐵轉運使。〔王播兼鹽鐵轉運，見上卷二年。〕
16乙未，以布衣姜洽為補闕，試大理評事陸洿、布衣李虞、劉堅為拾遺。〔六典註雲：隋置大理評事。通典雲：唐置評事十人；掌出使、推覆，後增為十二人。新志：評事八人，從八品下。陸洿特試官耳。洿，後五翻。〕時李逢吉用事，所親厚者張又新、李仲言、李續之、李虞、劉棲楚、姜洽及拾遺張權輿、程昔範，又有從而附麗之者，時人惡逢吉者，目之為八關、十六子。〔附，依也。麗，著也。自張又新至程昔範八人，而附麗者又八人，皆任要劇，故目之為八關、十六子。關者，要也。考異曰：按宰相之門，何嘗無特所親愛之士，數蒙引接，詢訪得失，否臧人物，其間忠邪溷殽，固亦多矣。其疏遠不得志者則從而怨疾之，巧立品目以相譏誚，此古今常態，非獨逢吉之門有八關、十六子也。舊逢吉傳以為「有求於逢吉者，必先經此八人納賂，無不如意。」亦恐未必然；但逢吉之門，險詖者為多耳。此皆出於李讓夷敬宗實錄。按棲楚為吏，敢與王承宗爭事，此乃正直之士，何得為佞邪之黨哉！蓋讓夷，德裕之黨，而棲楚為逢吉所善，故深詆之耳。〕
17卜者蘇玄明與染坊供人張韶善，〔染坊供人，供役於染坊者也。陸德明曰：染，如豔翻；劉而險翻。〕玄明謂韶曰：「我為子卜，〔為，於偽翻。〕當升殿坐，與我共食。今主上晝夜毬獵，多不在宮中，大事可圖也。」韶以為然，乃與玄明謀結染工無賴者百餘人，丙申，匿兵於紫草車，載以入銀臺門，〔本草曰：紫草，出碭山山谷及楚地，今處處有之，人家園圃或種蒔。其根，所以染紫也。爾雅謂之藐，廣雅謂之茈竍。苗似蘭香，節青，二月有花，紫白色，秋實，白，三月採根陰乾。以下文清思殿徵之，所入者左銀臺門也，在大明宮東面，又北則玄化門。〕伺夜作亂。未達所詣，有疑其重載而詰之者，〔載，才代翻。〕韶急，即殺詰者，與其徒易服揮兵，大呼趣禁庭。
上時在清思殿擊毬，〔自左銀臺門西入，經太和殿至清思殿。清思殿之南則宣徽殿，北則珠鏡殿。〕諸宦者見之，驚駭，急入閉門，走白上；盜尋斬關而入。先是右神策中尉梁守謙有寵於上，每兩軍角伎藝，〔先，悉薦翻。伎，渠綺翻。〕上常佑右軍。至是，上狼狽欲幸右軍，左右曰：「右軍遠，恐遇盜，不若幸左軍近。」〔唐左神策軍、左羽林軍皆列屯東內苑，直左銀臺門東北角。〕上從之。左神策中尉河中馬存亮聞上至，走出迎，捧上足涕泣，自負上入軍中，遣大將康藝全將騎卒入宮討賊。〔將，即亮翻。〕上憂二太后隔絕，〔二太后，太皇太后郭氏、上母太后王氏也。〕存亮復以五百騎迎二太后至軍。〔復，扶又翻。〕
張韶升清思殿，坐御榻，與蘇玄明同食，曰：「果如子言！」玄明驚曰：「事止此邪！」韶懼而走。會康藝全與右軍兵馬使尚國忠引兵至，合擊之，殺韶、玄明及其黨，死者狼藉。逮夜始定，餘黨猶散匿禁苑中；明日，悉擒獲之。
時宮門皆閉，上宿於左軍，中外不知上所在，人情恇駭。〔恇，去王翻。〕丁酉，上還宮，宰相帥百官詣延英門賀，來者不過數十人。〔帥，讀曰率。〕盜所歷諸門，監門宦者三十五人法當死；己亥，韶並杖之，仍不改職任。〔兩中尉及諸宦者右之也。〕壬寅，厚賞兩軍立功將士。
18五月，乙卯，以吏部侍郎李程、戶部侍郎。判度古竇易直並同平章事。上問相於李逢吉，逢吉列上當時大臣有資望者，程為之首，〔列上，時掌翻。〕故用之。上好治宮室，〔好，呼到翻。治，直之翻。〕欲營別殿，制度甚廣，李程諫，請以所具木石回奉山陵，上即從之。
19六月，己卯朔，以左神策大將軍康藝全為鄜坊節度使。〔賞討張韶、蘇玄明之功也。〕
20上聞王庭湊屠牛元翼家，歎宰輔非才，使兇賊縱暴。翰林學士韋處厚因上疏言：「裴度勳高中夏，聲播外夷，若置之巖廊，委其參決，河北、山東必稟朝算。〔夏，戶雅翻。朝，直遙翻。〕管仲曰：『人離而聽之則愚，合而聽之則聖。』理亂之本，非有他術，順人則理，違人則亂。伏承陛下當食歎息，恨無蕭、曹，今有裴度尚不能留，此馮唐所以謂漢文得廉頗、李牧不能用也。〔事見十五卷漢文帝十四年。〕夫御宰相，當委之，信之，親之，禮之，於事不效，於國無勞，則置之散寮，〔散，蘇但翻，賾散也。〕黜之遠郡，如此，則在位者不敢不厲，將進者不敢苟求。臣與逢吉素無私嫌，嘗為裴度無辜貶官。憲宗時，韋處厚為考功郎，韋貫之罷相，處厚坐與之善，出刺開州。〕今之所陳，上答聖明，下達羣議耳。」上見度奏狀無平章事，以問處厚。處厚具言李逢吉排沮之狀。上曰：「何至是邪！」李程亦勸上加禮於度。丙申，加度同平章事。
21張韶之亂，馬存亮功為多，存亮不自矜，委權求出；秋，七月，以存亮為淮南監軍使。
22夏綏節度使李祐入為左金吾大將軍，〔夏，戶雅翻。〕壬申，進馬百五十匹；上卻之。甲戌，侍御史溫造於閤內奏彈祐違敕進奉，〔因入閤而奏彈之也。違敕者，謂違三月壬子敕也。〕請論如法，詔釋之。祐謂人曰：「吾夜半入蔡州城居吳元濟，〔事見二百四十卷憲宗元和十二年。〕未嘗心動，今日膽落於溫御史矣！」
23八月，丁卯朔，安南奏黃蠻入寇。〔黃蠻即黃洞蠻。〕
24龍州刺史尉遲銳上言：「牛心山素稱神異，〔尉，紆勿翻。牛心山，在龍州江油縣西一里。道教靈驗記：「李虎葬龍州之牛心山。」又牛心山靈異記：「梁武陵王紀理益州，使李龍遷築城於牛心山。龍遷既沒，即葬於山側，鄉裏為立祠。武德中，改為觀。武氏革命，鑿斷山脈。明皇幸蜀，有老人蘇坦奏曰：『牛心山，國之祖墓，今日蒙塵之禍，乃則天掘鑿所致。』明皇即命修填如舊。明年，誅祿山，復宮闕。」以二記考之，則李虎與龍遷，即一人也。然虎仕西魏，未嘗仕梁。〕有掘斷處，請加補塞。」〔塞，悉則翻。〕從之。役數萬人於絕險之地，東川為之疲弊。〔為，於偽翻。〕
25九月，丁未，波斯李蘇沙獻沈香亭子材。左拾遺李漢上言：「此何異瑤臺、瓊室！」，上雖怒，亦優容之。〔杜佑曰：林邑出沈香，土人破斷其木，積以歲年，朽爛而心節獨在，置水中則沈，故名沈香。諸蕃志：沈香所出非一，形多異而名亦不一：有如犀角者，謂之犀角沈；如燕口沈；如附子者，謂之附子沈；如梭者，謂之梭沈；紋堅而理緻者，謂之橫陽沈。今其材可為亭子，則條段又非諸沈比矣。〕漢，道明之六世孫也。〔道明，淮陽王道玄之弟。〕
26冬，十月戊戌，翰林學士韋處厚諫上宴遊曰：「先帝以酒色致疾損壽，臣是時不死諫者，以陛下年已十五故也。今皇子纔一歲，臣安敢畏死而不諫乎！」上感其言，賜錦綵百匹、銀器四。
27十一月，戊午，安南奏：黃蠻與環王合兵攻陷陸州，殺刺史葛維。
28庚申，葬睿聖文惠孝皇帝於光陵；〔光陵，在同州奉先縣北十五里堯山。〕廟號穆宗。
29王播以錢十萬緡賂王守澄，求復領利權。〔是年四月，王播罷鹽鐵轉運使。〕十二月，癸未，諫議大夫獨孤朗、張仲方、起居郎柳公權、起居舍人宋申錫、拾遺李景讓、薛廷老請開延英論其奸邪。上問：「前廷爭者不在中邪﹖」〔爭，讀曰諍。〕即日，除劉棲楚諫議大夫。景讓，竏之曾孫；〔李竏，天寶末守東都，死於安祿山之難。竏，直陵翻。〕廷老，河中人也。
30十二月，庚寅，加天平節度使烏重胤同平章事。
31乙未，徐泗觀察使王智興以上生日，〔按唐會要：上以元和四年六月九日生。今王智興於十二月請置戒壇，預請之也。〕請於泗州置戒壇，度僧尼以資福；〔釋氏之法，凡初度僧尼，皆詣戒壇受戒，其未受戒者謂之沙彌；無知及避徵役者爭趨之。泗州有大聖塔，人敬事之，故王智興請於此置戒壇。〕許之。自元和以來，敕禁此弊，智興欲聚貨，首請置之，於是四方輻湊，江、淮尤甚，智興家貲由此累鉅萬。浙西觀察使李德裕上言：「若不鈐制，〔鈐，其廉翻。〕至降誕日方停，計兩浙、福建當失六十萬丁。」奏至，即日罷之。
32是歲，回鶻崇德可汗卒，弟曷薩特勒立。
寶曆元年（乙巳、八二五）
1春，正月，辛亥，上祀南郊；還，御丹鳳樓，赦天下，改元。
先是鄠令崔發聞外喧囂，問之，曰：「五坊人毆百姓。」〔先，悉薦翻。鄠，音戶。囂，虛驕翻。毆，烏口翻。〕發怒，命擒以入，曳之於庭。時已昏黑，良久，詰之，乃中使也。上怒，收發，繫御史臺。是日，發與諸囚立金雞下，〔唐制：凡國有赦宥，刑部先集囚徒於闕下衛尉建金雞，置鼓宮城門之右，囚徒至則擊之。宣制訖乃釋其囚。〕忽有品官數十人〔玄宗天寶十三年，內侍省置高品一千六百九十六人，品官白身二千九百三十二人，皆羣閹也。〕執梃亂捶發，破面折齒，〔梃，徒鼎翻，白木棓也。捶，止橤翻。折，而設翻。〕絕氣乃去；數刻而蘇，復有繼來求擊之者，〔復，扶又翻。〕臺吏以席蔽之，僅免。上命復繫發於臺獄〔臺獄，御史臺獄也。〕而釋諸囚。
2中書侍郎、同平章事牛僧孺以上荒淫，嬖倖用事，〔嬖，卑義翻，又博計翻。〕又畏罪不敢言，但累表求出。乙卯，升鄂嶽為武 昌軍，以僧孺同平章事、充武昌節度使。〔考異曰：皇甫松續牛羊日曆曰：「太牢既交惡黨，潛豫姦謀。太牢乃元和中青衫外郎耳，穆宗世，因承和薦，不三二年， 位兼將相。憲宗仙駕至灞上，以從官召知制誥。當時宰臣未盡兼職，而獨綜集賢、史館兩司；出鎮未盡佩相印，而太牢同平章事，出夏口。夏口去節十五年，由太牢 而加節焉。太牢早孤，母周氏，冶蕩無檢，鄉裏云云，兄弟羞赧，乃令改醮，既與前夫義絕矣。及貴靖以出母追贈。禮雲：『庶氏之母死，何為哭於孔氏之廟乎！』又曰：『不為伋也妻者，是不為白也母。』而李清心妻配牛幼簡，是夏侯銘所謂『魂而有知，前夫不納於幽壤；歿而可作，後夫必訴於玄穹。』使其母為失行，無適從之鬼，上罔聖朝，下欺先父，得曰忠孝智識者乎！作周秦行紀，呼德宗為沈婆兒。謂睿真皇太后為沈婆，此乃無甚矣。」此朋黨之論，今不取。〕
中旨復以王播兼鹽轉運使，〔復，扶又翻。〕諫官屢爭之；上皆不納。
牛僧孺過襄陽，山南東道節度使柳公綽服櫜鞬候於館舍，〔櫜，姑勞翻。鞬，居言翻〕將佐諫曰：「襄陽地高於夏口，〔鄂州，謂之夏口。〕此禮太過！」公綽曰：「奇章公甫離臺席，〔牛弘相隋，封奇章公，僧孺其裔孫也，故唐人以稱之。宰相之位，取象三臺，故曰臺席。離，力智翻。〕方鎮重宰相，所以尊朝廷也。」竟行之。
3上遊幸無常，暱比羣小，〔暱，尼質翻，狎也，近也。比，毗至翻，黨也。〕視朝月不再三，〔朝，直遙翻；下同。〕大臣罕得進見。〔見，賢遍翻。〕二月， 壬午，浙西觀察察使李德裕獻丹扆六箴：〔扆，於豈翻。〕一日宵衣，以諷視朝希晚；〔朝，直遙翻。〕二日正服，以諷服御乖；三日罷獻，以諷徵求玩好；〔好， 呼到翻。〕四日納誨，以諷侮棄讜言；〔讜，音黨。〕五日辨邪，以諷信任羣小；六日防微，以諷輕出遊幸。其維誨箴略曰：「漢驁流湎，舉白浮鍾；〔事見三十一 卷漢成帝永始二年。成帝諱驁，音五到翻。〕魏叡侈汰，陵霄作宮。〔事見七十三卷魏明帝青龍三年。明帝諱叡。〕忠雖不忤，善亦不從。〔忤，五故翻。〕以規為瑱，是謂塞聰。」〔左氏外傳：楚靈王虐，白公子張驟諫。王曰。「不穀雖不能用，吾憖置之於耳。」對曰：「賴君之用也，故言；不然，犀犛兕象，其可盡乎！其又以規為瑱也。」韋昭註曰：「瑱，所以塞耳也。言四獸之牙角可以為瑱難盡也，而又以規諫為之乎！瑱，他甸翻。塞，悉則翻；下同。〕防微箴曰：「亂臣猖獗，非可遽數。玄服莫辨，〔漢宣帝時，霍氏外孫任宣坐謀反誅。宣子章亡在渭城界，夜，玄服入廟，居廊間，執戟立廟門待。上至，欲為逆，發覺，伏誅。〕觸瑟始僕。〔馬何羅事，見二十二卷漢武帝徵和四年。〕柏谷微行，豺豕塞路。覩貌獻餐，斯可戒懼！」事見十七卷漢武帝建元三年。〕上優詔答之。
4上既復繫崔發於獄，〔復，扶又翻。〕給事中李渤上言：「縣令不應曳中人，中人不應毆御囚，〔敕旨所囚繫者，謂之御囚。〕其罪一也。然縣令所犯在赦前，中人所犯在赦後。中人橫暴，〔橫，戶孟翻。〕一至於此。若不早正刑書，臣恐四方藩鎮聞之，則慢易之心生矣。」〔易，以豉翻。〕諫議大夫張仲方上言，略曰：「鴻恩將布於天下而不行御前，霈澤徧被於昆蟲而獨遺崔發。」〔被，皮義翻。〕自餘諫官論奏甚眾，上皆不聽。戊子，李逢吉等從容言於上曰：〔從，千容翻。〕「崔發輒曳中人，誠大不敬，〔律以對捍制使，無人臣之禮，為大不敬。今崔發曳中使，故先以此罪坐之。〕然其母，故相韋貫之之姊也，年垂八十，自發下獄，積憂成疾。〔下，遐稼翻。〕陛下方以孝理天下，此所宜矜念。」上乃愍然曰：「比諫官但言發冤，未嘗言其不敬，亦不言有老母。如卿所言，朕何為不赦之！」此以母子天性感發之，易所謂「納約自牖」者也。但逢吉以權數耳。比，毗至翻。〕即命中使釋其罪，送歸家，仍慰勞其母。〔勞，力到翻。〕母對中使，杖發四十。
5三月，辛酉，遣司門郎中於人文冊回鶻曷薩特勒為愛登裏囉汩沒密於合【張：「於合」作「施合」。】毗伽昭禮可汗。〔囉，魯何翻。汩，越筆翻。〕
6夏，四月，癸巳，羣臣上尊號曰文武大聖廣孝皇帝；赦天下。赦文但云：「左降官已經量移者，宜與量移，」不言未量移者。翰林學韋處厚上言：「逢吉恐李紳量移，故有此處置。如此，則應近年流貶官，因李紳一人皆不得量移也。」〔量，音良。處，昌呂翻。〕上即追赦文改之。紳由是得移江州長史。
7秋，七月，甲辰，鹽鐵使王播進羨餘絹百萬匹。播領鹽鐵，誅求嚴急，正入不充而羨餘相繼。〔正入，謂歲入有正額者。羨，弋線翻。〕
8己未，詔王播造競渡船二十艘，〔荊楚歲時記：「屈原以五月五日死於汨羅，人傷其死，並以舟楫拯之，至今競渡是其遺俗。自唐以來，治競渡船，務為輕駛，前建龍頭，後豎龍尾，船之兩旁，刻為龍鱗而綵繪之，謂之龍舟。植標於中流，眾船鼓楫競進以爭錦標，有破舟折楫至於沉溺而不悔者。〕運材於京師造之，計用轉運半年之費。諫議大夫張仲方等力諫，乃減其半。
9諫官言京兆尹崔元略以諸父事內常侍崔潭峻；丁卯，元略遷戶部侍郎。
10昭義節度使劉悟之去鄆州也，以鄆兵二千自隨為親兵。八月，庚戌，悟暴疾薨，子將作監主簿從諫匿其喪，〔考異曰：「據李絳疏雲：悟八月十日得病，計是日便死。故置此餘從杜牧書。〕與大將劉武德及親兵謀，以悟遺表求知留後。司馬賈直言入責從諫曰：「爾父提十二州地歸朝廷，〔謂殺李師道，以鄆、青等州歸朝廷也。事見二百四十一卷憲宗元和十四年。〕其功非細，祗以張汶之故，〔張汶，事見上卷穆宗長慶二年。汶，音問。〕自謂不潔淋頭，〔今人為屎為不潔。〕竟至羞死。爾孺子，何敢如此！父死不哭，何以為人！」從諫恐悚不能對，乃發喪。
11初，陳留人武昭罷石州刺史，為袁王府長史，〔石州，漢離石縣地，唐置石州，京師東北一千二百九十一里。袁王紳，順宗子。〕鬱鬱怨執政。李逢吉與李程不相悅，水部郎中李仍叔，程之族人，激怒之雲：「程欲與昭官，為逢吉所沮。」昭因酒酣，對左金吾兵曹茅彙言，「欲刺逢吉，」〔刺，七亦翻。〕為人所告。九月，庚辰，詔三司鞫之。前河陽掌書記李仲言謂彙曰：「君言李程與昭謀則生，不然必死。」彙曰：「冤死甘心！誣人自全，彙不為也！」獄成，冬，十月，甲子，武昭杖死，李仍叔貶道州司馬，李仲言流象州，茅彙流崖州。〔彙，於貴翻。〕
12上欲幸驪山溫湯，左僕射李絳、諫議大夫張仲等屢諫不聽，拾遺張權輿伏紫宸殿下，叩頭諫曰：「昔周幽王幸驪山，為犬戎所殺；〔史記：周幽王愛褒姒，褒姒不好笑，王欲其笑萬方，終不笑。幽王為烽燧，有寇至則舉烽火，諸侯悉至而無寇，褒姒乃大笑。幽王悅之，為數舉烽火。其後不信，諸侯益不至。西夷犬戎攻幽王，王舉烽徵兵，兵莫至，遂殺幽王驪山下。〕秦始皇葬驪山，國亡；玄宗宮驪山而祿山亂；先帝幸驪山，享年不長。」〔事並見前紀。〕上曰：「驪山若此之兇邪﹖我宜一往以驗彼言。」十一月，庚寅，幸溫湯，即日還宮，謂左右曰：「彼叩頭者之言，安足信哉！」〔史言敬宗荒縱而愎諫。〕
13丙申，立皇子普為晉王。
14朝廷得劉悟遺表，議者多言上黨內鎮，與河朔異，不可許。左僕射李絳上疏，以為：「兵機尚速，威斷貴定，〔斷，丁亂翻；下裁斷同。〕人情未一，乃可伐謀。劉悟死已數月， 朝廷尚未處分，〔處，昌呂翻。分，扶問翻。〕中外人意，共惜事機。今昭義兵眾，必不盡與從諫同謀，縱使其半謟同，尚有其半效順。從諫未嘗久典兵馬，威惠未 加於人。又此道素貧，〔言昭義一道，素來貧薄，不比他道豐富。〕非時必無優賞。今朝廷但速除近澤潞一將充昭義節度使，令兼程赴鎮，從諫未及佈置，新使已至 潞州，所謂『先人奪人之心』也。〔先，悉薦翻。左傳趙宣子之言。使，疏吏翻；下同。〕新使既至，軍心自有所繫；從諫無位，何名主張，設使謀撓朝命，〔撓，奴教翻，又奴巧翻。〕其將士必不肯從。今朝廷久無處分，〔處，昌呂翻。分，扶問翻。〕彼軍不曉朝廷之意，〔彼軍，謂昭義軍也。〕欲效順則恐忽授從諫，欲同惡則恐別更除人，猶豫之間，若有姦人為之畫策，虛張賞設錢數，軍士覬望，尤難指揮。〔為，於偽翻。賞設，猶言賞犒也。覬，凡利翻。〕伏望速賜裁斷，仍先下明敕，〔明敕，猶言明詔。斷，丁亂翻。下，遐稼翻。〕宣示軍眾，獎其從來忠節，言澤潞一軍，自李抱真以來，盡忠竭節於朝廷。〕賜新使繒五十萬匹，使之賞設；〔繒，慈陵翻。〕續除劉從諫一刺史。從諫既粗有所得，必且擇利而行，萬無違拒。設不從命，臣亦以為不假攻討。何則﹖臣聞從諫已禁山東三州軍士不許自畜兵刀，〔昭義巡屬邢、洺、磁三州，皆在山東。〕足明羣心殊未得一，帳下之事亦在不疑。〔言帳下必有圖從諫以為功者。〕熟計利害，決夥無即授從諫之理。」時李逢吉、王守澄計議已定，竟不用絳等謀。〔考異曰：實錄：「從諫以金幣賂當權者。」舊從諫傳曰：「李逢吉、王守澄受其賂，曲為奏請。」事有無難明，今不取。〕十二月，辛丑，以從諫為昭義留後。劉悟煩苛，從諫濟以寬厚，眾頗附之。
15李絳好直言，李逢吉惡之。故事，僕射上日，〔好，呼到翻。惡，烏路翻。上，時掌翻。〕宰相送之百官立班，中丞列位於廷，尚書以下每月當牙。〔牙，牙參也。〕元和中，伊慎為僕射，太常博士韋謙上言舊儀太重，削去之。〔去，羌呂翻。〕御史中丞王播恃逢吉之勢，與絳相遇於塗，不之避。絳引故事上言：「僕射，國初為正宰相，〔唐初，太宗為尚書令，羣臣不敢居其位，自是不除授，以左、右僕射為尚書省長官，其任為正宰相。所謂參議朝政、參知機務、同平章事雖皆宰相之職，然非正宰相也。〕禮數至重。儻人才忝位，自宜別授賢良；若朝命守官，豈得有虧法制。乞下百官詳定。」議者多從絳議。〔朝，直遙翻。下，遐稼翻。〕上聽行舊儀。甲子，以絳有足疾，除太子少師、分司。
16言事者多稱裴度賢，不宜棄之藩鎮，上數遣使至興元勞問度，〔數，所角翻。勞，力到翻。〕密示以還期；度因求入朝，逢吉之黨大懼。
二年（丙午、八二六）
1春，正月，壬辰，裴度自興元入朝，李逢吉之黨百計毀之。先是民間謠雲：〔先，悉薦翻。〕「緋衣小兒坦其腹，天上有口被驅逐。」〔緋衣，裴字。天上有口，吳字。謂度能擒吳元濟，其才為可用也。〕又，長安城中有橫亙六岡，如乾象，度宅偶居第五岡。〔六岡橫亙，如乾卦六畫之象。裴度平樂裏第偶居第五岡。程大昌曰：宇文愷之營隋都也，曰：朱雀街南北盡郭，有六條高坡，象乾卦六爻，故於九二置宮殿以當帝王之居，九三立百司以應君子之數，九五貴位，不欲常人居之，故置玄都觀及興善寺以鎮其地。劉禹錫賦看花詩即此也。裴度宅在朱雀街東，自北而南則為第四坊，名永樂坊，略與玄都觀東西相對，而其第之比觀基，蓋退北兩坊，不正相當也。唐實錄：裴度在興元，自請入覲，李逢吉之黨有張權輿者排之，以為「度名應圖讖，宅據乾岡，不召而來，其意可見。」蓋權輿之所謂宅據乾岡者，即龍首第五坡之餘勢也。然度之所居，張說第在其西，尤與玄都觀相近，而張嘉貞之第正在坊北，何獨指度為佔據乾岡也！小人挾私欺君皆此類。〕張權輿上言：「度名應圖讖，宅佔岡原，不召而來，其旨可見。」〔考異曰：舊逢吉傳曰；「寶曆初，度連上章請入覲，逢吉之黨坐不安席，如矢攢身，乃相與為謀，欲沮其來。張權輿撰『非衣小兒』之謠，傳於閭巷，言度相有天分，名應謠讖。而韋處厚於上前解析權輿所撰之言。」按權輿若撰謠言，當更加以惡言，不止雲「天上有口被驅逐」而已。蓋民間先有此謠，權輿因言度名應謠讖，非撰之也。〕上雖年少，〔少，詩照翻。〕悉察其誣謗，待度益厚。
度初至京師，朝士填門，度留客飲。京兆尹劉棲楚附度耳語，侍御史崔鹹舉觴罰度曰：「丞相不應許所由官呫囁耳語。」〔京尹任煩劇，故唐人謂府縣官為所由官。項安世家說曰：今坊市公人謂之所由。呫，叱涉翻。囁，而涉翻。呫囁，細語，口動而聲不遠聞。〕度笑而飲之。棲楚不自安，趨出。
二月，丁未，以度為司空、同平章事。度在中書，左右忽白失印，聞者失色。度飲酒自如；頃之，左右白復於故處得印，度不應。或問其故，度曰：「此必吏人盜之以印書券耳，急之則投諸水火，緩之則復還故處。」〔或問：「當左右白得印之時，豈不可就詰其人以得印所自邪！」答曰：「晉公處此必有說，請自詳度。」〕人服其識量。
2上自即位以來，欲幸東都，宰相及朝臣諫者甚眾，上皆不聽，決意必行，已令度反員外郎盧貞按視，脩東都宮闕及道中行宮。〔自長安歷華、陝至洛，沿道皆有行宮，如華陰之瓊嶽宮、金城宮，鄭縣之神臺宮，陝縣之繡嶺宮，澠池之芳桂宮，福昌之福昌宮，永寧之崎岫宮、蘭峯宮，壽安之連昌宮、興泰宮是也。〕裴度從容言於上曰：「國家本設兩都以備巡幸，自多難以來，茲事遂廢。〔從，千容翻。難，乃旦翻。〕今宮闕、營壘、百司廨舍率已荒阤，〔阤，施是翻，廢也。〕陛下儻欲行幸，宜命有司歲月間徐加完葺，然後可往。」上曰：「從來言事者皆雲不當往，如卿所言，不往亦可。」會朱克融、王庭湊皆請以兵匠助脩東都。三月丁亥，敕以脩東都煩擾，罷之，〔史言脩東都之役，非以羣臣論諫而罷，特畏幽、鎮之稱兵而罷耳。〕召盧貞還。
先是，朝廷遣中使賜朱克融時服，〔先，悉薦翻。〕克融以為疏惡，執留敕使；又奏「當道今歲將士春衣不足，乞度支給三十萬端匹；又奏「欲將兵馬及丁匠五千助脩宮闕」。上患之，以問宰相，欲遣重臣宣慰，仍索敕使。〔索，山客翻。〕裴度對曰：「克融無禮已甚，殆將斃矣！譬如猛獸，自於山林中咆哮跳踉，〔咆，蒲交翻，凪也。哮，虛交翻，踉，呂張翻，又音郎。〕久當自困，必不敢輒離巢穴。〔離，力智翻。〕願陛下勿遣宣慰，亦勿索敕使，旬日之後，徐賜詔書雲：『聞中官至彼，稍失去就，俟還，朕自有處分。時服，有司製造不謹，朕甚欲知之， 已令區處。〔處，昌呂翻。分，扶問翻。〕其將士春衣，從來非朝廷徵發，皆本道自備。朕不愛數十萬匹物，但素無例，不可獨與範陽。』所稱助脩宮闕，皆是虛 語，若欲直挫其姦，宜云『丁匠宜速遣來，已令所在排比供擬。』〔比，毗至翻。〕彼得此詔，必蒼黃失圖。若且示含容，則雲『脩宮闕事在有司，不假丁匠遠 來。」如是而已。不足勞聖慮也。」上悅，從之。
3立才人郭氏為貴妃。妃，晉王普之母也。
4橫海節度使李全略薨；其子副大使同捷擅領留後，重賂鄰道，以求承繼。〔為文宗討李同捷張本。〕
5夏，四月，戊申，以昭義留後劉從諫為節度使。
6五月，幽州軍亂，殺朱克融及其子延齡，〔果如裴度之言。〕軍中立其少子延嗣主軍務。
7六月，甲子，上御三殿，令左右軍、教坊、內園為擊毬、手搏、雜戲。戲酣，有斷臂、碎首者，夜漏數刻乃罷。
8己卯，上幸興福寺，〔唐會要：興福寺在脩德坊，本王君廓宅，貞觀八年太宗為太穆皇后追福，立為弘福寺，神龍元年改名。元和十二年，築夾城，自雲韶門過芳林門，西至脩德里，以通於興福佛寺。〕觀沙門文漵俗講。〔釋氏講說，類談空有，而俗講者又不能演空有之義，徒以悅俗邀佈施而已。漵，象呂翻。〕
9癸未，衡王絢薨。〔絢，順宗子，音翾縣翻。〕
10壬辰，宣索左藏見在銀十萬兩金七千兩，悉貯內藏，以便賜與。〔索，山客翻。貯，丁呂翻。藏，徂浪翻。見，賢遍翻。〕
11道士趙歸真說上以神仙，僧惟貞、齊賢、正簡說上以禱祠求福，〔說，式芮翻。〕皆出入宮禁，上信用其言。山人杜景先請徧歷江、嶺，求訪異人。有潤州人周息元，自言壽數百歲，上遣中使迎之。八月，乙巳，息元至京師，〔潤州至京師二千八百二十一里。〕上館之禁中山亭。〔館，古玩翻。〕
12朱延嗣既得幽州，虐用其人；都知兵馬使李載義與弟牙內兵馬使載寧共殺延嗣，並屠其家三百餘人。載義權知留後，九月，數延嗣之罪以聞。〔數，所具翻。〕載義，承乾之後也。〔承乾，太宗長子，以罪廢。〕
13庚申，魏博節度使史憲誠妄奏李同捷為軍士所逐，走歸本道，靖束身歸朝；尋奏同捷復歸滄州。〔史言史憲誠玩侮朝廷，公肆欺罔。〕
14壬申，以中書侍郎、同平章事李程同平章事、充河東節度使。
15冬，十月，己亥，【嚴：「己」改「乙」。】以李載義為盧龍節度使。
16十一月，甲申，以門下侍郎、同平章事李逢吉同平章事、充山南東道節度使。
17上遊戲無度，狎暱羣小，〔暱，尼質翻。〕善擊毬，好手搏，〔好，呼到翻；下同。〕禁軍及諸道爭獻力士，又以錢萬緡付內園令召募力士，晝夜不離側；〔離， 力智翻。〕又好深夜自捕狐狸。性復褊急，〔復，扶又翻。〕力士或恃恩不遜，輒配流、籍沒；宦官小過，動遭捶撻，皆怨且懼。十二月， 辛丑，上夜獵還宮，與宦官劉克明、田務澄、許文諯及擊毬軍將蘇佐明、王嘉憲、石從寬、閻惟直等二十八人飲酒。上酒酣，入室更衣，〔更，工衡翻。〕殿上燭忽 滅，蘇佐明等弒上於室。〔內年十。〕八劉克明等矯稱上旨，命翰林學士路隋草遺制，以絳王悟權句當軍國事。〔絳王悟，憲宗子。句，古侯翻。當，丁浪翻。〕壬 寅，宣遺制，絳王見宰相百官於紫宸外廡。
克明等欲易置內侍之執權者，於是樞密使王守澄、楊承和、中尉魏從簡、梁守謙定議，〔唐末謂兩樞密、兩中尉為四貴。〕以衛兵迎江王涵入宮，〔自十六宅迎入宮也。〕發左，右神策、飛龍兵進討賊黨，盡斬之。克明赴井，出而斬之。絳王為亂兵所害。
時事起蒼猝，守澄以翰林學士韋處厚博通古今，一夕處置，皆與之共議。〔處，昌呂翻。〕守澄等欲號令中外，而疑所以為辭。 處厚曰：「正名討罪，於義何嫌；安可依違，有所諱避！」又問：「江王當如何踐阼﹖」處厚曰：「詰朝，當以王教佈告中外以已平內難。〔詰，去吉翻。難，乃旦 翻。〕然後羣臣三表勸進，以太皇太后令冊命即皇帝位。」當時皆從其言，時不暇復問有司，〔復，扶又翻。〕凡百儀法，皆出於處厚，無不謟宜。
癸卯，以裴度攝冢宰。百官謁見江王於紫宸外廡，〔見，賢遍翻。〕王素服涕泣。甲辰，見諸軍使於少陽院。〔少陽院，以地望準之，當在宮城東北隅，太子居之，亦謂之東宮。今按閣本大明宮圖：少陽院在浴堂殿東，其北又有溫室、宣徽、清思、太和、珠鏡等殿，不正在宮城東北隅也。考異曰：魏劚文宗實錄，見軍使事承見百官下，不雲別日。今從敬宗實錄。〕趙歸真等諸術士及敬宗時佞幸者，皆流嶺南或邊地。
乙巳，文宗即位，更名昂。〔更，工衡翻。〕戊申，尊母蕭氏為皇太后，王太后為寶曆太后。是時，郭太后居興慶宮，王太后居義安殿，蕭太后居大內。上性孝謹，事三宮如一，〔自此以後，凡言上者，皆文宗也。〕每得珍異之物，先薦郊廟，次奉三宮，然後進御。蕭太后，閩人也。
18庚戌，以翰林學士韋處厚為中書侍郎、同平章事。
19上自為諸王，深知兩朝之弊，〔謂穆、敬兩朝也。朝，直遙翻；下同。〕及即位，勵精求治，去奢從儉。〔治，直吏翻。去，羌呂翻。〕詔宮女非有職掌者皆出之，出三千餘人。五坊鷹犬，準元和故事，量留校獵外，悉放之。〔量，音良。〕有司供宮禁年支物，並準貞元故事。省教坊、翰林、總監賾食千二百餘員，〔總監，苑總監也。〕停諸司新加衣糧。〔諸司，內諸司也。衣糧，敬宗濫恩所加也。〕御馬坊場及近歲別貯錢穀、所佔陂田，〔佔，之贍翻。〕悉歸之有司。先宣索組繡、彫鏤之物，悉罷之。〔鏤，郎豆翻。〕敬宗之世，每月視朝不過一二，上始復舊制，每奇日未嘗不視朝，〔奇，紀宜翻，隻也。唐制，天子以隻日視朝。〕對宰相羣臣延訪政事，久之方罷。待制官舊雖設之，未嘗召對，至是屢蒙延問。其輟朝、放朝皆用偶日，中外翕然相賀，以為太平可冀。〔欲治之主不世出，人君初政，儻有一二足以新民視聽，天下之所望重矣。然卒無以副天下之望者，魏高貴鄉公、晉懷帝、唐德宗、文宗是也。〕
文宗元聖昭獻孝皇帝上之上〔本名涵，即位更名昂，穆宗第三子。〕
太和元年（丁未、八二七）
1春，二月，乙巳，赦天下，改元。
2李同捷擅據滄景，朝廷經歲不問。〔去年三月，李同捷擅領橫海留後。〕同捷冀易世之後或加恩貸，三月，壬戌朔，遣掌書記崔從長奉表與其弟同志、同巽俱入見，〔見，賢遍翻。〕請遵朝旨。
3上雖虛懷聽納而不能堅決，與宰相議事已定，尋復中變。〔復，扶又翻。〕夏，四月，丙辰，韋處厚於延英極論之，因請避位；上再三慰勞之。〔勞，力到翻。〕
4忠武節度使王沛薨。庚申，以太僕卿高瑀為忠武節度使。〔瑀，音禹。〕
自大曆以來，節度使多出禁軍，其禁軍大將資高者，皆以倍稱之息貸錢於富室，〔位者，子錢倍於本錢。稱者，子本相侔也。稱，尺證翻。〕以賂中尉，動踰億萬，然後得之，未嘗由執政；至鎮，則重斂以償所負。〔斂，力贍翻。〕及沛薨，裴度、韋處厚始奏以瑀代之。中外相賀曰：「自今債帥鮮矣！」〔帥，所類翻。鮮，息淺翻，少也。〕
5五月，丙子，以天平節度使烏重胤為橫海節度使，以前橫海節度副使李同捷為兗海節度使。朝廷猶慮河南、北節度使搆扇同捷使拒命，乃加魏博史憲誠同平章事。丁丑，加盧龍李載義、平盧康志睦、成德王庭湊檢校官。
6鹽鐵使王播自淮南入朝，力圖大用，所獻銀器以千計，綾絹以十萬計。六月，癸巳，以播為左僕射、同平章事。
7秋，七月，癸酉，葬睿武昭愍孝皇帝於莊陵；〔莊陵，在京兆三原縣西北五里。〕廟號敬宗。
8李同捷託為將士所留，不受詔；乙酉，武寧節度使王智興奏請將本軍三萬人，自備五月糧以討同捷，許之。八月，庚子，削同捷官爵，命烏重胤、王智興、康志睦、史憲誠、李載義與義成節度使李聽、義武節度使張璠各帥本軍討之。〔璠，扶元翻。帥，讀曰率。〕
同捷遣其子弟以珍玩、女妓賂河北諸鎮。〔妓，渠綺翻。〕戊午，李載義執其姪，並所賂獻之。
史憲誠與李全略為婚姻，及同捷叛，密以糧助之。裴度不知其所為，謂憲誠無貳心。憲誠遣親吏至中書請事，韋處厚謂曰：「晉公於上前以百口保爾使主；〔裴度封晉國公。節度使為一道之主，故對其屬吏稱之為使主。使，疏吏翻。〕處厚則不然，但仰俟所為，自有朝典耳！」憲誠懼，不敢復與同捷通。〔讀史者以為裴度於是時耄及之矣，韋處厚較聰明；不惟不知度，亦不知處厚矣。推心以待之，一明法以示之，此正寬嚴相濟，所以制御強藩。復，扶又翻。〕
王庭湊為同捷求節鉞不獲，〔為，於偽翻。〕乃助之為亂，出兵境上以撓魏師；〔撓，奴教翻。〕又遣使厚賂沙陀酋長朱邪執宜，欲與之連兵，執宜拒不受。〔酋，慈由翻。長，知丈翻。〕
冬，十月，天平、橫海節度使烏重胤擊同捷，屢破之。十一月，丙寅，重胤薨。庚辰，以保義節度使李寰為橫海節度使，〔穆宗長慶三年，以晉、慈二州為保義軍。〕從王智興之請也。
9十二月，庚戌，加王智興同平章事。
二年（戊申、八二八）
1春，三月，己卯，王智興攻棣州，焚其三門。
2自元和之末，宦官益橫，〔橫，戶孟翻。〕建置天子在其掌握，〔穆宗及上皆宦官所立。〕威權出人主之右，人莫敢言。上【章：十二行本「上」上有「辛巳」二字；乙十一行本同；退齋校同；張校同，雲無註本亦無。】親策制舉人，賢良方正昌平劉蕡〔蕡，符分翻。〕對策，極言其禍，其略曰：「陛下宜先憂者，宮闈將變、社稷將危、天下將傾、海內將亂。」又曰：「陛下將杜篡弒之漸，則取正位而近正人，遠刀鋸之賤，親骨鯁之直，〔近，其靳翻。遠，於願翻。〕輔相得以專其任，〔相，息亮翻。〕庶職得以守其官，柰何以褻近五六人總天下大政！禍稔蕭牆，姦生帷幄，臣恐曹節、侯覽復生於今日。」〔曹節、侯覽見漢桓帝紀。復，扶又翻。〕又曰：「忠賢無腹心之寄，閽寺持廢立之權，陷先君不得正其終，致陛下不得正其始。」〔謂宦者弒敬宗而立上也。春秋穀梁傳曰：「定元年，春王不言正月，定無正也。定之無正何也﹖昭公之終，非正終也；定之始，非正始也。昭無正終，故定無正始。〕又曰：「威柄陵夷，藩臣跋扈。或有不達人臣之節，首亂者以安君為名；不究春秋之微，稱兵者以逐惡為義。〔微，為春秋之微指也。此二語，蕡蓋慮夫強藩首亂稱兵，以逐君側惡臣為名者。〕則政刑不由乎天子，征伐必自於諸，侯。」〔昭宗之世，岐、汴交兵，以誅宦官為名，卒如劉蕡之言。〕又曰：陛下何不塞陰邪之路，屏褻狎之臣，〔塞，悉則翻。屏，必郢翻，又卑正翻。〕制侵陵迫脅之心，復門戶掃除之役，戒其所宜戒，憂其所宜憂！既不能治於前，當治於後；〔治，直之翻。〕既不能正其始，當正其終；則可以虔奉典謨，克承丕構矣。昔秦之亡也失於強暴，漢之亡也失於微弱。強暴則賊臣畏死而害上，〔謂趙高也。高亦宦者也。〕微弱則姦臣竊權而震主。〔謂外戚、宦官。蕡意專指宦官。〕伏見敬宗皇帝不虞亡秦之禍，不翦其萌。伏惟陛下深軫亡漢之憂，以杜其漸，〔蕡蓋謂敬宗以荒暴喪身，又恐上以仁弱不能制宦官也。〕則祖宗之鴻業可紹，三、五之遐軌可追矣。」〔三、五，謂三皇、五帝。〕又曰：「臣聞昔漢元帝即位之初，更制七十餘事，〔其略見二十八卷漢元帝初元元年、二年。〕其心甚誠，其稱甚美，然後紀綱日紊，〔稱，尺證翻。紊，音問。〕國祚日衰，姦宄日強，黎元日困者，以其不能擇賢明而任之，失其操柄也。」〔引漢元以為戒者，蓋以帝之去奢從儉似漢元，而優遊不斷亦類漢元也。〕又曰：「陛下誠能揭國權以歸相，持兵柄以歸將，則心無不達，行無不孚矣。」〔行，下孟翻。〕又曰：「法宜畫一，官宜正名。今分外官、中官之員，立南司、北司之局，〔百官赴南牙朝會者，謂之外官，亦謂之南司。宦官列局於玄武門內，兩軍中尉護諸營於苑中，謂之中官，亦謂之北司。〕或犯禁於南則亡命於北，或正刑于外則破律於中，法出多門，人無所措，實由兵農勢異而中外法殊也」。又曰：「今夏官不知兵籍，止於奉朝請；〔朝，直遙翻。〕六軍不主兵事，止於養動階。〔兵部，古夏官之職，六軍，上將軍、大將軍、將軍、統軍皆以養勳階。〕軍容閤中官之政，戎律附內臣之職。〔謂觀軍容使及諸監軍使也。〕首一戴武弁，疾文吏如仇讎；足一蹈軍門，視農夫如草芥。謀不足以翦除兇逆而詐足以抑揚威福，勇不足以鎮衛社稷而暴足以伺軼裏閭。羈絏藩臣，〔軼，徒結翻，又音逸，突也。絏，先列翻。〕千陵宰輔，隳裂王度，汩亂朝經。〔朝，直遙翻。〕張武夫之威，上以制君父；假天子之命，下以御英豪。有藏姦觀釁之心，無伏節死難之義。〔難，乃旦翻。〕豈先王經文緯武之旨邪！」又曰；「臣非不知言發而禍應，計行而身戮，哀生人之困，豈忍姑息時忌，竊陛下一命之寵哉！」〔周禮：一命受職。後世以授初品官為一命。〕
3閏月，丙戌朔，史憲誠奏遣其子副大使唐、都知兵馬使元志紹將兵二萬五千趣德州討李同捷。〔並，苦堅翻。按考異從元，當音渠之翻。二音皆姓也。趣，七喻翻。考異曰：實錄或作「於志沼」，或作「並志沼」，或作「元志紹」舊紀作「並志紹」。新紀、傳作「元志沼」，今從之。據考異，「紹」當作「沼」。〕時憲誠欲助同捷，唐泣諫，且請發兵討之；憲誠不能違。
4甲午，賢良方正裴休、李郃、李甘、杜牧、馬植、崔璵、王式、崔慎由等〔郃，曷閣翻。璵，音餘。〕二十二人中第，皆除官。〔中，竹仲翻。〕考官左散騎常侍馮宿等見劉蕡策，皆歎服，而畏宦官，不敢取。詔下，物論囂然稱屈。〔囂，虛驕翻，喧也。〕諫官、御史欲論奏，執政抑之。李郃曰：「劉蕡下第，我輩登科，能無厚顏！」乃上疏，以為：「蕡所對策，漢、魏以來無與為比。今有司以蕡指切左右，不敢以聞，恐忠良道窮，綱紀遂絕。況臣所對不及蕡遠甚，乞回臣所授以旌蕡直。」不報。蕡由是不得仕於朝，終於使府御史。〔使府，節度使幕府也。御史，幕僚所帶寄祿官，亦謂之憲官。〕牧，佑之孫；植，勛之子；〔杜佑歷德、順、憲三朝，位至公輔。馬勛見二百三十卷德宗貞元元年。考異曰：舊傳「勛」作「曛」，誤也。勛事見德宗實錄。〕式，起之孫；慎由，融之玄孫也。〔王起見二百四十一卷穆宗長慶元年。崔融以文章顯於武后朝。〕
5夏，六月，晉王普薨；辛酉，諡【章：十二行本「諡」作「贈」；乙十一行本同。】悼懷太子。
6初，蕭太后幼去鄉裏，有弟一人；上即位，命福建觀察使求訪，莫知所在。有茶綱役人蕭洪，〔凡茶商販茶，各以若干為一綱而輸稅於官。〕自言有姊流落，商人趙縝引之見太后近親呂璋之妻，〔縝，指忍翻。〕亦不能辯，與之俱見太后。上以為得真舅，甲子，以為太子洗馬。〔為蕭洪詐覺流死張本。先，悉薦翻。〕
7峯州刺史王升朝叛；庚辰，安南都護武陵韓約討斬之。〔舊志：峯州至京師一萬一千五百里。宋白曰：峯州，治嘉寧縣，漢麊泠縣地。武陵，漢臨沅縣之地，隋置武陵縣，唐帶朗州。朝，直遙翻。〕
8王庭湊陰以兵及鹽糧助李同捷，上欲討之；秋，七月，甲辰，詔中書集百官議其事。宰相以下莫敢違，衛尉卿殷侑獨以為：「廷湊雖附兇徒，事未甚露，宜且含容，專討同捷。」己巳，下詔罪狀廷湊，命鄰道各嚴兵守備，聽其自新。
9九月，丁亥，王智興奏拔棣州。
10李寰自晉州引兵赴鎮，不戢士卒，所過殘暴，至則擁兵不進，但坐索供饋。〔索，山客翻。〕庚寅，以寰為夏綏節度使。〔夏，戶雅翻。〕
11甲午，詔削奪王庭湊官爵，命諸軍四面進討。
12加王智興守司徒，以前夏綏節度使傅良弼為橫海節度使。
13嶽王緄薨。〔緄，順宗子，音古本翻。〕
14庚戌，容管奏安南軍亂，逐都護韓約。
15冬，十月，洋王忻薨。〔忻，憲宗子。〕
16魏博敗橫海兵於平原，遂拔之。〔敗，補邁翻。〕
17十一月，癸未朔，易定節度使柳公濟奏攻李同捷堅固寨，，拔之；〔同捷築寨於滄州西，以抗官軍，以堅固為名。〕又破其兵於寨東。時河南、北諸軍討同捷久未成功，每有小勝，則虛張首虜，邀厚賞，朝廷竭力奉之，江、淮為之耗弊。
18傅良弼至陝而薨。〔陝，失冉翻。〕乙酉，以左金吾大將軍李祐為橫海節度使。
19甲辰，禁中昭德寺火，延及宮人所居，燒死者數百人。
20十二月，丁巳，王智興奏兵馬使李君謀將兵櫅河，破無棣。〔無棣，古齊國之北境，周封太公賜履所至也；漢為陽信縣；界有無棣溝，通海；唐為無棣縣，屬滄州。九域志：在州東南一百七里。〕
21壬申，中書侍郎、同平章事韋處厚薨。
22李同捷軍勢日蹙，王庭湊不能救，乃遣人說魏博大將元志紹〔說，式芮翻。〕使殺史憲誠父子取魏博；志紹遂作亂，引所部兵二萬人還逼魏州。丁丑，命諫議大夫柏耆宣慰魏博，且發義成、河陽兵以討志紹。
23戊寅，以翰林學士路，隋為中書侍郎、同平章事。
24辛巳，史憲誠奏元志紹兵屯永濟，〔代宗大曆七年，田承嗣分魏州之臨清置永濟縣，屬貝州。〕告急求援；詔義成節度使李聽帥滄州行營諸軍以討志紹。〔帥，讀曰率。〕
文宗元聖昭獻孝皇帝上之下
太和三年（己酉、八二九）
1春，正月，元志紹與成德合兵掠貝州。〔貝州，在魏州北二百一十里。〕
2義成行營兵三千人先屯齊州，使之禹城，〔之，往也，一作「屯」。禹城，漢祝阿縣地，天寶元年改為禹城，以縣西有禹息古城也，屬齊州。九域志：在州西北一百三十里。〕中道潰叛；橫海節度使李祐討誅之。
3李聽、史唐合兵擊元志紹，破之；志紹將其眾五千奔鎮州。
4李載義奏攻滄州長蘆，拔之。〔滄州，治青池縣。九域志：長蘆鎮屬清池。〕
5甲辰，昭義奏元志紹餘眾萬五千人詣本道降，置之洛【章：十二行本「洛」作「洺」；乙十一行本同；孔本同。】州。
6二月，橫海節度使李祐帥諸道行營兵擊李同捷，破之，〔帥，讀曰率。〕進攻德州。〔九域志：德州，東北至滄州二百三十里。〕
7武寧捉生兵馬使石雄，勇敢，愛士卒；王智興殘虐，軍中欲逐智興而立雄，智興知之，因雄立功，奏請除刺史。丙辰，以雄為壁州刺史。〔宋白曰：壁州本漢宕渠縣地，後魏大統中於今州理置諾水縣；唐武德八年立壁州，以縣西一里壁山為名，京師西南一千八百二十二里。〕
8史憲誠聞滄景將平而懼，其子唐勸之入朝。丙寅，憲誠使唐奉表請入朝，且請以所管聽命。
9石雄既去，武寧王智興悉殺軍中與雄善者百餘人。夏，四月，戊午，智興奏雄搖動軍情，請誅之。上知雄無罪，免死，長流白州。〔為武宗復用石雄張本。武德三年，析合浦縣地置博白縣，四年置南州，六年改白州，至京師六千七百一十五里。州縣皆因博白江為名。〕
10戊辰，李載義奏攻滄州，破其羅城。〔羅城，外城也。〕李祐拔德州，城中將卒三千餘人奔鎮州。李同捷與祐書請降，〔降，戶江翻。〕祐並奏其書，諫議大夫柏耆受詔宣慰。行營好張大聲勢以威制諸將，諸將已惡之矣；〔好，呼到翻。惡，烏露翻。〕及李同捷請降於祐，祐遣大將萬洪代守滄州；耆疑同捷之詐，自將數百騎馳入滄州，以事誅洪，取同捷及其家屬詣京師。乙亥，至將陵，〔將陵，漢安德縣地，隋分安德，於將陵故城置縣，唐屬德州。〕或言王庭湊欲以奇兵篡同捷，〔篡，初患翻，奪也。〕乃斬同捷，傳首，滄景悉平。
五月，庚寅，加李載義同平章事。〔考異曰：實錄作「庚寅」，誤。〕諸道兵攻李同捷，三年，僅能下之，〔上初元即討同捷，至是三年。〕而柏耆徑入城，取為己功，諸將疾之，爭上表論列。辛卯，貶耆為循州司戶。〔循州，古龍川地，隋置循州。考異曰：實錄：「四月，李祐收德州，同捷請降於祐。祐疑其詐，柏耆請以騎兵三百入滄州；祐從之。 耆徑入滄，收同捷與其家屬赴京師。」又詔曰：「假勢張皇，乘險縱恣，指揮彈壓，奏報蔑聞。擅入滄州，專殺大將，補署逆校，潛送兇渠。」舊傳曰：「滄、德 平，諸將害耆邀功，爭上表論列。下不獲已，貶循州司戶。」新傳曰：「同捷請降，祐使萬洪代守滄州，同捷未出也。耆以三百騎馳入滄，以事誅洪，與同捷朝京 師。既行，諜言王庭湊欲以奇兵劫同捷，耆逐斬其首以獻。諸將疾其功，比奏攢詆，文宗不獲已，貶耆循州司戶參軍。」蓋耆張皇邀功則有之，然諸將疾之而論奏，文宗不得已而貶黜，亦其實也。至於賜死，則因馬國亮奏其受同捷奴婢、綾絹故也。〕李祐尋薨。
12六月，丙辰，詔：「鎮州四面行營各歸本道休息，但務保境，勿相往來；惟庭湊效順，為達章表，〔為，於偽翻。〕餘皆勿受。」
13辛酉，以史憲誠為兼侍中、河中節度使；以李聽兼魏博節度使。〔李聽本帥義成，使兼魏博。〕分相、衛、澶三州，以史孝章為節度使。〔澶，時連翻。〕
14初，李祐聞柏耆殺萬洪，大驚，疾逐劇。上曰：「祐若死，是耆殺之也！」癸酉，賜耆自盡。
15河東節度使程奏得王庭湊書，請納景州；〔考異曰：按景州本隸橫海，蓋因李同捷之亂，庭湊據有之。同捷既平，庭湊懼而復進之也。〕又奏元志紹自縊。〔縊，於賜，又一計翻。〕
16上遣中使賜史憲誠旌節，癸酉，至魏州。時李聽自貝州還軍館陶，遷延未進，〔館陶，在魏州北四十五里。〕憲誠竭府庫以治行。【章：十二行本「行」下有「將士怒」三字；乙十一行本同；張校同，雲無註本亦無。】〔治，直之翻。〕甲戊，軍亂，殺憲誠，奉牙內都知兵馬使靈武何進滔知留後。李聽進至魏州，進滔拒之，不得入。秋，七月，進滔出兵擊李聽；聽不為備，大敗，潰走，〔考異曰：新進滔傳曰：「進滔下令曰：『公等既迫我，當聽吾令。』眾唯唯。『孰殺前使及監軍者，疏出之。』凡斬九十餘人，釋脅從者。素服臨哭，將吏皆入弔。詔拜留後。」按進滔結王庭湊以拒李聽，又襲擊聽，大破之，安能如是！新傳蓋據柳公權德政碑雲：「公謂將士曰：『既迫以為長，當謹而聽承。』命都將總事者諭之曰：『害前使與監軍兇黨，籍其姓名，仍集之於庭，無使漏網。』卒獲九十三人。白黑既分，善惡無誤，會眾顯戮共棄，鹹悅。公於是素服而哭，將吏序。」此恐涉溢美之辭耳。今從舊傳。〕晝夜兼行，趣淺口，〔九域志：魏州館陶縣有淺口鎮。趣，七喻翻。〕失亡過半，輜重兵械盡棄之。〔重，直用翻。〕昭義兵救之，聽僅而得免，歸於滑臺。〔李聽本鎮滑州。〕
河北久用兵，饋運不給，朝廷厭苦之。八月，壬子，以進滔為魏博節度使，復以相、衛、澶三州歸之。
17滄州承喪亂之餘，〔喪，息浪翻。〕骸骨蔽地，城空野曠，戶口存者什無三四。癸丑，以衛尉卿殷侑為齊、德、滄、景節度使。〔是年，始以齊州隸橫海。〕侑至鎮，與士卒同甘苦，招撫百姓，勸之耕桑，流散者稍稍復業。先是，本軍三萬人皆仰給度支，〔先，悉薦翻。仰，牛向翻。〕侑至一年，租稅自能贍其半；二年，請悉罷度支給賜；三年之後，戶口滋殖，倉廩充盈。〔史言方鎮得其人，則可轉荒殘為富實。〕
18王庭湊因鄰道微露請服之意；壬申，赦庭湊及將士，復其官爵。
19徵浙西觀察使李德裕為兵部侍郎，裴度薦以為相。會使部侍郎李宗閔有宧官之助，甲戌，以宗閔同平章事。
20上性儉素，九月，辛巳，命中尉以下毋得衣紗縠綾羅；〔衣，於既翻。劉昫曰：武德已來，始有巾子，文官名流上平頭小樣者。則天時，朝貴臣內賜高頭巾子，呼為武家諸王樣。中宗景龍四年三月，因內宴，賜宰臣以下內樣巾子。開元已來，文官士伍多以紫皁官絁為頭巾，平頭巾子，相倣為雅製。玄宗開元十九年十月，賜供奉及諸司長官羅頭巾及宮樣巾，迄於今服之。〕上謂曰：「朕慕卿門地清素，故有選尚。〔處仁尚穆宗女新豐公主。〕如此巾服，聽其他貴戚為之，卿不須爾。」
21壬辰，以李德裕為義成節度使。李宗閔惡其逼己，〔惡，烏露翻。〕故出之。
22冬，十月，丙辰，以李聽為太子少師。
23路隋言於上曰：「宰相任重，不宜兼金穀瑣碎之務，如楊國忠、元載、皇甫鏄，皆奸臣所為，不足法也。」上以為然。於是裴度辭支；上許之。
24十一月，甲午，上祀圜丘；赦天下。四方毋得獻奇巧之物，其纖麗布帛皆禁之，焚其機杼。
25丙申，西川節度使杜元穎奏南詔入寇。元穎以舊相，文雅自高，〔杜元穎，長慶初相穆宗。〕不曉軍事，專務蓄積，減削士卒衣糧。西南戍邊之卒，衣食不足，皆入蠻境鈔盜以自給，〔鈔，楚交翻。〕蠻人反以衣食資之；由是蜀中虛實動靜，元穎不之信；嵯顛謀大舉入寇，〔嵯顛弒君立君，遂專南詔之政。嵯，才何翻。〕邊州屢以告，元穎不之信；嵯顛兵至邊城，一無備禦。蠻以蜀卒為鄉導，〔鄉，讀曰嚮，〕襲陷巂、戎二州。甲辰，元穎遣兵與戰於邛州南，蜀兵大敗；蠻遂陷邛州。〔邛，渠容翻。〕
26武寧節度使王智興入朝。
27詔發東川、興元、荊南兵以救西川；十二月，丁未朔，又發鄂嶽、襄鄧、陳許等兵繼之。
28以王智興為忠武節度使。〔智興自徐徙陳。〕
29己酉，以東川節度使郭釗為西川節度使，兼權東川節度事。
嵯顛自邛州引兵徑抵成都，〔九域志：自邛州東至成都二百六十里。〕庚戌，陷其外郭。杜元穎帥眾保牙城以拒之，〔帥，讀曰率。考異曰：實錄：「寇及子城，元穎方覺知。」按實錄：「十一月丙申，元穎奏南詔入寇。乙巳，奏圍清溪關。十二月丙辰，奏官軍失利，蠻陷邛州。」至此乃雲「寇及子城，元穎方覺知。」似尤之太過，今不取。〕欲遁者數四。壬子，貶元穎為邵州刺史。
30己未，以右領軍大將軍董重質為神策諸道、西川行營節度使，又發太原、鳳翔兵赴西川。南詔寇東川，入梓州西川【章：十二行本「川」作「郭」；乙十一行本同；知「川」字乃「郭」之誤。退齊校雲，下「川」字宋作「郭」。嚴：「西川」改「西郭」。】東川節度，治梓州。〕釗兵寡弱不能戰，〔「釗」上當更有「郭」字，蜀本正如此。〕以書責嵯顛。嵯顛復書曰：「杜元穎侵擾我，故興兵報之耳。」與釗脩好而退。〔好，呼到翻。〕
蠻留成都西郭十日，其始慰撫蜀人，市肆安堵；將行，乃大掠子女、百工數萬人及珍貨而去。蜀人恐懼，往往赴江，流屍塞江而下。〔塞，悉則翻。〕嵯顛自為軍殿，〔殿，丁練翻。〕及大度水，嵯顛謂蜀人曰：「此南吾境也，聽汝哭別鄉國。」眾皆慟哭，赴水死者以千計。自是南詔工巧埒蜀中。〔埒，龍輒翻，等也。〕
嵯顛遣使上表，稱：「蠻比脩職貢，〔比，毗至翻。〕豈敢犯邊，正以杜元穎不恤軍士，怨苦元穎，競為鄉導，祈我此行以誅虐帥。〔帥，所類翻。〕誅之不遂，無以慰蜀士之心，願陛下誅之。」丁卯，再貶元穎循州司馬。詔董重質及諸道兵皆引還。郭釗至成都，與南詔立約，不相侵擾。詔遣中使以國信賜嵯顛。
