△卷第二百八十
後晉紀一炎兆涒灘（丙申），一年。
〔石氏自代北從晉王起太原，既又以太原起事而得中原；太原治晉陽，契丹遂以晉命之，故國號為晉。〕
高祖聖文章武明德孝皇帝上之上〔諱敬瑭，姓石氏。其父臬捩雞，本出於夷，自朱邪歸唐，從朱邪入居陰山。其姓石，不知其得姓之始。五代會要曰：晉既得天下，祖衛大夫石碏。〕
天福元年（丙申、九三六）是年十一月方改元即位。〕
1春，正月，吳徐知誥始建大元帥府，〔吳命徐知誥為大元帥，見上捲上年冬十月。〕以幕職分判吏、戶、禮、兵、刑、工部及鹽鐵。
2丁未，唐主立子重美為雍王。〔雍，於用翻。〕
3癸丑，唐主以千春節置酒，〔唐主以生日為千春節。五代會要曰：帝以唐光啟元年正月十三日生。既以晉元紀年，故書潞王。〕晉國長公主上壽畢，辭歸晉陽。〔上，時掌翻。〕帝醉，曰：「何不且留，遽歸，欲與石郎反邪！」石敬瑭聞之，益懼。
4三月，丙午，以翰林學士、禮部侍郎馬胤孫為中書侍郎、同平章事。胤孫性謹懦，中書事多凝滯，又罕接賓客，時人目為「三不開」，謂口、印、門也。
5石敬瑭盡收其貨之在洛陽及諸道者歸晉陽，託言以助軍費，人皆知其有異志。唐主夜與近臣從容語曰：〔唐主好與近臣夜語見上捲上年。從，千容翻。〕「石郎於朕至親，無可疑者；但流言不釋，萬一失歡，何以解之﹖」皆不對。
端明殿學士、給事中李崧退謂同僚呂琦曰：〔李崧時與呂琦同入直。〕「吾輩受恩深厚，豈得自同眾人，一概觀望邪！計將安出﹖」琦曰：「河東若有異謀，必結契丹為援。契丹母以贊華在中國，屢求和親，但求萴刺等未獲，故和未成耳。〔贊華，契丹主阿保機長子也。來降見二百七十七卷明宗長興元年。求萴刺見三年。契丹母，謂述律後也。〕今誠歸萴刺等與之和，歲以禮幣約直十餘萬緡遺之，〔遺，唯季翻。〕彼必驩然承命。如此，則河東雖欲陸梁，無能為矣。」崧曰：「此吾志也。然錢榖皆出三司，宜更與張相謀之。」〔相，息亮翻。〕逐告張延朗，延朗曰：「如學士計，不惟可以制河東，亦省邊費之什九，〔言什省其九。〕計無便於此者。若主上聽從，但責辦於老夫，請於庫財之外捃拾以供之。」〔捃，居運翻。〕他夕，二人密言於帝，帝大喜，稱其忠，二人私草遺契丹書以俟命。
久之，帝以其謀告樞密直學士薛文遇，文遇對曰：「以天子之尊，屈身奉夷狄，不亦辱乎！又，虜若循故事求尚公主，何以拒之﹖」〔唐自太宗以宗室女為公主下嫁諸蕃，謂之和蕃公主；其後回紇有功於中國，至屈帝女以女之。〕因誦戎昱昭君詩曰：「安危託婦人。」帝意逐變。〔戎昱，唐人也，能詩。漢元帝以王昭君嫁匈奴，後人憐之，競為歌詩以言其事。〕一日，急召崧、琦至後樓，盛怒，責之曰：「卿輩皆知古今，欲佐人主致太平；今乃為謀如是！朕一女尚乳臭，卿欲棄之沙漠邪﹖且欲以養士之財輸之虜庭，〔養士，謂養兵也。言其欲割養兵之財以和蕃。〕其意安在﹖」二人懼，汗流浹背，〔浹，即協翻。〕曰：「臣等志在竭愚以報國，非為虜計也，〔為，於偽翻。〕願陛下察之。」拜謝無數，帝詬責不已。〔詬，古候翻，又許候翻。〕呂琦氣竭，拜少止，帝曰：「呂琦強項，肯視朕為人主邪！」琦曰：「臣等為謀不臧，願陛下治其罪，多拜何為！」〔治，直之翻。〕帝怒稍解，止其拜，各賜飜酒罷之，〔罷，使出就所舍。〕自是羣臣不敢復言和親之策。〔復，扶又翻。〕丁巳，以琦為御史中丞，蓋疏之也。〔呂琦為唐主所親事始二百七十七卷明宗長興元年。御史中丞居外朝，不得入直禁中，故曰疏。〕
6吳徐知誥以其子副都統景通為太尉、副元帥，都統判官宋齊丘、行軍司馬徐玠為元帥府左，右司馬。
7閩主昶改元通文，立賢妃李氏為皇后，〔即李春鷰也。〕尊皇太后曰太皇太后。
8靜江節度使，同平章事馬希杲有善政，監軍裴仁煦譖之於楚王希範，〔煦，籲句翻。〕言其收眾心，希範疑之。夏，四月，漢將孫德威侵蒙、桂二州，〔蒙州，本漢蒼梧郡之荔浦縣，隨分荔浦置隨化縣，唐武德四年改為立山，於縣置荔州，尋改為恭州；貞觀八年改為蒙州，州東蒙山，山下有蒙水，人多姓蒙故也。宋熙寧五年廢蒙州，以立山縣屬昭州。〕希範命其弟武安節度副使希廣權知軍府事，自將步騎五千如桂州。希杲懼，其母華夫人〔華，戶化翻。〕逆希範於全義嶺，〔全義嶺在桂州全義縣，即始安嶺也。〕謝曰：「希杲為治無狀，致寇戎入境，〔治，直吏翻。〕煩殿下親涉險阻，皆妾之罪也。縣削封邑，灑掃掖庭，以贖希杲罪。」〔灑，所買翻，又所賣翻。掃，素早翻，又素報翻。〕希範曰：「吾久不見希杲，聞其治行尤異，故來省之，無他也。」〔治，直吏翻。行，下孟翻。省，悉景翻。無他，言無他故也。〕漢兵自蒙州引去，徙希杲知朗州。〔為希範殺希杲張本。〕
9高從誨遣使奉牋於徐知誥，勸即帝位。〔高從誨以區區三州介居唐、吳、蜀之間，利其賞賜，所向稱臣諸國謂之「高賴子」，其有以也夫。〕
10初，石敬瑭欲嘗唐主之意，累表自陳羸疾，〔羸，倫為翻。〕乞解兵柄，移他鎮；〔兵柄，謂北面馬步軍都總管之任。〕帝與報政議從其請，移鎮鄆州。房暠、李崧、呂琦等皆力諫，以為不可，帝猶豫久之。
五月，庚寅夜，李崧請急在外，〔請急，請告也。〕薛文遇獨直，帝與之議河東事，文遇曰：「諺有之：『當道築室，三年不成。』茲事斷自聖志；〔諺，魚變翻。斷，丁亂翻。〕羣臣各為身謀，安肯盡言！以臣觀之，河東移亦反，不移亦反，在旦暮耳，不若先事圖之。」〔先，悉薦翻。河東事情，凡在清泰朝野之人，誰不知者！其所以重於言，重於發，懼言之則發大難之端在己而無以善其後耳。清泰主鬱鬱於此久矣，薛文遇一言當心，逐決然而不顧。〕先是，術者言國家今應得賢佐，出奇謀，定天下，〔先，悉薦翻。〕帝意文遇當之，聞其言，大喜，曰：「卿言殊豁吾意，成敗吾決行之」即為除目，付學士院使草制。〔御筆親除付外行者謂之除目，其經宰相奏擬而行者亦謂之除目。〕辛卯，以敬瑭為天平節度使，以馬軍都指揇使、河陽節度使宋審虔為河東節度使。〔宋審虔從唐主起於鳳翔，故欲以之代敬瑭。〕製出，兩班聞呼敬瑭名，相顧失色。〔兩班，謂文武官班。〕
甲午，以建雄節度使張敬達為西北蕃漢馬步都部署，趣敬瑭之鄆州。〔趣，讀曰促。天平節度治鄆州。鄆，音運。〕敬瑭疑懼，謀於將佐曰：「吾之再來河東也，主上面許終身不除代；〔唐主此言當在即位之初，敬瑭入朝遣還鎮時也。〕今忽有是命，得非如今年千春節與公主所言乎﹖我不興亂，朝廷發之，安能束手死於道路乎！今且發表稱疾以觀其意，若其寬我，我當事之；若加兵於我，我則改圖耳。」〔觀敬瑭此言，則求援於契丹者本心先定之計也，桑維翰之言正會其意耳。〕幕僚段希堯極言拒之，敬瑭以其樸直，不責也。節度判官華陰趙瑩勸敬瑭赴鄆州；觀察判官平遙薛融曰：「融書生，不習軍旅。」都押牙劉知遠曰：「明公久將兵，得士卒心；今據形勝之地，士馬精強，若稱兵傳檄，〔稱，舉也。〕帝業可成，奈何以一紙制書自投虎口乎！」掌書記洛陽桑維翰曰：「主上初即位，明公入朝，主上豈不知蛟龍不可縱之深淵邪﹖〔古語有之：魚不可脫於淵，神龍失勢，與蚯蚓同。〕然卒以河東復授公，〔卒，子恤翻。復，扶又翻。〕此乃天意假公以利器。明宗遺愛在人，主上以庶孽代之，羣情不附。公明宗之愛伲，今主上以反逆見待，此非首謝可免，〔首，式又翻。〕但力為自全之計。契丹【章：十二行本「丹」下有「主」字；乙十一行本同。】素與明宗約為兄弟，今部落近在雲、應，〔契丹牙帳自明宗長興三年屯捺刺泊。〕公誠能推心屈節事之，萬一有急，朝呼夕至，何患無成。」敬瑭意逐決。
先是，朝廷疑敬瑭，〔先，悉薦翻。〕以羽林將軍寶鼎楊彥詢為北京副留守，〔寶鼎縣屬河中府，漢之汾陰縣也。唐玄宗開元二十一年祀汾陰，獲寶鼎，由是更名。九域志：宋大中祥符四年改寶鼎為榮河縣，在河中府北一百里。〕敬瑭將舉事，亦以情告之。彥詢曰：「不知河東兵糧幾何，能敵朝廷乎﹖」左右請殺彥詢，敬瑭曰：「惟副使一人我自保之，汝輩勿言也。」〔按薛史稱楊彥詢為人沈厚，當以此得全。〕
戊戌，昭義節度使皇甫立奏敬瑭反。〔並、潞二鎮接境，故知其事而先奏之。〕敬瑭表：「帝養子，不應承祀，請傳位許王。」〔許王從益，明宗之子也。〕帝手裂其表抵地，以詔答之曰：「卿於鄂王固非疏遠，衛州之事，天下皆知；〔謂敬瑭盡殺閔帝從騎，獨置帝於衛州也。事見上卷清泰元年。鄂王即謂閔帝。潞王入立，以太后令降閔帝為鄂王。〕許王之言，何人肯信！」制削奪敬瑭官爵。乙巳，以張敬達兼太原四面排陳使，〔陳，讀曰陣；下同。〕河陽節度使張彥琪為馬步軍都指揮使，以安國節度使安審琦為馬軍都指揮使，以保義節度使相里金為步軍都指揮使，以右監門上將軍武翰為壕寨使。〔相，息亮翻。監，古銜翻。〕丙午，以張敬達為太原四面兵馬都部署，以義武節度使楊光遠為副部署。〔為楊光遠殺張敬達降晉張本。〕丁未，又以張敬達知太原行府事，以前彰武節度使高行周為太原四面招撫、排陳等使。光遠既行，定州軍亂，牙將千乘方太討平之。〔漢置千乘國，後改樂安郡，隋廢樂安郡置千乘縣，唐屬青州。九域志：千乘縣在青州北八十里。乘，繩證翻。〕
張敬達將兵三萬營於晉安鄉，〔晉安鄉在晉陽城南。薛史，晉安寨在晉祠南。〕戊申，敬達奏西北先鋒馬軍都指揮使安審信叛奔晉陽。審信，金全之弟子也，敬瑭與之有舊。〔安氏羣從與石敬瑭本皆代北人。〕先是，雄義都指揮使馬邑安元信〔先，悉薦翻。馬邑縣屬朔州。〕將所部六百餘人戍代州，代州刺史張朗善遇之。元信密說朗曰：「吾觀石令公長者，〔說，式芮翻。石敬瑭加中書令，故稱為令公。長，知兩翻。〕舉事必成；公何不潛遣人通意，可以自全。」朗不從，由是互相猜忌。元信謀殺朗，不克，帥其眾奔審信，審信遂帥麾下數百騎與元信掠百井奔晉陽。〔帥，讀曰率。〕敬瑭謂元信曰：「汝見何利害，捨強而歸弱﹖」對曰：「元信非知星識氣，顧以人事決之耳。夫帝王所以御天下，莫重於信。今主上失大信於令公，親而貴者且不自保，〔石敬瑭身為帝伲，可謂親矣；官為中書令，建節總兵，專制北面，可謂貴矣。〕況疏賤乎！甚亡可翹足而待，何強之有！」敬瑭悅，委以軍事。振武西北巡檢使安重榮戍代北，〔歐史，安重榮為振武巡邊指揮使。〕帥步騎五百奔晉陽。〔帥，讀曰率；下同。〕重榮，朔州人也。以宋審虔為寧國節度使、充侍衛馬軍都指揮使。〔石敬瑭既不受代，故使宋審虔領節掌宿衛。審虔，唐主鎮鳳翔時牙將。〕
11天雄節度使劉延皓恃後族之勢，驕縱，〔劉延皓，唐主後弟。〕奪人財產，減將士給賜，宴飲無度。捧聖都虞候張令昭因眾心怨怒，謀以魏博應河東，癸丑未明，帥眾攻牙城，克之；延皓脫身走，亂兵大掠。令昭奏：「延皓失於撫御，以致軍亂；臣以撫安士卒，權領軍府，〔「臣以」之「以」當作「已」。〕乞賜旌節！」延皓至洛陽，唐主怒，命遠貶；皇后為之請，〔為，於偽翻。考異曰：廢帝實錄：「延皓，皇后之姪。」按薛史、唐餘錄、歐陽史皆雲延皓，後之弟，應州人也。延朗，宋州虞城人也。獨廢帝實錄雲後姪，今不取。〕六月，庚申，止削延皓官爵，歸私第。
12辛酉，吳太保、同平章事徐景遷以疾罷，以其弟景逐代為門下侍郎、參政事。
13癸亥，唐主以張令昭為右千牛衛將軍、權知天雄軍府事。令昭以調發未集，〔調，徒釣翻。〕且受新命。尋有詔徙齊州防禦使，令昭託以士卒所留，實俟河東之成敗。唐主遣使諭之，令昭殺使者。甲戌，以宣武節度使兼中書令範延光為天雄四面行營招討使、知魏博行府事，〔「魏博」恐當作「魏州」。〕以張敬達充太原四面招討使，以楊光遠為副使。丙子，以西京留守李周為天雄軍四面行營副招討使。
14石敬瑭之子右衛上將軍重殷、皇城副使重裔聞敬瑭舉兵，匿於民間井中。弟沂州都指揮使敬德殺其妻女而逃，尋捕得，死獄中，從弟彰聖都指揮使敬威自殺。秋，七月戊子，獲重殷、重裔，誅之，〔重，直龍翻。從，才用翻。考異曰：薛史：「七月己丑，誅右衛上將軍石重英、皇城副使石重裔，皆敬瑭之子也。」廢帝實錄雲「石諱泡男尚食使重乂，供奉官重英。」與薛史不同。按重乂敬瑭子，即位後為張從賓所殺，實錄誤也。廣本「英」作「殷」，今從之。〕並族所匿之家。
15庚寅，楚王希範自桂州北還。〔四月至桂州，七月方還。還，從宣翻，又如字。〕
16雲州步軍指揮使桑遷奏應州節度使尹暉逐雲州節沙彥珣，收其兵應河東。丁酉，彥珣表遷謀叛應河東，引兵圍子城。彥珣犯圍走出西山，據雷公口，明日，收兵入城擊亂兵，遷敗走，軍城復安。是日，尹暉執遷送洛陽，斬之。
17丁未，範延光拔魏州，斬張令昭。詔悉誅其黨七指揮。
18張敬達發懷州彰聖軍戍虎北口，〔虎北口在汾水北。彰聖軍本洛城屯衛兵也，先是分屯懷州，又自懷州發赴張敬達軍前，敬達又發之戍虎北口。〕其指揮使張萬迪將五百騎奔河東，丙辰，詔盡誅其家。
19石敬瑭遣間使求救於契丹，〔間，古莧翻。使，疏吏翻。時張敬達在代州，雲、應兩鎮亦不從敬瑭，故遣使從間道趨契丹帳。〕令桑維翰草表稱臣於契丹主，且請以父禮事之，約事捷之日，割盧龍一道及鴈門關以北諸州與之。劉知遠諫曰：「稱臣可矣，以父事之太過。厚以金帛賂之，自足致其兵，不必許以土田，恐異日大為中國之患，悔之無及。」敬瑭不從。〔他日卒如劉知遠之言。為契丹入中國張本。〕表至契丹，契丹主大喜，〔喜中國有釁之可乘也。〕白其母曰：「兒比夢石郎遣使來，〔其母即述律太后。比，毗至翻，近也。〕今果然，此天意也。」〔自是之後，遼滅晉，金破宋，（原缺十六字。）今之疆理，西越益、寧，南盡交、廣，至於海外，皆石敬瑭捐割關隘以啟之也，其果天意乎！〕乃為復書，許俟仲秋傾國赴援。〔俟秋高馬肥而後進。〕
20八月，己未，以範延光為天雄節度使，李周為宣武節度使、同平章事。
21癸亥，應州言契丹三千騎攻城。
22張敬達築長圍以攻晉陽。石敬瑭以劉知遠為馬步都指揮使，安重榮、張萬迪降兵皆隸焉。知遠用法無私，撫之如一，由是人無貳心。敬瑭親乘城，坐臥矢石下，知遠曰：「觀敬達輩高壘深塹，欲為持久之計，無他奇策，不足慮也。願明公四出間使，〔間，古莧翻。使，疏吏翻。〕經略外事。守城至易，知遠獨能辦之。」〔易，以豉翻。用兵之計，攻城最下。以敬瑭、知遠之守，又有契丹之援，而敬達卻以持久制之，直其敗也。〕敬瑭執知遠手，撫其背而賞之。
23戊寅，以成德節度使董溫琪為東北面副招討使，以佐盧龍節度使趙德鈞。
24唐主使端明殿學士呂琦至河東行營犒軍，〔犒，苦到翻。〕楊光遠謂琦曰：「願附奏陛下，幸寬宵旰。〔旰，古案翻。〕賊若無援，旦夕當平；若引契丹，當縱之令入，可一戰破也。」〔楊光遠之計，狃王晏球定州之勝，欲縱之令入而與之戰，殊不知戰無常勝，而關隘不可不扼也。尋而契丹徑入，唐兵一戰而敗，遂為所困矣。〕帝甚悅。帝聞契丹許石敬瑭以仲秋赴援，屢督張敬達急攻晉陽，不能下。每有營構，多值風雨，長圍復為水潦所壞，竟不能合。〔復，扶又翻。壞，音怪。史言天方相晉，張敬達無所施其力。〕晉陽城中日窘，糧儲浸乏。〔若契丹之援不至，晉不能支矣。〕
25九月， 契丹主將五萬騎，號三十萬，自揚武谷而南，〔揚武谷在代州崞縣。薛史：陽武谷在朔州南。考異曰：代州今有楊武寨，其北有長城嶺、聖佛谷。今從漢高祖實錄作 「揚武」。〕旌旗不紹五十餘裏。代州刺史張朗、忻州刺史丁審琦嬰城自守，〔九域志：代州南至忻州一百六十里；忻州南至太原一百四十里。〕虜騎過城下，亦不 誘脅。〔誘，音酉。〕審琦，洺州人也。
辛丑，契丹主至晉陽，陳於汾北之虎北口。〔陳，讀曰陣；下同。考異曰：按幽州北山口名虎北口，亦名古北口。此在太原，而云陳於虎北口，又云歸虎北口，蓋太原城側別有地名虎北口也。〕先遣人謂敬瑭曰：「吾欲今日既破賊可乎﹖」敬瑭遣人馳告曰：「南軍甚厚，不可輕，〔唐兵自南來攻晉陽，故謂之南軍。〕請俟明日議戰未晚也。」使者未至，契丹已與唐騎將高行周、符彥卿合戰，敬瑭乃遣劉知遠出兵助欴。張敬達、楊光遠、安審琦以步兵陳於城西北山下，契丹遣輕騎三千，不被甲，直犯其陳。唐兵見其羸，爭逐之，至汾曲，〔被，皮義翻。羸，倫為翻。汾曲，汾水之曲也。〕契丹涉水而去。唐兵循岸而進，契丹伏兵自東北起，衝唐兵斷而為二，步兵在北者多為契丹所殺，騎兵在南者引歸晉安寨。契丹縱兵乘之，唐兵大敗，步兵死者近萬人，〔近，其靳翻。〕騎兵獨全。敬達等收餘眾保晉安，契丹亦引兵歸虎北口。敬瑭得唐降兵千餘人，劉知遠勸敬瑭盡殺之。〔唐兵雖敗，其眾尚強，劉知遠懼降兵復叛歸，故勸殺之。〕
是夕，敬瑭出北門，〔出晉陽城北門也。〕見契丹主。契丹主執敬瑭手，恨相見之晚。〔以前此未識面，故然，亦必石敬瑭之氣貌有以聳其瞻視也。〕敬瑭問曰：「皇帝遠來，士馬疲倦，遽與唐戰而大勝，何也﹖」契丹主曰：「始吾自北來，謂唐必斷鴈門諸路，〔斷，音短。鴈門有東陘、西陘之險，崞縣有陽武、石門之隘。〕伏兵險要，則吾不可得進矣。〔使張敬達等果知出此，豈有晉安之困哉。〕使人偵視，皆無之，〔偵，醜鄭翻。〕吾是以長驅深入，知大事必濟也。兵既相接，我氣方銳，彼氣方沮，若不乘此急擊之，〔言當乘初至之銳而用其鋒也。〕曠日持久，則勝負未可知矣。此吾所以亟戰而勝，不可以勞逸常理論也。」敬瑭甚歎伏。
壬寅，敬瑭引兵會契丹圍晉安寨，置營於晉安之南，長百餘裏，厚五十里，多設鈴索吠犬，人跬步不能過。〔長，直亮翻。厚，戶茂翻。索，昔各翻。吠，房廢翻。跬，犬橤翻，半步也。又司馬法曰：一舉足曰跬。跬，三尺也。〕敬達等士卒猶五萬人，馬萬匹，四顧無所之。〔兵法：置之死地而後生。若張敬達等能於圍落未合之時， 勉諭將士，竭力致死決戰，勝負未可知也。〕甲辰，敬達遣使告敗於唐，自是聲問不復通。〔復，扶又翻。〕唐主大懼，遣彰聖都指揮使符彥饒將洛陽步騎兵屯河 陽，詔天雄節度使兼中書令範延光將魏州兵二萬由青山趣榆次，〔青山，既邢州青山口也。趣，七喻翻。〕盧龍節度使、東北面招討使兼中書令北平王趙德鈞將幽州 兵【章：十二行本「兵」下有「由飛狐」三字；乙十一行本同；孔本同；退齋校同。】出契丹軍後，〔欲使趙德鈞自飛狐道出代州，以斷契丹之後。〕耀州防禦使潘環牐合西路戍兵，〔「牐」，與「糾」同。說文：繩三合為牐。故凡合集兵眾者謂之牐合、牐集。西路戍兵，謂蒲、潼以西諸道戍兵也。〕由晉、絳兩乳嶺出慈、隰，共救晉安寨。契丹主移帳於柳林，〔柳林當在晉安寨南。〕遊騎過石會關，不見唐兵。
丁未，唐主下詔親徵。雍王重美曰：〔雍，於用翻。〕「陛下目疾未平，未可遠涉風沙；臣雖童稚，願代陛下北行。」帝意本不欲行，聞之，頗悅。張延朗、劉延皓及宣徽南院使劉延朗皆勸帝行，帝不得已，戊申，發洛陽，謂盧文紀曰：「朕雅聞卿有相業，故排眾議首用卿，〔相，息亮翻。盧文紀，唐主清泰元年四月既位，七月相盧文紀。〕今禍難如此，〔難，乃旦翻。〕卿嘉謀皆安在乎﹖」文紀但拜謝，不能對。己酉，遣劉延朗監侍衛步軍都指揮使符彥饒軍赴潞州，為大軍後援。〔大軍，謂晉安寨之軍。監，古銜翻。〕諸軍自鳳翔推戴以來，〔推戴，事見上卷清泰元年。〕驕悍不為用，彥饒恐其為亂，不敢束之以法。〔悍，下罕翻，又侯旰翻。兵驕而不為用，與無兵同。潞王以驕兵推戴而得天下，亦以驕兵不為用而失天下，固其宜也。〕
帝至河陽，心憚北行，召宰相、樞密使議進取方略，盧文紀希帝旨，言「國家根本，太半在河南。胡兵倏來忽往，不能久留；晉安大寨甚固，況已發三道兵救之。〔謂範延光、趙德鈞、潘環三帥之兵。〕河陽天下津要，〔北兵犯洛，須自河陽渡河，故云然。〕車駕宜留此鎮撫南北，且遣近臣往督戰，苟不能解圍，進亦未晚。」張延朗欲因事令趙延壽得解樞務，〔趙延壽時為樞密使，欲求解而未能。〕因曰：「文紀言是也。」帝訪於餘人，無敢異言者。澤州刺史劉遂凝，鄩之子也，潛自通於石敬瑭，〔應順初，劉遂雍以長安拒王思同而迎潞王者，亦劉鄩之子也；是其兄弟隨時反覆以求祿利，白晝攫金，見金而不見人者也。〕表稱車駕不可踰太行。〔行，戶剛翻。澤州當太行之道。〕帝議近臣可使北行者，張延朗與翰林學士須昌和凝等〔須昌，即九域志鄆州所治之須城縣。蓋後唐避李國昌諱，改須昌為須城，而歐史與通鑑則仍舊縣名而不改也。〕皆曰：「趙延壽父德鈞以盧龍兵來赴難，〔難，乃旦翻。〕宜遣延壽會之。」庚戌，遣樞密使、忠武節度使、隨駕諸軍都部署、兼侍中趙延壽將兵二萬如潞州。辛亥，帝如懷州。以右神武統軍唐思立為北面行營馬軍都指揮使，帥扈從騎兵赴團柏谷。〔帥，讀曰率。從，才用翻。九域志：太原府祁縣有團柏鎮。〕思立，晉陽胡人也。
帝以晉安為憂，問策於羣臣，吏部侍郎永清龍敏請立李贊華為契丹主，〔唐如意元年分安次縣置武隆縣，景雲元年改曰會昌，天寶元年改曰永清，屬幽州。匈奴須知：永清縣在幽州東南一百七十里。舜以龍為納言，子孫以名為氏，又或以為豢龍氏之後。項羽將有龍且，漢有龍伯高。李贊華，契丹主之兄也，明宗長興元年來降，賜姓名，時在洛陽。〕今天雄、盧龍二鎮分兵送之，〔欲令範延光、趙德鈞分兵送之。〕自幽州趣西樓，朝廷露檄言之，契丹主必有內顧之憂，〔露檄者，欲使契丹知之。觀他日契丹述律太后責趙德鈞之言，則龍敏之策為可行，唐主惜不用耳。〕然後選募軍中精銳以擊之，此亦解圍之一策也。帝深以為然，而執政恐其無成，議竟不決。
帝憂沮形於神色，但日夕酣飲悲歌。羣臣或勸其北行，則曰：「卿勿言，石郎使我心膽墮地！」〔李嗣源舉兵向洛，則莊宗為之神色沮喪；石敬瑭阻兵拒命，則潞王自謂使之心膽墮地；何平時之臨敵甚勇，一旦乃惴怯如此也﹖蓋莊宗之與明宗，潞王之與晉祖，皆同出入兵間，內揆其智力無以大相過，而乘時用勢偶有不相及者，則其氣先餒故也。〕
26冬，十月，壬戌，詔大括天下將吏及民間馬；〔將，即亮翻。〕又發民為兵，每七戶出征夫一人，〔考異曰：薛史雲十戶。今從廢帝實錄。〕自備鎧仗，謂之「義軍」，期以十一月俱集，命陳州刺史郎萬金教以戰陳，〔郎萬金，當時勇將也。〕用張延朗之謀也。凡得馬二千餘匹，征夫五千人，實無益於用，而民間大擾。
27初，趙德鈞陰蓄異志，欲因亂取中原，〔趙德鈞之志圖非望，亦見潞王得之之易也。〕自請救晉安寨；唐主命自飛狐踵契丹後，鈔其部落，〔鈔，楚交翻。〕德鈞請將銀鞍契丹直三千騎，〔趙德鈞在幽州，以契丹來降之驍勇者置銀鞍契丹直。〕由土門路西入，帝許之。 趙州刺史、北面行營都指揮使劉在明先將兵戍易州，德鈞過易州，命在明以其眾自隨。在明，幽州人也。德鈞至鎮州，以董溫琪領招討副使，邀與偕行，〔董溫琪時 鎮鎮州。〕又表稱兵少，須合澤潞兵；乃自吳兒谷趣潞州，〔吳兒谷在潞州黎城東北，涉縣西南。〕癸酉，至亂柳。時範延光受詔將部兵二萬屯遼州，德鈞又請與魏 博軍合；延光知德鈞合諸軍，志趣難測，表稱魏博兵已入賊境，無容南行數百里與德鈞合，乃止。
28漢主以宗正卿兼工部侍郎劉淲為中書侍郎、同平章事。淲，崇望之子也。〔劉崇望相昭宗。〕
29十一月，【章：十二行本「月」下有「戊子」二字；乙十一行本同；孔本同；張校同。】以趙德鈞為諸道行營都統，依前東北面行營招討使。以趙延壽為河東道南面行營招討使，以翰林學士張礪為判官。庚寅，以範延光為河東道東南面行營招討使，以宣武節度使、同平章事李周副之。辛卯，以劉延朗為河東道南面行營招討副使。趙延壽遇趙德鈞於西湯，〔歐史「西湯」作「西唐」，薛史作「西唐店」。〕悉以兵屬德鈞。唐主遣呂琦賜德鈞敕告，且犒軍。〔賜以諸道行營都統敕告也。犒，苦到翻。〕德鈞志在併範延光軍，逗留不進，詔書屢趣之，〔趣，讀曰促。〕德鈞乃引兵北屯團柏谷口。
30癸巳，吳主詔齊王知誥置百官，以金陸府為西都。
31前坊州刺史劉景巖，延州人也，多財而喜俠，〔喜，許記翻。〕交結豪傑，家有丁夫兵仗，人服其強，勢傾州縣。彰武節度使楊漢章無政，失夷、夏心，會括馬及義軍，漢章帥步騎數千人將赴軍期，〔夏，戶雅翻。帥，讀曰率。〕閱之於野。景巖潛使人撓之曰：「契丹強盛，汝曹有去無歸。」眾懼，殺漢章，奉景巖為留後。唐主不獲已，丁酉，以景巖為彰武留後。〔撓，呼高翻，撓亂之也。史言徵發過甚，強人以其所不堪，適足為州里姦豪之資。〕
32契丹主謂石敬瑭曰：「吾三千里赴難，〔難，乃旦翻。〕必有成功。觀汝器貌識量，真中原之主也。〔契丹主初來赴難，石敬瑭出見之於晉陽北門，此時固得之眉睫間矣。及圍晉安，軍中旦暮見，審之既熟，然後發此言。然味其言，不徒取其氣貌，又取其識量，則其所謂觀者必有異乎常人之觀矣。〕吾欲立汝為天子。」敬瑭亂讓者數四，將吏復勸進，乃許之。〔復，扶又翻。〕契丹主作冊書，命敬瑭為大晉皇帝，自解衣冠授之，〔石敬瑭蓋以北服即位。〕築壇於柳林，是日，即皇帝位。〔考異曰：廢帝實錄：「閏月丁卯，胡立石諱為天子於柳林，」誤也，今從晉高祖實錄、薛史契丹冊文。〕割幽、薊、瀛、莫、涿、檀、順、新、媯、儒、武、雲、應、寰、朔、蔚十六州以與契丹，〔儒州領晉山一縣，武州領文德一縣。武州，唐志有之。儒州，蓋晉王鎮河東所表置。後唐明宗天成元年，以興唐軍置寰州，領寰清一縣，隸應州彰國節度。人皆以石晉割十六州為北方自撤藩籬之始，餘謂鴈門以北諸州，棄之猶有關隘可守。漢建安喪亂，棄陘北之地，不害為魏、晉之強是也。若割燕、薊、順等州，則為失地險。然盧龍之險在營、平二州界，自劉守光僭竊，周德威攻取，契丹乘間遂據營、平。自同光以來，契丹南牧直抵涿、易，其失險也久矣。薊，音計。媯，居為翻。蔚，糽勿翻。〕仍許歲輸帛三十萬匹。己亥，制改長興七年為天福元年，〔此清泰元年也，而以為唐明宗長興七年，以潞王為篡也。〕大赦；敕命法制，皆遵明宗之舊。以節度判官趙瑩為翰林學士承旨、戶部侍郎、知河東軍府事，掌書記桑維翰為翰林學士、禮部侍郎、權知樞密使事，觀察判官薛融為侍御史知雜事，節度推官白水竇貞固為翰林學士，〔白水縣屬同州。未白曰：白水縣，漢慄邑，又為漢衙縣，春秋彭衙地。後魏和平三年分澄城置白水縣，南臨白水，因名。九域志：在州西北一百二七里。〕軍城都巡檢使劉知遠為侍衛馬軍都指揮使，〔軍城，謂河東軍城。晉陽受圍之時，劉知遠為都巡檢使。〕客將景延廣為步軍都指揮使。延廣，陝州人也。〔陝，失冉翻。〕立晉國長公主為皇后。
契丹主雖軍柳林，其輜重老弱皆在虎北口，每日暝輒結束，以備倉猝遁逃，〔重，直用翻。暝，莫定翻。觀契丹在虎北口，其所以自為備者、與夫詐趙德鈞之事，其畏中國之心為何如哉。〕而趙德鈞欲倚契丹取中國，至團柏踰月，按兵不戰，去晉安纔百里，聲問不能相通。德鈞累表為延壽求成德節度使，〔為，於偽翻。〕曰：「臣今遠徵，幽州勢孤，欲使延壽在鎮州，左右便於應接。」〔言延壽在常山，則左可以應接薊門，右可以應接團柏。〕唐主曰：「延壽方擊賊，何暇往鎮州！俟賊平，當如所請。」德鈞求之不已，唐主怒曰：「趙氏父子堅欲得鎮州，何意也﹖苟能卻胡寇，雖欲代吾位，吾亦甘心，若玩寇邀君，但恐犬兔俱斃耳。」〔戰國策曰：韓子盧者天下之駿犬也，東郭姙者天下之狡兔也。盧逐姙，環山者三，騰山者五，兔死於前，犬廢於後，田父見而並獲之。〕德鈞聞之，不悅。
閏月，趙延壽獻契丹主所賜詔及甲馬弓劍，詐雲德鈞遣使致書於契丹主，為唐結好，說令引兵歸國；〔使，疏吏翻。為，於偽翻。好，呼到翻。說，式芮翻。〕其實別為密書，厚以金帛賂契丹主，雲：「若立己為帝，請即以見兵南平洛陽，〔見兵，謂其父子見統之兵也。見，賢遍翻。〕與契丹為兄弟之國；仍許石氏常鎮河東。」契丹主自以深入敵境，晉安未下，德鈞兵尚強，範延光在其東，又恐山北諸州邀其歸路，〔山北諸州，謂雲、應、寰、朔等州。〕欲許德鈞之請。
帝聞之，大懼，亟使桑維翰見契丹主，說之曰：「大國舉義兵以救孤危，一戰而唐兵瓦解，退守一柵，食盡力窮。趙北平父子不忠不信，〔趙德鈞封北平王，故稱之。言其不忠於唐、不信於契丹也。〕畏大國之強，且素蓄異志，按兵觀變，非以死徇國之人，何足可畏，而信其誕妄之辭，貪豪末之利，〔秋豪之末，言至細也。〕棄垂成之功乎！且使晉得天下，將竭中國之財以奉大國，豈此小利之比乎！」契丹主曰：「爾見捕鼠者乎，不備之，猶或齧傷其手，況大敵乎！」〔齧，魚結翻。〕對曰：「今大國已扼其喉，安能齧人乎！」契丹主曰：「吾非有渝前約也，〔渝，變也。前約，謂使晉帝中國。〕但兵家權謀不得不爾。」對曰：「皇帝以信義救人之急，四海之人俱屬耳目，〔屬，之慾翻。〕奈何二三其命，〔左傳：晉侯使韓穿來言汶陽之田歸之於齊；季文子曰：「一年之間，或予或奪，二三孰甚焉！」〕使大義不終！臣竊為皇帝不取也。」〔為，於偽翻。〕跪於帳前，自旦至暮，涕泣爭之。契丹主乃從之，指帳前石謂德鈞使者曰：「我已許石郎，此石爛，可改矣。」
33龍敏謂前鄭州防禦使李懿曰：「君，國之近親，今社稷之危，翹足可待，君獨無憂乎﹖」懿為言趙德鈞必能破敵之狀。〔為，於偽翻。〕敏曰：「我燕人也，〔龍敏，幽州永清縣人。〕知德鈞之為人，怯而無謀，但於守城差長耳。況今內蓄姦謀，豈可恃乎！僕有狂策，但恐朝廷不肯為耳。今從駕兵尚萬餘人，馬近五千匹，〔近，其靳翻。〕若選精騎一千，使僕與郎萬金將之， 自介休山路，夜冒虜騎入晉安寨，〔郎萬金當時勇將也。自介休山路達平遙，則可得而至晉安寨。將，即亮翻。冒，莫北翻。〕但使其半得入，則事濟矣。張敬達等 陷於重圍，〔重，直龍翻。〕不知朝廷聲問，若知大軍近布團柏，雖有鐵障可衝陷，況虜騎乎！」懿以白唐主，唐主曰：「龍敏之志極壯，用之晚矣。」〔龍敏之策非不可行也，其如兵驕而不可用何﹖唐主老於行間，蓋亦有見於此。〕
34丹州義軍作亂，逐刺史唐承詢，承詢奔鄜州。〔九域志：丹州西至鄜州一百七十五里。鄜，芳蕪翻。〕
35晉安寨被圍數月，〔是年九月晉安寨被圍。被，皮義翻。〕高行周、符彥卿數引騎兵出戰，〔數，所角翻。〕眾寡不敵，皆無功。芻糧俱竭，削竊淘糞以飼馬，馬相啗，尾鬣皆禿，〔竊，方肺翻，斫木札也。木札已薄，更削之使薄，使馬可啗。淘糞者，淘馬糞中草筋，復以飼馬。飼，祥吏翻。啗，徒濫翻。禿，他谷翻。〕死則將士分食之，援兵竟不至。張敬達性剛，時謂之「張生鐵」，〔歐史曰：張敬達小字生鐵。〕楊光遠、安審琦勸敬達降於契丹，敬達曰：「吾受明宗及今上厚恩，〔歐史：張敬達，明宗時為河東馬步軍都指揮使，領欽州刺史，屢遷彰國、大同節度使，徙鎮武信、晉昌，故敬達自謂受厚恩也。然明宗置武信軍於遂州，尋為孟知祥所陷，張敬達未嘗往鎮。晉得中國，始改長安為晉昌軍，歐亦考之未詳也。通鑑前書敬達自建雄節度代敬瑭；建雄軍晉州也，歐史誤以為晉昌耳。又不知武信緣何而誤。降，戶江翻。〕為元帥而敗軍，其啡已大，況降敵乎！今援兵旦暮至，且當俟之。必若力盡勢窮，則諸軍斬我首，〔軍，當作君。〕攜之出降，自求多福，未為晚也。」〔史言張敬達之志節。〕光遠目審琦欲殺敬達，審琦未忍。高行周知光遠欲圖敬達，常引壯騎尾而衛之，敬達不知其故，謂人曰：「行周每踵餘後，何意也﹖」行周乃不敢隨之。諸將每旦集於招討使營，甲子，高行周、符彥卿未至，光遠乘其無備，斬敬達首，帥諸將上表降於契丹。〔帥，讀日率。〕契丹主素聞諸將名，皆慰勞，〔勞，力到翻；下詔勞同。〕賜以裘帽，因戲之曰：「汝輩亦大惡漢，〔北人謂南人為「漢」。大惡，猶今人謂桀烈者為得人憎也。王昭遠所謂「惡小兒」亦此意。〕不用鹽酪啗戰馬萬匹！」光遠等大慚。契丹主嘉張敬達之忠，命收葬而祭之，謂其下及晉諸將曰：「汝曹為人臣，當效敬達也。」時晉安寨馬猶近五千，〔近，其靳翻。〕鎧仗五萬，契丹悉取以歸其國，悉以唐之將卒授帝，語之曰：「勉事而主。」〔語，牛倨翻。而，汝也。〕馬軍都指揮使康思立憤惋而死。〔惋，烏貫翻。〕
帝以晉安已降，遣使諭諸州，代州刺史張朗斬其使；呂琦奉唐主詔勞北軍，〔北軍，謂鴈門以北諸州固守之軍。〕至忻州，遇晉使，亦斬之，謂刺史丁審琦曰：「虜過城下而不顧，其心可見，還日必無全理，不若早帥兵民自五臺奔鎮州。」〔自五臺縣東南至鎮州三百六十里，即取飛狐路也。帥，讀曰率；下同。〕將行，審琦悔之，閉牙城不從。州兵欲攻之，琦曰：「家國如此，何為復相屠滅！」〔復，扶又翻。〕乃帥州兵趣鎮州，〔州兵，忻州兵也。趣，七喻翻。〕審琦遂降契丹。
36契丹主謂帝曰：「桑維翰盡忠於汝，宜以為相。」丙寅，以趙瑩為門下侍郎，桑維翰為中書侍郎，並同平章事；維翰仍權知樞密使事。以楊光遠為侍衛馬步軍都指揮使，〔以楊光遠殺張敬達以晉安寨降，故擢用之。〕以劉知遠為保義節度使、侍衛馬步軍都虞候。
37帝與契丹主將引兵而南，欲留一子守河東，諮於契丹主，〔謀事為諮。今北人以諮為重，自行臺、行省移文書於內臺、內省，率謂之諮。〕契丹主令帝盡出諸子，自擇之。帝兄子重貴，父敬儒早卒，帝養以為子，貌類帝而短小，契丹主指之曰：「此大目者可也。」乃以重貴為北京留守、〔契丹主知重貴之可，異日景延廣果立之。然所謂可者，言於帝諸子中為可耳，契丹主固窺之矣。〕太原尹、河東節度使。〔以留守為尹為帥，循唐之舊制也。〕契丹以其將高謨翰為前鋒，與降卒偕進。〔降卒，唐晉安寨之兵也。〕丁卯，至團柏，與唐兵戰，趙德鈞、趙延壽先遁，符彥饒、張彥琦、劉延朗、劉在明繼之，士卒大潰，相騰踐死者萬計。
己巳，延朗、在明至懷州，唐主始知帝即位、楊光遠降。眾議以「天雄軍府尚完，契丹必憚山東，未敢南下，〔天雄軍在太行山之東。〕車駕宜幸魏州。」唐主以李崧素與範延光善，〔時範延光鎮魏州。〕召崧謀之。薛文遇不知而繼至，〔李崧、薛文遇同在直，文遇不知獨召崧，以為並召也，故繼崧而至。〕唐主怒，變色；崧躡文遇足，〔躡，尼輒翻。〕文遇乃去。唐主曰：「我見此物肉顫，〔顫，之賤翻。肉寒動為顫。〕適幾欲抽佩刀刺之。」〔幾，居希翻。刺，七亦翻。〕崧曰：「文遇小人，淺謀誤國，刺之益醜。」〔唐主得薛文遇於起事之初，及即位，使之豫謀議，沮李崧等和契丹之計，及贊唐主移鎮天平，皆文遇為之也，今事敗而歸咎焉。〕崧因勸唐主南還，〔還，從宣翻，又如字。〕唐主從之。
洛陽聞北軍敗，〔北軍，謂趙德鈞、符彥饒等屯團柏之兵。〕眾心大震，居人四出，逃竄山谷。門者請禁之，〔門者，洛城守關者也。〕河南尹雍王重美曰：「國家多難，〔難，乃旦翻。〕未能為百姓主，又禁其求生，徒增惡名耳；不若聽其自便，事寧自還。」乃出令任從所適，眾心差安。〔還，從宣翻。重美之識度，蓋亦異乎庸常，卒之父子俱死。自古以來，負才識而不得展，以死於多難者多矣。〕
壬申，唐主還至河陽，命諸將分守南、北城。〔河陽有南、北、中潬三城，守南北城所以衛河橋。〕張延朗請幸滑州，庶與魏博聲勢相接，唐主不能決。
趙德鈞、趙延壽南奔潞州，唐敗兵稍稍從之，其將時賽帥盧龍輕東還漁陽。〔賽，先代翻。帥，讀曰率。漁陽即謂幽州，唐人多言之。安祿山反於幽州，南向京輔，白居易歌之，以為「漁陽鼙動地來是也。〕帝先遣昭義節度使高行周還具食，〔使還潞州，先供頓以待軍。〕至城下，見德鈞父子在城上，行周曰：「僕與大王鄉曲，〔趙德鈞封北平王，故高行周稱之為大王。德鈞幽州人，行周媯州人，皆燕人也，故云鄉曲。〕敢不忠告！城中無鬥粟可守，不若速迎車駕。」甲戌，帝與契丹主至潞州，德鈞父子迎謁於高河，契丹主慰諭之，父子拜帝於馬首，進曰：「別後安否﹖」帝不顧，亦不與之言。〔以其欲爭為帝，恨之也。〕契丹主問德鈞曰：「汝在幽州所置銀鞍契丹直何在﹖」德鈞指示之，契丹主命盡殺之於西郊，〔潞州西郊也。〕凡三千人。遂瑣德鈞、延壽，送歸其國。〔瑣，與鎖同。〕
德鈞見述律太后，悉以所齎寶貨並籍其田宅獻之，太后問曰：「汝近者何為往太原﹖」德鈞曰：「奉唐主之命。」太后指天曰：「汝從吾兒求為天子，何妄語邪！」〔言德鈞舉兵往太原，欲從契丹主求為帝耳，何乃妄言奉唐主之命邪。〕又自指其心曰：「此不可欺也。」又曰：「吾兒將行，吾戒之雲：趙大王若引兵北向渝關，亟須引歸，太原不可救也。汝欲為天子，何不先擊退吾兒，徐圖亦未晚。〔徐圖，謂徐圖為天子也。〕汝為人臣，既負其主，不能擊敵，又欲乘亂邀利，所為如此，何面目復求生乎﹖」德鈞俛首不能對。〔復，扶又翻。俛，音免。以正義責之， 故不能對。〕又問：「器玩在此，〔謂德鈞所齎以獻者也。〕田宅何在﹖」德鈞曰：「在幽州。」太后曰：「幽州今屬誰﹖」【章：十二行本「誰」下有「德鈞」二 字；乙十一行本同；張校同。】曰：「屬太后。」太后曰：「然則又何獻焉﹖」〔此即魏王繼岌留王宗弼所獻，謂「此皆我家物」之意。〕德鈞益凓。自是鬱鬱不多食，踰年而卒。張礪與延壽俱入契丹，契丹主復以為翰林學士。〔張礪，唐明宗時為翰林學士。唐主遣礪督趙延壽進軍於團柏，由是與延壽俱入契丹，卒以病中國。〕
帝將發上黨，契丹主舉酒屬帝曰：〔屬，之慾翻。〕「餘遠來徇義，今大事已成，我若南向，河南之人必大驚駭；汝宜自引漢兵南下，人必不甚懼。我令太相溫將五千騎衛送汝至河梁，〔按吐蕃、契丹皆有太相。河梁即河陽橋。考異曰：廢帝實錄作「高謨翰」，範質陷蕃記作「高模翰」，歐陽史作「高牟翰」。蓋蕃名太相溫，漢名高謨翰。今從晉高祖實錄。〕欲與之渡河者多少隨意。餘且留此，俟汝音聞，〔聞，音問。〕有急則下山救汝；〔下山，下太行也。〕若洛陽既定，吾即北返矣。」與帝執手相泣，久之不能別，解白貂裘以衣帝，〔貂出於北方。黑貂之裘南方猶可致，白貂之裘南方鮮有之。陸佃埤雅曰：貂亦鼠類，縟毛者也。其皮煖於狐貉。衣，於既翻。〕贈良馬二十匹，戰馬千二百匹，曰：「世世子孫勿相忘。」又曰：「劉知遠、趙瑩、桑維翰皆創業功臣，無大故，勿棄也。」
初，張敬達既出帥，唐主遣左金吾大將軍歷山高漢筠守晉州。〔河中府河東縣有歷山。薛史：高漢筠，齊州歷山人。當從之。張敬達以晉州帥出專徵太原，故使高漢筠守晉州。〕敬達死，建雄節度副使田承肇帥眾攻漢筠於府署，〔帥，讀曰率。〕漢筠開門延承肇入，從容謂曰：「僕與公俱受朝寄，〔從，千容翻。朝，直遙翻；下同。〕何相迫如此﹖」承肇曰：「欲奉公為節度使。」漢筠曰：「僕老矣，義不為亂首，死生惟公所處。」〔處，昌呂翻。〕承肇目左右欲殺之，軍士投刃於地曰：「高金吾累朝宿德，柰何害之！」承肇乃謝曰：「與公戲耳。」聽漢筠歸洛陽。帝遇諸塗，〔高漢筠蓋自晉州出含口至河陽，而帝自太行南下，故遇諸塗。〕曰：「朕憂卿為亂兵所傷，今見卿甚喜。」
38符彥饒、張彥琪至河陽，密言於唐主曰：「今胡兵大下，河水復淺，〔復，扶又翻。〕人心已離，此不可守。」己【章：十二行本「己」作「丁」；乙十一行本 同；孔本同；張校同。】醜，唐主命河陽節度使萇從簡與趙州刺史劉在明守河陽南城，遂斷浮樑，〔斷，音短。〕歸洛陽。遣宦者奏繼旻、皇城使李彥紳殺昭信節度 使李贊華於其第。〔李贊華，契丹主之兄，故殺之。〕
39己卯，帝至河陽，萇從簡迎降，舟楫已具。〔唐主雖斷河梁，而萇從簡具舟楫以濟晉兵。降，戶江翻。〕彰聖軍執劉在明以降，〔彰聖軍蓋留戍河陽者。〕帝釋之，使復其所。
40唐主命馬軍都指揮使宋審虔、步軍都指揮使符彥饒、河陽節度使張彥琪、宣徽南院使劉延朗將千餘騎至白馬阪行戰地，〔白司馬阪也，在洛陽北。史逸「司」字。行，下孟翻。〕有五十餘騎【章：十二行本「騎」下有「度河」二字；乙十一行本同；孔本同；張校同；退齋校同。】奔於北軍。〔此北軍謂晉兵從太原至河陽者也。〕諸將謂審虔曰：「何地不可戰，誰肯立於此﹖」〔言人心已離也。〕乃還。〔還，從宣翻，又如字。〕庚辰，唐主又與四將議復向河陽，〔四將即謂宋審虔等四人。復，扶又翻。〕而將校皆已飛狀迎帝。帝慮唐主西奔，止契丹千騎扼澠池。〔澠，彌兗翻。〕
辛巳，唐主與曹太后、劉皇后、雍王重美及宋審虔等攜傳國寶登玄武樓自焚。〔年五十一。宋審虔與唐主起事於鳳翔，親將也，故與之俱死。雍，於用翻。〕皇后積薪欲燒宮室，〔此皇后謂唐主劉皇后。〕重美諫曰：「新天子至，必不露居，他日重勞民力；〔重勞，直用翻。〕死而遺怨，將安用之！」乃止。王淑妃謂太后曰：「事急矣，宜且避匿，以俟姑夫。」〔太后，曹太后也。姑夫，謂帝也。皇后，曹太后之女，故王淑妃使之避匿以俟帝來。〕太后曰：「吾子孫婦女一朝至此，〔子，謂唐主；孫，謂重美；婦，謂劉後；女，謂唐主之女。〕何忍獨生！妹自勉之。」淑妃乃與許王從益匿於毬場，獲免。
是日晚，帝入洛陽，止於舊第。唐兵皆解甲待罪，帝慰而釋之。帝命劉知遠部署京城，知遠分漢軍使還營，館契丹於天官寺，〔館，古玩翻。〕城中肅然，無敢犯令。士民避亂竄匿者，數日皆還復業。〔史言劉知遠之才略。〕
初，帝在河東，為唐朝所忌，中書侍郎、同平章事、判三司張延朗不欲河東多蓄積，凡財賦應留使之外盡收取之，〔唐制：諸州財賦為三，一上供，輸之京師以供上用也；二送使，輸送於節度、觀察使府；三留州，留為州家用度。其後天下悉裂為藩鎮，支郡則仍謂之留州，會府則謂之留使。朝，直遙翻。使，疏吏翻。〕帝以是恨之。壬午，百官入見，〔見，賢遍翻。〕獨收延朗付御史臺，餘皆謝恩。〔漢馮衍有言：在人惡其罵我，在我欲其罵人。晉祖初入洛而先收張延朗，不惟示天下以褊，亦非所以勸居官奉職者也。既誅又悔之，則無及矣。〕
甲申，車駕入宮，大赦：「應中外官吏一切不問，惟賊臣張延朗、劉延皓、劉延朗姦邪貪猥，罪難容貸；中書侍郎，平章事馬胤孫、樞密使房暠、宣徽使李專美、 河中節度使韓昭胤等，雖居重位，不務詭隨，並釋罪除名；中外臣僚先歸順者，委中書門下別加任使。」劉延皓匿於龍門，〔九域志：河南府河南縣有龍門鎮。〕數 日，自經死。劉延朗將奔南山，〔洛城之南山即伊陽諸山。〕捕得，殺之。斬張延朗；既而選三司使，難其人，帝甚悔之。
閩人聞唐主之亡，歎曰：「潞王之罪，天下未之聞也，將如吾君何！」〔史言閩人怨毒其君。〕
41十二月，辛【章：十二行本「辛」作「乙」；乙十一行本同；孔本同；張校同；熊校同。】酉朔，帝如河陽，餞太相溫及契丹兵歸國。
42追廢唐主為庶人。
43丁亥，以馮道兼門下侍郎、同平章事。
44曹州刺史鄭阮貪暴，指揮使石重立因亂殺之，〔因亂者，因中原之亂也。史言貪暴之人不唯難免於治世，亦難免於亂世。〕族其家。
45辛卯，以唐中書侍郎姚顗為刑部尚書。
46初，朔方節度使張希崇為政有威信，民夷愛之，興屯田以省漕運；在鎮五年，求內徒，唐潞王以為靜難節度使。〔難，乃旦翻。〕帝與契丹脩好，恐其復取靈武，〔契丹既得燕、雲，恐其乘勢又取靈武。好，呼到翻。復，扶又翻。〕癸巳，復以希崇為朔方節度使。
47初，成德節度使董溫琪貪暴，積貨巨萬，以牙內都虞候平山祕瓊為腹心。〔平山縣屬鎮州，本隋所置房山縣。唐天寶末，安祿山反，玄宗改鹿泉縣為獲鹿，房山縣為平山。九域志：平山在州西六十五里。〕溫琪與趙德鈞俱沒於契丹，〔趙德鈞邀董溫琪同救晉安，與之俱沒。〕瓊盡殺溫琪家人，瘞於一坎，而取其貨，〔象有齒而焚其身，賄也。為祕瓊為範延光所殺張本。瘞，於計翻。〕自稱留後，表稱軍亂。
48同州小校門鐸殺節度使楊漢賓，焚掠州城。〔河南官氏志：後魏改叱門氏為門氏。又有吐門氏改為門氏，又有庫門氏改為門氏。校，戶教翻。〕
49詔贈李贊華燕王，〔燕，於賢翻。〕遣使送其喪歸國。
50張朗將其眾入朝。〔帝初起事，張朗守代州，不從。將，即亮翻。〕
51庚子，以唐中書侍郎盧文紀為吏部尚書。以皇城使晉陽周瓖為大將軍、充三司使；緕辭曰：「臣自知纔不稱職，〔稱，尺證翻。〕寧以避事見棄，猶勝冒寵獲辜。」帝許之。
52帝聞平盧節度使房知溫卒，遣天平節度使王建立將兵巡撫青州。〔以虞變也。將，即亮翻；下同。〕
53改興唐府曰廣晉府。〔後唐改魏州為興唐府，晉興，又改為廣晉府，以易世而易府名也。〕
54安遠節度使盧文進聞帝為契丹所立，自以本契丹叛將，〔盧文進自契丹來奔，見二百七十五卷明宗天成元年。〕辛丑，棄鎮奔吳。〔九域志：安州東至黃州四百里，東南至鄂州三百六十里。黃、鄂皆吳土也。〕所過鎮戍，召其主將，告之故，皆拜辭而退。
55徐知誥以鎮南節度使，太尉兼中書令李德誠、德勝節度使兼中書令周本位望隆重，欲使之帥眾推戴，本曰：「我受先王大恩，〔周本所言先王，謂楊行密也。帥，讀曰率。〕自徐溫父子用事，恨不能救楊氏之危，又使我為此，可乎！」其子弘祚強之，〔強，其兩翻。〕不得已與德誠帥諸將詣江都表吳主，陳知誥功德，請行冊命；又詣金陵勸進。宋齊丘謂德誠之子建勳曰：「尊公，太祖元勳，〔吳楊行密廟號太祖。〕今日掃地矣。」於是吳宮多妖，〔吳宮，謂江都宮。妖，一遙翻。〕吳主曰：「吳祚其終乎！」左右曰：「此乃天意，非人事也。」
56高麗王建用兵擊破新羅、百濟，於是東夷諸國皆附之，有二京，六府，九節度，百二十郡。〔王建得高麗見二百七十一卷梁鈞王龍德三年。〕
