△卷第二百八十七
後漢紀二〔起強圉協洽（丁未）五月，盡著雍涒漢（戊甲）二月，不滿一年。〕
高祖睿文聖武昭肅孝皇帝中
天福十二年（丁未、九四七）
1五月，乙酉朔，永康王兀欲召延壽及張礪、和凝、李崧、馮道於所館飲酒。〔所館者，兀欲所館之地。〕兀欲妻素以兄事延壽，兀欲從容謂延壽曰：〔從，千容翻。〕「妹自上國來，〔言其妻方自契丹中來。〕寧欲見之乎﹖」延壽欣然與之俱入。良久，兀欲出，謂礪等曰：「燕王謀反，適已鎖之矣。」 又曰：「先帝在汴時，遺我一籌，〔遺，唯季翻。〕許我知南朝軍國。〔朝，直遙翻。〕近者臨崩，別無遺詔。而燕王擅自知南朝軍國，豈理邪！」下令：「延壽親 黨，皆釋不問。」間一日，兀欲至待賢館受蕃、漢官謁賀，笑謂張礪等曰：「燕王果於此禮上，〔上，時掌翻。〕吾以鐵騎圍之，諸公亦不免矣。」
後數日，集蕃、漢之臣於府署，〔恆州府署也。〕宣契丹主遺制。〔遺制，兀欲自為之也。〕其略曰：「永康王，大聖皇帝之嫡孫，人皇王之長子，太后鍾愛羣情允歸，可於中京即皇帝位。」〔契丹主阿保機諡大聖皇帝，其長子東丹王突欲號人皇王。突欲奔唐，其子兀欲留本國不從，契丹主邪律德光封之為永康王。又，德光取中國，以恆州為中京。〕於是始舉哀成服。既而易吉服見羣臣，不復行喪，〔復，扶又翻。〕歌吹之聲不絕於內。
2辛巳，【嚴：「巳」改「卯」。】以絳州防禦使王晏為建雄節度使。〔王晏守絳州見上卷是年二月。〕
3帝集羣臣庭議進取，〔庭議者，議之於庭。〕諸將鹹請出師井陘，攻取鎮、魏，〔鎮州時為恆 州，契丹諸酋聚焉。魏帥，杜重威。陘，音刑。〕先定河北，則河南拱手自服。帝欲自石會趨上黨，〔趨，七喻翻。〕郭威曰：「虜主雖死，黨眾猶盛，各據堅城。 我出河北，兵少路迂，〔少，詩沼翻；下同。迂，音於，又音紆，曲也，回遠也。〕旁無應援，若羣虜合勢，共擊我軍，進則遮前，退則邀後，糧餉路絕，此危道 也。上黨山路險梘，〔梘，色入翻。〕粟少民殘，無以供億，亦不可由。近者陜、晉二鎮，相繼款附，〔陝、晉歸附事見上捲上年。陝，失冉翻。〕引兵從之，萬無一失，不出兩旬，洛、汴定矣。」帝曰：「卿言是也。」蘇逢吉等曰：「史弘肇大軍已屯上黨，羣虜繼遁，不若出天井，抵孟津為便。」司天奏：「太歲在午，不利南行。〔陰陽家所謂逆太歲。〕宜由晉、降抵陝。」〔九域志：自晉州南至絳州一百二十五里，自絳州南至陝州二百五十里，自陝而東，則至洛矣。〕帝從之。辛卯，詔以十二日發北京，〔自後唐以來，以太原為北京。是月乙酉朔，十二日丙申。〕告諭諸道。
4甲申，【章：十二行本「申」作「午」；乙十一行本同；孔本同】以太原尹崇為北京留守，以趙州刺史李存緕為副留守，河東幕僚真定李驤為少尹，牙將太原蔚進為馬步指揮使以佐之。〔李存緕等後遂為北漢佐命。緕，古回翻。蔚，紆勿翻，姓也。〕存緕，唐莊宗之從弟也。〔從，才用翻。〕
5是日，劉晞棄洛陽，奔大梁。〔以人心歸漢，知不可守也。〕
6武安節度副使、天策府都尉、領鎮南節度使馬希廣，〔鎮南軍洪州，時屬唐。〕楚文昭王希範之母弟也，性謹順，希範愛之，使判內外諸司事。壬辰夜，希範卒，將佐議所立。都指揮使張少敵，〔少，詩沼翻。〕都押牙袁友恭，以武平節度使知永州事希萼，〔楚置武平節度於朗州。朗、永之疑，註詳於後。〕於希範諸弟為最長，請立之；〔長，知兩翻；下同；下齒長、居長同。〕長直都指揮使劉彥桊、〔桊，他牢翻。〕天策府學士李弘皋、鄧懿文、小門使楊滌〔小門使，諸鎮皆置之，掌門戶之事；府有宴集，則執兵在門外。〕皆欲立希廣。張少敵曰：「永州齒長而性剛，必不為都尉之下明矣。必立都尉，當思長策以制永州，使帖然不動則可；不然，社稷危矣。」〔兄弟爭國，社稷必危。〕彥桊等不從。天策府學士拓跋恆曰：「三十五郎雖判軍府之政，然三十郎居長，請遣使以禮讓之；不然，必起爭端。」〔希廣第三十五，希萼第三十。藩府將吏，稱府主之子為郎君。〕彥桊等皆曰：「今日軍政在手，天與不取，使他人得之，異日吾輩安所自容乎！」希廣懦弱，不能自決；乙未，彥桊等稱希範遺命，共立之。〔史言劉彥桊等為身謀，以亂馬氏兄弟傳國長幼之序。考異曰：十國紀年：「五月，己丑，希範得疾，集國官告以傳位希廣。」湖湘故事：「希廣又不能強弱，猶豫之間，羣輔明日眾口勸上，乃受，軍府排衙賀之，以其事奏聞朝廷，託以希範臨終之日遺言，以付希廣。」按希範存時，若已集國官傳位希廣，則沒後將佐誰敢更有異議！必彥桊等假託希範遺令也。今從湖湘故事。〕張少敵退而歎曰：「禍其始此乎！」與拓拔恆皆稱疾不出。〔為馬希萼攻殺希廣張本。〕
7丙申，帝發太原，自陰地關出晉、絳。
丁酉，史弘肇奏克澤州。始，弘肇攻澤州，刺史翟令奇固守不下。〔翟，萇伯翻。〕帝以弘肇兵少，欲召還。〔還，從宣翻。〕蘇逢吉、楊邠曰：「今陝、晉、河陽皆已向化，崔廷勳、耿崇美朝夕遁去；〔時契丹之兵大勢已北還，故知懷州之兵必不能久留。〕苦召弘肇還，則河南人心動搖，虜勢復壯矣。」帝未決，使人諭指於弘肇；〔句斷。〕【章：乙十一行本重「弘肇」二字。】曰：「兵已及此，勢如破竹，可進不可退。」與逢吉等議合，帝乃從之。〔觀此，則知帝猶憚契丹，有未敢輕進之心。〕弘肇遣部將李萬超說令奇，〔說，式芮翻。〕令奇乃降；〔降，戶江翻。〕弘肇以萬超權知澤州。
8崔廷勳、耿崇美、奚王拽刺合兵逼河陽，張遇帥眾數千救之，戰於南阪，敗死。〔太行南阪也。帥，讀曰率。〕武行德出戰，亦敗，閉城自守。拽刺欲攻之，廷勳曰：「今北軍已去，〔北軍，謂契丹聚於恆州之軍，崔廷勳等在南，故謂屯恆之軍為北。〕得此城何用！且殺一夫猶可惜，況一城乎！」聞弘肇已得澤州，乃釋河陽，還保懷州。弘肇將至，廷勳等擁眾北遁，〔澤州南至懷州一百二十里耳，漢兵又進而逼之，故遁。〕過衛州，大掠而去。〔九域志：懷州東北至衛州二百九十三里。〕契丹在河南者相繼北去，弘肇引兵與武行德合。
弘肇為人，沈毅寡言，御眾嚴整，將校小不從命，立撾殺之；〔沈，持林翻。將，即亮翻。校，戶教翻。撾，側瓜翻。〕士卒所過，犯民田及繫馬於樹者，皆斬之；軍中惕息，〔惕，他歷翻。〕莫敢犯命，故所向必克。帝自晉陽安行入洛及汴，兵不血刃，皆弘肇之力也。帝由是倚愛之。
辛丑，帝至霍邑，〔霍邑，漢彘縣，後漢改曰永安，隋改日霍邑，唐屬晉州。九域志：在州西北一百三十五里。〕遣使諭河中節度使趙匡贊，仍以契丹囚其父【章：十二行本「父」下有「延壽」二字；乙十一行本同；孔本同；張校同。】告之。〔所以絕趙匡贊北顧之心。〕
9滋德宮有宮人五十餘人，〔五代會要：晉天福四年，改明德殿為滋德殿。薛史曰：以宮城南門同名故也。〕蕭翰欲取之，宦者張環不與。翰破鎖奪宮人，執環，燒鐵灼之，腹爛而死。
初，翰聞帝擁兵而南，欲北歸，恐中國無主，必大亂，己不得從容而去。〔從，千容翻。從容，不急遽之貌。〕時唐明宗子許王從益與王淑妃在洛陽，〔王淑妃母子自晉入洛以後，常居洛陽。是年二月至大梁，尋還洛陽。〕翰遣高謨翰迎之，矯稱契丹主命，以從益知南朝軍國事，召己赴恆州。〔此矯契丹主兀欲之命也。兀欲時尚在恆州。恆，戶登翻。〕淑妃、從益匿於徽陵下宮，〔徽陵，唐明宗陵。梓宮所窆之所，謂之下宮。〕不得已而出。至大梁，翰立以為帝，帥諸酋長拜之。〔帥，讀曰率。酋，慈秋翻。長，知兩翻。〕又以禮部尚書王松、御史中丞趙遠為宰相，前宣徽使甄城翟光鄴為樞密使，〔甄，當作鄄，音吉掾翻。甄城，漢古縣也，自唐以來帶濮州。〕左金吾大將軍王景崇為宣徽使，以北來指揮使劉祚權侍衛親軍都指揮使，充在京巡檢。〔北來，謂先從契丹主自北而來者。〕松，徽之子也。〔王徽相唐僖宗。〕
百官謁見淑妃，〔見，賢遍翻。〕淑妃泣曰：「吾母子單弱如此，而為諸公所推，是禍吾家也。」翰留燕兵千人守諸門，為從益宿衛。〔燕，於賢翻；下同。〕壬寅，翰及劉晞辭行，〔先是劉晞棄洛陽奔大梁。〕從益餞於北郊。遣使召高行周於宋州，〔高行周，唐明宗親將，時帥歸德，王淑妃欲以舊恩召之為衛。〕武行德於河陽，〔武行德，並人，必亦少在唐明宗麾下。〕皆不至，淑妃懼，召大臣謀之曰：「吾母子為蕭翰所逼，分當滅亡。〔分，扶問翻；下處分同。〕諸公無罪，宜早迎新主，〔以帝新舉大號，擁兵南來，將有中國，故謂之新主。〕自求多福，勿以吾母子為意！」眾感其言，皆未忍叛去。或曰：「今集諸營，不減五千，與燕兵併力堅守一月，北救必至。」〔北救，謂契丹之救也。〕淑妃曰：「吾母子亡國之餘，〔後唐既亡，惟王淑妃母子在耳，故自謂然。〕安敢與人爭天下！不幸至此，死生惟人所裁。若新主見察，當知我無所負。今更為計畫，則禍及他人，闔城塗炭，終何益乎！」眾猶欲拒守，三司使文安劉審交曰：「餘燕人，豈不為燕兵計！〔文安，漢縣，唐屬莫州。以戰國七雄有國之大眾言，則唐之瀛、莫，皆燕之南界；以唐諸道節度言之，則瀛、莫，盧龍巡屬也。故劉審交家於文安，自謂燕人。〕顧事有不可如何者。今城中大亂之餘， 公私窮竭，遺民無幾，〔汴城經張彥澤剽掠，契丹又席捲而北，故云然。幾，居豈翻。〕若復受圍一月，無13類矣。願諸公勿復言，一從太妃處分。」〔復，扶又 翻。13，才笑翻。處，昌呂翻。〕乃用趙遠、翟光鄴策，稱梁王，知軍國事。〔從益本爵許王，以稱號於大梁，自稱梁王，是已建國更號矣。今既奉表迎漢，何為又更國號！是當時議者禍之也。〕遣使奉表稱臣迎帝，請早赴京師，仍出居私第。
10甲辰，帝至晉州。
11契丹主兀欲以契丹主德光有子在國，己以兄子襲位，又無述律太后之命，〔述律太后，兀欲祖母也。〕擅自立，內不自安。
初，契丹主阿保機卒於勃海，述律太后殺酋長及諸將凡數百人。〔事見二百七十五卷唐明宗天成元年二月。〕契丹主德光復卒於境外，〔復，扶又翻。〕酋長諸將懼死，乃謀奉契丹主兀欲勒兵北歸。
契丹主以安國節度使麻荅為中京留守，〔薛史曰：麻荅，耶律德光之從弟；其父曰薩刺，阿保機時，自蕃中奔唐莊宗，尋奔梁，獲之，磔於市。〕以前武州刺史高奉明為安國節度使。晉文武官及士卒悉留於恆州，獨以翰林學士徐臺符、李澣及後宮、宦者、教坊人自隨。〔留文武官而以宮女、宦官、聲樂自隨，史言兀欲無遠略。〕乙巳，發真定。〔恆州建真定府。〕
12帝之即位也，絳州刺史李從朗與契丹將成霸卿等拒命，〔成，姓也。何氏姓苑：本自周文王子成伯之後，周有成肅公。又，楚令尹子玉封於成，是為成得臣，其後亦以成為氏。〕帝遣西南面招討使、護國節度使白文珂攻之，未下。〔護國軍河中府；時未得河中，白文珂領節也。珂，丘何翻。〕帝至城下，命諸軍四布而勿攻，以利害諭之。戊申，從朗舉城降。帝命親將分護諸門，士卒一人毋得人。〔恐其入城剽掠。〕以偏將薛瓊為防禦使。
13辛亥，帝至陝州，趙暉自御帝馬而入。壬子，至石壕，〔九域志：陝州陝縣有石壕鎮。〕汴人有來迎者。〔汴人越鄭、洛而來迎，可以見其苦契丹之虐政，徯漢氏之來蘇，惜乎卒無以副其望也！〕
14六月，甲寅朔，蕭翰至恆州，與麻荅以鐵騎圍張礪之第。礪方臥病，出見之，翰數之曰：「汝何故言於先帝，雲胡人不可以為節度使﹖〔張礪言，見二百八十五卷晉齊王開運三年。數，所具翻。〕又，吾為宣武節度使，且國舅也；汝在中書乃帖我！又，先帝留我守汴州，〔見上卷是年三月。〕令我處宮中，〔處，昌呂翻。〕汝以為不可。又，譖我及解裏於筅帝，雲解裏好掠人財，我好掠人子女。〔好，呼到翻。〕今我必殺汝！」命鎖之。礪抗聲曰：「此皆國家大體，吾實言之。欲殺即殺，奚以鎖為！」麻荅以大臣不可專殺，力救止之，翰乃釋之。是夕，礪憤恚而卒。〔恚，於避翻。〕
崔廷勳見麻荅，趨走拜起，跪而獻酒，麻荅踞而受之。〔史言張礪抗直而蕭翰不敢殺，崔廷勳過恭而麻荅不為禮。〕
15乙卯，帝至新安，〔新安縣屬西京河南府。九域志：在京西七十里。〕西京留司官悉來迎。
16吳越忠獻王弘佐卒。〔年二十。〕遺令以丞相弘倧為鎮海、鎮東節度使兼侍中。〔倧，徂冬翻。〕
17丙辰，帝至洛陽，入居宮中；汴州百官奉表來迎。詔諭以受契丹補署者皆勿自疑，聚其告牒而焚之。趙遠更名上交。〔避帝名也。更，工衡翻。〕
命鄭州防禦使郭從義先入大梁清宮，密令殺李從益及王淑妃。淑妃且死，曰：「吾兒為契丹所立，何罪而死！何不留之，使每歲寒食，以一盂麥飯灑明宗陵乎！」〔五代會要曰：人君奉先之道，無寒食野祭。近代莊宗每年寒食出祭，謂之破散，故襲而行之。歐陽修曰：寒食野祭而焚紙錢，中國幾何其不為夷狄矣！按唐開元敕：「寒食上墓，禮經無文。近世相傳，寖以成俗。宜許上墓同拜掃禮。」蓋唐許士庶之家行之，而人君無此禮也。〕聞者泣下。〔為漢祖者，待李從益以不死可也，殺之過矣。〕
18戊午，帝發洛陽。樞密院吏魏仁浦自契丹逃歸，見於鞏；〔見，賢遍翻。九域志：鞏縣屬西京，在京東一百一十里。郭威問以兵數及故事，仁浦強記精敏，威由是親任之。仁浦，衛州人也。〕
19辛酉，汴州百官竇貞固等迎於滎陽。〔滎陽縣屬鄭州，自鞏縣東至滎陽一百九十里。〕甲子，帝至大梁，晉之藩鎮相繼來降。
20丙寅，吳越王弘倧襲位。
21戊辰，帝下詔大赦。凡契丹所除節度使，下至將吏，各安職任，不復變更。〔復，扶又翻。〕復以汴州為東京，〔契丹廢東京為汴州，見上卷是年正月。〕改國號曰漢，仍稱天福年，曰：「餘未忍忘晉也。」復青、襄、汝三節度。〔晉蓋以楊光遠反廢平盧軍、以安從進反廢川南東道也。汝州未嘗為節鎮，恐是安州，以李金全反廢安遠軍也。然契丹入汴之後，嘗以楊光遠子承信為平盧節度使，蓋漢自以繼晉而興，革契丹之政，不以為著令也。〕壬申，以北京留守崇為河東節度使，同平章事。
22契丹述律太后聞契丹主自立，大怒，發兵拒之。契丹主以偉王為前鋒，相遇於石橋。〔胡嶠入遼錄曰：兀欲及述律戰於沙河石橋。蓋沙河之橋也。南則姚家洲，北則宣化館至西樓。〕初，晉侍衛馬軍都指揮使李彥韜從晉主北遷，〔見上卷本年正月。〕隸述律太后麾下，太后以為排陳使。〔陳，讀曰陣。〕彥韜迎降於偉王，太后兵由是大敗。契丹主幽太后於阿保機墓。〔胡嶠入遼錄曰：兀欲囚述律後於撲馬山，又行三日，始至西樓。歐史曰：契丹於阿保機墓置祖州。匈奴須知：祖州東至上京五十里；上京西樓也。今並錄之。若其地名之同異，道里之遠近，必親歷然後能審其是。〕改元天祿，自稱天授皇帝，以高勳為樞密使。
契丹主慕中華風俗，多用晉臣，而荒於酒色，輕慢諸酋長，由是國人不附，諸部數叛，〔數，所角翻。〕興兵誅討，故數年之間，不暇南寇。〔史言中國經喪亂之後，由此得稍自安集。〕
23初，契丹主德光命奉國都指揮使南宮王繼弘、〔南宮縣屬冀州。九域志：在州西南六十二里。〕都虞候樊暉以所部兵戍相州，彰德節度使高唐英善待之。〔高唐英，契丹所署也，見上卷是年四月。相，息亮翻。〕戍兵無鎧仗，唐英以鎧仗給之，倚信如親戚。唐英聞帝南下，舉鎮請降；使者未返，繼弘、暉殺唐英。繼弘自稱留後，遣使告雲唐英反覆，詔以繼弘為彰德留後。庚辰，以暉為磁州刺史。〔磁，牆之翻。〕
安國節度使高奉明聞唐英死，心不自安，請於麻荅，署馬步都指揮使劉鐸為節度副使，知軍府事，身歸恆州。〔邢、相既不能守，恆州安能孤立哉！為諸將逐麻荅張本。〕
24帝遣使告諭荊南。高從誨上表賀，且求郢州，帝不許；及加恩使至，拒而不受。〔自唐以來，新君踐阼，則遣使加恩於諸鎮。使，疏吏翻。〕
25唐主聞契丹主德光卒，蕭翰棄大梁去，下詞曰：「乃眷中原，本朝故地。」〔唐主自謂出於吳王恪，故云然。朝，直遙翻。〕以左右衛聖統軍、忠武節度使李【章：十二行本「李」上有「同平章事」四字；乙十一行本同；孔本同。】金全為北面行營招討使，〔李金全，晉將也，奔唐見二百八十二卷晉高祖天福五年。〕議經略北方。聞帝已入大梁，遂不敢出兵。
26秋，七月，甲午，以馬希廣為天策上將軍、武安節度使、江南諸道都統，兼中書令，封楚王。〔因即位加恩，遂命馬希廣以其父兄官爵。〕
27或傳趙延壽已死。郭威言於帝曰：「趙匡贊，契丹所署，〔見上卷本年正月。〕今猶在河中，宜遣使弔祭，因起復移鎮。彼既家國無歸，〔父死虜中，無可歸之家；契丹北去，無可歸之國。〕必感恩承命。」從之。會鄴都留守、天雄節度使兼中書令杜重威、天平節度使兼侍中李守貞皆春表歸命。重威仍請移他鎮。歸德節度使兼中書令高行周入朝，丙甲，徙重威為歸德節度使，以行周代之；〔杜重威尋不受代，遂命高行周攻之。〕守貞為護國節度使，加兼中書令；〔為李守貞據河中張本。〕徙護國節度使趙匡贊為晉昌節度使。後二年，延壽始卒於契丹。〔史明傳者之妄。〕
28吳越王弘倧以其弟台州刺史弘俶同參相府事。〔俶，昌六翻。〕
29李達以其弟通知福州留後，〔李仁達降唐，唐賜名弘義，編之屬籍。及其叛唐，為唐所攻，求救於吳越，而弘字犯吳越諱，改名為達。其弟先名弘通，亦止名通。〕自詣錢唐見吳越王弘倧，弘倧承製加達兼侍中，更其名曰孺贇。〔更，工衡翻。〕既而孺贇悔懼，〔悔其來，且懼死也。〕以金筍二十株及雜寶賂內牙統軍使胡進思，求歸福州；進思為之請，弘倧從之。〔為，於偽翻。為李孺贇叛誅、胡進思不自安張本。〕
30杜重威自以附契丹，負中國，〔事見二百八十五卷晉齊王開運三年。〕內常疑懼；及移鎮制下，復拒而不受，遣其子弘璲質於麻荅以求援。〔璲，音遂。質，音致。〕趙延壽有幽州親兵二千在恆州，〔趙延壽為契丹主兀欲鎖之北去，其親兵留恆州。恆，戶登翻。〕指揮使張璉將之，重威請以守魏；〔為張璉助杜重威堅守張本。將，即亮翻。〕麻荅遣其將楊袞將契丹千五百人及幽州兵赴之。閏月，庚午，詔削奪重威官爵，以高行周為招討使，鎮寧節度使慕容彥超副之，以討重威。〔為慕容彥超挾勢陵轢高行周、將帥不和張本。〕
31辛未，楊邠、郭威、王章皆為正使。〔帝即位於太原，以楊邠權樞密使，郭威權樞密副使，王章權三司使，今皆為正使。〕時兵荒之餘，公私匱竭，北來兵與朝廷兵合，頓增數倍。〔北來兵，謂從帝及史弘肇自太原來者。朝廷兵，謂晉朝舊兵。〕章白帝罷不急之務，省無益之費以奉軍，用度克贍。
32庚辰，制建宗廟。太祖高皇帝，世祖光武皇帝，皆百世不遷。又立四親廟，追尊諡號。〔五代會要：追尊高祖湍明元皇帝，廟號文祖；曾祖昂恭僖皇帝，廟號德祖；祖僎昭獻皇帝，廟號翼祖；考琠章聖皇帝，廟號顯祖。〕凡六廟。
33麻荅貪猾殘忍，民間有珍貨、美婦女，必奪取之。又捕村民，誣以為盜，披面，抉目，斷腕，〔抉，於決翻。斷，音短；下即斷同。腕，烏貫翻。〕焚炙而殺之，欲以威眾。常以其具自隨，〔具，謂披面、抉目、斷腕、焚炙之具。〕左右【章：十二行本「右」下有「前後」二字；乙十一行本同。】懸人肝、膽、手、足，飲食起居於其間，語笑自若。出入或被黃衣，用乘輿，服御物，〔被，皮義翻。乘，繩證翻。〕曰：「茲事漢人以為不可，吾國無忌也。」又以宰相員不足，乃牒馮道判弘文館，李崧判史館，和凝判集賢，劉昫判中書，其僭妄如此。〔宰相分判，須降制敕，而麻荅以牒行之，史言其僭妄。〕然契丹或犯法，無所容貸，故市肆不擾。常恐漢人妄【章：十二行本「妄」作「亡」；乙十一行本同；孔本同；張校同；退齋校同。】去，謂門者曰：「漢有窺門者，即斷其首以來。」
麻荅遣使督運於洺州，洺州防禦使薛懷讓聞帝入大梁，殺其使者，舉州降。帝遣郭從義將兵萬人會懷讓攻劉鐸於邢州，不克。〔劉鐸為契丹守。九域志：洺州西北至邢州九十里。〕鐸請兵於麻大掠於邢、洺之境。
契丹所留兵不滿二千，〔謂留恆州之兵也。〕麻荅令所司給萬四千人食，收其餘以自入。麻荅常疑漢兵，且以為無用，稍稍廢省，又損其食以飼胡兵；〔飼，祥吏翻。〕眾心怨憤，聞帝入大梁，皆有南歸之志。前潁州防禦使何福進，控鶴指揮使太原李榮，潛結軍中壯士數十人謀攻契丹，然畏契丹尚強，猶豫未發。會楊袞、楊安等軍出，〔楊袞赴魏州，楊安攻洺州。〕契丹留恆州者纔八百人，福進等遂決計，約以擊佛寺鍾為號。〔約漢兵聞佛寺擊鍾，則齊出攻契丹。然佛寺晨昏擊鍾，食時擊鍾，日日然也；此必以未發前預相戒約，以次日食時聞佛寺鍾聲而俱發耳。〕
辛巳，契丹主兀欲遣騎至恆州，召前威勝節度使兼中書令馮道、樞密使李崧、左僕射和凝等，會葬契丹主德光於木葉山。道等未行，食時，鍾聲發。漢兵奪契丹守門者兵擊契丹，殺十餘人，因突入府中。李榮先據甲庫，悉召漢兵及市人，以鎧仗授之，焚牙門，與契丹戰。榮召諸將併力，護聖左廂都指揮仗、恩州團練使白再榮〔恩州時屬南漢境，白再榮遙領也。〕狐疑，匿於別室，軍吏以佩刀決幕，引其臂，〔白再榮以幕自蔽，軍吏決幕引出之。〕再榮不得已而行。諸將繼至，煙火四起，鼓譟震地。麻荅等大驚，載寶貨家屬，走保北城。而漢兵無所統壹，貪狡者乘亂剽掠，懦者竄匿。〔剽，匹妙翻。〕八月， 壬午朔，契丹自北門入，〔恆州牙城北門也。〕勢復振，漢民死者二千餘人。前磁州刺史李榖恐事不濟，請馮道、李崧、和凝至戰所慰勉士卒，士卒見道等至，爭自 奮。〔微李榖之謀，漢兵殆矣。〕會日暮，有村民數千譟於城外，欲奪契丹寶貨、婦女，契丹懼而北遁，麻荅、劉晞、崔廷勳皆奔定州，〔恆州東北至定州一百二十里。〕與義武節度使邪律忠合。忠，即郎五也。〔郎五初鎮澶州而兵亂，契丹又使鎮定州。〕
馮道等四出安撫兵民，眾推道為節度使。道曰：「我書生也，當奏事而已，宜擇諸將為留後。」時李榮功最多，〔李榮先據甲庫，授兵與契丹戰，諸將皆繼其後，故論功最多。〕而白再榮位在上，乃以再榮權知留後，具以狀聞，且請援兵，帝遣左飛龍使李彥從將兵赴之。〔唐有飛龍使及小馬坊使；梁改小馬坊為天驥，後唐復舊；長興元年，改飛龍院為左飛龍院，小馬坊為右飛龍院；宋太平興國三年，改左、右天桊坊，雍熙二年，又改左、右騏驥院使。〕
白再榮貪昧，猜忌諸將。奉國軍【章：十二行本「軍」作「廂」；乙十一行本同。】主華池王饒〔晉氏南渡以後，南北兵爭，各置軍主、隊主之官，隋、唐以下無是也。此書「奉國軍主」，通鑑蓋因舊史成文，猶言軍帥耳，非官名也。慶州華池縣，隋所置；宋熙寧中，省華池縣為寨鎮，屬合水縣，其地在慶州之東南。宋白曰：華池本漢歸德縣地，即洛源縣。隋仁壽二年，於今縣東北二里庫多汗故城又置華池縣，南有華池水，故名。〕恐為再榮所併，詐稱足疾，據東門樓，嚴兵自衛。司天監趙延乂善於二人，往來諭釋，始得解。
再榮以李崧、和凝久為相，家富，〔晉高祖入洛，即以李崧為相；天福五年，和凝為相。〕遣軍士圍其第求賞給，崧凝名以家財與之，又欲殺崧、凝以滅口。李榖往見再榮，責之曰：「國亡主辱，分輩握兵不救。今僅能逐一虜將，鎮民死者幾三千人，〔虜將，謂麻荅。恆，舊鎮州也。〕豈獨公之力邪！纔得脫死，遽欲殺宰相，新天子若詰公專殺之罪，〔詰，去吉翻。〕公何辭以對﹖」再榮懼而止。又欲率民財以給軍，榖力爭之，乃止。漢人嘗事麻荅者，再榮皆拘之以取其財，恆人以其貪虐，謂之「白麻荅」。〔言其貪虐似麻荅，特姓白耳。然再榮以貪虐殖財，郭威入汴，竟以多財殞其身。天道好還，蓋昭昭矣。〕
楊袞至邢州，聞麻荅被逐，即日北還，楊安亦遁去；李殷以其眾來降。
34庚寅，以薛懷讓為安國節度使。劉鐸聞麻荅遁去，舉邢州降；懷讓詐雲巡檢，引兵向邢州，鐸開門納之，懷讓殺鐸，以克復聞。朝廷知而不問。
35辛卯，復以恆州順國軍為鎮州成德軍。〔改恆州及順國軍見二百八十卷晉高祖天福七年。〕
36乙未，以白再榮為成德留後。踰年，始以何福進為曹州防禦使，李榮為博州刺史。〔踰年之後，乃知逐麻荅者二人之功，始賞之。此事與晉高祖天福二年馬萬、盧順密之事同。〕
37敕：「盜賊毋問贓多少皆抵死。」時四方盜賊多，朝廷患之，故重其法，仍分命使者逐捕。蘇逢吉自草詔，意雲：「應賊盜，並四鄰同保，皆全族處斬。」〔處，昌呂翻。〕眾以為：「盜猶不可族，況鄰保乎！」逢吉固爭，不得已但省去「全族」字。〔去，羌呂翻。〕由是捕賊使者張令柔殺平陰十七村民。〔劉昫曰：平陰，漢肥塚縣，隋為平陰縣，屬濟州，唐屬鄆州。九域志：平陰縣在鄆州東北一百二十里。項安世家說曰：古無村名，今之村，即古之鄙野也。凡地在國中、邑中，則名之為都。都，美也，言其人物衣制皆邪麗也。凡言美者曰都，曰「子都」、「都人士」、「車騎甚都」是也。郊外則名之為野，為鄙，言其樸拙無文也。曰鄙者，如列子所謂「鄭之鄙人」是也。故古語謂美好為都，粗陃為鄙，本此為義也。隋世已有村名。唐令，在田野者為村，置村正一人，則村之為義明矣。〕
逢吉為人，文深好殺。〔好，呼到翻。〕在河東幕府，〔謂為河東節度判官時也。〕帝嘗令靜獄以祈福，逢吉盡殺獄囚還報。〔靜獄者，使之決遣繫囚，而蘇逢吉盡殺之以為靜。〕及為相，朝廷草創，帝悉以軍旅之事委楊邠、郭威，百司庶務委逢吉及蘇禹珪。二相決事，皆出胸臆，不拘舊制；雖事無留滯，而用捨黜陟，惟其所欲。帝方倚信之，無敢言者。逢吉尤貪詐，公求貨財，無所顧避。繼母死，不為服；庶兄自外至，不白逢吉而見諸子，逢吉怒，密語郭威，以他事杖殺之。〔語，牛倨翻。蘇逢吉之好殺，固天道所不容，況怙勢而殺其兄乎！〕
38楚王希廣庶弟天策左司馬希崇，性狡險，陰遺兄希萼書，〔遺，唯季翻。〕言劉彥桊違先王之命，〔先王，謂楚王殷也。殷遺命見二百七十七卷唐明宗長興元年。〕廢長立少，以激怒之。〔希萼，兄也；希廣，弟也。捨兄立弟，故云然。長，知兩翻。少，詩詔翻。〕
希萼自永州來奔喪，〔歐史曰：希萼自朗州來奔喪。通鑑於是年正月楚王希範之卒，將佐議所立，亦言希萼知永州事。但希萼為武平節度使，武平軍置於朗州。下文言希萼求還朗州，又希廣欲分澤、朗而治。則朗州為是，前此作永州誤也。〕乙巳，至趺石。〔趺，甫無翻。〕彥桊白希廣遣侍從都指揮使周廷誨等將水軍逆之，〔從才用翻。〕命永州將士皆釋甲而入，館希萼於碧湘宮，〔館，古玩翻。今潭州西北出有碧湘門，馬氏蓋立宮於是門之側。〕成服於其次，不聽入與希廣相見，希萼求還朗州，〔還，從宣翻，又如字。〕周廷誨勸希廣殺之。希廣曰：「吾何忍殺兄，馬希廣其後唐閔帝之壽乎！〕寧分潭、朗而治之。」〔治，直之翻。〕乃厚贈希萼，遣還朗州。希崇常為希萼詗希廣，〔為，於偽翻。詗，古永翻，又翾正翻。〕語言動作，悉以告之，約為內應。〔史言希萼之攻潭州，希崇啟之也。〕
39契丹之滅晉也，驅戰馬二萬歸其國。〔事見上卷是年正月。〕至是漢兵乏馬，詔市士民馬於河南諸道不經剽掠者。剽，匹妙翻。〕
40制以錢弘倧為東南兵馬都元帥、鎮海，鎮東節度使兼中書令、吳越王。
41高從誨聞杜重威叛，發水軍數千襲襄州，〔以漢兵方北討魏州，未暇南救也。〕山南東道節度使安審琦擊卻之。又寇郢州，刺史尹實大破之。〔九域志：荊南府北至襄州四百四十里，東至郢州三百二十里。〕乃絕漢，附於唐、蜀。〔高從誨求郢州不許，見上六月。〕
初，荊南介居湖南、嶺南、福建之間，〔此語專為三道入貢過荊南發。〕地狹兵弱，自武信王季興時，諸道入貢過其境者，多掠奪其貨幣。〔過，音戈。〕及諸道移書詰讓，或加以兵，不得已復烕之，〔詰，去吉翻。復，扶又翻。〕曾不為愧。及從誨立，唐、晉、契丹、漢更據中原，〔更，工衡翻。〕南漢、閩、吳、蜀皆稱帝，從誨利其賜予，〔予，讀曰與。〕所向稱臣。諸國賤之，謂之「高無賴」。〔俚俗語謂奪攘苟得無愧恥者為無賴。〕
42唐主以太傅兼中書令宋齊丘為鎮南節度使。
43南漢主恐諸弟與其子爭國，殺齊王弘弼、貴弘道、定王弘益、辦王弘濟、同王弘簡、益王弘建、恩王弘偉、宜王弘照，盡殺其男，納其女充後宮。〔劉晟殘同氣而瀆天倫，桀、紂之虐，不如是之甚也。〕作離宮千餘間，飾以珠寶，設鑊湯、鐵牀、刳剔等刑，號「生地獄」。嘗醉，戲以瓜置樂工之頸試劍，遂斷其頭。〔歐史，伶人謂之尚玉樓，即被斬之樂工也。斷，音短。〕
44初，帝與吏部尚書竇貞固俱事晉高祖，雅相知重，及即位，欲以為相，問蘇逢吉：「其次誰可相者﹖」逢吉與翰林學士李濤善，因薦之，曰：「昔濤乞斬張彥澤，〔事見二百八十三卷晉高祖天福七年。〕陛下在太原，嘗重之，此可相也。」
會高行周、慕容彥超共討杜重威於鄴都，〔遣二將討杜重威事始上閨七月。〕彥超欲急攻城，行周欲緩之以待其弊。行周女為重威子婦，彥超揚言：「行周以女故，愛賊不攻。」由是二將不協。〔慕容彥超既以帝同產之親而陵高行周，又誣行周以婚姻之故而緩賊，故不協。〕帝恐生他變，欲自將擊重威，意未決。濤上疏請親徵。帝大悅，以濤有宰相器。九月，申戌，加逢吉左僕射兼門下侍郎，蘇禹珪右僕射兼中書侍郎，貞固司空兼門下侍郎，濤戶部尚書兼中書侍郎，並同平章事。〔竇貞固以司空拜相，而書於二僕射之次者，二蘇舊相，貞固則親相也。〕
戊寅，詔幸澶、魏勞軍，〔澶，時連翻。勞，力到翻。〕以皇子承訓為東京留守。
45馮道、李崧、和凝自鎮州還，〔白再榮等既逐契丹，馮道等乃得免而還。還，從宣翻，又如字。〕己卯，以崧為太子太傅，凝為太子太保。
47晉昌節度使趙匡贊〔是年秋七月，趙匡贊自河中徙長安。〕恐終不為朝廷所容，冬，十月，遣使降蜀，請自終南山路出兵應援。〔終南山路，子午谷路也。〕
48戊戌，帝至鄴都城下，舍於高行周營。〔人主親戎，不為御營而舍於元帥之營，有入韓信壁奪軍之意。高行周心跡無他，故不發。〕行周言於帝曰：「城中食未盡，急攻，徒殺士卒，未易克也。〔易，以豉翻。〕不若緩之，彼食盡自潰。」帝然之。慕容彥超數因事陵轢行周，〔數，所角翻。轢，郎擊翻。〕行周泣訴於執政，掬糞壤實其口，〔示受陵辱而不敢言也。〕蘇逢吉、楊邠密以白帝。帝深知彥超之曲，猶命二臣和解之；又召彥超於帳中責之，〔不明底彥超之罪，牽於愛也。〕且使詣行周謝。
杜重威聲言車駕至即降，帝遣給事中陳觀往諭指，重威復閉門拒之。〔復，扶又翻；下同。〕城中食浸竭，將士多出降者。慕容彥超固請攻城，帝從之。丙午，親督諸將攻城，自寅至辰，士卒傷者萬餘人，死者千餘人，不克而止。彥超乃不敢復言。〔死傷者眾而城不克，則高行周持久以弊之之說為是，慕容彥超之語遂塞。〕
初，契丹留幽州兵千五百戍大梁，〔即蕭翰所留也，見上五月。〕帝入大梁，或告幽州兵將為變，帝盡殺之於繁臺之下。〔繁臺在大梁。丁度曰：繁臺本師曠吹臺，梁孝王增築，曰繁臺。薛史曰：繁臺，即梁王吹臺，其後有繁氏居其側，里人乃以姓呼之。〕及圍鄴都，張璉將幽州兵二千助重威拒守，〔張璉入鄴都助重威事始上七月。〕帝屢遣人招諭，許以不死；璉曰：「繁臺之卒，何罪而戮﹖今守此，以死為期耳。」由是城久不下。十一月，丙辰，內殿直韓訓獻攻城之具，帝曰：「城之所恃者，眾心耳。眾心苟離，城無所保，用此何為！」〔始用高行周之言。〕
杜重威之叛，觀察判官金鄉王敏屢泣諫，不聽。〔金鄉縣，唐初屬濟州，後屬兗州。九域志：屬濟州，在州東南九十里。〕及食竭力盡，甲戌，遣敏奉表出降。乙亥，重威子弘璉來見；〔見，賢遍翻；下同。〕丙子，妻石氏來見，石氏，即晉之宋國長公主也。〔長，知兩翻。〕帝復遣入城。丁丑，重威開門出降，城中餒死者什七八，存者皆両瘠無人狀。〔両，烏黃翻。瘠，秦昔翻。〕張璉先邀朝廷信誓，詔許以歸鄉裏，及出降，殺璉等將校數十人；縱其士卒北歸，將出境，大掠而去。〔幽州兵將出魏州之境，去漢兵既遠，心無所憚，遂大掠，逞其忿而去。將，即亮翻。校，戶教翻。〕
郭威請殺重威牙將百餘人，並重威家貲籍之以賞戰士，從之。以重威為太傅兼中書令、楚國公。重威每出入，路人往往擲瓦礫詬之。〔以其歷藩鎮則貪黷無厭，為將則賣國殄民也。為殺杜重威，市人噉其肉張本。詬，苦候翻，又許候翻。〕
臣光曰：漢高祖殺幽州無辜千五百人，非仁也；誘張璉而誅之，非信也；杜重威罪大而赦之，非刑也。仁以合眾，信以行令，刑以懲奸；失此三者，何以守國！其祚運之不延也，宜哉！
49高行周以慕容彥超在澶州，固辭鄴都；〔澶、魏相去百五十里。行周、彥超既交惡，接境而處，必不相安，故力辭。〕己卯，以忠武節度使史弘肇領歸德節度使，兼侍衛馬步都指揮使，義成節度使劉信領忠武節度使兼侍衛馬步副都指揮使，徙彥超為天平節度使，並加同平章事。
50吳越王弘倧大閱水軍，賞賜倍於舊；胡進思固諫，弘倧怒，投筆水中，曰：「吾之財與士卒共之，奚多少之限邪！」〔為胡進思廢弘倧張本。〕
51十二月，丙戌，帝發鄴都。〔發自鄴都而歸大梁。〕
52蜀主遣雄武都押牙吳崇惲，〔雄武都押牙，秦州都押牙也。惲，於粉翻。〕以樞密使王處回書招鳳翔節度使侯益。〔處，昌呂翻。〕庚寅，以山南西道節度使兼中書令張虔釗為北面行營招討安撫使，雄武節度使何重建副之，〔張虔釗以潞王之亂，攻鳳翔而敗，降蜀。何重建以契丹入中國降蜀，故蜀主用之以經略岐雍。重，直龍翻。〕直徽使韓保貞為都虞候，共將兵五萬，虔釗出散關，重建出隴州，以擊鳳翔；〔既遣使招侯益，又隨之以兵臨脅之。〕奉鑾肅衛都虞候李廷珪將兵二萬出子午谷。以援長安。〔從趙匡贊之請也。〕諸軍發成都，旌旗數十里。
53辛卯，皇子開封尹承訓卒。承訓孝友忠厚，達於從政，人皆惜之。〔史言承訓死而漢祚蹙。〕
54癸巳，帝至大梁。
55威武節度使李孺贇與吳越戍將鮑脩讓不協，謀襲殺脩讓，復以福州降唐；脩讓覺之，引兵攻府第，〔復，扶又翻。府第，福州府署也。〕是日，殺孺贇，夷其族。〔李仁達據福州事始見二百八十五卷晉齊王開運二年。史言狂狡反覆者終死於人手。〕
56乙未，追立皇子承訓為魏王。
57侯益請降於蜀，使吳崇惲持兵籍、糧帳西還，〔還，從宣翻，又如字。〕與趙匡贊同上表請出兵平定關中。
58己酉，鮑脩讓傳李孺贇首至錢塘，吳越王弘倧以丞相山陰吳程知威武節度事。
59吳越王弘倧，性剛嚴，憤忠獻王弘佐時容養諸將，政非己出，〔按歐史：吳越王錢鏐以徐綰之亂，使子元瓘質於宣州，以胡進思，戴惲等自隨。元瓘嗣立，用進思為大將。元瓘卒而弘佐立，進思以舊將自待，甚見尊禮。及倧立，頗卑侮之，進思不能平。〕及襲位，誅杭、越侮法吏三人。〔「侮」，當作「舞」。〕
內牙統軍使胡進思恃迎立功，幹預政事；弘倧惡之，〔惡，烏路翻。〕欲授以一州，〔欲奪其兵權而遠之。〕進思不可。進思有所謀議，弘倧數面折之。進思還家，設忠獻王位，被髮慟哭。〔數，所角翻。折，之舌翻。被，皮義翻。〕民有殺牛者，吏按之，引人所市肉近千斤。〔近，其靳翻。〕弘倧問進思：「牛大者肉幾何﹖」對曰：「不過三百斤。」弘倧曰：「然則吏妄也。」命按其罪。進思拜賀其明。弘倧曰：「公何能知其詳﹖」進思踧踖對曰：〔踧，子六翻。踖，子昔翻。〕「臣昔未從軍，亦嘗從事於此。」進思以弘倧為知其素業，故辱之，益恨怒。〔此褚遂良所以戒唐太宗窮張玄素也。〕進思建議遣李孺贇歸福州，〔見上七月。〕及孺贇叛，〔謂復欲降唐也。〕弘倧責之，進思愈不自安。
弘倧與內牙指揮使何承訓謀逐進思，又謀於內都監使水丘昭券，〔按薛史：吳越王鏐，母水丘氏，昭券蓋外戚也。〕昭券以為進思黨盛難制，不如容之，弘倧猶豫未決。承訓恐事洩，反以謀告進思。〔古人有言，「需者事之賊。」弘倧猶豫不決，故何承訓懼而生心。洩，息列翻。〕
庚戌晦，弘倧夜宴將吏，進思疑其圖己，與其黨謀戶亂，帥親兵百人〔帥，讀曰率；下同。〕戎服執兵入見於天策堂，曰：「老奴無罪，王何故圖之﹖」弘倧叱之不退，左右持兵者皆憤怒。弘倧猝愕不暇發言，〔乘左右之憤怒而用之，以順討逆，何畏乎胡進思！是以人貴於有膽決。〕趨入義和院。進思鎖其門，矯稱王命，告中外雲：「猝得風疾，傳位於同參相府事弘俶。」進思因帥諸將迎弘俶於私第，且召丞相元德昭。德昭至，立於簾外不拜，曰：「俟見新君。」進思亟出褰簾，〔褰，起虔翻。〕德昭乃拜。
進思稱弘倧之命，承製授弘俶鎮海、鎮東節度使兼侍中。弘俶曰：「能全吾兄，乃敢承命。不然，當避賢路。」進思許之。弘俶始視事。
進思殺水丘昭券及進侍鹿光鉉。〔進侍，吳越所置官在王左右者也。〕光鉉，弘倧之舅也。進思之妻曰：「他人猶可殺；昭券，君子也，柰何害之！」〔史言婦人智識有過於丈夫者。〕
60是歲，唐主以羽林大將軍王延政為安化節度使鄱陽王，鎮饒州。〔唐蓋置安化軍於饒州。王延政降唐見二百八十四卷晉齊王開運二年，南唐之保大三年也。〕
乾祐元年（戊申、九四八）
1春，正月，乙卯，大赦，改元。
2帝以趙匡贊、侯益與蜀兵共為寇，患之。會回鶻入貢，訴稱為党項所阻，〔自唐長興以來，西路党項部族劫掠使臣及外域進奉，唐雖遣兵討之，莫能遏止。黨，底朗翻。〕乞兵應接。詔左衛大將軍王景崇、將軍齊藏珍將禁軍數千赴之，因使之經略關西。〔因應接回鶻使者之名以出師，實則經略關右。〕
晉昌節度判官李恕，久在趙延壽幕下，延壽使之佐匡贊。匡贊將入蜀，恕諫曰：「燕王入朝，【章：十二行本「朝」作「胡」；乙十一行本同；孔本同。】豈所願哉！〔言趙延壽受囚鎖於契丹而入北。〕今漢家新得天下，方務招懷，若謝罪歸朝，必保富貴。入蜀非全計也，『蹄涔不容尺鯉』，劉曜之言。涔，耡針翻。蹄涔，謂牛馬所踐之跡，因而渟水處也，非盈尺之鯉所可容身；以喻蜀小國，勢不能容趙匡贊。〕公必悔之。」匡贊乃遣恕奉表請入朝。景崇等未行而恕至，帝問恕：「匡贊何為附蜀﹖」對曰：「匡贊自以身受虜官，〔謂先受契丹主耶律德光之命鎮河中府。〕父在虜庭，〔父，謂趙延壽。〕恐陛下未之察，故附蜀求苟免耳。臣以為國家必應存撫，故遣臣來祈哀。」帝曰：「匡贊父子，本吾人也，不幸陷虜。今延壽方墜檻穽，〔趙延壽為契丹所鎖，事見去年五月。〕吾何忍更害匡贊乎！」即聽其入朝。侯益亦請赴二月四日聖壽節上壽。〔五代會要：帝生於唐乾寧二年二月四日。〕景崇等將行，帝召入臥內，敕之曰：「匡贊、益之心，皆未可知。汝至彼，彼已入朝，則勿問；若尚遷延顧望，當以便宜從事。」
3己未，帝更名暠。〔更，工衡翻。暠，古老翻。〕
4以前威勝節度使馮道為太師。
5壬戌，吳越王弘俶遷故王弘倧於衣錦軍私第，〔遷於臨安私第也。〕遣匡武都頭薛溫將親兵衛之。潛戒之曰：「若有非常處分，皆非吾音，當以死拒之。」〔處，昌呂翻。分，扶問翻。弘俶知胡進思必謀殺弘倧，故密約敕薛溫使知所備。為進思害弘倧而不克張本。〕
6帝自魏王承訓卒，悲痛過甚。甲子，始不豫。
7趙匡贊不俟李恕返命，已離長安，丙子，入見。〔離，力智翻。見，賢遍翻。〕
王景崇等至長安，聞蜀兵已入秦川，〔自大散關以北達於岐、雍，夾渭川南北岸，沃野千里，謂之秦川。〕以兵少，發本道及趙匡贊牙兵千餘人同拒之。〔本道，謂晉昌一道。〕景崇恐匡贊牙兵亡逸，欲文其面，微露風旨；軍校趙思綰，首請自文其面以帥下，〔文其面以軍號，則亡逸無所至。校，戶教翻。帥，讀曰率。〕景崇悅。齊藏珍竊言曰：「思綰兇暴難制，不如殺之。」景崇不聽。思綰，魏州人也。〔為趙思綰據長安反張本。〕
蜀李廷珪將至長安，聞趙匡贊已入朝，欲引歸，王景崇邀之，敗廷珪於子午谷。〔敗，補邁翻；下追敗同。〕張虔釗至寶雞，諸將議不協，按兵未進；侯益聞廷珪西還，因閉壁拒蜀兵，虔釗勢孤，引兵夜遁。景崇帥鳳翔、隴、邠、涇、鄜、坊之兵追敗蜀兵於散關，俘將卒四百人。〔李廷珪、張虔釗二軍，皆蜀主去年十二月所遣。帥，讀曰率。鄜，音夫。敗，補邁翻。〕
8丁丑，帝大漸。楊邠忌侍衛馬軍都指揮使、忠武節度使劉信，立遣之鎮。〔劉信以從弟之親典侍衛，故楊邠忌之，遣就鎮許州。〕信不得奉辭，雨泣而去。〔涕泣如雨，謂之雨泣。〕
帝召蘇逢吉、楊邠、史弘肇、郭威入受顧命，曰：「餘氣息微，不能多言。承祐幼弱，後事託在卿輩。」又曰：「善防重威。」〔諭以誅杜重威也。〕是日，殂於萬歲殿，〔年五十四。薛史：梁受禪，以大梁萬歲堂為萬歲殿。〕逢吉等祕不發喪。
庚辰，下詔，稱：「重威公子，因朕小疾，謗議搖眾，並其子弘璋、弘璉、弘璨皆斬之。晉公主及內外親族，一切不問。」〔晉公主，石氏，杜重威之妻。〕磔重威屍於市，〔磔，陟格翻。〕市人爭啖其肉，〔啖，徒濫翻。怨杜重威賣國，引虜入汴，而都人被其毒也。〕吏不能禁，斯須而盡。
二月，辛巳朔，立皇子左衛大將軍、大內都點檢承祐為周王，同平章事。有頃，發喪，宣遺制，令周王即皇帝位。時年十八。
9蜀韓保貞、龐福誠引兵自隴州還，〔韓保貞亦蜀主去年十二月所遣。還，從宣翻，又如字。〕要何重建俱西。是日，保貞等至秦州，分兵守諸門及衢路，重建遂入於蜀。〔要，一遙翻。天福十二年，何重建附蜀，至是蜀兵劫與俱西。〕
10丁亥，尊皇后曰皇太后。
11朝廷知成德留後白再榮非將帥才，庚寅，以前建雄留後劉在明代之。
12癸巳，大赦。〔即爲十三日而肆赦。〕
13吳越內牙指揮使何承訓復請誅胡進思及其黨。〔復，扶又翻。〕吳越王弘俶惡其反覆，且懼召禍，乙未，執承訓，斬之。〔惡，烏路翻。何承訓泄弘倧之謀以陷君於幽廢，而又請弘俶誅胡進思，誰敢復與之謀乎！〕
進思屢請殺廢王弘倧以絕後患，弘俶不許。進思詐以王命密令薛溫害之，溫曰：「僕受命之日，不聞此言，不敢妄發。」進思乃夜遣其黨方安二人踰垣而入，弘倧闔戶拒之，大呼求救；〔呼，火故翻。〕溫聞之，率眾而入，斃安等於庭中。入告弘俶，〔自臨安入錢唐告其事。〕弘俶大驚，曰：「全吾兄，汝之力也。」
弘俶畏忌進思，曲意下之。〔下，戶嫁翻。〕進思亦內憂懼，未幾，疽發背卒。〔幾，居豈翻。〕弘倧由是獲全。
14詔以王景崇兼鳳翔巡檢使。景崇引兵至鳳翔，侯益尚未行，景崇以禁兵分守諸門。或勸景崇殺益，景崇以受先朝密旨，〔密旨，謂高祖臥內便宜從事之命也，見上。朝，直遙翻；下同。〕嗣主未之知，或疑於專殺，猶豫未決。益聞之，不告景崇而去，景崇悔，自詬。〔詬，古候翻，又許候翻。〕戊戌，益入朝，隱帝問：「何故召蜀軍﹖」對曰：「臣欲誘致而殺之。」帝哂之。〔誘，音酉。哂，矢忍翻。笑不壞顏為哂。〕
15蜀張虔釗自恨無功，癸卯，至興州，凓忿而卒。〔自散關還至興州也。張虔釗蓋不知可否，不度利鈍，而急於求功之人，觀其攻王都於定州，攻潞王於鳳翔，皆急於求勝而敗可知已。恚，於避翻。〕
16侍衛馬步都指揮使、同平章事史弘肇遭母喪，不數日，復出朝參。〔復，扶又翻。居喪而經營起復，已得罪於名教；未起復而自出朝參，雖史弘肇武人無識，亦可見朝章之紊。朝，直遙翻。〕
