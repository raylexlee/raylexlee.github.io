△卷第二百四十八
唐紀六十四〔起閼逢困敦（甲子）閏月，盡屠維大荒落（己巳），凡五年有奇。〕
武宗至道昭肅孝皇帝下
會昌四年（甲子、八四四）
1閏月，壬戌，以中書侍郎、同平章事李紳同平章事，充淮南節度使。
2李德裕奏：「鎮州奏事官高迪〔方鎮遣牙職入奏事，因謂之奏事官。〕密陳意見二事：其一，以為『賊中好為偷兵術，〔好，呼到翻。〕潛抽諸處兵聚於一處，官軍多就迫逐，以致失利；經一兩月，又偷兵詣他處。官軍須知此情，自非來攻城柵，慎勿與戰。彼淹留不過三日，須散歸舊屯，如此數四空歸，自然喪氣。〔喪，息浪翻。〕官軍密遣諜者詗其抽兵之處，乘虛襲之，無不捷矣。』〔詗，翾正翻，又火迥翻。〕其二，『鎮、魏屯兵雖多，終不能分賊勢。何則﹖下營不離故處，〔離，力智翻。〕每三兩月一深入，燒掠而去。賊但但固守城柵，城外百姓，賊亦　不惜。宜令進營據其要害，以漸逼之。若止如今日，賊中殊不以為懼。』望詔諸將各使知之！」
劉稹腹心將高文端降，言賊中乏食，令婦人挼穗舂之以給軍。〔挼，奴禾翻，兩手相切摩也。〕德裕訪文端破賊之策，文端以為：「官軍今直政澤州，恐多殺士卒，城未易得。〔易，以豉翻。〕澤州兵約萬五千人，賊常分兵太半，潛伏山谷，何官軍政城疲弊，則四集救之，官軍必失利。〔伺，相吏翻。〕今請令陳許軍過乾河立寨，〔乾，音幹。〕自寨城連延築為夾城，環繞澤州，〔環，音宦。〕日遣大軍布陳於外以扞救兵。〔陳，讀曰陣。〕賊見圍城將合，必出大戰；待其敗北，然後乘勢可取。」德裕奏請詔示王宰。
文端又言：「固鎮寨四崖懸絻，勢不可攻。〔九域志：磁州武安縣有固鎮鎮，武安西，北至遼州三百餘裏。〕然寨中無水，皆飲澗水，在寨東【章：十二行本「東」下有「南」字；乙十一行本同；孔本同；張校同。】約一里許。宜令王逄進兵逼之，絻其水道，不過三日，賊必棄寨遁去，官軍即可追躡。前十五里至青龍寨，亦四崖懸絻，水在寨外，可以前法取也。其東十五里則沁州城。」〔沁州治沁源縣，漢上黨穀遠縣地。沁，七鴆翻。〕德裕奏請詔示王逢。
文端又言：「都頭王釗將萬兵戌洺州，劉稹既族薛茂卿，又誅邢洺救援兵馬使談朝義兄弟三人，釗自是疑懼；稹遣使召之，釗不肯入，士卒皆譁譟，釗必不為稹用。但釗及士卒家屬皆在潞州，又士卒恐已降為官軍所殺，招之必不肯來。惟有諭意於釗，使引兵入潞州取稹，事成之日，許除別道節度使，仍厚有賜與，庶幾肯從。」〔幾，居依翻。〕德裕奏請詔何弘敬潛遣人諭以此意。
劉稹年少懦弱，〔少，詩照翻。〕押牙王協、宅內兵馬使李士貴用事，專聚貨財，府庫充溢，而將士有功無賞，由是人心離怨。劉從諫妻裴氏，冕之支孫也，〔裴冕相肅、代兩朝。〕憂稹將敗，其弟問，典兵在山東，欲召之使掌軍政。士貴恐問至奪己權，且泄其奸狀，乃曰：「山東之事仰成於五舅，〔仰，牛向翻。裴問，第五。〕若召之，是無三州也。」乃止。〔三州，邢、洺、磁。〕
王協薦王釗為洺州都知兵馬使；釗得眾心，而多不遵使府約束，同列高元武、安玉言其有貳心。稹召之，釗辭以「到洺州未立少功，實所慚恨，乞留數月，然後詣府。」許之。
王協請稅商人，每州遣軍將一人主之，名為稅商，實籍編戶家貲，〔編戶，猶言編民也。將，即亮翻。〕至於什器無所遺，皆估為絹匹，十分取其二，率高其估。民竭浮財及糗糧輸之，不能充，皆忷忷不安。〔民財非地著，轉易以致利者為浮財。糗，去久翻。忷，許拱翻。〕
軍將劉溪尤貪殘，劉從諫棄不用；溪厚賂王協，協以邢州富商最多，命溪主之。裴問所將兵號「夜飛」，多富商子弟，溪至，悉拘其父兄；軍士訴於問，問為之請，〔為，於偽翻。〕溪不許，以不遜語答之。問怒，密與麾下謀殺溪歸國，並告刺史崔嘏，嘏從之。丙子，嘏、問閉城，斬城中大將四人，請降於王元逵。時高元武在黨山，聞之，亦降。〔「黨山」，恐當作「堯山」。〕
先是使府賜洺州軍士布，人一端，尋有帖以折冬賜。〔先，悉薦翻。以前所賜布折充冬賜。折，之舌翻。〕會稅商軍將至洺州，王釗因人不安，謂軍士曰：「留後年少，〔少，詩照翻。〕政非己出。今倉庫充實，足支十年，豈可不少散之〔少，詩沼翻。〕以慰勞苦之士！使帖不石用也。」乃擅開倉庫，給士卒人絹一匹，穀十二石，士卒大喜。釗遂閉城請降於何弘敬。安玉在磁州，聞二州降，亦降於弘敬。堯山都知兵馬使魏元談等降於王元逵，元逵以其久不下，皆殺之。
八月， 辛卯，鎮、魏奏邢、洺、磁三州降，宰相入賀。李德裕曰：「昭義根本盡在山東，三州降，則上黨不日有變矣。」上曰：「郭誼必梟劉稹以自贖。」德裕曰：「誠如 聖料。」上曰：「於今所宜先處者何事﹖」〔處，昌呂翻。〕德裕請以【章：十二行本「以」下有「給事中」三字；乙十一行本同；孔本同；張校同；退齋校 同。】盧弘止為三州留後，〔考異曰：「舊紀、傳皆作「弘正」。實錄、新紀、傳皆作「弘止」，今從之。〕曰：「萬一鎮、魏請佔三州，〔佔，之贍翻。〕朝廷難於可否。」上從之。詔山南東道兼昭義節度使盧鈞乘驛赴鎮。
潞人聞三州降，大懼。郭誼、王協謀殺劉稹以自贖；稹再從兄中軍使匡周兼押牙，〔再從兄，同曾祖。從，才用翻。〕誼患之，言於稹曰：「十三郎在牙院，〔劉匡周，第十三。牙院，押牙治事之所。〕諸將皆莫敢言事，恐為十三郎所疑而獲罪，以此失山東。今誠得十三郎不入，則諸將始敢盡言，採於眾人，必獲長策。」稹召匡周諭之，使稱疾不入。匡周怒曰：「我在院中，故諸將不敢有異圖；我出院，家必滅矣！」稹固請之，匡周不得已，彈指而出。
誼令稹所親董可武說稹曰：〔說，式芮翻。〕「山東之叛，事由五舅，城中人人誰敢相保！留後今欲何如﹖」〔五舅，謂裴問。劉稹自為留後，故稱之。〕稹曰：「今城中尚有五萬人，且當閉門堅守耳。」可武曰：「非良策也。留後不若束身歸朝，如張元益，〔元益事見二百四十六卷文宗開成三年。〕不失作刺史。且以郭誼為留後，俟得節之日，徐奉太夫人及室家金帛歸之東都，不亦善乎﹖」〔太夫人，謂從諫妻裴氏。〕稹曰：「誼安肯如是﹖」可武曰：「可武已與之重誓，必不負也。」乃引誼入。稹與之密約既定，乃白其母，母曰：「歸朝誠為佳事，但恨已晚。吾有弟不能保，〔謂裴問以邢州降也。〕安能保郭誼！汝自圖之！」稹乃素服出門，以母命署誼都知兵馬使。王協已戒諸將列於外廳，誼拜謝稹已，〔已，猶畢也。〕出見諸將，稹治裝於內廳。〔治，直之翻。〕李士貴聞之，帥後院兵數千攻誼。〔帥，讀曰率。〕誼叱之曰：「何不自取賞物，乃欲與李士貴同死乎！」軍士乃退，共殺士貴。誼易置將吏，部署軍士，一夕俱定。
明日，使董可武入謁稹曰：「請議公事。」稹曰：「何不言之！」可武曰：「恐驚太夫人。」乃引稹步出牙門，至北宅，〔北宅，昭義節度使別宅也，在使宅之北，故曰北宅。〕置酒作樂。酒酣，乃言：「今日之事欲全太尉一家，〔劉悟贈太尉。〕須留後自圖去就，則朝廷必垂矜閔。」稹曰：「如所言稹之心也。」可武遂前執其手，崔玄度自後斬之，因收稹宗族，匡周以下至襁褓中子皆殺之。〔襁，舉兩翻。褓，音保。穆宗長慶初，劉悟始帥昭義，三世，二十六年而滅。〕又殺劉從諫父子所厚善者張谷、陳揚庭、李仲京、郭臺、王羽、韓茂章、茂實、王渥、賈庠等凡十二家，並其子姪甥伲無遺。仲京，訓之兄，臺，行餘之子；羽，涯之從孫；茂章、茂實，約之子；渥，璠之子；庠，餗之子也。甘露之亂，仲京等亡歸從諫，從諫撫養之。〔李仲京等僅脫甘露之禍，卒與劉從諫之族俱屠，蓋天聚而殲之也。〕凡軍中有小嫌者，誼日有所誅，流血成泥。乃函稹首，遣使奉表及書，降於王宰。首過澤州，劉公直舉營慟哭，亦降於宰。
乙未，宰以狀聞。丙申，宰相入賀。李德裕奏：「今不須復置邢、洺、磁留後，〔復，扶又翻；下同。〕但遣盧弘止宣慰三州及成德、魏博兩道。」上曰：「郭誼宜如何處之﹖」德裕曰：「劉稹騃孺子耳，〔處，昌呂翻。騃，五駭翻，癡也。〕阻兵拒命，皆誼為之謀主；及勢孤力屈，又賣稹以求賞。此而不誅，何以懲惡！宜及諸軍在境，並誼等誅之！」上曰：「朕意亦以為然。」乃詔石雄將七千人入潞州，以應謠言。〔謠言見上卷三年。〕杜悰以饋運不給，謂誼等可赦，上熟視不應。德裕曰：「今春澤潞未平，太原復擾，自非聖斷堅定，〔斷，丁亂翻。〕二寇何由可平！外議以為若在先朝，赦之久矣。」上曰：「卿不知文宗心地不與卿合，安能議乎！」罷盧鈞山南東道，專為昭義節度使。
郭誼既殺劉稹，日望旌節；既久不聞問，乃曰：「必移他鎮。」於是閱鞍馬，治行裝；〔治，直之翻。〕及聞石雄將至，懼失色。雄至，誼等參賀畢，敕使張仲清曰：「郭都知告身來日當至；〔郭誼為昭義都知兵馬使，故稱之。」諸高班告身在此，晚牙來受之！」〔諸高班，謂諸將。〕凡方鎮及州縣率早晚兩牙，將校吏卒皆集。〕乃以河中兵環毬場，〔河中兵，石雄所統入潞州者。環，讀如宦。〕晚牙，誼等至，唱名引入，凡諸將桀黠拒官軍者，〔黠，下八翻。〕悉執送京師。加何弘敬同平章事。丁未，詔發劉從諫屍，暴於潞州市三日；石雄取其屍置毬場斬剉之。
戊申，加李德裕太尉、趙國公，德裕固辭。上曰：「恨無官賞卿耳！卿若不應得，朕必不與卿。」
初，李德裕以「韓全義以來，〔德宗遣韓全義討吳少誠，敗於塚水。〕將帥出征屢敗，其弊有三：一者，詔令下軍前，日有三四，〔下，戶嫁翻。〕宰相多不預聞。二者，監軍各以意見指揮軍事，將帥不得專進退。三者，每軍各有宦者為監使，悉選軍中驍勇數百為牙隊，其在陳戰鬬者，皆怯弱之士；每戰，監使自有信旗，〔信旗者，別為一旗，軍中視之以為進退。監，古銜翻。疏吏翻。〕乘高立馬，以牙隊自衛，視軍勢小卻，輒引旗先走，陳從而潰。」〔陳，讀曰陣。〕德裕乃與樞密使楊欽義、劉行深議，約敕監軍不得預軍政，每兵千人聽監使取十人自衛，有功隨例霑賞。二樞密皆以為然，白上行之。自禦回鶻至澤潞罷兵，皆守此制。自非中書進詔意，更無他詔自中出者。號令既簡，將帥得以施其謀略，故所向有功。〔史因李德裕之事而敘之，以見唐中世之所以敗，武宗之所以勝。〕
自用兵以來，河北三鎮每遣使者至京師，李德裕常面諭之曰：「河朔兵力雖強，不能自立，須藉朝廷官爵威命以安軍情。歸語汝使：〔語，牛倨翻。使，疏吏翻。〕與其使大將邀宣慰敕使以求官爵，何如自奮忠義，立功立事，結知明主，使恩出朝廷，不亦榮乎！且以取目所及者言之，李載義幽州，為國家盡忠平滄景，〔為，於偽翻。〕及為軍中所逐，不失作節度使，後鎮太原，位至宰相。楊志誠遣大將遮敕使馬求官，及為軍中所逐，朝廷竟不赦其罪。〔事並見前紀。〕此二人禍福足以觀矣。」德裕復以其言白上，〔復，扶又翻。〕上曰：「要當如此明告之。」由是三鎮不敢有異志。
3九月，詔以澤州隸河陽節度。〔用李德裕三年之議也。〕
4丁巳，盧鈞入潞州。鈞素寬厚愛人，劉稹未平，鈞已領昭義節度，〔事見上卷三年。〕襄州士卒在行營者，與潞人戰，常對陳揚鈞之美。〔陳，讀曰陣。〕及赴鎮，入天井關，昭義散卒歸之者，鈞皆厚憮之，人情大洽，昭義遂安。
劉稹將郭誼、王協、劉公直、安全慶、李道德、李佐堯、劉武德、董可武等至京師，皆斬之。
臣光曰：董重質之在淮西，〔事見憲宗紀。〕郭誼之在昭義，吳元濟、劉稹，如人在伎兒之手耳。〔伎，渠綺翻。〕彼二人始則勸人為亂，終則賣主規利，其死固有餘罪。然憲宗用之於前，武宗誅之於後，臣愚以為皆失之。何則﹖賞姦，非義也；殺降，非信也。失義與信，何以為國！昔漢光武待王郎、劉盆子止於不死，知其非力竭則不降故也。樊崇、徐宣、王元、牛邯之徒，豈非助亂之人乎﹖而光武不殺；〔事並見光武紀。〕蓋以既受其降，則不可復誅故也。若既赦而復逃亡叛亂，〔復，扶又翻；下同。〕則其死固無辭矣！如誼等，免死流之遠方，沒齒不還，可矣；殺之，非也！
5王羽、賈庠等已為誼所殺，李德裕復下詔稱「逆賊王涯、賈餗等已就昭義誅其子孫，宣告中外」，識者非之。〔王涯、賈餗，非為逆也。設以其附麗非人，害於而家，兇於而國，罪亦不至於殄滅而無遺育。李德裕明底其罪，若真假手於郭誼而致天誅者，宜識者之非之也。〕劉從諫妻裴氏亦賜死；又令昭義降將李丕、高文端、王釗等疏昭義將士與劉稹同惡者，悉誅之，死者甚眾。盧鈞疑其枉濫，奏請寬之，不從。
昭義屬城有嘗無禮於王元逵者，元逵推求得二十餘人，斬之；餘眾懼，復閉城自守。戊辰，李德裕等奏：「寇呩既平，盡為國家城鎮，豈可令元逵窮兵攻討！望遣中使賜城內將士敕，招安之，仍詔元逵引兵歸鎮，並詔盧鈞自遣使安撫。」從之。
乙亥，李德裕等請上尊號，且言：「自古帝王，成大功必告天地；又，宣懿太后祔廟，〔上初即位，追諡母韋妃曰宣懿太后。〕陛下未嘗親謁。」上瞿然曰：「郊廟之禮，誠宜亟行，至於徽稱，非所敢當！」凡五上表，乃許之。〔瞿，紀具翻。瞿然，失其常度之貌。徽，美也。稱，昌孕翻。〕
6李德裕奏：「據幽州奏事官言：詗知回鶻上下離心，〔詗，火迥翻，又翾正翻。〕可汗欲之安西，其部落言親戚皆在唐，不如歸唐；又與室韋已相失，計其不日來降，或自相殘滅。望遣識事中使〔欲遣識事宜者出使。〕賜仲武詔，諭以鎮、魏已平昭義，惟回鶻未滅，仲武猶帶北面招討使，宜早思立功。」
7李德裕怨太子太傅。東都留守牛僧孺、湖州刺史李宗閔，言於上曰：「劉從諫據上黨十年，太和中入朝，僧孺、宗閔執政，不留之，加宰相縱去，〔事見二百四十四卷文宗太和七年。〕以成今日之患，竭天下力乃能取之，皆二人之罪也。」德裕又使人於潞州求僧孺、宗閔與從諫交通書疏，無所得，乃令孔目官鄭慶言從諫每得僧孺、宗閔書疏，皆自焚毀。詔追慶下御史臺按問，〔下，遐嫁翻。〕中丞李回、知雜鄭亞以為信然。〔唐制：御史臺侍御史六人，以久次者一人知雜事，謂之雜端。〕河南少尹呂述與德裕書，言稹破報至，僧孺出聲歎恨。〔此希德裕意而誣僧孺也。〕德裕奏述書，上大怒，以僧孺為太子少保、分司，宗閔為漳州刺史；戊子，再貶僧孺汀州刺史，宗閔漳州長史。〔垂拱元年，分福州西南境置漳州，以南有漳水為名。舊志：京師東南七千三百里。〕
8上幸鄠校獵。〔鄠，音戶。〕
9十一月，復貶牛僧孺循州長史，宗【章：十二行本「宗」上有「李」字；乙十一行本同。】閔長流封州。〔復，扶又翻。〕
10十二月，以忠武節度使王宰為河東節度使，河中節度使石雄為河陽節度使。〔考異曰：實錄：「九月，盧鈞奏，十七日，石雄回軍赴孟州。」按雄於時未為河陽節度使，實錄誤也。〕
11上幸雲陽校獵。
五年（乙丑、八四五）
1春，正月，己酉朔，羣臣上尊號曰仁聖文武章天成功神德明道大孝皇帝，尊號始無「道」字，中旨令加之。〔是時帝崇信道士趙歸真等，至親受道籙，故旨令羣臣於尊號中加「道」字；而不知其所謂道者，非吾之所謂道也。〕庚戌，上謁太廟；辛亥，祀昊天上帝，赦天下。
2築望仙台於南郊。
3庚申，義安太后王氏崩。〔太和五年，宰相建白，以太皇太后與寶曆太后稱號未辨，前代詔令不敢斥言，皆以宮為稱。今寶曆太后居義安殿，宜曰義安太后。詔可。〕
4以祕書監盧弘宣為義武節度使。弘宣性寬厚而難犯，為政簡易，〔易，以豉翻。〕其下便之。河北之法，軍中偶語者斬；弘宣至，除其法。〔河北諸帥防其下相與聚謀以圖己，故嚴軍中偶語之法，以剛制之。盧弘宣至中山，乃除其法。〕詔賜粟三十萬斛，在飛狐西，計運致之費踰於粟價，弘宣遣吏守之。會春旱，弘宣命軍民隨意自往取之，粟皆入境，約秋稔償之。時成德、魏博皆饑，獨易定之境無害。
5淮南節度使李紳按江都令吳湘盜用程糧錢，〔新書百官志：主客郎中，主蕃客。東南蕃使還者，給入海程糧；西北蕃使還者，給度磧程糧。至於官吏以公事有遠行，則須計程以給糧，而糧重不可遠致，則以錢準估，故有程糧錢。〕強娶所部百姓顏悅女，估其資裝為臟，罪當死。湘，武陵之兄子也，〔吳武陵見二百三十九卷憲宗元和十年。〕李德裕素惡武陵。〔惡，烏路翻。〕議者多言其冤，諫官請覆按，詔遣監察御史崔元藻、李稠覆之。還言：「湘盜程糧錢有實；顏悅本衢州人，嘗為青州牙推，妻亦士族，與前獄異。」德裕以為無與痔，二月，貶元藻端州司戶，稠汀州司戶。不復更推，亦不付法司詳斷，即如紳奏，處湘死。〔復，扶又翻。斷，丁亂翻。處，昌呂翻。為德裕以吳湘獄致禍張本。〕諫議大夫柳仲郢、敬晦皆上疏爭之，不納。稠，晉江人；〔宋白曰：泉州治晉為晉安縣地，隋廢郡為邑。〕晦，昕之弟也。〔敬昕見上卷三年。〕
6李德裕以柳仲郢為京兆尹；素與牛僧孺善，謝德裕曰：「不意太尉恩獎及此，仰報厚德，敢不如奇章公門館！」德裕不以為嫌。〔隋封牛弘為奇章公，牛僧孺蓋其後也，故時人亦呼之為奇章公。宋白曰：奇章縣屬巴州，本漢葭萌縣地，梁置奇章縣，取縣東八里奇章山為名。〕
7夏，四月，壬寅，以陝虢觀察使李拭為冊黠戛斯可汗使。〔陝，失冉翻。〕
8五月，壬戌，葬恭僖皇后於光陵柏城之外。〔義安太后諡曰恭僖。後於穆宗非伉儷，故陪葬光陵而不合。〕
9門下侍郎、同平章事杜悰罷為右僕射，中書侍郎、同平章事崔鉉罷為戶部尚書。乙丑，以戶部侍郎李回為中書侍郎、同平章事，判戶部如故。
10祠部奏括天下寺四千六百，蘭若四萬，僧尼二十六萬五百。〔祠部掌僧尼，故使括之。若，人者翻。釋氏要覽曰：蘭若者，梵言阿蘭若，唐言無諍也；四分律雲，空靜處；智度經雲，遠離處；大悲經雲，離諸忿。〕
11詔冊黠戛斯可汗為宗英雄武誠明可汗。
12秋，七月，丙午朔，日有食之。
13上惡僧尼耗蠹天下，欲去之，〔惡，烏路翻。去，羌呂翻。〕道士趙歸真等復勸之；〔復，扶又翻。〕乃先毀山野招提、蘭若，〔釋書曰：招提、菩薩，皆佛名，故號寺或謂之招提。增輝記曰：「招提者，梵言拓鬬提奢，唐言四方僧物。後人傳寫之誤，以「拓」為「招」，又省去「鬬奢」二字，只稱招提，即今十方寺院是也。薩波論雲：西天度地以四肘為一弓，去村店五百弓不遠不近，以閒靜為蘭若。史炤曰：今若以唐尺計之，度二里許。〕敕【章：十二行本「敕」上有「至是」二字；乙十一行本同；孔本同；張校同。】上都、東都兩街各留二寺，〔唐謂長安曰上都。時左街留慈恩、薦福，右街留西明、莊嚴。〕每寺留僧三十人；天下節度觀察使治所及同、華、商、汝州各留一寺，〔華，戶化翻。〕分為三等：上等留僧二十人，中等留十人，下等五人。〔考異曰：實錄：「中書門下奏請上都、東都兩街各留寺十所，每寺留僧十人，大藩鎮各一所，僧亦依前詔。敕上都、東都每街各留寺兩所，每寺僧各留三十人。中書門下奏，『奉敕諸道所留僧尼數宜令更商量，分為三 等：上至二十人，中至十人，下至五人。今據天下諸道共五十處四十六道，合配三等：鎮州、魏博、淮南、西川、山南東道、荊南、嶺南、汴宋、幽州、東川、鄂 嶽、浙西、浙西、浙東、宣歙、湖南、江西、河南府，望每道許留僧二十人；山南西道、河東、鄭滑、陳許、潞磁、鄆曹、徐泗、鳳翔、兗海、滄景、易定、福建、 同、華州，望令每道許留十人；夏桂、邕管、黔中、安南、汝、金、商州、容管，望每道許留五人；一道河中已敕下留十三人。』按鎮州等凡五十六州，四十一道， 今雲五十處四十六道，誤也。杜牧杭州南亭記曰：「武宗即位，始去其山臺野邑四萬所，冠其徒幾至十萬人。後至會昌五年，始命西京留佛寺四，僧惟十人；東都二 寺。天下所謂節度觀察、同、華、汝三十四治所得留一寺，僧準西京數；其怹刺史州不得有寺。凡除寺四千六百，僧、尼笄冠二十六萬五百。」實錄註又云：按唐時 石刻雲，「兩都留寺僧各十人；郡國留寺二，僧各三人。」數皆不同。今從實錄前文。〕餘僧及尼並大秦穆護、祅僧皆勒歸俗。〔大秦穆護又釋氏之外教，如回鶻摩尼之類。是時敕曰：「大秦穆護等祠，釋教既已釐革，邪法不可獨存。其人並勒還俗，遞歸本貫，充稅戶；如外國人送遠處收管。」祅，呼煙翻，胡神也。唐制：祠部歲再祀磧西諸州火祅，而禁民祈祭。官品令有祅正，蓋主祅僧也。〕寺非應留者，立期令所在毀撤，仍遣御史分道督之。財貨田產並沒官，寺材以葺公廨驛舍，〔廨，古隘翻。〕銅像、鍾磬以鑄錢。
15詔發昭義騎兵五百、步兵千五百戍振武，節度使盧鈞出至裴村餞之；潞卒素驕，憚於遠戍，乘醉，回旗入城，閉門大譟，鈞奔潞城以避之。〔宋白曰：潞城縣，春秋潞子嬰兒之國，漢為潞縣。十三州志雲：潞水出焉。後魏太武改為刈陵縣，隋開皇十三年置潞城縣。九域志：潞城在潞州東北四十里。〕監軍王惟直自出曉諭，亂兵擊之，傷，旬日而卒。李德裕奏：「請詔河東節度使王宰以步騎一千守石會關，三千自儀州路據武安，以斷邢、洺之路；〔斷，音短。〕又令河陽節度使石雄引兵守澤州，河中節度使韋恭甫發步騎千人戍晉州。如此，賊必無能為。」〔分守四境，使潞之亂卒不得越逸而奔他鎮。〕皆從之。
16八月，李德裕等奏：「東都九廟神主二十六，今貯於太微宮小屋，〔玄宗天寶二年，改東都玄元皇帝廟曰太微宮。劉咰曰：東都太微宮本武后家廟。神龍初，中宗反正，廢武氏廟主，立太祖已下神主祔主。安祿山陷洛陽，以廟為馬貛，棄其神主，協律郎嚴郢收而藏之。史思明再陷洛陽，尋又散失。賊平，東都留守盧正己又募得之。廟已焚毀，乃寄主於太微宮。貯，丁呂翻。〕請以廢寺材復脩太廟。
17壬午，詔陳釋教之弊，宣告中外。凡天下所毀寺四千六百餘區，歸俗僧尼二十六萬五百人，大秦穆護、祅僧二千餘人，毀招提、蘭若四萬餘區。〔考異曰：會要：元和二年，薛平奏請賜中條山蘭若額為大和寺。蓋官賜額者為寺，私造者為招提、蘭若，杜牧所謂「山臺野邑」是也。〕收良田數千萬頃，奴婢十五萬人。所留僧皆隸主客，不隸祠部。〔時中書門下奏：「據大唐六典，祠部掌天地宗廟大祭，與僧事殊不相當。〕又萬務根本合歸尚書省，隸鴻臚寺亦未為允當。又據六典，主客掌朝貢之國七十餘蕃，五天竺國並在數內。釋氏出自天竺國，今陛下以其非中國之教，已有釐革。僧尼名籍便令係主客，不隸祠部及鴻臚寺，至為允當。」從之。〕百官奉表稱賀。尋又詔東都止留僧二十人，諸道留二十人者減三人，留五人者更不留。
五臺僧多亡奔幽州。〔五臺在代州五臺縣，山形五峙，相傳以為文殊示現之地。華嚴經疏雲：清涼山者，即代州鴈門五臺山也。以歲積堅冰，夏仍飛雪，曾無炎暑，故曰清涼。五峯聳出，頂無林木，有如壘土之臺，故曰五臺。古傳雲：山在長安東北一千六百餘裏，代州之所 管。山頂至州城一百餘裏。其山左鄰恆山，右接天池，南屬五臺縣，北至繁時縣，環基所至五百餘裏。靈記雲：五臺山有四埵，去臺各一百二十里。據古經所載，今 北臺即是中臺，中臺即是南臺，大黃尖即是北臺，栲栳山即是西臺，漫天石即是東臺。惟北臺、中臺古時無異，東臺、西臺古今無別。無恤臺，恆山頂是也。昔趙襄 子名無恤，曾登此山觀代國，下瞰東海。西瞢粐山，有宮池古廟；隋煬帝避暑於此而居，因天池造立宮室，龍樓鳳閣，遍滿池邊，號為西埵。南繫舟山，上有銅環，船軸猶在。昔帝堯遭水，繫舟於此。世傳文殊見於南臺，號為南埵。北有覆宿堆，即夏屋山也；後魏孝文皇帝避暑往復宿此，下見雲州，謂之北埵。中臺稍近西北，有太華泉，有古寺二十餘處。東臺去太華泉四十二里，臺上遙見滄、瀛諸州；日出時，下視大海猶陂澤焉，有古寺十五處。西臺去太華泉四里，危嶝千雲，喬林拂日，有古寺十二處。南臺去太華泉八十里，最為幽寂，有古寺九處。北臺去太華泉十二里，有古寺八處，唐末所添寺不在其數。五臺縣本漢慮虒縣。慮虒，音驢夷。隋大業二年改為五臺縣。〕李德裕召進奏官謂曰：「汝趣白本使，〔趣，讀曰促。〕五臺僧為將必不如幽州將，為卒必不如幽州卒，何為虛取容納之名，染於人口！〔將，即亮翻。染，如豔翻，又而險翻。〕獨不見近日劉從諫招聚無算閒人，竟有何益！」張仲武乃封二刀付居庸關曰：「有遊僧入境則斬之。」
主客郎中韋博以為事不宜太過，李德裕惡之，〔惡，烏路翻。〕出為靈武節度副使。
18昭義亂兵奉都將李文矩為帥；〔帥，所類翻。〕文矩不從，亂兵亦不敢害。文矩稍以禍福諭之，亂兵漸聽命，乃遣人謝盧鈞於潞城。鈞還入上黨，復遣之戍振武；行一驛，乃潛選兵追之；明日，及於太平驛，〔唐制：三十里一驛。太平驛在潞州北六十里。宋白曰：太平驛東南距潞州八十里。〕盡殺之。〔考異曰：獻替記：「上信任宰臣，無不先訪問，無獨斷之事。唯誅討澤潞，不肯拾赴振武官健及誅翦党項，此二事並禁中發詔處分，更不顧問。振武官健回旗，不肯進發，先害監軍傔一人，監軍王惟直自出曉諭，又被傷痍，旬日而卒。禁中兩軍樞密已下，恨其不殺節將，唯害中人。所以激上之怒， 盡須勦戮。上問宰臣曰：『我送石雄領兵至澤潞，令盧鈞不誅討罪人，如何﹖』德裕曰：『盧鈞已失律，性又寬譩，必恐自誅不得。若便替卻盧鈞，亂卒罪惡轉大， 須興兵討伐。恐不如先除替，令新帥誅翦。』上謂德裕曰：『勿惜盧鈞！本非材將。救澤潞叛兵，疑李丕報嫌。往劉稹平後，處置澤潞與劉稹同惡，僅五千餘人，皆 是取得高文端、王釗狀，通姓名，勘李丕狀同，然後處分。其間有三兩人或王釗狀無名，並不更問，足明是李丕不能逞其憾。』又云：『惟務苟安、因循為政。凡方鎮發兵，只合不出軍城，嚴兵自衛，於城門閱過部伍，更令軍將慰安。豈有自出送兵馬，又令家口縱觀！事同兒戲，實不足惜！』『緣大兵之後，須有防虞，臣不敢隱默。』由是中詔處分，不復顧問。」按盧鈞還入潞州，諭戌兵使赴振武，尋遣兵追擊，盡殺之，非上不肯捨也。既雲「不可便替」，又云「不如先除替」，語自相違，上雲「勿惜盧鈞」，是上語，下雲「臣不敢隱默」，乃是德裕語。獻替記至此差舛尤甚，不可復據。又處置澤潞五千餘人太多，必是「五十」字誤耳。〕具以狀聞，且請罷河東、河陽兵在境上者，從之。
19九月，詔脩東都太廟。〔如李德裕所奏也。〕
20李德裕請置備邊庫，令戶部歲入錢帛十二萬緡匹，度支鹽鐵歲入錢帛十二萬緡匹，明年減其三之一凡諸道所進助軍財貨皆入焉，以度支郎中判之。
21王才人寵冠後庭，〔冠，古玩翻。〕上欲立以為後；李德裕以才人寒族，且無子，恐不厭天下之望，〔厭，益涉翻，伏也，合也。〕乃止。
22上餌方士金丹，性加躁急，喜怒不常。冬，十月，上問李德裕以外事，對曰：「陛下威斷不測，〔斷，丁亂翻。〕外人頗驚懼。曏者寇逆暴橫，〔橫，戶孟翻。〕固宜以威制之；今天下既平，願陛下以寬理之，但使得罪者無怨，為善者不驚，則為寬矣。」
23以衡山道士劉玄靜為銀青光祿大夫、崇玄館學士，賜號廣成先生，為之治崇玄館，置吏鑄印。〔唐有崇玄署令，掌僧道，屬宗正寺。又有崇玄學博士，掌教玄學生。玄宗天寶二年改崇玄學曰崇玄館，改博士曰學士。為之，於偽翻。治，直之翻。〕玄靜固辭，乞還山，許之。
24李德裕秉政日久，好徇愛憎，〔好，呼到翻。〕人多怨之。自杜悰、崔鉉罷相，宦官左右言其太專，上亦不悅。給事中韋弘質上疏，言宰相權重，不應更領三司錢穀。德裕奏奏稱：「制置職業，人主之柄。弘質受人教導，所謂賤人圖柄臣，〔傳曰：下輕其上爵，賤臣圖柄臣，則國家動搖，而人不靜。〕非所宜言。」十二月，弘質坐貶官，由是眾怒忥甚。〔史言李德裕以自專自用速禍。〕
25上自秋冬以來，覺有疾，而道士以為換骨。上祕其事，外人但怪上希復遊獵，〔復，扶又翻；下同。〕宰相奏事者亦不敢久留。詔罷來年正旦朝會。〔以有疾也。〕
26吐蕃論恐熱復糾合諸部擊尚婢婢，婢婢遣厖結藏將兵五千拒之，恐熱大敗，與數十騎遁去。婢婢傳檄河、湟，數恐熱殘虐之罪〔數恐，所具翻。〕曰：「汝輩本唐人，吐蕃無主，則相與歸唐，毋為恐熱所獵如狐兔也！」於是諸部從恐熱者稍稍引去。
27是歲，天下戶四百九十五萬五千一百五十一。
28朝廷雖為党項置使，〔帝以侍御史為使，分三部招定党項，以邠、寧、延屬崔彥曾，鹽、夏、長澤屬李鄠，靈武、麟、勝屬鄭賀。〕党項侵盜不已，攻陷邠、寧、鹽州界城堡，屯叱利寨。宰相請遣使宣慰；上決意討之。
六年（丙寅、八四六）
1春，二月，庚辰，以夏州節度使米暨為東北道招討党項使。〔米姓出於西域，康居枝庶分為米國。復入中國，子孫遂以為姓。〕
2上疾久未平，以為漢火德，改「洛」為「雒」；〔漢光武改洛陽為雒陽。〕唐土德，不可以王氣勝君名，三月，下詔改名炎。〔王，於況翻。唐以土德王，而帝名瀍，瀍旁從水，土勝水，故言以王氣勝君名。今改名炎，炎從火，火能生土，取以君名生王氣也。帝未幾而晏駕，厭勝果何益哉！〕
上自正月乙卯不視朝，〔考異曰：實錄作「十五日」。按獻替記：「自正月十三日後至三月二十日更不開延英，時見中詔處分，莫得預焉。」今從之。〕宰相請見，不許；〔見，賢遍翻。」中外憂懼。
初，憲宗納李錡妾鄭氏，生光王怡。怡幼時，宮中皆以為不慧，太和以後，益自韜匿，羣居遊處，〔處，昌呂翻。〕未嘗發言。文宗幸十六宅宴集，好誘其言以為戲 笑，【章：十二行本「笑」下有「號曰光叔」四字；乙十一行本同；孔本同；張校同；退齋校同。】好，呼到翻。〕上性豪邁，尤所不禮。〔考異曰：韋昭度續皇 王寶運錄曰：「宣宗即憲皇第四子。自憲皇崩，便合紹位，乃與姪文宗。文宗崩，武皇盧有怹謀，乃密令中常侍四人擒宣宗於永巷，幽之數日，沉於宮廁。宦者仇公武悠之，乃奏武宗曰：『前者王子，不宜久於宮廁。誅之。』武宗曰：『唯唯。』仇公武取出，於車中以糞土雜物覆之，將別路歸家，密養之。三年後，武皇宮車晏駕，百官奉迎於玉宸殿立之。尋擢仇公武為軍容使。」尉遲偓中朝故事曰：「敬宗、文宗、武宗相次即位，宣皇皆叔父也。武宗初登極，深忌焉。一日，會鞠於禁苑間，武宗召上，遙覩瞬目於中官仇士良。士良躍馬向前曰：『適有旨，王可下馬！』士良命中官輿出，軍中奏雲：『落馬，已不救矣！』尋請為僧，遊行江表間。會昌末，中人請還京，遂即位。令狐澄貞陵遺事曰：「上在藩時，嘗從駕迴，而上誤墮馬，人不之覺。比二更，方能興。時天大雪，四顧悄無人聲。上寒甚，會巡警者至，大驚。上曰：『我光王也。不悟至此，方困且渴，若為我求水！』警者即於旁近得水以進，遂步歸藩邸。」此三事皆鄙妄無稽，今不取。〕及上疾篤，旬日不能言。諸宦官密於禁中定策，辛酉，下詔稱：「皇子沖幼，須選賢德，光王怡可立為皇太叔，〔考異曰：舊紀：「三月一日，立為皇太叔。」武宗實錄雲「壬戌」。宣宗實錄雲「辛酉」。按獻替記雲，「自正月十三日後至三月二十日更不開延英」，蓋二十一日則宣宗見百寮也。今從宣宗實錄。〕更名忱，〔更，工衡翻。忱，時壬翻。〕應軍國政事令權句當。」〔以武宗之英達，李德裕之得君，而不能定後嗣，卒制命於宦豎，北司掌兵，且專宮禁之權也。句，古候翻。當，丁浪翻；下鹹當同。〕太叔見百官，哀慼滿容；裁決庶務，鹹當於理，人始知有隱德焉。〔當，丁浪翻。〕
甲子，上崩。〔年三十三。〕以李德裕攝冢宰。丁卯，宣宗即位。宣宗素惡李德裕之專，〔惡，烏路翻。〕即位之日，德裕奉冊；既罷，謂左右曰：「適近我者非太尉邪﹖每顧我，使我毛髮灑浙。」〔近，其靳翻。灑浙，肅然之意，言可畏憚也。〕夏，四月，辛未朔，上始聽政。
3尊母鄭氏為皇太后。
4壬申，以門下侍郎、同平章政事【章：十二行本無「政」字；乙十一行本同。】李德裕同平章事，充荊南節度使。〔考異曰：實錄、新表、傳皆雲：「德裕自守太尉檢校司徒為荊南節度使。」按制辭皆無責降之語，豈可遽自守太尉檢校司徒！今從舊紀。又貞陵遺事曰：「上初即位於太極殿，時宰相李德裕與行冊禮。及退，上謂宦侍云云。聽政之二日，遂出為荊門。」舊德裕傳曰：「五年，武宗上徽號，累表乞骸，不許。德裕病月餘，堅請解機務，乃以本官平章事兼江陵尹、荊南節度使。數月，追復知政事。宣宗即位，罷相，出為東都留守。」按舊紀、新表及諸書，武宗朝德裕未嘗罷免。此年九月，方自江陵除東都留守。舊傳謬誤，今從實錄。〕德裕秉權日久，位重有功，眾不謂其遽罷，聞之莫不驚駭。甲戌，貶工部尚書、判鹽鐵轉運使薛元賞為忠州刺史，弟京兆少尹、權知府事元龜為崖州司戶，皆德裕之黨也。
5杖殺道士趙歸真等數人，流羅浮山人軒轅集於嶺南。五月，乙巳，赦天下。上京兩街先聽留兩寺外，更各增置八寺；〔左街先留慈恩、薦福，今增置興唐、保壽二寺。寶應寺改為資聖寺，青龍寺改為護國寺，菩提寺改為保唐寺，清禪寺改為安國寺。尼寺二所，法雲寺改為唐安寺，崇敬寺改為唐昌寺。右街先留西明寺，改為福壽寺，莊嚴寺改為聖壽寺。添置僧寺一所，千福寺，尼寺一所，興聖寺依舊名。化度寺改為崇福寺，永泰寺改為萬壽寺，清國寺改為崇聖寺，經行寺改為龍興寺，奉恩寺改為興福寺。尼寺一所，萬善寺改為延唐寺。考異曰：杭州南亨記曰：「今天子即位，天下州率興二寺，用齒衰男女為其徒，各止三十人，兩京數倍其四五焉。」實錄：「準五日敕，兩街先留寺兩所外，更添置八所。」註：唐石刻雲，「京師兩街各置十寺，寺僧五十人。」蓋謂二年正月赦 後，非今赦也。〕僧、尼依前隸功德使，不隸主客，〔唐初，天下僧、尼、道士、女官皆隸鴻臚寺。武后延載元年，以僧、尼隸祠部。開元二十四年，道士、女官隸 宗正寺。天寶二載，以道士隸司封。貞元四年，崇玄館罷大學士後，復置左、右街大功德使、東都功德使、脩功德使，總僧、尼之籍及功役。元和二年，以道士、女官隸左、右街功德使。會昌二年，以僧、尼隸主客。太清宮置玄元館，亦有學士，至六年廢，而僧、尼復隸兩街功德使，即是年也。〕所度僧、尼仍令祠部給牒。〔改武宗之政也。牒，即今祠部所僧、道度牒也。〕
6以翰林學士、兵部侍郎白敏中同平章事。
7辛酉，立皇子溫為鄆王，渼為雍王，〔渼，音美。〕涇為雅王，滋為夔王，沂為慶王。
8六月，禮儀使奏「請復代宗神主於太廟，〔開成五年，文宗升祔，代宗神主以親盡祧遷，今請復之。〕以敬宗、文宗、武宗同為一代，於廟東增置兩室，為九代十一室。」從之。
9秋，七月，壬寅，淮南節度使李紳薨。
10回鶻烏介可汗之眾稍稍降散及凍餒死，所餘不及三千人；國相逸隱啜殺烏介於金山，〔烏介可汗自殺胡山之敗，竄於黑車子族，今為其下所殺。〕立其弟特勒遏捻為可汗。〔捻，奴協翻。〕
11八月，壬申，葬至道昭肅孝皇帝於端陵，〔端陵，在京兆三原縣東十里。〕廟號武宗。
初，武宗疾困，顧王才人曰：「我死，汝當如何﹖」對曰：「願從陛下於九泉！」武宗以巾授之。武宗崩，才人即縊。〔武宗之問，王才人之死，懲楊妃之禍也。〕上聞而矜之，贈貴妃，葬於端陵柏城之內。〔考異曰：蔡京王貴妃傳曰：「帝疾亟，才人久視帝而歸燕息處，濃粧絜服如常日，乃取所翫用物散與內家淨盡；持帝所授巾至帝前，已見升遐，容易自縊，而僕於御座下，以縊為名而得卒。」舊紀：「武宗葬端陵，德妃王氏祔焉。」李德裕獻替記：「自上臨御，王妃有專房之寵。至是，以嬌勡忤旨，一夕而殞，羣情無不驚懼，以謂上功成之後喜怒不測。德裕因以進諫。」在五年十月，與王貴妃傳不同，恐獻替記誤。康軿刻談錄曰：「孟才人善歌，有寵於武宗。屬一旦聖體不豫，召而問之曰：『我或不諱，汝將何之﹖』對曰：『若陛下萬歲之後，無復生為！』是日令於御前歌河滿子一曲，聲調悽咽，聞者涕零。及宮車晏駕，哀慟數日而殞，窆於端陵之側。」此事恐正是王才人，傳聞不同。〕
12以循州司馬牛僧孺為衡州長史，封州流人李宗閔為郴州司馬，恩州司馬崔珙為安州長史，〔安州，漢安陸縣地，京師東南二千五十一里。〕潮州刺史楊嗣復為江州刺史，昭州刺史李臸為郴州刺史。僧孺等五相皆武宗所貶逐，〔楊嗣復貶見二百四十六卷元年。三年，崔琵罷相，崔鉞代之，奏珙妄費宋滑院鹽鐵錢九十萬緡，又劾與劉從諫厚，數護其姦，貶澧州刺史，再斥恩州司馬。僧孺、宗閔貶見上四年。〕至是，同日北遷。宗閔未離封州而卒。〔離，力智翻。〕
13九月，以荊南節度使李德裕為東都留守，解平章事；以中書侍郎、同平章事鄭肅同平章事、充荊南節度使。
14以兵部侍郎、判度支盧商為中書侍郎、同平章事。商，翰之族孫也。〔盧翰相德宗於興元、貞元之間。〕
15冊黠戛斯可汗使者以國喪未行，或以為僻遠小國，不足與之抗衡；回鶻未平，不應遽有建置。詔百官集議，事遂寢。
16蠻寇安南，經略使裴元裕帥鄰道兵討之。〔帥，讀曰率。〕
17以右常侍李景讓為浙西觀察使。〔右常侍，右散騎常侍也。〕
初，景讓母鄭氏，性嚴明，早寡，家貧，居於東都。諸子皆幼，母自教之。宅後古牆因雨隤陷，〔隤，杜回翻，下墜也。〕得錢盈船，奴婢喜，走告母；母往，焚香祝之曰：「吾聞無勞而獲，身之災也。天必以先君餘慶，矜其貧而賜之，則願諸孤他日學問有成，乃其志也，此不敢取！」遽命掩而築之。三子景讓、景溫、景莊，皆舉進士及第。景讓官達，髮已斑白，小有過，不免捶楚。〔捶，止橤翻。〕
景讓在浙西，有左都押牙迕景讓意，〔迕，五故翻。〕景讓杖之而斃。軍中憤怒，將為變。母聞之，景讓方視事，母出坐聽事，〔聽，讀曰廳。〕立景讓於庭而責之曰：「天子付汝以方面，國家刑法，豈得以為汝喜怒之資，妄殺無罪之人乎！萬一致一方不寧，豈惟上負朝廷，使垂年之母銜羞入地，〔垂，末垂也；垂年，猶言末垂之年。〕何以見汝之先人乎！」命左右褫其衣坐之，〔褫，醜豸翻。〕將撻其背。將佐皆為之請，〔為，於偽翻。〕拜且泣，久乃釋之，軍中由是遂安。
景莊者於場，〔唐人謂貢院為場屋，至今猶然。〕每被黜，母輒撻景讓。然景讓終不肯屬主司，〔屬，之慾翻。主司，校文主司也，禮部侍郎知貢舉者是也。〕曰：「朝廷取士自有公道，豈敢效人求關節乎！」久之，宰相謂主司曰：「李景莊今歲不可不收，可憐彼翁每歲受撻！」由是始及第。
18冬，十月，禮院奏禘祭祝文於穆、敬、文、武四室，但稱「嗣皇帝臣芋昭告」，從之。〔太常有禮院。帝於穆宗，弟也；於敬、文武，叔也。〕
19甲申，上受三洞法籙於衡山道士劉玄靜。〔既杖殺趙歸真而復受法籙，所謂尤而效之。會昌五年劉玄靜還衡山。〕
20十二月，戊辰朔，日有食之。
宣宗元聖至明成武獻文睿智章仁神聰懿道大孝皇帝上〔諱怡，即位改名忱，憲宗第十二子。按通鑑書唐諸帝號，自玄宗以後，皆以葬陵諡冊為正。宣宗諡聖武獻文孝皇帝，若元聖至明成武獻文睿智章仁神聰懿道大孝，則鹹通十三年追崇之號也。〕
大中元年（丁卯、八四七）
1春，正月，甲寅，上祀圜丘，赦天下，改元。
2二月，加【章：十二行本「加」上有「庚午」二字；乙十一行本同；退齋校同；張校同，雲無註本亦無。】盧龍節度使張仲武同平章事，賞其破回鶻也。〔石雄獨非破回鶻者乎！〕
3癸未，上以旱故，減膳徹樂，出宮女，縱鷹隼，〔隼，聳尹翻。〕止營繕，命中書侍郎、同平章事盧商與御史中丞封敖疏理京城繫囚。大理卿馬植奏稱：「盧商等務行寬宥，凡抵極法，一切免死。彼官典犯臟及故殺人，平日大赦所不免，今因疏理而原之，使貪吏無所懲畏，死者銜冤無告，恐非所以消旱災、致和氣也。昔周饑，克殷而年豐；〔左傳甯莊子之言，為討邢發也。〕衛旱，討邢而雨降。是則誅罪戮姦，式合天意，雪冤決滯，乃副聖心也。乞再加裁定。」詔兩省五品以上議之。〔兩省五品以上官，自給事中、中書舍人以上也。〕
4初，李德裕執政，引白敏中為翰林學士；〔見二百四十六卷會昌二年。〕及武宗崩，德裕失勢，敏中乘上下之怒，竭力排之，使其黨李鹹訟德裕罪，〔考異曰：實錄：「白敏中、令狐綯，在會昌中，德裕不以朋黨疑之，置之臺閣。及德裕失勢，抵掌戟手，同謀斥逐。而崔鉉亦以會昌末罷相怨德裕，大中初，敏中復薦鉉在中書，乃令其黨人李鹹者訟德裕輔政時陰事，罷德裕留守，以太子少保分司東都。」按舊傳，綯以大中二年自湖州刺史入知制誥，鉉以三年自河中節度使入為相，此時未也。實錄誤。今按通鑑所書令狐綯知制誥，在是年六七月之間。湖州刺史有「前」字。〕德裕由是自東都留守以太子少保、分司。〔分司東都也。〕
左諫議大夫張鷺等上言：「陛下以旱理繫囚，慮有冤滯。今所原死罪，無冤可雪，恐兇險僥倖之徒常思水旱為災，宜如馬植所奏。」詔從之，皆論如法。以植為刑部侍郎，充鹽鐵轉運使。
植素以文學政事有名於時，李德裕不之重。及白敏中秉政，凡德裕所薄者，皆不次用之。以盧商為武昌節度使。以刑部尚書、判度支崔元式為門下侍郎，翰林學士，戶部侍郎韋琮為中書侍郎，並同平章事。
5閏月，敕：「應會昌五年所癈寺，有僧能營葺者，聽自居之，有司毌得禁止。」是時君、相務反會昌之政，〔相，息亮翻。〕故僧、尼之弊皆復其舊。〔觀通鑑所書，則會昌、大中之是非可見矣。〕
6己酉，積慶太后蕭氏崩。〔蕭後，文宗之母也，武宗時徙居積慶殿，故以稱之。〕
7五月，幽州節度使張仲武大破諸奚。
8吐蕃論恐熱乘武宗之喪，誘党項及回鶻餘眾寇河西，〔誘，音酉。〕詔河東節度使王宰將代北諸軍擊之。〔代北諸軍，謂陘嶺以北諸軍也。〕宰以沙陀朱邪赤心為前鋒，自麟州濟河，與恐熱戰於鹽州，破走之。
9六月，以鴻臚卿李業為冊黠戛斯英武誠明可汗使。
10上謂白敏中曰：「朕昔從憲宗之喪，道遇風雨，百官、六宮四散避去，惟山陵使長而多髯，〔髯，如佔翻。〕攀靈駕不去，誰也﹖」對曰：「令狐楚。」上曰：「有子乎﹖」對曰：「長子緒今為隨州刺史。」上曰：「堪為相乎﹖」對曰：「緒少病風痹。〔少，詩照翻。痹，必至翻，腳冷濕病也。〕次子綯，前湖州刺史，有才器。」上即擢為考功郎中、知制誥。綯入謝，上問以元和故事，綯條對甚悉，〔綯，徒刀翻。悉，詳也。〕上悅，遂有大用之意。〔為令狐綯柄用張本。〕
11秋，八月，丙申，以門下侍郎、同平章事李回同平章事、充西川節度使。
12葬貞獻皇后於光陵之側。〔積慶蕭後，諡貞獻。〕
13上敦睦兄弟，作雍和殿於十六宅，〔會要，是年刺，親親樓號雍和殿，別造屋宇廊舍七百間。宋白曰：雍和殿在睦親院。〕數臨幸，置酒，作樂，擊毬盡歡。〔數，所角翻。〕諸王有疾，常親至臥內存問，憂形於色。
14突厥掠漕米及行商，振武節度使史憲忠擊破之。〔考異曰：按突厥亡已久，蓋猶有餘種在振武之北者。餘謂此突厥餘種保塞內屬者也。〕
15九月，丁卯，以金吾大將軍鄭光為平盧節度使。光，潤州人，太后之弟也。
16乙酉，前永寧尉吳汝納，訟其弟湘罪不至死，「李紳與李德裕相表裏，欺罔武宗，枉殺臣弟，乞召江州司戶崔元藻等對辨。」〔吳湘死見上卷武宗會昌五年。〕丁亥，敕御史臺鞫實以聞。〔鞫實，窮治其實也。〕冬，十二月，庚戌，御史臺奏，據崔元藻所列吳湘冤狀，如吳汝納之言。戊午，貶太子少保、分司李德裕為潮州司馬。
17吏部奏，會昌四年所減州縣官內復增三百八十三員。〔讀者至此，以減者為是邪﹖以於既減之後而復增者為是邪﹖〕
二年（戊辰、八四八）
1正月，甲子，羣臣上尊號曰聖敬文思和武光孝皇帝；〔思，相吏翻。〕赦天下。
2初，李德裕執政，有薦丁柔立清直可任諫官者，德裕不能用。上即位，柔立為右補闕；德裕貶潮州，柔立上疏訟其冤。丙寅，坐阿附貶南陽尉。〔史言丁柔立有是非之心。南陽縣，漢南陽郡所治宛縣地也，隋改為南陽縣，唐屬鄧州。九域志：在州東北一百二十里。〕
3西川節度使李回、桂管觀察使鄭亞坐前不能直吳湘冤，乙酉，回左遷湖南觀察使，亞貶循州刺史，李紳追奪三任告身。〔李紳已薨，故追奪。〕中書舍人崔嘏坐草李德裕制不盡言其罪，己丑，貶端州刺史。
4回鶻遏捻可汗仰給於奚王石舍朗；〔仰，牛向翻。〕及張仲武大破奚眾，〔見去年五月。〕回鶻無所得食，日益耗散，至是，所存貴人以下不滿五百人，依於室韋。使者入賀正，〔此回鶻使者也。〕過幽州，張仲武使歸取遏捻等；遏捻聞之，夜與妻葛祿、子特勒毒斯等九騎西走，餘眾追之不及，相與大哭。室韋分回鶻餘眾為七，七姓共分之； 〔室韋有嶺西部、山北部、黃頭部、如者部、婆萵部、訥北部、駱丹部，凡七姓，悉居柳城東北，近者二千里，遠者六千里而贏。〕居三日，黠戛斯遣其相阿播帥諸 胡兵號七萬來取回鶻，〔帥，讀曰率。〕大破室韋，悉收回鶻餘眾歸磧北。猶有數帳，潛竄山林，鈔盜諸胡；〔鈔，楚交翻。〕其別部厖勒，先在安西，亦自稱可 汗，居甘州，總磧西諸城，種落微弱，時入獻見。〔見，賢遍翻。回鶻至五季時入獻見者皆厖勒種類也。種，章勇翻。〕
5二月，庚子，以知制誥令狐綯為翰林學士。上嘗以太宗所撰金鏡〔金鏡書，太宗所著也。〕授綯，使讀之，「至亂未嘗不任不肖，至治未嘗不任忠賢，」〔治，直吏翻。〕上止之曰：「凡求致太平，當以此言為首。」又書貞觀政要於屏風，每正色拱手而讀之。〔觀，古玩翻。〕上欲知百官名數，令狐綯曰：「六品已下，官卑數多，皆吏部注擬；五品以上，則政府制授，各有籍，命曰具員。」上命宰相作具員御覽五卷，上之，〔上之，時掌翻。〕常置於案上。
6立皇子澤為濮王。上欲作五王院於大明宮，以處皇子之幼者，〔處，昌呂翻。〕召術士柴嶽明使相其地。嶽明對曰：「臣庶之家， 遷徙不常，故有自陽宅入陰宅，陰宅入陽宅。刑剋禍福，師有其說，〔陰陽家所謂三刑，謂寅刑巳，巳刑申，申刑寅，醜刑戌，戌刑未，未刑醜，子刑卯，卯刑子， 辰刑辰，午刑午，酉刑酉，亥刑亥。克，謂金克木，木克土，土克水，水克火，火克金。〕今陛下深拱法宮，〔如淳曰：法宮，路寢正殿也。〕萬神擁衛，陰陽書本 不言帝王家。」上善其言，賜束帛遣之。
7夏，五月，己未朔，日有食之。
8門下侍郎、同平章事崔元式罷為戶部尚書；以兵部侍郎，判度支，戶部周墀、刑部侍郎，鹽鐵轉軍使馬植並同平章事。〔「並」，當作「並」〕
初，墀為義成節度使，闢韋澳為判官，及為相，謂澳曰：「力小任重，何以相助﹖」澳曰：「願相公無權。」墀愕然，不知所謂。澳曰：「官賞刑罰，與天下共其可否，勿以己之愛憎喜怒移之，天下自理，何權之有！」墀深然之。澳，貫之之子也。〔澳，烏到翻。韋貫之，元和中為相。〕
9己卯，太皇太后郭氏崩於興慶宮。
六月，禮院檢討官王皞貶句容令。〔唐太常寺有禮院脩撰、檢討官各一員。宋白曰：貞元九年四月，敕太常寺宜署禮院脩撰、檢討官各一員，使為定額。句容縣，屬昇州。宋白曰：句容縣，本漢縣，以界內茅山本名句曲山，因立名。〕
初，憲宗之崩，上疑郭太后預其謀；又，鄭太后本郭太后侍兒，有宿怨，故上即位，待郭太后禮殊薄。郭太后意怏怏，一日，登勤政樓，〔即玄宗所起勤政務本之樓，在興慶宮。〕欲自隕；上聞之，大怒，是夕，崩，外人頗有異論。
上以鄭太后故，不欲以郭後祔憲宗，有司請葬景陵外園；皞奏宜合葬景陵，神主配憲宗室，奏入，上大怒。白敏中召皞詰之，皞曰：「太皇太后，汾陽王之孫，〔郭子儀封汾陽王。〕憲宗在東宮為正妃，逮事順宗為婦。憲宗厭代之夕，事出曖昧；太皇太后母天下，歷五朝，〔五朝，穆、敬、文、武、宣。〕豈得以曖昧之事遽廢正嫡之禮乎！」敏中怒甚，皞辭氣愈厲。諸相會食，周墀立於敏中之門以俟之，敏中使謝曰：「方為一書生所苦，公弟先行。」〔弟，與第同。〕墀入，至敏中廳問其事，見皞爭辨方急，墀舉手加顙，歎皞孤直。明日，皞坐貶官。〔考異曰：實錄：「五月，戈寅，以太皇太后寢疾，權不聽政，宰臣帥百寮問太后起居。己卯，復問起居，下遺令。是日，太后崩。初，上纂位，以憲宗遇弒，頗疑後在黨中，至是，暴得疾崩，帝之志也。甲申，白敏中帥百寮上表請聽政，不許。乙酉，又上表，不許。丙戌，三上表，乃依。六月，貶禮院檢討官王皞為潤州句容令。」舊傳曰：「宣宗繼統，即後之諸子也，恩禮愈異於前朝。大中年崩，祔景陵。後歷位七朝，五居太母之尊，人君行子孫之禮，福壽隆貴四十餘年，雖漢之馬、鄧無以加焉，識者以為汾陽社稷之功未泯，復鍾慶於懿安焉。」裴延裕東觀奏記曰：「憲宗皇帝晏駕之夕，上雖幼，頗記其事，追恨光陵商臣之酷，即位後，誅鉏惡黨，無漏網者。郭太后以上英察孝果，且懷慚懼，時居興慶宮，一日，與一二侍兒同升勤政樓，倚衡而望，便欲殞於樓下，欲成上過；左右急持之， 即聞於上。上大怒，其夕，太后暴崩，上志也。」又曰：「懿安郭太后既崩，喪服許如故事。禮院檢討官王皞抗疏，請後合葬景陵，配饗憲宗廟室。既入，上大怒。 宰臣白敏中召皞詰其事。皞對云云。翌日，皞貶潤州句容縣令；周墀亦免相。」按實錄所言暴崩事，皆出於東觀奏記。若實有此事，則既雲是夕暴崩，何得前一日先 下詔雲，以太后寢疾，權不聽政。若無此事，則廷裕豈敢輒誣宣宗！或者郭後實以病終，而宣宗以平日疑忿之心，欲黜其禮，故皞爭之。疑以傳疑，今參取之。東觀奏記又曰：「杜悰通貴日久，門下有術士姓李。悰任西川節度使，馬植罷黔中赴闕，至西川，李術士一見植，謂悰曰：『馬中丞非常人也，相公厚遇之。』悰未之信。術士一日密言於悰曰：『相公將有甚禍，非馬中亟不能救，乞厚結之。』悰始驚信。發日，厚幣贈之，仍令邸吏為植於闕下買宅，生生之費無闕焉。植至門，方知感，悰，不知其旨。尋除光祿卿，報狀至蜀，悰謂術士曰：『貴人到闕作光祿勳矣。』術士曰：『姑待之。』稍進大理卿，又遷刑部侍郎，充諸道鹽鐵使。悰始驚憂。俄而作相。懿安皇太后崩後，悰，懿安子伲也，忽一日，內榜子索檢責宰相元載故事。植諭旨。翌日延英，上前萬端營救。植素辯，能回上旨，事遂中寢。按植，會昌中已自黔中入為大理卿。悰今年二月始為西川節度。今不取。按裴延裕後作「廷裕」，必有一誤。〕
10秋，九月，甲子，再貶潮州司馬李德裕為崖州司戶，湖南觀察使李回為賀州刺史。〔崖州去京師七千四百六十里。賀州，京師東南四千百百三十里。〕
11前鳳翔節度使石雄詣政府自陳黑山、烏嶺之功，〔政府，即謂政事堂。黑山、烏嶺功並見上卷武宗會昌三年。考異曰：此出範攄雲谿友議。彼以烏嶺為天井，誤也。〕求一鎮以終老。執政以雄李德裕所薦曰：「曏日之功，朝廷以蒲、孟、岐三鎮酬之，足矣。」〔蒲，河中。孟，河陽。岐，鳳翔。〕除左龍武統軍。雄怏怏而薨。
12十一月，庚午，萬壽公主適起居郎鄭顥。顥，絪之孫，〔鄭絪為相於元和之初。〕登進士第，為校書郎、右拾遺內供奉，以文雅著稱。公主，上之愛女，故選顥尚之。有司循舊制請用銀裝車，上曰：「吾欲以儉約化天下，當自親者始。」令依外命婦以銅裝車。〔唐制：公主乘厭翟車。外命婦一品，乘自銅厭犢車。〕詔公主執婦禮，皆如臣庶之法，戒以毋得輕夫族，毋得預時事。又申以手詔曰：「苟違吾戒，必有太平、安樂之禍。」〔樂，音洛。〕顥弟顗，嘗得危疾，上遣使視之，還，問「公主何在﹖」曰：「在慈恩寺觀戲場。」上怒，歎曰：「我怪士大夫家不欲與我家為婚，良有以也！」亟命召公主入宮，立之階下，不之視。公主懼，涕泣謝罪。上責之曰：「豈有小郎病，不往省視，乃觀戲乎！」〔自晉以來，嫂謂叔為小郎。省，悉景翻。〕遣歸鄭氏。由是終上之世，貴戚皆兢兢守禮法，如山東衣冠之族。
13壬午，葬懿安皇后於景陵之側。〔非禮也。憲宗不為正其始，以致宣宗不為正其終。〕
14以中書侍郎、同平章事韋琮為太子賓客、公司。
15十二月，鳳翔節度使崔珙奏破吐蕃，克清水。清水先隸奏州，宋白曰：「清水，漢舊縣，其地即秦仲始所封。九域志：清水縣在秦州九十里。宋白曰：長興中，移清水縣於上邽鎮。九域志之清水，長興所移也。〕詔以本州未復，權隸鳳翔。
16上見憲宗朝公卿子孫，多擢用之。刑部員外郎杜勝次對，上問其家世，對曰：「臣父黃裳，首請憲宗監國。」〔事見二百三十六卷永貞元年。朝，直遙翻。〕即除給事中。翰林學士裴諗，度之子也，上幸翰林，面除承旨。〔諗，式荏翻。以裴度相元和之功，自足以賞延於也，但翰林學士承旨非賞功之官耳。〕
17吐蕃論恐熱遣其將莽羅急藏將兵二萬略地西鄙，尚婢婢遣其將拓跋懷光擊之於南谷，大破之，急藏降。〔降，戶江翻。〕
三年（己巳、八四九）
1春，正月，上與宰相論元和循吏孰為第一，周墀曰：「臣嘗守土江西，聞觀察使韋丹功德被於八州，〔被，皮義翻。八州，洪、江、鄂、嶽、虔、吉、袁、撫也。〕沒四十年，老稚歌思，〔稚，直利翻。〕如丹尚存。」乙亥，詔史館脩撰杜牧撰丹遺愛碑以紀之，仍擢其子河陽觀察判官宙為御史。
2二月，吐蕃論恐熱軍於河州，尚婢婢軍於河源軍。〔河源軍在鄯州東。宋白曰：河源軍置在湟〔湟〕州東西，本趙充國亭堠也。〕婢婢諸將欲擊恐熱，婢婢曰：「不可。我軍驟勝而輕敵，彼窮困而致死，戰必不利。」諸將不從。婢婢知其必敗，據河橋以待之，諸將果敗。婢婢收餘眾，焚橋，歸鄯州。〔據河橋，敗兵敗而退者有歸路。敗兵既渡，焚橋阻河，則可以截論恐熱之追掩。史言尚婢婢善兵。〕
3吐蕃秦、原、安樂三州及石門等七關來降；〔高宗時，吐谷渾為吐蕃所逼，徙於鄯州，不安其居，又徙於靈州之境。咸亨三年，以靈州故鳴沙縣地置安樂州以居之。安、史之亂，吐蕃取安樂州，吐谷渾又徙朔方、河東之境。原州界有石門、驛藏、制勝、石峽、木靖、木峽、六盤七關。考異曰：實錄：「涇原節度使康季榮奏吐蕃宰相論恐熱殺東道節度使，奉表以三州、七關來降。」獻祖紀年錄亦云「殺東道節度使，奉表。」按補國史敘論恐熱事甚詳。至五年五月始來降，此際未降也。又不雲殺東道節度使。且恐熱若以三州、七關來降，朝廷必官賞之，何故但賞邊將而不及恐熱。蓋三州、七關，以吐蕃國亂，自來降唐，朝廷遣諸道應接撫納之，非恐熱帥以來。實錄誤耳。〕以太僕卿陸耽為宣諭使，詔涇原、靈武、鳳翔、邠寧、振武皆出兵應接。
4河東節度使王宰入朝，以貨結權倖，求以使相領宣武；刑部尚書、同平章事周墀上疏論之，宰遂還鎮。駙馬都尉韋讓求為京兆尹；墀言京兆尹非才望不可為，讓議竟寢。墀又諫上開邊，〔開邊，謂經略河西也。〕由是忤旨。〔忤，五故翻。〕夏，四月，以墀為東川節度使。以御史大夫崔鉉為中書侍郎、同平章事，兵部侍郎、判戶部魏扶同平章事。
5癸巳，盧龍奏節度使張仲武薨，軍中立其子節度押牙直方。
6翰林學士鄭顥言於上曰：「周墀以直言入相，亦以直言罷相。」上深感悟，甲午，墀入謝，加檢校右僕射。
7戊戌，以張宜方為盧龍留後。
8五月，徐州軍亂，逐節度使李廓。廓，程之子也，〔李程見二百四十三卷長慶四年。〕在鎮不治，〔治，直之翻。〕右補闕鄭魯上言其狀，且曰：「臣恐新麥未登，徐師必亂；速命良帥，救此一方。」〔帥，所類翻。〕上未之省。〔省，悉景翻。〕徐州果亂，上思魯言，擢為起居舍人。
以義成節度使盧弘正為武寧節度使。武寧士卒素驕，有銀刀都尤甚，屢逐主帥。弘止至鎮，都虞候胡慶方復謀作亂；〔復，扶又翻。〕弘止誅之，撫循其餘，訓以忠義，軍府由是獲安。
9六月，戊申，以張直方為盧龍節度使。
10涇原節度使康季榮取原州〔原州本治高平，安、史亂後沒於吐蕃。〕及石門、驛藏、木峽、制勝、六磐、石峽六關。秋，七月， 丁巳，靈武節度使朱叔明取長樂州。〔「長樂」當作「安樂」。宋白曰：安樂州置於靈州鳴沙縣。樂，音洛；下同。〕甲子，邠寧節度使張君緒取蕭關。〔蕭關縣， 舊志，屬原州。〕甲戌，鳳翔節度使李玭取秦州。〔玭，蒲蠲翻。凡取，言易也。秦州本治上邽。宋白曰：時治成紀，在舊州南一百里。〕詔邠寧節度權移軍於寧州 以應接河西。
八月，乙酉，改長樂州為威州。〔宋白曰：靈州鳴沙縣本漢富平縣地；後周立會州，隋立環州，以大河環曲為名。唐神龍中，默啜寇掠，移縣於廢豐安城，鹹通三年歸復，以舊縣基置安樂州，大中三年，改為威州。〕
河、隴老幼千餘人詣闕，〔考異曰：實錄雲數千人。今從舊傳。〕己丑，上御延喜門樓見之，〔延喜門在皇城東北角。六典：皇城東面二門，北曰延喜，南曰景風。延喜門則承天門外橫街，東直通化門。〕歡呼舞躍，解胡服，襲冠帶，觀者皆呼萬歲。詔「募百姓墾闢三州、七關土田，五年不租稅；自今京城罪人應配流者皆配十處；〔十處，三州、七關也。〕四道將吏能於鎮戍之地營田者，官給牛及種糧。〔四道，涇原、邠寧、靈武、鳳翔。宋白曰：史臣曰：營田之名，蓋緣邊多隙地，蕃兵鎮戌，課其播殖以助軍須，謂之屯田。其後中原兵興，民戶鹹耗，野多閒田，而治財賦者如沿邊例開置，名曰營田。行之歲久，不以兵，乃招致農民強戶，謂之營田戶。復有主務敗闕犯法之家，沒納田宅，亦係於此。自此諸道皆有營田務。種，章勇翻。〕溫池鹽利可贍邊陲，委度支制置。〔神龍元年，置溫池縣，屬靈州，是年度屬威州，縣有鹽池。〕其三州、七關鎮戍之卒，皆倍給衣糧，〔言衣糧倍於其他戍卒。〕仍二年一代。道路建置堡柵，有商旅往來販易及戍卒子弟通傳家信，關鎮毋得留難。其山南、劍南邊境有沒蕃州縣，亦令量力收復。」〔廣德以來，西羌內侵山南巡內，階、成陷沒。文州移治劍南，西山諸州亦多有沒於吐蕃者。按階州時為武州。宋白曰：階州，漢武都之地；後魏平武都，築城於仙陵山，置武都鎮，西魏始置武州。大曆初，與秦州俱沒於吐蕃，大中三年收復，復立武州，景曆元年改階州。〕
11冬，十月，改備邊庫為延資庫。〔備邊庫初置見上武宗會昌五年。〕
13閏十一月，丁酉，宰相以克復河、湟請上尊號，上曰：「憲宗常有志復河、湟，〔見二百三十八卷元和五年。〕以中原方用兵，〔謂方用兵於兩河也。〕未遂而崩，今乃克成先志耳。其議加順、憲二廟尊諡以昭功烈。」
14盧龍節度使張直方，暴忍，喜遊獵。〔喜，許記翻。〕軍中將作亂，直方知之，託言出獵，遂舉族逃歸京師；軍中推牙將周綝為留後。〔綝，醜林翻。考異曰：舊紀：「十一月，幽州軍亂，逐張直方，軍人推周綝為留後。四年，九月，周綝卒，軍人立張允伸為留後。」直方傳曰：「直方多不法，慮為將卒所圖；三年冬，託以遊獵，奔赴闕廷。」張允伸傳曰：「四年，戎帥周綝寢疾，表允伸為留後。」新紀：「四年，八月，幽州軍亂，逐張直方，張允伸自稱留後。」傳亦言直方出奔，即以允伸為留後。實錄直方赴闕，亦在去年八月至九月。又云張允伸知留後。皆無周綝姓名。今從舊書。〕直方至京師，拜金吾大將軍。
15甲戌，追上順宗諡曰至德夕道大聖大安孝皇帝；憲宗諡曰昭文章武大聖至神孝皇帝。仍改題神主。〔自天寶已來，加上諸帝諡號，陵中玉冊及神主未嘗改題。〕
16己未，崖州司戶李德裕卒。
17山南西道節度使鄭涯奏取扶州。〔劉昫曰：扶州，治同昌縣，歷代吐谷渾所據。西魏逐吐谷渾，於此置鄧州及鄧寧郡，蓋以平定鄧至羌為名。隋初，改置扶州及同昌縣，在長安西南一千六百九十里。廣德後沒於吐蕃。〕
