△卷第一百六十五
梁紀二十一〔起昭陽作噩（癸酉），盡閼逢閹茂（甲戌），凡二年。〕
世祖孝元皇帝下
承聖二年（癸酉、五五三）
1春，正月，王僧辯發建康，承製，使陳霸先代鎮揚州。〔使陳霸先自京口代鎮揚州。〕
2丙子，山胡圍齊離石。戊寅，齊主討之，未至，胡已走，因巡三堆，〔魏收地形志：郡平寇縣，魏真君七年併三堆屬焉。隋鴈門郡崞縣有平寇縣。〕大獵而歸。
3以吏部尚書王褒為左僕射。
4己丑，齊改鑄錢，文曰「常平五銖」。〔五代志：齊文宣除魏永安五銖，改鑄常平五銖，重如其文，其錢甚貴，且製造甚精。〕
5二月，庚子，李洪雅力屈，以空雲城降陸納。〔去年吳藏攻李洪雅。降，戶江翻；下同。〕納囚洪雅，殺丁道貴。納以沙門寶誌詩讖有「十八子」，以為李氏當王，〔天監中，寶誌為讖雲：「太歲龍，將無理。蕭經霜，草應死。餘人散，十八子。」時言蕭氏當滅，李氏代興。讖，楚讚翻。〕甲辰，推洪雅為主，號大將軍，使乘平肩輿，列鼓吹，納帥眾數千，左右翼從。〔吹，尺瑞翻。帥，讀曰率；下同。從，才用翻。〕
6魏太師泰去丞相、大行臺，〔去，羌呂翻。〕為都督中外諸軍事。
7王雄至東梁州，黃眾寶帥眾降。〔黃眾寶反見上捲上年。〕太師泰赦之，遷其蒙帥於雍州。〔帥，所類翻。雍，於用翻。〕
8齊主送柔然可汗鐵伐之登注及兄庫提還其國。〔登注等奔齊見上捲上年。可，從刊入聲。汗，音寒。〕鐵伐尋為契丹所殺，〔契，欺訖翻，又音喫。〕國人立登注為可汗。登注復為其大人阿富提所殺，〔復，扶又翻。〕國人立庫提。
9突厥伊利可汗卒，子科羅立，號乙息記可汗；〔厥，君勿翻。考異曰：顏師古隋書厥傳雲：「弟逸可汗立。」今從周書及北史。〕三月，遣使獻馬五萬於魏。〔使，疏吏翻。〕柔然別部又立阿那緕叔父鄧叔子為可汗；〔考異曰：魏書、北史蠕蠕傳皆雲「立鐵伐為可汗」，突厥傳皆雲「立鄧叔子為可汗」。蓋諸部分散，各有所立也。〕乙息記擊破鄧叔子於沃野北木賴山。乙息記卒，捨其子攝圖而立其弟俟斤，號木杆可汗。〔俟，渠之翻。杆，公旦翻。為後佗揼卒、攝圖爭國張本。考異曰：周書作「木汗」，隋書作「俟鬥木杆」。今從北史。〕木杆狀貌奇異，性剛勇，多智略，善用兵，鄰國畏之。
10上聞武陵王紀東下，使方士畫版為紀像，〔畫，與畫同。〕親釘支體以厭之，〔釘，丁定翻。厭，於謟翻。〕又執侯景之俘以報紀。初，紀之舉兵，皆太子圓照之謀也。圓照時鎮巴東，〔巴東，信州。〕執留使者，啟紀雲：「侯景未平，宜急進討；已聞荊鎮為景所破。」紀信之，趣兵東下。〔使，疏吏翻。趣，讀曰促。〕
上甚懼，與魏書曰：「『子糾，親也，請君討之。』」〔左傳：齊無知弒其君，雍廩殺無知。公子小白自莒入於齊。魯莊公伐齊，納子糾，魯師敗績。齊鮑叔帥師來言曰：「子糾，親也，請君討之。」乃殺子糾。〕太師泰曰：「取蜀制梁，在茲一舉。」諸將鹹難之。〔鹹以為難也。〕大將軍代人尉遲迥，泰之甥也，〔迥傳：其先魏之別種，號尉遲部，因氏焉。尉，紆勿翻。〕獨以為可克。泰問以方略，迥曰：「蜀與中國隔絕百有餘年，恃其險，【章：十二行本「險」下有「遠」字；乙十一行本同；孔本同；張校同。】不虞我至，若以鐵騎兼行襲之，無不克矣。」〔騎，奇寄翻；下同。〕泰乃遣迥督開府儀同三司原珍等六軍，甲士萬二千，騎萬匹，自散關伐蜀。〔考異曰：典略在正月戊辰。今從周紀。〕
11陸納遣將吳藏、潘烏黑、李賢明等下據車輪。〔將，即亮翻；下同。按下文，陸納夾岸為城。甲子，王僧辯攻拔之，乙丑，進圍長沙。則車輪之地，蓋據湘江之要，去長沙不遠也。考異曰：梁紀雲「二月丙子」。按長曆，二月無丙子。梁紀誤。〕王僧辯至巴陵，〔考異曰：典略雲「三月辛酉」。按長曆，是月癸亥朔，無辛酉。典略誤。〕宜豐侯循讓都督於僧辯，〔考異曰：僧辯傳雲「與陳霸先讓都督」。今從典略。〕僧辯弗受。上乃以僧辯、循為東、西都督。夏，四月，丙申，僧辯軍於車輪。〔考異曰：典略作「甲子」，非也。今從梁紀。〕
12吐谷渾可汗誇呂，雖通使於魏而寇抄不息，〔吐，從暾入聲。谷，音浴。使，疏吏翻；下同。抄，楚交翻。〕宇文泰將騎三萬踰隴，至姑臧，討之。誇呂懼，請服；既而復通使於齊。涼州刺史史寧覘知其還，襲之於赤泉，〔唐志：涼州姑臧縣有赤水軍，本赤烏鎮，有赤烏泉，因名，幅員五千一百八十里，軍之最大者也。復，扶又翻。覘，醜鹽翻，又醜豔翻。〕獲其僕射乞伏觸狀。【嚴：「狀」改「拔」。】
13陸納夾岸為城，以拒王僧辯。納士卒皆百戰之餘，僧辯憚之，不敢輕進，稍作連城以逼之。納以僧辯為怯，不設備；五月，甲子，僧辯命諸軍水陸齊進，急攻之，僧辯親執旗鼓，宜豐侯循親受矢石，拔其二城；納眾大敗，步走，保長沙。乙丑，僧辯進圍之。僧辯坐壟上視築圍壘，吳藏、李賢明帥銳卒千人開門突出，蒙楯直進，趨僧辯。〔帥，讀曰率。楯，食尹翻。趨，七喻翻。〕時杜崱、杜龕並侍左右，甲士衛者止百餘人，力戰拒之。〔崱，士力翻。龕，苦含翻。〕僧辯據胡牀不動，裴之橫從旁擊藏等，藏等敗退，賢明死，〔李賢明，本侯景將也，景敗，歸王琳。〕藏脫走入城。
14武陵王紀至巴郡，聞有魏兵，遣前梁州刺史巴西譙淹還救蜀。初，楊乾運求為梁州刺史，紀以為潼州刺史；【章：十二行本無「刺史」二字；乙十一行本同；張校同，雲無註本亦無。】〔五代志：金山郡，西魏置潼州。蓋梁已置此州也，治涪城。〕楊法琛求為黎州刺史，以為沙州：〔蓋即以平興為沙州也。潼，音同。琛，醜林翻。〕二人皆不悅。乾運兄子略說乾運曰：「今侯景初平，宜同心戮力，〔說，式芮翻。戮，音留，又音六，併力也。〕保國寧民，而兄弟尋戈，〔左傳，子產曰：「昔高辛氏有二子，伯曰閼伯，季曰實沈，不相能也，日尋干戈，以相徵討。」〕此自亡之道也。夫木朽不雕，〔論語，孔本曰：「朽木不可雕也。」〕世衰難佐，不如送款關中，可以功名兩全。」乾運然之，令略將二千人鎮劍閣，又遣其伲樂廣鎮安州，〔五代志：普安郡，梁置南安州，後改為安州。普安舊曰南安，西魏改普安。將，即亮翻。〕與法琛皆潛通於魏。魏太師泰密賜乾運鐵券，授驃騎大將軍、開府儀同三司、梁州刺史。〔西魏之官，驃騎大將軍、開府儀同三司，位次柱國大將軍。驃，匹妙翻。〕尉遲迥以開府儀同三司侯呂陵始為前軍，〔侯呂陵，虜三字姓。〕至劍閣，略退就樂廣，翻城應始，始入據安州。甲戌，迥至涪水，〔涪水自龍州入潼州界。潼州治涪，其城西臨涪水。涪，音浮。〕乾運以州降。〔降，戶江翻。〕泂分軍守之，進襲成都。時成都見兵不滿萬人，〔見，賢遍翻。〕倉庫空竭，永豐侯撝嬰城自守，迥圍之。譙淹遣江州刺史景欣、幽州刺史趙拔扈援成都，〔五代志：隆山郡隆山縣，舊曰犍為縣，置江州。迥使原珍等擊走之。〕
武陵王紀至巴東，聞侯景已平，乃自悔，召太子圓照責之，對曰：「侯景雖平，江陵未服。」紀亦以既稱尊號，〔紀稱尊號，見上捲上年。〕不可復為人下，〔復，扶又翻；下上復、復送、乃復、無復同。〕欲遂東進。將卒日夜思歸，其江州刺史王開業以為宜還救根本，更思後圖；諸將皆以為然。〔將，即亮翻。〕圓照及劉孝勝固言不可，紀從之，宣言於眾曰：「敢諫者死！」乙丑，紀至西陵，軍勢甚盛，舳艫翳川。〔舳，音逐。艫，音廬。翳，蔽也。〕護軍陸法和築二城於峽口兩岸，運石填江，鐵鎖斷之。〔斷，音短。〕
帝拔任約於獄，以為晉安王司馬，〔帝封子方智為晉安王。任，音壬。〕使助法和拒紀，〔赤亭之戰，法和活約，是有舊恩，故使助之。〕謂之曰：「汝罪不容誅，我不殺，本為今日！」因撤禁兵以配之，仍許妻以廬陵王續之女，使宣猛將軍劉棻與之俱。〔為，於偽翻。妻，七細翻。棻，符分翻。〕
15庚辰，巴州刺史餘孝頃將兵萬人會王僧辯於長沙。〔將，即亮翻；下同。〕
16豫章太守觀寧侯永，昏而少斷，〔少，詩沼翻。斷，丁亂翻。〕左右武蠻奴用事，軍主文重疾之。永將兵討陸納，至宮亭胡，重殺蠻奴，永軍潰，奔江陵。重將其眾奔開建侯蕃，蕃殺之而有其眾。〔開建侯蕃時鎮鄱陽。沈約曰：宋文帝分臨賀郡之封陽縣立開建縣。〕
17六月，壬辰，武陵王紀築連城，攻絕鐵鎖，陸法和告急相繼。上復拔謝答仁於獄，〔去年侯景敗，得謝答仁，不殺而囚之。以為步兵校尉，梁東宮有步兵等三校尉。校，戶教翻。〕配兵使助法和；又遣使送王琳，令說諭陸納。〔使，疏吏翻。說，式芮翻。〕乙未，琳至長沙，僧辯使送示之， 納眾悉拜且泣，使謂僧辯曰：「朝廷若赦王郎，乞聽入城。」僧辯不許，復送江陵。陸法和求救不已，上欲召長沙兵，恐失陸納，乃復遣琳許其入城。琳既入，納遂 降，湘州平。〔降，戶江翻。考異曰：梁紀：「乙酉，湘州平。」按長曆，是月無乙酉。梁紀誤。〕上復琳官爵，使將兵西援峽口。〔將，即亮翻。〕
18甲辰，齊章武景王庫狄幹卒。
19武陵王紀遣將軍侯叡將眾七千築壘與陸法和相拒。上遣使與紀書，許其還蜀，專制一方；紀不從，報書如家人禮。〔不肯定君臣之分而用兄弟之禮。使，疏吏翻；下同。〕陸納既平，湘州諸軍相繼西上，〔上，時掌翻。〕上復與紀書曰：「吾年為一日之長，屬有平亂之功，膺此樂推，事歸當璧。〔長，陟丈翻。屬，之慾翻。樂，音洛。左傳：楚共王無冢適，有寵子五人，無適立焉。乃大有事於羣望，而祈曰：「請神擇於五人者，使主社稷。」乃徧以璧見於羣望曰：「當璧而拜者，神所立也。」既乃密埋璧於大室之庭，使五人者齊而長入拜，康王跨之，靈王肘加焉，子千、子簒皆遠之。平王弱，抱以入，再拜，皆厭紐。後平王卒有楚國。〕儻遣使乎，良所遲也。〔遲，直利翻，待也。〕如曰不然，於此投筆。友于兄弟，分形共氣，兄肥弟瘦，無復相見之期，讓棗推梨，永罷懽愉之日。〔漢孔融兄弟七人，融第六，四歲時，與諸兄共食梨棗，輒引小者。人問其故，答曰：「我小兒，法當取小者。」人皆異之。推，吐雷翻。〕心乎愛矣，書不盡言。」〔言兄弟之愛存之於心，非書翰之間所能盡言也。〕紀頓兵日久，頻戰不利，又聞魏寇深入成都，孤危憂懣，不知所為。〔懣，音悶，又音滿。〕乃遣其度支尚書樂奉業詣江陵求和，請依前旨還蜀。〔度，徒洛翻。〕奉業知紀必敗，啟上曰：「蜀軍乏糧，士卒多死，危亡可待。」上遂不許其和。〔史言上兄皆阻兵而安忍。〕
紀以黃金一斤為餅，餅百為篋，至有百篋，銀五倍於金，錦罽、繒綵稱是，每戰，懸示將士，不以為賞。〔罽，音計。繒，慈陵翻。稱，尺證翻。將，即亮翻；下同。〕寧州刺史陳智祖請散之以募勇士，弗聽，智祖哭而死。有請事者，紀稱疾不見，由是將卒解體。
秋，七月，辛未，巴東民苻昇等斬峽口城主公孫晃，降於王琳。〔將，即亮翻。降，戶江翻。考異曰：典略作「丙戌」。今從梁書。〕謝答仁、任約進攻侯叡，破之，拔其三壘。於是兩岸十四城俱降。紀不獲退，〔諸城已降，江陵兵斷道，故不獲退。〕順流東下，遊擊將軍【章：十二行本「軍」下有「南陽」二字；乙十一行本同；孔本同；退齋校同。】樊猛追擊之，紀眾大潰，赴水死者八千餘人，猛圍而守之。上密敕孟曰：「生還，不成功也。」猛引兵至紀所，紀在舟中繞牀而走，以金囊擲猛曰：「以此僱卿，送我一見七官。」猛曰：「天子何由可見！殺足下，金將安之！」〔之，往也。〕遂斬紀及其幼子圓滿。陸法和收太子圓照兄弟三人送江陵。上紀紀屬籍，賜姓饕餮氏。〔饕，他刀翻。餮，他結翻。貪財為饕，貪食為餮，以帝鴻氏不才子比紀也。〕下劉孝勝獄，已而釋之。〔紀之稱帝舉兵，劉孝勝實鼓成之，此而不誅，亦失刑也。下，遐嫁翻。〕上使謂江安侯圓正曰：「西軍已敗，汝父不知存亡。」意欲使其自裁。〔圓正見囚，見上卷簡文帝大寶二年。〕圓正聞之哭，稱世子不絕聲。〔咎圓照之誤紀也。號，戶刀翻。〕上頻使覘之，知不能死，移送廷尉獄，見圓照，曰：「兄何乃亂人骨肉，使痛酷如此！」圓照唯雲「計誤」。上並命絕食於獄，至齧臂啖之，十三日而死，遠近聞而悲之。〔覘，醜廉翻，又醜豔翻。齧，魚結翻。啖，徒敢翻，又徒濫翻。〕
乙未，王僧辯還江陵。詔諸軍各還所鎮。
20魏尉遲泂圍成都五旬，永豐侯撝屢出戰，皆敗，乃請降。諸將欲不許，迥曰：「降之則將士全，遠人悅；攻之則將士傷，遠人懼。」遂受之。八月，戊戌，撝與宜都王圓肅帥文武詣軍門降，〔撝，許韋翻。降，戶江翻。將，即亮翻。帥，讀曰率。〕迥以禮接之，與盟於益州城北。吏民皆復其業，唯收奴婢及儲積以賞將士，軍無私焉。〔史言尉遲迥能凝蜀人之心。〕魏以撝及圓肅並為開府儀同三司，以迥為大都督益、潼等十二州諸軍事、益州刺史。
21庚子，下詔將還建康，領軍將軍胡僧祐、太府卿黃羅漢、吏部尚書宗懍、〔懍，力荏翻，又巨禁翻。〕御史中丞瑴〔瑴，訖嶽翻。〕諫曰：「建業王氣已盡，與虜正隔一江，若有不虞，悔無及也！〔建業與齊止隔一江，固也。獨不思江陵介在江北，逼近襄陽，嶽陽有復讎之志，宇文有啟疆之思乎！〕且古老相承雲：『荊州洲數滿百，當出天子。』今枝江生洲，百數己滿，〔盛弘之荊州記曰：自枝江縣西至上明，東及江津，其中有九十九洲。楚諺雲：洲不百，故不出王者。〕陛下龍飛，是其應也。」上令朝臣議之。〔朝，直遙翻。〕黃門侍郎周弘正、尚書右僕射王褒曰：「今百姓未見輿駕入建康，謂是列國諸王；願陛下從四海之望。」時羣臣多荊州人，皆曰：「弘正等東人也，〔周顗、王導自南渡以來世居建康，故謂為東人。〕志願東下，恐非良計。」弘正折之曰：〔折，之舌翻。〕「東人勸東，謂非良計，西【章：十二行本「西」上有「君等」二字；乙十一行本同。】人慾西，豈成長策﹖」上笑。又議於後堂，會者五百人，上問之曰：「吾欲還建康，諸卿以為如何﹖」眾莫敢先對。上曰：「勸吾去者左袒。」左袒者過半。武昌太守朱買臣言於上曰：「建康舊都，山陵所在；〔梁氏自簡文以上葬建康，武帝以上葬晉陵。守，式又翻。〕荊鎮邊疆，非王者之宅。〔荊州被邊，自晉以來為重鎮。〕願陛下勿疑，以致後悔。臣家在荊州，豈不願陛下居此，但恐是臣富貴，非陛下富貴耳！」上使術士杜景豪卜之，不吉，對上曰：「未去。」退而言曰：「此兆為鬼賊所留也。」上以建康彫殘，江陵全盛，意亦安之，卒從僧祐等議。〔史言上懷居違卜，以成亡國之禍。卒，子恤翻。〕
22以湘州刺史王琳為衡州刺史。
23九月，庚午，詔王僧辯還鎮建康，陳霸先復還京口。〔復，扶又翻。〕丙子，以護軍將軍陸法和為郢州刺史。法和為政，不用刑獄，專以沙門法及西域幻術〔幻，胡辯翻。〕教化，部曲數千人，通謂之弟子。
24契丹寇齊邊。〔契，欺訖翻。〕壬午，齊主北冀、定、幽、安，〔冀、定、幽、安，四州名。〕遂伐契丹。
25齊主使郭元建治水軍二萬餘人於合肥，〔治，直之翻。〕將襲建康，納湘潭侯退，〔退北奔見一百六十二卷武帝太清二年。〕又遣將軍邢景遠、步大汗薩帥眾繼之。〔步大汗，虜三字姓。汗，音寒。薩，桑葛翻。考異曰：梁書作「邢杲遠，步六汗薩。」今從北齊書、北史。〕陳霸先在建康聞之，白上；上詔王僧辯鎮姑孰以禦之。
26冬，十月，丁酉，齊主至平州，從西道趣長塹，〔曹操徵烏桓，出盧龍塞，塹山堙谷五百餘裏，後人因謂之長塹。趣，七喻翻。塹，七豔翻。〕使司徒潘相樂帥精騎五千自東道趣青山。辛丑，至白狼城；壬寅，至昌黎城，使安德王韓軌帥精騎四千東斷契丹走路；〔魏收地形志：營州統內建德郡治白狼城。中興初，分樂陵置安德郡，治般縣。帥，讀曰率。騎，奇寄翻。〕癸卯，至陽師水，〔唐志：貞觀三年，以契丹、室韋部落置師州及陽師縣於營州之廢陽師鎮，即此。〕倍道兼行，掩襲契丹。齊主露髻肉袒，晝夜不息，行千餘裏，踰越山嶺，為士卒先，唯食肉飲水，壯氣彌厲。甲辰，與契丹遇，奮擊，大破之，虜獲十餘萬口，雜畜數百萬頭。〔畜，許救翻。〕潘相樂又於青山破契丹別部。丁未，齊主還至營州。
27己酉，王僧辯至姑孰，遣婺州刺史侯瑱、〔東陽郡，梁置婺州。瑱，他甸翻，又音鎮。〕吳郡太守張彪、吳興太守裴之橫築壘東關，以待齊師。
28丁巳，齊主登碣石山，臨滄海，遂如晉陽。以肆州刺史斛律金為太師，乃【章：十二行本「乃」作「召」；乙十一行本同；孔本同。】還晉陽，拜其子豐樂為武衛大將軍，〔樂，音洛。〕命其孫武都尚義寧公主，寵待之厚，羣臣莫及。〔金子羨，字豐樂。武都，光之子也。樂，音洛。〕
29閏月，丁丑，南豫州刺史侯瑱〔南豫州時治姑孰。瑱，他甸翻，又音鎮。〕與郭元建戰於東關，齊師大敗，溺死者萬計。〔溺，奴狄翻。〕湘潭侯退復歸於鄴，〔復，扶又翻。〕王僧辯還建康。
30吳州刺史開建侯蕃，恃其兵強，貢獻不入，〔五代志：鄱陽郡，梁置吳州。〕上密令其將徐佛受圖之。〔將，即亮翻。〕佛受使其徒詐為訟者，詣蕃，遂執之。上以佛受為建安太守，以侍中王質為吳州刺史。質至鄱陽，佛受置之金城，自據羅城，掌門管，〔左傳：秦杞子曰：「鄭人使我掌北門之管。」杜預註曰：管，籥也。〕繕治舟艦甲兵，〔治，直之翻。艦，戶黯翻。〕質不敢與爭。故開建侯部曲數千人攻佛受，佛受奔南豫州，侯瑱殺之，質始得行州事。
31十一月，戊戌，以尚書右僕射王褒為左僕射，湘東太守張綰為右僕射。
32己未，突厥復攻柔然，柔然舉國奔齊。〔復，扶又翻。〕
33癸亥，齊主自晉陽北擊突厥，迎納柔然，廢其可汗庫提，立阿那緕子菴羅辰為可汗，置之馬邑川，給其廩餼繒帛；〔餼，許氣翻。繒，慈陵翻。〕親追突厥於朔州，突厥請降，〔降，戶江翻；下同。〕許之而還。〔還，從宣翻，又如字。〕自是貢獻相繼。
34魏尚書元烈謀殺宇文泰，事泄，泰殺之。〔宇文泰於此獨不書其官，因舊史成文也。〕
35丙寅，上使侍中王琛使於魏。〔琛，醜林翻。使，疏吏翻。〕太師泰陰有圖江陵之志，梁王詧聞之，益重其貢獻。〔梁王詧吹倚魏以報河東王譽之讎。通鑑至此復書梁王詧。〕
36十二月，齊宿預民東方白額以城降，江西州郡皆起兵應之。〔江、淮之民苦於齊之虐政，欲相率而歸江南。〕
三年（甲戌，五五四）
1春，正月，癸巳，齊主自離石道討山胡，遣斛律金從顯州道，〔魏收地形志：永安中，置顯州，治汾州六壁城。蓋在隋西河郡界。〕常山王演從晉州道夾攻，大破之，男子十三以上皆斬，〔考異曰：北史作「十二以上。」今從典略。〕女子及幼弱以賞軍，遂平右樓。石樓絕險，自魏世所不能至，〔水經：河水東逕蒲川石樓山南，又南逕蒲城東。蓋其地在蒲子縣西。五代志，汾州樓山縣有北石樓山；又有石樓縣，舊置吐京郡。宋白曰：石樓縣本漢土軍縣，後魏置吐京郡。蓋胡俗譯言音訛變，故曰吐京也。隋改縣曰石樓。〕於是遠近山胡莫不懾服。〔攝，之涉翻。〕有都督戰傷，其什長路暉禮不能救，帝命刳其五藏，〔什長，十人之長也。五藏，心、肺、肝、膽、腎。長，陟丈翻。藏，徂浪翻。〕令九人食之，肉及穢惡皆盡。自是始為威虐。
2陳霸先自丹徒濟江，圍齊廣陵，秦州刺史嚴超達自秦郡進圍涇州，〔五代志：江都郡永福縣舊曰沛，梁置涇州，領涇城、東陽二郡；陳廢涇州，併二郡為沛郡；後周改沛郡為石樑縣，唐併石樑縣入六合。北史：梁涇州在石樑。杜佑曰：揚州天長縣，梁於石樑置涇州。〕南豫州刺史侯瑱、吳郡太守張彪皆出石樑，為之聲援。辛丑，使晉陵太守杜僧明帥三千人助東方白額。〔帥，讀曰率。〕
3魏太師泰始作九命之典，以敘內外官爵，改流外品為九秩。〔五代志曰：泰命尚書盧辯遠師周之建職，置三公、三孤，以為論道之官；次置六卿，以分司庶務。其內命謂王朝之臣：三公九命，三孤八命，六卿七命，上大夫六命，中大夫五命，下大夫四命，上士三命，中士再命，下士一命。外命謂諸侯及其臣：諸公九命，諸侯八命，諸伯七命，諸子六命，諸男五命，諸公之孤、卿四命，侯之孤、卿、公之大夫三命，子、男之孫、卿、侯、伯之大夫、公之上士再命，公之中士、侯、伯之上士一命，公之下士、侯、伯之中士、下士、子男之士不命。其制祿秩：下士一百二十五石，中士以上至於上大夫各倍之，上大夫是為四千石；卿二分，孤三分，公四分，各益其一，公因盈數為一萬石。其九秩一百二十石，八秩至於七秩，每二秩六分，而下各去其一，二秩俱為四十石。凡頒祿，視其年之上下：畝至四釜為上年，上年頒其正；三釜為中年，中年頒其半；二釜為下年，下年頒其一；無年為凶荒，不頒祿。盧辯傳曰：柱國大將軍，建德四年增置上柱國上將軍也：正九命，驃騎大將軍、開府儀同三司，建德四年改為開 府儀同大將軍，仍增上將軍（將軍二字衍）開府儀同大將軍，雍州牧：九命。驃騎大將軍，右光祿大夫，車騎將軍，左光祿大夫，戶三萬以上州刺史：正八命。徵 東、徵南、徵西、徵北等將軍，右金紫光祿大夫，中軍、鎮軍、撫軍等將軍，左金紫光祿大夫，〔大〕大都督，二萬戶以上州刺史，京兆尹：八命。平東、平西、平 南、平北等將軍，右銀青光祿大夫，前、右、左、後等將軍，左銀青光祿大夫，帥都督，柱國大將軍府長史、司馬、司錄，戶一萬以上州刺史：正七命。冠軍將軍， 太中大夫，輔國將軍，中散大夫，都督，五千戶以上州刺史，戶一萬五千戶以上郡守：七命。鎮遠將軍，諫議大夫，建忠將軍，朝散〔誠議〕大夫，州〔別〕將，開 府長史、司馬、司錄，戶不滿五千以下州刺史，戶一萬以上郡守：正六命。中堅將軍，右中郎將，寧朔將軍，左中郎將，儀同府，正八命州長史、司馬、司錄，戶五 千以上郡守，大呼藥：六命。寧遠將軍，右員外常侍，揚烈將軍，左員外常侍，統軍、驃騎、車騎將軍府，八命州長史、司馬、司錄，柱國大將軍府中郎掾屬，戶一 千以上郡守，長安、萬年縣令：正五命。伏波將軍，奉車都尉，輕車將軍，奉騎都尉，四徵、中、鎮、撫將軍府，正七命州長史、司馬、司錄，開府正〔府〕中郎掾 屬，戶不滿一千以下郡守，戶七千以上縣令，正八命州呼藥：五命。宣威將軍、虎賁給事，明威將軍，賾從給事，儀同府中郎掾屬，柱國大將軍府列曹參軍，冠軍輔 國（上四字衍）四平、前、後、左、右〕將軍府，正六〔七〕命州長史、司馬、司錄，正七〔八〕命州中從事（上三字衍）〔別駕〕，七命郡丞（上四字衍），戶四 千以上縣令，八命州呼藥：正四命。給事中，厲威將軍，奉朝請，軍主，開府列曹參軍，冠軍、輔國將軍府，正六命州長史、司馬、司錄，正七命州別駕，正八命州 從事，七命郡丞，戶二千以上縣令，正七命州呼藥：四命。威烈將軍，右員外侍郎，討寇將軍，左員外侍郎，幢王，儀同府，正八命州列曹參軍，柱國大將軍府參 事，鎮遠、建忠、中堅、寧朔將軍府長史、司馬，正六命州別駕，正六命州別駕，正七命州〔中〕從事，正六命郡丞，五百戶以上縣令，七命州呼藥：正三命。蕩寇 將軍，武騎常侍，蕩難將軍，武騎侍郎，開府參軍，驃騎、車騎將軍府，正八命州列曹參軍，寧遠、揚烈、伏波、輕車將軍府長史，正六命州中從事，六命郡丞，戶 不滿五百以下縣令，戍主，正六命州呼藥：三命。殄寇將軍，強弩司馬，掃難將軍，武威司馬，四平、前、右、左、後將軍府，七命州列曹參軍，五命郡丞，戍副： 二命。廣野將軍，殿中司馬，橫野將軍，員外司馬，冠軍、輔國將軍府，正六命州列曹參軍：正一命。武威將軍，淮海都尉，虎牙將軍，山林都尉，鎮遠、建忠、中 堅、寧朔、寧遠、揚烈、伏波、輕車將軍府列曹參軍：一命。〕
4魏主自元烈之死，有怨言，密謀誅太師泰；臨淮王育、廣平王贊垂涕切諫，不聽。泰諸子皆幼，兄子章武公導、中山公護皆出鎮，〔導，護皆泰兄顥之子也。導鎮上邽。〕唯以諸伲為心膂，大都督清河公李基、義城公李暉、常山公於翼俱為武衛將軍，〔魏武為丞相，有武衛營。元魏之制於高齊，左、右衛將軍各一人，掌左、右廂，所主朱華閤以外，各武衛將軍二人貳之。宇文相魏，亦置武衛將軍以掌宿衛，而盧辯所定九命無其官，此蓋猶在盧辯定官之前，以武衛授諸伲。然宇文所置，如大都督八命，帥都督正七命，抑李基等皆以大都督敘官邪﹖至隋，始置左右武衛府，列於十二衛。〕分掌禁兵。基，遠之子；暉，弼之子；翼，謹之子也。由是魏主謀泄，〔禁兵既泰諸伲所掌，魏主誰與謀哉！由是事泄。〕泰廢魏主，置之雍州，〔置之雍州廨舍。雍，於用翻。〕立其弟齊王廓，〔廓，文帝之第四子。考異曰：國典雲「三月，廢帝。四月，立恭帝」。北史皆在正月。今從之。〕去年號，稱元年，〔去，羌呂翻。〕復姓拓跋氏，九十九姓改為單者，皆復其舊。〔單，音丹。魏改姓見一百四十卷齊明帝建武三年。〕魏初統國三十六，大姓九十九，〔魏始祖成帝毛統國三十六，大姓九十九，蓋後漢時匈奴既衰，鮮卑始盛之際也。〕後多滅絕。泰乃以諸將功高者為三十六姓，次者為九十九姓，所將士卒亦改從其姓。〔洪邁曰：西魏以中原故家易賜蕃姓，如李弼為徒河氏，趙肅、趙貴為乙弗氏，劉亮為侯莫陳氏，楊忠為普六茹氏，王雄為可頻氏，李虎、閻慶為大野氏，辛威為普毛氏，田宏為紇幹氏，耿豪為和稽氏，王勇為庫汗氏，楊紹為叱利氏，侯植為侯伏侯氏，寶熾為紇豆陵氏，李穆為峩拔氏，陸通為步六孤氏，楊纂為莫胡盧氏，寇雋為若口引氏，段永為爾綿氏，韓褒為候呂陵氏，裴文舉為賀蘭氏，陳忻為尉遲氏，樊深為萬紐於氏。將，即亮翻。〕
5三月，丁亥，長沙王韶取巴郡。〔魏得成都，未暇東略，故韶得乘而取之。取，言易也。〕
6甲辰，以王僧辯為太尉、車騎大將軍。〔考異曰：典略作「二月甲子」。今從梁紀。〕
7丁未，齊將王球攻宿預，杜僧明出擊，大破之，球歸彭城。〔將，即亮翻；下同。〕
8郢州刺史陸法和上啟自稱司徒，上怪之。王褒曰：「法和既有道術，容或先知。」戊申，上就拜法和為司徒。
9己酉，魏侍中宇文仁恕來聘。會齊使者亦至江陵，帝接仁恕不及齊使，〔使，疏吏翻。〕仁恕歸，以告太師泰。帝又請據舊圖定疆境，辭頗不遜，泰曰：「古人有言，『天之所棄，誰能興之，』〔左傳晉胥午之言。〕其蕭繹之謂乎！」荊州刺史長孫儉屢陳攻取之策，泰徵儉入朝，問以經略，復命還鎮，密為之備。馬作符密使告帝，〔武帝太清三年，楊忠入寇，伯符以下溠城降之，因留於魏。復，扶又翻。朝，直遙翻。〕帝弗之信。
10柔然可汗菴羅辰叛齊，齊主自將出擊，大破之，菴羅辰父子北走。太保安定王賀拔仁獻馬不甚駿，齊主【章：十二行本「主」下有「怒」字；乙十一行本同；孔本同。】拔其髮，免為庶人，輸晉陽負炭。
11齊中書令魏收撰魏書，頗用愛憎為褒貶，每謂人曰：「何物小子，敢與魏收作色！舉之則使昇天，按之則使入地！」既成，〔東魏孝靜天保二年，詔魏收撰魏史，至是而成。〕中書舍人盧潛奏「收誣罔一代，罪當誅。」尚書左丞盧斐、頓丘李庶皆言魏史不直。收啟齊主雲：「臣既結怨強宗，〔盧、李，山東望族，故以為強宗。〕將為刺客所殺。」帝怒，於是斐、庶及尚書郎中王松年皆坐謗史，鞭二百，配甲坊。〔甲坊，造甲之所。〕斐、庶死於獄中，潛亦坐繫獄。然時人終不服，謂之「穢史」。潛，度世之曾孫；斐，同之子；松年，遵業之子也。〔盧度世見一百三十二卷宋明泰始三年。盧同見一百四十八卷梁武帝天監八年。王遵業見一百五十二卷大通二年。〕
12夏，四月，柔然寇齊肆州，齊主自晉陽討之，至恆州，〔恆，戶登翻。〕柔然散走。帝以二千餘騎為殿，〔殿，丁練翻。〕宿黃瓜堆。柔然別部數萬騎奄至，帝安臥，平明乃起，神色自若，指畫形勢，縱兵奮擊；柔然披靡，〔披，普彼翻。〕因潰圍而出。柔然走，追擊之，伏屍二十餘裏，獲菴羅辰妻子，虜三萬餘口，令都督善無高阿那肱帥騎數千塞其走路。時柔然軍猶盛，阿那肱以兵少，請益，〔帥，讀曰率。塞，悉則翻。少，詩沼翻。〕帝更減其半。阿那肱奮擊，大破之。菴羅辰超越巖谷，僅以身免。〔同一高阿那肱也，齊文宣用之則致死以破敵，後主用之則賣主以求生。蓋厲威猶可使之知懼，濫恩不足以得其死力也。塞，悉則翻。〕
13丙寅，上使散騎常侍庾信等聘於魏。〔散，悉亶翻。騎，奇寄翻。〕
14癸酉，以陳霸先為司空。
15丁未，齊主復自擊柔然，大破之。〔復，扶又翻。〕
16庚戌，魏太師泰酖殺廢帝。
17五月，魏直州人樂熾、洋州人黃國等作亂，〔五代志：西城郡安康縣，齊置安康郡，魏置東梁州，西魏改曰直州。漢川郡西鄉縣，舊曰豐寧，置洋州及洋川郡。考漢川志，蜀分漢成固縣立南鄉縣，晉改為西鄉縣，魏廢縣，仍於豐寧戍置豐寧縣。〕開府儀同三司高平田弘、河南賀若敦討之，不克。〔若，人者翻。〕太師泰命車騎大將軍李遷哲與敦共討熾等，平之。仍與敦南出，徇地至巴州，〔後漢分宕渠北界置漢昌縣，蜀先主置巴西郡，宋武帝置歸化郡；魏於漢昌縣治大谷郡，又於郡北置巴州。五代志：清化郡化成縣，梁置歸化郡及巴州。〕巴州刺史牟安民降之，〔考異曰：典略雲：「斬梁巴州刺史牟安平。」今從周書、北史。〕巴、濮之民皆附於魏。〔春秋巴子之國，三巴郡地是也。春秋百濮之地，在西城、上庸之間。濮，博木翻。〕蠻酋向五子王陷白帝，〔酋，慈秋翻。〕遷哲擊之，五子王遁去，遷哲追擊，破之。泰以遷哲為信州刺史，鎮白帝。信州先無儲蓄，遷哲與軍士共采葛根為糧，時有異味，輒分嘗之，軍士感悅。屢擊叛蠻，破之，羣蠻懾服，皆送糧餼，遣子弟入質。〔懾，之涉翻。餼，許氣翻。質，音致。〕由是州境安息，軍儲亦贍。
18柔然乙旃達官寇魏廣武，〔魏收志：東夏州偏城郡帶廣武縣。五代志：延安郡豐林縣，後魏置廣武縣及偏城郡。宋熙寧九年，省豐林為鎮，並屬膚施縣。〕柱國李弼遣擊，破之。〔「遣擊」，恐當作「追擊」。〕【章：十二行本正作「追」；乙十一行本同；孔本同。】
19廣州刺史曲江侯勃，自以非上所授，〔陳霸先推蕭勃為廣州刺史，見一百六十二卷武帝太清三年。〕內不自安；上亦疑之。勃啟求入朝；〔朝，直遙翻。〕五月，乙巳，上以王琳為廣州刺史，勃為晉州刺史。〔五代志：同安郡，梁置豫州，後改曰晉州。〕上以琳部眾強盛，又眾心，故欲遠之。〔遠，於願翻。〕琳與主書廣漢李膺厚善，私謂膺曰：「琳，小人也，蒙官拔擢至此。今天下未定，遷琳嶺南，如有不虞，安得琳力！竊揆官意不過疑琳，琳分望有限，〔言自揆分不敢懷非望也。分，扶問翻。〕豈與官爭為帝乎！何不以琳為雍州刺史、鎮武寧，〔雍，於用翻。〕琳自放兵作田，為國禦捍。」膺然其言而弗敢啟。〔史言王琳忠於所事而帝不能用。為國，於偽翻。〕
20散騎郎新野庾季才言於上曰：「去年八月丙申，月犯心中星，今月丙戌，赤氣幹北斗。心為天王，丙主楚分，〔分，扶問翻。〕臣恐建子之月有大兵入江陵，陛下宜留重臣鎮江陵，整旆還都以避其患。假令魏虜侵蹙，止失荊、湘，在於社稷，猶得無慮。」上亦曉天文，知楚有災，歎曰：「禍禍在天，避之何益！」〔天之警帝，未棄帝也；帝不知避，是自棄也。〕
21六月，壬午，齊步大汗薩將兵四萬趣涇州，王僧辯使侯瑱、張彪自石樑引兵助嚴超達拒之，瑱、彪遲留不進。將軍尹令思將萬餘人謀襲盱眙。〔盱眙，音鳬怡。〕齊冀州刺史段韶將兵討東方白額於宿預，廣陵、涇州皆來告急，諸將患之。韶君不足憂，吾揣之熟矣！」〔揣，初委翻。〕留儀同三司敬顯龎等圍宿預，〔「敬顯龎」當作「敬顯儁」。〕自引兵倍道趣涇州，塗出盱眙。令思不意齊師猝至，望風退走。韶進擊超達，破之，回趣廣陵，陳霸先解圍走。〔趣，七喻翻。〕杜僧明還丹徒，侯瑱、張彪還奏郡。吳明徹圍海西，〔海西縣，前漢屬東海郡，後漢屬廣陵郡，齊明帝置東海郡，東魏武定七年，改海西郡，今西海州即其地。〕鎮將中山郎基固守，削木為箭，翦紙為羽，圍之十旬，卒不能克而還。〔將，即亮翻；下同。卒，子恤翻。〕
22柔然帥餘眾東徙，且欲南寇，齊主帥輕騎邀之於金川。〔唐志：單於府帶金河縣。其即金川歟。帥，讀曰率。〕柔然聞之，遠遁，營州刺史靈丘王峻設擊之，獲其名王數十人。
23鄧至羌檐桁失國，〔檐，餘廉翻。桁戶庚翻。〕奔魏，太師泰使秦州刺史宇文導將兵納之。
24六段韶還至宿預，使辯士說東方白額，〔說，式芮翻。〕白額開門請盟，因執而斬之。
25秋，七月，庚戌，齊主還鄴。
26魏太師泰西巡，至原州。
27八月，壬辰，齊以司州牧清河王嶽為太保，司空尉粲為司徒，太子太師侯莫陳相為司空，尚書令平陽王淹錄尚書事，常山王演為尚書令，中書令上黨王渙為左僕射。
28乙亥，齊儀同三司元旭坐事賜死。丁丑，齊主如晉陽。齊主之未為魏相也，〔相，息亮翻。〕太保、錄尚書事平原王高隆之常侮之，及將受禪，隆之復以為不可，〔事見一百六十三卷簡文帝大寶元年。復，扶又翻。〕齊主由是銜之。崔季舒譖「隆之每見訴訟者輒加哀矜之意，以示非己能裁。」帝禁之尚書省。〔崔季舒報徙邊之怨也。〕隆之嘗與元旭飲，謂旭曰：「與王交，當生死不相負。」人有密言之者，帝由是發怒，令壯士築百餘拳而捨之，辛巳，卒於路。〔卒，子恤翻。〕久之，帝追忿隆之，執其子慧登等二十人於前，帝以鞭叩鞍，一時頭絕，並投屍漳水；又發隆之冢，出其屍，斬截骸骨焚之，棄於漳水。
29齊主使常山王演、上黨王渙、清河王嶽、平原王段韶帥眾於洛陽西南築伐惡城、新城、嚴城、河南城。〔帥，讀曰率。〕九月，齊主巡四城，欲以致魏師，魏師不出，〔史言齊強，宇文泰畏之。〕乃如晉陽。
30魏宇文泰命侍中崔猷開回車以通漢中。〔按北史崔猷傳，泰欲開梁、漢舊路，乃命猷開通車路，鑿山堙谷五百餘裏，至於梁州。此時因舊路開而廣之，以通車耳。前史蓋誤以通字為「迥」，傳寫者又去其傍為「回」也。泰不書官而書姓，亦無義例之可言。〕
31帝好玄談，〔好，呼到翻。〕辛卯，於龍光殿講老子。
32曲江侯勃遷居始興，王琳使副將孫先行據番禺。〔將，即亮翻。番禺，音潘愚。〕
33乙巳，魏遣柱國常山公於謹、中山公宇文護、大將軍楊忠將兵五萬入寇，冬，十月，壬戌，發長安。長孫儉問謹曰：「為蕭繹之計，將如之何﹖」 謹曰：「耀兵漢、沔，席捲渡江，直據丹楊，上策也；〔謂東還建康也。卷，讀曰捲。〕移郭內居民退保子城，峻其陴堞，以待援軍，中策也；〔陴，頻彌翻。堞， 達協翻。〕若難於移動，據守羅郭，下策也。」儉曰：「揣繹定出何策﹖」〔揣，初委翻；下同。〕謹曰：「下策。」儉曰：「何故﹖」謹曰：「蕭氏保據江南，綿 歷數紀，〔十二年為一紀。〕屬中原多故，〔屬，之慾翻。〕未遑外略；又以我有齊氏之患，必謂力不能分。且繹懦而無謀，多疑少斷，〔少，詩沼翻。斷，丁亂翻。〕愚民難與慮始，皆戀邑居，所以知其用下策也！」
癸亥，武寧太守宗均告魏兵且至，帝召公卿議之。領軍胡僧祐、太府卿黃羅漢曰：「二國通好，未有嫌隙，必應不爾。」〔江陵諸將，胡僧祐其巨擘也，識見如此，烏能敵於謹哉！好，呼到翻。〕侍中王琛曰：「臣揣宇文容色，必無此理。」〔去年王琛使魏，故自謂揣其容色，必無此事，可謂不善於覘國者矣。〕乃復使琛使魏。〔復，扶又翻；下復講同。〕丙寅，於謹至樊、鄧，梁王詧帥眾會之。辛【章：十二行本「辛」作「丁」；乙十一行本同；孔本同。】卯，帝停講；〔停講老子也。帥，讀曰率；下同。〕內外戒嚴。王琛至石鴪，〔佑杜佑曰：石鴪在沔州沔口上。又據梁書安成王秀傳，石鴪時屬竟陵界。〕未見魏軍，馳書報黃羅漢曰：「吾至石鴪，境上帖然，前言皆兒戲耳。」帝聞而疑之。庚午，復講，百官戎服以聽。
辛未，帝使主書李膺至建康，徵王僧辯為大都督、荊州刺史，命陳霸先徙鎮揚州。僧辯遣豫州刺史侯瑱帥程靈洗等為前軍，兗州刺史杜僧明帥吳明徹等為後軍。〔王僧辯一聞徵命，當投袂勤王可也。外言部分諸軍，不聞星馳電赴，江陵覆沒，僧辯之罪也。帥，讀曰率。〕甲戌，帝夜登鳳皇閤，徙倚歎息曰：「客星入翼、軫，〔倚欄而又徙處為徙倚。翼、軫，楚荊州分。〕今必敗矣。」嬪御皆泣。〔嬪，毗賓翻。〕
陸法和聞魏師至自郢州，入漢口，將赴江陵，帝使逆之曰：「此自能破賊，但鎮郢州，不須動也！」法和還州，堊其城門，〔堊，烏各翻。以白土塗城門，示有喪也。〕著衰絰，坐葦席，終日，乃脫之。〔著，陟略翻。衰，倉回翻。此法和預為喪君之服。設使法和果至江陵，亦不能制魏兵之攻圍。此其徒欲神法和之術，詑為之言，以為能知來耳。〕
十一月，帝大閱於津陽門外，〔江左都建康，外城十二門，門名皆用洛城門名。帝都江陵，外城門亦依建康城門名之。津陽門，城南面東來第二門。〕遇北風暴雨，輕輦還宮。癸未，魏軍濟漢，於謹令宇文護、楊忠帥精騎先據江津，斷東路。〔斷，音短。〕甲申，護克武寧，執宗均。是日，帝乘馬出城行柵，〔行，下孟翻；下巡行同。〕插木為之，周圍六十餘裏。以領軍將軍胡僧祐都督城東諸軍事，尚書右僕射張綰為之副，左僕射王褒都督城西諸軍事，四廂領直元景亮為之副；王公已下各有所守。丙戌，命太子巡行城樓，令居人助運木石。夜，魏軍至黃華，去江陵四十里，丁亥，至柵下。戊子，雟州刺史裴畿、〔越雟郡，梁置雟州。雟，音髓。〕畿弟新興太守機、武昌太守朱買臣、衡陽太守謝答仁開枇杷門出戰，裴機殺魏儀同三司胡文伐。畿，之高之子也。〔臺城既沒，裴之高赴江陵。〕
帝徵廣州刺史王琳為湘東【章：十二行本「東」作「州」；乙十一行本同。】刺史，使引兵入援。丁酉，柵內火，焚數千家及城樓二十五，帝臨所焚樓，望魏軍濟江，四顧歎息。是夜，遂止宮外，宿民家，己亥，移居祇洹寺。〔祇，巨支翻。洹，胡官翻。〕於謹令築長圍，中外信命始絕。
庚子，信州刺史徐世譜、晉安王司馬任約等築壘於馬頭，〔江陵南岸，謂之馬頭岸。〕遙為聲援。是夜，帝巡城，猶口占為詩，羣臣亦有和者。〔和，戶臥翻。〕帝裂帛為書， 趣王僧辯曰：〔趣，讀曰促。〕「吾忍死待公，可以至矣！」壬寅，還宮；癸卯，出長沙寺。戊申，王褒、胡僧祐、朱買臣、謝答仁等開門出戰，皆敗還。己酉，帝 移居天居寺；癸丑，移居長沙寺。朱買臣按劍進曰：「唯斬宗懍、黃羅漢，可以謝天下！」〔買臣罪其諫還建康也。懍，力荏翻，又力禁翻。〕帝曰：「曩實吾意， 宗、黃何罪！」二人退入眾中。
王琳軍至長沙，鎮南府長史裴政請間道先報江陵，〔王琳為鎮南將軍，以裴政為府長史。間，古莧翻；下間使同。〕至百里洲，為魏人所獲。梁王詧謂政曰：「我，武皇帝之孫也，不可為爾君乎﹖若從我計，貴及子孫；如或不然，腰領分矣。」政詭對曰：「唯命。」詧鎖之至城下，使言曰：「王僧辯聞臺城被圍，〔時都江陵，上臺所在，故亦謂之臺城。〕已自為帝。王琳孤弱，不能復來。」〔復，扶又翻。〕政告城中曰：「援兵大至，各思自勉。吾以間使被擒，當碎身報國。」監者擊其口，〔使，疏吏翻。監，工銜翻。〕詧怒，使速殺之。西中郎參軍蔡大業〔梁置西中郎將於襄陽，以蔡大業為參軍。〕諫曰：「此民望也，殺之，則荊州不可下。」乃釋之。政，之禮之子；〔裴之禮，邃之子也。〕大業，大寶之弟也。
時徵兵四方，皆未至。甲寅，魏人百道攻城，〔考異曰：梁紀作「辛卯」，誤也。今從典略。〕城中負戶蒙楯，〔楯，食尹翻。〕胡僧祐親當矢石，晝夜督戰，獎勵將士，明行賞罰，眾鹹致死，所向摧殄，魏不得前。俄而僧祐中流矢死，〔中，竹仲翻。〕內外大駭。魏悉眾攻柵，反者開西門納魏師，帝與太子、王褒、謝答仁、朱買臣退保金城，令汝南王大封、晉熙王大圓質於於謹以請和。〔大封、大圓，皆簡文帝之子。質，音致；下同。〕魏軍之初至也，眾以王僧辯子侍中顗可為都督，〔顗，魚豈翻。〕帝不用，更奪其兵，使與左右十人入守殿中；及胡僧祐死，乃用為都督城中諸軍事。裴畿、裴機、歷陽侯峻皆出降。〔降，戶江翻；下同。〕於謹以機手殺胡文伐，並畿殺之。峻，淵猷之子也。〔淵猷，長沙王懿之子。〕時城南雖破，而城北諸將猶苦戰，日暝，聞城陷，乃散。〔暝，莫定翻。〕
帝入東閤竹殿，命舍人高善寶焚古今圖書十四萬卷，〔考異曰：隋經籍志雲「焚七萬卷」，南史雲「十餘萬卷」。按周僧辯所送建康書已八萬卷，並江陵舊書，豈止七萬卷乎！今從典略。「周」，當作「王」。〕將自赴火，宮人左右共止之。又以寶劍斫柱令折，歎曰：「文武之道，今夜盡矣！」〔焚書、折劍，以為文武道盡。折，而設翻。〕乃使御史中丞王孝祀作降文。謝答仁、朱買臣諫曰：「城中兵眾猶強，乘闇突圍而出，賊必驚，因而薄之，可渡江就任約。」〔任約築壘馬頭岸，與江陵僅隔一江耳。〕帝素不便走馬，曰：「事必無成，祇增辱耳！」答仁求自扶帝，以問王褒，褒曰：「答仁，侯景之黨，豈足可信！成彼之勳，不如降也。」答仁又請守子城，收兵可得五千人，帝然之，即授城中大都督，配以公主。既而召王褒謀之，以為不可。答仁請入不得，歐血而去。〔歐，烏口翻。〕於謹徵太子為質，帝使王褒送之。謹子以褒善書，給之紙筆，乃書曰：「柱國常山公家奴王褒。」〔謹為柱國大將軍，封常山公，褒以此自處，安能為帝謀乎！〕有頃，黃門郎裴政犯門而出。帝遂去羽儀文物，〔去，羌呂翻。〕白馬素衣出東門，抽劍擊闔曰：「蕭世誠一至此乎！」〔左傳：晉州綽攻齊東門，以枚數闔。杜預註曰：闔，門扇也。世誠，帝字也。〕魏軍士度塹牽其轡，〔塹，七豔翻。〕至白馬寺北，奪其所乘駿馬，以駑馬代之，遣長壯胡人手扼其背以行，逢於謹，胡人牽帝使拜。〔考異曰：典略雲：「謹撝梁主令西至龍泉廟，出武陵、河東二王子孫於獄，列於沙州，鎖鵈嚴酷，瘡痍腐爛，引梁主使視之，謂曰：『此皆骨肉，忍虐如此，何以為君！』上無以應。」按武陵諸子先已餓死，河東子孫亦應不存。今不取。〕梁王詧使鐵騎擁帝入營，囚於烏幔之下，〔幔，莫半翻。〕其為詧所詰辱。〔詰，去吉翻。〕乙卯，於謹令開府儀同三司長孫儉入據金城。帝紿儉雲：「城中埋金千斤，欲以相贈。」儉乃將帝入城。帝因述詧見辱之狀，謂儉曰：「向聊相紿，欲言此耳，〔紿，蕩亥翻。〕豈有天子自埋金乎！」儉乃留帝於主衣庫。〔此主衣庫，在江陵金城中之禁中。〕
帝性殘忍，且懲高祖寬縱之弊，故為政尚嚴。及魏師圍城，獄中死囚且數千人，有司請釋之以充戰士；帝不許，悉令棓殺之，〔棓，蒲項翻。〕事未成而城陷。
中書郎殷不害先於別所督戰，城陷，失其母，時冰雪交積，凍死者填滿溝塹，不害行哭於道，求其母屍，無所不至，見溝中死人，輒投下捧視，舉體凍濕，水漿不入口，號哭不輟聲，〔號，戶刀翻。〕如是七日，乃得之。
十二月，丙辰，徐世譜、任約退戍巴陵。於謹逼帝使為書召王僧辯，帝不可。使者曰：「王今豈得自由﹖」帝曰：「我既不自由，僧辯亦不由我。」又從長孫儉求宮人王氏、荀【章：十二行本「荀」作「苟」；乙十一行本同；孔本同；熊校同。】氏及幼子犀首，儉並還之。或問：「何意焚書﹖」帝曰：「讀書萬卷，猶有今日，故焚之！」〔帝之亡國，固不由讀書也。〕
34庚申，齊主北巡，至達速嶺，行視山川險要，將起長城。
35辛未，帝為魏人所殺。〔年四十七。〕梁王詧遣尚書傅準監刑，〔監，工銜翻。〕以土囊隕之。詧使以布帊纏屍，〔帊，普駕翻。通俗文曰：三幅為帊。〕斂以蒲席，束以白茅，〔斂，力贍翻。〕葬於津陽門外。並殺愍懷太子元良、始安王方略、桂陽王大成等。世祖性好書，〔梁王方智承製，諡帝曰元，廟號世祖。好，呼到翻。〕常令左右讀書，晝夜不絕，雖熟睡，卷猶不釋，或差誤及欺之，帝輒驚寤。作文章，援筆立就。常言：「我韜於文士，〔今人謂器幣有餘用者為寬韜，與此韜同義。〕愧於武夫。」論者以為得言。〔得言，謂其自言者此為得之。〕
魏立梁王詧為梁主，資以荊州之地，延袤三百里，〔資以江陵緣江之地，延袤三百里，廣不及三百里也。袤，音茂。〕仍取其雍州之地。〔雍，於用翻。〕詧居江陵東城，魏置防主，將兵居西城，名曰助防，外示助詧備禦，內實防之。〔魏克江陵，因取襄、樊之地。此正滅虢取虞之計，詧雖悔之，何及矣！〕以前儀同三司王悅留鎮江陵。於謹收府庫珍寶及宋渾天儀、梁銅晷表、〔宋渾天儀，元嘉十三年錢樂之所鑄也。梁銅晷表，武帝所造。〕大玉徑四尺及諸法物；盡俘王公以下及選百姓男女數萬口為奴婢，〔考異曰：典略作「五十萬」。今從梁紀、南史。〕分賞三軍，驅歸長安，小弱者皆殺之。得免者三百餘家，而人馬所踐及凍死者什二三。〔踐，慈演翻；下同。〕
魏師之在江陵也，梁王詧將尹德毅說詧曰：「魏虜貪惏，〔說，式芮翻。惏，與婪同；盧含翻。〕肆其殘忍，殺掠士民，不可勝紀。〔勝，音升。〕江東之人塗炭至此，鹹謂殿下為之。殿下既殺人父兄，孤人子弟，人盡讎也，誰與為國！今魏之精銳盡萃於此，若殿下為設享會，〔下為，於偽翻。〕請於謹等為歡，預伏武士，因而斃之，分命諸將，掩其營壘，大殲羣醜，俾無遺類。〔殲，息廉翻。〕收江陵百姓，撫而安之，文武羣寮，隨材銓授。魏人懾息，未敢送死，〔懾，之涉翻。〕王僧辯之徒，折簡可致。然後朝服濟江，入踐皇極，〔謂還建康即位也。朝，直遙翻。〕晷刻之間，大功可立。古人云：『天與不取，反受其咎。』〔漢蒯通之言。〕願殿下恢弘遠略，勿懷匹夫之行。」〔匹夫之行，小廉小謹以百託於鄉黨。行，下孟翻。〕詧曰：「卿此策非不善也，然魏人待我厚，未可背德。〔背，蒲妹翻。〕若遽為卿計，人將不食吾餘。」〔左傳：鄧祁侯之言。〕既而闔城長幼被虜，又失襄陽，〔被，皮義翻。〕詧乃歎曰：「恨不用尹德毅之言！」
王僧辯、陳霸先等共奉江州刺史晉安王方智為太宰，承製。
王褒、王克、劉瑴、宗懍、殷不害及尚書右丞吳興沈聟至長安，〔瑴，古嶽翻。聟，古迥翻。〕太師泰皆厚禮之。泰親至於謹第，宴勞極歡，〔勞，力到翻。〕賞謹奴婢白口及梁之寶 物並雅樂一部，別封新野公；〔既封常山，又封新野，故曰別封。〕謹固辭，不許。謹自以久居重任，功名既立，欲保優閒，乃上先所乘駿馬及所著鎧甲等。〔上， 時掌翻。著，陟略翻。鎧，可亥翻。〕泰識其意，曰：「今巨猾未平，公豈得遽爾獨善！」〔巨猾，謂齊。孟子曰：達則兼善天下，窮則獨善其身。〕遂不受。
36是歲，魏秦州刺史章武孝公宇文導卒。
37魏加益州刺史尉遲迥督六州，通前十八州，自劍閣以南，得承製封拜及黜陟。迥明賞罰，布威恩，綏輯新民，經略未附，華、夷懷之。
