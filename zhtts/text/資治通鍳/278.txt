△卷第二百七十七
後唐紀六〔起上章攝提格（庚寅），盡玄黓執徐（壬辰）六月，凡二年有奇。〕
明宗聖德和武欽孝皇帝中之下
長興元年（庚寅、九三○）是年二月方改元。〕
1春，正月，董璋遣兵築七寨於劍門。辛巳，孟知祥遣趙季良如梓州脩好。〔先是董璋在東川，與孟知祥鄰鎮而未嘗通問；天成三年，兩鎮因爭鹽利而有違言；去年璋遣使求昏於知祥，今知祥遣報使以脩好，兩釋嫌怨以從講解，懼朝廷加兵也。同舟遇風則胡、越相應如左右手，斯之謂矣。安重誨患兩川之難制，不能因其構隙而鬬之，反從而合之，可以為善謀國乎！兵法曰：合則能離之。安重誨反是。好，呼到翻；下同。〕
2鴻臚少卿郭在徽奏請鑄當五千、三千、一千大錢；朝廷以其指虛為實，無識妄言，左遷衛尉少卿、同正。〔此唐官所謂員外置，同正員者也。〕
3吳徙平原王澈為德化王。〔江州德化縣，本漢尋陽縣。宋白曰：南唐所改。〕
4二月，乙未朔，趙季良還成都，謂孟知祥曰：「董公貪殘好勝，志大謀短，終為西川之患。」〔史紀趙季良之言，為董璋攻孟知祥張本。〕
都指揮使李仁罕、張業欲置宴召知祥，先二日，有尼告二將謀以宴日害知祥；〔先，悉薦翻。〕知祥詰之，無狀，〔無謀害之狀也。詰，去吉翻。〕丁酉，推始言者軍校都延昌、王行本，腰斬之。〔校，戶教翻。都，姓也。春秋時鄭大夫公孫閼字子都，子孫以為氏。〕戊戌，就宴，盡去左右，〔去，羌呂翻。〕獨詣仁罕第；仁罕叩頭流涕曰：「老兵惟盡死以報德。」由是諸將皆親附而服之。〔史言孟知祥能推心以得人死力。〕
5壬子，孟知祥、董璋同上表言：「兩川聞朝廷於閬中建節，綿、遂益兵，無不憂恐。〔閬中建節，謂置保寧軍於閬州；綿、遂益兵，謂武虔裕刺綿州，夏魯奇帥遂州，皆益兵戍之。事並見上捲上年。〕上以詔書慰諭之。
6乙卯，上祀圜丘，大赦，改元。〔改元長興。〕鳳翔節度使兼中書令李從曮入朝陪祀，三月，壬申，制徙從曮為宣武節度使。〔天成元年，李從曮再鎮鳳翔，至是徙鎮。〕
7癸酉，吳主立江都王璉為太子。〔璉，立展翻。〕
8丙子，以宣徽使朱弘昭為鳳翔節度使。
10復以安義為昭義軍。〔梁均王龍德二年，晉王改昭義軍曰安義軍，見二百七十一卷。〕
11帝將立曹淑妃為後，淑妃謂王德妃曰：「吾素病中煩，〔中煩，謂胸中煩熱。〕倦於接對，妹代我為之。」德妃曰：「中宮敵偶至尊，誰敢幹之！」庚寅，立淑妃為皇后。德妃事後恭謹，後亦憐之。
初，王德妃因安重誨得進，常德之。〔歐史曰：德妃王氏，邠州餅家女也，有美色，號花見羞。少賣為梁將劉鄩侍兒。鄩卒，王氏無所歸。是時帝正室夏夫人已卒，方求別室，有言壬氏於安重誨者，以告於帝而納之。〕帝性儉約，及在位久，宮中用度稍侈，重誨每規諫。妃取外庫錦造地衣，重誨切諫，引劉後為戒；〔謂莊宗劉皇后也。〕妃由是怨之。
12高從誨遣使奉表詣吳，告以墳墓在中國，〔高季興，陝州硤石人也，故云然。〕恐為唐所討，吳兵援之不及，謝絕之。〔高季興請附於吳，見二百七十五卷天成二年。〕吳遣兵擊之，不克。
13董璋恐編州刺史武虔裕窺其所為，〔按九域志，綿州東南至梓州一百三十七里。以其逼近，故恐為所窺。〕夏，四月，甲午朔，表兼行軍司馬，囚之府廷。〔以兼行軍司馬誘之，至梓州而囚之。府廷，東川府廷也。〕
14宣武節度使符習，自恃宿將，〔符習本成德將，從莊宗戰於河上，故自恃為耆宿。〕論議多抗安重誨，重誨求其過失，奏之；丁酉，詔習以太子太師致仕。
16初，帝在真定，〔莊宗同光二年，帝鎮真定。〕李從珂與安重誨飲酒爭言，從珂毆重誨，〔毆，烏口翻。〕重誨走免；既醒，悔謝，重誨終銜之。至是，重誨用事，自皇子從榮、從厚皆敬事不暇。〔不暇，謂不敢自暇也。〕時從珂為河中節度使、同平章事，重誨屢短之於帝，帝不聽。重誨乃矯以帝命諭河東牙內指揮使楊彥溫使逐之。〔「河東」當作「河中」。〕是日，〔承上戊戌，故曰是日。〕從珂出城閱馬，彥溫勒兵閉門拒之，從珂使人扣門詰之曰：〔詰，去吉翻。〕「吾待汝厚，何為如是﹖」對曰：「彥溫非敢負恩，受樞密院宣耳。〔樞密院用宣，三省用堂帖。今堂帖謂之省劄，宣謂之密劄。〕請公入朝。」從珂止於虞鄉，〔九域志：虞鄉縣在河中府東六十里。〕遣使以狀聞。使者至，壬寅，帝問重誨曰：「彥溫安得此言﹖」〔謂言受樞密院宣也。〕對曰：「此姦人妄言耳，宜速討之。」帝疑之，欲誘致彥溫訊其事，〔訊，問也。誘，音酉。〕除彥溫絳州刺史。重誨固請發兵擊之，乃命西都留守索自通、〔索，蘇各翻，姓也。〕步軍都指揮使藥彥稠將兵討之。〔藥，姓也，漢有藥崧。按薛史：藥彥稠，沙陀三部落人，必非崧後。〕帝令彥稠必生致彥溫，吾欲面訊之。召從珂詣洛陽。從珂知為重誨所構，馳入自明。
17加安重誨兼中書令。
18李從珂至洛陽，上責之使歸第，絕朝請。〔薛史曰：歸清化裏第。〕
辛亥，索自通等拔河中，斬楊彥溫，〔承安重誨指，斬楊彥溫以滅口。為潞王殺藥彥稠、索自通自投於水張本。〕癸丑，傳首來獻。上怒藥彥稠不生致，〔不生致楊彥溫也。〕深責之。
安重誨諷馮道、趙鳳奏從珂失守，宜加罪。上曰：「吾兒為姦黨所傾，未明曲直，公輩何為發此言，意不欲置之人間邪﹖此皆非公輩之意也。」〔言二人為安重誨所使。〕二人惶恐而退。他日，趙鳳又言之，上不應。明日，重誨自言之，上曰：「朕昔為小校，〔校，戶教翻。〕家貧，賴此小兒拾馬糞自贍，以至今日為天子，曾不能庇之邪！卿欲如何處之於卿為便﹖」〔上亦以此語激安重誨。處，昌呂翻。〕重誨曰：「陛下父子之間，臣何敢言！惟陛下裁之！」上曰：「使閒居私第亦可矣，何用復言！」〔復，扶又翻。〕
丙辰，以索自通為河中節度使。自通至鎮，承重誨指，籍軍府甲仗數上之，〔上，時掌翻。〕以為從珂私造；賴王德妃居中保護，從珂由是得免。士大夫不敢與從珂往來，惟禮部郎中史館脩撰呂琦居相近，時往見之，從珂每有奏請，皆諮琦而後行。〔從珂居閒，奏請諮呂琦而後行；及其在位，能厚琦而不能用琦，何也﹖〕
19戊午，帝加尊號曰聖明神武文德恭孝皇帝。
20安重誨言昭義節度使王建立過魏州有搖眾之語，五月，丙寅，制以太傅致仕。〔安重誨、王建立交惡，見上卷天成三年。〕
21董璋閱集民兵，皆剪髮黥面，復於劍門北置永定關，佈列烽火。〔復，扶又翻。〕
22孟知祥累表請割雲安等十三鹽監隸西川，〔雲安縣，漢巴郡朐鉄縣地，周武帝改為雲安縣，屬巴東郡，唐屬夔州，後改為雲安監。又夔州大昌縣、萬州南浦縣漁陽監皆有鹽官，隸寧江軍巡屬；而所謂十三監未知盡在何所。〕以鹽直贍寧江屯兵，辛卯，許之。
23六月，癸巳朔，日有食之。
24辛亥，敕防禦、團練使、刺史、行軍司馬、節度副使，自今皆朝廷除之，諸道無得奏薦。
25董璋遣兵掠遂、閬鎮戍，秋，七月，戊辰，兩川以朝廷繼遣兵屯遂、閬，復有論奏，〔復，扶又翻。〕自是東北商旅少敢入蜀。〔少，詩沼翻。〕
26八月，乙未，捧聖軍使李行德、〔按五代會要，應順元年，改龍武、神武四十指揮為捧聖左、右軍。據此，則是時先已有捧聖軍矣。宋白曰：長興三年改在京龍武、神武四十指揮為捧聖左、右軍。〕十將張儉引告密人邊彥溫告「安重誨發兵，雲欲自討淮南；〔因天成二年安重誨嘗有伐吳之議，遂以是誣告之。〕又引佔相者問命。」〔相，息亮翻。〕帝以問侍衛都指揮使安從進、藥彥稠，二人曰：「此姦人慾離間陛下勳舊耳。〕間，古莧翻。〕重誨事陛下三十年，〔梁均王貞明二年，帝始為安國節度，以安重誨為中門使，至是纔十六年；蓋帝與重誨皆應州人，其相從久矣。〕幸而富貴，何苦謀反！臣等請以宗族保之。」帝乃斬彥溫，召重誨慰撫之，君臣相泣。〔蓋是時安重誨之跡已危矣。〕
27以前忠武節度使張延朗行工部尚書，充三司使。三司使之名自此始。〔自宋熙寧以前，三司使位亞執政，專制國計，權任重矣。〕
28吳徐知詰以海州都指揮使王傳拯有威名，得士心，值團練使陳宣罷歸，知誥許以傳拯代之；既而復遣宣還海州，徵傳拯還江都。傳拯怒，以為宣毀之，己亥，帥麾下入辭宣，〔帥，讀曰率。〕因斬宣，焚掠城郭，帥其眾五千來奔。知誥曰：「是吾過也。」免其妻子。漣水制置使王巖將兵入海州，〔漣水至海州一百八十里。〕以巖為威衛大將軍，知海州。
傳拯，綰之子也，〔吳先以王綰知海州，楊隆演之建國也，加鎮東大將軍。〕其季父輿為光州刺史。傳拯遣間使持書至光州，〔間，古莧翻。使，疏吏翻。〕輿執之以聞，因求罷歸；〔以兄子外叛，身居邊郡，心跡危疑，故求罷歸。〕知誥以輿為控鶴都虞候。時政在徐氏，典兵宿衛者尤難其人，知詰以輿重厚慎密，故用之。
29壬寅；趙鳳奏：「竊聞近有姦人，誣陷大臣，搖國柱石，行之未盡。」〔言未盡行誅也。〕帝乃收李行德、張儉，皆族之。
30立皇子從榮為秦王；丙辰，立從厚為宋王。
31董璋之子光業為宮苑使，在洛陽，璋與書曰：「朝廷割吾支邵為節鎮，〔謂夏魯奇鎮遂州，李仁矩鎮閬州，又傳割綿、龍也。〕屯兵三千，【張：「千」作「川」。】是殺我必矣。汝見樞要為吾言：〔樞要，謂兩樞密。董璋意專指安重誨。為， 於偽翻。〕如朝廷更發一騎入斜谷，吾必反！與汝訣矣。」〔騎，奇寄翻。斜，餘遮翻。谷，音浴。〕光業以書示樞密承旨李虔徽。未幾，朝廷又遣別將荀鹹乂將兵 戍閬州，〔幾，居豈翻。〕光業謂虔徽曰：「此兵未至，吾父必反。吾不敢自愛，〔言不敢愛其死也。〕恐煩朝廷調發，〔言恐須用兵。調，徒釣翻。〕願止此兵， 吾父保無他。」虔徽以告安重誨，重誨不從。璋聞之，遂反。利、閬、遂三鎮以聞，〔利帥李彥琦，閬帥李仁矩，遂州夏魯奇。〕且言已聚兵將攻三鎮。重誨曰：「臣久知其如此，陛下含容不討耳。」帝曰：「我不負人，人負我則討之。」
32九月，癸亥，西川進奏官蘇願白孟知祥雲：「朝廷欲大發兵討兩川。」〔進奏官在京師，故以其事白其主帥。〕知祥謀於副使趙季良，季良請以東川兵先取遂、閬，然後併兵守劍門，則大軍雖來，吾無內顧之憂矣。〔兩川同心協力守險，則西川無內顧之憂。〕知祥從之，遣使約董璋同舉兵。璋移檄利、閬、遂三鎮，數其離間朝廷，〔數，所具翻。間，古莧翻；下無間同。〕引兵擊閬州。〔九域志：梓州東北至閬州三百九里。〕庚午，知祥以都指揮使李仁罕為行營都部署，漢州刺史趙廷隱副之，簡州刺史張業為先鋒指揮使，將兵三萬攻遂州；〔九域志：；遂州北至梓州二百五里。〕別將牙內都指揮使侯弘實、先登指揮使孟思恭將兵四千會璋攻閬州。
33安重誨久專大權，中外惡之者眾；〔惡，烏路翻。〕王德妃及武德使孟漢瓊浸用事，數短重誨於上。〔數，所角翻。〕重誨內憂懼，表解機務，上曰：「朕無間於卿，誣罔者朕既誅之矣，〔謂李行德、張儉也。〕卿何為爾﹖」甲戌，重誨復面奏曰：〔復，扶又翻。〕「臣以寒賤，致位至此，勿為人誣以反，非陛下至明，臣無種矣。〔種，章勇翻。〕由臣才薄任重，恐終不能鎮浮言，願賜一鎮以全餘生。」上不許；重誨求之不已，上怒曰：「聽卿去，朕不患無人！」前成德節度使範延光勸上留重誨，且曰：「重誨去，誰能代之﹖」上曰：「卿豈不可﹖」延光曰：「臣受驅策日淺，且纔不逮重誨，何敢當此！」上遣孟漢瓊詣中書議重誨事，馮道曰：「諸公果愛安令，〔時安重誨兼中書令，故稱之。〕宜解其樞務為便。」〔馮道肯發此言，蓋知之矣。〕趙鳳曰：「公失言！」乃奏大臣不可輕動。
34東川兵至閬州，諸將皆曰：「董璋久蓄反謀，以金帛啗其士卒，〔啗，徒濫翻。〕銳氣不可當，宜深溝高壘以挫之，不過旬日，大軍至，賊自走矣。」李仁矩曰：「蜀兵懦弱，安能當我精卒！」遂出戰，兵未交而潰歸。董璋晝夜攻之，庚辰，城陷，殺仁矩，滅其族。
初，璋為梁將，指揮使姚洪嘗隸麾下，至是，將兵千人戍閬州；璋密以書誘之，洪投諸廁。〔誘，音酉。〕城陷，璋執洪而讓之曰：「吾自行間獎拔汝，〔行，戶剛翻。〕今日何相負﹖」洪曰：「老賊！汝昔為李氏奴，〔董璋先為汴富人李讓家僮。〕掃馬糞，得臠炙，感恩無窮。〔臠，力兗翻，肉作片也。炙，之夜翻，燔肉也。〕今天子用汝為節度使，何負於汝而反邪﹖汝猶負天子，吾受汝何恩，而云相負哉！汝奴材，固無恥；吾義士，豈忍為汝所為乎！吾寧為天子死，〔寧為，於偽翻。〕不能與人奴並生！」璋怒，然鑊於前，〔鑊，戶郭翻。鼎大無足曰鑊。然，燒也。〕令壯士十年刲其肉自啗之，〔刲，涓畦翻，割也。〕洪至死罵不絕聲。帝置洪二子於近衛，厚給其家。
35甲申，以範延光為樞密使，安重誨如故。〔言雖進用範延光，而安重誨職任如故。〕
36丙戌，下制削董璋官爵；興兵討之。丁亥，以孟知祥兼西南【章：十二行本「南」下有「面」字；乙十一行本同；張校同，雲無註本亦無。】供饋使。〔孟知祥之兵已攻遂州，朝廷豈不知之邪﹖猶欲懷輯之以離董璋之交耳。脣亡齒寒，已了了於知祥胸中，此策安所施哉！〕以天雄節度石敬瑭為東川行營都招討使。〔「節度」之下當有「使」字。蜀本有「使」字。〕【章：十二行本「度」下正有「使」字；張校同，雲無註本亦無。】以夏魯奇為之副。
璋使孟思恭分兵攻集州，〔集州，本漢宕渠縣，宇文周置集州，隋廢為難江縣，唐復置集州，宋熙寧五年復廢州為難江縣，屬巴州。九域志：縣在州北一百六十里。〕思恭輕進，敗歸；璋怒，遣還成都，知祥免其官。
戊子，以石敬瑭權知東川事。庚寅，以右武衛上將軍王思同為西都留守兼行營馬步都虞候，為伐蜀前鋒。
37漢主遣其將梁克貞、李守鄘攻交州，拔之，執靜海節度使曲承美以歸，〔唐末曲顥據交州，至承美而敗。〕以其將李進守交州。
38冬，十月，癸巳，李仁罕圍遂州，夏魯奇嬰城固守；孟知祥命都押牙高敬柔帥資州義軍二萬人築長城環之。〔帥，讀曰率。環，音宦。〕魯奇遣馬軍都指揮使康文通出戰，文通聞閬州陷，遂以其眾降於仁罕。
戊戌，董璋引兵趣利州，〔九域志：閬州西北至利州二百四十里。趣，七喻翻；下同。〕遇雨，糧運不繼，還閬州。知祥聞之，驚曰：「比破閬中，〔比，毗至翻。〕正欲徑取利州，其帥不武，必望風遁去。〔利帥李彥琦。帥，所類翻。〕吾獲其倉廩，據漫天之險，〔漫天寨在利州北，有小漫天、大漫天二寨。〕北軍終不能西救武信。〔武信軍，遂州。〕今董公僻處閬州，遠棄劍閣，非計也。」〔處，昌呂翻。〕欲遣兵三千助守劍門；璋固辭曰：「此已有備。」〔為劍門失守張本。〕
39錢鏐因朝廷冊閩王使者裴羽還，〔裴羽蓋冊閩王延鈞者也。還，從宣翻，又如字。〕附表引咎；其子傳瓘及將佐屢為鏐上表自訴。〔為，於偽翻。〕癸卯，敕聽兩浙綱使自便。〔繫治兩浙綱使見上捲上年。〕
40以宣徽北院使馮贇為左衛上將軍、北都留守。
41丁未，族誅董光業。〔以其父璋反也。〕
42楚王殷寢疾，遣使詣闕，請傳位於其子希聲。朝廷疑殷已死，辛亥，以希聲為起復武安節度使兼侍中。
43孟知祥以故蜀鎮江節度使張武為峽路行營招收討伐使，，將水軍趣夔州，〔前蜀置鎮江軍於夔州，張武其舊帥也。趣，七喻翻。〕以左飛棹指揮使袁彥超副之。〔天成元年，孟知祥置左、右飛棹六營。〕
癸丑，東川兵陷徵、合、巴、蓬、果五州。〔徧考隋唐地理志、五代職方考、元豐九域志，皆無徵州。按東川之兵時自遂、閬東略，九域志，合州在遂州東二百二十里，果州在遂州東南一百八十里，巴州在閬州東二百四十五里，蓬州在果州東北一百八十五里；徵州必在遂、合、果三州之間。〕
44丙辰，吳左僕射、同平章事嚴可求卒。〔嚴可求忠於徐氏者也。徐溫既卒，可求相吳，坐視徐知詢之廢不能山一計，權不在焉故也。〕徐知誥以其長子大將軍景通為兵部尚書、參政事，知誥將出鎮金陵故也。
45漢將梁克貞入占城，取其寶貨以歸。〔占城國在西南海上，其地方千里，東至海，西至雲南，南鄰真臘，北抵驩州。其人俗與大食同，其乘象馬，其食稻米。〕
46十一月，戊辰，張武至渝州，刺史張環降之，遂取瀘州，〔九域志：渝、瀘二州相去七百餘裏。降，戶江翻。瀘，音盧。〕遣先鋒將朱偓分兵趣黔、涪。〔九域志：涪州西至渝州三百四十里，東南至黔州四百九十里。將，即亮翻。趣，七喻翻。黔，其今翻。涪，音浮。〕
47己巳，楚王殷卒，〔年七十九。〕遺命諸子，兄弟相繼；置劍於祠堂，曰：「違吾命者戮之！」〔為殷諸子爭國以至於亡張本。〕諸將議遣兵守四境，然後發喪，兵部侍郎黃損曰：「吾喪君有君，〔用左傳語。吾喪，息浪翻。〕何備之有！宜遣使詣鄰道告終稱嗣而已。」
48石敬瑭入散關，階州刺史王弘贄、瀘州刺史馮暉與前鋒馬步都虞候王思同、步軍都指揮使趙在禮引兵出人頭山後，過劍門之南，還襲劍門，【章：十二行本「克」上有「壬申」二字；乙十一行本同；退齋校同；張本同，雲無註本亦無。】之，殺東川兵三千人，獲都指揮使齊彥溫，據而守之。暉，魏州人也。甲戌，弘贄等破劍州，而大軍不繼，乃焚其廬舍，取其資糧，還保劍門。〔今利州昭化縣南有白衛嶺，與劍門相接。九域志：劍州東北至劍門五十五里。考異曰：實錄：「辛巳，軍前奏：『今月十三日，王弘贄、馮暉自利州入山路，出劍門關外倒下，殺董璋把關兵士約三千人，獲都指揮使齊彥溫，大軍進攻入劍門次。』又，丙戊，軍前奏：『今月十七日收下劍州，破賊千餘人，獲指揮使劉太。』李昊蜀高祖實錄：「己卯，東川告急，今月十八日北軍自白衛嶺人頭山後過，從小劍路至漢源驛出頭倒入劍門，打破關寨，掩捉彥溫及將士五百餘人，遂相次構喚大軍，據關下營。又，龐福誠、謝鍠相謂曰：『北軍昨來既得關寨之後， 隔一曰，大軍曾下至劍州，而乃般運糧食，燒舍自驚，還奔關寨。』十國紀年後蜀史：「壬申，弘贄、暉襲陷劍門；癸酉，攻焚劍州，取糧還屯劍門。己卯，東川告 急使至成都，知祥命牙內都指揮使李肇師兵五千赴援，董璋自閬州帥兩川兵屯木馬寨。先是，龐福誠、謝鍠屯閬州北來蘇寨，聞劍門陷，懼北軍據劍州，帥部兵千餘 人由間道先董璋至劍州，壁於衙城後。士卒方食，北軍萬餘人自屯馳下，福誠等趨河橋迎擊之，北軍小卻。福誠帥數百人夜升北山顛，轉至北軍壁外大呼譟，鍠命將士以弓弩短兵急擊之，北軍驚援，棄戈甲而遁。鍠追襲之，北軍退保劍門，十餘日不窺劍州。」按劍門至成都尚十許程，若十八日劍門失守，何得二十日知祥已聞之邪！今從實錄十三日壬申為定。若隔一日下至劍州，則十五日甲戌，非十七日也。蓋思同等以大軍未至，故收糧燒舍，還保劍門，故福誠等得復入劍州。李昊敘事甚詳，無執劉太事，今刪之。晉高祖實錄雲「甲申平劍州，破賊千餘人」，尤誤也。〕
乙亥，詔削孟知祥官爵。
己卯，董璋遣使至成都告急。知祥聞劍門失守，大懼，曰：「董公果誤我！」庚辰，遣牙內都指揮使李肇將兵五千赴之，戒之曰：「爾倍道兼行，先據劍州，北軍無能為也。」又遣使詣遂州，令趙廷隱將萬人會屯劍州。〔時趙廷隱與李仁罕圍遂州，孟知祥知夏魯奇無能為，而劍閣之險不可不爭，故使趙廷隱赴之。〕又遣故蜀永平節度使李筠將兵四千趣龍州，守要害。〔防唐兵由鄧艾故道而入蜀也。史言孟知祥慮患之周。〕時天寒，士卒死懼，觀望不進，廷隱流涕諭之曰：「今北軍勢盛，汝曹不力戰卻敵，則妻子皆為人有矣。」眾心乃奮。〔蜀兵皆亡國之餘。王衍之亡也，蜀人妻子係虜者多矣，趙廷隱以其所經見實利害告之，夫安得而不奮！〕
先是，西川牙內指揮使太谷龐福誠、昭信指揮使謝鍠屯來蘇村，〔益昌江東越大山數重有狹徑，名來蘇，蜀人於江西置柵守之。 渡江出劍門南二十里至青彊店與官路合。九域志：蓬州儀隴縣有來蘇鎮，即其地。鍠，戶盲翻。〕聞劍門失守，相謂曰：「使北軍更得劍州，則二蜀勢危矣。」遽引 部兵千餘人間道趣劍州。始至，〔間，古莧翻。趣，七喻翻；下同。〕官軍萬餘人自北山大下，會日暮，二人謀曰：「眾寡不敵，逮明則吾屬無遺矣。」福誠夜引兵 數百升北山，大譟於官軍營後，鍠帥餘眾操短兵自其前急擊之；〔帥，讀曰率。操，七刀翻。〕官軍大驚，空營遁去，復保劍門，十餘日不出。孟知祥聞之，喜曰：「吾始謂弘贄等克劍門，徑據劍州，堅守其城，或引兵宜趣梓州，董公必棄閬州奔還；我軍失援，亦須解遂州之圍。如此則內外受敵，兩川震動，勢可憂危；今乃焚毀劍州運糧東歸劍門，頓兵不進，吾事濟矣。」〔孟知祥喜兵勢之小寬，自言其料敵方略，此如棋工之說棋耳。〕
官軍分道趣文州，將襲龍州，〔自文州界青塘嶺至龍州一百五十里。郡志雲：自北至南者，右肩不得易所負，謂之左擔路，鄧艾伐蜀所由之路也。〕為西川定遠指揮使潘福超、義勝都頭太原沙延祚所敗。〔姓苑雲：沙姓，神農夙沙氏之後。此傅會之說耳。〕
甲申，張武卒於渝州；知祥命袁彥超代將其兵。
朱偓將至涪州，武泰節度使楊漢賓棄黔南，奔忠州；〔九域志：黔州北至忠州三百七十九里。〕偓追至豐都，〔舊唐書地理志曰：豐都，漢巴郡枳縣地，後漢置平都縣，隋義寧二年分臨江置豐都縣。九域志：豐都縣在忠州西九十二里。〕還取涪州。〔九域志：忠州豐都縣西至涪州百許裏。涪，音浮。〕知祥以成都支使崔善權武泰留後。董璋遣前陵州刺史王暉將兵三千會李肇等分屯劍州南山。
49丙戌，馬希聲襲位，稱遺命去建國之制，〔楚王建國見上卷天成二年。去，羌呂翻。〕復藩鎮之舊。
50契丹東丹王突欲自以失職，〔突欲不得立，見二百七十五卷天成元年。〕帥部曲四十人越海自登州來奔。〔九域志，登州東北至海五里。新唐志：登州東北海行，過大謝島、龜襉島、淤島、烏湖島三百里，北渡烏湖海，至馬石山東之都裏鎮二百里，東傍海壖，過青泥浦、桃花浦、杏花浦、石人汪、橐駝灣、烏骨江八百里，乃南傍海壖，過烏牧島、敗江口、椒島，得新羅西北之長口鎮。又過秦王石橋、麻田島、古寺島、得物島，千里至鴨淥江唐恩浦口，乃東南陸行七百里至新羅枉城。自鴨淥江口舟行百餘裏，乃小舫泝流，東北三十里至泊灼口，得勃海之境；又泝流五百里至丸都縣城，故高麗王都；又東北泝流五百里至神州；又陸行四百里至顯州，天鑋中王所都；又正北如東六百里至勃海王城。按契丹東丹王居扶餘城，在唐高麗扶餘川中。考異曰：實錄：「阿保機妻令元帥太子往勃海代慕華歸西樓，欲立為契丹王；而元帥太子既典兵柄，不欲之勃海，遂自立為契丹王，謀害慕華，其母不能止。慕華懼，遂航海內附。」按天皇王入汴，猶求害東丹者誅之，豈有在國欲殺之理！今不取。〕
51十二月，壬辰，石敬瑭至劍門。乙未，進屯劍州北山；趙廷隱陳於牙城後山，〔郭忱劍州靜照堂記曰：前瞰巨澗，後倚層巒。又春風樓記曰：邊山而立是州，一逕坡陀，中貫大溪，太守之居已在平山內外，居民悉在山上。則劍州之山川可知矣。陳，讀曰陣；下同。〕李肇、王暉陳於河橋。〔按劍州無所謂河。路振九國志曰：王師陷劍門，趙廷隱帥兵據石橋。恐當作「石橋」。〕敬瑭引步兵進擊廷隱，廷隱擇善射者五百人伏敬瑭歸路，按甲待之，矛擡欲相及，乃揚旗鼓譟擊之，北軍退走，顛墜下山，俘斬百餘人。敬瑭又使騎兵衝河橋，李肇以強弩射之，〔射，而亦翻。〕騎兵不能進。薄暮，敬瑭引去，廷隱引兵躡之，與伏合擊，敗之。〔敗，補邁翻。〕敬瑭還屯劍門。
52癸卯，夔州奏復取開州。〔舊唐書地理志曰：開州亦漢巴郡朐鉄縣地，梁置永豐縣，西魏改曰永寧，隋開皇末改曰盛山縣，唐武德初置開州。時蓋為蜀兵所陷而復取之也。〕
53庚戌，以武安節度使馬希聲為武安、靜江節度使，加兼中書令。
54石敬瑭徵蜀未有功，使者自軍前來，多言道險狹，進兵甚難，關右之人疲於轉餉，往往竄匿山谷，聚為盜賊。上憂之，壬子，謂近臣曰：「誰能辦吾事者！吾當自行耳。」安重誨曰：「臣職忝機密，軍威不振，臣之罪也，臣請自往督戰。」上許之。重誨即拜辭，癸丑，遂行，日馳數百里。西方藩鎮聞之，無不惶駭。〔陝州保義軍，華州鎮國軍，同州匡國軍，耀州順義軍，鳳翔，山南西道，皆西方藩鎮也。〕錢帛、芻糧晝夜輦運赴利州，人畜斃踣於山谷者不可勝紀。〔踣，蒲北翻。勝，音升。〕時上已疏重誨，石敬瑭本不欲西征，及重誨離上側，〔離，力智翻。〕乃敢累表奏論，以為蜀不可伐，上頗然之。
55西川兵先戍夔州者千五百人，上悉縱歸。
二年（辛卯、九三一）
1春，正月，壬戌，孟知祥奉表謝。〔表謝遣還戍兵而已，遂、劍之兵未嘗解也。〕
2庚午，李仁罕陷遂州，夏魯奇自殺。
癸酉，石敬瑭復引兵至劍州，〔復，扶又翻；下同。〕屯於北山。孟知祥梟夏魯奇首以示之。〔梟，堅堯翻。〕魯奇二子從敬瑭在軍中，泣請往取其首葬之，敬瑭曰：「知祥長者，必葬而父，〔長，知兩翻。而，汝也。〕豈不愈於身首異處乎！」〔言知祥若收葬之，則身首猶合於一處；若取葬其首而身布敵中，必異處也。〕既而知祥果收葬之。敬瑭與趙廷隱戰不利，復還劍門。
3丙戌，加高從誨兼中書令。
4東川歸合州於武信軍。〔合州本武信巡屬；東川先取合州，今西川取遂州，故歸之武信。〕
5初，鳳翔節度使朱弘昭諂事安重誨，連得大鎮。重誨過鳳翔，弘昭迎拜馬首，館於府舍，〔館，古玩翻。〕延入寢室，妻子羅拜，奉進酒食，禮甚謹。重誨為弘昭泣言：「讒人交構，幾不免，賴主上明察，得保宗族。」〔為，於偽翻。讒人，謂李行德、張儉等，事見上年。〕重誨既去，弘昭節奏「重誨怨望，有惡言，不可令至行營，恐奪石敬瑭兵柄。」又遺敬瑭書，言「重誨舉措孟浪，〔遺唯季翻。孟浪，猶言張大而無拘束也。〕若至軍前，恐將士疑駭，不戰自潰，宜逆止之。」敬瑭大懼，即上言：「重誨至，恐人情有變，宜急徵還。」宣徽使孟漢瓊自西方還，亦言重誨過惡，有詔召重誨還。
二月，己丑朔，石敬瑭以遂、閬既陷，糧運不繼，燒營北歸。軍前以告孟知祥，〔軍前，謂趙廷隱、李肇之軍。〕知祥匿其書，謂趙季良曰：「北軍漸進，柰何﹖」季良曰：「不過綿州，必遁。」知祥問其故，曰：「我逸彼勞，彼懸軍重，糧盡，能無遁乎！」〔史言懸軍涉險，糧道不繼，為敵人所窺。〕知祥大笑，以書示之。
6安重誨至三泉，得詔亟歸；過鳳翔，硃弘昭不內，重誨懼，馳騎而東。
7兩川兵追石敬瑭至利州，〔劍州北至利州二百三十里。〕壬辰，昭武節度使李彥琦棄城走；甲午，兩川兵入利州。孟知祥以趙廷隱為昭武留後，〔孟知祥遂得據漫天之險，如其宿規矣。〕廷隱遣使密言於知祥曰：「董璋多詐，可與同憂，不可與共樂，他日必為公患。因其至劍州勞軍，請圖之。〔樂，音洛。勞，力到翻。〕並兩川之眾，可以得志於天下。」知祥不許。〔趙廷隱所以能拒石敬瑭者，依險而戰也。平原易地，烏能當北兵﹖就使殺董璋，並兩川之眾，亦不能得志於天下。孟知祥之不許，蓋審己量彼也。〕璋入廷隱營，留宿而去。廷隱歎曰：「不從吾謀，禍難未已！」〔難，乃旦翻。〕
8庚子，孟知祥以武信留後李仁罕〔孟知祥得遂、閬二鎮，就以與甚耐，故李仁罕、趙廷隱各竭其力。〕為峽路行密招討使，使將水軍東略地。
9辛丑，以樞密使兼中書令安重誨為護國節度使。〔安重誨還，未至京師而除河中，不容入朝也。〕趙鳳言於上曰：「重誨陛下家臣，其心終不叛主，但以不能周防，為人所讒；陛下不察其心，死【章：十二行本「死」上有「重誨」二字；乙十一行本同。】無日矣。」上以為朋黨，不悅。〔考趙鳳前後所言，誠有黨有重誨之心。明宗已察見其情，而趙鳳言之不已，乃所以速其死也。〕
10乙巳，趙廷隱、李肇自劍州引還，〔引還成都。〕留兵五千戍利州。丙午，董璋亦還東川，留兵三千戍果、閬。〔果、閬，二州名。〕
11丁巳，李仁罕陷忠州。
12吳徐知誥欲以中書侍郎、內樞使宋齊丘為相，〔內樞使即內樞密使之職。〕齊丘自以資望素淺，欲以退讓為高，謁歸洪州葬父，〔宋齊丘本洪州進士。〕因入九華山，〔九華山在池州青陽縣界，本名九子山，李白以其峯如蓮花，改為九華。〕止於應天寺，啟求隱居；吳主下詔徵之，知誥亦以書招之，皆不至。知誥遣其子景通自入山敦諭，齊丘始還朝，〔究觀宋齊丘晚年之心跡，則始焉之所為者皆偽也。朝，直遙翻。〕除右僕射致仕，更命應天寺曰徵賢寺。〔更，工衡翻。〕
13三月，己未朔，李仁罕陷萬州；庚申，陷雲安監。〔九域志，萬州在忠州東北二百八十六里，雲安軍又在萬州東北二百五十七里，監又在軍東北三十里。其地產鹽，故置監。〕
14辛酉，賜契丹東丹王突欲姓東丹，名慕華，以為懷化節度使、瑞、慎等州觀察使；〔時置懷化軍於慎州。瑞州領遠來一縣，慎州領逢龍一縣，蓋皆後唐所置。薛史：瑞、慎二州本遼東之地，唐末為懷化節度。餘按唐貞觀十年，以烏突汗達幹部落置威州於營州之境，後更名瑞州，僑治良鄉之廣陽城。武德初，以速末烏素固部落置慎州，僑治良鄉之故都鄉城。〕其部曲及先所俘契丹將、惕隱等，皆賜姓名。惕隱姓狄，名懷忠。【章：十二行本「忠」作「惠」；乙十一行本同。】擒惕隱見上卷天成三年。〕
15李仁罕至夔州，寧江節度使安崇阮棄鎮，與楊漢賓自均、房逃歸；壬戌，仁罕陷夔州。〔孟知祥遂並有夔、忠、萬三州。〕
16帝既解安重誨樞務，乃召李從珂，泣謂曰：「如重誨意，汝安得復見吾！」〔安重誨欲殺從珂事見上元年。〕丙寅，以從珂為左衛大將軍。
18乙酉，復以錢鏐為天下兵馬都元帥、尚父、吳越國王，遣監門上將軍張籛往諭旨，以曏日致仕，安重誨矯制也。〔籛，則前翻。錢鏐致仕事見上卷天成四年。〕
19丁亥，以太常卿李愚為中書侍郎、同平章事。
20夏，四月，辛卯，以王德妃為淑妃。〔唐制因隋之舊，貴妃、淑妃、賢妃各一人，正一品。時曹後自淑妃正位中宮，故陞德妃為淑妃。〕
21閩奉國節度使兼中書令王延稟聞閩王延鈞有疾，以次子繼昇知建州留後，帥建州刺史繼雄將水軍襲福州。〔帥，讀曰率。〕癸卯，延稟攻西門，繼雄攻東門；延鈞遣樓船指揮使王仁達將水軍拒之。仁達伏甲舟中，偽立白幟請降，繼雄喜，屏左右，〔幟，昌志翻。降，戶江翻。屏，必郢翻，又卑正翻。〕登仁達舟慰撫之；仁達斬繼雄，梟首於西門。延稟方縱火攻城，見之，慟哭，仁達因縱兵擊之，眾潰，左右以斛舁延稟而走，〔斛，概量之器，十鬥為斛。舁，音餘，又羊茹翻。〕甲辰，追擒之。延鈞見之曰：「果煩老兄再下！」〔王延稟此語見二百七十五卷天成二年。〕延稟凓不能對。延鈞囚於別室，遣使者如建州招撫其黨；其黨殺使者，奉繼昇及弟繼倫奔吳越。仁達，延鈞從子也。〔為延鈞忌仁達而殺之張本。從，才用翻。〕
22以宣徽北院使趙延壽為樞密使。
23己酉，天雄節度使、同平章事石敬瑭兼六軍諸衛副使。
24辛亥，以朱弘昭為宣徽南院使。
25五月，閩王延鈞斬王延稟於市，復其姓名曰周彥琛，遣其弟都教練使延政如建州撫慰吏民。〔為王延政以建州與福州相攻張本。〕
26丁卯，罷畝稅麴錢，〔計畝稅麴錢見上卷天成三年。〕城中官造麴減舊半價，鄉村聽百姓自造；民甚便之。
27己卯，以孟漢瓊知內侍省事，充宣徽北院使。漢瓊，本趙王鎔奴也。時範延光、趙延壽雖為樞密使，懲安重誨以剛愎得罪，〔愎，蒲逼翻。〕每於政事不敢可否；獨漢瓊與王淑妃居中用事，人皆憚之。先是，宮中須索稍踰常度，重誨輒執奏，由是非分之求殆絕。〔先，悉薦翻。篢，求也。索，亦求也。索，山客翻。分，扶問翻。〕至是，漢瓊直以中宮之命取府庫物，不復關由樞密院及三司，亦無文書，所取不可勝紀。〔勝，音升。〕
28辛巳，以相州刺史孟鵠為左驍衛大將軍，充三司使。
29昭武留後趙廷隱自成都赴利州，踰月，請兵進取興元及秦、鳳；孟知祥以兵疲民困，不許。〔孟知祥量力而後動，所以能跨有三蜀也。〕
30護國節度使兼中書令安重誨內不自安，表請致仕；閏月，庚寅，制以太子太師致仕。是日，其子崇贊、崇緒逃奔河中。
壬辰，以保義節度使李從璋為護國節度使。甲午，遣步軍指揮使藥彥稠將兵趣河中。〔搖於讒口，遣藥彥稠以兵討安重誨。〕
安崇贊等至河中，重誨驚曰：「汝安得來﹖」既而曰：「吾知之矣，此非渠意，為人所使耳。〔渠，猶言其也。〕吾以死徇國，夫復何言！」〔夫，音扶。復，扶又翻。〕乃執二子表送詣闕。
明日，有中使至，見重誨，慟哭久之；重誨問其故，中使曰：「人言令公有異志，朝廷已遣藥彥稠將兵至矣。」重誨曰：「吾受國恩，死不足報，敢有異志！更煩國家發兵，貽主上之憂，罪益重矣。」崇贊等至有陝，有詔繫獄。皇城使翟光鄴素惡重誨，〔惡，烏路翻。〕帝遣詣河中察之，曰：「重誨果有異志則誅之。」〔史言帝無決然殺重誨之旨。郭崇韜之死亦猶是也。上無道揆，下無法守，無怪乎爾。〕光鄴至河中，李從璋以甲士圍其第，自入見重誨，拜於庭下。重誨驚，降階答拜，從璋奮撾擊其首；妻張氏驚救，亦撾殺之。〔考異曰：五代史闕文：「李從璋奮撾擊重誨於地，重誨曰：『重誨死無恨，但不與官家誅得潞王，他日必為朝廷之患。』言終而絕。」按重誨自以私憾欲殺從珂，當是時從珂未有跋扈之跡，重誨何以知其為朝廷之患！此恐是清泰篡立之後，人譽重誨者造此語，未可信也。〕
奏至，己亥，下詔，以重誨離間孟知祥、董璋、錢鏐為重誨罪，〔間，古莧翻。離間事並見上。〕又誣其欲自擊淮南以圖兵柄，〔因邊彥溫所告而誣之。〕遣元隨竊二子歸本道；並二子誅之。
31丙午，帝遣西川進奏官蘇願、東川軍將劉澄各還本鎮，諭以安重誨專命，興兵致討，今已伏辜。
32六月，乙丑，復以李從珂同平章事，充西都留守。〔按重誨既死，復用李從珂守長安。〕
33丙子，命諸道均民田稅。
34閩王延鈞好神仙之術，道士陳守元、巫者徐彥林與【章：十二行本「與」作「興」；乙十一行本同。】盛韜共誘之作寶皇宮，極土木之盛，〔薛史：福州城中有王霸壇、鍊丹井。壇旁有皁莢木，久枯，一旦忽生枝葉。井中有白龜浮出，掘地得石銘，有「王霸裔孫」之文，昶以為己應之，於壇側建寶皇宮。好，呼到翻。〕以守元為宮主。〔陳守元、盛韜等見信，而薛文傑得行其姦妄矣。史言閩政自是愈亂。〕
35秋，九月，己亥，更賜東丹慕華姓名曰李贊華。〔是年三月慕華賜名，今更賜姓。〕
36吳鎮南節度使、同平章事徐知諫卒；以諸道副都統、鎮海節度使、守中書令徻知詢代之，賜爵東海郡王。徐知誥之召知詢入朝也，〔事見上卷天成四年。〕知諫豫其謀。知詢遇其喪於塗，〔知諫之喪自洪州還，而知詢往赴洪州，故相遇於塗。〕撫棺泣曰：「弟用心如此，我亦無憾，然何面見先王於地下乎！」〔先王，謂徐溫也。〕
37辛丑，加樞密使範延光同平章事。
38辛亥，敕解縱五坊鷹隼，〔隼，聳尹翻。〕內外無得更進。馮道曰：「陛下可謂仁及禽獸。」上曰：「不然。朕昔嘗從武皇獵，〔武皇，晉王克用諡。〕時秋稼方熟，有獸逸入田中，遣騎取之，比及得獸，餘稼無幾。〔比，必利翻。幾，居豈翻。〕以是思之，獵有損無益，故不為耳。」
39冬，十月，丁卯，洋州指揮使李進唐攻通州，拔之。〔洋州東南至通州七百三十九里。先是，蜀人蓋嘗取通州，故復攻拔之。宋乾德二年改通州為達州，以淮南有通州也。〕
40壬午，以王延政為建州刺史。
41十一月，甲申朔，日有食之。
42癸巳，蘇願至成都，孟知祥聞甥泡在朝廷者皆無恙，〔恙，餘亮翻。〕遣使告董璋，欲與之俱上表謝罪。璋怒曰：「孟公親戚皆完，固宜歸附；璋已族滅，〔謂朝廷族誅其子董光業也。〕尚何謝為！詔書皆在蘇願腹中，劉澄安得豫聞，璋豈不知邪！」由是復為怨敵。〔為董璋攻西川敗死張本。復，扶又翻。〕
43乙未，李仁罕自夔州引兵還成都。〔孟知祥既盡得前蜀夔、黔之土，不復東略。〕
44吳中書令徐知誥表稱輔政歲久，請歸老金陵；乃以知誥為鎮海、寧國節度使，鎮金陵，餘官如故，總錄朝政如徐溫故事。〔筡溫先鎮京口，總錄吳朝之政，後徙金陵。朝，直遙翻。〕以其子兵部尚書、參政事景通為司徒、同平章事，知中外左右諸軍事，留江都輔政；〔徐知誥襲徐溫之跡，而景通襲知誥之跡，吳祚自此移於李氏。〕以內樞使、同平章事王令謀為左僕射，兼門下侍郎，以宋齊丘為右僕射，兼中書侍郎，並同平章事，兼內樞使，以佐景通。
賜德勝節度使張崇爵清河王。〔吳置德勝軍於廬州。〕崇在廬州貪暴，州人苦之，屢嘗入朝，厚以貨結權要，由是常得還鎮，為廬州患者二十餘年。
45十二月，甲寅朔，初聽百姓自鑄農器並雜鐵器，〔按五代會要，雜鐵器謂燒器動使諸物。熟鐵亦任百姓自煉。徐無黨曰：稅農具錢，至今因之。〕每田二畝，夏秋輸農具三錢。
46武安、靜江節度仗馬希聲聞梁太祖嗜食雞，慕之，既襲位，日殺五十雞為膳；居喪無戚容。庚申，葬武穆王于衡陽，〔馬殷諡武穆王。衡陽，本漢蒸陽縣，吳分置臨蒸縣，隋改臨蒸縣為衡陽縣，唐屬衡州，為治所。〕將發引，頓食雞徳數盤，〔引，讀曰靷。徳，黑角翻，羹也。〕前吏部侍郎潘起譏之曰：「昔阮籍居喪食蒸豚；〔晉阮籍任情不羈而性至孝，母終，將葬，食一蒸豚，飲二斗酒，然後臨決，直言「窮矣！」舉聲一號，吐血數升，毀瘠骨立，殆至滅性。然不可以訓也。〕何代無賢！」
47癸亥，徐知誥至金陵。
48昭武留後趙廷隱白孟知祥以利州城塹已完，頃在劍州與牙內都指揮使李肇同功，〔事見上年十一月。〕願以昭武讓肇，知祥褒諭，不許；廷隱三讓，癸酉，知祥召廷隱還成都，以肇代之。
49閩陳守元等稱寶皇之命，謂閩王延鈞曰：「苟能避位受道，當為天子六十年。」延鈞信之，丙子，命其子節度副使繼鵬權軍府事。延鈞避位受籙，道名玄錫。
50愛州將楊廷藝養假子三千人，圖復交州；漢交州守將李進知之，受其賂，不以聞。是歲，廷藝舉兵圍交州，〔舊唐書地理志：交州西至愛州界小黃江口，水路四百一十六里。〕漢主遣承旨程寶救【章：十二行本「救」上有「將兵」二字；乙十一行本同。】之，未至，城陷。進逃歸，漢主殺之。寶圍交州，廷藝出戰，寶敗死。〔去年漢取交州，今復失之。〕
三年（壬辰、九三二）
1春，正月，樞密使範延光言：「自靈州至邠州方渠鎮，〔宋白曰：通遠軍本靈州方渠鎮，晉天福四年改為威州，仍割木波、馬嶺二鎮隸之，周廣順二年避諱改為環州，顯德四年降為通遠軍。〕使臣及外國入貢者多為党項所掠，請發兵擊之。」己丑，遣靜難節度使藥彥稠、前朔方節度使康福將步騎七千討党項。〔黨，底朗翻。〕
2乙未，孟知祥妻福慶長公主卒。〔歐史：長興元年秋，改封知祥妻瓊華長公主為福慶長公主。長，知兩翻。〕
3孟知祥以朝廷恩意優厚，而董璋塞綿州路，不聽遣使入謝，〔由成都趣劍、利，路由綿州。塞，悉則翻。〕與節度副使趙季良等謀，欲發使自峽江上表，〔上，時掌翻。〕掌書記李昊曰：「公不與東川謀而獨遣使，則異日負約之責在我矣。」乃復遣使語之，〔復，扶又翻。語，牛倨翻。〕璋不從。
二月，趙季良與諸將議遣昭武都監太原高彥儔將兵攻取壁州，〔舊唐書地理志：壁州諾水縣，後漢之宣漢縣；梁分宣漢置始寧縣，元縣分始寧置諾水縣。唐武德初分巴東之始寧置壁州，治諾水，宋廢壁州，以其地入巴州之曾口、通江二縣。〕以絕山南兵轉入山後諸州者；〔山後諸州，謂巴、蓬、果等州。〕孟知祥謀於僚佐，李昊曰：「朝廷遣蘇願等西歸，未當報謝，今遣兵侵軼，〔軼，徒結翻。〕公若不顧墳墓、甥泡，〔孟知祥之先墳墓在邢州龍岡縣，其甥泡時皆仕於朝。〕則不若傳檄舉兵直取梁、洋，安用壁州乎！」知祥乃止。季良由是惡昊。〔惡，烏路翻。〕
4辛未，初令國子監校定九經，雕印賣之。〔印賣九經始此。〕
5藥彥稠等奏破党項十九族，俘二千七百人。
6賜高從誨爵勃海王。
7吳徐知誥作禮賢院於府舍，〔作之於金陵府舍。〕聚圖書，延士大夫，與孫晟及海陵陳覺談議時事。
8孟知祥三遣使說董璋，〔說，式芮翻。〕以主上加禮於兩川，苟不奉表謝罪，恐復致討；〔復，扶又翻。〕璋不從。三月，辛丑，遣李昊詣梓州，極論利害，璋見昊，詬怒，不許。〔詬，古候翻，又許候翻。〕昊還，〔還，從宣翻，又如字。〕言於知祥曰：「璋不通謀議，〔不通謀議，猶今人言不容商量也。〕且有窺西川之志，公宜備之。」
9甲辰，閩王延鈞復位。〔王延鈞避位受籙，見上年。〕
10吳越武肅王錢鏐疾，謂將吏曰：「吾疾必不起，諸兒皆愚懦，誰可為帥者﹖」眾泣曰：「兩鎮令公仁孝有功，孰不愛戴！」〔天成三年錢鏐以兩鎮授傳瓘，事見上卷。按是年秋，朝廷始加傳權中書令，其下過呼之耳。〕鏐乃悉出印鑰授傳瓘，〔印，吳越國印及鎮海、鎮東印也。鑰，內外城諸門及宮門契鑰也。〕曰：「將吏推爾，宜善守之。」又曰：「子孫善事中國，勿以易姓廢事大之禮。」〔時中國迕數年一易姓。錢鏐之意，蓋謂偏據一隅，知以小事大而已。苟中國有主，則臣事之，其自興自僕，吾不問也。〕庚戍卒，年八十一。
傳瓘與兄弟同幄行喪，內牙指揮使陸仁章曰：「令公嗣先王霸業，將吏旦暮趨謁，當與諸公子異處。」〔處，昌呂翻。〕乃命主者更設一幄，扶傳瓘居之，告將吏曰：「自今惟謁令公，禁諸公子從者無得妄入。」〔從，才用翻。〕晝夜警衛，未嘗休息。〔陸仁章雖不學，而其所為闇與趙熹合。〕鏐末年左右皆附傳瓘，獨仁章數以事犯之。至是，傳瓘勞之，〔數，所角翻。勞，力到翻。〕仁章曰：「先王在位，仁章不知事令公，今日盡節，猶事先王也。」〔先王，謂鏐。〕傳瓘嘉歎久之。
傳瓘既襲位，更名元瓘，兄弟名「傳」者皆更為「元」。〔更，工衡翻。〕以遺命去國儀，〔吳越建國，見二百七十一卷梁均王龍德三年。〕用藩鎮法；除民田荒絕者租稅。〔荒者，有主而不耕；絕者，戶絕而無主。〕命處州刺史曹仲達權知政事。置擇能院，掌選舉殿最，〔殿，丁練翻。〕以浙西營田副使沈崧領之。
內牙指揮使富陽劉仁杞〔富陽縣本漢富春縣，晉避鄭太后諱改名富陽，後世遂因之。九域志：富陽縣屬杭州，在州西南七十三里。〕及陸仁章久用事，仁章性剛，仁杞好毀短人，皆為眾所惡。〔惡，烏路翻。〕一日，諸將共詣府門請誅之；元瓘使從子仁俊諭之〔從，才用翻。〕曰：「二將事先王久，吾方圖其功，汝曹乃欲逞私憾而殺之，可乎﹖吾為汝王，汝當稟吾命；不然，吾當歸臨安以避賢路！」〔錢氏本居臨安。〕眾懼而退。乃以仁章為衢州刺史，仁杞為湖州刺史。中外有上書告訐者，〔訐，居謁翻。〕元瓘皆置不問，由是將吏輯睦。
11初，契丹舍利萴刺與惕隱皆為趙德鈞所擒，〔舍利、惕隱，皆契丹管軍頭目之稱。萴，士力翻。刺，來達翻。被擒見上卷天成三年。〕契丹屢遣使請之。上謀於羣臣，德鈞等皆曰：「契丹所以數年不犯邊、數求和者，以此輩在南故也，縱之則邊患復生。」〔數，所角翻。復，扶又翻。〕上以問冀州刺史楊檀，對曰：「萴刺，契丹之驍將，曏助王都謀危社稷，幸而擒之，陛下免其死，為賜已多。契丹失之如喪手足。〔喪，息浪翻。〕彼在朝廷數年，知中國虛實，若得歸，為患必深，彼纔出塞，則南向發矢矣，恐悔之無及。」上乃止。檀，沙陀人也。〔楊檀後改名光遠。〕
12上欲授李贊華以河南藩鎮，羣臣皆以為不可，上曰：「吾與其父約為昆弟，故贊華歸我。吾老矣，後世繼體之君，雖欲招之，其可致乎！」夏，四月，癸亥，以贊華為義成節度使，為選朝士為僚屬輔之。〔為選，於偽翻。〕贊華但優遊自奉，不豫政事；上嘉之，雖時有不法亦不問，以莊宗後宮夏氏妻之。〔五代會要：莊宗昭容夏氏封虢國夫人。薛史曰：明宗入洛，莊宗宮人數百悉令歸其骨肉，惟夏氏無所歸，明宗以夏魯奇是其同宗，因命歸之；今以妻贊華。妻，七細翻。〕贊華好飲人血，姬妾多刺臂以吮之；婢僕小過，或抉目，或刀刲火灼；〔好，呼到翻。刺，七亦翻。吮，士兗翻。抉，於穴翻。刲，涓畦翻。〕夏氏不忍其殘，奏離婚為尼。
13乙丑，加宋王從厚兼中書令。
14東川節度使董璋會諸將謀襲成都，皆曰必克；前陵州刺史王暉曰：「劍南萬裏，成都為大，時方盛夏，帥出無名，必無成功。」【章：十二行本「功」下有「璋不從」三字；乙十一行本同；張校同，雲無註本亦無。】孟知祥聞之，遣馬軍都指揮使潘仁嗣將三千人詣漢州詗之。〔詗，古永翻，又休正翻。〕
璋入境，破白楊林鎮，〔白楊林鎮當在漢州界上。〕執戍將武弘禮，聲勢甚盛，知祥憂之，趙季良曰：「璋為人勇而無恩，士卒不附，城守則難克，野戰則成擒矣。今不守巢穴，公之利也。璋用兵精銳皆在前鋒，公宜以羸兵誘之，以勁兵待之，始雖小衄，後必大捷。〔此孫臏三駟之說也，自古以來以此取勝者多矣，楚以之破吳師而滅舒鳩，周訪以之破杜曾而清襄、沔，王茂章以之斬朱友寧，其策略皆不出此。羸，倫為翻。衄，女六翻。〕璋素有威名，今舉兵暴至，人心危懼，公當自出禦之，以強眾心。」趙廷隱以季良言為然，曰：「璋輕而無謀，〔輕，墟正翻。〕舉兵必敗，當為公擒之。」〔為，於偽翻。〕辛巳，以廷隱為行營馬步軍都部署，將三萬人拒之。
五月，壬午朔，廷隱入辭。董璋檄書至，又有遺季良、廷隱及李肇書，〔董璋書獨不及李仁罕者，以趙季良者孟知祥之謀主，趙廷隱、李肇嘗與璋同禦石敬瑭於劍州，故皆先以書誘之；李仁罕未嘗共事，故不及。遺，唯季翻。〕誣之雲，季良、廷隱與己通謀，召己令來。知祥以書授廷隱，廷隱不視，投之於地，曰：「不過為反間，〔令，力呈翻；下同。間古莧翻。〕欲令公殺副使與廷隱耳。」〔趙季良為節度副使，故廷隱稱之。〕再拜而行。知祥曰：「事必濟矣。」肇素不知書，視之，曰：「璋教我反耳。」囚其使者，然亦擁眾為自全計。〔李肇時鎮利州。〕
璋兵至漢州，潘仁嗣與戰於赤水，大敗，為璋所擒，〔赤水在漢州東南。〕璋遂克漢州。
癸未，知祥留趙季良、高敬柔守成都，自將兵八千趣漢州，至彌牟鎮，〔九域志：成都府新都縣有彌牟鎮。趣，七喻翻。〕趙廷隱陳於鎮北。〔陳，讀曰陣；下 同。〕甲申，遲明，〔遲，直二翻。〕廷隱陳於雞蹤橋，〔薛史孟知祥傳雲：知祥親帥其眾與趙廷隱等逆戰於金鴈橋，璋軍大敗。按金鴈橋在漢州雒縣南，璋兵既 敗，知祥追之，夕宿雒縣。豈金鴈橋即雞蹤橋邪﹖〕義勝定遠都知兵馬使張公鐸陳於其後。俄而璋望西川兵盛，退陳於武侯廟下，〔諸葛武侯有功於蜀，蜀人所在為立廟。〕璋帳下驍卒大譟曰：「日中暴我輩何為！」【章：十二行本「為」下有「何不速戰」四字；乙十一行本同；退齋校同；張校同，雲無註本亦無。】曝，步木翻。〕璋乃上馬。前鋒始交，東川右廂馬步都指揮使張守進降於知祥，言「璋兵盡此，無復後繼，〔復，扶又翻。〕當急擊之。」知祥登高冢督戰，左明義指揮使毛重威、左衝山指揮使李瑭守雞蹤橋，〔孟知祥置左、右衝山六營，見二百七十五卷天成元年。〕皆為東 川兵所殺；趙廷隱三戰不利，牙內都指揮副使侯弘實兵亦卻，知祥懼，以馬箠指後陳。〔箠，止橤翻。〕張公鐸帥眾大呼而進，〔帥，讀曰率。呼，火故翻。〕東川 兵大敗，死者數千人，擒東川中都指揇使元踭、牙內副指揮使董光演等八十餘人。〔中都指揮使，中軍都指揮使也，一本有「軍」字。踭，公回翻。〕璋拊膺曰： 「親兵皆盡，吾何依乎！」與數騎遁去，餘眾七千人降，〔降，戶江翻；下同。〕復得潘仁嗣。〔復，扶又翻。〕知祥引兵追璋至五侯津，〔五侯津在漢州西南。〕東川馬步都指揮使元緕降。〔元緕疑即前元踭。通鑑集眾書以成書，以其官有「中」與「馬步」之異，其字有「緕」與「踭」之異，因再書之耳。〕西川兵入漢州府第，求璋不得，士卒爭璋軍資，故璋走得免。趙廷隱追至赤水，又降其卒三千人。是夕，知祥宿雒縣。〔自唐以來，漢州治雒縣。知祥入漢州，不居州宅而宿雒縣，蓋漢州州宅為追兵剽掠不可居，故宿雒縣廨舍也。〕命李昊草牓諭東川吏民，及草書勞問璋，〔勞，力到翻。〕且言將如梓州〔如，往也。〕詢負約之田，請見伐之罪。乙酉，知祥會廷隱於赤水，遂西還，〔還，從宣翻，又如字。〕命廷隱將兵攻梓州。
璋至梓州，肩輿而入，王暉迎問曰：「太尉全軍出征，〔洪邁曰：唐節度帶檢校官，其初只檢校散騎常侍，如李愬在唐鄧時所稱者也；後乃轉尚書及僕射、司空、 司徒，能至此者蓋少。僖、昭以降，藩鎮盛強，武夫得志，纔建節鉞，其資級已高，於是復升太保、太傅、太尉，其上惟有太帥，故將帥悉稱太尉。餘按唐制，太 師、太傅、太保為三師，太尉、司徒、司空為三公；太尉古以主兵，故呼將帥為太尉耳。若唐末，藩鎮固亦有加太師者。唐自睿宗之末，邊鎮置節度使，如薛納等已是後來使相之職，其帶御史大夫、中丞、六曹尚書者，僕射、侍中、中書令者，往往有之，李愬之帥唐、鄧、隨，以資淺帶散騎常侍耳。洪說未為精 當。〕今還者無十人，何也﹖」璋涕注不能對。至府第，方食，暉與璋從子牙內都虞候延浩帥兵三百大譟而入。〔帥，讀曰率；下同。〕璋引妻子登城，子光嗣自 殺。璋至北門樓，呼指揮使潘稠使討亂兵，稠引十卒登城，斬璋首，及取光嗣首以授王暉，暉舉城迎降。趙廷隱入梓州，封府庫以待知祥。李肇聞璋敗，始斬其使以 聞。〔李肇持兩端，聞璋敗始斬其使。〕
丙戌，知祥入成都，丁亥；復將兵八千如梓州。至新都，〔九域志：新都縣在成都府北四十五里。復，扶又翻。〕趙廷隱獻董璋首。己丑，發玄武，〔舊唐書地理志：玄武，漢氐道縣，晉改曰玄武。九域志：宋大中祥符五年改為中江縣，在梓州西九十里。〕趙廷隱帥東川將吏來迎。
15康福奏党項鈔盜者已伏諸，餘皆降附。〔鈔，楚交翻。〕
16壬辰，孟知祥有疾，癸巳，疾甚，中門副使王處回侍左右，庖人進食，必空器而出，以安眾心。李仁罕自遂州來，趙廷隱迎於板橋；〔皮橋在梓州東南。〕仁罕不稱東川之功，侵侮廷隱，廷隱大怒。乙未，知祥疾廖；〔瘳，醜留翻。〕丁酉，入梓州。戊戌，犒賞將士，既罷，〔犒，苦到翻。〕知祥謂李仁罕、趙廷隱曰：「二將誰當鎮此﹖」仁罕曰：「令公再與蜀州，亦行耳。」〔先是，朝廷加孟知祥中書令，故李仁罕稱之。仁罕蓋先嘗領蜀州。〕廷隱不對。知祥愕然，退，命李昊草牒，俟二將有所推則命一人為留後，昊曰：「昔梁祖、莊宗皆兼領四鎮，〔梁太祖領宣武、宣義、天平、護國四鎮，莊宗領河東、魏博、盧龍、成德四鎮。〕今二將不讓，惟公自領之為便耳。公宜亟還府，〔府，謂成都，西川帥府所在。〕更與趙僕射議之。」〔趙僕射，謂趙季良。〕
17己亥，契丹使者迭羅卿辭歸國，上曰：「朕志在安邊，不可不少副其求。」〔少，詩沼翻。〕乃遣萴骨舍利與之俱歸。契丹以不得萴刺，自是數寇雲州及振武。〔數，所角翻。〕
18孟知祥命李仁罕歸遂州，留趙廷隱東川巡檢，以李昊行梓州軍府事。昊曰：「二虎方爭，僕不敢受命，願從公還。」乃以都押牙王彥銖為東川監押。〔監，古銜翻。〕癸卯，知祥玉成都，趙廷隱尋亦引兵西還。〔還，從宣翻，又如字。〕
知祥謂李昊曰：「吾得東川，為患益深。」昊請其故，知祥曰：「自吾發梓州，得仁罕七狀，皆雲『公宜自領東川，不然諸將不服。』廷隱言『本不敢當東川，因仁罕不讓，遂有爭心耳。』君為我曉廷隱，〔為，於偽翻。〕復以閬州為保寧軍，〔董璋取閬州，廢保寧軍；今孟知祥復以為節鎮，以賞趙廷隱。〕益以果、蓬、渠、開四州，往鎮之。吾自領東川，以絕仁罕之望。」廷隱猶不平，請與仁罕鬬，勝者為東川；昊深解之，乃受命。六月，以廷隱為保寧留後。戊午，趙季良帥將吏請知祥兼鎮東川，許之。〔帥，讀曰率。〕季良等又請知祥稱王，權行制書，賞功臣，不許。
董璋之【章：十二行本「之」下有「起兵」二字；乙十一行本同。】攻知祥也，山南西道節度使王思同以聞，範延光言於上曰：「若兩川併於一賊，撫眾守險，則取之益難，宜及其交爭，早圖之。」上命思同以興元之兵密規進取。〔興元之兵既不足以進取，王思同之才又不足以進取。劉曄料魏之羣臣無能敵劉備、孫權者，所以重於用兵也。〕未幾，〔幾，居豈翻。〕聞璋敗死，延光曰：「知祥雖據全蜀，然士卒皆東方人，知祥恐其思歸為變，亦欲倚朝廷之重以威其眾，陛下不屈意撫之，彼則無從自新。」上曰：「知祥吾故人，為人離間至此，何屈意之有！」〔離間，蓋指安重誨也。知祥本有據蜀之志，仗重誨不相猜阻，亦必別求釁端而動，明宗蓋未能察見知祥之心術也。間，古莧翻。〕乃遣供奉官李存緕〔此供奉官乃殿頭供奉官，非禁中供奉官也。〕賜知祥詔曰：「董璋狐狼，〔曰狐者，言其依慼窟穴；曰狼者，言其抗厲犯上。〕自貽族滅。卿兵園親戚皆保安全，〔言董光業族滅，而孟知祥墳墓甥姪皆無他。〕所宜成家世之美名，守君臣之大節。」存緕，克寧之子，知祥之甥也。〔李克寧妻孟氏見二百六十六卷梁太祖開平二年。〕
19閩王延鈞謂陳守元曰：「為我問寶皇：〔為，於偽翻。〕既為六十年天子，〔陳守元此語，見上年。〕後當何如﹖」明日，守元入白：「昨夕奏章，得寶皇旨，當為大羅仙主。」徐彥林【章：十二行本無「林」字；乙十一行本同。】等亦曰：「北廟崇順王嘗見寶皇，其言與守元同。」延鈞益自負，〔史言王延鈞之昏愚。〕始謀稱帝。表朝廷雲：「錢鏐卒，請以臣為吳越王；馬殷卒，請以臣為尚書令。」〔錢鏐卒於是年三月，馬殷卒於去年十一月。〕朝廷不報，自是職貢遂絕。
