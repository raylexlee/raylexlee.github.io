△卷第四
周紀四起閼逢困敦，盡著雍困敦，凡二十五年。
赧王中
十八年（甲子，公元前二九七年）
①楚懷王亡歸。秦人覺之，遮楚道。〔遮其歸楚之路也。〕懷王從間道走趙。〔間，隙也，從空隙之路而行也。間，古莧翻。走，音奏，又音如字。〕趙主父在代，趙人不敢受。懷王將走魏，秦人追及之，以歸。
②魯平公薨，子緡公賈立。〔世本”緡”作”閔”。〕
十九年（乙丑，公元前二九六年）
①楚懷王發病，薨於秦，秦人歸其喪。〔喪，息郎翻。〕楚人皆憐之，如悲親戚。諸侯由是不直秦。
②齊、韓、魏、趙、宋同擊秦，至鹽氏而還。〔括地誌：鹽氏故城，一名司鹽城，在蒲州安邑縣，掌鹽池之官，因稱鹽氏。徐廣曰：“鹽”，一作”監”。〕秦與韓武遂、與魏封陵以和。〔十二年，秦取魏封陵，又取韓武遂，今皆歸之以和。〕
③趙主父行新地〔趙新取中山之地也。行，於孟翻。〕遂出代；西遇樓煩王於西河而致其兵。〔趙北有林胡、樓煩之戎。漢雁門郡樓煩縣，樓煩胡所居地。西河，即漢西河郡之地。〕
④魏襄王薨，子昭王立。〔世本曰：昭王，名遫。〕
⑤韓襄王薨，子釐王咎立。〔釐，讀曰僖。〕
二十年（丙寅，公元前二九五年）
①秦尉錯伐魏襄城。〔尉，蓋國尉也。班志，襄城縣屬潁川郡。以分地考之，潁川屬韓境。蓋魏與韓分有潁川之地，用兵爭強，疆場之間，朝韓暮魏，則此時襄城或爲魏土，容亦有之。埸，音亦。〕
②趙主父與齊、燕共滅中山，遷其王於膚施。〔燕，因肩翻。班志，膚施縣屬上郡；唐屬延州，爲州治所。〕歸，行賞，大赦，置酒，酺五日。〔酺，音蒲。說文曰：王德布大飲酒也。師古曰：酺之爲言布也。王德佈於天下而合聚飲食爲酺。師古注所云，漢法也。此言趙國內酺耳。赦者，宥有罪也。〕
③趙主父封其長子章於代，號曰安陽君。〔長，知丈翻。班志，代郡有東安陽縣。括地誌：東安陽故城，在朔州定襄縣界。〕安陽君素侈，心不服其弟。〔不服其弟爲王也。〕主父使田不禮相之。〔相，息亮翻。〕李兌謂肥義曰：“公子章強壯而志驕，黨衆而欲大，田不禮忍殺而驕，二人相得，必有陰謀。夫小人有欲，輕慮淺謀，徒見其利，不顧其害，難必不久矣。〔夫，音扶。難，乃旦翻，下同。〕子任重而勢大，亂之所始而禍之所集也。子何不稱疾毋出而傳政於公子成，毋爲禍梯，〔梯，猶階也，以木爲之，以升高者也。禍梯，猶言禍階也。梯，天黎翻。〕不亦可乎！“肥義曰：“昔者主父以王屬義也，〔屬，之慾翻。〕曰：『毋變而度，毋易而慮，〔而，猶汝也。〕堅守一心，以歿而世！』義再拜受命而籍之。〔記王命於籍也。〕今畏不禮之難而忘吾籍，變孰大焉！諺曰：『死者復生，生者不愧。』吾欲全吾言，安得全吾身乎！子則有賜而忠我矣。雖然，吾言已在前矣，終不敢失！“李兌曰：“諾，子勉之矣！吾見子已今年耳。”〔已，止也，言肥義命止於今年也。〕涕泣而出。
李兌數見公子成以備田不禮。〔數見者，相與謀爲之備也。數，所角翻。〕肥義謂信期曰：〔索隱曰：即下文高信也。史記正義曰：信，音申；康曰：如字。〕“公子章與田不禮聲善而實惡，內得主而外爲暴，〔得主，謂章爲主父所憐也。〕矯令以擅一旦之命，不難爲也。〔矯令，矯主父之令也。令，力正翻。擅，時戰翻。〕今吾憂之，夜而忘寐，飢而忘食，盜出入不可以【章：十二行本無”以”字；乙十二行本同。】不備。〔言盜在主父左右，出入不可不備也。〕自今以來，有召王者必見吾面，我將以身先之，無故而後王可入也。”〔先，悉薦翻。〕信期曰：“善。”
主父使惠文王朝羣臣而自從旁窺之，見其長子傫然也，〔朝，直遙翻。長，知丈翻。傫，倫追翻，懶懈貌。少子臨朝而長子朝之，故其貌如此。〕反北面爲臣，詘於其弟，〔詘，與屈同。〕心憐之，於是乃欲分趙而王公子章於代。〔王，於況翻，又音如字。〕計未決而輟。主父及王遊沙丘，〔史記正義曰：沙丘在邢州平鄉縣東北二十里。餘按沙丘臺，紂所作也。班志雲：沙丘在鉅鹿郡鉅鹿縣東北七十里。〕異宮，〔異宮而處也。〕公子章、田不禮以其徒作亂，詐以主父令召王。肥義先入，殺之。高信即與王戰。〔高信以王與公子章之徒戰也。〕公子成與李兌自國至，〔趙都邯鄲，自邯鄲至也。邯鄲，音寒丹。〕乃起四邑之兵入距難，〔距，猶拒也。難，乃旦翻。〕殺公子章及田不禮，減其黨。公子成爲相，號安平君，〔相，息亮翻。班志，涿郡有安平縣，非趙地也。以公子成能平難而安國，故以爲號。〕李兌爲司寇。〔司寇，週六卿之一也，掌刑。〕是時惠文王少，〔少，時照翻。〕成、兌專政。
公子章之敗也，往走主父；主父開之。〔謂開宮門內之也。走，音奏。〕成、兌因圍主父。【章：十二行本”父”下有”宮”字；乙十一行本同；孔本同；張校同；退齋校同。】公子章死，成、兌謀曰：“以章故，圍主父；即解兵，吾屬夷矣！”〔夷，誅也，滅也。〕乃遂圍之，令：“宮中人後出者夷！”〔令，力正翻。〕宮中人悉出。主父欲出不得，又不得食，探雀鷇而食之。〔爾雅曰：生哺，鷇；生噣，雛。釋雲：辨鳥子之異名也，鳥子生而須母哺食者爲鷇，謂燕、雀之屬也。生而能自啄食者爲雛，謂雞、雉之屬也。探，吐南翻。鷇，居候翻。〕三月餘，餓死沙丘宮。主父定死，乃發喪赴諸侯。主父初以長子章爲太子，後得吳娃，愛之，〔長，知丈翻。吳娃，謂吳廣之女孟姚也，見上卷五年。吳、楚之間謂美女曰娃。娃，音於佳翻。〕爲不出者數歲。〔爲，於僞翻。〕生子何，乃廢太子章而立之。〔何，即惠文王也。〕吳娃死，愛弛；憐故太子，欲兩王之，猶豫未決，故亂起。
④秦樓緩免相，魏冉代之。〔相，息亮翻。〕
二十一年（丁卯，公元前二九四年）
①秦敗魏師於解。〔敗，補邁翻。班志，解縣屬河東郡。宋白曰：解縣地即夏鳴條之野，有鹽池之利。後漢幹佑元年蒲帥李茂貞奏置解州。師古曰：解，下買翻。〕
二十二年（戊辰，公元前二九三年）
①韓公孫喜、魏人伐秦。〔魏書人，其將微也。將，即亮翻。〕穰侯薦左更白起於秦王以代向壽將兵，〔白，姓也。春秋之時，秦有白乙丙。穰，人羊翻。更，工衡翻。向，息亮翻。〕敗魏師、韓師於伊闕，斬首二十四萬級，虜公孫喜，拔五城。秦王以白起爲國尉。〔戰國之時，有國尉，有郡尉。應劭曰：自上安下曰尉，武官悉以爲稱。敗，補邁翻。〕
②秦王遺楚王書曰：“楚倍秦，秦且率諸侯伐楚，願王之飭士卒，〔飭，治也，整也。遺，於季翻。倍，蒲妹翻。〕得一樂戰！”〔樂，音洛，快意也；言一戰以快其意。〕楚王患之，乃復與秦和親。〔和親者，結和以相親也。復，扶又翻，又音如字〕
二十三年（己巳，公元前二九二年）
①楚襄王迎婦於秦。
臣光曰：甚哉秦之無道也，殺其父而劫其子；〔謂楚懷王留於秦而以困死，秦王復遺襄王書，以兵威劫之。〕楚之不競也，〔杜預曰：競，強也。或曰：競，爭也，言不能與秦爭也。〕忍其父而婚其讎！〔謂楚襄王父死於秦，是仇讎之國也，忍恥而與之婚。〕烏呼，楚之君誠得其道，臣誠得其人，秦雖強，烏得陵之哉！善乎荀卿論之曰：“夫道，善用之則百里之地可以獨立，不善用之則楚六千里而爲讎人役。”〔夫，音扶。〕故人主不務得道而廣有其勢，是其所以危也。
②秦魏冉謝病免，以客卿燭壽爲丞相。〔燭，姓也。左傳，鄭有大夫燭之武。〕
二十四年（庚午，公元前二九一年）
①秦伐韓，拔宛。〔宛，故申伯國。班志，宛縣屬南陽郡；唐爲鄧州南陽縣。宛，於元翻。〕
②秦燭壽免。魏冉復爲丞相，〔相，息亮翻。〕封於穰與陶，謂之穰侯。又封公子市於宛，公子悝於鄧。〔悝，苦回翻。〕
二十五年（辛未，公元前二九零年）
①魏入河東地四百里，〔河東地，蓋安邑、大陽、蒲阪、解縣瀕河之地。阪，音反。解，下買翻。〕韓入武遂地二百里於秦。〔武遂地，十八年秦以予韓。予，讀曰與。〕
②魏芒卯始以詐見重。〔芒，謨郎翻，姓也。卯，其名。〕
二十六年（壬申，公元前二八九年）
①秦大良造白起、客卿錯伐魏，至軹，取城大小六十一。〔大良造，即大上造之良者。大上造，秦十六爵。軹，音只。軹縣，班志屬河內郡；唐爲孟州濟源縣。〕
二十七年（癸酉，公元前二八八年）
①冬，十月，秦王稱西帝，遣使立齊王爲東帝，欲約與共伐趙。蘇代自燕來，〔使，疏吏翻。燕，因肩翻。〕齊王曰：“秦使魏冉致帝，子以爲何如。“對曰：“願王受之而勿稱也。秦稱之，天下安之，王乃稱之，無後也。〔無後，猶言未晚。〕秦稱之，天下惡之，〔惡，烏路翻。〕王因勿稱，以收天下，此大資也。且伐趙孰與伐桀宋利。〔桀宋，見下二十九年。〕今王不如釋帝以收天下之望，發兵以伐桀宋，宋舉則楚、趙、梁、衛皆懼矣。是我以名尊秦而令天下憎之，〔令，盧經翻。〕所謂以卑爲尊也。”〔古人有言曰：“自卑者人尊之。”〕齊王從之，稱帝二日而復歸之。〔歸帝號而不稱也。復，扶又翻，又音如字。〕十二月，呂禮自齊入秦。〔姓譜曰：太嶽爲禹心呂之臣，故封呂侯，後因以爲氏。古字脊骨之膂本作”呂”。〕秦王亦去帝，複稱王。〔去，羌呂翻，除也；後以義推。〕
②秦攻趙，拔杜陽。〔徐廣曰：“杜”，一作”梗”。按班志，梗陽在太原郡榆次縣界，杜陽縣屬扶風，注云，杜水南入渭。詩曰”自土”。師古注云：棉詩：自土、沮、漆。齊詩作”自杜”，言公劉自狄而來居杜與沮、漆之地。又云：扶風旬邑有豳鄉，公劉所都。審爾，則杜陽近旬邑，接上郡、北地之境。趙地西至上郡膚施，或者其時並有杜陽歟！沮，七餘翻。旬，須倫翻。豳，彼貧翻。〕
二十八年（甲戌，公元前二八七年）
①秦攻趙，【章：十二行本”趙”作”魏”；乙十一行本同；孔本同；張校同。】拔新垣、曲陽。〔史記正義曰：年表及括地誌，曲陽故城在懷州濟源縣西四十里，新垣近曲陽，未詳端的之處。餘按班志，王屋山在河東垣縣，沇水所出，東流爲濟。水經：濟水出河東垣縣王屋山爲沇水。注云：濟水重源出溫西北平地。水有二源，東源出原城東北，晉文公以信降原，即此城也。俗以濟水重源所發，因復謂之濟源城。如此則濟源去垣不遠矣。蓋新垣即河東之垣縣也；以縣有遷徙，謂其新邑爲新垣也。垣，於元翻。濟，子禮翻。沇，以轉翻。降，戶江翻。重，直龍翻。復，扶又翻。〕
二十九年（乙亥，公元前二八六年）
①秦司馬錯擊魏河內。〔漢河內郡即魏河內之地，秦並屬河東郡。孟子記梁惠王曰：“河內兇則移其民於河東，移其粟於河內。“蓋魏之有國，河東、河內自爲二郡也。錯，七各翻，又千故翻。〕魏獻安邑以和，秦出其人歸之魏。
②秦敗韓師於夏山。〔敗，補邁翻。夏，戶雅翻。〕
③宋有雀生（左鳥右旃）於城之陬。〔”（左鳥右旃）”，劉向說苑作”鸇”。字林曰：鷂屬。陸璣曰：鸇似鷂，青黃色，燕頷向啄，向風搖翅，乃因風飛急疾，擊鳩、鴿、燕、雀食之。陬，子侯翻，隅也。句，古侯翻。〕史佔之〔史，太史之屬，掌卜筮者。〕曰：“吉。〔兇人吉其兇。〕小而生巨，必霸天下。“宋康王喜，起兵滅滕，伐薛，〔班志：沛郡公丘縣，古滕國。水經注：滕城在蕃縣西。唐志，滕縣屬徐州。薛即孟嘗君所封地。蕃，音皮，又音如字。〕東敗齊，取五城，南敗楚，取地三百里，西敗魏軍，與齊、魏爲敵國，乃愈自信其霸。欲霸之亟成，故射天笞地，〔敗，補邁翻。亟，己力翻。射，而亦翻；後以義推。笞，擊也，音醜之翻。〕斬社稷而焚滅之，〔記曰：共工氏有子曰句龍，能平水土，故祀以爲社。烈山氏之子曰柱，爲稷，自夏以上祀之；周棄亦爲稷，自商以來祀之。自漢以下，夏禹配食官社，后稷配食官稷。周禮注：社稷，土谷之神。共，讀曰恭。夏，戶雅翻。〕以示威服鬼神。爲長夜之飲於室中，室中人呼萬歲，則堂上之人應之，堂下之人又應之，門外之人又應之，以至於國中，無敢不呼萬歲者。天下之人謂之”桀宋”。〔言其昏暴如桀也。〕齊閔王起兵伐之，民散，城不守。宋王奔魏，死於溫。〔溫，周司寇蘇忿生之邑。班志，溫縣屬河內郡。宋至此而滅。閔，讀曰閔。〕
三十年（丙子，公元前二八五年）
①秦王會楚王於宛，〔宛，於元翻。〕會趙王於中陽。〔班志，中陽縣屬西河郡。水經注：文水逕太原茲氏縣故城之東，瀦爲文湖；文湖水又東逕中陽縣故城東。〕
②秦蒙武擊齊，拔九城。〔風俗通：東蒙主以蒙山爲氏。〕
③齊閔王既滅宋而驕，乃南侵楚，西侵三晉，欲並二週，爲天子。狐咺正議，斮之檀衢。〔狐，姓也。春秋之時，晉有狐突、狐毛、狐偃父子。左傳：齊簡公與婦人飲酒於檀臺。檀衢，意其地爲通檀臺之衢路也。爾雅：四達謂之衢。咺，況晚翻，又況遠翻。斮，側略翻，斬也。〕陳舉直言，殺之東閭。〔左傳：晉圍齊，州綽門於東閭。杜預注曰：齊東門。〕
④燕昭王日夜撫循其人，益以富實，〔燕，因肩翻。〕乃與樂毅謀伐齊。樂毅曰：“齊，霸國之餘業也，〔毅，魚器翻。自齊桓公霸天下，國以強大；田氏藉其餘業。〕地大人衆，未易獨攻也。〔易，弋豉翻。〕王必欲伐之，莫如約趙及楚、魏。“於是使樂毅約趙，別使使者連楚、魏，且令趙嚪秦以伐齊之利。〔使者，上疏吏翻。令，力丁翻。以利誘之曰嚪。嚪，音田濫翻。誘，羊久翻。〕諸侯害齊王之驕暴，皆爭合謀與燕伐齊。〔燕，因肩翻。〕
三十一年（丁丑，公元前二八四年）
①燕王悉起兵，以樂毅爲上將軍。〔上將軍，猶春秋之元帥。帥，所類翻。〕秦尉斯離帥師與三晉之師會之。〔尉，秦官也。斯離，其名。或曰：斯，姓也，離，名也。斯，蜀之西南夷種，遂以爲姓。帥，讀曰率。〕趙王以相國印授樂毅，樂毅並將秦、魏、韓、趙之兵以伐齊。齊閔王悉國中之衆以拒之，戰於濟西，〔相，息亮翻。將，即亮翻。閔，讀曰閔。水經：濟水東北過壽張縣西界，北逕須昌、谷城、臨邑縣西，又北逕北平、陰城西，又東北過盧縣北，皆齊地也。濟西地在濟水之西。濟，子禮翻，下同。〕齊師大敗。樂毅還秦、韓之師，分魏師以略宋地，部趙師以收河間。〔秦、韓與齊隔遠，故先還其師。宋地近於魏，故使略之。河間近於趙，故以方略部趙取之。此其部分，非人所能及也。宋地，齊滅宋所取之地。〕身率燕師，長驅逐北。劇辛曰：“齊大而燕小，〔燕，因肩翻。劇，竭戟翻。〕賴諸侯之助以破其軍，宜及時攻取其邊城以自益，此長久之利也。〔劇，竭戟翻，姓也。〕今過而不攻，以深入爲名，無損於齊，無益於燕而結深怨，後必悔之。“樂毅曰：“齊王伐功矜能，謀不逮下，廢黜賢良，信任諂諛，政令戾虐，百姓怨懟。〔懟，直類翻。〕今軍皆破亡，若因而乘之，其民必叛，禍亂內作，則齊可圖也。若不遂乘之，待彼悔前之非，改過恤下而撫其民，則難慮也。“遂進軍深入。齊人果大亂失度，〔難慮，謂難爲計慮也。失度，失其常度也。〕閔王出走。樂毅入臨淄，取寶物、祭器，輸之於燕。燕王親至濟上勞軍，行賞饗士；〔燕，因肩翻。濟，子禮翻。勞，力到翻。〕封樂毅爲昌國君，〔班志，昌國縣屬齊郡。封毅爲昌國君，以其能昌大燕國也。〕遂使留徇齊城之未下者。
齊王出亡之衛，衛君闢宮舍之，稱臣而共具。〔闢，讀曰避。共，音供，又居用翻。〕齊王不遜，衛人侵之。齊王去奔鄒、魯，有驕色；鄒、魯弗內，遂走莒。〔莒，春秋莒子之國，齊滅之。班志，莒縣屬城陽國，國都也。宋白曰：周武王封少昊之後嬴姓茲輿於莒，始都計斤城，在今高密縣東南四十里。春秋時徙於莒。隱公二年，莒人入向。注云：今城陽莒縣。莒自初封二十三君，爲楚簡王所滅。漢爲莒縣，城陽王所都。莒，音居御翻。〕楚使淖齒將兵救齊，因爲齊相。淖齒欲與燕分齊地，〔索隱曰：淖，女教翻；康曰：竹角切；姓也。相，息亮翻。〕乃執閔王而數之〔數其罪也。師古曰：數，所具翻，宋祁曰：所主翻。〕曰：“千乘、博昌之間，方數百里，雨血沾衣，〔漢置千乘郡，博昌縣屬焉。後漢更千乘郡爲樂安國。十三州志曰：昌水，其勢平，故曰博昌。唐志，千乘、博昌二縣皆屬青州。乘，繩證翻。雨，於遇翻。自上而下曰雨。〕王知之乎？“曰：“知之。““嬴、博之間，地坼及泉，〔班志，嬴、博二縣屬泰山郡。〕王知之乎？“曰：“知之。““有人當闕而哭者，求之不得，去則聞其聲，王知之乎？“曰：“知之。“淖齒曰：“天雨血沾衣者，天以告也；地坼及泉者，地以告也；有人當闕而哭者，人以告也。天、地、人皆告矣，而王不知誡焉，〔誡，與戒同；戒，警敕也。毛晃曰：警敕之辭曰誡。此言天、地、人皆以相警敕也。〕何得無誅！“遂弒王於鼓裏。〔鼓裏，莒中地名，近齊廟。〕
荀子論之曰：國者，天下之利勢也。得道以持之，則大安也，大榮也，積美之源也。不得道以持之，則大危也，大累也，〔累，力僞翻，事相緣及也。〕有之不如無之；及其綦也，〔齊人謂極爲綦，音其；下綦之同。〕索爲匹夫，不可得也。〔索，山客翻，求也。〕齊閔、宋獻是也。〔閔，讀曰閔。宋獻，意即指宋康王。〕故用國者義立而王，信立而霸，權謀立而亡。
挈國以呼禮義，而無以害之。〔挈，即提挈之挈，音詰結翻。〕行一不義，殺一無罪，而得天下，仁者不爲也。擽然扶持心國，且若是其固也。〔擽然，落石貌；言其持心持國，擽然如石之固。擽，歷各翻。〕之所與爲之者之人，則舉義士也。之所以爲布陳於國家刑法者，則舉義法也。主之所極然，〔毛晃曰：然，如也，是也。〕帥羣臣而首向之者，則舉義志也。〔帥，讀曰率。首，所救翻。志者，心之所主也。〕如是，則下仰上以義矣，〔仰，魚亮翻。凡仰給、仰成之仰皆同音。〕是基定也。基【章：乙十一行本，二”基”字均作 “綦”。】定而國定，國定而天下定。故曰：以國濟義，一日而白，湯、武是也。〔基，址也，本也。爲土立址曰基；爲木立根本亦曰基。白，明也。〕是所謂義立而王也。
德雖未至也，義雖未濟也，然而天下之理略奏矣，〔楊倞曰：略有節奏也。〕刑賞已諾信於天下矣，〔諾，人應聲也。信，人不疑而心孚也。〕臣下曉然皆知其可要也。〔要，一遙翻，約也，勤也，求也。〕政令已陳，雖覩利敗，不欺其民；〔令，力正翻。〕約結已定，雖睹利敗，不欺其與；〔與，黨與也。即下文所謂與國也。〕如是，則兵勁城固，敵國畏之；國一綦明，〔楊倞曰：此”綦”當作”基”。今謂此”綦”字從上注，所謂齊人之言，其義亦通。明，顯也。〕與國信之。雖在僻陋之國，威動天下，五伯是也。是所謂信立而霸也。〔伯，讀曰霸。五霸，夏昆吾，商大彭、豕韋，周齊桓、晉文。或曰：齊桓、晉文、宋襄、秦穆、楚莊爲五霸。〕
挈國以呼功利，不務張其義，齊其信，唯利之求。內則不憚詐其民而求小利焉，外則不憚詐其與而求大利焉。內不修正其所以有，然常欲人之有，如是，則臣下百姓莫不以詐心待其上矣。上詐其下，下詐其上，則是上下析也。〔析，先的翻，分也，離也。〕如是，則敵國輕之，與國疑之，權謀日行而國不免危削，綦之而亡，齊閔、薛公是也。〔閔，讀曰閔。薛公，謂孟嘗君。孟嘗君卒，齊與諸侯共滅薛。卒，子恤翻。〕故用強齊，非以修禮義也，非以本政教也，非以一天下也，綿綿常以結引馳外爲務。〔引，讀曰靷，音羊晉翻。丁度曰：靷，駕牛具，在胸曰靷，蓋駕馬亦用靷也。〕故強，南足以破楚，西足以詘秦，北足以敗燕，中足以舉宋，〔史記，齊閔王十年，伐燕，取之；二十三年，與秦敗楚於重丘，南割楚之淮北；三十六年，與韓、魏攻秦，至函谷；三十八年，伐宋滅之。通鑑據孟子以取燕事屬之齊宣王。敗，補邁翻。詘，與屈同，音渠勿翻。燕，因肩翻。〕及以燕、趙起【章：十二行本”起”作”改”；孔本同。】而攻之，若振槁然，〔燕，因肩翻。槁，枯木也。振，搖也。振已枯之木，則枝葉摧落而本根撥矣。槁，苦皓翻，又音古老翻。〕而身死國亡，爲天下大戮，後世言惡則必稽焉。〔稽，考也，又計校也。〕是無他故焉，唯其不由禮義而由權謀也。
三者，明主之所謹擇也，仁人之所務白也。〔白，明白也。〕善擇者制人，不善擇者人制之。
②樂毅聞晝【章：乙十一行本作”畫”；孔本同；下均同。】邑人王蠋賢，〔劉熙曰：畫，齊西南近邑，音獲。索隱曰：音胡卦翻。括地誌：戟裏城在臨淄城西北三十里，春秋時棘邑。又云：澅邑，蠋所居，即此邑，因澅水爲名也。京相璠曰：今臨淄有澅水，西北入沛，即班志所謂如水；如、時聲相似，然則澅水即時水也。餘按後漢耿弇攻張步，進軍畫中，在臨淄、西安二邑之間。“蠋”，班固古今人表作”歜”，音觸。據”蠋”字則當音蜀，或音之慾翻；康珠玉切。通鑑以畫邑爲晝邑，以孟子去齊宿於晝爲據也。若以孟子爲據，則晝讀如字。〕令軍中環晝邑三十里無入。〔環，據漢書音義音宦。〕使人請蠋，蠋謝不往。燕人曰：“不來，吾且屠晝邑！“蠋曰：“忠臣不事二君，烈女不更二夫。【章：十二行本”夫”下有”齊王不用吾諫故退而耕於野”十二字；乙十一行本同；孔本同；張校同；退齋校同。】〔燕，因肩翻。蠋，音蜀。更，工衡翻。〕國破君亡，吾不能存，而又欲劫之以兵；吾與其不義而生，不若死！“遂經其頸於樹枝，自奮絕脰而死。〔經，絞也，縊也。頸，居郢翻，頭莖也。自奮，自奮起而還擲也。脰，大透翻，頸也。〕燕師乘勝長驅，齊城皆望風奔潰。樂毅修整燕軍，禁止侵掠，求齊之逸民，顯而禮之，寬其賦斂，〔斂，力驗翻；後以義推。〕除其暴令，修其舊政，【章：孔本”政”作”制”。】齊民喜悅。乃遣左軍渡膠東、東萊；〔膠東，漢爲王國。水經：膠水出琅邪黔陬縣膠山，北過膠東、下密，又北過東萊當利縣入海。膠水之東爲膠東國，膠水之西爲膠西國。東萊，春秋萊子之國，漢置東萊郡。邪，音耶。〕前軍循泰山以東至海，略琅邪；〔琅邪，秦置爲郡，其地東至海，南距淮。〕右軍循河、濟，屯阿、鄄以連魏師；〔河濟注已見一卷安王十五年，然僅及濟水入河而溢爲滎一節。今據水經：濟水自滎澤東流至濟陰乘氏縣西，分爲二瀆：其南瀆爲菏水，東南流至山陽湖陸縣，與泗水合。其北瀆東北流入於鉅野澤，東北過東郡壽良縣西界，北逕須昌、谷城至臨邑縣四瀆津口，與河水合。此蓋言齊地在河、濟之間者也。參考上濟西注可見。濟，子禮翻。阿，東阿；鄄，鄄城。鄄，音絹。乘，繩證翻。菏，音柯。〕後軍旁北海以撫千乘：〔旁，步浪翻。自臨淄東北至海，北海地也。漢置郡。乘，繩證翻。〕中軍據臨淄而鎮齊都。祀桓公、管仲於郊，表賢者之閭，封王蠋之墓。〔王蠋墓蓋在晝。〕齊人食邑於燕者二十餘君，〔封爲君也。〕有爵位於薊者百有餘人。〔薊，燕都也。班志，薊縣屬廣陽國。唐爲幽州治所；今爲燕京。水經注：薊城西北隅有薊丘，故名。燕，因肩翻。薊，音計。〕六月之間，下齊七十餘城，皆爲郡縣。
③秦王、魏王、韓王會於京師。
三十二年（戊寅，公元前二八三年）
①秦、趙會於穰。秦拔魏安城，〔班志，安成縣屬汝南郡。司馬彪志作”安城”。時魏地南至汝南，秦自武關出兵攻拔之。括地誌：安城在豫州汝陽縣東南十七里。一曰：在豫州吳房縣東南。穰，人羊翻。〕兵至大梁而還。〔還，音旋。〕
②齊淖齒之亂，閔王子法章變姓名爲莒太史敫家傭。〔淖，女教翻。閔，讀曰閔。徐廣曰：敫，音躍，一音皎；康吉了切。餘按班書王子侯表有”敫”字，師古曰：古穆字；今從之。傭，僱身爲人力作。爲，於僞翻。〕太史敫女奇法章狀貌，以爲非常人，憐而常竊衣食之，〔竊，私也，私爲之而不使人知。衣，於既翻。食，祥吏翻。〕因與私通。王孫賈從閔王，失王之處，其母曰：“汝朝出而晚來，則吾倚門而望；汝暮出而不還，則吾倚閭而望。〔閭，里門也。周禮：二十五家爲閭。〕汝今事王，王走，汝不知其處，汝尚何歸焉！“王孫賈乃入市中呼曰：〔呼，火故翻，叫號也。號，戶高翻。〕“淖齒亂齊國，殺閔王。欲與我誅之者袒右！”〔袒右肩也。〕市人從者四百人，與攻淖齒，殺之。於是齊亡臣相與求閔王子，欲立之。法章懼其誅己，久之乃敢自言，遂立以爲齊王，保莒城以拒燕，〔燕，因肩翻。〕佈告國中曰：“王已立在莒矣！”〔其時樂毅以燕中軍鎮臨淄，法章已立而保莒。田單自安平保即墨，奔敗之餘，猶可置之不問，法章佈告國中，自言已立在莒，可安坐而不問乎！後人論樂毅，以爲善藏其用，吾未敢以爲然也。〕
③趙王得楚和氏璧，〔楚人卞和得玉璞，獻之楚厲王，王使玉人視之，曰：“石也”；王以和爲詐，則其左足。及武王立，和又獻之，玉人又曰：“石也；“王又以爲詐而刖其右足。及文王立，和乃抱璞而泣於荊山之下，王聞之，使玉人理其璞，而得寶，因命曰”和氏之璧”。爾雅：肉倍好謂之璧；外圓象天，內方象地。〕秦昭王欲之，請易以十五城。趙王欲勿與，畏秦強；欲與之，恐見欺。以問藺相如，〔姓譜曰：韓獻子玄孫曰康，食採於藺，因氏焉。藺，力刃翻。〕對曰：“秦以城求璧而王不許，曲在我矣。我與之璧而秦不與我城，則曲在秦。均之二策，寧許以負秦。〔使秦負曲也。〕臣願奉璧而往；使秦城不入，臣請完璧而歸之！“趙王遣之。相如至秦，秦王無意償趙城。相如乃以詐紿秦王，復取璧，〔償，辰羊翻。紿，蕩亥翻，欺也，誑也。〕遣從者懷之，間行歸趙，〔從，才用翻。間，古莧翻。〕而以身待命於秦。秦王以爲賢而弗誅，禮而歸之。趙王以相如爲上大夫。
④衛嗣君薨，子懷君立。嗣君好察微隱，縣令有發褥而席弊者，〔嗣，祥吏翻。好，呼到翻。令，力正翻。古者縣大夫，至春秋時有邑大夫。縣令，起於戰國之時，秦、漢因之。〕嗣君聞之，乃賜之席。令大驚，以君爲神。又使人過關市，賂之以金，〔此蓋賂掌關市之官。周禮：司關掌國貨之節，以聯門市，司貨賄之出入者，掌其治禁與其徵廛；司市掌市之治教政刑，量度禁令。戰國之時，合爲一官。量，音亮。〕既而召關市，問有客過與汝金，汝回遣之；〔回遣，謂還其金也。〕關市大恐。又愛泄姬，重如耳，而恐其因愛重以壅己也，〔泄，姓也，與泄同，春秋時鄭有大夫泄駕，陳有大夫泄冶。如，亦姓也；張守節以如耳爲魏大夫姓名，非也，蓋衛大夫。是時魏王有如姬。重，音輕重之重。〕乃貴薄疑以敵如耳，〔薄，姓也；風俗通，衛賢人薄疑。敵，當也。〕尊魏妃以偶泄姬，〔偶，匹也，對也。〕曰：“以是相參也。”〔參，三也，相參列也，間廁也。〕
荀子論之曰：成侯、嗣君，聚斂計數之君也，未及取民也。子產，取民者也，未及爲政也。管仲，爲政者也，未及修禮也。故修禮者王，爲政者強，取民者安，聚斂者亡。〔斂，力豔翻。〕
三十三年（己卯，公元前二八二年）
①秦伐趙，拔兩城。
十四年（庚辰，公元前二八一年）
①秦伐趙，拔石城。〔史記正義曰：地理志，右北平有石城縣。括地誌：石城在相州林慮縣西南九十里。疑相州石城是。餘謂北平之石城，燕境也，相州之石城，魏境也，皆非趙地。此石城即漢西河之離石縣城；拓拔魏分西河，置五城郡，又置石城縣，蓋此地是也。相，息亮翻。慮，音廬。燕，因肩翻。〕
②秦穰侯復爲丞相。〔穰，人羊翻。復，扶又翻。〕
③楚欲與齊、韓共伐秦，因欲圖周。王使東周武公謂楚令尹昭子曰：“周不可圖也。”〔令尹，楚上卿，執其國之政，猶秦之丞相也。令，力正翻。〕昭子曰：“乃圖周，則無之；雖然，何不可圖？“武公曰：“西周之地，絕長補短，不過百里。名爲天下共主，〔言天下共宗周以爲諸侯主。杜佑曰：洛陽，古成周之地。今洛陽城東三十餘里故城，是周之下都也。晉帥諸候城之，以居敬王。至孝王封其弟桓公於河南以續周公之官職，至孫惠公乃封少子於鞏，號曰東周。赧王立，東、西周分理，又徙都西周，則王城也。帥，讀曰率。少，始照翻。鞏，居勇翻。赧，奴版翻。〕裂其地不足以肥國，得其衆不足以勁兵。雖然，攻之者名爲弒君。然而猶有欲攻之者，見祭器在焉故也。〔謂三代所傳之祭器，如九鼎之類是也。〕夫虎肉臊而兵利身，人猶攻之；若使澤中之麋蒙虎之皮，人之攻之也必萬倍矣。〔夫，音扶。劉伯莊曰：虎之爪牙如兵之利刃在身，其肉雖臊而人猶攻之者，以其皮之所在也。鹿之大者曰麋，麋無爪牙之利而肉可食；若更蒙虎之皮，人之攻之必萬倍於虎矣。臊，蘇遭翻。魚腥，肉臊。麋，武悲翻。更，古孟翻。〕裂楚之地，足以肥國，詘楚之名，足以尊王。【章：十二行本”王”作”主”；乙十一行本同；孔本同；退齋校同。】〔詘，讀曰黜，言黜其僭王之名也。〕今子欲誅殘天下之共主。居三代之傳器，器南，則兵至矣！“於是楚計輟不行。〔共，音如字。傳，直專翻。言三代之器傳於周，周亡則所傳之器將南歸於楚，天下將合兵至楚而共討其罪也。〕
三十五年（辛巳，公元前二八零年）
①秦白起敗趙軍，斬首二萬，取代光狼城。〔索隱曰：地誌不載光狼城，蓋屬趙國。史記正義曰：光狼故城，在澤州高平縣西二十里。康曰：本中山地，趙武靈王取之，其地在代。餘考史以代光狼城聯而書之，康以爲其地在代可也。又云本中山地；中山與代舊爲兩國，代在山之陰，中山在山之陽；既雲在代，不當又云本中山地。如康意，抑以爲光狼本代地，趙襄子滅代而中山侵有光狼地；武靈王既滅中山，始有光狼之地。白起自上郡、九原、雲中下兵，始能敗趙軍，取光狼。史既不先序其兵行之路，後又無考，光狼城之所，闕疑可也。〕又使司馬錯發隴西兵，〔扶風縣之西有大隴山，名隴坻，上者七日方越。自隴以西，本冀戎、豲戎、氐、羌之地，秦累世攘拓，以其地置隴西郡。錯，七各翻，又倉故翻。汧，苦堅翻。豲，戶官翻。〕因蜀攻楚黔中，拔之。〔按秦兵時因蜀出巴郡枳縣路以攻拔楚之黔中。黔，音琴。〕楚獻漢北及上庸地。〔漢北，謂漢水以北宛、葉、樊、鄧、隨、唐之地。上庸，曹魏新城，唐房陵郡之地。〕
三十六年（壬午，公元前二七九年）
①秦白起伐楚，取鄢、鄧、西陵。〔史記正義曰：鄢、鄧二城並在襄州。括地誌：故鄢城在襄州安養北三里，古鄢子之國。又按水經注，鄢城當在宜城南，有鄢水。左傳楚屈瑕伐羅及鄢，亂次而濟，即其地。徐廣曰：西陵屬江夏。餘謂西陵即夷陵。班志，夷陵縣屬南郡。水經：江水東逕夷陵縣，又東逕西陵峽，蓋縣城去峽不遠。夏，戶雅翻。〕
②秦王使使者告趙王，願爲好會於河外澠池。〔使使之使，疏吏翻。好，呼到翻；凡和好之好皆同音。漢志，澠池縣屬弘農郡。杜佑曰：澠池有東、西俱利二城，即秦、趙會處。宋白曰：在今縣西十三里。澠，莫踐翻，又莫刃翻。〕趙王欲毋行，廉頗、藺相如計曰：〔姓譜：廉姓，顓帝曾孫大廉之後。頗，普河翻。〕“王不行，示趙弱且怯也。“趙王遂行，相如從。〔從，才用翻。〕廉頗送至境，與王訣〔訣，音決，別也。〕曰：“王行，度道里會遇之禮畢，〔度，徒洛翻。〕還不過三十日；三十日不還，〔還，從宣翻，又音如字。〕則請立太子以絕秦望。“王許之。
會於澠池。王與趙王飲，〔此句作”秦王與趙王飲”，文意乃明。〕酒酣，〔酣，戶甘翻，樂也，洽也。〕秦王請趙王鼓瑟，〔瑟二十五絃，羲所作。史記曰：黃帝使素女鼓五十弦瑟，帝悲不止，故破其瑟爲二十五絃。趙人善瑟，故秦請鼓之。瑟，色櫛翻。〕趙王鼓之。藺相如復請秦王擊缶，〔缶，瓦器。爾雅曰：盎謂之缶，注云：盆也。楊惲曰：“仰天拊缶而歌嗚嗚，秦聲也。“說文曰：缶所以盛酒，秦人鼓之以節樂。劉昫曰：缶如足盆，古西戎之樂，秦俗因而用之。其形如覆盆，以四杖擊之。復，扶又翻，又音如字。缶，方九翻。惲，於粉翻。盛，時徵翻。昫，籲句翻。〕秦王不肯。相如曰：“五步之內，臣請得以頸血濺大王矣！”〔言將殺秦王也。頸，居郢翻。濺，音箭，康音贊，污灑也。污，烏故翻。〕左右欲刃相如，相如張目叱之，左右皆靡。〔靡，委靡不振之貌。〕王不懌，〔不悅也。〕爲一擊缶。〔爲，於僞翻。〕罷酒，秦終不能有加於趙；趙人亦盛爲之備，秦不敢動。趙王歸國，以藺相如爲上卿，位在廉頗之右。〔藺，力刃翻。頗，普何翻。毛晃曰：人道尚右，故左右手之右，以右爲尊。〕
廉頗曰： “我爲趙將，有攻城野戰之功。〔將，即亮翻。〕藺相如素賤人，徒以口舌而位居我上，吾羞，不忍爲之下！“宣言曰。“我見相如，必辱之！”〔宣言者，宣佈其言於外也。〕相如聞之，不肯與會；每朝，常稱病，不欲爭列。〔朝，直遙翻。毛晃曰：列，行次也，位序也。〕出而望見，輒引車避匿。〔匿，藏也，隱也。〕其舍人皆以爲恥。相如曰：“子視廉將軍孰與秦王？“曰：“不若。”〔若，猶如也。〕相如曰：“夫以秦王之威而相如廷叱之，辱其羣臣；〔此謂請秦王擊缶時也。〕相如雖駑，〔夫，音扶。駑，音奴，字林曰：駘也。駘，堂來翻。〕獨畏廉將軍哉！顧吾念之，強秦所【章：十二行本”所”上有”之”字；乙十一行本同；孔本同。】以不敢加兵於趙者，徒以吾兩人在也。今兩虎共鬥，其勢不俱生。吾所以爲此者，先國家之急而後私讎也！”〔先，悉薦翻。後，戶遘翻。〕廉頗聞之，肉袒負荊至門謝罪，〔荊，所以笞，故負之以請罪。肉袒者，袒而露其肉。笞，醜之翻。〕遂爲刎頸之交。〔刎，武粉翻。頸，居郢翻。言襟相契，雖刎斷其首，無所顧也。崔顥曰：言要齊生死，斷首無悔。〕
③初，燕人攻安平，〔燕，因肩翻。班志，東安平縣屬淄川，司馬彪志屬北海郡。括地誌：安平城在青州臨淄縣東十九里，古紀國之酅邑。唐志，青州有安平縣，後省入博昌縣。按三十一年樂毅入臨淄，以中軍據之，燕人攻安平，當在三十二年、三十三年之間，故通鑑於是年以”初”字發之。酅，戶圭翻。〕臨淄市掾田單在安平，使其宗人皆以鐵籠傅車轊。〔掾，以絹翻，掌市官屬也。卷鐵以傅車轊，故謂之鐵籠。籠，盧東翻。傅，音附。轊，音衛。車軸頭謂之轊。〕及城潰，人爭門而出，皆以轊【章：十二行本”轊”作”軸”；乙十一行本同；孔本同。】折車敗，爲燕所擒；〔潰，戶對翻，潰散也。折，食列翻。燕，因肩翻。〕獨田單宗人以鐵籠得免，遂奔即墨。是時齊地皆屬燕，獨莒、即墨未下，樂毅乃並右軍、前軍以圍莒，左軍、後軍圍即墨。即墨大夫出戰而死。即墨人曰：“安平之戰，田單宗人以鐵籠得全，是多智習兵。“因共立以爲將以拒燕。〔燕，因肩翻，將，即亮翻。〕樂毅圍二邑，期年不克，乃令解圍，各去城九里而爲壘，令曰：“城中民出者勿獲，困者賑之，〔令，力正翻。勿獲，勿擒之以爲俘獲。賑，即忍翻，救也，恤也。毅欲懷柔二邑，使之自服，不及計其死守也。〕使即舊業〔即，就也。〕以鎮新民。”〔恐新民思爲齊而反，則以此鎮之。〕三年而猶未下。或讒之於燕昭王曰：“樂毅智謀過人，伐齊，呼吸之間克七十餘城，今不下者兩城耳，非其力不能拔，所以三年不攻者，欲久仗兵威以服齊人，南面而王耳。今齊人已服，所以未發者，以其妻子在燕故也，且齊多美女，又將忘其妻子。願王圖之！“昭王於是置酒大會，引言者而讓之曰：〔讓，責也。〕“先王舉國以禮賢者，非貪土地以遺子孫也。〔遺，於季翻。〕遭所傳德薄，不能堪命，國人不順。齊爲無道，乘孤國之亂以害先王。〔謂王噲讓國於子之，以至亡國殺身也。事見上卷慎靚王五年，今王元年。堪，勝也，任也。不能堪命者，言王噲命子之，子之不能勝王噲所命而任燕國之事也。噲，苦夬翻。靚，疾正翻。勝，音升。任，音壬。〕寡人統位，〔統，他綜翻。丁度曰：統，攝理也。〕痛之入骨，故廣延羣臣，外招賓客，以求報讎；其有成功者，尚欲與之同共燕國。今樂君親爲寡人破齊，夷其宗廟，〔夷，平也。爲，於僞翻。〕報塞先仇，〔塞，悉則翻。〕齊國固樂君所有，非燕之所得也。樂君若能有齊，與燕併爲列國，結歡同好，以抗諸侯之難，燕國之福，寡人之願也。〔塞，悉則翻。燕，因肩翻。好，呼到翻。難，乃旦翻。〕汝何敢言若此！“乃斬之。賜樂毅妻以後服，賜其子以公子之服；輅車乘馬，後屬百兩，〔夏奚仲作車，至周而備其制。輿方象地；蓋圓象天；三十幅以象日、月；蓋弓二十八以象列星；龍旗九斿、七仞、齊軫以象大火；鳥嶼七斿、五仞、齊較以象鶉火；熊旗六斿，五仞、齊肩以象參伐；龜旐四斿，四仞、齊首以象營室；弧旌、枉矢以象弧：此諸侯以下所建者也。輅車之後，又有屬車百兩，亦當時諸國之儀。乘馬，四馬也。孔穎達曰：書序雲：武王戎車三百兩，皆以一乘爲一兩。謂之兩者，風俗通以車有兩輪，故車稱兩。乘，繩正翻。好，呼到翻。難，乃旦翻。屬，音蜀。兩，音亮。旗，渠希翻。斿，夷周翻，旒也。參，所今翻，列宿星名也。旐，音兆。〕遣國相奉而致之樂毅，立樂毅爲齊王。〔相，息亮翻。〕樂毅惶恐不受，拜書，以死自誓。由是齊人服其義，諸侯畏其信，莫敢復有謀者。〔復，扶又翻。〕
頃之，昭王薨，惠王立。〔頃之，言無幾何時。相，息亮翻。毅，魚器翻。〕惠王自爲太子時，嘗不快於樂毅。田單聞之，乃縱反間於燕，〔孫子五間，有反間，因其敵間而用之。又曰：敵間之間我者，因而利之，導而舍之，故反間可得而用也。間，古莧翻。〕宣言曰：“齊王已死，城之不拔者二耳。樂毅與燕新王有隙，畏誅而不敢歸，以伐齊爲名，實欲連兵南面王齊。〔王，於況翻，又音如字。〕齊人未附，故且緩攻即墨以待其事。齊人所懼，唯恐他將之來，即墨殘矣。“燕王固已疑樂毅，得齊反間，乃使騎劫代將而召樂毅。〔將，即亮翻。燕，因肩翻，下同。騎，奇寄翻，康曰：姓也。餘謂騎劫時以能而將，騎以官稱，非姓也。毅，魚器翻。〕樂毅知王不善代之，〔知王遣代，其意不善，將誅之也。〕遂奔趙。燕將士由是憤惋不和。〔燕，因肩翻。將，即亮翻。惋，烏貫翻。〕
田單令城中人食，必祭其先祖於庭，飛鳥皆翔舞而下城中。燕人怪之，田單因宣言曰：“當有神師下教我。“有一卒曰：“臣可以爲師乎？“因反走。田單起引還，坐東鄉，師事之。〔鄉，讀曰向。〕卒曰：“臣欺君。“田單曰：“子勿言也！“因師之。每出約束，必稱神師。〔田單恐衆心未一，故假神以令其衆。〕乃宣言曰：“吾唯懼燕軍之劓所得齊卒，〔劓，魚器翻，割鼻也。〕置之前行，〔行，戶剛翻。〕即墨敗矣！“燕人聞之，如其言。城中見降者盡劓，皆怒，堅守，唯恐見得。〔降，戶江翻。〕單又縱反間，言”吾懼燕人掘吾城外冢墓，可爲寒心！”〔掘，其月翻。冢，之隴翻。〕燕軍盡掘冢墓，燒死人。齊人從城上望見，皆涕泣，共欲出戰，怒自十倍。田單知士卒之可用，乃身操版、鍤，與士卒分功；〔操，七刀翻。鍤，則洽翻，鍬也。〕妻妾編於行伍之間，盡散飲食饗士。令甲卒皆伏，使老、弱、女子乘城，〔乘，登也，登城而守也。〕遣使約降於燕；〔使，疏吏翻。降，戶江翻。燕，因肩翻。〕燕軍皆呼萬歲。田單又收民金得千鎰，令即墨富豪遺燕將，曰：“即降，願無虜掠吾族家！“燕將大喜，許之。燕軍益懈。田單乃收城中，得牛千餘，爲絳繒衣，〔鎰，弋質翻。遺，於季翻。令，盧經翻。懈，古隘翻。繒，慈陵翻，絹也。〕畫以五采龍文，〔畫，古畫字通。〕束兵刃於其角，而灌脂束葦於其尾，〔葦，於鬼翻，葭也。〕燒其端，鑿城數十穴，夜縱牛，壯士五千【章：十二行本，“千”下有”人”字；乙十一行本同；孔本同。】隨其後。〔史記田單傳，“壯士五千”下有”人”字。〕牛尾熱，怒而奔燕軍。燕軍大驚，視牛皆龍文，所觸盡死傷。而城中鼓譟從之，〔噪，先到翻，羣呼也。〕老弱皆擊銅器爲聲，聲動天地。燕軍大駭，敗走。齊人殺騎劫，追亡逐北，〔亡，逃亡也。北，奔北也。逃亡者追之，奔北者逐之。楊倞曰：北者，乖背之名，故以敗走爲北。毛晃曰：人道面南偝北，北者偝也，故古以堂北爲背，背亦偝也。以敗走爲北者，取偝之而走耳。〕所過城邑皆叛燕，復爲齊。田單兵日益多，乘勝，燕日敗亡，走至河上，而齊七十餘城皆復焉。〔燕，因肩翻。爲，於僞翻，又音如字。〕乃迎襄王於莒，入臨淄，封田單爲安平君。〔齊以田單安國平難，又嘗保安平，故因以安平封之。〕
齊王以太史敫之女爲後，生太子建。太史敫曰：“女不取媒，因自嫁，非吾種也，污吾世！”〔徐廣曰：敫，音躍，一音皎。師古曰：敫，古穆字。種，之隴翻。污，烏故翻；凡染污之污皆同音。〕終身不見君王后，君王后亦不以不見故失人子之禮。
趙王封樂毅於觀津，〔班志，觀津縣屬信都國。觀，工喚翻。〕尊寵之，以警動於燕、齊。燕惠王乃使人讓樂毅，且謝之曰：“將軍過聽，以與寡人有隙，遂捐燕歸趙。〔捐，餘專翻，棄也。〕將軍自爲計則可矣，而亦何以報先王之所以遇將軍之意乎？“樂毅報 書曰：“昔伍子胥說聽於闔閭而吳遠跡至郢；夫差弗是也，賜之鴟夷而浮之江。吳王不寤先論之可以立功，故沈子胥而不悔；子胥不蚤見主之不同量，是以至於入江 而不化。〔遠跡，言自吳至郢，其道里甚遠而行跡得至也。弗是，謂夫差弗以子胥之言爲是也。伍子胥，楚人也。楚平王信讒，殺其父、兄，子胥奔吳。吳王闔閭信 而用之，伐楚入郢。闔閭卒，夫差立，子胥屢諫不聽，賜之屬鏤以死。子胥既死，夫差取其屍，盛之鴟夷，浮之江中。應劭曰：鴟夷，榼形也，以馬革爲之。韋昭曰：革囊也。或曰：生牛皮也。索隱曰：言子胥怨恨，故雖投江而神不化，猶爲波濤之神也。郢，以井翻。說，式芮翻。夫，音扶。差，初加翻。鴟，醜之翻。沈，持林翻。量，力讓翻。闔，戶臘翻。卒，子恤翻。鏤，力俱翻，又力侯翻。盛，時徵翻。榼，戶盍翻。〕夫免身立功以明先王之跡，臣之上計也。〔夫，音扶。〕離 毀辱之誹謗，墮先王之名，臣之所大恐也。〔離，與罹同。墮，與隳同，音火規翻；後凡墮毀之墮皆同音。〕臨不測之罪，以幸爲利，義之所不敢出也。〔謂不敢與趙謀燕。〕臣聞古之君子，交絕不出惡聲，忠臣去國，不潔其名。臣雖不佞，〔不佞，猶言不才也。〕數奉教於君子矣。〔數，所角翻。〕唯君王之留意焉！“於是 燕王復以樂毅子閒爲昌國君，〔燕，因肩翻。索隱曰：閒，音紀閒翻。〕而樂毅往來複通燕，卒於趙，號曰望諸君。〔望諸，澤名，本齊地；毅自齊奔趙，趙人以此號之，本其所從來也。卒，子恤翻。〕
田單相齊，〔相，息亮翻。〕過淄水，〔水經：淄水出泰山萊蕪縣原山，東北過臨淄縣，又東過利縣東，東北入於海。〕有老人涉淄而寒，出水不能行。田單解其裘而衣之。襄王惡之，曰：“田單之施於人，〔衣，於既翻。惡，烏路翻。施，式豉翻，後凡佈施之施皆同音。〕將【章：十二行本”將”下有”欲”字；乙十一行本同；孔本同。】以取我國乎！不早圖，恐後之變也。“左右顧無人，巖下有貫珠者，〔巖下，殿巖之下也。昔舜遊巖廊。〕襄王呼而問之曰：“汝聞吾言乎？“對曰：“聞之。“王曰：“汝以爲何如？“對曰：“王不如因以爲己善。王嘉單之善，下令曰：『寡人憂民之飢也，單收而食之。寡人憂民之寒也，單解裘而衣之。寡人憂勞百姓，而單亦憂，【章：十二行本”憂”下有”之”字；乙十一行本同；孔本同；張校同；退齋校同。】稱寡人之意』〔食，祥吏翻。稱，昌孕翻，愜也；後凡稱愜之稱皆同音。〕單有是善而王嘉之，單之善亦王之善也！“王曰：“善。“乃賜單牛酒。後數日，貫珠者復見王曰：“王朝日宜召田單而揖之於庭，口勞之。〔復，扶又翻。朝，陟遙翻，旦日；又直遙翻，朝羣臣之日也。勞，力到翻；凡撫勞之勞皆同音。〕乃布令求百姓之飢寒者，收谷之。”〔谷，如字，養也。收谷，收而養之也。〕乃使人聽於閭里，聞大夫之相與語者曰：“田單之愛人，嗟，乃王之教也！”
田單任貂勃於王。〔任，汝鴆翻，保也。今之任子，義亦如此。貂，丁聊翻，康曰：姓也。〕王有所幸臣九人，欲傷安平君，〔傷，譖毀也，害也，損也。〕相與語於王曰：“燕之伐齊之時，楚王使將軍將萬人而佐齊。〔軍將，即亮翻，又音如字，領也。〕今國已定而社稷已安矣，何不使使者謝於楚王？“王曰：“左右孰可？“九人之屬曰：“貂勃可。“貂勃使楚，楚王受而觴之，數月不反。〔使，疏吏翻。觴之者，舉觴以禮之也。〕九人之屬相與語【章：十二行本”語”下有”於王”二字；乙十一行本同；孔本同；退齋校同。】曰：“夫一人之身而牽留萬乘者，豈不以據勢也哉！〔謂貂勃以安平君之重，楚王留而禮遇之也。夫，音扶。乘，繩證翻。〕且安平君之與王也，君臣無異而上下無別。〔別，彼列翻。〕且其志欲爲不善，內撫百姓，外懷戎翟，〔翟，與狄同。〕禮天下之賢士，其志欲有爲，願王【章：十二行本”爲”下有”也”字，“王”下有”之”字；乙十一行本同；孔本同。退齋校雲：“爲”下有”也”字。】察之！“異日，王曰：“召相單而來！”〔異日，猶言他日也。相，息亮翻。〕田單免冠、徒跣、肉袒而進，〔徒跣，徒行而跣足也。跣，先典翻，不屨而以足親地也。李巡曰：襢裼，脫衣；袒肩見體曰肉袒。襢，與袒同。裼，先的翻。〕退而請死罪，五日而王曰：“子無罪於寡人，子爲子之臣禮，吾爲吾之王禮而已矣。“貂勃從楚來，王賜之酒。酒酣，王曰：“召相單而來！“貂勃避席稽首〔酣，戶甘翻，酒樂也。應劭曰：洽也。稽，音啓，下首拜也。〕曰：“王上者孰與周文王？“王曰：“吾不若也。“貂勃曰：“然，臣固知王不若也。下者孰與齊桓公？“王曰：“吾不若也。“貂勃曰：“然，臣固知王不若也。然則周文王得呂尚以爲太公，〔呂尚釣於渭濱，周文王出獵，載與俱歸，曰：“吾太公望子久矣。“因號曰”太公望”。〕齊桓公得管夷吾以爲仲父，〔齊公子無知之亂，管夷吾奉公子糾與桓公爭國。子糾死，管仲囚，桓公釋其罪，任之以政，號曰”仲父”。姓譜；管姓，周文王子管叔之後。〕今王得安平君而獨曰『單』，安得此亡國之言乎！且自天地之闢，民人之始，爲人臣之功者，誰有厚於安平君者哉？王不能守王之社稷，燕人興師而襲齊，王走而之城陽之山中，〔襄王從閔王走莒。班志，莒縣屬城陽國，故云城陽之山中。閔，讀曰閔。莒，居許翻。〕安平君以惴惴即墨三里之城，五里之郭，敝卒七千人，禽其司馬而反千里之齊，安平君之功也。〔惴，之睡翻，危恐之貌。司馬，蓋指騎劫。〕當是之時，舍城陽而自王，〔舍，讀曰舍。王，於況翻。〕天下莫之能止，然而計之於道，歸之於義，以爲不可，故棧道木閣而迎王與後於城陽山中，〔架木通路曰棧道。棧，士限翻，康士諫切，非。〕王乃得反，子臨百姓，今國已定，民已安矣，王乃曰『單』，嬰兒之計不爲此也。王亟殺此九子者以謝安平君；不然，國其危矣！“乃殺九子而逐其家，益封安平君以夜邑萬戶。〔“夜邑”，戰國策作”掖邑”。班志，掖縣屬東萊郡。掖，羊益翻。〕
田單將攻狄，〔班志，狄縣屬千乘郡。後漢安帝改曰臨濟。徐廣曰：狄，今樂安臨濟縣也。史記正義曰：故狄城在淄州高苑縣西北。〕往見魯仲連。〔姓譜：魯，以國爲姓。〕魯仲連曰：“將軍攻狄，不能下也。“田單曰： “臣以即墨破亡餘卒破萬乘之燕，復齊之墟，今攻狄而不下，何也？“上車弗謝而去，〔乘，繩證翻。燕，因肩翻。上，時掌翻。〕遂攻狄。三月不克。齊小兒謠曰：“大冠若箕，〔謠，餘昭翻。徒歌曰謠。大冠，武冠也。〕修劍拄頤，〔修，長也。拄，冢庾翻。〕攻狄不能下，壘枯骨成丘。“田單乃懼。問魯仲連曰：“先生謂單不能下狄，請聞其說。“魯仲連曰：“將軍之在即墨，坐則織蕢，〔蕢，其位翻，草器也。〕立則仗鍤，〔顏師古曰：仗，直亮翻，憑荷也。鍤，則洽翻。〕爲士卒倡曰：『無可往矣！宗廟亡矣！今日尚矣！歸於何黨矣！』〔毛晃曰：尚，庶幾也。言單于其時蓋言曰：“今日之事，尚庶幾焉。” 黨，類也，言戰有勝負，不死則降，將歸於何類也。〕當此之時，將軍有死之心，士卒無生之氣，聞君言莫不揮泣奮臂而欲戰，此所以破燕也。當今將軍東有夜邑之奉，西有淄上之娛，〔此蓋言安平封邑，益之以夜邑。夜邑在安平東，淄水在安平西；夜邑有租賦之奉，淄上有遊觀之樂：故魯仲連雲然。燕，因肩翻。夜，讀曰掖，音羊益翻。〕黃金橫帶而騁乎淄、澠之間，〔水經注：淄水自利縣東北流，逕安平城北，又東逕廣饒縣，與濁水會。濁水出廣饒縣冶嶺山，亦謂之澠水，又北與時、澠之水會。時水出齊城西北，北會澠水。澠水出營城東，世謂漢溱水，西逕樂安、博縣，與時水合。孔子謂”淄、澠之合，易牙嘗而知之”，即斯水也。騁，醜郢翻，馳騖也。澠，時陵翻。溱，仄詵翻，又音秦。〕有生之樂，無死之心，所以不勝也。”〔樂，音洛。〕田單曰：“單之有心，先生志之矣。”〔志者，心之所主也。〕明日，乃厲氣循城，〔厲，嚴厲也，勉厲也，奮厲也，振厲也，是三者有修飭振起之意。〕立於矢石之所，援枹鼓之；狄人乃下。〔援，於元翻，引也；後以義推。枹，芳無翻，擊鼓杖。〕
初，齊閔王既滅宋，欲去孟嘗君。〔二十九年書齊滅宋，先書宋滅薛，時孟嘗君已封於薛，宋所滅者何薛邪？去，羌呂翻。〕孟嘗君奔魏，魏昭王以爲相，與諸侯共伐破齊。閔王死，襄王復國，而孟嘗君中立爲諸侯，無所屬。襄王新立，畏孟嘗君，與之連和。孟嘗君卒，諸子爭立，而齊、魏共滅薛，孟嘗君絕嗣。〔嗣，祥吏翻。〕
三十七年（癸未，公元前二七八年）
①秦大良造白起伐楚，拔郢，〔括地誌：郢城在江陵縣東北六里，楚平王築都之地。〕燒夷陵。楚襄王兵散，遂不復戰，東北徙都於陳。〔陳，即古陳國。班志，陳縣屬淮陽國。注云：楚傾襄王自郢徙此。復，扶又翻。傾，窺營翻。〕秦以郢爲南郡，封白起爲武安君。〔班志，武安縣屬魏郡。戰國之君分封其臣，如平原、武安之類，非真食其縣之入也。張守節曰：言能撫養軍士，戰必克，得百姓安集，故曰武安。〕
三十八年（甲申，公元前二七七年）
①秦武安君定巫、黔中，初置黔中郡。〔括地誌：黔中故城在辰州沅陵縣西二十二里江南，今黔府亦其地。按秦黔中郡地，非唐黔州地也。宋白曰：秦黔中郡所理在今辰州西二十里黔中故郡城是。漢改黔中爲武陵郡，移理義陵，即今辰州漵浦縣是。後漢移理臨沅，即今朗州所理是。今辰州漵、獎、溪、灃、朗、施八州，是秦、漢黔中郡之地。自永嘉之後，沒於夷、獠；元魏之後，圖記不傳。至後周保定四年，涪陵首領田思鶴歸化，初於其地立奉州，續改爲黔州。大業中，又改爲黔安郡。因周、隋州郡之名，遂與秦、漢黔中郡交互難辨。今黔州及夷、費、思、播，與秦黔中郡隔越峻嶺，以山川言之，炳然自分。黔，其今翻，又其炎翻。沅，音元。漵，音敘。灃，裏弟翻。獠，魯皓翻。涪，音浮。互，與互同。費，兵媚翻，以水名。〕
②魏昭王薨，子安釐王立。〔世本曰：安釐王，名圉。釐，讀曰僖。〕
三十九年（乙酉，公元前二七六年）
①秦武安君伐魏，拔兩城。
②楚王收東地兵，〔東地，蓋楚之東境淮、汝之地也。〕得十餘萬，復西取江南十五邑。〔復，扶又翻，又音如字。〕
③安釐王封其弟無忌爲信陵君。〔宋白曰：信陵君邑於甯，今宋州甯陵縣，古甯城也。〕
四十年（丙戌，公元前二七五年）
①秦相國穰侯伐魏。韓暴鳶救魏，〔暴，白報翻，姓也。周有卿士暴公，其後遂以爲氏。鳶，以專翻，名也。〕穰侯大破之，〔穰，人羊翻。〕斬首四萬。暴鳶走開封。〔班志，開封縣屬河南郡。賢曰：開封故城在今汴城南。宋白曰：今汴州開封縣南五十里開封故城，是漢理所。汴，皮變翻。〕魏納八城以和。穰侯復伐魏，走芒卯，入北宅。〔北宅，即宅陽。復，扶又翻。芒，莫郎翻。〕魏【章：十二行本”魏”上有”遂圍大梁”四字；乙十一行本同；孔本同；退齋校同。】人割溫以和。〔溫縣，即春秋溫邑，屬晉；唐屬孟州。〕
四十一年（丁亥，公元前二七四年）
①魏復與齊合從。秦穰侯伐魏，拔四城，斬首四萬。〔從，子容翻。穰，人羊翻。〕
②魯閔【章：十二行本”閔”作”緡”；乙十一行本同；孔本同。】公薨，子頃公讎立。〔閔，讀曰閔。頃，音傾。諡法：甄心動懼曰頃；敏以敬慎曰頃。〕
四十二年（戊子，公元前二七三年）
①趙人、魏人伐韓華陽。〔司馬彪曰：華陽，山名，在河南密縣。括地誌：在鄭州管城縣南四十里。水經注：黃水出新鄭縣太山黃泉，東南流逕華城西。史伯謂鄭桓公曰：“華，君之土也。“韋昭曰：華，國名也。華，戶化翻。〕韓人告急於秦，秦王弗救。韓相國謂陳筮曰：“事急矣，〔相，息亮翻。〕願公雖病，爲一宿之行！“陳筮如秦，〔如，往也。〕見穰侯。穰侯曰：“事急乎？故使公來。“陳筮曰：“未急也。“穰侯怒曰：“何也？“陳筮曰：“彼韓急則將變而他從；〔謂從趙、魏也。〕以未急，故復來耳。”〔復，扶又翻。〕穰侯曰：“請發兵矣。“乃與武安君及客卿胡陽救韓，〔姓譜：舜後胡公滿封於陳，子孫以爲氏。又陸終氏六子，長曰昆吾，次曰參胡，董姓，封於韓墟。周爲胡國，楚滅之。〕八日而至，敗魏軍於華陽之下，〔蓋華陽城下也。〕走芒卯，虜三將，斬首十三萬。武安君又與趙將賈偃戰，沈其卒二萬人於河。〔將，即亮翻。沈，持林翻。人皆貪生而畏死，二萬人與戰，烏得盡沈諸河？以計沈之也。〕魏段乾子請割南陽予秦以和。〔古予、與字通。下書南陽實修武。班志，修武縣屬河內郡。應劭曰：晉始啓南陽，今南陽城是也。其地在晉山南、河北，故曰南陽。劉原父曰：修武即晉之甯邑，武王伐紂名之。韓詩外傳：武王伐紂，勒兵於甯，故曰修武。有古南陽城。父，音甫。傳，直戀翻。〕蘇代謂魏王曰：“欲璽者，段乾子也，欲地者，秦也。今王使欲地者制璽，欲璽者制地，魏地盡矣！〔璽，印也。言段乾子欲得秦相印，故請魏割地。璽，斯氏翻。〕夫以地事秦，猶抱薪救火，〔夫，音扶。〕薪不盡，火不滅。” 王曰：“是則然也。雖然，事始已行，不可更矣。”〔更，工衡翻。〕對曰：“夫博之所以貴梟者，便則食，不便則止。今何王之用智不如用梟也？”〔夫，音扶。鄭司農注考工記曰：博立梟棋。宋玉楚辭曰：箟蔽象棋有六博，成梟而牟呼五白。謝艾曰：六博得梟者勝。史記正義曰：博頭有刻爲梟鳥形者，擲得梟者合食其子，不便則爲餘行也。梁湘東王繹博食子未下，以其有便不便也。梟，堅堯翻。〕魏王不聽，卒以南陽爲和，〔卒，子恤翻。〕實修武。
②韓釐王薨，子桓惠王立。
③韓、魏既服於秦，秦王將使武安君與韓、魏伐楚，未行，而楚使者黃歇至，〔姓譜：陸終之後受封於黃，爲楚所滅，其後以國爲氏。使，疏吏翻。歇，許竭翻。〕聞之，畏秦乘勝一舉而滅楚也，乃上書曰：“臣聞物至則反，冬、夏是也；〔上，時掌翻。至，極也，物極則反也。冬至陰之極而陽生焉，夏至陽之極而陰生焉。〕致至則危，累棋是也。〔致，亦極也，極其至則危也。累棋至於極高則必危矣。楚司馬子期累十二博棋不墬，王曰：危哉！〕今大國之地，偏天下有其二垂，〔史記正義曰：極東、極西也。餘謂秦國之地，有天下西、北之二垂也。〕此從生民以來，萬乘之地未嘗有也。先王三世不忘接地於齊，以絕從親之要。〔乘，繩證翻。從，子容翻。索隱曰：要，讀曰腰，以言山東合從，韓、魏是其腰。康曰：於笑切，約也。餘謂索隱說是。〕今王使盛橋守事於韓，盛橋以其地入秦，〔索隱曰：秦使盛橋守事於韓，亦猶楚使召滑相趙然也。盛，姓也。相，息亮翻。〕是王不用甲，不信威，而得百里之地，王可謂能矣！〔信，讀曰申，後屈信之信皆同音。〕王又舉甲而攻魏，杜大梁之門，舉河內，拔燕、酸棗、虛、桃，入邢，魏之兵雲翔而不敢捄，〔徐廣曰：始皇五年，取酸棗、燕、虛。蘇代曰：決宿胥之口，魏無虛、頓丘。又曰：燕縣有桃城。班志，東郡有燕縣，陳留郡有酸棗縣。水經注：濮渠東北逕燕城內，爲陽清湖，又逕桃城南，即戰國策所謂燕、酸棗，虛、桃者。史記正義曰：故桃城在滑州胙城縣東三十里。燕，於賢翻。虛，如字。徐廣曰：平皋有邢丘。劉昭曰：邢丘，故邢國。史記正義曰：邢丘在懷州武德縣東南二十里。捄，與救同。〕王之功亦多矣！王休甲息衆，二年而後復之，又並蒲、衍、首、垣以臨仁、平丘，黃、濟陽嬰城而魏氏服。〔徐廣曰：皆屬陳留。索隱曰：仁及平丘，二縣名。班志，平丘、外黃、濟陽三縣屬陳留，仁地闕。張晏曰：魏郡有內黃，故加”外”。臣瓚曰：縣有黃溝。師古曰：左傳，魯惠公敗宋師於黃。杜預以爲外黃縣有黃城，即此地也。索隱又曰：謂秦以兵臨仁、平丘二縣，則黃、濟陽嬰城而自守也。“平丘”句斷。史記正義曰：故黃城在曹州考城縣東。按水經注，黃，溝名也，河水舊於白馬南泆，通濮、濟、黃溝。濟陽故城在曹州冤句縣西南。康曰：蒲在長垣之蒲鄉，衍在河南，與卷近，首，蓋牛首，垣，即長垣。濟，子禮翻。垣，於元翻。瓚，藏旱翻。索，山客翻。傳，直戀翻。〕王又割濮磨之北，注齊、秦之要，絕楚、趙之脊，天下五合六聚而不敢捄，王之威亦單矣！〔濮，博木翻。要，讀曰腰。脊，資昔翻。徐廣曰：濮水北於鉅野入濟。索隱曰：濮磨，地名，近濮水。水經：濮水上承濟水於封丘縣，班志所謂濮水首濟者也。東北流，左會別濮水，水受河於酸棗縣，杜預所謂濮水出酸棗縣首受河者也。東至乘氏縣，與濟同入鉅野澤。磨，康莫賀切。言秦既服魏，又割濮磨之北，則地連於齊，是注齊之要也。魏地既入於秦，則楚、趙之聲勢不接，是絕楚、趙之脊也。單，與殫同。索隱曰：單，盡也，言秦王之威盡行也。濟，子禮翻。乘，繩證翻。索，山客翻。〕王若能保功守威，絀攻取之心〔絀，敕律翻，黜也。〕而肥仁義之地，使無後患，三王不足四，五伯不足六也！〔伯，讀曰霸。〕王若負人徒之衆，仗兵革之強，乘毀魏之威，而欲以力臣天下之主，臣恐其有後患也。詩曰：『靡不有初，鮮克有終。』〔詩變大雅蕩之辭。鮮，息善翻，少也；後以義推。〕易曰：『狐涉水，濡其尾。』〔易未濟：小狐汔濟，濡其尾。彖曰：小狐汔濟，未出中也。濡其尾，無攸利，不續終也。濡，汝朱翻。〕此言始之易，終之難也。〔易，弋豉翻。〕昔吳之信越也，從而伐齊，既勝齊人於艾陵，還爲越王禽於三江之浦。〔事見左傳。史記正義曰：艾山在兗州博縣南六十里。三江，即禹貢所喟”三江既入，震澤底定”者也。吳地記：松江東北行七十里，得三江口，東北入海爲婁江，東南入海爲東江，並松江爲三江。水瀕曰浦。〕智氏之信韓、魏也，從而伐趙，攻晉陽城，勝有日矣，韓、魏叛之，殺智伯瑤於鑿臺之下，〔事見一卷威烈王二十三年。水經注：太原榆次縣同過水側有鑿臺。〕今王妒楚之不毀〔孔穎達曰：本以色曰妒，以行曰忌：但後之作者，妒亦兼行。〕而忘毀楚之強韓、魏也，臣爲王慮而不取也。〔爲，於僞翻。〕夫楚國，援也；鄰國，敵也。〔夫，音扶。〕今王信韓、魏之善王，此正吳之信越也，臣恐韓、魏卑辭除患而實欲欺大國也。何則？王無重世之德於韓、魏而有累世之怨焉。〔索隱曰：重世，猶再世也。重，直龍翻。累，魯水翻。〕夫韓、魏父子兄弟接踵而死於秦【章：十二行本”秦”下有”者”字；乙十一行本同；孔本同。】將十世矣，故韓、魏之不亡，秦社稷之憂也。今王資之與攻楚，不亦過乎！〔資之，謂資以兵也。〕且攻楚將惡出兵？〔惡，音烏。〕王將借路於仇讎之韓、魏乎，兵出之日而王憂其不反也。王若不借路於仇讎之韓、魏，必攻隨水右壤，〔索隱曰：楚都陳，隨水右壤，蓋在隨水之西，今鄧州之西，其地多山林者是。餘謂右壤，蓋其地在楚都之右。〕此皆廣川、大水、山林、溪谷，不食之地。〔記檀弓：成子高曰：死則擇不食之地而葬。注云：不食，謂不墾耕。〕是王有毀楚之名而無得地之實也。且王攻楚之日，四國必悉起兵而應王，秦、楚之兵構而不離，魏氏將出而攻留、方與、銍、湖陵、碭、蕭、相，故宋必盡，〔班志，留縣屬楚國，方與、湖陵縣屬山陽郡。銍、蕭、相三縣屬沛郡，碭縣屬梁國。銍，竹乙翻。方，音房。與，音預。碭，音唐，又徒浪翻。相，息亮翻。史記正義曰：徐州西，宋州東，兗州南，並故宋地。〕齊人南面攻楚，泗上必舉，〔時楚蠶食魯國，有泗上之地。〕此皆平原四達膏腴之地，如此，則天下之國莫強於齊、魏矣。臣爲王慮，莫若善楚。秦、楚合而爲一以臨韓，韓必歛手而朝，王施以東山之險，帶以曲河之利，〔東山，謂華山以至崤塞諸山，皆在咸陽之東。曲河，謂河千里一曲。按水經：河水自雲中沙南縣屈而南流，至華陰潼關曲而東流，所謂曲河也。春秋說題辭曰：河之爲言荷也，荷精分佈，懷陰引度也。釋名曰：河，下也，隨地下處而通流也。〕韓必爲關內之侯。若是而王以十萬戍鄭，〔鄭，韓之國都也。〕梁氏寒心，許、鄢陵嬰城而上蔡、召陵不往來也，〔許，春秋許國。班志，許、鄢陵二縣皆屬穎川郡。上蔡，故蔡國，蔡仲所封；後徙新蔡，故此爲上蔡。召陵，即齊桓公伐楚所次之地。二縣，班志皆屬汝南郡。魏都大梁，其境南至汝南，許、鄢陵居其間，二邑皆脅於秦兵，嬰城自守，則楚之上蔡、召陵不能與大梁往來矣。嬰，繞也。嬰城者，謂以兵繞城而守也。郾，漢書音義音甚多；丁度、毛晃音從於建翻。召，讀曰邵。〕如此，魏亦關內侯矣。大王壹善楚而關內兩萬乘之主〔乘，繩證翻。〕注地於齊，齊右壤可拱手而取也。〔齊右壤，謂濟西之地也。〕王之地一經兩海，要約天下，〔東西爲經。兩海，東海、西海也。謂自西海至東海，其地一爲秦所有也。要約，猶約束也。要，於遙翻。〕是燕、趙無齊、楚，齊、楚無燕、趙也。〔此極言山東諸國連從之爲秦害也。燕，因肩翻。〕然後危動燕、趙，直搖齊、楚，此四國者不待痛而服矣。”〔燕，因肩翻。〕
王從之，止武安君而謝韓、魏，使黃歇歸，約親於楚。
