△卷第二百一十五
唐紀三十一〔起玄黓敦牂（壬午），盡強圉大淵獻（丁亥）十一月，凡五年有奇。〕
玄宗至道大聖大明孝皇帝中之下
天寶元年（壬午、七四二）
1春，正月，丁未朔，上御勤政樓〔帝於興慶宮西南隅建二樓：花萼相輝樓在西臨街，以燕兄弟；勤政務本樓在南，以脩政事。〕受朝賀，〔朝，直遙翻。〕赦天下，改元。
2壬子，分平盧別節度，以安祿山為節度使。〔使，疏吏翻；下同。〕
是時，天下聲教所被之州三百三十一，〔被，皮義翻。考異曰：舊紀雲「三百六十二」按地理志，開元二十八年，州府三百二十八，至此纔二年，不應遽增三十餘州。今從唐曆、會要、統紀。〕羈縻之州八百，置十節度、經略使以備邊。安西節度撫寧西域，統龜茲、焉耆、於闐、疏勒四鎮，治龜茲城，兵二萬四千。〔焉耆治所在安西府東八百里；於闐在南二千里； 疏勒在西二千餘裏。龜茲，音丘慈，又音屈佳。闐，徒賢翻，又徒見翻。〕北庭節度防制突騎施、堅昆，統瀚海、天山、伊吾三軍，屯伊、西二州之境，治北庭都護府，兵二萬人。〔突騎施牙帳在北庭府西北三千餘裏；堅昆在北七千裏。瀚海軍在北庭府城內，兵萬二千人。天山軍在西州城內，兵五千人。伊吾軍在伊州西北三百里甘露川，兵三千人。騎，奇騎也。〕河西節度斷隔吐蕃、突厥，〔斷，丁管翻。吐，從暾入聲。厥，九勿翻。〕統赤水。大斗、建康、寧寇、玉門、墨 離、豆盧、新泉八軍，張掖、交城、白亭三守捉，屯涼、肅、瓜、沙、會五州之境，治涼州，兵七萬三千人。〔赤水軍在涼州城內，兵三萬三千人。大斗軍在涼州西二百餘裏甘、肅二州界，兵七千五百人。建康軍在涼州西二百里，兵五千三百人。寧寇軍在涼州東北千餘裏，兵八千五百人。玉門軍在肅州西二百里，管兵五千二百人。墨離軍本月氏 國，在瓜州西北千里，管兵五千人。豆盧軍在沙州城內，管兵四千三百人。新泉軍在會州西北二百里，管兵千人。張掖守捉在涼州南二百里，管兵五百人。交城守捉 在涼州西二百里，管兵千人。白亭守捉在涼州西北五百里，管兵七千五百人。唐制：大曰軍，小白守捉。趙珣聚米圖經：自甘州西至肅週五百里；自肅州至西至瓜州四百五十里；自瓜州西至沙州二百八十里；自沙州西至伊州四百里。會州至鹽州八百里，西至涼州六百里，南至宋鎮戎軍一百四十里，北至靈州六百里。〕朔方節度 捍禦突厥，統經略、豐安、定遠三軍，三受降城，安北、單於二都護府，屯靈、夏、豐三州之境，治靈州，兵六萬四千七百人。〔經略軍在靈州城內，兵二萬七百人。豐安軍在靈州西黃河外百八十里，兵八千人。定遠軍在靈州東北二百里黃河外，兵七千人。西受降城在豐 州北黃河外八十里，兵七千人。安北都護府治中受降城，黃河北岸，兵六千人。東受降城在勝州東北二百里，兵七千人。振武軍在單于都護府城內，兵九千人。降， 戶江翻。單，音蟬。夏，戶雅翻。〕河東節度與朔方掎角以禦突厥，統天兵、大同、橫野、岢嵐四軍，雲中守捉，屯太原府忻、代、嵐三州之境， 治太原原府，兵五萬五千人。〔天兵軍在太原城內，兵三萬人。大同軍在代州北三百里，兵九千五百人。橫野軍在蔚州東北一百四十里，兵三千人。岢嵐軍在嵐州北 百里，兵一千人。雲中守捉在單於府西北二百七十里，兵七千七百人。忻州在太原府北八十里，兵七千八百人。代州至太原五百里，兵四千人。嵐州在太原府西北二 百五十里，兵三千人。岢，枯我翻。嵐，盧含翻。〕範陽節度臨制奚、契丹，統經略、威武、清夷、靜塞、恆陽、北平、高陽、唐興、橫海九軍，屯幽、薊、媯、檀、易、恆、定、漠、滄九州之境，治幽州，兵九萬一千四百人。〔經略軍在幽州城內，兵三萬人。威武軍 在檀州城內，兵萬人。清夷軍在媯州城內，兵萬人。靜塞軍在薊州城內，兵萬六千人。恆陽軍在恆州城東，兵六千五百人。北平軍在定州城西，兵六千人。高陽軍在 易州城內，兵六千人。唐興軍莫州城內，兵六千人。橫海軍在滄州城內，兵六千人。景雲元年，以嬴州鄚縣置鄚州。開元十三年，以「鄚」字類「鄭」字，改為漠州，尋又改莫州。契，欺訖翻，又音喫。恆，戶登翻。薊，音計。媯，居為翻。〕平節度鎮撫室韋、靺鞨，統平盧、盧龍二軍，榆關守捉，安東都護府，屯營、平二州之境， 盧治營州，兵三萬七千五百人。〔平盧軍在營州城內，兵萬六千人。盧龍軍在平州城內，兵萬人。榆關守捉在營州城西四百八十里，兵三千人。安東都護府在營州東 二百里，兵八千五百人。靺鞨，音末曷。「榆」當作「渝」，註詳見上卷。〕隴又節度備禦吐蕃，統臨洮、河源、白水、安人、振威、威戎、漠門、寧塞、積石、鎮 西十軍，綏和、合川、平夷三守捉，屯鄯、廓、洮、河之境，治鄯州，兵七萬五千人。〔臨洮軍在鄯州城 內，兵萬五千人。河源軍在鄯州西百三十里，兵四千人。白水軍在鄯州西北二百三十里，兵四千人。安人軍在鄯州界星宿川西，兵萬人。振威軍在鄯州西三百里，兵 千人。威戎軍在鄯州西北三百五十里，兵千人。漠門軍在洮州城內，兵五千五百人。寧塞軍在廓州城內，兵五百人。積石軍在廓州西百八十里，兵七千人。鎮西軍在 河州城內，兵萬一千人。綏和守捉在鄯州西南二百五十里，兵千人。合川手捉在鄯州南百八十里，兵千人。平夷手捉在河州西南四十里，兵三千人。洮，土刀翻。 鄯，時戰翻，又音善。〕劍南節度西抗吐蕃，南撫蠻獠，統天寶、平戎、昆明、寧遠、澄川、南江六軍，屯益、翼、茂、當、巂、柘、松、維、恭、雅、黎、姚、悉 十三州之境，治益州，兵三萬九百人。〔團結營在成都府成內，兵萬四千人。天寶軍在恭州東南九十里，兵 千人。平戎軍在恭州南八十里，兵千人。昆明軍在巂州南，兵五千一百人。寧遠軍在巂州西，兵三百人。澄州守州在姚州東六百里，管兵二千人。南江軍兵三百人。 翼州兵五百人。茂州兵三百人。維州兵補百人。柘州兵五百人。松州兵二千八百人。當州兵五百人。雅州兵四百人。黎州兵千人。姚州兵三百人。悉州兵五千人。杜 佑曰：當州江源郡在翼州西二百七十里，西北到故通軌縣二百里，以西即是生羌。悉州在當州南八十里。黎州，漢沈黎郡也，東去一里，高山萬重，更無郡縣；西南 去郡一里，高山萬重；東北去郡五里，西北去郡二里，皆高山萬重。茂州，劉昫曰：隋汶山郡，武德元年改曰會州，貞觀八年改曰茂州，以郡界茂濕山為名。 松州東至茂州三百里，西南至當州三百里，西北至吐蕃界九十里，南至翼州一百八十里。恭州，開元二十四年分靜州廣平縣置，東至柘州一百里。悉州西北至當州八 十里。獠，魯皓翻。巂，音髓。〕嶺南五府經略綏靜夷、獠，統經略、清海二軍，桂、容、邕、交四管，治廣州，兵萬五千四百人。〔經略軍在廣州城內，兵五千四 百人。清海軍在恩州城內，兵二千人。桂府兵千人。容府兵千一百人。邕府兵千七百人。安南府兵四千二百人。已上兵輕，稅本鎮以自給。〕此外又有長樂經略，福 州領之，〔樂，音洛。〕兵千五百人。東萊守捉，萊州領之；東牟守捉，登州領之；兵各千人。凡鎮兵四十九萬人，〔捉，仄角翻。考異曰：此兵數，唐曆所載也。舊紀：「是歲天下健兒、團結、彉騎等，總五十七萬四千七百三十三。」此蓋止言邊兵，彼並京畿諸州彉騎數之耳。〕馬八萬餘匹。〔安西府馬二千七百匹，北庭瀚海軍馬四千二百匹，天山軍馬五百匹，伊吾軍馬三百匹，河西赤水軍馬萬三千匹，大斗軍馬二千四百匹，建康軍馬五百 匹，寧寇、玉門軍共管馬六百匹，墨離軍馬四百匹，豆盧軍馬四百匹，朔方經略軍三千匹，豐安軍馬千三百匹，定遠軍馬二千匹，西受降馬千七百匹，中受降城馬二 千匹，東受降城馬千七百匹，振武軍馬千六百匹，河東天兵軍馬五千五百匹，雲中守捉馬二千匹，大同軍馬五千五百匹，橫野軍馬千八百匹，範陽經略軍馬五千四百 匹，威武軍馬三百匹，清夷軍馬三百匹，靜塞軍馬五百匹，平盧軍馬四千二百匹，盧龍軍馬五百匹，渝關守捉馬百匹，安東府馬七百匹，隴右臨洮軍馬八千匹，河源 軍馬六百五十匹，白水軍馬五百匹，安人軍馬二百五十匹，安人軍馬二百五十匹，威戎軍馬五十匹，漠門軍馬二百匹，寧塞軍馬五十匹，積石軍馬三百匹，劍南團結 營馬千八百匹，昆明軍馬二百匹。〕開元之前，每歲供邊兵衣糧，費不過二百萬；天寶之後， 邊將奏益兵浸多，每歲用衣二十萬匹，糧百九十萬斛，〔安西衣賜六十二萬疋段，北庭衣賜四十八萬疋段，河西衣賜百八十萬疋段，朔方衣賜二百萬疋段，河東衣賜 百二十六萬疋段，糧五十萬石，範陽衣賜八十萬疋段，糧五十萬石，平盧失衣糧數，隴右衣賜二百五十萬疋段，劍南衣賜八十萬疋段，糧七十萬石。將，即亮翻。〕公私勞費，民始困苦矣。
3甲寅，陳王府參軍田同秀〔皇子陳王珪府參軍也。〕上言：「見玄元皇帝於丹鳳門之空中，告以『我藏靈符，在尹喜故宅。』」〔上，時掌翻；下上表同。〕上遣使於故函谷關尹喜臺旁求得之。〔列先傳曰：關令尹喜者，周大夫也。老子西遊，喜先見其氣候物色而跡之，果得老子；老子亦知其旨，為著道德經。使，疏吏翻。〕
4陝州刺吏李齊物穿三門運渠，辛未，渠成。〔新書曰：齊物鑿砥柱為門以通漕，開其山巔為輓路，沃醯而鑿之。然棄石入河，水益湍怒，舟不能入新門，候水漲以人輓舟而上。天子疑之，遣宦者按視，齊物厚賂宦者，還，言其便。陝，失冉翻。〕齊物，神通之曾孫也。〔淮安王神通。〕
5壬辰，羣臣上表，以「函谷靈符，潛應年號；先天不違，〔易曰：先天而天不違。先，悉薦翻。〕請於尊號加『天寶』字。」從之。
二月，辛卯，上享玄元皇帝於新廟。〔時置玄元廟於大寧坊西南角。〕甲午，享太廟。丙申，合祀天地於南郊，赦天下。改侍中為左相，中書令為右相，尚書左、右丞相復為僕射；〔開元初，改左、右僕射為尚書左、右丞相。復，扶又翻；下清復同。〕東都、北都皆為京，州為郡，刺吏為太守；改桃林縣曰靈寶。〔隋開皇十六年置桃林縣，取古者桃林之野以為縣名，屬洛州，唐屬陝州。今以得玄元靈符，改曰靈寶。守，式又翻。〕田同秀除朝散大夫。〔朝直遙翻。散，悉亶翻。〕
時人皆疑寶符同秀所為。間一歲，清河人崔以清復言：「見玄元皇帝於天津橋北，雲藏符在武城紫微山，」〔武城，即漢之東武城縣，與清河縣皆屬清河郡。〕欶使往求，亦得之。東都留守王倕知其詐，按問，果首服。〔使，疏吏翻。守，式又翻；下太守同。倕音垂。首，式又翻。〕奏之。上亦不深罪，流之而以。
6三月，以長安令韋堅為陝郡太守，〔陝郡，陝州，失冉翻。〕領江、淮租庸轉運使。〔先天中，李傑為陝州刺吏，領水陸發運使；置使自傑始也。裴耀卿之後，命堅始以租庸使入銜。使，疏吏翻；下同。〕
初，宇文融既敗，言利者稍息。〔事見二百十三卷開元十八年。〕及楊慎矜得幸，〔事始二百十三卷二十一年。〕於是韋堅、王鉷之徒〔鉷，戶公翻。〕競以利進，百司有利權者，稍稍別置使以領之，舊官充位而已。〔史言諸使所由始。〕堅，太子之妃兄也，為吏以幹敏稱。上使之督江、淮租運，歲增巨萬；上以為能，故擢任之。王鉷，方翼之曾孫也，〔自高宗至武后朝，王方翼著功名於西域。〕亦以善治租賦為戶部員外郎兼侍禦史。〔治，直之翻。〕
7李林甫為相，凡才望功業出己右及為上所厚、勢位將逼己者，必百計去之；〔去，羌　呂翻。〕尤忌文學之士，或陽與之善，啗以甘言而陰陷之。世謂李林甫「口有蜜，〔謂其言甘也。啗，徒濫翻，又徒覽翻。〕腹有劍」。〔謂其心在害人也。〕
上嘗陳樂於勤政樓，垂簾觀之。兵部侍郎盧絢謂上已起，垂鞭按轡，橫過樓下；絢風標清粹，上目送之，深歎其蘊藉。〔絢，許縣翻。蘊，於運翻。〕林甫常厚以金帛賂上左右，上舉動必知之，乃召絢子弟謂曰：「尊君素望清崇，今交、廣藉才，聖上欲以尊君為之，可乎﹖若憚遠行，則當左遷；不然，則以賓、詹分務東洛〔謂以太子賓客、詹事分司東都也。〕亦優賢之命也，何如﹖」絢懼，以賓、詹為請。林甫恐乖眾望，乃除華州史。〔華，戶化翻。〕到官未幾，誣其有疾，州事不理，除詹事、員外、同正。〔幾，居豈翻。〕
上又嘗問林甫以「嚴挺之今安在﹖是人亦可用。」挺之時為絳州刺吏。林甫退，召挺之弟損之，諭以「上待尊兄意甚厚，盍為見上之策，奏稱風疾，求還京師就醫。」挺之從之。林甫以其奏白上雲：「挺之衰老得風疾，宜且授以散秩，使便醫藥。」上歎吒久之；〔散，悉亶翻。吒，徙駕翻。〕夏，四月，壬寅，以為詹事，又以汴州刺史、河南採訪使齊澣為少詹事，〔唐少詹事，正四品上。汴，皮變翻。使，疏吏翻。〕皆員外、同正，於東京養疾。澣亦朝廷宿望，故並忌之。
8上發兵納十姓可汗阿史那昕於突騎施，至俱蘭城〔俱蘭國所都城也。俱蘭，或曰俱羅弩，或曰屈浪拏，與吐火羅接。可，從刊入聲。汗，音寒。騎，奇寄翻。考異曰：會要作「俱南城」；胡語不明耳。〕為莫賀達幹所殺。突騎施大纛官都摩度來降，〔纛，徒到翻。降，戶江翻。」〕六月，乙未，冊都摩度為三姓葉護。
9秋，七月，癸卯朔，日有食之。
10辛末，左相牛仙客薨。八月，丁丑，以刑部尚書李適之為左相。
11突厥拔悉密、回訖、葛邏祿三部共攻骨咄葉護，殺之，推拔悉密酋長為頡跌施可汗，回訖、葛邏祿自為左、右葉護。〔厥，九勿翻。訖，下沒翻。邏，郎佐翻。咄，當沒翻。酋，慈由翻。頡，奚結翻。跌，徒結翻。〕突厥餘眾共立判闕特勒之子為烏蘇米施可汗，以其子葛臘哆為西殺。〔哆，昌者翻。突厥以其親屬分掌東、西兵，號左、右殺，亦曰東、西殺。西殺，右殺也。〕
上遣使諭烏蘇令內附，烏蘇不從。朔方節度使王忠嗣盛兵磧口以威之，〔使，疏吏翻。磧，七跡翻。考異曰：新、舊書忠嗣傳皆曰：「是歲，忠嗣北伐，與奚怒皆戰於桑乾河，三敗之，大虜其眾。」又曰：「明年再破怒皆及突厥之眾，自是塞外晏然。」按朔方不與奚相接，不知所云奚怒皆何也。今闕之。〕烏蘇懼，請降，而遷延不至。忠嗣知其詐，乃遣使說拔悉密、回訖、葛邏祿使攻之烏蘇遁去。忠嗣因出兵擊之，取其右廂以歸。〔擊垂亡之虜，猶不肯輕用其兵，此王忠嗣所以為善將也。突厥左、右殺所部，謂之左、右廂。降，戶江翻。說，輸芮翻。訖，下沒翻。邏，郎佐翻。〕
丁亥，突厥西葉護阿布思及西殺葛臘哆、默啜之孫勃德支、伊然小妻、毗伽登利之女帥部眾千餘帳，相次來降，〔意此皆突厥右廂之眾也。啜，陡劣翻。伽，求迦翻。帥，讀曰率。考異曰：實錄、舊紀皆雲：「突厥阿布思〔及默啜可汗〕之孫登利可汗之女與其黨屬來降。」唐曆雲：「烏蘇米施可汗遁逃，其西葉護阿布思及毗伽可汗、可敦、男西殺葛臘哆率其部千餘帳來降。」舊王忠嗣傳雲：「三部落攻米施可汗，走之，忠嗣因出兵伐之，取其右廂而歸。其西葉護及毗伽可敦、男葛臘哆率其部落千餘帳入朝。」突厥傳雲：「西殺妻子及默啜之孫勃德支特勒、毗伽可汗女大洛公主、伊然可汗小妻餘塞匐、登利可汗女餘燭公主及阿布思、頡利發等並帥其部眾相次來降。」今參取用之。〕突厥遂微。九月，辛亥，上御花萼樓宴突厥降者，〔考異曰：「辛卯」。按長曆，是月癸卯朔，無辛卯。唐曆雲「九月辛卯」，亦誤也。〕賞賜甚厚。
12護密先附吐蕃，戊午，其王頡吉里匐遣使請降。〔頡，奚結翻。匐，蒲北翻。〕
13冬，十月，丁酉，上幸驪山溫泉；【張：「泉」下脫「十一月」。】己巳，還宮。
14十二月，隴右節度使皇甫惟明奏破吐蕃大嶺軍；戊戌，又奏破青海道莽布支營三萬餘眾，斬穫五千餘級。庚子，河西節度使王倕奏破吐蕃漁海及遊奕等軍。〔史言明皇喜邊功，故邊帥告捷者相繼。倕，音垂。〕
15是歲，天下縣一千五百二十八，鄉一萬六千八百二十九，戶八百五十二萬五千七百六十三，口四千八百九十萬九千八百。
16回訖葉護骨力裴羅遣使入貢，〔考異曰：舊傳雲：「天寶初，其酋長葉護頡利吐發遣使入朝，封奉義王。」唐曆：「天寶三載，突厥拔志蜜可汗又為回訖葛羅祿等部落襲殺之，立回訖為主，是為骨咄祿毗伽闕可汗，遣使立為奉義王，又加懷仁可汗。」新突厥傳雲：「回訖葛邏祿拔悉蜜可汗，奉回訖骨力裴羅定其國，是為國咄祿毗伽闕可汗」。按奉義王懷仁可汗是一人，而新突厥回訖傳其名不同；然新傳自吐迷度以來，世系皆可譜，今從之。〕賜爵奉義王。〔明末冊為可汗也。〕
二年（癸未、七四三）
1春，正月，安祿山入朝；〔朝，直遙翻。〕上寵待甚厚，謁見無時。〔見，賢遍翻。〕祿山奏言：「去年營州蟲食苗，臣焚香祝天雲：『臣若操心不正，事君不忠，願使蟲食臣心；若不負神祇，願使蟲散。』即有羣鳥從北來，食蟲立盡。請宣付史官。」從之。〔操，千高翻。〕
2李林甫領吏部尚書，日在政府，〔政府，謂政事堂。〕選事悉委侍郎宋遙、苗晉卿。御史中丞張倚新得幸於上，遙、晉卿欲附之。時選人集者以萬計，〔選，須絹翻。〕入等者六十四人，倚子奭為之首，羣議沸騰。前薊令蘇孝韞以告安祿山，〔薊縣帶幽州涿郡，時改涿郡為範陽郡。薊，音計。〕祿山入言於上，上悉召入等人面試之，奭手持試紙，終日不成一字，時人謂之「曳 白」。癸亥，遙貶武當太守，晉卿貶安康太守，倚貶淮陽太守，〔武當郡，均州。安康郡，金州，本西城郡，元年更郡名。淮陽郡，陳州。舊志：金州，京師南七百 三十七里，陳州一千五百二十里。〕同考判官禮部郎中裴胐等皆貶領南官。晉卿，壺關人也。〔壺關縣，自漢以來屬上黨郡，而唐上黨縣乃漢壺關縣。隋分置上黨 縣，帶郡，唐武德四年分隋之上黨縣置壺關縣，治高望堡，貞觀十七年移治進流川。胐，音敷尾翻。〕
3三月，壬子，追尊玄元皇帝父週上御大夫為先天太皇；又尊皋繇為德明皇帝，涼武昭王為興聖皇帝。〔唐虞之世，皋陶為理；唐以為李氏得姓之始，故追尊為德明皇帝。涼武昭王暠，高祖之七世祖，建國於瓜、沙，李氏由是而興，故尊為興聖皇帝。繇，餘招翻。〕
4江、淮南租庸等使韋堅引滻水抵苑東望春樓下為潭，〔苑，禁苑也。潭在長安城東九里。滻，音產。〕以聚江、淮運船，役夫匠通漕渠，發人丘壟，自江、淮至京城，民間蕭然愁怨。二年而成。丙寅上幸望春樓觀新潭。堅以新船數百艘，扁榜郡名，各陳郡中珍貨於船背；陝尉崔成甫著錦半臂，鈌胯綠衫以裼之，〔艘，蘇遭翻。扁，補典翻。陝，失冉翻。著，陟略翻。胯，苦瓦翻。裼，先擊翻，袒衣也。〕紅袹首，〔袹，莫白翻。袹首，今人謂之抹額。〕居前船唱得寶歌，〔先是，民間唱俚歌曰：「得體紇那邪。」其後得寶符於桃林，成甫乃更紇體歌為得寶弘農野，歌曰：「得寶弘農野，弘農得寶耶﹖潭裏舟船鬧，揚州銅器多。三郎當殿坐，聽唱得寶歌。」其俚又甚焉。〕使美婦百人盛飾而和之，〔和，戶臥翻。〕連檣數裏；堅跪進諸郡輕貨，仍上百牙盤食。〔程大昌演繁露曰：唐少府監，御饌器用九飣食，以牙盤九枚裝食味於上，置上前，亦謂之看食。仍上，時掌翻。〕上置宴，竟日而罷，觀者山積。夏，四月，加堅左散騎常侍，〔散，悉亶翻。騎，奇寄翻。〕其僚屬吏卒褒賞有差；名其潭日廣運。時京兆尹韓朝宗亦引渭水置潭於西街，以貯材木。〔朝，直遙翻。貯，丁呂翻。〕
5丁亥，皇甫惟明引軍出西平，〔西平郡即鄯州。〕擊吐蕃，行千餘裏，攻洪濟城，破之。〔杜佑曰：廓州達化縣有洪濟鎮，周武帝逐吐谷渾所築，在縣西二百七十里。長慶中，劉元鼎為盟會使，言河之上流，由洪濟西行二千里，水益狹，冬、春可涉，夏、秋乃勝舟。其南三百里，三山中高四下，曰曆山，直大羊同國，古所謂昆侖者也，虜曰悶摩黎山，東距長安五千裏，河源其間，流澄緩下，稍合眾流，色赤，行益遠，他水並注則濁。河源東北直莫賀延磧尾，隱測其地，蓋在劍南之西。此劉元鼎因洪濟城而上敘河源，附見於此。〕
6上以右贊善大夫楊慎矜〔龍朔二年，改太子中允為贊善大夫；咸亨元年復置中允，而　贊善大夫不廢，後又分左右，各置五員，班左、右諭德下，掌諭太子以道德；贊善掌翊贊太子以規諷。〕知御史中丞事。時李林甫專權，公卿之進，有不出其門者，必以罪去之；〔去；羌呂翻。〕慎矜由是固辭，不敢受。五月，辛丑，以慎矜為諫議大夫。
7冬，十月，戊寅，上幸驪山溫泉；乙卯，還宮。〔戊寅至乙卯三十八日。史言帝耽樂而忘返。驪，力知翻。還，從宣翻，又音如字。考異曰：舊紀，「十月戊寅幸溫泉宮，十一日乙卯還宮」與實錄同。「十二月戊申又幸溫泉宮，丙辰還宮」，實錄無。按十二月丙寅朔，無戊申、丙辰。唐曆：「十一月戊申幸溫泉宮，丙辰還京」，又與實錄本紀不同。今皆不取。〕
三載（甲申，七四四）
1春，正月，丙申朔，改年曰載。〔載，子亥翻。〕
2辛丑，上幸驪山溫泉；二月，庚午，還宮。〔往還亦幾三旬。〕
3辛卯，太子更名亨。〔更，工衡翻。〕
4海賊吳令光等抄掠臺、明，〔明州，漢句章、鄮縣之地，屬會稽郡。開元二十六年，採訪使齊澣奏以越州之鄮縣置明州，以境內有四明山，因名。抄，楚交翻。〕命河南尹裴敦復將兵討之。〔將，即亮翻。〕
5三月，己巳，以平盧節度使安祿山兼範陽節度使；以範陽節度使裴寬為戶部尚書。〔使，疏吏翻。尚，辰羊翻。〕禮部尚書席建侯為河北黜陟使，稱祿山公直；李林甫、裴寬皆順旨稱其美。三人皆上所信信任，由是祿山之寵益固不搖矣。
6夏，四月，裴敦復破吳令光，擒之。
7五月，河西節度使夫蒙靈詧討突騎施莫賀達幹，斬之，〔按元和姓纂雲：夫蒙本西羌姓，後秦有建威將軍夫蒙羌，今蒲、同二州多此姓，或改姓馬氏。考異曰：會要作「馬靈詧」。今從實錄。〕更請立黑姓伊裏底蜜施骨咄祿毗伽；〔咄，當沒翻。伽，求迦翻。考異曰：會要作「伊地米里骨咄祿毗伽」；今從實祿。〕六月，甲辰，冊拜骨咄祿毗伽為十姓可汗。〔可，從刊入聲。汗，音寒。〕
8秋，八月，拔悉蜜攻斬突厥烏蘇可汗，傳首京師。國人立其弟鶻隴匐白眉特勒，是為白眉可汗。於是突厥大亂，敕朔方節度使王忠嗣出兵乘之。至薩河內山，〔厥，九勿翻。嗣，祥吏翻。薩，桑葛翻。〕破其左廂阿波達乾等十一部，右廂未下。會回紇葛邏祿共攻拔悉蜜頡跌伊施可汗，殺之。回紇骨力裴羅自立為骨咄祿毗伽闕可汗，遣使言狀；上冊拜裴羅為懷仁可汗。於是懷仁南據突厥故地，立牙帳於烏德犍山，〔回紇牙帳東有平野，西據烏德犍山，南依嗢昆水。犍，居言翻。〕舊統藥邏葛等九姓，其後又並拔悉蜜、葛邏祿，凡十一部，各置都督，每戰則以二客部為先。
9李林甫以楊慎矜屈附於己，九月，甲戌，復以慎矜為御史中丞，充諸道鑄錢使。〔復，扶又翻，又如字。〕
10冬，十月，癸巳，上幸驪山溫泉；十一月，丁卯，還宮。
11 術士蘇嘉慶上言：遯甲術有九宮貴神，〔九宮貴人，蓋易乾鑿度所謂太一也；註已見五十二卷漢順帝陽嘉三年。時置九宮貴神壇。其壇三成，成三尺，四階。其上依 位置九壇，壇尺五寸：東面曰軒轅，東北曰太陰，正南曰天一，中央曰天符，正北曰太一，西南曰攝提，正西曰咸池，西北曰青龍。五為中，戴九履一，左三右七，二四為上，六八為下， 符於遁甲，仍編於敕，曰「九宮貴神」，實司水旱，功佐上帝，德庇下人。又黃帝九宮經：一宮，其神太一，其星天蓬，其卦坎，其行水，其方白。二宮，其神攝 提，其星天芮，其卦坤，其行土，其方黑。三宮，其神軒轅，其星天衝，其卦震，其行木，其方碧。四宮，其神招搖，其星天輔，其卦巽，其行木，其方綠。五官， 其神天符，其星天禽，其卦離，其行土，其方黃。六宮，其神青龍，其星天心，其卦乾，其行金，其方白。七宮，其神咸池，其星天柱，其卦兌，其行金，其方赤。 八宮，其神太陰，其星天任，其卦艮，其行土，其方白。九宮，其神天一，其星天英，其卦離，其行火，其方紫。上，時掌翻。〕典司水旱，請立壇於東郊，祀以四 孟月；從之。禮在昊天上帝下，太清宮、太廟上，所用牲玉，皆侔天地。
12十二月， 癸巳，置會昌縣於溫泉宮下。〔時分新豐、萬年置會昌縣。雍錄：溫湯在臨潼縣南一百五十步，在驪山西北。十道志曰：泉有三所，其一處即皇堂石井，後周宇文護 所造，隋文帝又修屋宇，種松柏千餘株。唐貞觀十八年，詔閻立德營建宮殿御湯，名溫泉宮，咸亨三年名溫泉宮。元和志則曰：開元十一年置溫泉宮，天寶六載改為華清宮於驪山上，益治湯井為池，臺殿環列山谷。自開元來，每歲十月臨幸，歲盡乃歸。以新豐縣去泉稍遠，即於湯所置會昌縣，又置百司及公卿邸第焉。臨潼縣，唐之新豐、慶山皆其地也。按鑑，開元十一年書作溫泉宮，與元和志合。〕
13戶部尚書裴寬素為上所重，李林甫恐其入相，忌之。〔相，息亮翻。〕刑部上書裴敦復擊海賊還，受請託，廣序軍功，寬微奏其事。林甫以告敦復，敦復言寬亦嘗以親故屬敦復。〔屬，之慾翻。〕林甫曰：「君速奏之，勿後於人。」敦復乃以五百金賂女官楊太真之姊，使言於上。甲五，寬坐貶睢陽太首。〔睢陽郡宋州，本梁郡，天寶元年更郡名。睢，音雖。〕
初，武惠妃薨，〔開元二十五年，惠妃薨。〕上悼念不已，後宮數千，無當意者。或言壽王妃楊氏之美，絕世無雙。上見而悅之，乃令妃自以其意乞為女官，號太真；更為壽王娶左衛郎將韋昭訓女。〔更，工衡翻。將，即亮翻。〕潛內太真宮中。太真肌態豐豔，曉音律，性警穎，善承迎上意，不期歲，寵遇如惠妃，宮中號曰「娘子」，凡儀體皆如皇后。
14癸卯，以宗女為和義公主，嫁寧遠奉化王阿悉爛達幹。〔帝以拔汗那助平吐火仙，冊其王為奉化王，改其國曰寧遠。〕
15癸丑，上祀九宮貴神，赦天下。
16初令百姓十八為中，二十三成丁。
17初，上自東都還，李林甫知上厭巡幸，乃與牛仙客謀增進道粟賦及和糴以實關中；數年，蓄積稍豐。上從容謂高力士曰：「朕不出長安近十年，〔開元二十四年，上自東都還，自是不復東幸。從，千容翻。近靳翻。〕天下無事，朕欲高居無為，悉以政事委林甫，何如﹖」對曰：「天子巡狩，古之制也。且天下大柄，不可假人；彼威勢既成，誰敢復議之者！」上不悅。力士頓首自陳：「臣狂疾，發妄言，罪當死。」上乃為力士置酒〔復，扶又翻。為，於偽翻；下為百同。〕左右皆呼萬歲。力士自是不敢深言天下事矣。〔力士之不敢言，以李林甫機穽可畏也。〕
四載（乙酉，七四五）
1春，正月，庚午，上謂宰相曰：「朕比以甲子，〔比，毗至翻。〕於宮中為壇，為百姓祈福，朕自草黃素置案上，俄飛昇天，聞空中語雲：『聖壽延長。』又朕於嵩山鍊藥成，亦置壇上，及夜，左右欲收之，又聞空中與雲：『藥未須收，此自守護。』達曙乃收之。」太子、諸王、宰相，皆上表賀。〔史言唐之君誕妄而臣佞諛。〕
2回紇懷仁可汗擊突厥白眉可汗，殺之，傳首京師。突厥毗伽可敦帥眾來降。〔可，從刊入聲。帥，讀曰率。降，戶江翻。〕於是北邊晏然，烽燧無警矣。
回紇斥地愈廣，東際室韋，西抵金山，南跨大漠，盡有突厥故地。〔史言回紇至此強盛。〕懷仁卒，子磨延啜立，號葛勒可汗。
3二月，己酉，以朔方節度使王忠嗣兼河東節度使。忠嗣少勇敢自負，〔少，詩照翻。〕及鎮方面，專以持重安邊為務，常曰：「太平之將，但當撫循訓練士卒而已，不可疲中國之力以邀功名。」〔將，即亮翻。〕有漆弓百五十斤，常貯之櫜中，以示不用。〔貯，丁呂翻。〕軍中日夜思戰，忠嗣多遣諜人伺其間隙，〔諜，達協翻。伺，相吏翻。間，古莧翻。間，古莧翻。〕見可勝，然後興師，故出必有功。既兼兩道節制，自朔方至雲中，邊陲數千里，〔陲，音垂。〕要害之地，悉列置城堡，斥地各數百里。邊人以為自張仁亶之後，將帥皆不及。〔張仁願，本名仁亶，以睿宗諱旦，音近亶，避之，改名仁願。將，即亮翻。帥，所類翻。〕
4三月，壬申，上以外孫獨孤氏為靜樂公主，嫁契丹王李懷節；〔樂，音洛。〕甥楊氏為宜芳公主，嫁奚王李延寵。〔宜芳縣，屬嵐州。〕
5乙巳，以刑部上書裴敦復充嶺南五府經略等使。五月，壬申，敦復坐逗留不之官，貶淄川太守，〔淄川郡淄州，京師東北二千一百三十三里。守，式又翻。〕以光祿少卿彭果【章：十二行本「果」作「杲」；乙十一行同本同；孔本同。」】代之。上嘉敦復平海賊之功，故李林甫陷之。
6李適之與李林甫爭權有隙。適之領兵部尚書，駙馬張垍為侍郎，〔垍其冀翻。〕林甫亦惡之，〔惡，烏路翻。〕使人發兵部銓曹姦利事，收吏六十餘人付京兆與御史對鞫之，數日，竟不得其情。京兆尹蕭炅使法曹吉溫鞫之。〔法曹司法參軍事，掌鞫獄麗法，知贓賄沒入。炅，火迥翻。〕溫入院，置兵部吏於外，先於後廳取二重囚訊之，或仗或壓，號呼之聲，所不忍聞；〔號，戶高翻。〕皆曰：「茍存餘生，乞紙盡答。」兵部吏素聞溫之慘酷，引入，皆自誣服，無敢違溫意者。頃刻而獄成，驗囚無榜掠之跡。〔榜，音彭。掠，音亮。〕六月，辛亥，敕誚責前後銓侍郎及判南曹郎官而宥之。〔交宗開成二年，宰相李石奏長賾選格，吏部請加置南曹郎中一人，別置印，以「新置南曹之印」為文。蓋吏部先以郎官判南曹，開成間因置南曹郎也。宋白曰：南曹起於總章二年，司列常伯李敬玄奏置。未置已前，銓中自勘責。故事，兩轉廳；至建中元年，侍郎邵說奏挾闕替南曹郎中王鋗已後，遂不轉廳；貞元十一年，侍郎杜黃裳請準舊例轉廳，後云云，同上。誚，才笑翻。〕頊，均之兄；溫，吉頊進用於武后之時。
溫始為新豐丞，太子文學薛嶷薦溫才，〔唐六典曰：魏置太子文學。魏武為丞相，命司馬宣王為文學掾，甚為世子所信，與吳質、朱鑠、陳羣為太子四友。自晉之後不置。至後周建德三年，置太子文學十人，後廢。唐顯慶中，始置太子文學二人，屬司經局，掌分知經籍，侍奉文章，總緝經籍；繕寫裝染之功，筆札給用之數，皆料度之。嶷，魚力翻。〕上召見，〔見，賢遍翻。〕顧嶷曰：「是一不良人，朕不用也。」
蕭炅為河南尹，嘗坐事，西臺遣溫往按之，〔西臺，西京御史臺也。〕溫治炅甚急。〔治，直之翻；下同。〕及溫為萬年丞，未幾，炅為京兆尹。〔幾，居豈翻。〕溫素與高力士相結，力士自禁中歸，溫度炅必往謝官，〔度，徒洛翻。〕乃先詣力士，與之談謔，握手甚歡，〔謔，迄卻翻。〕炅後至，溫陽為驚避；力士呼曰：「吉七不須避。」〔吉溫，第七。〕謂炅曰：「此亦吾故人也。」召還，與炅坐。炅接之甚恭，不敢以前事為怨。他日，溫謁炅曰：「曩者溫不敢隳國家法，自今請洗心事公。」炅遂與盡歡，引為法曹。〔考異曰：唐曆雲：「溫聯按大獄，倚法附邪，以出入人命者凡十餘年。性巧詆，忍而不忌，失意眉睫者，必引而陷之；其欲膠固之，雖王公大人，立可親也。初，蕭炅以贓下獄，溫深竟其罪。後為萬年縣丞，炅拜京兆尹。溫見炅於高力士第，乃與之相結，為膠漆之交，引為法曹，而薦於林甫；溫之進也反以炅力。」舊傳雲：「炅為河南尹，有事，京臺差溫推詰，堅持不捨。及溫選，炅已為京兆尹，一唱萬年尉，即就其官，人為危之。」今參取二書用之。〕
及林甫欲除不附己者，求治獄吏，炅薦溫於林甫；林甫得之，大喜。溫常曰：「若遇知己，南山白額虎不足縛也。」時又有杭州人羅西奭，為吏深刻，林甫引之，自御史臺主簿再遷殿中侍史。〔唐御史臺主簿，從七品上，掌印及受事發辰，勾檢稽失，兼知官廚及黃卷。〕二人皆隨林甫所欲深淺，鍛鍊成獄，無能自脫者，時人謂之「羅鉗吉網」。〔以鐵劫束物曰鉗。鉗，其廉翻。〕
7秋，七月，壬午，冊韋昭訓女為壽王妃。
八月，壬寅，冊楊太真為貴妃；〔考異曰：統紀：「八月冊女道士楊氏為貴妃。」本紀「甲辰」，唐曆「甲寅」。今據實錄，「壬寅贈太真妃父玄琰等官。」甲辰，甲寅皆在後，恐冊妃在贈官前。新本紀亦云「八月壬寅立太真為貴妃」，今從之。〕贈其父玄琰兵部尚書，以其叔父玄珪為光祿卿，從兄銛為殿中少監，錡為駙馬都尉。〔從，才用翻；下之從同。銛，息廉翻。錡，渠綺翻，又魚綺翻，又音奇。〕癸卯，冊武惠妃女為太華公主，命錡，尚之。〔考異曰：實錄、舊傳皆以銛、錡為再從兄，國忠為從祖兄，然則從祖亦再從也。推恩之時，何以及銛、錡而不及國忠﹖新傳謂之宗兄。唐曆以銛為玄琰之子。借使非子，比於國忠必應稍親；今但謂之從兄。舊傳雲：錡為侍御史。今從實錄。〕及貴妃三姊，皆賜第京師，寵貴赫然。
楊釗，貴妃之從祖兄也，不學無行，〔釗，音昭。行，下孟翻。〕為宗黨所鄙。從軍於蜀，得新都尉；考滿，家貧不能自歸，新政富民鮮於仲通常資給之。〔新都縣，漢屬廣漢郡，梁置始康郡，西魏廢那。隋開皇十八年改新都曰興樂，尋廢縣，唐初復置，屬蜀郡；武德四年分南部、相如二縣，置新城縣，尋避隱太子名，改曰新政，時屬閬中郡。〕楊玄琰卒於蜀，〔卒，子恤翻。〕釗往來其家，遂與其中女通。〔中，讀曰仲。〕
鮮於仲通名向，以字行，頗讀書，有材智，劍南度使章仇兼瓊引為採訪支使，〔考異曰：唐曆雲：「為節度巡官。」按顏真卿所作仲通碑見存，雲「為採訪支使」，今從之。唐採訪、節度等使幕屬有判官、有支使、有掌書記、推官、巡官、衙推等。宋朝始定製，書記、支使不得並置，有出身者為書記，無出身者為支使。〕委以心腹。嘗從容謂仲通曰：「今吾獨為上所厚，茍無內援，必為李林甫所危。聞楊貴妃新得幸，人未敢附之。子能為我至長安與其家相結，吾無患矣。」仲通曰：「仲通蜀人，未嘗遊上國，恐敗工事。今為公更求得一人。」因言釗本末。兼瓊引見釗，儀觀豐偉，言辭敏給；〔從，千容翻。為，於偽翻。敗，補邁翻。觀，古玩翻。〕兼瓊大喜，即闢為推官，往來浸親密。乃使人獻春綈於京師，將別，將別，謂曰：「有少物在郫，〔少，詩沼翻。郫縣自漢以來屬蜀郡。九域志，郫縣在成都甫西四十五里。師古曰：郫，音疲。〕以具一日之糧，子過，可取之。」釗至郫，兼瓊使親信大齎蜀貨精美者遺之，〔遺，於季翻。〕可直萬緡。釗大喜過望，晝夜兼行，至長安，歷抵諸妹，以蜀貨遺之，曰：「此章仇公所贈也。」時中女新寡，釗遂館於其室，中分蜀貨以與之。於是諸楊日夜譽兼瓊；且言釗善樗蒲，引之見上，〔館，古玩翻。譽，音餘。見，賢遍翻。〕得隨供奉官出入禁中，〔唐制：中書、門下省官皆供奉官。外官得隨朝士入見者謂之仗內供奉，隨翰林院官班者謂之翰林供奉，宧官謂之內供奉；又有朝士供奉禁中者。〕改金吾兵曹參軍。
8九月，癸未，以陝郡太守、江淮租庸轉運使韋堅為刑部尚書，罷其諸使，以御史中丞楊慎矜代之。〔陝，失冉翻。使，疏吏翻。考異曰：舊食貨志，「三載，以楊釗為水陸運使」；誤也。今從實錄。〕堅妻姜氏，皎之女，林甫之舅子也，故林甫暱之。〔暱，尼質翻。〕及堅以通漕有寵於上，遂有入相之志，〔相，息亮翻。〕又與李適之善；林甫由是惡之，〔惡，烏路翻。〕故遷以美官，實奪之權也。
9安祿山欲以邊功市寵，數侵掠奚、契丹；奚、契丹各殺公主以叛，〔數，所角翻；下欲數、數徵同。所殺者蓋即靜樂、宜芳也。〕祿山討破之。
10隴右節度使皇甫惟明與吐蕃於石堡城，為虜所敗，副將褚桙戰死。〔敗，補邁翻。桙，直廉翻。考異曰：新傳作「諸葛翊」。今從實錄。〕
11冬，十月，甲午，安祿山奏：「臣討契丹至北平郡，〔北平郡，平州。〕夢先朝名將李靖、李勣從臣求食。」〔朝，直遙翻。將，即亮翻；下同。〕遂命立廟。又奏薦奠之日，廟梁產芝。〔通鑑不語怪，而書安祿山飛鳥食蝗、廟梁產芝之事，以著祿山之欺罔，明皇之昏蔽。〕
12丁酉，上幸驪山溫泉。
13以上戶部郎中王鉷為戶色役使，敕賜百姓復除。〔鉷，戶公翻。使，疏吏翻。復，方目翻。〕鉷奏徵其輦運之費，廣張錢數，又使市本郡輕貨，百姓所輸乃甚於不復除。舊制，戌邊者免其租庸，六歲而更。〔更，工衡翻。〕時邊將恥敗，士卒死者皆不申牒，貫籍不除。〔貫籍，本貫之籍也。〕王鉷志在聚斂，〔斂，力贍翻。〕以有籍無人者皆為避課，按籍戌邊六歲之外，惠徵其租庸，有併徵三十年者，民無所訴。上在位久，用度日侈，後宮賞賜無節，不欲數於左、右藏取之。〔唐有左藏、右藏。藏，徂浪翻。〕鉷探知上指，歲貢額外錢【章：十二行本「錢」下有「帛」字；乙十一行本同；張校同，雲無註本亦無。】百億萬，貯於內庫，以供宮中宴賜，曰：「此皆不出於租庸調，無預經費。」〔貯，丁呂翻。調，徒弔翻。〕上以鉷為能富國，益厚遇之。鉷務為割剝以求媚，中外嗟怨。丙子，以鉷為御史中丞、京畿採訪使。
楊釗侍宴禁中，專掌樗蒲文簿，鉤校精密。上賞其強明，曰「好度支郎」。〔唐度支郎掌判天下租賦多少之數，物產豐約之宜，水陸道塗之利，每歲計其所出而度其所用，轉運、送斂、送納皆準程而節其遲速，凡和糴、和市皆量其貴賤，均天下之貨以利於人，凡金銀、寶貨、綾羅之屬，皆折庸調以造，凡天下舟車水陸載運，皆具為腳直輕重、貴賤、平易、險梘而為之制。凡天下邊軍有支度使，以計軍資糧仗之用，每歲所費皆申度支會計，以長行旨為準。度，徒洛翻。〕諸楊數徵此言於上，〔徵，讀曰證。〕又以屬王鉷，鉷因奏充判官。〔屬，之慾翻。〕
14十二月，戊戌，上還宮。〔還自溫泉宮。還，從宣翻，又音如字。〕
五載（丙戌、七四六）
1春，正月，乙丑，以隴右節度使皇甫惟明兼河西節度使。
李適之性疏率，李林甫嘗謂適之曰：「華山有金礦，〔華，戶化翻。西山記曰：太華之山，削成而四方，其高五千仞，其廣十里。礦，古猛翻。〕採之可以富國，主上未知之也。」他日，適之因奏事言之。上以問林甫，對曰：「臣久知之，但華山陛下本命，王氣所在，〔帝製華嶽碑曰：予小子之生也，歲景戌，月仲秋，膺少皞之盛德，協太華之本命，故常寤寐靈嶽，肸響神交。林甫知此旨，故以誤適之而陷之。王，於況翻。〕鑿之非宜，故不敢言。」上以林甫為愛己，薄適之慮事不熟，謂曰：「自今奏事，宜先與林甫議之，無得輕脫。」適之由是束手矣。適之既失恩，韋堅失權，益相親蜜，林甫愈惡之。〔惡，烏路翻。〕
初，太子之立，非林甫意。〔事見二百十卷開元二十六年。〕林甫恐異日為己禍，常有動搖東宮之志；而堅，又太子之妃兄也。皇甫惟明嘗為忠王友，〔見二百十三卷開元十八年。〕時破吐蕃，入獻捷，見林甫專權，意頗不平。時因見上，乘間微勸上去林甫，〔吐，從暾入聲。因見，賢遍翻。間，古莧翻。去，羌呂翻。〕林甫知之，使楊慎矜密伺其所為。〔伺，相吏翻。〕會正月望夜，太子出遊，與堅相見，堅又與惟明會於景龍觀道士之室。〔景龍觀在長安城中崇仁坊。申公高士廉宅西北左金吾衛，神龍元年，併為長寧公主宅，韋庶人敗後，遂立為觀，仍以中宗年號為名。觀，古玩翻。〕慎矜發其事，以為堅戚里，不應與邊將狎暱。林甫因奏堅與惟明結謀，欲共立太子。堅、惟明下嶽，〔將，即亮翻。暱，尼質翻。下，遐嫁翻。〕林甫使慎矜與御史中丞王鉷、京兆府法曹吉溫共鞫之。〔考異曰：舊林甫傳雲：「林甫潛令慎矜伺堅隙，奏上。」慎矜傳雲：「鉷推堅，慎矜引身中立以後望，鉷恨之， 林甫亦憾焉。」二傳自相矛楯。今從唐曆。〕上亦疑堅與惟明有謀而不顯其罪，癸酉，下制，責堅以幹進不已，貶縉雲太守；〔縉雲郡本括州永嘉郡，元年更郡名。 考異曰：舊紀「貶括蒼太守」。今從實錄及舊傳。〕惟明以離間君臣，〔間，古莧翻。〕貶播川太守；〔播川郡，播州。〕仍別下制戒百官。
2以王忠嗣為河西、隴右節度使，兼知朔方、河東節度事。忠嗣始在朔方、河東，每互市，高估馬價，諸胡聞之，爭賣馬於唐忠嗣皆買之。由是胡馬少，〔少，詩沼翻。〕唐兵益壯。及徙隴右、河西，復請分朔方、河東馬九千匹以實之，〔復，扶又翻。〕其軍亦壯。忠嗣杖四節控制萬裏，天下勁兵重鎮皆在掌握，與吐蕃戰於青海、積石，皆大捷。又討吐谷渾於墨離軍，虜其全部而歸。〔吐，從暾入聲。谷，音浴。〕
3夏，四月，癸未，立奚酋婆固為昭信王，契丹酋楷洛為恭仁王。〔酋，慈由翻。婆，素禾翻。〕
4己亥，制：「自今四孟月，皆擇吉日祀天地、九宮。」
5韋堅等既貶，左相李適之懼，自求散地。〔散，奚但翻。〕庚寅，以適之為太子少保，罷政事。其子衛尉少卿霅嘗盛饌召客，〔霅，文甲翻。饌，雛皖翻，又雛戀翻。〕客畏李林甫，竟日無一人敢往者。
6以門下侍郎、崇玄館大學士陳希烈同平章事。〔後魏置崇玄署，掌僧、尼、道士、女冠。隋以崇玄署隸鴻臚。唐置諸寺觀監，隸鴻臚，每寺觀有監一人；貞觀中，廢 寺觀監。上元二年，置漆園監，尋廢；開元二十五年，置崇玄學於玄元皇帝廟；天寶元年，兩京置博士、助教各一員。二年，改崇玄學曰崇玄館，博士曰學士，助教 曰直學士；置大學士，以宰相為之，領兩京玄元宮及道院。〕希烈，宋州人，以講老、莊得進，專用神仙符瑞取媚於上。李林甫以希烈為上所愛，且柔佞易制，〔易，以鼓翻。〕故引以為相；凡政事一決於林甫，希烈但給唯諾。〔唯，於癸翻。〕故事，宰相午後六刻乃出，林甫奏，今太平無事，巳時即還第，軍國機務皆決於私家；主書抱成案詣希烈書名而以。
7五月，壬子朔，日有食之。
8乙亥，以劍南節度使章仇兼瓊為戶部尚書；諸楊引之也。
9秋，七月，丙辰，敕：「流貶人多在道逗留。自今左降官日馳十驛以上。」〔上，時掌翻。〕是後流貶者多不全矣。
10楊貴妃方有寵，每乘馬則高力士執轡授鞭，織繡之工專供貴妃院者七百人，中外爭獻器服珍玩。嶺南經略使張九章，廣陵長史王翼，〔廣陵郡，揚州。長，知兩翻。〕以所獻精美，九章加三品，翼入為戶部侍郎；天下從風而靡。民間歌之曰：「生男勿喜女勿悲，君今看女作門楣。」〔凡人作室，自外至者，見其門楣宏敞，則為壯觀。言楊家因生女而宗門崇顯也。或曰：門以楣而撐拄，言生女能撐拄門戶也。〕妃欲得生荔支，歲命嶺南馳驛致之，〔自蘇軾諸人，皆雲此時荔支自涪州致之，非嶺南也。〕比至長安，色味不變。〔白居易曰：荔支生巴、峽間。樹形團團如帷蓋，葉如冬青，華如橘，春榮，實如丹，夏熟，朵如蒲萄，核如枇杷，殼如紅繪，膜如紫綃，瓤肉潔白如冰雪，漿液甘酸如醴酪。大略如彼，其實過之。若離本枝，一日而色變，二日而香變，四五日外色香味盡去矣。〕
至是，妃以妬悍不遜，上怒，命送歸兄銛之第。〔悍，戶罕翻，又戶旰翻。〕是日，上不懌，比日中，猶未食，左右動不稱旨，橫被棰撻。〔比，必利翻，及也。稱，尺證翻。棰，止橤翻。橫，戶孟翻。〕高力士欲嘗上意，請悉載院中儲偫送貴妃，凡百餘車；上自分御膳以賜之。〔偫，直裏翻。〕及夜，力士伏奏請迎貴妃歸院，遂開禁門而入。〔唐六典：城門郎掌京城、皇城宮殿諸門開闔之節。 承天門擊曉鼓，聽擊鐘後一刻，鼓聲絕，皇城開門。第一鼕鼕鼓聲絕，宮城門及左、右延明門、乾化門開。第二鼕鼕鼓聲絕，宮殿門開。夜，第一聲鼕鼕鼓聲絕，宮 殿門閉。第一鼕鼕聲絕，宮城門閉，及左、右延明門皇城門閉。其京城門開閉，與皇城門同刻。承天門擊鼓，皆聽漏刻契，契至乃擊；待漏刻所牌到，鼓聲乃絕。凡 皇城闔門之鑰，先酉而出，後戌而入；開門之鑰，後醜而出，夜盡而入。京城闔門之鑰，後申而出，先子而入；開門之鑰，後子而出，先卯而入。若非其時，而有命啟閉，則詣闔覆奏，奉旨合符而開闔之。殿門及城門，若有敕夜開，受敕人具錄須開之門，宣送中書門下。偫，直裏翻。〕自是恩遇愈隆，後宮莫得進矣。
11將作少匠韋蘭、兵部員外郎韋芝為其兄堅訟冤，〔少，始照翻。為，於偽翻。〕且引太子為言；上益怒。太子懼，表情與妃離婚，乞不以親廢法。丙子，再貶堅江夏別駕，〔江夏郡，鄂州。舊志：鄂州，京師東南二千三百四十六里。夏，戶雅翻。〕蘭、芝皆貶嶺南。然上素知太子孝謹，故譴怒不及。李林甫因言堅與李適之等為朋黨，後數日，堅長流臨封，適之貶 宜春太守，太常少卿韋斌貶巴陵太守，嗣薛王琄貶夷陵別駕，睢陽太守裴寬貶安陸別駕，河南尹李齊物貶竟陵太守，〔臨封郡本封州廣信郡，元年更郡名。宜春郡， 袁州。巴陵郡，嶽州。夷陵郡，峽州。安陸郡，安州。竟陵郡本復州沔陽郡，元年更郡名。舊志：封州至京師水陸四千五一十里；嶽州二千二百三十七里；峽州一千 八百八十里；安州，京師東南二千五十一里；復州一千八百里。斌，音彬。琄，胡畎翻。〕凡堅親黨坐流貶者數十人。斌，安石之子。琄，業之子，堅之甥也。琄母亦令隨琄之官。〔韋安石事武后、中、睿三朝。業，上之弟也。〕
12冬，十月，戊戌，上幸驪山溫泉；十一月，乙巳，還宮。
13贊善大夫杜有鄰，〔唐贊善大夫，正五品上，掌諷誦規諫太子。〕女為太子良娣，〔唐太子內官，良娣，正三品。娣，特計翻。〕良娣之姊為左驍衛兵柳勣妻。〔驍，堅堯翻。〕勣性狂疏，號功名，善交結豪俊。〔好，呼到翻。喜，許記翻。〕淄川太守裴敦復薦於北海太守李邕，〔北海郡，青州。〕邕與之定交。勣至京師，與著作郎王曾等為友，皆當時名士也。
勣與妻族不協，欲陷之，為飛語，告有鄰妄稱圖讖，交構東宮，指斥乘輿。〔乘，繩證翻。〕林甫令京兆士曹吉溫與御史鞫之，〔士曹司士參軍事，掌津樑、舟車、舍宅、工藝。〕乃勣首謀也。溫令勣連引曾等入臺。十二月， 甲戌，有鄰、勣及曾等皆杖死，積屍大理，〔考異曰：舊紀、唐曆皆作「辛未」。今從實錄。實錄雲「勣與其黨並伏法」，詔書則曰：「猶寬極刑，俾從杖罪，其王 曾等，各決重杖一百；杜有鄰、柳勣念以微親，特寬殊死，決一頓，貶嶺南新興尉。」吉溫傳則雲：「勣等杖死，積屍於大理寺。」蓋詔雖與杖，其實皆死杖下 也。」〕妻子流遠方；中外震慄。嗣虢王巨貶義陽司馬，〔義陽郡，申州。舊志：申州至京師一千七百九十六里。〕巨，邕之子也。〔高祖之子，虢王鳳，鳳嫡孫曰嗣虢王邕。〕別遣監察御史羅希奭往按李邕，〔監，古銜翻。〕太子亦出良娣為庶人。
乙亥，鄴郡太守王琚坐贓貶江華司馬。〔鄴郡，本相州魏郡，元年更名。江華郡，道州。〕琚性豪侈，與李邕皆自謂耆舊，九在外，意怏怏，李林甫惡其負材使氣，故因事除之。〔王琚事上於東宮，贊決誅太平公主。惡，烏路翻。〕
六載（丁亥、七四七）
1春，正月，辛巳。李邕、裴敦復皆杖死。邕才藝出眾，盧藏用常語之曰：「君如干將、莫邪，〔語，牛倨翻。幹將、莫邪，吳王所鑄寶劍。〕難與爭鋒，然終虞缺折耳。」〔折，而設翻。〕邕不能用。
林甫又奏分遣御史即貶所賜皇甫惟明、韋堅兄弟等死。羅希奭自青州如嶺南，所過殺遷嫡者，〔希奭既殺李邕於青州，遂如嶺南也。〕郡縣惶駭。排馬牒至宜春，〔御史所過　，沿路郡縣給驛馬，故未至先有排馬牒。〕李適之憂懼，仰藥自殺。至江華，王琚仰藥不死，聞希奭已至，即自縊。希奭又迂路過安陸，欲怖殺裴寬，〔怖，普布翻。〕寬向希奭叩頭祈生，希奭不宿而過，乃得免。李適之子霅迎父喪至東京，李林甫令人誣告霅，杖死於河南府。給事中房琯坐與適之善，貶宜春太守。琯，融之子也。〔房融見二百七卷武后長安四年。〕
林甫恨韋堅不已，遣使於循河及江、淮州縣求堅罪，〔使，疏吏翻。〕收【章：十二行本「收」上有「所在」二字；乙十一行本同；張校同。】繫綱典船伕，溢於牢獄，〔十船為一綱。以吏為綱典船伕，輓船及駕船之夫也。〕徵剝逋負，延及鄰伍，皆裸露死於公府，〔裸，郎果翻。〕至林甫薨乃死。
2丁亥，上享太廟；戊子，合祭天地於南郊，赦天下。制免百姓今載田租。又令削綾、斬條。上慕好生之名，故令應絞斬者重杖流嶺南，其實有司率杖殺之。又令天下為嫁母服三載。〔載，子亥翻。好，呼到翻。皆為，於偽翻；下即為同。〕
上欲廣求天下之士，命通一藝以上詣京師。李林甫恐草野之士對策斥言其姦惡，建言：「舉人多卑賤愚聵，〔聵，五怪翻。〕恐有俚言污濁聖聽。」乃令郡縣長官精加試練，灼然超絕者，具名送省，委尚書覆試，御史中丞監之，〔監，古銜翻。〕取名實相副者聞奏。既而至者皆試以詩、賦、論，遂無一人及第者。林甫乃上表賀也無遺賢。
3戊寅，以範陽、平盧節度使安祿山兼御史大夫。
祿山體充肥，腹垂過膝，嘗自稱腹【章：十二行本無「腹」字；乙十一行本同。】重三百斤。外若癡直，內實狡黠。常令其將劉駱谷留京師詗朝廷指趣，動靜皆報之；〔黠，下八翻。詗，翾正翻，有所候伺也。〕或應有牋表者，駱谷即為代作通之。歲獻俘虜、雜畜、奇禽、異獸、珍玩之物，〔畜，許救翻。〕不絕於路，郡縣疲於遞運。
祿山在上前，應對敏給，雜以詼諧，上嘗戲指其腹曰：「此胡腹中何所有﹖其大乃爾！」對曰：「更無餘物，正有赤心耳！」上悅。又嘗命見太子，祿山不拜。左右趣之拜，〔趣，讀曰促。〕祿山拱立曰：「臣胡人，不習朝儀，不知太子者何官﹖」〔朝，直遙翻。〕上曰：「此儲君也，朕千秋萬歲後，代朕君汝者也。」祿山曰：「臣愚，曏者惟知有陛下一人，不知乃更有儲君。」不得已，然後拜。上以為信然，益愛之。上嘗宴勤政樓，百官列坐樓下，獨為祿山於御座東間設金雞障，〔障，坐障也，畫金雞為飾。為，於偽翻。〕置榻使坐其前，仍命卷簾以示榮寵。〔卷，讀曰捲。〕命楊銛、楊錡、貴妃三姊皆與祿山鈙兄弟。祿山得出入禁中，因請為貴妃兒。上與貴妃共坐，祿山先拜貴妃。上問何故，對曰：「胡人先母兒後父。」上悅。
4李林甫以王忠嗣功名日盛，恐其入相，〔相，息亮翻。〕忌之。安祿山潛蓄異志，託以禦寇，築雄武城，〔薊州廣漢川有雄武軍。〕大貯兵器，〔貯，丁呂翻。〕請忠嗣助役，因欲留其兵。忠嗣先期而往，不見祿山而還，數上言祿山必反；林甫益惡之。〔為王忠嗣得罪張本。先，悉薦翻。數，所角翻。上，時掌翻。惡，烏路翻。〕夏，四月，忠嗣固辭兼河東、朔方節度，許之。
5冬，十月，己酉，上幸驪山溫泉，〔考異曰：舊紀、唐曆皆作「戊申」，今從之。〕改溫泉宮曰華清宮。
6河西、隴右節度使王忠嗣以部將哥舒翰為大斗軍副使，李光弼為河西兵馬使、充赤水軍使。〔兵馬使，節鎮衙前軍職也，總兵權，任甚重。至德以後，都知兵馬使率為藩鎮儲帥。將，即亮翻。使，疏吏翻。〕翰父祖本突騎施別部酋長，〔西突厥五弩失畢有哥舒闕俟斤。騎，奇寄翻。酋，慈由翻。長，知兩翻。〕光弼，契丹王楷洛之子也，〔開元初，李楷洛封為契丹王。〕皆以勇略為忠嗣所重。忠嗣使翰擊吐蕃，有同列為之副，倨慢不為用，翰檛殺之，軍中股慄，〔檛，則瓜翻。〕累功至隴右節度副使。每歲積石軍麥熟，吐蕃輒來穫之，〔穫，戶郭翻。〕無能御者，邊人謂之「吐蕃麥莊」。翰先伏兵於其側，虜至，斷其後，夾擊之，〔斷，音短。〕無一人得返者，自是不敢來。〔復，扶又翻。〕
上欲使王忠嗣攻吐蕃石堡城，〔石堡城陷，見上卷開元二十九年。〕忠嗣上言：「石堡險固，吐蕃舉國守之，今頓兵其下，非殺數萬人不能克；臣恐所得不如所亡，不如且厲　兵秣馬，俟其有釁，然後取之。」上意不快。將軍董延光自請將兵取石堡城，〔請將，即亮翻。〕上命忠嗣分兵助之。忠嗣不得已奉詔，而不盡副延光所欲，延光怨之。
李光弼言於忠嗣曰：「大夫以愛士卒之故，不欲成延光之功，〔唐中世以前，率呼將帥為大夫，白居易詩所謂「五官稱大夫」是也。〕雖迫於制書，實奪其謀也。何以知之﹖今以數萬眾授之而不立重賞，士卒安肯為之盡力呼！〔為，於偽翻。〕然此天子意也，彼無功，必歸罪於大夫。大夫軍府充牣，何愛數萬段帛不以杜其讒口呼！」忠嗣曰：「今以數萬之眾爭一城，得之未足以制敵，不得亦無害於國，故忠嗣不欲為之。忠嗣今受責，天子不過以金吾、羽林一將軍歸宿衛，其次不過黔中上佐；〔黔中一道皆溪峒蠻、傜雜居，貶謫而不過嶺者處之。上佐，長史、司馬也。黔，琴。〕忠嗣豈以數萬人之命易一官呼！李將軍，子誠愛我矣，然吾志決矣，子勿復言。」光弼曰：「曏者恐為大夫之累，〔復，扶又翻。累，力瑞翻。〕故不敢言。今大夫能行古人之事，非光弼所及也。」遂趨出。
延光過期不克，言忠嗣沮撓軍計，〔沮，在呂翻。撓，女教翻。〕上怒。李林甫因使濟陽別駕魏林告「忠嗣嘗自言我幼養宮中，與忠王相愛狎」，〔武德四年，分東平之盧縣置濟州，隋之濟北郡也，天寶元年改曰濟陽郡。忠嗣年九歲，父海賓戰死於渭源長城堡，帝養忠嗣宮中，太子時為忠王，與之遊處。魏林先為朔州刺史。忠嗣節度河東，朔州其巡屬也，故使林譖之，以示言有所自來。濟，子禮翻。〕欲擁兵以尊奉太子。敕徵忠嗣入朝，〔朝，直遙翻。〕委三司鞫之。
上聞哥舒翰名，召見華清宮，〔見，賢遍翻。〕與語，悅之。十一月，辛卯，以翰判西平太守，充隴右節度使；以朔方節度使安思順判武威郡事，充河西節度使。〔西平郡，鄯州。武威郡，涼州。〕
7戶部侍郎兼御史中丞楊慎矜為上所厚，李林甫浸忌之。慎矜與王鉷父晉，中表兄弟也　，少與鉷狎，〔少，詩照翻。〕鉷之入臺，頗因慎矜推引。及鉷遷中丞，慎矜與語，猶名之；鉷自恃與林甫善，意稍不平。慎矜奪鉷職田，〔俱為中丞，因併鉷職田奪而有之。〕鉷母本賤，慎矜嘗以語人；〔語，牛倨翻。〕鉷深銜之。慎矜猶以故意待之，嘗與之私語讖書。〔讖，處譖翻。〕
慎矜與術士史敬忠善，敬忠言天下將亂，勸慎矜於臨汝山中買莊為避亂之所。〔臨汝郡本伊州襄城郡，貞觀八年更伊州曰汝州，天寶元年更郡名為臨汝郡。〕會慎矜父墓田中草木皆流血，慎矜惡之，〔惡，烏路翻。〕以問敬忠。敬忠請禳之，〔禳，如羊翻。〕設道場於後園，慎矜退朝，輒躶貫靠梏坐其中。〔朝，直遙翻。躶，郎果翻。〕旬日血止，慎矜德之。慎矜有侍婢明珠，色美，敬忠屢目之，慎矜即以遺敬忠，車載過貴妃姊柳氏樓下，姊邀敬忠上樓，求車中美人，敬忠不敢拒。明日，姊入宮，以明珠自隨。上見而異之，問所從來，明珠具以實對。上以慎矜與術士為妖法，惡之，含怒未發。
楊釗以告鉷，鉷心喜，因侮慢慎矜；慎矜怒。林甫知鉷與慎矜有隙，密誘使圖之。〔遺，於季翻。上，時掌翻。惡，烏路翻。誘，音酉。考異曰：明皇雜錄曰：「慎矜父墓封域之內，草木流血，慎矜大懼，問術者史敬思。敬思曰：『禳之可以免。』於慎矜後園大陳法事，令貫桎梏坐於叢林間以厭之。」唐曆雲：「敬思本胡人，出家還俗，涉獵書傳陰陽玄象；慎矜與之善，每言天下將亂居於臨汝山中，亦勸慎汝買得山莊良田十頃。嘗於慎矜第夜坐談宴，怒婢春草，將杖殺之。敬思曰：『七郎何虛殺卻十頭牛﹖』慎矜曰：『何謂也﹖』敬思曰：『賣卻買牛，每年耕田十頃。』慎矜雅厚敬思，曰：『任公收取。』明日至市，賣與太真柳氏姊，得錢百二十千文，買牛以歸。柳氏數將春草來往宮中，玄宗見其狀貌狀大，應對分明，數目之，謂柳曰：『幾錢買得此婢﹖』以實對。遂留之。玄宗曾晝寢，問春草曰：『汝本何人﹖何以得至柳家﹖』春草曰：『本楊慎矜婢，賣與柳家。』玄宗曰：『慎矜豈少錢而賣你﹖』春草曰：『不是要錢。本將殺某，敬思救，得不殺，所以賣之。』玄宗素聞敬思名。因詰問。春草以實對曰：『每夜坐中庭，或說天文，遙指宿曜，某亦盡知其言。』玄宗怒，變色良久。後王鉷因奏事言引慎矜，玄宗悖然曰：『慎矜與卿有親，更不須相往來。』鉷初內怨慎矜凌己，常忍隱不泄，至是覺上意異。楊釗先知之，以告鉷，鉷心喜，數悖慢以侵之；慎矜尤怒。」明皇雜錄又曰：「慎矜之侍婢有美者字明珠，敬思數目之，慎矜即以遺之，兼以囊裝甚厚，以車送之。敬思乘馬隨之，路經貴妃妹八姨樓下，方登樓張樂。姨素與敬思相識，固邀敬思登樓，乃曰：『車中美人，請以見遺。』敬思不敢拒。姨明日入宮，婢從。上見而異之，問所從來。明珠曰：『本楊慎矜家人也，近贈史敬思。』上曰：『敬思何人，而慎矜輒贈以婢﹖』明珠乃具言厭勝之式。上大怒曰：『彼為妖乎！』遂告林甫。林甫素忌慎矜才，恐其作相，以告中丞吉溫。溫險害，亦有憾於慎矜，因構成其事。」今參取書之。〕鉷乃遣人以飛語告「慎矜隋煬帝孫，慎矜，隋煬帝之玄孫。與兇人往來，家有讖書，謀復祖業。」上大怒，收慎矜繫獄，命刑部、大理與侍御史楊釗、殿中侍史盧鉉同鞫之。太府少卿張瑄，慎矜所薦也，盧鉉誣瑄嘗與慎矜論讖，拷掠百端，瑄不肯答辯。〔瑄，音宣。掠，音亮。辯者，鞫問之辭，今人謂之問頭。〕乃以木綴其足，使人引其枷柄，向前挽之，身加長數尺，腰細欲絕，眼鼻出血，瑄竟不答。
又使吉溫捕史敬忠於汝州。敬忠與溫父素善，溫之幼也，敬忠常抱撫之。及捕獲，溫不與交言，鎖其頸，以布蒙首，軀之馬前。至戲水，〔戲水在新豐東。戲，許宜翻。〕溫使吏誘之曰： 「楊慎矜已款服，惟須子一辯，若解人意則生，〔解，戶買翻。〕不然必死，前至溫湯，則求首不獲矣。」〔溫湯即謂會昌，時置會昌縣於溫泉宮下。首，式救 翻，，謂自首其事。或曰，首，如字。〕敬忠顧謂溫曰：「七郎，求一紙。」溫陽不應。去溫湯十餘裏，敬忠祈請哀切，乃於桑下令答三紙，辯皆如溫意。溫徐謂 曰：「丈人且勿怪！」因起拜之。
至會昌，〔天寶元年，改驪山曰會昌山。三載，以新豐縣去華清宮遠，分新豐、萬年置會昌縣。是年，改溫泉曰華清宮，治湯井為池，環山列宮室，又築羅城，置百司及十宅。〕始鞫慎矜以敬忠為證。慎矜皆引服，惟搜讖書不獲。林甫危之， 使盧鉉入長安搜慎矜家，鉉袖讖書入闇中，詬而出曰：『詬，古候翻。〕「逆賊深藏祕記。」至會昌，以示慎矜。慎矜歎曰：「吾不蓄讖書，此何從在吾家哉！吾應 死而已。」丁酉，賜慎矜兄少府少監慎餘、洛陽令慎名自盡；敬忠杖百，妻子皆流嶺南；瑄杖六十，流臨封，死於會昌。嗣虢王巨雖不預謀，坐與敬忠相識，解官， 南賓安置。〔南賓郡，忠州，本巴郡之臨江縣，隋義寧二年置臨州，貞觀八年改忠州，天寶元年改為郡。舊志，忠州，京師南二千一百二十二里。〕自餘連坐者數十人。慎名聞敕，神色不變，為書別姊；慎餘合掌指天而縊。
8三司按王忠嗣，上曰：「吾兒居深宮，安得與外人通謀，此必妄也。〔考異曰：新傳，李林甫屢白太子宜有謀上云云。按林甫雖志欲害太子，亦未肯自言之。今不取。〕但劾忠嗣沮撓軍功。」〔劾，戶概翻，又戶得翻。沮，在呂翻。撓，奴巧翻，又奴教翻。〕哥舒翰之入朝也，或勸多齎金帛以救忠嗣。翰曰：「若直道尚存，王公必不冤死；如其將喪，〔喪，息浪翻。〕多賂何為！」遂單囊而行。三司奏忠嗣罪當死。翰始遇知於上，力陳忠嗣之冤，且請以己官爵贖忠嗣罪；上起，入禁中，翰叩頭隨之，言與淚俱。上感寤，己亥，貶忠嗣漢陽太守。〔漢陽郡，沔州。〕
9李林甫屢起大獄，別置推事於長安。以楊釗有掖庭之親，〔掖，音亦。〕出入禁闥，所言多聽，乃引以為援，擢為御史。事有微涉東宮者，皆指擿使之奏劾，付羅希奭、吉溫鞫之。釗因得逞其私志，所擠陷誅夷者數百家，皆釗發之。 〔擿，他歷翻。擠，子西翻，又子細翻。〕幸太子仁孝謹靜，張垍高力士長保護於上前，故林甫終不能間也。〔間，古莧翻。考異曰：明皇雜錄雲：「上與李林甫議 立太子，意屬忠王。林甫從容言於上曰：『古者建立儲君，必推賢德，茍非有大勳於社稷，則惟元子。』上默然曰『朕長子琮，往年因獵苑中，所傷面目尤甚。』林甫曰：『破面不猶愈破國乎！陛下其圖之。』上微感其言，徐思之。林甫亦訴知其有疾，意欲動搖肅宗，而於託附武惠妃，因以壽王瑁為請；竟以肅宗孝友聰明，中外所屬，故姦邪之計莫得行焉。」按是時忠王若未為太子，上用林甫之言，則琮為太子矣，安能及瑁！新書李林甫傳雲：「林甫數危太子，未得志。一日，從容曰：『古者立儲君，非有大勳於宗稷，則莫若元子。』帝久之曰：『慶王往年獵，為豽傷面。』答曰：『破面不愈於破國乎！』帝頗惑，曰：『朕徐思之。』」此則情理似近。然新書此事必出於雜錄；若太子已立，則不當雲上與林甫議立太子，意屬忠王也。今雜錄本於所傷字上脫「為豽」兩字別本必有之。按說文：豽，獸名，無前足。此非常有之物。或者「豽」字誤為「豽」字耳。事既可疑，今不取。〕
10十二月，壬戌，發馮翊、華陰民夫會昌城，置百司。〔華陰郡，華州。馮翊郡，同州。〕
11丙寅，命百官閱天下歲貢物於尚書省，既而悉以車載賜李林甫家。上或時不視朝，〔朝，直遙翻。〕百司悉集林甫第門，臺省為空。陳希烈雖坐府，無一人入謁者。
林甫子岫為將作監，〔唐初曰將作大匠，龍朔改曰繕工監，光宅改曰營繕監，神龍復曰將作監。〕頗以滿盈為懼，嘗從林甫遊後園，指役夫言於林甫曰：「大人久處鈞軸，怨仇滿天下，一朝禍至，欲為此得乎！」林甫不樂曰：「勢已如此，將若之何！」
先是，宰相皆以德度自處，不事威勢，騶從不過數人，士民或不之避。林甫自以多結怨，常虞刺客，出則步騎百餘人，為左右翼，金吾靜街，前驅在數百步外，外卿走避；居則重關複壁，〔處，昌呂翻。樂，音洛。先，悉薦翻。騶，則尤翻。從，才用翻。騎，奇寄翻；下同。重，直龍翻。〕以石甃地，〔甃，則又翻。〕牆中置板，如防大敵，一夕屢徙牀，雖家人莫知其處。宰相騶從之盛，自林甫始。
12初，將軍高仙芝，本高麗人，〔麗，力知翻。〕從軍安西。仙芝驍勇，善騎射，〔驍，堅堯翻。〕節度使夫蒙靈慽屢薦至安西副都護、都知兵馬使，充四鎮節度副使。
吐蕃以女妻小勃律王，〔小勃律去長安九千里而贏，距吐蕃贊普牙三千里。妻，七細翻。〕及其旁二十餘國，皆附吐蕃，貢獻不入，前後節度使討之，皆不能克。制以仙芝為行營節度使，將萬騎討之。〔將，即亮翻。〕自安西行百餘日，乃至特勒滿川，分軍為三道，〔特勒滿川即五識匿國所居。三道：一由北穀道，一由赤佛道，仙芝自由護密道。自護密勒城南至小勃律國都五百里。〕期以七月十三日會吐蕃連雲堡下。〔連雲堡南依山，北據娑勒川以為固。〕有兵近萬人，〔近，其靳翻。〕不意唐兵猝至，大驚，依山拒戰，祿櫑如雨。仙芝以郎將高陵李嗣業為陌刀將，〔祿，匹貌翻。櫑，盧對翻。祿即砲石。杜佑曰：櫑木長五尺，徑一尺，小至六七寸。唐六典：武庫令掌兵器，辨其名數，以備國用。刀之制有四：曰儀刀，曰障刀，曰橫刀，曰陌刀。儀刀，蓋古斑劍之類，宋晉以來謂之御刀，後魏曰長刀，皆施龍鳳環，至隋謂之儀刀，裝飾以金銀，羽儀所執。障刀，蓋用以障身，以禦敵。橫刀，佩刀也，兵士所佩，名亦起於隋。陌刀，長刀也，步兵所持，蓋古之斬馬劍。〕令之曰：「不及日中，決須破虜。」嗣業執一旗，引陌刀緣險先登力戰，自辰至已，大破之，〔考異曰：舊嗣業傳雲「天寶七載」。今從實錄及封常清傳。〕斬首五千級，捕虜千餘人，餘皆逃潰。中使邊令誠以入虜境已深，懼不敢進；〔邊令誠時為監軍。使，疏吏翻。〕仙芝乃使令誠以贏弱三千守其城，〔贏，倫為翻。〕復進。
三日，至坦駒嶺，下峻阪四十餘裏，〔復，扶又翻。〕前有阿弩越城。仙芝恐士卒憚險，不肯下，先令人胡服詐為阿弩越城守者迎降，〔降，戶江翻。〕雲：「阿弩越赤心歸唐，娑夷水藤橋已斫斷矣。」娑夷水，即弱水也，〔小勃律王居孽多城，臨娑夷水。娑，素禾翻。〕其水不能勝草芥。〔勝，音升。〕藤橋者，通吐蕃之路也。仙芝陽喜，士卒乃下。又三日，阿弩越城迎者果至。
明日，仙芝入阿弩越城，遣將軍席元慶將千騎前行，謂曰：「小勃律聞大軍至，其君臣百姓必走山谷，〔走，立奏。〕第呼出，取繒帛稱敕賜之，〔繒，慈陵翻。〕大臣至，盡縳之以待我。」元慶如其言，悉縳諸大臣。王及吐蕃公主逃入石窟，取不可得。仙芝至，斬其附吐蕃者大臣數人。
藤橋去城猶六十里，仙芝急遣元慶往斫之，痡畢，吐蕃兵大至，已無及矣。藤橋闊盡一矢，力脩之，期年乃成。
八月，仙芝虜小勃律王及吐蕃公主而還。九月，至連雲堡，與邊令誠俱。月末，至播密川，遣使奏狀。〔奏捷狀於京師。使，疏吏翻。〕
至河西，〔此河西，白馬河西也，自安西西出拓厥關渡白馬河。〕夫蒙靈慽怒仙芝不先言己而遽發奏，一不迎勞，〔一，猶言一切也。勞，力到翻。〕罵仙芝曰：「噉狗糞高麗奴！〔噉，徙濫翻，又徙覽翻。〕汝官皆因誰得，而不待我處分，〔處，昌呂翻。分，扶問翻。〕擅奏捷書！高麗奴！汝罪當斬，但以汝新有功不忍耳！」仙芝但謝罪。邊令誠奏仙芝深入萬裏，立奇功，今旦夕憂死。
