△卷第十七
漢紀九　起重光赤奮若，盡強圉協洽，凡七年。
世宗孝武皇帝上之上〔荀悅曰：諱”徹”之字曰”通”。景帝中子也。應劭曰：禮諡法：威強睿德曰武。〕
建元元年（辛丑、前一四○）〔自古帝王未有年號，始起於此。貢父曰：封禪書雲：“其後三年，有司言：『元宜以天瑞命，不宜以一二數推。』“所謂”其後三年”者，蓋盡元狩六年至元鼎三年也。然元鼎四年方得寶鼎，又無緣先三年稱之。以此而言，自元鼎以前之年，皆有司所追命；其實年號之起在元鼎，故元封改元則始有詔書也。〕
①冬，十月，詔舉賢良方正直言極諫之士，上親策問以古今治道，對者百餘人。廣川董仲舒對曰：“道者，所繇適於治之路也，〔師古曰：繇，從也。適，往也。治，直吏翻。繇，古由字。〕仁、義、禮、樂，皆其具也。故聖王已沒，而子孫長久，安寧數百歲，此皆禮樂教化之功也。夫人君莫不欲安存，而政亂國危者甚衆；所任者非其人而所繇者非其道，是以政日以僕滅也。夫周道衰於幽、厲，非道亡也，幽、厲不繇也。至於宣王，思昔先王之德，興滯補敝，明文、武之功業，周道粲然復興，〔復，扶又翻。〕此夙夜不懈行善之所致也。
孔子曰：『人能弘道，非道弘人。』〔師古曰：論語載孔子之言也。言明智之人則能行道；內無其質，非道所化。〕故治亂廢興在於己，非天降命，不可得反；其所操持誖謬，失其統也。〔操，千高翻；下同。〕爲人君者，正心以正朝廷，正朝廷以正百官，正百官以正萬民，正萬民以正四方。四方正，遠近莫敢不壹於正，而亡有邪氣奸其間者，〔奸，音幹，犯也。〕是以陰陽調而風雨時，羣生和而萬民殖，諸福之物，可致之祥，莫不畢至，而王道終矣！
孔子曰：『鳳鳥不至，河不出圖，吾已矣夫！』〔論語載孔子之言。〕自悲可致此物，而身卑賤不得致也。〔師古曰：鳳鳥、河圖，皆王者之瑞；仲尼自嘆有德無位，故不至也。〕今陛下貴爲天下，富有四海，居得致之位，操可致之勢，又有能致之資；行高而恩厚，知明而意美，愛民而好士，可謂誼主矣。〔行，下孟翻。知，讀曰智。好，呼到翻。〕然而天地未應而美祥莫至者，何也？凡以教化不立而萬民不正也。夫萬民之從利也，如水之走下，〔走，音奏。〕不以教化堤防之，不能止也。古之王者明於此，故南面而治天下，〔治，直之翻。〕莫不以教化爲大務。立太學以教於國，設庠序以化於邑，〔學記曰：古之教者，家有塾，黨有庠，遂有序，國有學也。〕漸民以仁，摩民以誼，〔漸，音沾，謂浸潤之也。摩，謂砥厲之也。〕節民以禮，故其刑罰甚輕而禁不犯者，教化行而習俗美也。聖王之繼亂世也，掃除其跡而悉去之，〔去，羌呂翻。〕復修教化而崇起之；〔復，扶又翻。〕教化已明，習俗已成，子孫循之，〔師古曰：循，順也；順而行之。〕行五六百歲尚未敗也。秦滅先聖之道，爲苟且之治，故立十四年而亡，〔自始皇初並天下數之，至亡十四年。〕其遺毒餘烈至今未滅，使習俗薄惡，人民嚚頑，抵冒殊捍，熟爛如此之甚者也。〔文穎曰：捍，突也。師古曰：口不道忠信之言爲嚚，心不則德義之經爲頑。抵，觸也。冒，犯也。殊，絕也。捍，拒也。嚚，魚巾翻。冒，如字，又莫克翻。〕竊譬之：琴瑟不調，甚者必解而更張之，乃可鼓也；爲政而不行，甚者必變而更化之，乃可理也。故漢得天下以來，常欲治而至今不可善治者，失之於當更化而不更化也。〔更，工衡翻。〕
臣聞聖王之治天下也，〔自此以下，系第二策。〕少則習之學，長則材諸位，〔謂授之位以試其材。少，詩沼翻。長，知兩翻。〕爵祿以養其德，刑罰以威其惡，故民曉於禮誼而恥犯其上。武王行大誼，平殘賊，周公作禮樂以文之；至於成、康之隆，囹圄空虛四十餘年：〔爾雅〔劉熙〕釋名：囹，領也；圄，御也；領錄囚徒禁御也。禮記正義：崇精問曰：“獄，周曰圜土，殷曰羑里，夏曰均臺；囹圄，何代之獄？“焦氏答曰：“月令，秦書，則獄名也，漢曰若盧，魏曰司空是也。”〕此亦教化之漸而仁誼之流，非獨傷肌膚之效也。〔漸，子廉翻。〕至秦則不然。師申、商之法，〔申不害、商鞅也。〕行韓非之說，憎帝王之道，以貪狼爲俗，〔師古曰：狼性皆貪，故謂貪者爲貪狼也。〕誅名而不察實，〔師古曰：誅，責也。〕爲善者不必免而犯惡者未必刑也。是以百官皆飾虛辭而不顧實，外有事君之禮，內有背上之心，造僞飾詐，趨利無恥；〔背，蒲妹翻。趨，七喻翻。〕是以刑者甚衆，死者相望，而奸不息，俗化使然也。今陛下並有天下，莫不率服，而功不加於百姓者，殆王心未加焉。曾子曰：『尊其所聞，則高明矣；行其所知，則光大矣。高明光大，不在於他，在乎加之意而已。』〔師古曰：曾子之書也。曾子，曾參。〕願陛下因用所聞，設誠於內而致行之，則三王何異哉！
夫不素養士而欲求賢，譬猶不琢玉而求文采也。故養士之大者，莫大呼太學；太學者，賢士之所關也，〔師古曰：關，由也。〕教化之本原也。今以一郡、一國之衆對，亡應書者，〔師古曰：書，謂舉賢良文學之詔書。亡，古無字通；下同。〕是王道往往而絕也。臣願陛下興太學，置明師，以養天下之士，數考問以盡其材，〔數，所角翻。〕則英俊宜可得矣。今之郡守、縣令、民之師帥，所使承流而宣化也；故師帥不賢，則主德不宣，恩澤不流。〔帥，所類翻。〕今吏既亡教訓於下，或不承用主上之法，暴虐百姓，與奸爲市，〔師古曰：言小吏有爲奸欺者，守令不舉，乃反與交易求利也。〕貧窮孤弱，冤苦失職，甚不稱陛下之意；是以陰陽錯繆，氛氣充塞，〔稱，尺證翻。塞，悉則翻。〕羣生寡遂，黎民未濟，皆長吏不明使至於此也！
夫長吏多出於郎中、中郎、吏二千石子弟，選郎吏又以富訾，未必賢也。〔長，知兩翻。訾，讀曰貲。〕且古所謂功者，以任官稱職爲差，非謂積日累久也；故小材雖累日，不離於小官，賢材雖未久，不害爲輔佐，〔師古曰：害，猶妨也。離，力智翻。〕是以有司竭力盡知，務治其業而以赴功。〔知，讀曰智。治，直之翻。〕今則不然。累日以取貴，積久以致官，是以廉恥貿亂，賢不肖渾餚，未得其真。〔貿，音茂。渾，戶本翻。〕臣愚以爲使諸列侯、郡守、二千石各擇其吏民之賢者，歲貢各二人以給宿衛，且以觀大臣之能；所貢賢者，有賞，所貢不肖者，有罰。夫如是，諸吏二千石皆盡心於求賢，天下之士可得而官使也。〔授之以官而任使之。〕徧得天下之賢人，則三王之盛易爲〔易，以豉翻。〕而堯、舜之名可及也。毋以日月爲功，實試賢能爲上，量材而授官，錄德而定位，〔量，音良。師古曰：錄，謂存視也。〕則廉恥殊路，賢不肖異處矣！
臣聞衆少成多，積小致巨，〔自此以下，系第三策。師古曰：巨，大也。〕故聖人莫不以暗致明，〔暗，古暗字。〕以微致顯；是以堯發於諸侯，舜興呼深山，〔師古曰：堯，謂從唐侯昇天子之位。孟康曰：舜耘於歷山。〕非一日而顯也，蓋有漸以致之矣。言出於己，不可塞也；行發於身，不可掩也；言行，治之大者，君子之所以動天地也。〔塞，悉則翻。行，下孟翻。〕故盡小者大，慎微者着；〔師古曰：能盡衆小，則致高大；能謹於微，則其善着明也。〕積善在身，猶長日加益而人不知也；〔師古曰：長，言身形之修短，自幼及壯也。〕積惡在身，猶火銷膏而人不見也；此唐、虞之所以得令名而桀、紂之可爲悼懼者也。
夫樂而不亂，復而不厭者，謂之道。〔樂，音洛。師古曰：復，謂反覆行之也，音扶目翻。〕道者，萬世亡敝；敝者，道之失也。〔師古曰：言有敝非道，由失道故有敝。亡，古無字通；下同。〕先王之道，必有偏而不起之處，故政有眊而不行，〔眊，莫報翻，不明也。〕舉其偏者以補其敝而已矣。三王之道，所祖不同，非其相反，將以捄溢扶衰，所遭之變然也。〔捄，與救同。〕故孔子曰：『無爲而治者其舜乎！』改正朔，易服色，以順天命而已；其餘盡循堯道，何更爲哉！〔更，工衡翻。〕故王者有改制之名，亡變道之實。然夏尚忠，殷尚敬，周尚文者，所繼之捄當用此也。〔師古曰：繼，謂所受先代之次也。捄，謂救其敝也。〕孔子曰：『殷因於夏禮，所損益可知也；周因於殷禮，所損益可知也；其或繼周者，雖百世可知也。』〔師古曰：論語載孔子之言。謂忠敬與文因循爲教，立政垂則，不遠此也。〕此言百王之用，以此三者矣。夏因於虞，而獨不言所損益者，其道一而所上同也。道之大原出於天，天不變，道亦不變；是以禹繼舜，舜繼堯，三聖相受而守一道，亡捄敝之政也，〔師古曰：言政和平，不須救弊也。〕故不言其所損益也。繇是觀之，繼治世者其道同，繼亂世者其道變。
今漢繼大亂之後，若宜少損周之文致，〔師古曰：致，至極也。貢父曰：致，當屬下句。少，詩沼翻。〕用夏之忠者。夫古之天下，亦今之天下，共是天下，以古準今，壹何不相逮之遠也！安所繆盭而陵夷若是？〔盭，古戾字。師古曰：安，焉也。〕意者有所失於古之道與，有所詭於天之理與？〔詭，違也，異也。與，與歟同。〕
夫天亦有所分予：予之齒者去其角，傅其翼者兩其足，〔師古曰：謂牛無上齒則有角，其餘無角者則有上齒。傅，着也；言鳥不四足。分，扶問翻。予，讀曰與。去，羌呂翻。傅，讀曰附。〕是所受大者不得取小也。古之所予祿者，不食於力，不動於末，〔師古曰：末，謂工商之業。〕是亦受大者不得取小，與天同意者也。夫已受大，又取小，天不能足，而況人呼！此民之所以囂囂苦不足也。〔囂，音敖；囂囂，衆怨秋聲也。〕身寵而載高位，〔載，乘也。〕家溫而食厚祿，因乘富貴之資力以與民爭利於下，民安能如之哉！民日削月脧，〔孟康曰：脧，音揎，謂轉踧也。蘇林曰：脧，音鐫石；俗語謂朒爲脧縮。師古曰：孟說是也。揎，音宣。踧，音子六翻。〕寖以大窮。富者奢侈羨溢，〔羨，饒也，讀與衍同，讀與衍同，音弋戰翻。〕貧者窮急愁苦；民不樂生，安能避罪！此刑罰之所以蕃〔樂，音洛。師古曰：蕃，多也，音扶元翻。〕而奸邪不可勝者也。天子大夫者，下民之所視效，遠方之所四面而內望也；近者視而放之，〔師古曰：放，依也，音甫往翻。〕遠者望而效之，豈可以居賢人之位而爲庶人行哉！〔行，下孟翻；下同。〕夫皇皇求財利，常恐乏匱者，庶人之意也；皇皇求仁義，常恐不能化民者，大夫之意也。〔皇皇，急速也。〕易曰：『負且乘，致寇至。』〔此易解卦六三之辭也。〕乘車者，君子之位也；負擔者，小人之事也；此言居君子之位而爲庶人之行者，患禍必至也。若居君子之位，當君子之行，則舍公儀休之相魯，無可爲者矣。〔公儀休相魯，之其家，見織帛，怒而出。其妻食於舍而茹葵，慍而拔其葵。曰：“吾已食祿，而奪園夫、紅女利乎！“舍，讀曰舍。言爲君子者當如公儀休；若廢而不遵，則無可爲者矣。〕
春秋大一統者，天地之常經，古今之通誼也。〔師古曰：一統者，萬物之統皆歸於一也。春秋公羊傳：“隱公元年，春王正月。何言乎王正月？大一統也。“此言諸侯皆系統天子，不得自專也。〕今師異道，人異論，百家殊方，指意不同，是以上無以持一統，法制數變，下不知所守。〔數，所角翻。〕臣愚以爲諸不在六藝之科、孔子之術者，皆絕其道，勿使並進，邪辟之說滅息，〔闢，讀曰僻。〕然後統紀可一而法度可明，民知所從矣！”
天子善其對，以仲舒爲江都相。會稽莊助亦以賢良對策，〔漢書作”嚴助”，蓋明帝諱莊，避之也。會，工外翻。〕天子擢爲中大夫。〔按考異曰：漢書武紀：“元光元年五月，詔舉賢良，董仲舒、公孫弘出焉。“仲舒傳曰：“仲舒對冊，推明孔氏，抑黜百家。立學校之官，州縣舉茂才、孝廉，皆自仲舒發之。“今舉孝廉在元光元年十一月，若對策在下五月，則不得雲自仲舒發之，蓋武紀誤也。然仲舒對策，不知果在何時；元光元年以前，唯今年舉賢良見於紀。三年，閩越、東甌相攻，莊助已爲中大夫，故皆着之於此。仲舒傳又云：“遼東高廟、長陵高園災。仲舒推說其意；主父偃竊其書奏之，仲舒由是得罪。“按二災在建元六年，主父偃傳，上書召見在元光元年。蓋仲舒追述二災而作書，或作書不上，而偃後來方見其草藁也。〕丞相衛綰奏：“所舉賢良，或治申、韓、蘇、張之言亂國政者，請皆罷。“奏可。董仲舒少治春秋，〔治，直之翻。少，詩照翻。〕孝景時爲博士，進退容止，非禮不行，學者皆師尊之。及爲江都相，事易王。〔江都易王非，景帝子，帝之兄也。諡法：好更故舊曰易；音亦。〕易王，帝兄，素驕，好勇。〔好，呼到翻；下同。〕仲舒以禮匡正，王敬重焉。
②春，二月，赦。
③行三銖錢。〔師古曰：新壞四銖錢，造此錢也，重如其文。〕
④夏，六月，丞相衛綰免。丙寅，以魏其侯竇嬰爲丞相，武安侯田蚡爲太尉。上雅向儒術，嬰、蚡俱好儒，推轂代趙綰爲御史大夫，蘭陵王臧爲郎中令。〔謂薦進賢者，若推車轂然，主於進也。推，吐雷翻。轂，古祿翻。班志，代縣屬代郡；蘭陵縣屬東海郡。〕綰請立明堂以朝諸侯，〔王者之堂，所以正四時，出教化；自秦滅先王之禮，其制不存。朝，直遙翻；下同。〕且薦其師申公。秋，天子使使束帛加璧、安車駟馬以迎申公。〔古者，高車立乘，安車坐乘。據申公傳，安車以蒲裹輪。孔穎達曰：安車，若今小車者。古者乘四馬之車，立乘；既老，故乘一馬小車，坐乘也。餘按孔氏所謂小車，乃古之大夫致事者適四方所乘私車也；今加禮申公，迎以駟馬安車，非小車也。〕既至，見天子。天子問治亂之事，申公年八十餘，對曰：“爲治者不至多言，顧力行何如！”〔治，直吏翻。〕是時，天子方好文詞，見申公對，默然；然已招致，則以爲太中大夫，舍魯邸，議明堂、巡狩、改歷、服色事。〔漢制：郡國皆立邸於京師。申公，魯人，故舍魯邸。〕
⑤是歲，內史甯成抵罪髡鉗。
建元二年（壬寅，公元前一三九年）
①冬，十月，淮南王安來朝。上以安屬爲諸父而材高，甚尊重之，〔安，淮南王長之子。長於文帝爲弟，安於景帝爲從弟，於帝爲諸父行。〕每宴見談語，昏暮然後罷。〔見，賢遍翻。〕
安雅善武安侯田蚡，〔雅，素也。〕其入朝，武安侯迎之霸上，與語曰：“上無太子，王親高皇帝孫，行仁義，天下莫不聞。宮車一日晏駕，非王尚誰立者！“安大喜，厚遺蚡金錢財物。〔遺，於季翻。〕
②太皇竇太后好黃、老言，不悅儒術。趙綰請毋奏事東宮。〔漢長樂宮在東，太后居之，故謂之東宮，亦謂之東朝。〕竇太后大怒曰：“此欲復爲新垣平邪！”〔事見十五卷文帝十六年。復，扶又翻。〕陰求得趙綰、王臧奸利事，以讓上；上因廢明堂事，諸所興爲皆廢。下綰、臧吏，皆自殺；〔下，遐嫁翻。〕丞相嬰、太尉蚡免，申公亦以疾免歸。
初，景帝以太子傅石奮及四子皆二千石，乃集其門，號奮爲”萬石君”。〔石姓，衛大夫石碏之後。師古曰：集，合也，凡最計也。總合其一門之計，五人爲二千石，故號萬石君。〕萬石君無文學，而恭謹無與比。子孫爲小吏，來歸謁，萬石君必朝服見之，不名。〔朝，直遙翻。〕子孫有過失，不責讓，爲便坐，〔師古曰：便坐，於便側之處，非正室也。坐，徂臥翻。〕對案不食；然後諸子相責，因長老肉袒謝罪，改之，乃許。子孫勝冠者在側，〔勝，音升。〕雖燕居必冠。其執喪，哀慼甚悼。子孫遵教，皆以孝謹聞乎郡國。〔聞，音問。〕及趙綰、王臧以文學獲罪，竇太后以爲儒者文多質少；〔少，詩沼翻。〕今萬石君家不言而躬行，乃以其長子建爲郎中令，少子慶爲內史。建在上側，事有可言，屏人恣言極切，至廷見，如不能言者；〔謂事有當諫正者。廷見，謂於百官正朝畢集之時。屏，必逞翻。見，賢遍翻。〕上以是親之。慶嘗爲太僕，御出，〔爲上御車而出。考異曰：按百官公卿表，慶不爲太僕，蓋嘗攝職也。〕上問車中幾馬，慶以策數馬畢，舉手曰：“六馬。“慶於諸子中最爲簡易矣。〔易，以豉翻。〕
竇嬰、田蚡既免，以侯家居。蚡雖不任職，以王太后故親倖，數言事多效；〔謂言事多見聽用。數，所角翻。〕士吏趨勢利者，〔趨，七喻翻。〕皆去嬰而歸蚡，蚡日益橫。〔爲嬰、蚡交愬張本。橫，戶孟翻。〕
③春，二月，丙戌朔，日有食之。
④三月，乙未，以太常柏至侯許昌爲丞相。〔昌，高祖功臣許盎之孫。柏至，地闕。〕
⑤初，堂邑侯陳午尚帝姑館陶公主嫖，帝之爲太子，公主有力焉；〔班志，堂邑縣屬臨淮郡。陳午，高祖功臣陳嬰之孫。館陶縣屬魏郡。公主援上爲太子，事見上卷景帝前七年。〕以其女爲太子妃，及即位，妃爲皇后。竇太主恃功，求請無厭，〔厭，於鹽翻。〕上患之。皇后驕妬，擅寵而無子，與醫錢凡九千萬，欲以求子，然卒無之；〔卒，子恤翻。〕後寵浸衰。皇太后謂上曰：“汝新即位，大臣未服，先爲明堂，太皇太后已怒；今又忤長主，〔忤，五故翻。長，知兩翻。〕必重得罪。〔重，直用翻。〕婦人性易悅耳，〔易，以豉翻。〕宜深慎之！“上乃於長主、皇后復稍加恩禮。〔復，扶又翻。〕
上祓霸上，〔孟康曰：祓，除也；於霸水上自祓除。今之上巳祓禊也。祓，音廢，又音拂。〕還，過上姊平陽公主，〔班志，平陽縣屬河東郡。公主，景帝女，降平陽侯曹壽。〕悅謳者衛子夫。〔師古曰：齊歌曰謳；一侯翻。〕子夫母衛媼，平陽公主家僮也；〔師古曰：僮者，婢妾之總稱；媼者，年老之號，非當時所呼也。衛者，舉夫家姓。媼，烏浩翻。〕主因奉送子夫入宮，恩寵日隆。陳皇后聞之，恚，幾死者數矣；〔恚，於避翻，慍怒也。幾，居衣翻。數，所角翻。〕上愈怒。
子夫同母弟衛青，其父鄭季，本平陽縣吏，給事侯家，〔師古曰：縣遣於侯家供事也。〕與衛媼私通而生青，冒姓衛氏。〔冒姓者，青本鄭氏子而冒衛姓也。〕青長，爲侯家騎奴。大長公主執囚青，〔大長公主，即館陶公主也。長，知兩翻。騎，奇寄翻；下同。〕欲殺之；其友騎郎公孫敖與壯士篡取之。〔郎之騎從者。郎中有車、戶、騎三將。逆取曰篡。〕上聞，乃召青爲建章監、侍中，〔建章宮監。據史，太初元年起建章宮，蓋因舊宮而大起也。青時爲建章監而兼侍中。〕賞賜數日間累千金。既而以子夫爲夫人，青爲太中大夫。
⑥夏，四月，有星如日，夜出。
⑦初置茂陵邑。〔班志，茂陵邑屬扶風。黃圖曰：本槐裏之茂鄉。武帝起陵邑，在長安西北八十里。〕
⑧時大臣議者多冤鼂錯之策，〔鼂錯事見上卷景帝前三年。〕務摧抑諸侯王，數奏暴其過惡，吹毛求疵，〔謂暴露其過惡。數，所角翻。疵，才斯翻，病也，瑕也。〕笞服其臣，使證其君；諸侯王莫不悲怨。
建元三年（癸卯，公元前一三八年）
①冬，十月，代王登、長沙王發、中山王勝、濟川王明來朝。〔代王登，王參之子，文帝之孫。長沙、中山王，皆景帝子。濟川王，梁孝王之子。濟，子禮翻。〕上置酒，勝聞樂聲而泣。上問其故，對曰：“悲者不可爲累欷，思者不可爲嘆息。〔累，重也。欷，欽欷也，悲思之積於心，聞歔欷嘆之聲，則其悲思益甚。累，力癸翻。欷，許既翻。〕今臣心結日久，每聞幼眇之聲，〔幼，一笑翻。眇，音妙；精微也。〕不知涕泣之橫集也。臣得蒙肺附爲東藩，屬又稱兄。〔“肺附”，一作”肺腑”。史記正義曰：顏師古曰：舊解雲：肺附，如肝肺之相附着也。一說：肺，碎木札也；喻其輕薄附着大材。按顏此說，並是疏繆；又改”腑”爲”附”就其義，重疏繆矣。八十一難雲：寸口者，脈之大會；手，太陰之動脈也。呂廣雲：太陰，肺之脈也；肺爲諸藏之主，通陰陽，故十二經脈皆會於太陰，所以決吉凶者。十二經有病，皆於寸口知其何經之動，浮沉濇滑，春秋逆順，知其死生。顧野王曰：肺腑，腹心也。餘謂史若從肺附，則顏說爲是；若從肺腑，則依正義。勝王中山，在關東，故曰東藩；以親屬言，則勝於帝，兄也。泣，亦淚也。〕今羣臣非有葭莩之親、鴻毛之重；〔張晏曰：葭，蘆葉也；莩，葉裏白皮；皆取喻於輕薄也。師古曰：葭，蘆也；莩者，其筩中白皮至薄者也。葭莩喻着，鴻毛喻輕薄甚。莩，音孚。〕羣居黨議，朋友相爲，使夫宗室擯卻，〔擯卻，斥退也。擯，必刃翻。卻，丘略翻。〕骨肉冰釋，臣竊傷之！“具以吏所侵聞。於是上乃厚諸侯之禮，省有司所奏諸侯事，加親親之恩焉。〔省，悉井翻。〕
②河水溢於平原。〔平原本齊地，高祖置郡。禹疏九河，皆在平原、勃海郡界。〕
③大飢，人相食。
④秋，七月，有星孛於西北。〔孛，蒲內翻。〕
⑤濟川王明坐殺中傅，〔濟川王明，梁孝王子。應劭曰：中傅，宦者也。漢諸王國有太傅，秩二千石，掌傅王以德義。中傅出入王宮，在王左右，亦主傅教導王。梁王傳作”中尉”，此從帝紀。〕廢遷房陵。〔班志，房陵縣屬漢中郡。〕
⑥七國之敗也，〔事見上卷景帝前三年。〕吳王子駒亡走閩越，怨東甌殺其父，常勸閩越擊東甌。閩粵從之，發兵圍東甌，東甌使人告急天子。天子問田蚡，蚡對曰：“越人相攻擊，固其常；又數反覆，〔數，所角翻；下同。〕自秦時棄不屬，〔不屬，不臣屬也。〕不足以煩中國往救也。“莊助曰：〔莊，姓名。戰國時，楚有莊周，趙有莊豹。〕“特患力不能救，德不能覆；〔覆，敷又翻。〕誠能，何故棄之！且秦舉咸陽而棄之，〔師古曰：舉，總也；言總天下乃至京師皆棄之。〕何但越也！今小國以窮困來告急，天子不救，尚安所愬；又何以子萬國乎！“上曰：“太尉不足與計。〔考異曰：史記東越、漢書嚴助傳，皆雲”建元三年，閩越圍東甌，天子問太尉田蚡。“按是時蚡不爲太尉，雲太尉，誤也。下雲”太尉不足與計”，蓋追呼其官；或亦誤耳。〕吾新即位，不欲出虎符發兵郡國。“乃遣助以節發兵會稽。〔會稽，東南邊越。〕會稽守欲距法不爲發，〔以法距之，爲無漢虎符驗。會，工外翻。守，式又翻。爲，於僞翻。〕助乃斬一司馬，諭意指，〔謂曉喻以天子不欲出虎符之意。〕遂發兵浮海救東甌。未至，閩越引兵罷。東甌請舉國內徙，乃悉舉其衆來，處於江、淮之間。〔處，昌呂翻。〕
⑦九月，丙子晦，日有食之。
⑧上自初即位，招選天下文學材智之士，待以不次之位。〔師古曰：不拘常次，言超擢之。〕四方士多上書言得失，自眩鬻者以千數，〔漢書作”炫”，行賣也。鬻，亦賣也。炫，與眩同，音州縣之縣，又工縣翻。鬻，音育。〕上簡拔其俊異者寵用之。莊助最先進；後又得吳人朱買臣、趙人吾丘壽王、〔姓譜：吾，音虞，即虞丘氏。史記有楚相虞丘子。〕蜀人司馬相如、平原東方朔、〔風俗通曰：伏羲之後，帝出乎震，主東方，子孫爲東方氏。〕吳人枚皋、濟南終軍等，〔姓譜：枚姓出於周官銜枚氏，其後以官爲姓。風俗通：六國有賢人枚被。終姓出於顓頊裔孫陸終。濟，子禮翻。〕並在左右，每令與大臣辨論，中外相應以義理之文，大臣數屈焉。然相如特以辭賦得幸；朔、皋不根持論，好詼諧，〔言其議論無所根據。好，呼到翻。詼，古回翻。李奇曰：詼，嘲也。〕上以俳優畜之，〔師古曰：俳，雜戲也；優，調戲也。左傳曰：少相狎，長相優。俳優，即今伶人調戲者。〕雖數賞賜，終不任以事也。〔數，所角翻。〕朔亦觀上顏色，時時直諫，有所補益。
是歲，上始爲微行，北至池陽，西至黃山，〔班志，池陽縣屬馮翊。黃山，宮名，在扶風槐裏縣。〕南獵長楊，東遊宜春，〔長楊，宮名。水經注雲：槐裏縣東有漏水，出南山赤谷東北，逕長楊宮；宮有長楊，因名；其地在盩厔界。師古曰：宜春，宮也，在長安東南；說者乃以爲在鄠，非也。在鄠者自是宜春觀，在長安城西，非東遊也。〕與左右能騎射者期諸殿門。〔期門之號始此。〕常以夜出，自稱平陽侯；〔平陽侯曹壽尚帝姊，見尊寵，故稱之。〕旦明，入南山下，射鹿、豕、狐、兔，〔終南山橫互關中南面，西起秦、隴，東徹藍田，凡雍、岐、郿、鄠、長安、萬年相去且八里百，而連綿峙據其南者，皆此一山也。射，而亦翻。〕馳騖禾稼之地，民皆號呼罵詈。〔號，戶高翻。〕鄠、杜令欲執之，〔班志，鄠縣屬扶風。杜縣屬京兆，宣帝更爲杜陵。鄠，音戶。〕示以乘輿物，乃得免。〔乘，繩證翻。〕又嘗夜至柏谷，〔水經：河水涇湖縣故城北，又東合柏谷。水經注雲：水出弘農縣西石堤山，北逕柏谷亭下，即帝微行處。〕投逆旅宿，就逆旅主人求漿，主人翁曰：“無漿，正有溺耳！”〔溺，奴吊翻。〕且疑上爲奸盜，聚少年欲攻之；主人嫗睹上狀貌而異之，〔嫗，威遇翻。〕止其翁曰：“客非常人也；且又有備，不可圖也。“翁不聽，嫗飲翁以酒，醉而縛之。〔飲，于禁翻。〕少年皆散走，嫗乃殺雞爲食以謝客。明日，上歸，召嫗，賜金千斤，拜其夫爲羽林郎。〔羽林郎屬郎中令。師古曰：羽林，宿衛之官，言如羽之疾，如林之多也。一說曰：羽所以爲王者羽翼。〕後乃私置更衣，從宣曲以南十二所，夜投宿長楊、五柞等諸宮。〔師古曰：爲休息更衣之處。宣曲，宮名，在昆明池西。五柞，宮名；水經注：宮在盩厔縣長楊宮東北。更，工衡翻。柞，昨、作二音。〕
上以道遠勞苦，又爲百姓所患，乃使太中大夫吾丘壽王舉籍阿城以南，盩厔以東，宜春以西，提封頃畮，及其賈直，〔師古曰：舉，計其數以爲簿籍也。阿城本秦阿房宮，以其牆壁崇廣，故俗呼爲阿城。盩厔屬扶風。山曲曰盩，水曲曰厔。杜佑曰：盩厔，唐爲宜壽縣。提封，亦謂提舉四封之內，總計其大數也。盩，音輈。厔，音窒。賈，讀曰價。〕欲除以爲上林苑，屬之南山。又詔中尉、左右內史〔師古曰：時未爲京兆、扶風、馮翊，故云中尉及左、右內史也。予據班表，帝后改右內史爲京兆尹，左內史爲左馮翊，主爵都尉爲右扶風：是爲三輔。屬，之慾翻。〕表屬縣草田，〔草田，荒田之未耕墾者。〕欲以償鄠、杜之民。壽王奏事，上大說稱善。〔說，讀曰悅。〕時東方朔在傍，進諫曰：“夫南山，天下之阻也。漢興，去三河之地，〔河南、河內、河東爲三河。漢高帝始居洛陽，後西都關中，是去三河之地也。〕止霸、滻以西，都涇、渭之南，此所謂天下陸海之地，〔霸水出藍田縣藍田穀。滻水亦出藍田穀，逕藍田川，北出霸陵，入霸水。霸又北入於渭。涇水注見六卷。渭水出隴西首陽縣西南鳥鼠同穴山，東流與霸水、涇水合，又東至船司空入河。陸海，師古曰：高平曰陸；關中地高，故稱之耳。海者，萬物所出。言關中陸產饒富，是以謂之陸海也。〕秦之所以虜西戎、兼山東者也。其山出玉、石、金、銀、銅、鐵、良材、百工所取給，萬民所昂足也。〔昂，古仰字，通用，音牛向翻。〕又有秔、稻、梨、慄、桑、麻、竹、箭之饒，土宜姜、芋，水多〈圭黽〉、魚，〔芋，即蹲鴟也，其葉似藕荷而長，不圓；其根大者爲芋魁，其小者附麗甚衆，白膩可食。〈圭黽〉，與蛙同。師古曰：似蝦蟆而小，長腳。〕貧者得以人給家足，無飢寒之憂；故酆、鎬之間，號爲土膏，〔周文王都酆，武王都鎬。水經：渭水東過槐裏縣故城南，東合甘水；又東，豐水從南來注之；又東北與鎬水合。班志，豐水出鄠縣東南。鎬水上承鎬池水於昆明池北，皆在上林宛中。〕其賈畮一金。〔賈，與價同。〕今規以爲苑，絕陂池水澤之利而取民膏腴之地，上乏國家之用，下奪農桑之業，是其不可一也。盛荊、棘之林，廣狐、菟之苑，〔菟，古兔字通用。〕大虎、狼之虛，壞人冢墓，〔虛，讀曰墟。壞，音怪。〕發人室廬，令幼弱懷土而思，耆老泣涕而悲，是其不可二也。〔賀瑒曰：耆，至也，至老之境也。〕斥而營之，垣而囿之，騎馳東西，車騖南北，〔師古曰：亂馳曰騖。〕有深溝大渠。夫一日之樂，不足以危無堤之輿，〔蘇林曰：堤，限也。輿，乘輿也，無限，若言不訾也。不敢斥天子，故曰輿也。張晏曰：一日之樂，謂田獵也；無堤之輿，謂天子富貴無堤限。貢父曰：不足以危，“不”字當作”亦”。堤，亦防也。言車輿馳騁，不爲防慮，必有顛蹶之變。樂，音洛。〕是其不可三也。夫殷作九市之宮而諸侯畔，〔應劭曰：紂於宮中設九市。〕靈王起章華之臺而楚民散，〔師古曰：楚靈王作章華之臺，納亡人以實之，卒有乾溪之禍也。章華臺在華容城也。〕秦興阿房之殿而天下亂。糞土愚臣，逆盛意，罪當萬死！“上乃拜朔爲太中大夫、給事中，〔百官表：給事中，加官。師古曰：漢官解詁雲：掌侍從左右，無員，常侍中。續漢志：給事中，關通內外。蓋以給事禁中名官也。〕賜黃金百斤。然遂起上林苑，如壽王所奏。
上又好自擊熊、豕，〔說文：熊、似豕，山居，冬蟄，春出。詩疏：熊能攀緣上樹，見人則顛倒投地而下。豕，謂野豕也；生一歲爲豵，二歲爲豜。二獸皆能突人。〕馳逐野獸。司馬相如上疏諫曰：“臣聞物有同類而殊能者，故力稱烏獲，捷言慶忌，勇期賁、育。〔烏獲，秦武王力士也。慶忌，吳王僚之子，射能捷矢也。孟賁，古之勇士，水行不避蛟龍，陸行不避豺狼，發怒吐氣，聲響動天。夏育，亦猛士也。賁，音奔。〕臣之愚，竊以爲人誠有之，獸亦宜然。今陛下好陵阻險，射猛獸，卒然遇逸材之獸，駭不存之地，〔師古曰：不存，不可得安存也。貢父曰：不存，猶言不虞，下文雲存變之意。射，而亦翻。卒，讀曰猝。〕犯屬車之清塵，〔屬車，注見十三卷。師古曰：屬者，言聯屬不絕也。塵，謂行而起塵也。言清者，尊貴之意也。說者乃以清塵道爲清道灑塵，非也。〕輿不及還轅，人不暇施巧，雖有烏獲、逄蒙之技〔逄蒙，古之善射者也。孟子曰：逄蒙學射於羿。逄，皮江翻。〕不得用，〔宜承上文爲句。〕枯木巧株，盡爲難矣。是胡、越起於轂下而羌、夷接軫也，〔軫，後車橫木也。〕豈不殆哉！雖萬全而無患，然本非天子之所宜近也。〔近，其靳翻。〕且夫清道而後行，中路而馳，猶時有銜橛之變；〔張揖曰：銜，馬勒銜也。橛，騑馬口長銜也。師古曰：橛，謂車之鉤心也。銜橛之變，言馬銜或斷，鉤心或出，則致傾敗以傷人也。橛，巨月翻。〕況乎涉豐草，〔豐草，茂草也。〕騁丘墟，前有利獸之樂〔虛，讀曰墟。樂，音洛；下同。〕而內無存變之意，其爲害也不難矣。夫輕萬乘之重不以爲安，樂出萬有一危之塗以爲娛，臣竊爲陛下不取。〔爲，於僞翻。〕蓋明者遠見於未萌〔師古曰：萌，謂事始，若草木初生者也。〕而知者避危於無形，〔知，讀曰智。〕禍固多藏於隱微而發於人之所忽者也。故鄙諺曰：『家累千金，坐不垂堂。』〔張揖曰：畏櫩瓦墮中人也。師古曰：垂堂者，近堂邊外，自恐墜墮耳，非畏櫩瓦也。言富人之子則自愛深矣。〕此言雖小，可以諭大。“上善之。〔考異曰：此多非今年事；因莊助救東甌及微行始出終言之。〕
建元四年（甲辰，公元前一三七年）
①夏，有風赤如血。
②六月，旱。
③秋，九月，有星孛於東北。〔孛，蒲內翻。〕
④是歲，南越王佗死，〔佗，徒河翻。〕其孫文王胡立。
建元五年（乙巳，公元前一三六年）
①春，罷三銖錢，行半兩錢。〔建元元年，行三銖錢，至是而罷，又新鑄半兩錢。〕
②置五經博士。
③夏，五月，大蝗。
④秋，八月，廣川惠王越、清河哀王乘皆薨，無後，國除。〔二王，皆景帝子；越中二年四月受封，乘中三年三月受封，至是國除。〕
建元六年（丙午，公元前一三五年）
①春，二月，乙未，遼東高廟災。〔景帝令郡國各立高祖廟，故遼東有高廟。〕
②夏，四月，壬子，高園便殿火；上素服五日。〔師古曰：凡言便殿、便室、便坐者，皆非正大之處，所以就便安也。園者，於陵上作之；既有正寢以象平生，又立便殿爲休息閒宴之處耳。便，如字。沈約曰：漢氏諸陵皆有園寢，承秦所爲也。說者以爲古前廟後寢，以象人主前有朝，後有寢也。廟以藏主，四時祭祀，寢有衣冠、象生之具以薦新。秦始出寢，起於墓側；漢因不改。及魏武帝葬高陵，有司依漢立陵上祭殿。文帝以爲古不墓祭，皆設於廟。高陵上殿屋皆毀壞，車馬還廐，衣服藏府。文帝自作終制，又曰：“壽陵無立寢殿，造園邑。“自是至今，陵寢遂絕。〕
③五月，丁亥，太皇太后崩。〔孝文皇后竇氏也。〕
④六月，癸巳，丞相昌免；〔許昌也。〕武安侯田蚡爲丞相。蚡驕侈：治宅甲諸第，田園極膏腴；〔師古曰：甲諸第者，言爲諸第之最也。以甲、乙之次言，甲則爲上矣。膏腴，謂肥厚之處。治，直之翻。〕市買郡縣物，相屬於道；多受四方賂遺；其家金玉、婦女、狗馬、聲樂、玩好，不可勝數。〔屬，之慾翻。遺，於季翻。好，呼到翻。勝，音升。〕每入奏事，坐語移日，所言皆聽；薦人或起家至二千石，權移主上。上乃曰：“君除吏已盡未？吾亦欲除吏。“嘗請考工地益宅，〔考工，少府之屬官也，主作器械。〕上怒曰：“君何不遂取武庫！“是後乃稍退。
⑤秋，八月，有星孛於東方，長竟天。〔孛，蒲內翻。〕
⑥閩越王郢興兵擊南越邊邑；南越王守天子約，不敢擅興兵，使人上書告天子。於是天子多南越義，大爲發兵，〔爲，於僞翻；下同。〕遣大行王恢出豫章，大農令韓安國出會稽，〔大農令，本秦之治粟內史也，漢初因之；景帝中六年，更名大農令；帝太初元年，更名大司農。〕擊閩越。
淮南王安上書諫曰：“陛下臨天下，布德施惠，天下攝然，〔孟康曰：攝，安也，奴協翻。〕人安其生，自以沒身不見兵革。今聞有司舉兵將以誅越，臣安竊爲陛下重之。〔師古曰：重，難也。〕
越，方外之地，剪髮文身之民也，〔晉灼曰：淮南王雲：越人劗發。張揖以爲古剪字。師古曰：劗，與剪同，張說是也。應劭曰：越人常在水中，故斷其發，文其身，以象龍子，欲不見傷害。〕不可以冠帶之國法度理也。自三代之盛，胡、越不與受正朔，〔與，讀曰預。〕非強勿能服，威弗能制也；以爲不居之地，不牧之民，不足以煩中國也。〔師古曰：地不可居而民不可牧養也。〕自漢初定以來七十二年，越人相攻擊者不可勝數，〔勝，音升。〕然天子未嘗舉兵而入其地也。臣聞越非有城郭邑里也，處溪谷之間，篁竹之中，〔處，昌呂翻。服虔曰：竹叢曰篁。師古曰：竹田曰篁，音皇。〕習於水斗，便於用舟，地深昧而多水險；〔昧，暗也；言多草木也。〕中國之人不知其勢阻而入其地，雖百不當其一。得其地，不可郡縣也，攻之，不可暴取也。以地圖察其山川要塞，相去不過寸數，而間獨數百千里，〔師古曰：間，中間也，或八九百里，或千里也。〕險阻、林叢弗能盡者；〔師古曰：不能盡載於地圖也。着，竹助翻。〕視之若易，行之甚難。天下賴宗廟之靈，方內大寧，戴白之老〔師古曰：言白髮在首。〕不見兵革，民得夫婦相守，父子相保，陛下之德也。越人名爲藩臣，貢酎之奉不輸大內，〔貢者，以土產之物來貢也。酎者，三重釀醇酒也；味厚，故以薦宗廟也。漢制：於正月旦作酒，八月成，曰酎。酎之言純也，八月嘗酎於太廟，諸侯王各出金助祭，所謂酎金也。大內，都內也，國之寶藏。班表，治粟屬官有都內令、丞。言越國僻遠，既不輸土貢，又不輸酎金於中國，得其地無益也。酎，直又翻。〕一卒之奉【章：乙十一行本”奉” 作”用”；孔本同。】不給上事；〔給，供也。〕自相攻擊，而陛下發兵救之，是反以中國而勞蠻夷也！〔師古曰：疲勞中國之人於蠻夷之地。〕且越人愚戇輕薄，〔戇，陟降翻。〕負約反覆，其不用天子之法度，非一日之積也。〔師古曰：積，久也。〕壹不奉詔，舉兵誅之，臣恐後兵革無時得息也。
間者，數年歲比不登，民待賣爵、贅子以接衣食。〔比，毗至翻。如淳曰：淮南俗賣子與人作奴婢，名曰贅子，三年不能贖，遂爲奴婢。師古曰：贅，質也。一說雲：贅子者，謂令子出就婦家爲贅婿。〕賴陛下德澤振救之，得毋轉死溝壑；四年不登，五年復蝗，民生未復。〔年復，扶又翻；未復，如字。〕今發兵行數千裏，資衣糧，〔師古曰：資，猶齎也。〕入越地，輿轎而隃領，拕舟而入水，〔轎，竹輿車，江南人又謂之籃輿。領，山嶺也。不通舟車，故用肩輿以行。轎，旗妙翻。拕，音他，曳也。〕行數百千里，夾以深林叢竹，水道上下擊石；〔謂水道多巨石，船行上下，皆與石相擊觸也。〕林中多蝮蛇、猛獸，〔應劭曰：蝮蛇，一名虺。蠚，螫也，螫人手足，則割去其肉，不然則死。師古曰：爾雅及說文皆以爲蝮即虺也，博三寸，首大如擘。而郭璞雲：各自一種蛇，其蝮蛇，大頭，細頸，焦尾，色如綬文，文間有毛似豬鬣，鼻上有針，大者七八尺，一名反鼻，非虺之類也。以今俗名證之，郭說得矣。虺若土色，所在有之，俗呼土虺。其蝮惟出南方。蝮，敷福翻。〕夏月暑時，歐泄霍亂之病相隨屬也；〔歐，吐也。泄，利也。師古曰：泄，以制翻。屬，之慾翻。〕曾未施兵接刃，死傷者必衆矣。前時南海王反，陛下先臣使將軍間忌將兵擊之，〔文穎曰：先臣，淮南厲王長也，間忌，人姓名也。師古曰：淮南王傳作”簡忌”，此本作”間”，傳寫字誤省耳。左傳有魯大夫簡叔。〕以其軍降，處之上淦。〔班志，豫章郡有新淦縣。應劭注云：淦水所出。上淦，蓋淦水之上流也。降，戶江翻。處，昌呂翻。淦，音紺，又工含翻。〕後復反，會天暑多雨，樓船卒水居擊棹，〔師古曰：言常居舟中水上，而又有擊棹行舟之役，故多死也。復，扶又翻。〕未戰而疾死者過半；親老涕泣，孤子啼號，〔號，戶高翻。〕破家散業，迎屍千里之外，裹骸骨而歸。悲哀之氣，數年不息，長老至今以爲記，曾未入其地而禍已至此矣。〔曾，才登翻。〕陛下德配天地，明象日月，恩至禽獸，澤及草木，一人有飢寒不終其天年而死者，爲之悽愴於心。今方內無狗吠之警，而使陛下甲卒死亡，暴露中原，霑漬山谷，邊境之民爲之早閉晏開，〔師古曰：晏，晚也。言有兵難，故邊城早閉而晚開也。爲，於僞翻；下同。〕朝不及夕，〔師古曰：言憂危亡不自保也。〕臣安竊爲陛下重之。
不習南方地形者，多以越爲人衆兵強，能難邊城。〔服虔曰：爲邊城作難也。難，乃旦翻。〕淮南全國之時，多爲邊吏，〔師古曰：全國，謂未分爲三之時也，淮南人於邊爲吏，與越接境，故知其地形也。〕臣竊聞之，與中國異；〔師古曰：言其風土不同。〕限以高山，人跡絕，車道不通，天地所以隔外內也。其入中國，必下領水，領水之山峭峻，漂石破舟，〔領水，即贛水也；班志所謂彭水出豫章南壄縣東入湖漢水，庾仲初所謂大庾嶠水北入豫章注於江者是也。漂石破舟，言三百里贛石。〕不可以大船載食糧下也。越人慾爲變，必先田餘於界中，〔班志，豫章郡有餘汗縣。應劭曰：汗，音幹。今饒州餘干縣，漢古縣名也。〕積食糧，乃入，伐材治船。〔治，直之翻。〕邊城守候誠謹，越人有入伐材者，輒收捕，焚其積聚，〔積，子賜翻。聚，慈諭翻。〕雖百越，柰邊城何！且越人綿力薄材，〔師古曰：綿，弱也；言其柔弱如綿。〕不能陸戰，又無車騎、弓弩之用，然而不可入者，以保地險，而中國之人不耐其水土也。臣聞越甲卒不下數十萬，所以入之，五倍乃足，〔師古曰：不下，言不減也。漢軍多之五倍，然後可入其地也。〕挽車奉餉者不在其中。〔師古曰：挽，音晚，引車也。〕南方暑溼，近夏癉熱，〔近，其靳翻。師古曰：癉，黃病也，丁幹翻。〕暴露水居，蝮蛇蠚生，〔師古曰：蠚，毒也，音壑。〕疾疢多作，〔疢，醜刃翻，病也。〕兵未血刃而病死者什二三，雖舉越國而虜之，不足以償所亡。〔師古曰：舉，謂總取也。〕
臣聞道路言：閩越王弟甲弒而殺之，甲以誅死，〔甲者，閩越王弟之名。〕其民未有所屬。陛下若欲來，內處之中國，〔處，昌呂翻。〕使重臣臨存，〔師古曰：存，謂省問之。〕施德垂賞以招致之，此必攜幼、扶老以歸聖德。若陛下無所用之，則繼其絕世，存其亡國，建其王侯，以爲畜越，〔李奇曰：如人畜養六畜也。師古曰：直謂畜養之耳，非六畜也。畜，許六翻。〕此必委質爲藩臣，世共貢職。〔共，讀曰供。〕陛下以方寸之印，丈二之組，填撫方外，不勞一卒，不頓一戟，〔師古曰：頓，壞也，讀曰鈍。〕而威德並行。今以兵入其地，此必震恐，以有司爲欲屠滅之也，必雉兔逃，入山林險阻。〔師古曰：如雉兔之逃竄而入山林險阻之中。〕背而去之，則復相羣聚；留而守之，歷歲經年，則士卒罷勌，〔背，蒲妹翻。罷，讀曰疲。勌，即倦字。〕食糧乏絕，民苦兵事，盜賊必起。臣聞長老言：秦之時，嘗使尉屠睢擊越，〔張晏曰：郡都尉，姓屠，名睢。晉有屠岸賈、屠蒯。睢，音雖。〕又使監祿鑿渠通道，〔張晏曰：監郡御史也，名祿。案秦郡置守、尉、監。〕越人逃入深山林叢，不可得攻；留軍屯守空地，曠日引久，士卒勞睠；越出擊之，秦兵大敗，乃發適戍以備之。〔適，讀曰謫。〕當此之時，外內騷動，皆不聊生，亡逃相從，羣爲盜賊，於是山東之難始興。〔難，乃旦翻。〕兵者凶事，一方有急，四面皆聳。臣恐變故之生，奸邪之作，由此始也。
臣聞天子之兵有徵而無戰，言莫敢校也。〔師古曰：校，計也；不敢與計強弱曲直。〕如使越人蒙徼倖以逆執事之顏行，〔徼，工堯翻。文穎曰：顏行，猶雁行；在前行，故曰顏也。行，戶剛翻。〕廝輿之卒有一不備而歸者，〔張晏曰：廝，微；輿，衆也。師古曰：廝，析薪者；輿，主駕車者；皆言賤役之人也。〕雖得越王之首，臣猶竊爲大漢羞之。〔爲，於僞翻。〕陛下以四海爲境，生民之屬，皆爲臣妾。垂德惠以覆露之，〔覆，謂蓋幬也。露，謂使之霑潤澤也。覆，敷又翻。〕使安生樂業，則澤被萬世，〔樂，音洛。被，皮義翻。〕傳之子孫，施之無窮，天下之安，猶泰山而四維之也；〔師古曰：維，謂聯繫之。〕夷狄之地，何足以爲一日之閒〔如淳曰：得其地不足爲一日閒暇之娛也。〕而煩汗馬之勞乎！詩云：『王猶允塞，徐方既來。』〔師古曰：大雅常武之詩也。允，信也；塞，滿也，言王道信充滿於天下，則徐方、淮夷盡來服也。塞，悉則翻。〕言王道甚大而遠方懷之也。臣安竊恐將吏之以十萬之師爲一使之任也！”〔師古曰：言漢發一使鎮撫之，則越人賓服，不煩兵往。使，疏吏翻。〕
是時，漢兵遂出，未隃領，〔隃，與逾同。領，與嶺同。〕閩越王郢發兵距險。其弟餘善乃與相、宗族謀曰：〔相，閩越國相也，音息亮翻。〕“王以擅發兵擊南越不請，故天子兵來誅。漢兵衆強，即幸勝之，後來益多，〔師古曰：言漢地廣大，兵衆盛強，今雖勝之，後必復來也。〕終滅國而止。今殺王以謝天子，天子聽罷兵，固國完；不聽，乃力戰；不勝，即亡入海。“皆曰：“善！“即鏦殺王，〔鏦，初江翻，短矛也。〕使使奉其頭致大行。大行曰：“所爲來者，誅王。〔爲，於僞翻；下同。〕今王頭至，謝罪；不戰而殞，利莫大焉。“乃以便宜案兵，告大農軍，而使使奉王頭馳報天子。詔罷兩將兵，〔將，即亮翻。〕曰：“郢等首惡，獨無諸孫繇君醜不與謀焉。”〔張晏曰：繇，邑號也。師古曰：繇，音搖。與，讀曰預。〕乃使中郎將立醜爲越繇王，奉閩越先祭祀。餘善已殺郢，威行於國，國民多屬，竊自立爲王，繇王不能制。上聞之，爲餘善不足復興師，曰：“餘善數與郢謀亂；〔復，扶又翻。數，所角翻。〕而後首誅郢，師得不勞。“因立餘善爲東越王，與繇王並處。〔處，昌呂翻。〕
上使莊助諭意南越。南越王胡頓首曰：“天子乃爲臣興兵討閩越，死無以報德！“遣太子嬰齊入宿衛，謂助曰：“國新被寇，〔被，皮義翻。〕使者行矣，胡方日夜裝，入見天子。”〔見，賢遍翻；下同。〕助還，過淮南，上又使助諭淮南王安以討越事，嘉答其意，安謝不及。助既去南越，南越大臣皆諫其王曰：“漢興兵誅郢，亦行以驚動南越。且先王昔言：『事天子期無失禮。』要之，不可以說好語入見，〔言不可喜漢使好語而入朝也。說，讀曰悅。〕則不得復歸，亡國之勢也。“於是胡稱病，竟不入見。
⑦是歲，韓安國爲御史大夫。
⑧東海太守濮陽汲黯爲主爵都郡。〔按汲黯傳：其先有寵於衛君，至黯十世，世爲卿大夫。蓋食採於汲，因以爲氏。班表：主爵中尉，秦官，掌列侯；景帝中六年，更名都尉；武帝太初元年，更名右扶風，治內史右地。濮，博木翻。〕始，黯爲謁者，以嚴見憚。東越相攻，上使黯往視之；不至，至吳而還，報曰：“越人相攻，固其俗然，不足以辱天子之使。“河內失火，延燒千餘家，上使黯往視之；還，報曰：“家人失火，屋比延燒，〔師古曰：家人，猶言庶人家也。比，近也；言屋相近，故連延而燒也。比，頻寐翻。〕不足憂也。臣過河南，河南貧人傷水旱萬餘家，或父子相食，臣謹以便宜，持節發河南倉粟以振貧民。臣請歸節，伏矯制之罪。”〔師古曰：矯，託也；託言奉制詔而行之也。漢律：矯制者，論棄市罪。〕上賢而釋之。其在東海，治官理民，好清靜，擇丞、史任之，〔如淳曰：擇丞及史任之也。漢律：太守、都尉、諸侯內史，史各一人，卒史、書佐各十人。餘據漢制，郡守之屬有丞，有諸曹掾史。好，呼到翻。〕責大指而已，不苛小。黯多病，臥閨閣內不出；歲餘，東海大治，稱之。〔治，直吏翻；下同。〕上聞，召爲主爵都尉，列於九卿。〔漢太常、郎中令、中大夫令、太僕、大理、大行令、宗正、大司農、少府，爲正九卿；中尉、主爵都尉、內史，列於九卿。〕其治務在無爲，引大體，不拘文法。
黯爲人，性倨少禮，〔師古曰：倨，簡傲也。少，詩沼翻。〕面折，不能容人之過。〔折，之舌翻。〕時天子方招文學儒者，上曰：“吾欲云云。”〔張晏曰：所言欲施仁義也。師古曰：云云，猶言如此如此也，史略其辭耳。〕黯對曰：“陛下內多欲而外施仁義，柰何欲效唐、虞之治乎！“上默然，怒，變色而罷朝，公卿皆爲黯懼。上退，謂左右曰：“甚矣汲黯之戇也！“羣臣或數黯，〔師古曰：數，責也，音所具翻。〕黯曰：“天子置公卿輔弼之臣，寧令從諛承意，陷主於不義乎！且已在其位，縱愛身，柰辱朝廷何！“黯多病，病且滿三月；上常賜告者數，〔數，所角翻。〕終不愈。最後病，莊助爲請告。〔爲，於僞翻。〕上曰：“汲黯何如人哉？“助曰：“使黯任職居官，無以逾人；然至其輔少主，守城深堅，招之不來，麾之不去，雖自謂賁、育亦不能奪之矣！”〔賁，音奔。〕上曰：“然。古有社稷之臣，至如黯，近之矣！”〔近，其靳翻〕
匈奴來請和親，天子下其義。〔下，遐嫁翻。〕大行王恢，燕人也，習胡事，議曰：“漢與匈奴和親，率不過數歲，即復倍約；〔倍，蒲妹翻。〕不如勿許，興兵擊之。“韓安國曰：“匈奴遷徙鳥舉，難得而制，〔言其輕疾，逐水草遷徙，若鳥之舉也。〕自上古不屬爲人。〔不以人類待之。〕今漢行數千裏與之爭利，則人馬罷乏；〔罷，讀曰疲。〕虜以全制其敝，此危道也。不如和親。“羣臣議者多附安國，於是上許和親。
元光元年（丁未，公元前一三四年）
①冬，十一月，初令郡國舉孝廉各一人，〔師古曰：孝，謂善事父母者；廉，謂清廉有廉隅者也。〕從董仲舒之言也。
②衛尉李廣爲驍騎將軍，屯雲中，〔週末置左、右、前、後將軍，秦、漢因之，位上卿。至武帝置驍騎、車騎等將軍，後來名號浸多，不可勝紀，謂之雜號將軍。盤洲洪氏曰：西漢雜號將軍掌征伐背叛，事訖則罷，不常置也。驍，堅堯翻。〕中尉程不識爲車騎將軍，〔姓譜：程本自顓頊重黎之後，周宣王時，程伯休父入爲大司馬，封於程者以爲氏；與司馬氏同出。〕屯雁門；六月，罷。廣與程不識俱以邊太守將兵，有名當時。廣行無部伍、行陳，〔部者，軍行各有分部；伍者，五人爲伍也。部有校尉，伍有伍長。行，戶剛翻。陳，讀曰陣。〕就善水草舍止，人人自便，不擊刁斗以自衛，〔孟康曰：刁斗，以銅作鐎，受一斗，晝炊飲食，夜擊持行夜，名曰刁斗。蘇林曰：形如鋗，無緣。荀悅曰：刁斗，小鈴，如宮中傳夜鈴也。索隱曰：鋗，即鈴也。埤蒼雲：鐎，溫器有板；鬥，似銚，無緣。師古曰：鐎，音譙。鋗，火玄翻；鋗，即銚也。銚，音姚。緣，去聲。〕莫府省約文書；然亦遠斥候，〔淮南子曰：斥，度也；候，視也，望也。〕未嘗遇害。程不識正部曲、行伍、營陳，擊刁斗，士吏治軍簿〔師古曰：簿，文簿。治，直之翻；下言治同。〕至明，軍不得休息；然亦未嘗遇害。不識曰：“李廣軍極簡易，〔易，以豉翻。〕然虜卒犯之，無以禁也；〔卒，讀曰猝。〕而其士卒亦佚樂，鹹樂爲之死。〔樂，音洛；下同。〕我軍雖煩擾，然虜亦不得犯我。“然匈奴畏李廣之略，士卒亦多樂從李廣而苦程不識。〔師古曰：苦，謂厭苦之也。〕
臣光曰：易曰：“師出以律，否臧兇。”〔否，音鄙。易師卦初六爻辭。王弼注曰：齊衆以律，失律則散；故師出以律。律不可失；失律而臧，何異於否！失令有功，法所不赦。故師出不以律，否臧皆兇。〕言治衆而不用法，無不兇也。李廣之將，使人人自便。以廣之材，如此焉可也；然不可以爲法。何則？其繼者難也；況與之並時而爲將乎！夫小人之情，樂於安肆而昧於近禍，彼既以程不識爲煩擾而樂於從廣，且將仇其上而不服。然則簡易之害，非徒廣軍無以禁虜之倉卒而已也！故曰”兵事以嚴終”，爲將者，亦嚴而已矣。然則效程不識，雖無功，猶不敗；效李廣，鮮不覆亡哉！〔鮮，息淺翻。〕
③夏，四月，赦天下。
④五月，詔舉賢良、文學，上親策之。
⑤秋，七月，日有食之。
