△卷第一百四十五
梁紀一〔起玄黓敦牂（壬午），盡閼逢涒灘（甲申），凡三年。〕
〔齊宣德太后詔蕭衍自建安郡公進爵梁公，衍志也。尋進爵為王，尋受齊禪，國因號曰梁。〕
高祖武皇帝〔諱衍，字叔達，小字練兒，南蘭陵中都里人，姓蕭氏。與齊同出淮陰令整，三世至順之，順之於齊高帝為族弟，帝，順之之子也。按通鑑武皇帝紀凡十八卷，以一二為次，此卷「武皇帝」之下合有「一」字。〕
天監元年（壬午、五○二）自是年三月以前，猶是齊和帝中興二年。〕
1春，正月，齊和帝遣兼侍中席闡文等慰勞建康。〔勞，力到翻。〕
2大司馬衍下令：「凡東昏時浮費，自非可以習禮樂之容，繕甲兵之備者，餘皆禁絕。」〕
3戊戌，迎宣德太后入宮，臨朝稱制；衍解承製。〔衍承製見上捲上年。蹔解之以覘人心。朝，直遙翻。〕
4己亥，以寧朔將軍蕭昺監南兗州諸軍事。昺，衍之從父弟也。〔昺，兵永翻。昺與帝同祖治書侍御史道賜。監，工銜翻。從，才用翻。〕
5壬寅，進大司馬衍都督中外諸軍事，劍履上殿，贊拜不名。〔上，時掌翻。〕
6己酉，以大司馬長史王亮為中書監、尚書令。
7初，大司馬與黃門侍郎範雲、南清河太守沈約、司徒右長史任昉同在竟陵王西邸，〔事見一百三十六卷齊武帝永明二年。守，式又翻。任，音壬。昉，分兩翻。〕意好敦密，〔敦，厚也。好，呼到翻。〕至是，引雲為大司馬諮議參軍、領錄事，〔衍錄尚書，其錄府事使雲領之。〕約為驃騎司馬，〔為衍驃騎大將軍府司馬。驃，匹妙翻。騎，奇寄翻。〕昉為記室參軍，與參謀議。前吳興太守謝朏、國子祭酒何胤先皆棄官家居，〔齊明帝建武初，朏、胤皆棄官去。朏，敷尾翻。先，悉薦翻。〕衍奏徵為軍諮祭酒，朏、胤皆不至。
大司馬內有受禪之志，沈約微扣其端，大司馬不應；他日，又進曰：「今與古異，不可以淳風期物。〔淳風，謂淳古之風也。〕士大夫攀龍附鳳，皆望有尺寸之功。今童兒牧豎皆知齊祚已終，明公當承其運，天文讖記又復炳然；〔讖，楚譖翻。〕天心不可違，人情不可失。苟曆數所在，雖欲謙光，亦不可得已。」〔易曰：謙尊而光。〕大司馬曰：「吾方思之。」約曰：「公初建牙樊、沔，此時應思；〔沔，彌兗翻。〕今王業已成，何所復思！若不早定大業，脫有一人立異，即損威德。且人非金石，時事難保，豈可以建安之封遺之子孫！〔復，扶又翻；下無復、豈復同。遺，唯孝翻。〕若天下還都，公卿在位，則君臣分定，〔分，扶問翻。〕無復異心，君明於上，臣忠於下，豈復有人方更同公作賊！」大司馬然之。約出，大司馬召範雲告之， 雲對略同約旨，大司馬曰：「智者乃爾暗同。卿明早將休文更來！」〔將，攜也，挾也，領也。休文，沈約字也。〕雲出，語約，約曰：「卿必待我！」雲許諾，而 約先期入。〔語，牛倨翻。先，悉薦翻。〕大司馬命草具其事，約乃出懷中詔書並諸選置，大司馬初無所改。俄而雲自外來，至殿門，不得入，徘徊壽光閤外，但云 「咄咄！」〔江南禁中有壽光省。咄，當沒翻。毛晃曰：咄咄，諮嗟語也。〕約出，問曰：「何以見處？」約舉手向左，〔謂處之以尚書左僕射也。處，昌呂翻。〕雲笑曰：「不乖所望。」有頃，大司馬召雲入，嘆約才智縱橫，〔縱，子容翻。〕且曰：「我起兵於今三年矣，〔東昏侯永元二年十一月，衍起兵，至是首尾三年。〕功臣諸將實有其勞，〔將，即亮翻。〕然成帝業者，卿二人也。」
甲寅，詔進大司馬位相國，總百揆，揚州牧，封十郡為梁公，〔時以豫州之梁郡、歷陽、南徐州之義興、揚州之淮南、宣城、吳興、會稽、新安、東陽凡十郡為梁公國。相，息亮翻。〕備九錫之禮，置梁百司，去錄尚書之號，〔去，羌呂翻。〕驃騎大將軍如故。二月，辛酉，梁公始受命。
齊湘東王寶晊，〔晊，之日翻。〕安陸昭王緬之子也，〔緬，齊明帝之弟。緬，彌兗翻。〕頗好文學。〔好，呼到翻。〕東昏侯死，寶晊望物情歸己，坐待法駕，既而王珍國等送首梁公，梁公以寶晊為太常，寶晊心不自安。壬戌，梁公稱寶晊謀反，並其弟江陵公寶覽、汝南公寶宏皆殺之。
8丙寅，詔梁國選諸要職，悉依天朝之制。〔朝，直遙翻。〕於是以沈約為吏部尚書兼右僕射，範雲為侍中。
梁公納東昏餘妃，頗妨政事，範雲以為言，梁公未之從。雲與侍中、領軍將軍王茂同入見，〔自沈約至王茂，皆梁國官也。見，賢遍翻。〕雲曰：「昔沛公入關，婦女無所幸，此范增所以畏其志大也。〔事見九卷漢高帝元年。〕今明公始定建康，海內想望風聲，柰何襲亂亡之跡，以女德為累乎！」〔左傳：富辰曰：女德無極。杜預註雲：婦女之志，近之則不知止足。累，力瑞翻。〕王茂起拜曰：「範雲言是也。公必以天下為念，無宜留此。」梁公默然。雲即請以餘氏賚王茂，〔賚，洛代翻。〕梁公賢其意而許之。明日，賜雲、茂錢各百萬。
丙戌，詔梁公增封十郡，進爵為王。〔時以豫州之南譙。廬江，江州之尋陽，郢州之武昌、西陽，南徐州之南琅邪、南東海、晉陵，揚州之臨海、永嘉十郡益梁國。〕癸巳，受命，赦國內及府州【章：十二行本「州」下有「所統」二字；乙十一行本同；孔本同；退齋校同。】殊死以下。〔自進爵為王己上，凡詔皆以宣德太后稱制行之。〕
9辛丑，殺齊邵陵王寶攸、晉熙王寶嵩、桂陽王寶貞。〔南史齊紀作「寶攸」，本傳作「寶脩」。三王皆明帝之子。〕
梁王將殺齊諸王，防守猶未急。鄱陽王寶寅家閹人顏文智與左右麻拱等密謀穿牆夜出寶寅，具小船於江岸，著烏布襦，〔著，則略翻。襦，汝朱翻，短衣也。〕腰繫千餘錢，潛赴江側，躡屩徒步，足無完膚。〔屩，居勺翻，草履也。〕防守者至明追之，寶寅詐為釣者，隨流上下十餘裏，追者不疑。待散，乃渡西岸投民華文榮家，〔待散，待追者散也。華，戶化翻。〕文榮與其族人天龍、惠連棄家將寶寅遁匿山澗，賃驢乘之，晝伏夜行，抵壽陽之東城。魏戍主杜元倫馳告揚州刺史任城王澄，以車馬侍衛迎之。〔任，音壬。〕寶寅時年十六，徒步憔悴，〔悴，秦醉翻。〕見者以為掠賣生口。澄待以客禮，寶寅請喪君斬衰之服，澄遣人曉示情禮，以喪兄齊衰之服給之。〔喪，息浪翻。衰，倉回翻。齊，音諮。〕澄帥官僚赴弔，寶寅居處有禮，一同極哀之節。〔禮，居君父之喪極哀。帥，讀曰率。處，昌呂翻。〕壽陽多其義，故皆受慰喭；〔撫而安之曰慰，引生曰唁，唁，與喭同，魚戰翻。〕唯不見夏侯一族，〔夏侯之族本譙郡譙人，居於壽陽。夏，戶雅翻。〕以夏侯詳從梁王故也。澄深器重之。〔為蕭寶寅貴顯於魏而不終張本。〕
10齊和帝東歸，〔將東歸建康也。〕以蕭憺為都督荊、湘等六州諸軍事、荊州刺史。〔憺，徒敢翻，又徒濫翻。〕荊州軍旅之後，公私空乏，憺厲精為治，〔治，直吏翻。〕廣屯田，省力役，存問兵死之家，供其乏困。自以少年居重任，〔少，詩照翻。〕謂佐吏曰：「政之不臧，士君子所宜共惜。吾今開懷，卿其無隱！」於是人人得盡意，民有訟者皆立前待符教，決於俄頃，曹無留事。荊人大悅。
11齊和帝至姑孰，丙辰，下詔禪位於梁。
12丁巳，廬陵王寶源卒。〔非疾也。寶源者，齊明帝第五子。〕
13魯陽蠻魯北鷰等起兵攻魏潁州。〔魏置潁州於汝陰，又，潁州郡舊置潁州。〕
14夏，四月，辛酉，宣德太后令曰：「西詔至，〔齊和帝雖已至姑孰，其地猶在建康之西，故曰西詔。〕帝憲章前代，〔憲章前代者，以前代為法 度也。〕敬禪神器於梁，明可臨軒〔明，謂明旦也。〕遣使恭授璽紱，未亡人歸於別官。」〔古者君薨，其夫人在者自稱未亡人。使，疏吏翻。璽，斯氏翻。紱，音 弗。〕壬戌，發策，遣兼太保、尚書令亮等奉皇帝璽紱詣梁宮。〔亮，王亮也。〕丙寅，梁王即皇帝位於南郊，大赦，改元。〔始改元天監。〕是日，追贈兄懿為丞相，封長沙王，諡曰宣武，葬禮依晉安平獻王故事。〔懿為東昏侯所殺，葬不成禮，今依晉葬安平王孚禮葬之。〕
丁卯，奉和帝為巴陵王，宮於姑孰，優崇之禮，皆倣齊初。〔倣齊奉汝陰王之禮。〕奉宣德太后為齊文帝妃，王皇后為巴陵王妃。齊世王、侯封爵，悉從降省，〔降者，王降公，公降侯。省者，除其封國。省，所梗翻。〕唯宋汝陰王不在除例。〔備三恪也。〕
追遵皇孝為文皇帝，廟號太祖；皇妣為獻皇后。〔考異曰：南史雲五月追尊。今從梁書。〕追諡妃郗氏曰德皇后。〔東昏侯永元元年，郗氏卒於襄陽。郗，醜之翻。〕封文武功臣車騎將軍夏侯詳等十五人為公、侯。〔騎，奇寄翻。〕立皇弟中護軍宏為臨川王，南徐州刺史秀為安成王，雍州刺史偉為建安王，〔雍，於用翻。〕左衛將軍恢為鄱陽王，荊州刺史憺為始興王；以宏為揚州刺史。
丁卯，以中書監王亮為尚書令，相國左長史王瑩為中書監，吏部尚書沈約為尚書僕射，長兼侍中範雲為散騎常侍、吏部尚書。
15詔凡後宮、樂府、西解、暴室諸婦女一皆放遣。〔解，讀曰廨。一皆放遣，一切盡放遣之也。〕
16戊辰，巴陵王卒。時上欲以南海郡為巴陵國，徙王居之。沈約曰：「古今殊事，魏武所云『不可慕虛名而受實禍。』」〔沈約夢齊和帝劍斷其舌，天之報應固不爽也。〕上頷之，乃遣所親鄭伯禽詣姑孰，以生金進王，王曰：「我死不須金，醇酒足矣。」乃飲沈醉；〔沈，持林翻。〕伯禽就摺殺之。〔時年十五。摺，落合翻。〕
王之鎮荊州也，琅邪顏見遠為錄事參軍，及即位，為治書侍御史兼中丞，〔治，直之翻。〕既禪位，見遠不食數日而卒。〔史言齊臣以死殉和帝者僅一顏見遠。〕上聞之曰：「我自應天從人，〔曰從人者，避皇考順之諱也。〕何預天下士大夫事，而顏見遠乃至於此！」〔此言不可以訓。〕
17庚午，詔：「有司依周、漢故事，議贖刑條格，〔舜典曰：金作贖刑。註曰：誤入而刑，出金以贖罪。周穆王訓夏贖刑，亦以以五刑之闢，疑者罰贖。至漢文帝令民入粟以贖罪；武帝令死罪入贖，錢五十萬減死一等。蓋自虞及周疑誤者贖，漢則凡犯罪者皆可得而入贖。〕凡在官身犯鞭杖之罪，悉入贖停罰，其臺省令史、士卒欲贖者聽之。」
18以謝沭縣公寶義為巴陵王，奉齊祀。〔上之受禪也，寶義以晉安王降封謝沭縣公。晉志謝沭縣屬臨賀郡。沭，食聿翻。〕寶義幼有廢疾，不能言，故獨得全。
齊南康侯子恪柔弟祁陽侯子範嘗因事入見，〔子恪、子範，齊豫章王嶷子也。祁陽縣，吳立，宋屬零陵郡。見，賢遍翻。〕上從容謂曰：〔從，千容翻。〕「天下公器，非可力取，苟無期運，雖項籍之力終亦敗亡。宋孝武性猜忌，兄弟粗有令名者皆鴆之，〔謂南平王鑠也。粗，坐五翻。〕朝臣以疑似枉死者相繼。〔謂顏竣、王僧達、周朗、沈懷文等。朝，直遙翻。〕然或疑而不能去，〔去，羌呂翻；下同。〕或不疑而卒為患，如卿祖以材略見疑，而無如之何。〔此正指不疑而卒為患者，謂明帝盡殺孝武帝子孫也。〕我於時已生，彼豈知我應有今日！固知有天命者非人所害。我初平建康，人皆勸我除去卿輩以壹物心，我於時依而行之，誰謂不可！正以江左以來，代謝之際，必相屠滅，感傷和氣，所以固祚不長。又，齊、梁雖雲革命，事異前世，我與卿兄弟雖復絕服，〔五服之親，至於袒免則無服矣。去，羌呂翻。復，扶又翻；下可復、無復同。〕宗屬未遠，齊業之初亦共甘苦，〔齊、宋禪代之際，帝父順之參預佐命。〕情同一家，豈可遽如行路之人！卿兄弟果有天命，非我所殺；若無天命，何忽行此！當足示無度量耳。且建武塗炭卿門，〔謂齊明帝建武中誅高、武子孫。〕我起義兵，非唯自雪門恥，亦為卿兄弟報仇。〔為，於偽翻。〕卿若能在建武、永元之世〔永元，齊東昏侯年號。〕撥亂反正，〔謂齊明帝父子為亂，高、武子孫為正。〕我豈得不釋戈推奉邪！我自取天下於明帝家，非取之於卿家也。昔劉子輿自稱成帝子，光武言：『假使成帝更生，天下亦不可復得，況子輿乎！』〔事見三十九卷漢更始元年。〕曹志，魏武帝之孫，為晉忠臣。〔事見八十一卷晉武帝太康四年。〕況卿今日猶是宗室，我方坦然相期，卿無復懷自外之意！〔「無」，當作「毋」。〕小待，當自知我寸心。」子恪兄弟凡十六人，皆仕梁，子恪、子範、子質、子顯、子雲、子暉並以才能知名，歷官清顯，各以壽終。〔史言帝所誅夷者齊明帝之後，高帝之後固無恙也。〕
19詔徵謝朏為左光祿大夫、開府儀同三司，〔朏，敷尾翻。〕何胤為右光祿大夫，何點為侍中；胤、點終不就。
20癸酉，詔「公車府謗木、肺石傍各置一函，〔周禮大司寇以肺石達窮民，註雲：肺石，赤石也。肺，芳廢翻。〕若肉食莫言，欲有橫議，投謗木函；〔杜預曰：肉食，在位者。布衣處士而議朝政，謂之橫議。橫，戶孟翻。〕若以功勞才器冤沈莫達，投肺石函。」〔沈，持林翻。〕
上身服浣濯之衣，常膳唯以菜蔬。每簡長吏，務選廉平，皆召見於前，勗以政道。〔見，賢遍翻。勗，許玉翻，勉也。〕擢尚書殿中郎到溉為建安內史，左戶侍郎鬷為晉安太守，〔杜佑曰：宋、齊度支尚書統度支、左戶、右戶、金部、庫部六曹。鬷，子公翻。沈約曰：建安本閩越，秦立為閩中郡，漢武帝滅閩越，徙其民於江、淮間，虛其地，後有遁逃山谷間者頗出，立為冶縣，屬會稽。司馬彪雲：章安是故冶。然則臨海亦冶地也。後分冶地為會稽東、南二部都尉；東部，臨海是也；南部，建安是也。吳孫休永安三年，分南部立為建安郡，晉武帝太康三年分建安立晉安郡。詳考沈志，建安郡則今南劍、邵武、建寧之地，晉安郡則今福州之地，沈志，洪氏隸釋辯之甚詳，註已見前。〕二人皆以廉潔著稱。溉，彥之曾孫也。〔到彥之，宋文帝將。〕又著令：「小縣令有能，遷大縣，大縣有能，遷二舌石。」以山陰令丘仲孚為長沙內史，武康令東海何遠為宣城太守，由是廉能莫不知勸。
21魯陽蠻圍魏湖陽，〔湖陽縣，漢屬南陽郡，晉省，元魏後於此置西淮南郡及南襄州，隋為湖陽縣，唐並湖陽，入棗陽縣。〕撫軍將軍李崇將兵擊破之，〔將，即亮翻。〕斬魯北鷰；徙萬餘戶於幽、並諸州及六鎮，尋叛南走，所在追討，比及河，殺之皆盡。〔比，必利翻。〕
22閏月，丁巳，魏頓丘匡公穆亮卒。〔諡法：貞心大度曰匡。〕
23齊東昏侯嬖臣孫文明等，雖經赦令，猶不自安，五月，乙亥夜，帥其徒數百人，因運荻炬，束仗入南、北掖門作亂，〔荻炬者，東荻為火炬用也。因運此，遂束兵仗於荻中以入。嬖，卑義翻，又傳計翻。帥，讀曰率。〕燒神虎門、總章觀，入衛尉府，殺衛尉洮陽愍侯張弘策。〔觀，古玩翻。洮陽縣屬零陵郡。洮，音兆。〕前軍司馬呂僧珍直殿內，以宿衛兵拒之，不能卻。上戎服御前殿，曰：「賊夜來，是其眾少，曉則走矣。」〔少，詩沼翻。〕命擊五鼓，領軍將軍王茂、驍騎將軍張惠紹聞難，引兵赴救，盜乃散走，討捕，悉誅之。〔擊五鼓，晉檀祗破司馬國璠之故智也。驍，堅堯翻。騎，奇寄翻。難，乃旦翻。〕
24江州刺史陳伯之，目不識書，得文牒辭訟，唯作大諾而已，有事，典籤傳口語，與奪決於主者。〔伯之手不能書，典籤傳其口之所言。〕豫章人鄧繕、永興人戴永忠〔漢會稽諸暨縣，吳更名永興。〕有舊恩於伯之，伯之以繕為別駕，永忠為記室參軍。河南褚緭居建康，〔緭，於貴翻。考異曰：魏書蕭寶寅傳作「褚胃」，今從梁書。〕素薄行，仕宦不得志，頻造尚書範雲，雲不禮之。〔行，下孟翻。造，七到翻。範雲時為吏部尚書。〕緭怒，私謂所親曰：「建武以後，草澤下族悉化成貴人，吾何罪而見棄！今天下草創，饑饉不已，喪亂未可知。〔喪，息浪翻。〕陳伯之擁強兵在江州，非主上舊臣，有自疑之意；且熒惑守南鬥，詎非為我出邪！〔晉天文志：將有天子之事，佔於南鬥。南斗六星，天廟也，主兵。為，於偽翻。〕今者一行事若無成，入魏不失作河南郡守。」〔守，式又翻。〕遂投伯之，大見親狎。作之又以鄉人朱龍符為長流參軍，〔陳伯之，濟陰人。職官分紀：長流參軍主禁防。晉從公府有長流參軍；小府無長流參軍，置禁防參軍。顏氏家訓：或問：何故名治獄參軍為長流？答曰：帝王世紀雲，帝少昊崩，其神降於長流之山。此事本出山海經，於祀主秋。按周禮秋官司寇主刑罰。長流之職，漢、魏捕賊掾耳；晉、宋以來，始為參軍，上屬司寇，故取秋帝所居為嘉名焉。〕並乘伯之愚闇，恣為姦利。
上聞之，使陳虎牙私戒伯之，又遣人代鄧繕為別駕，伯之不受命，表雲：「龍符驍勇，〔驍，堅堯翻。〕鄧繕有績效；臺所遣別駕，請以為治中。」繕於是日夜說伯之雲：「臺家府藏空竭，復無器仗，三倉無米，東境飢流，〔三倉，太倉、石頭倉及常平倉。又按五代史志，梁司農卿主農功倉廩，統太倉等令，又管左、右、中部三倉丞。東境，三吳、會稽之地。說，式芮翻。復，扶又翻；下若復同。〕此萬世一時也。機不可失！」緭、永忠共贊成之。伯之謂繕：「今啟卿，若復不得，即與卿共反。」上敕伯之以部內一郡處繕，〔處，昌呂翻。〕於是伯之集府州僚佐謂曰：「奉齊建安王教，帥江北義勇十萬，已次六合，〔齊建安王，蕭寶寅也，時奔魏。據宋史〔書〕，六合山在烏江縣界。五代志：江都郡六合縣，宋、齊之秦郡尉氏縣也。帥，讀曰率；下同。〕見使以江州見力運糧速下。〔見力之見，賢遍翻。〕我荷明帝厚恩，誓死以報。」即命纂嚴，使緭詐為蕭寶寅書以示倷佐，於聽事前為壇，歃血共盟。
緭說伯之曰：〔荷，下可翻。聽，讀曰廳。歃，色甲翻。說，式芮翻。〕「今舉大事，宜引眾望。長史程元沖，不與人同心；臨川內史王觀，僧虔之孫，人身不惡，可召為長史以代元沖。」〔觀，古玩翻。〕伯之從之，仍以緭為尋陽太守，永忠為輔義將軍，龍符為豫州刺史。觀不應命。豫章太守酄伯倫起郡兵拒守。程元沖既失職於家，合帥數百人，〔合眾而帥之以攻伯之。〕乘伯之無備，突入至聽事前；〔聽，讀與廳同。〕伯之自出格鬬，元沖不勝，逃入廬山。〔廬山在江州南。〕伯之密遣信報虎牙兄弟，皆逃奔盱眙。〔盱眙，音籲怡。〕
戊子，詔以領軍將軍王茂為徵南將軍、江州刺史，帥眾討之。
25魏揚州子峴戍主黨法宗〔黨，底朗翻，姓也。杜佑通典德浪翻。峴，戶典翻；下同。〕襲大峴戍，破之，虜龍驤將軍邾菩薩。〔驤，思將翻。菩，薄乎翻。薩，桑葛翻。〕
26陳伯之聞王茂來，謂褚緭等曰：「王觀既不就命，鄭伯倫又不肯從，便應空手受困。今先平豫章，開通南路，多發丁力，益運資糧，然後席捲北向，以撲飢疲之眾，不憂不濟。」〔卷，讀曰捲。北向，謂北下攻建康也。撲，普木翻。〕六月，留鄉人唐蓋人守城，〔守尋陽城。〕引兵趣豫章，攻伯倫，不能下。〔趣，七喻翻。〕王茂軍至，伯之表裏受敵，遂敗走，間道渡江，與虎牙等及褚、緭俱奔魏。〔間，古莧翻。〕
27上遣左右陳建孫送劉季連子弟三人入蜀，使諭旨慰勞。〔勞，力到翻。〕季連受命，飭還裝，益州刺史鄧元起始得之官。
初，季連為南郡太守，不禮於元起。〔鄧元起，南郡當陽人。〕都錄朱道琛有罪，〔都錄，蓋郡之首吏，總錄諸吏者也。琛，醜林翻。〕季連欲殺之，逃匿得免。至是，道琛為元起典籤，說元起曰：〔說，式芮翻；下或說同。〕「益州亂離已久，公私虛耗。劉益州臨歸，豈辦遠遣迎候，道琛請先使檢校，〔使，疏吏翻。〕緣路奉迎，不然，萬裏資糧，未易可得。」元起許之。道琛既至，言語不恭，又歷造府州人士，見器物，輒奪之，有不獲者，語曰：〔易，以豉翻。造，七到翻。語，牛倨翻。〕「會當屬人，何須苦惜！」於是軍府大懼，謂元起必誅季連，禍及黨與，競言之於季連。季連亦以為然，且懼昔之不禮於元起，乃召兵算之，有精甲十萬，歎曰：「據天險之地，握此強兵，進可以匡社稷，退不失作劉備，捨此安之！」遂召佐史，矯稱齊宣德太后令，聚兵復反，收朱道琛，殺之。〔史言劉季連阻兵，釁起於朱道琛。〕召巴西太守朱士略及涪令李膺，並不受命。〔涪，音浮。〕是月，元起至巴西，士略開門納之。
先是，蜀民多逃亡，聞元起至，爭出投附，皆稱起義兵應朝廷，軍士新故三萬餘人。〔新，謂蜀民新附者；故，謂元起從行者。先，式薦翻。〕元起在道久，糧食乏絕，或說之曰：「蜀土政慢，民多詐疾，若檢巴西一郡籍注，因而罰之，所獲必厚。」〔謂民多詐疾，注之於籍，以避徵役。說，輸芮翻。〕元起然之。李膺諫曰：「使君前有嚴敵，後無繼援，山民始附，於我觀德。〔言山民觀望，我德則附，否則攜貳。使，疏吏翻。〕若糾以刻薄，民必不堪，眾心一離，雖悔無及。何必起疾可以濟師！〔起疾，謂糾之以刻薄，民所灴堪，則是興長病端。一曰：起疾，謂起詐疾者。杜預曰：濟，益也。〕膺請出圖之，不患資糧不足也。」元起曰：「善。一以委卿！」膺退，帥當民上軍資米，〔帥，讀曰率。上，時掌翻。〕得三萬斛。
28秋，八月，丁未，命尚書刪定郎濟陽蔡法度損益王植之集註舊律，〔王植之集定張、杜律見一百三十七卷齊武帝永明九年。濟，子禮翻。〕為梁律，仍命與尚書令王亮、侍中王瑩、尚書僕射沈約、吏部尚書範雲等九人同議定。
29上素善鍾律，欲釐正雅樂，乃自制四器，名之為「通」。〔五代史志：通，受聲廣九寸，宣聲長九尺，臨嶽高一寸二分。每通皆施三絃。一曰玄英通，二曰青陽通，三曰朱明通，四曰白藏通。〕每通施三絃，黃鍾絃用二百七十絲，長九尺，應鍾絃用一百四十二絲，長四尺七寸四分差強，中間十律，以是為差。〔黃鍾律長九寸，引而伸之為九尺。應鍾律長四寸二十七分寸之二十，引而伸之為四尺七寸四分差強。中間十律以是為差者，即上生、下生，三分益一、三分去一之數也。長，直亮翻；下同。〕因以通聲轉推月氣，悉無差違，而還得相中。又制十二笛，黃鍾笛長三尺八寸，應鍾苖長二尺三寸，中間十律以是為差，以寫通聲，飲古鍾玉律，並皆不差。〔樂有飲聲，飲者隨其聲而酌其清濁高下也。鄭譯因琵琶七調，以其所捻琵琶絃柱相飲為七 均，合城十二，以應十二律是也。〕於是被以八音，〔八音，金、石、絲、竹、匏、土、革、木。被，皮義翻。〕施以七聲，〔七聲，宮、商、角、徵、羽及變宮、 變徵。〕莫不和韻。先是，宮懸止有四鎛鍾，雜以編鍾，編磬、衡鍾凡十六虡。〔古者天子宮懸。周禮註雲：宮懸。四面。四面象宮室有牆，故謂之宮懸。凡鍾十六枚同在於虡，謂之編鍾。特懸者謂之鎛鍾。爾雅曰：大鍾謂之鎛。編磬亦十六枚而同虡。先，悉薦翻。鎛，補各翻。虡，其呂翻。〕上始命設十二鎛鍾，各有編鍾、編磬，凡三十六虡，而去衡鍾，四隅植建鼓。〔建鼓，大鼓也，少昊氏作之為建鼓之節。去，羌呂翻。〕
30魏高祖之喪，前太傅平陽公丕自晉陽赴，〔此太和二十三年事。〕遂留洛陽。丕年八十餘，歷事六世，〔丕，拓跋醫槐之曾孫，從世祖臨江，歷景、穆、文成、獻文、孝文及今主凡六世。〕位極公輔，而還為庶人。〔丕得罪見一百四十一卷齊明帝建武四年。〕魏主以其宗室耆舊，矜而禮之。乙卯，以丕為三老。
31魏揚州刺史任城王澄表請攻鍾離，魏主使羽林監敦煌範紹詣壽陽，並量進止。澄曰：「當用兵十萬，往來百日，乞朝廷速辦糧仗。」紹曰：「今秋已向末，方欲調發，〔任，音壬。敦，徒門翻。量，音良。調，徒引翻。〕兵仗可集，糧何由致！有兵無糧，何以克敵！」澄沈思良久曰：「實如卿言。」乃止。〔沈，持林翻。〕
32九月，丁巳，魏主如鄴。冬，十月，庚子，還至懷，與宗室近侍射遠，帝射三百五十餘步，羣臣刻銘以美之。甲辰，還洛陽。
33十一月，己未，立小廟以祭太祖之母，〔太祖之母，帝祖母也。〕每祭太廟畢，以一太牢祭之。
34甲子，立皇子統為太子。
35魏洛陽宮室始成。〔齊武帝永明十一年魏始營洛陽，至是宮室乃成。〕
36十二月，將軍張囂之侵魏淮南，取木陵戍；魏任城王澄遣輔國將軍成興擊之，【章：十二行本「之」下有「甲辰」二字；乙十一行本同；孔本同；張校同。】囂之敗走，魏復取木陵。〔水經註，木陵山在黃水西南，有木陵關。黃水東逕晉西陽城南，又東逕南光城南，又東逕弋陽郡東，又東北入於淮，謂之黃口。唐志，木陵關在光州光山縣南、黃州麻城縣東北。復，扶又翻。〕
37劉季連遣其將李奉伯等拒鄧元起，〔將，即亮翻。〕元起與戰，互有勝負。久之，奉伯等敗，還成都，元起進屯西平。〔晉安帝以秦、雍流民立懷寧郡，宋文帝元嘉十六年寄治成都，其屬縣有西平，蓋亦寄治成都城外，遂為實土。〕季連驅略居民，閉城固守。元起進屯蔣橋，去成都二十里，留輜重於琕。奉伯等間道襲琕，陷之，〔重，直用翻。郫，音疲。間，古莧翻。〕軍備盡沒。元起捨琕，徑圍州城；城局參軍江希之謀以城降，不克而死。〔宋有十八曹參軍，城局其一也。降，戶江翻。〕
38魏陳留公主寡居，僕射高肇、秦州刺史張彝皆欲尚之，公主許彝而不許肇。肇怒，譖彝於魏主，【章：十二行本「主」下有「彝」字；乙十一行本同；孔本作「尋」字；張校與孔本同。】坐沈廢累年。〔沈，持林翻。〕
39是歲，江東大旱，米鬥五千，民多餓死。
二年（癸未、五○三）
1春，正月，乙卯，以尚書僕射沈約為左僕射，吏部尚書範雲為右僕射，尚書令王亮為左光祿大夫。丙辰，亮坐正旦詐疾不登殿，削爵，廢為庶人。
2乙亥，魏主耕籍田。
3魏梁州氐楊會叛，行梁州事楊椿等討之。〔齊東昏永元二年書魏梁州刺史楊椿招降氐王楊集始，今乃為行梁州事，當考。〕
4成都城中食盡，升米三千，人相食。劉季連食粥累月，計無所出。上遣主書趙景悅宣詔受季連降，〔降，戶江翻；下同。〕季連肉怛請罪。鄧元起遷季連於城外，俄而造焉，待之以禮。〔造，七到翻。〕季連謝曰：「早知如此，豈有前日之事！」〔蓋言前日所以阻兵拒命，實為朱道琛搆間也。〕琕城亦降。元起誅李奉伯等，送季連詣建康。初，元起在道，懼事不集，無以為賞，士之至者皆許以辟命，於是受別駕、治中檄者將二千人。
季連至建康，入東掖門，數步一稽顙，以至上前。〔稽，音啟。〕上笑曰：「卿欲慕劉備，而曾不及公孫述，〔謂公孫述不肯降漢也。〕豈無臥龍之臣邪！」〔臥龍，謂諸葛孔明。〕赦為庶人。
5三月，己巳，魏皇后蠶於北郊。
6庚辰，魏揚州刺史任城王澄遣長風城【章：十二行本「城」作「戍」；乙十一行本同；孔本同；退齋校同；熊校同。】主奇道顯入寇，〔姓譜，奇姓，伯奇之後。〕取陰山、白笹二戍。〔據水經註，陰山關在弋陽縣西南；唐志，黃州麻城縣東北有陰山關。〕
7蕭寶寅伏於魏闕之下，〔此魏朝之闕門也。闕即古之象魏。〕請兵伐梁，雖暴風大雨，終不蹔移；會陳伯之降魏，亦請兵自效。魏主乃引八坐、門下入定議。〔八坐，謂令、僕及諸曹尚書。門下，謂侍中散騎常侍等官。蹔，與暫同。降，戶江翻。坐，徂臥翻。〕夏，四月，癸未朔，以寶寅為都督東揚等三州諸軍事、鎮東將軍、揚州刺史、丹楊公、齊王，禮賜甚厚，配兵一萬，令屯東城；〔此蓋漢、晉之東城縣地，以其地在壽陽之東，故置東揚州。〕以伯之為都督淮南諸軍事、平南將軍、江州刺史，屯陽石，〔即羊石城也，在廬江西北，霍丘東南。〕俟秋冬大舉。寶寅明當拜命，〔明，謂明旦也。〕自夜慟哭至晨。魏人又聽寶寅募四方壯勇，得數千人，以顏文智、華文榮等六人皆為將軍、軍主。〔顏文智將寶寅投華文榮，文榮等將寶寅投北。華，戶花翻。〕寶寅志性雅重，過期猶絕酒肉，〔禮，為兄弟服期喪。〕慘形悴色，蔬食粗衣，未嘗嬉笑。〔悴，秦醉翻。〕
8癸卯，蔡法度上樑律二十卷，〔上，時掌翻。〕令三十卷，科四十卷。詔班行之。
9五月，丁巳，霄城文侯範雲卒。〔霄城縣侯也。五代志：沔陽郡竟陵縣，舊曰霄城。卒，子恤翻；下同。〕
雲盡心事上，知無不為，臨繁處劇，〔處，昌呂翻。〕精力過人。及卒，眾謂沈約宜當樞管，〔樞管，謂管樞機也。今人猶謂樞密院為樞管。以此觀之，沈約位雖在範雲之右，而親任不及雲遠矣。〕上以約輕易，〔易，以豉翻。〕不如尚書左丞徐勉，乃以勉及右衛將軍【章：十二行本「軍」下有「汝南」二字；乙十一行本同；孔本同；退齋校同。】周捨同參國政。捨雅量不及勉，而清簡過之，兩人俱稱賢相，常留省內，罕得休下。〔休下，謂休偃下直也。〕勉或時還宅，羣犬驚吠；每有表奏，輒焚其笹。捨豫機密二十餘年，未嘗離左右，〔離，力智翻。〕國史、詔誥、儀體、法律、軍旅謀謨皆掌之，與人言謔，終日不絕，〔謔，迄卻翻，戲言也。〕而竟不漏泄機事，眾尤服之。〔史究言二人終身大概。〕
10壬申，斷諸郡縣獻奉二宮，惟諸州及會稽許貢任土，若非地產，亦不得貢。〔斷，音短；下頻斷同。二宮，上宮及東宮也。會稽，東土大郡也，故使之同於諸州。〕
11甲戌，魏楊椿等大破叛氐，斬首數千級。〔是年春，氐楊會叛。〕
12六月，壬午朔，魏立皇弟悅為汝南王。
13魏揚州刺史任城王澄表稱「蕭衍頻斷東關，〔斷，音短。〕欲令漅湖汎溢以灌淮南諸戍。吳、楚便水，且灌且掠，淮南之地將非國有。壽陽去江五百餘裏，眾庶惶惶，並懼水害。脫乘民之願，攻敵之虛，豫勒諸州，纂集士馬，有【章：十二行本「有」作「首」；乙十一行本同；孔本同；退齋校同。】秋大集，應機經略，雖混壹不能必果，江西自是無虞矣。」丙戌，魏發冀、定、瀛、相、並、濟六州二萬人，馬一千五百匹，〔相，息亮翻。濟，子禮翻。〕令仲秋之中異會淮南，並壽陽先兵三萬，〔先兵，先屯壽陽之兵。〕委澄經略；蕭寶寅、陳伯之皆受澄節度。
14謝朏輕舟出詣闕，〔朏，敷尾翻。〕詔以為侍中、司徒、尚書令。朏辭腳疾不堪拜謁，角巾自輿詣雲龍門謝。詔見於華林園，〔見，賢遍翻。〕乘小車就席。明旦，上幸朏宅，〔謝朏仕宋及齊，有宅在建康。〕宴語盡懽。朏固陳本志，不許；因請自還東迎母，許之。臨發，上復臨幸，〔復，扶又翻。〕賦詩餞別；王人送迎，相望於道。〔凡將上命者皆謂之王人。〕及還，詔起府於舊宅，禮遇優異。朏素憚煩，不省職事，眾頗失望。〔謝朏之於樊英又不及遠甚。省，悉景翻。〕
15甲午，以中書監不瑩為尚書右僕射。
16秋，七月，乙卯，魏平陽平公丕卒。
17魏既罷鹽池之禁，〔魏主踐阼之初，中尉甄琛表弛鹽禁，彭城王勰與邢巒以為不可，魏主詔從琛請。通鑑目錄已提其要，此事合載於一百四十三卷齊東昏永元二年，而通鑑正文逸其事，錯簡置於百四十六卷天監五年。〕而其利智為富強所專。庚午，復收鹽池利入公。〔復，扶又翻。〕
18辛未，魏以彭城王勰為太師，〔勰，音協。〕勰固辭。魏主賜詔敦諭，又為家人書，祈請懇至；〔為家人書，用家人叔姪之禮也。〕勰不得已，受命。
19八月，庚子，魏以鎮南將軍元英都督徵義陽諸軍事。司州刺史蔡道聞魏軍將至，遣驍騎將軍楊由帥城外居民三千餘家保賢首山，為三柵。〔驍，堅堯翻。騎，奇寄翻。帥，讀曰率。〕冬，十月，元英勒諸軍圍賢首柵，柵民任馬駒斬由降魏。〔任，音壬。降，戶江翻。〕
任城王澄命統軍黨法宗、傅豎眼、太原王神念等分兵寇東關、大峴、淮陵、九山，〔「淮陵」，恐當作「睢陵」。齊置徐州於鍾離，又僑置濟陰郡睢陵縣於郡界。五代志：鍾離郡化明縣，舊曰睢陵，置齊陰郡。化明，唐濠州之招義縣也。或曰：宋志，南徐州領淮陵郡，睢陵、淮陵皆屬漢徐部，是時既置徐州於鍾離，則亦置淮陵於鍾離界，未可知也。魏收志，陳留、鍾離二郡有朝歌縣，縣有九山城、黃溪水。按水經註，黃水出黃武山，東北流，逕南光城、弋陽等郡。今按今招信軍盱眙縣西南一十五里有三城，又西十五里至淮陵，城臨池河，池河過淮陵城西而北，入於淮，謂之池河口。九山店在淮北，南直淮陵。九山店之東則陷堈湖，南則馬城。淮流至此，謂之九山灣。其東則鳳凰州，在淮水中，約長十里。今土人亦呼九山灣為獅子渡，北兵渡淮之津要也。峴，戶典翻。〕高祖珍將三千騎為遊軍，澄以大軍繼其後。豎眼，靈越之子也。〔傅靈越從薛安都起兵，攻張永以應義嘉，兵潰而死。豎，而主翻。〕魏人拔關要，潁川、大峴三城，〔魏收志，霍州有北潁川郡，領潁川等三縣。水經註：梁立霍州，治灊縣天柱山。〕白塔、牽城、清溪皆潰。徐州刺史司馬明素將兵三千救九山，〔將，即亮翻；下同。〕徐州長史潘伯鄰救淮陵。寧朔將軍王燮保焦城，黨法宗等進拔焦城，破淮陵，十一月，壬午，擒明素，斬伯鄰。
先是，南梁太守馮道根戍阜陵，〔馮道根傳，以南梁太守領阜陵戍。先，悉薦翻。〕初到，修城隍，遠斥候，如敵將至，眾頗笑之。道根曰：「怯防勇戰，此之謂也。」〔其周防若怯，而臨戰則勇。〕城未畢，黨法宗等眾二萬奄至城下，眾皆失色。道根命大開門，緩服登城，選精銳二百人出與魏兵戰，破之。魏人見其意思閒暇，〔思，相吏翻。〕戰又不利，遂引去。道根將百騎擊高祖珍，破之。〔騎，奇寄翻。〕魏諸軍糧運絕，引退。以道根為豫州刺史。〔此時梁豫州治晉熙，道根蓋猶戍阜陵，特帶刺史耳。〕
20武興安王楊集始卒。己未，魏立其世子紹先為武興王；紹先幼，國事決於二叔父集起、集義。
21乙亥，尚書左僕射沈約以母憂去職。
22魏既遷洛陽，北邊荒遠，因以饑饉，百姓困弊。魏主加尚書左僕射源懷侍中、行臺，〔魏道武置行臺之官於鄴中山，今置於北邊。杜佑曰：魏末司馬師討諸葛誕，散騎常侍裴秀、尚書僕射陳泰、黃門侍郎鍾會等以行臺從。北齊行臺兼統民事自辛術始，隋謂之行臺省。〕使持節巡行北邊六鎮、恆、燕、朔三州，〔六鎮，列置於三州塞下。使，疏吏翻；下同。行，下孟翻。恆，戶登翻。燕，因肩翻。〕賑給貧乏，考論殿最，〔既使之賑恤貧民，又使之按察官吏。殿，丁練翻。〕事之得失皆先決後聞。懷通濟有無，飢民賴之。沃野鎮將於祚，〔沃野，漢朔方郡之屬縣也。魏平赫連，與統萬同置鎮，不在六鎮之數。將，即亮翻；下同。〕皇后之世父，〔世父，伯父承世嫡者。〕與懷通婚。時於勁方用事，勢傾朝野，〔朝，直遙翻。〕祚頗有受納。懷將入鎮，祚郊迎道左，懷不與語，即劾奏免官。〔劾，戶概翻，又戶得翻；下同。〕懷朔鎮將元尼須與舊交，貪穢狼籍，〔蘇鶚演義曰：狼籍者，物雜亂之貌；狼所臥籍之草皆穢亂。〕置酒請懷，謂懷曰：「命之長短，繫卿之口，豈可不相寬貸！」懷曰：「今日源懷與故人飲酒之坐，〔坐，徂臥翻。〕非鞫獄之所也。明日，公庭始為使者檢鎮將罪狀之處耳。」尼須揮淚無以對，竟按劾抵罪。懷又奏：「邊鎮事少而置官猥多，〔少，詩沼翻。〕沃野一鎮自將以下八百餘人，〔將，謂鎮將也。將，即亮翻。〕請一切五分損二。」魏主從之。
23乙酉，將軍吳子陽與魏元英戰於白沙，子陽敗績。〔白沙在齊安郡界。魏收志，有沙州，治白沙關城，註雲梁置。唐志，黃州黃陂縣有白沙關。〕
24魏東荊州蠻樊素安作亂，乙酉，以左衛將軍李崇為鎮南將軍、都督徵蠻諸軍事，將步騎討之。〔將，即亮翻。騎，奇寄翻。〕
25馮翊吉翂父為原鄉令，〔翂，撫文翻。漢雲帝中平二年分故鄣立原鄉縣，屬吳興郡。〕為姦吏所誣，逮詣廷尉，罪當死。翂年十五，檛登聞鼓，乞代父命。〔檛，則瓜翻。〕上以其幼，疑人教之，使廷尉卿蔡法度嚴君誘脅，取其款實。〔誘者，開之以生路；脅者，威之以纆索杻械，示將拷訊之。款，誠也。誘，音酉。〕法度盛陳拷訊之具，詰翂曰：「爾求代父，敕已相許，審能死不？〔所謂脅之也。拷，音考。詰，去吉翻。不，讀曰否。〕且爾童騃，若為人所教，亦聽悔異。」〔騃，五駭翻。所謂誘之也。悔異，猶律文所謂鱝異。〕翂曰：「囚雖愚幼，豈不知死之可憚！顧不忍見父極刑，故求代之。此非詳故，柰何受人教邪！明詔聽代，不異登仙，豈有回貳！」〔反前說為回，異前說為貳。〕法度乃更和顏誘之曰：「主上知尊侯無罪，行當得釋，觀君足為佳童，今若轉辭，幸可父子同濟。」翂曰：「父掛深劾，必正刑書；囚瞑目引領，唯聽大戮，〔劾，戶概翻，又戶得翻。瞑，莫定翻。〕無言復對。」時翂備加杻械，法度愍之，命更著小者，〔復，扶又翻。杻，女九翻。更，工衡翻。著，陟略翻。〕翂不聽，曰：「死罪之囚，唯宜益械，豈可減乎！」竟不脫。法度具以聞，上乃宥其父罪。
丹楊力王志求其在廷尉事，並問鄉裏，欲於歲首舉充純孝。〔魏、晉以來舉士皆由州鄉，故問其鄉裏。〕翂曰：「異哉王尹，何量翂之薄乎！父辱子死，道固當然；若翂當此舉乃是因父取名，何辱如之！」固拒而止。〔量，音良。翂之拒王志是也；梁武帝知翂之孝節而不能敘用以厲流俗，非也。〕
26魏主納高肇兄偃之女為貴嬪。〔嬪，毗賓翻。〕
27魏散騎常侍趙脩，寒賤暴貴，恃寵驕恣，陵轢王公，為眾所疾。〔散，悉亶翻。騎，奇寄翻。轢，朗擊翻。〕魏主為脩治第舍，擬於諸王，〔為，於偽翻。治，直之翻。〕鄰居獻地者或超補大郡。脩請告歸葬其父，凡財役所須，並從官給。脩在道淫縱，〔脩自洛歸趙郡，在道淫縱。〕左右乘其出外，頗發其罪惡；及還，舊寵小衰。高 肇密構成其罪，侍中、領御史中尉甄琛、黃門郎李憑、廷尉卿陽平王顯，素皆諂附於脩，至是懼相連及，〔懼以黨附連坐及禍。甄，之人翻。琛，醜林翻。〕爭助肇攻之。帝命尚書元紹檢訊，下詔暴其姦惡，免死，鞭一百，徙敦煌為兵。〔敦，徒門翻。〕而脩愚疏，初不之知，方在領軍於勁第樗蒲，羽林數人稱詔呼之，送詣領軍府。甄琛、王顯監罰，先具問事有力者五人，迭鞭之，〔監，工銜翻。問事，行杖者也。〕欲令必死。脩素肥壯，堪忍楚毒，密加鞭至三百不死。即召驛馬，促之上道，出城不自勝，〔上，時掌翻。勝，音升。〕舉縛置鞍中，〔舉，擎也。脩困極不能自勝乘騎，兩人對舉而置之馬上，縛著鞍中。〕急驅之，行八十里，乃死。帝聞之，責元紹不重聞，〔重，直用翻。聞，奏也。〕紹曰：「脩之佞幸，為國深蠹，臣不因釁除之，〔釁，隙也。釁，許覲翻。〕恐陛下受萬世之謗。」帝以其言正，不罪也。紹出，廣平王懷拜之曰：「翁之直過於汲黯。」紹曰：「但恨戮之稍晚，以為愧耳。」紹，素之孫也。〔常山王素見一百二十二卷宋文帝元嘉十一年。廣平王懷，孝文之子，以族屬長幼之次，呼紹為翁。〕明日，甄琛、李憑以脩黨皆坐免官，左右與脩連坐死黜者二十餘人。散騎常侍高聰與素親狎，而又以宗人諂事高肇，故獨得免。
三年（甲申、五○四）
1春，正月，庚戌，徵虜將軍趙祖悅與魏江州刺史陳伯之戰於東關，祖悅敗績。
2癸丑，以尚書右僕射王瑩為左僕射，太子詹事柳惔為右僕射。〔惔，徒甘翻。〕
3丙辰，魏東荊州刺史楊大眼擊叛蠻樊季安等，大破之。季安，素安之弟也。
4丙寅，魏大赦，改元正始。
5蕭寶寅行及汝陰，東城已為梁所取，乃屯壽陽棲賢寺。二月，戊子，將軍姜慶真乘魏任城王澄在外，〔去年魏遣澄入寇，宿師於外。〕襲壽陽，據其外郭。長史韋纘倉猝失圖；任城太妃孟氏勒兵登陴，先守要便，〔敵所必攻，我所必守曰要。便者，形勝可據，便於制敵之處。陴，頻彌翻。〕激厲文武，安慰新舊，〔新者，壽陽兵民；舊者，北來將士。或曰：新者，新附；舊者，舊民。〕將【章：十二行本「將」上有「勸以賞罰」四字；乙十一行本同；孔本同；張校同。】士鹹有奮志。太妃親巡城守，〔守，手又翻。〕不避矢石。蕭寶寅引兵至，與州軍合擊之，自四鼓戰至下晡，〔日未入之前，為下晡。〕慶真敗走。韋纘坐免官。
任城王澄攻鍾離，上遣冠軍張惠紹等將兵五千送糧詣鍾離，〔冠，古玩翻。將，即亮翻。〕澄遣平遠將軍劉思祖等邀之。丁酉，戰於邵陽；〔即邵陽州也。〕大敗梁兵，俘惠等十將，殺虜士卒殆盡。思祖，芳之從子也。〔劉芳以儒學親重於太和之間。敗，補邁翻。將，即亮翻。從，才用翻。〕尚書論思祖功，應封千戶侯；侍中、領右衛將軍元暉求二婢於思祖，不得，事遂寢。〔史言魏賞罰失當。〕暉，素之孫也。
上遣平西將軍曹景宗、後軍王僧炳等帥步騎三萬救義陽。〔後軍者，後軍將軍也。帥，讀曰率。〕僧炳將二萬人據鑿峴，〔鑿峴在關南。今信陽軍南三十五里有曹店，即景宗屯鑿峴口所築。峴，戶典翻。〕景宗將萬人為後繼，元英遣冠軍將軍元逞等據樊城以拒之。三月，壬申，大破僧炳於樊城，俘斬四千餘人。〔僧炳敗於樊城，未得至鑿峴也。〕否則此非襄陽之樊城，自別是一處。〕
魏詔任城王澄，以「四月淮水將漲，舟行無礙，南軍得時，勿昧利以取後悔。」會大雨，淮水暴漲，澄引兵還壽陽。魏軍還既狼狽，失亡四千餘人。中書侍郎齊郡思伯為澄軍司，居後為殿，〔殿，丁練翻。〕澄以其儒者，謂之必死，及至，大喜曰：『仁者必有勇』，〔論語孔子之言。〕於軍司見之矣。」思伯託以失道，不伐其功。有司奏奪澄開府，仍降三階。上以所獲魏將士請易張惠紹於魏，魏人歸之。〔考異曰：惠紹傳無被獲及復還事。今從魏書。〕
6魏太傅、領司徒、錄尚書北海王詳，驕奢好聲色，貪冒無厭，〔好，呼到翻。冒，莫北翻。厭，於鹽翻。〕廣營第舍，奪人居室，嬖暱左右，所以請託，中外嗟怨。〔嬖，卑義翻，又博計翻。暱，尼質翻。〕魏主以其尊親，恩禮無替，軍國大事皆與參決，所奏請無不開允。魏主之初親政也，以兵召諸叔，〔事見上卷齊和帝中興元年。〕詳與鹹陽、彭城王共車而入，防衛嚴固。高太妃大懼，乘車隨而哭之。既得免，謂詳曰：「自今不願富貴，但使母子相保，與汝掃市為生耳。」及詳再執政，〔齊和帝中興元年正月，魏主親政，十一月，詳為司徒。〕太妃不復念前事，〔復，扶又翻。〕專助詳為貪虐。冠軍將軍茹皓，以巧思有寵於帝，〔茹，音如。思，相吏翻。〕常在左右，傳可門下奏事，弄權納賄，朝野憚之，詳亦附焉。皓娶尚書令高肇從妹，皓妻之姊為詳從父安定王燮之妃；詳烝於燮妃，由是與皓益相暱狎。〔朝，直遙翻；下同。從，才用翻。暱，尼質翻。〕直閤將軍劉冑，本詳所引薦，殿中將軍常季賢以善養馬，陳掃靜掌櫛，〔櫛，側瑟翻，梳也。〕皆得幸於帝，與皓相表裏，賣權勢。
高肇本出高麗，時望輕之。〔麗，力知翻。〕帝既黜六輔，〔魏高祖殂，使六人受遺輔幼主，事見一百四十二卷齊東昏侯永元元年。〕誅鹹陽王禧，〔事見上卷齊和帝中興元年。〕專委事於肇。肇以在朝親族至少，〔少，詩沼翻。〕乃邀結朋援，附之者旬月超擢，不附者陷以大罪。尤忌諸王，以詳位居其上，欲去之，獨執朝政，〔去，羌呂翻。〕乃譖之於帝，雲「詳與皓、冑、季賢、掃靜謀為逆 亂。」夏，四月，帝夜召中尉崔亮入禁中，使彈奏詳貪淫奢縱，及皓等四人怙權貪橫，收皓等繫南臺，〔橫，戶孟翻。南臺，御史臺也。〕遣虎賁百人圍守詳第。 〔賁，音奔。〕又慮詳驚懼逃逸，遣左右郭翼開金墉門馳出諭旨，示以中尉彈狀，詳曰：「審如中尉所糾，何憂也！正恐更有大罪橫至耳。〔橫，戶孟翻。〕人與我 物，我實受之。」詰朝，有司奏處皓等罪，皆賜死。〔詰，去吉翻。處，昌呂翻。〕
帝引高陽王雍等五王入議詳罪。詳單車防衛，送華林園，母妻隨入，給小奴弱婢數人，圍守甚嚴，內外不通。五月，丁未朔，下詔宥詳死，免為庶人。頃之，徙詳於太府寺，圍禁彌急，母妻皆還南第，五日一來視之。
初，詳娶宋王劉昶女，待之疏薄。〔昶，醜兩翻。〕詳既被禁，高太妃乃知安定高妃事，大怒曰：「汝妻妾盛多如此，安用彼高麗婢，陷罪至此！」〔麗，力知翻。〕杖之百餘，被創膿潰，旬餘乃能立。〔被，皮義翻。創，初良翻。〕又杖劉妃數十，曰：「婦人皆勡，何獨不勡！」劉妃笑而受罰，卒無所言。〔卒，子恤翻；下同。〕
詳家奴數人陰結黨輩，欲劫出詳，密書姓名，託侍婢通於詳。詳始得執省，〔省，悉景翻。省，猶視也。〕，而門防主司遙見，突入就詳手中攬得，奏之，詳慟哭數聲，暴卒。詔有司以禮殯葬。〔門防主司，主門衛之兵以防守詳者。〕
先是，典事史元顯獻雞雛，四翼四足，〔典事，猶今尚書六部主事，吏職也。江南制局監有典事。先，悉薦翻。〕詔以問侍中崔光。光上表曰：「漢元帝初元中，丞相府史家雌雞伏子，漸化為雄，〔師古曰：「初尚伏子，後乃稍稍化為雄也。伏，音房富翻。〕冠距鳴將。〔師古曰：距，雞附足骨，鬬時所用刺之。將，謂帥領其羣也。〕永光中，有獻雄雞生角，劉向以為『雞者小畜，主司時起居人，〔畜，許又翻。師古曰：至時而鳴，以為人起居之節。〕小臣執事為政之象也。〔事見西漢書五行志。〕竟寧元年，石顯伏辜，此其效也。』靈帝光和元年，南宮寺雌雞欲化為雄，但頭冠未變，詔以問議郎蔡邕，對曰：『頭為元首，人君之象也。今雞一身已變，未至於頭，而上知之，是將有其事而不遂成之象也。若應之不精，政無所改，頭冠或成，為患滋大。』〔事見後漢書蔡邕傳。〕是後黃巾破壞四方，天下遂大亂。今之雞狀雖與漢不同，而其應頗相類，誠可畏也。臣以向、邕言推之，翼足眾多，亦羣下相扇助之象；雛而未大，足羽差小，亦其勢尚微，易制御也。〔易，以豉翻。〕臣聞災異之見，皆所以示吉凶，〔見，賢遍翻。〕明君覩之而懼，乃能致福，闇主覩之而慢，所以致禍。或者今有亦自賤而貴，關預政事，如前世石顯之比者邪！願陛下進賢黜佞，則妖弭慶集矣。」〔妖，於遙翻。〕後數日，皓等伏誅，帝愈重光。〔魏主以茹皓伏誅為光言之驗，高肇獨非自賤而貴，關預政事者邪！〕
高肇說帝，使宿衛隊主帥羽林虎賁守諸王第，殆同幽禁，彭城王勰切諫，不聽。勰志尚高邁，不樂榮勢，避事家居，而出無山水之適，處無知己之遊，獨對妻子，常鬱鬱不樂。〔說，式芮翻。帥，所類翻。樂，音洛。處，昌呂翻。〕
7魏人圍義陽，城中兵不滿五千人，食纔支半歲。魏軍攻之，晝夜不息，刺史蔡道恭隨方抗禦，皆應手摧卻，相持百餘日，前後斬獲不可勝計。〔魏自去年十月圍義陽，蔡道恭卒於今年五月，自此以上，謂道恭疾未甚之前。勝，音升。〕魏軍憚之，將退。會道恭疾篤，乃呼從弟驍騎將軍靈恩，〔從，才用翻。〕兄子尚書郎僧勰及諸將佐，謂曰：「吾受國厚恩，不能攘滅寇賊，今所苦轉篤，勢不支久；汝等當以死固節，無令吾沒有遺恨！」眾皆流涕。道恭卒，靈恩攝行州事，代之城守。〔守，式又翻。〕
8六月，癸未，大赦。
9魏大旱，散騎常侍兼尚書邢巒奏稱：「昔者明王重粟帛，輕金玉，何則？粟帛養民而安國，金玉無用而敗德故也。〔散，悉亶翻。騎，奇寄翻。敗，補邁翻。〕先帝深鑒奢泰，務崇節儉，至以紙絹為帳扆，〔扆，於豈翻，禮疏曰：扆，屏風。〕銅鐵為轡勒，府藏之金，裁給而已，〔藏，徂浪翻。〕不復買積以費國資。〔復，扶又翻。〕逮景明之初，承昇平之業，四境清晏，遠邇來同，於是貢篚相繼，〔貢篚二語本之禹貢，謂貴細之物，盛之以篚筐而入貢也。〕商估交入，諸所獻納，倍多於常，金玉恆有餘，國用恆不足。〔估，音古。恆，戶登翻。〕苟非為之分限，〔分，扶問翻。〕但恐歲計不充，自今請非要須者一切不受。」魏主納之。
10秋，七月，癸丑，角城戍主柴慶宗以城降魏，〔降，戶江翻。〕魏筡州刺史元鑒遣淮陽太守吳秦生將千餘人赴之。淮陰援軍斷其路，〔守，式又翻。將，即亮翻。淮陰，梁重鎮也。以角城叛，遣軍援其不從叛者。斷，音短。〕秦生屢戰，破之，遂取角城。
11甲子，立皇子綜為豫章王。
12魏李崇破東荊叛蠻，生擒樊素安，進討西荊諸蠻，悉降之。〔西荊，正指荊州也。魏太和中，徒荊州治穰城，領南陽、順陽、新野、東恆農、漢廣、襄城、北清、恆農等郡，其地正在東荊州之西。〕
13魏人 聞蔡道恭卒，攻義陽益急，短兵日接。曹景宗頓鑿峴不進，但耀兵遊獵而已。上復遣寧朔將軍馬仙琕救義陽，〔復，扶又翻；下箭復、琕復、乃復同。琕，部田 翻。〕仙琕輚戰而前，兵勢甚銳。元英結壘於上雅山，〔「上雅山」當作「士雅山」。【章：十二行本「上」正作「士」；乙十一行本同；孔本同，惟「雅」作 「稚」；張校同；熊校同。】據水經註，義陽之東有大木山，即晉祖逖將家避難所居也。逖字士雅，後人因以之名山。杜佑曰：唐州桐柏縣有大木山，晉祖逖為豫州刺史，藏家屬於此山。〕分命諸將伏於四山，示之以弱。仙琕乘勝直抵長圍，掩英營；英偽北以誘之，〔誘，音酉。〕至平地，縱兵擊之。統軍傅永擐甲執槊，單騎先入，〔將，即亮翻；下同。擐，音宦。槊，色角翻。〕唯軍主蔡三虎副之，突陳橫過。梁兵射永，洞其左股，〔陳，讀曰陣。射，而亦翻。〕永拔箭復入。仙琕大敗，一子戰死，仙琕退走。英謂永曰：「公傷矣，且還營。」永曰：「昔漢高捫足不欲人知，〔事見十卷漢高祖四年。〕下官雖微，國家一將，柰何使賊有傷將之名！」〔將，即亮翻。〕遂與諸軍追之，盡夜而返；時年七十餘矣，軍中莫不壯之。仙琕復帥萬餘人進擊英，〔帥，讀曰率。〕英又破之，殺將軍陳秀之。仙琕知義陽危急，盡銳決戰，一日三交皆大敗而返。〔馬仙琕力戰，使曹景宗以大軍繼之，魏必敗退，義陽全矣。〕蔡靈恩勢窮，八月，乙酉，降於魏。〔降，戶江翻。〕三關戍將聞之，辛酉，亦棄城走。〔乙酉距辛酉三十六日，太遠，或者其辛卯歟！〕
英使司馬陸希道為露版，嫌其不精，命傅永改之；永不增文彩，直為之陳列軍事處置形要而已，〔為，於為翻。處，昌呂翻。〕英深賞之，曰：「觀此經算，雖有金城湯池，不能失矣。」〔史言英伐其功，故深賞傅永能為之陳列。〕初，南安惠王以預穆泰之謀，追奪爵邑，〔穆泰事見一百四十卷齊明帝建武三年。〕及英克義陽，乃復立英為中山王。
御史大丞任昉奏彈曹景宗，上以其功臣，寢而不治。〔任，音壬。昉，甫兩翻。彈，徒丹翻。治，直之翻。〕
14衛尉鄭紹叔忠於事上，外所聞知，纖豪無隱。每為上言事，〔為，於偽翻。〕善則推功於上，不善則引咎歸己，上以是親之。詔於南義陽置司州，移鎮關南，以紹叔為刺史。〔南義陽治鹿城關，隋為黃州木蘭縣，唐併木蘭入黃岡縣。〕紹叔立城隍，繕器械，廣田積穀，招集流散，百姓安之。
魏置郢州於義陽，以司馬悅為刺史。〔魏收地形志，郢州領安陽、城陽、汝南郡。〕上遣馬仙琕築竹敦、麻陽二城於三關南、〔麻陽即今黃州麻城縣地。考異曰：司馬悅傳作「豫州刺史馬仙琕」，按仙琕於時未為豫州也。〕司馬悅遣兵攻竹敦，拔之。
15九月，壬子，以吐谷渾王伏連為西秦、河二州刺史、河南王。〔吐，從暾入聲。谷，音浴。〕
16柔然侵魏之沃野及懷朔鎮，〔漢沃野縣屬朔方郡，後魏為鎮。魏收志，太和元年置偏城郡，沃野縣屬焉。此時鎮猶未廢也，註已見前。〕詔車騎大將軍源懷出行北邊，〔騎，奇寄翻。行，下孟翻。〕指授方略，隨須徵發，皆以便宜從事。〔隨須者，隨軍行之所須以為用者也。〕懷至雲中，柔然遁去。懷以為用夏制夷，莫如城郭，還，至恆、代，按視諸鎮左右要害之地，可以築城置戍之處，欲東西為九城，及儲糧積仗之宜，犬牙相救之勢，凡五十八條，表上之，曰：「今定鼎成周，去北遙遠，代表諸國頗或外叛，〔代表，謂魏代都之塞外也。諸國，謂高車諸部。夏，戶雅翻。恆，戶登翻。上，時掌翻。〕仍遭旱饑，戎馬甲兵十分闕八。謂宜準舊鎮，東西相望，令形勢相接，築城置戍，分兵要害，勸農積粟，警急之日，隨便翦討。彼遊騎之寇，〔騎，奇寄翻。〕終不敢攻城，亦不敢越城南出。如此，北方無憂矣。」魏主從之。
17魏太和之十六年，高祖詔中書監高閭與給事中公孫崇考定雅樂，〔見一百三十七卷齊武帝永明十一年。〕久之，未就。會高祖殂，高閭卒。景明中，崇為太樂令，上所調金石及書。〔卒，子恤翻。上，時掌翻。〕至是，世宗始命八座已下議之。
18冬，十一月，戊午，魏詔 營繕國學。〔據目錄，是年置四門小學。袁翻曰：太和二十年敕立四門博士，於四門置學。按自周以上，學惟以二，或尚東，或尚西；或貴在國，或貴在郊、爰暨周 室，學蓋有六，師氏居內，大學在國，四小在郊。大戴保傅篇雲：帝入東學，尚親而貴仁；帝入南學，尚齒而貴信；帝入西學，尚賢而貴德；帝入北學，尚貴而尊 爵；帝入太學，承師而問道：周之五學於此彌彰。〕時魏平寧日久，學業大盛，燕、齊、趙、魏之間，教授者不可勝數，〔燕，因肩翻。勝，音升。〕弟子著錄多者千餘人，少者猶數百，〔少，詩沼翻。〕州舉茂異，郡貢孝廉，每年逾眾。
19甲子，除以金贖罪之科。〔聽贖事見上元年。〕
20十二月，丙子，魏詔殿中郎陳郡袁翻等議立律令，彭城王勰等監之。〔勰，音協。監，工銜翻。〕
21己亥，魏主幸伊闕。〔自南北分治，人主出行所至，通鑑皆曰「如」，自此以後率書「幸」，未曉義例所由變，蓋一時失於刊正也。〕
22上雅好儒術，〔好，呼到翻。〕以東晉、宋、齊雖開置國學，不及十年輒廢之，其存亦文具而已，無講授之實。〔晉元帝建武元年，戴邈請建太學，王敦、蘇峻之難，學校廢矣。成帝鹹康三年復立，而儒術終不振。穆帝永和八年殷浩以軍興罷太學生。宋文帝元嘉十五年，徵雷次宗開館教授，而儒、玄、文、史四學並立。齊高帝建元四年，置國子學生二百人，隆昌、建武之間已倚席而不講矣。〕
