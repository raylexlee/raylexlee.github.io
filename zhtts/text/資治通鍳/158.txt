△卷第一百五十七
梁紀十三〔起旃蒙單閼（乙卯），盡強圉大荒落（丁巳），凡三年。〕
高祖武皇帝十三
大同元年（乙卯、五三五）
1春，正月，戊申朔，大赦，改元。
2是日，魏文帝即位於城西，〔城西，長安城西也。古者天子即位御前殿，魏自高歡立孝武帝復用夷禮，於郊拜天而後即位。〕大赦，改元大統，追尊父京兆王為文景皇帝，妣楊氏為皇后。
3魏渭州刺史可朱渾道元先附侯莫陳悅，悅死，〔悅死，見上卷中大通六年。〕丞相泰攻之，不能克，與盟而罷。道元世居懷朔，與東魏丞相歡善，又母兄皆在鄴，由是常與歡通。泰欲擊之，道元帥所部三千戶西北渡烏蘭津抵靈州，〔烏蘭津在平涼西北。唐分平涼之會寧鎮置會州，又置烏蘭縣屬焉。縣西南有烏蘭關。帥，讀曰率。〕靈州刺史曹泥資送至雲州。歡聞之，遣資糧迎候，拜車騎大將軍。〔騎，奇寄翻。〕
道元至晉陽，歡始聞孝武帝之喪，〔魏孝武去年十二月殂。〕啟請舉哀制服。東魏主使羣臣議之，太學博士潘崇和以為：「君遇臣不以禮則無反服，〔記檀弓：魯繆公問於子思曰：「為舊君反服，古與﹖」子思曰：「古之君子，進人以禮，退人以禮，故有舊君反服之禮也。今之君子，進人若將加諸膝，退人若將隊諸淵，毋為戎首，不亦善乎，又何反服之禮之有！」孟子：齊宣王曰：「禮為舊君有服，何如斯可為之服矣﹖」孟子曰：「諫行言聽，膏澤下於民；有故而去，則君使人導之出疆，又先之於其所往；去三年不反，然後收其田裏；此之謂三有禮焉，如此則為之服矣。今也為臣，諫則不行，言則不聽，膏澤不下於民；有故而去，則君搏執之，又極之於其所往；去之日遂收其田裏；此之謂寇讎，寇讎何服之有！」〕是以湯之民不哭桀，周武之民不服紂。」國子博士衛既隆、李同軌議以為：「高後於永熙離絕未彰，直為之服。」東魏從之。〔歡初立孝武，納其長女以為皇后，帝之西奔，後留不從。〕
4魏驍騎大將軍、儀同三司李虎等招諭費也頭之眾，與之共攻靈州，凡四旬，曹泥請降。〔驍，堅堯翻。騎，奇寄翻。降，戶江翻。〕
5己酉，魏進丞相略陽公泰為都督中外諸軍、錄尚書事、大行臺，封安定王；泰固辭王爵及錄尚書，乃封安定公。以尚書令斛斯椿為太保，廣平王贊為司徒。
6乙卯，魏主立妃乙弗氏為皇后，〔乙弗之先世為吐谷渾渠帥，居青海，即禿髮専儃所襲者也。魏平涼州，後之高祖莫緕擁部落入附，其後從孝文遷洛，遂家焉。〕子欽為皇太子。後仁恕節儉，不勡忌，帝甚重之。〔以魏文帝之重乙弗後，而卒迫於強敵，使後不得其死，悲夫。〕
7稽胡劉蠡升，自孝昌以來，自稱天子，改元神嘉，居雲陽谷；〔李延壽曰：稽胡，一曰步落稽，蓋匈奴別種，劉元海五部之曲裔也。或雲：山戎、赤狄之後。自離石以西，安定以東，方七八百里，居山谷間，種落繁熾。〕魏之邊境常被其患，謂之「胡荒」。〔言其本胡種，侵擾漢民，若在荒服之外者也。被，皮義翻。〕壬戌，東魏丞相歡襲擊，大破之。
8勃海世子澄通於歡妾鄭氏，〔歡封勃海王，以澄為世子。〕歡歸，〔歸自襲稽胡。〕一婢告之，二婢為證；歡杖澄一百而幽之，婁妃亦隔絕不得見。歡納魏敬宗之後爾朱氏，有寵，生子浟，〔浟，夷周翻。〕歡欲立之。澄求救於司馬子如。如入見歡偽為不知者，請見婁妃；歡告其故。子如曰：「消難亦通子如妾，此事正可掩覆。〔難，乃旦翻。覆，敷又翻。〕妃是王結髮婦，常以父母家財奉王；〔程正叔曰：古人言「結髮為夫婦」，如言「結髮事君」，「結髮戰匈奴」，只言初上頭時也，豈謂合髻子邪！按婁妃本傳：妃少見歡在城上執役，慕之， 使婢通意。又數致私財，使以聘己，父母不得已而許焉。〕王在懷朔被杖，背無完皮，妃晝夜供侍；後避葛賊，〔葛賊，謂葛榮也。〕同走幷州，貧困，妃然馬矢 〔然，與燃同。〕自作靴；〔隋志：靴，胡履也。取便於事，施於戎服。〕恩義何可忘也！夫婦相宜，女配至尊，〔妃二女，長配孝武帝，次配孝靜帝。〕男承大 業。〔謂澄為世子也。〕且婁領軍之勳，何宜搖動！〔妃弟昭時為領軍將軍。〕一女子如草芥，況婢言不必信邪！」歡因使子如更鞫之。子如見澄，尤之曰：「男兒何意畏威自誣！」因教二婢反其辭，〔反，音翻。〕脅告者自縊，〔縊，於賜翻。，又於計翻。〕乃啟歡曰：「果虛言也。」歡大悅，召婁妃及澄。妃遙見歡，一步一叩頭，澄且拜且進，父子、夫婦相泣，復如初。〔復，扶又翻。〕歡置酒曰：「全我父子者，司馬子如也！」賜之黃金百三十斤。
9甲子，魏以廣陵王欣為太傅，儀同三司万俟壽洛幹為司空。〔萬，莫北翻。俟，渠之翻。壽洛幹即受洛幹。〕
10己巳，東魏以丞相歡為相國，假黃鉞，殊禮；固辭。
11東魏大行臺尚書司馬子如帥大都督竇泰、太州刺史韓軌等攻潼關，〔按韓軌傳，為秦州刺史。又考魏收志，東魏置秦州於河東，領河東、北鄉二郡。史蓋誤以「秦」為「泰」，緣「泰」之誤又以「泰」為「太」。帥，讀曰率。〕魏丞相泰軍於霸上。子如與軌回軍，從蒲津宵濟，攻華州。〔五代志：後魏置東雍州於鄭縣，西魏改曰華州。華，戶化翻。〕時脩城未畢，梯倚城外，比曉，東魏人乘梯而入。刺史王羆臥尚未起，聞閤外匈匈有聲，〔比，必利翻。匈，許容翻。喧擾之聲。〕袒身露髻徒跣，持白梃大呼而出，〔梃，待鼎翻，杖也。白梃，即今人所謂白棓也。呼，火故翻。〕東魏人見之驚卻。羆逐至東門，左右稍集，合戰，破之，子如等遂引去。〔兵以氣勢為用；兵之勇怯，恃主帥以為氣勢。王羆勇於赴而其左右又勇於戰，此其所以於不備不虞之中而能卻敵也。〕
12二月，辛巳，上祀明堂。
13壬午，東魏以鹹陽王坦為太傅，西河王悰為太尉。〔悰，徂宗翻。〕
14東魏使尚書右僕射高隆之發十萬夫撤洛陽宮殿，運其材入鄴。
15丁亥，上耕藉田。
16東魏儀同三司婁昭等攻兗州，樊子鵠使前膠州刺史嚴思達守東平，〔魏收志：泰常中置東平郡，太和末罷，建義中復置，治秦城，屬濟州。秦城在範縣界。〕昭攻拔之。遂引兵圍瑕丘，久不下，昭以水灌城；己丑，大野拔見子鵠計事，因斬其首以降。始，子鵠以眾少，〔降，戶江翻。少，詩沼翻。〕悉驅老弱為兵，子鵠死，各散走。諸將勸婁昭盡捕誅之，昭曰：「此州不幸，橫被殘賊，跂望官軍以救塗炭，〔橫，戶孟翻。跂，去智翻，舉踵也。〕今復誅之，〔復，扶又翻；下眾復同。〕民將誰訴！」皆捨之。
17戊戌，司州刺史陳慶之伐東魏，與豫州刺史堯雄戰，不利而還。〔東魏豫州治汝南。堯，姓；雄，名。〕
18三月，辛酉，東魏以高盛為太尉，高敖曹為司徒，濟陰王暉業為司空。〔濟，子禮翻。〕
19東魏丞相歡偽與劉蠡升約和，許以女妻其太子。〔妻，七細翻；下後妻同。〕蠡升不設備，歡舉兵襲之，辛酉，蠡升北部王斬蠡升首以降。〔降，戶江翻。〕餘眾復立其子南海王，歡進擊，擒之，俘其皇后、諸王、公卿以下四百餘人，華、夷五萬餘戶。
20魏丞相泰以軍旅未息，吏民勞弊，命所司斟酌古今可以便時適治者，為二十四條新制，奏行之。〔治，直吏翻。〕
泰用武功蘇綽為行臺郎中，〔魏收志：太和十一年，分扶風置武功郡，屬岐州。即漢、魏武功縣之地。〕居歲餘，泰未之知也，而臺中皆稱其能，有疑事皆就決之。〔就蘇綽以決疑也。此就，即孟子「欲有謀焉則就之」之就。〕泰與僕射周惠達論事，惠達不能對，請出議之。出，以告綽，綽為之區處，〔為，於為翻。處，昌呂翻。〕惠達入白之，泰稱善，曰：「誰與卿為此議者﹖」惠達以綽對，且稱綽有王佐之才，泰乃握綽為著作郎。泰與公卿如昆明池觀漁，行至漢故倉池，〔水經註：泬水枝渠至章門西，飛渠引水入城，東為倉池，池在未央宮西。池有漸臺，漢兵起，王莽死於此臺。蘇綽傳亦云：行至長安城漢故倉池。〕顧問左右，莫有知者。泰召綽問之，具以狀對。泰悅，因問天地造化之始，歷代興亡之跡，綽應對如流。泰與綽並馬徐行，至池，竟不設網罟而還。〔意在問綽，不在觀漁。還，從宣翻，又如字。〕遂留綽至夜，問以政事，臥而聽之；綽指陳為治之要，〔治，直吏翻。〕泰起，整衣危坐，不覺膝之前席，〔初臥而聽，繼起而整衣危坐，又不覺膝之前席。蓋綽之言深有以當泰心，久而愈敬也。〕語遂達曙不厭。〔天曉為曙。〕詰朝，謂周惠達曰：「蘇綽真奇士，吾方任之以政。」〔詰，去吉翻。〕即拜大行臺左丞，參典機密，自是寵遇日隆。綽始制文案程式朱出、墨入及計帳、戶籍之法，〔計帳者，具來歲課役之大數，以報度支。戶籍者，戶口之籍。〕後人多遵用之。〔世有有為之主，必有能者出為之用；若謂天下無才，吾不信也。〕
21東魏以封延之為青州刺史，代侯淵。淵既失州任而懼，行及廣川，〔沈約曰：廣川縣本屬信都，後漢屬清河，魏屬勃海，晉還清河。江左僑立廣川郡縣於濟南，非舊所也。魏收曰：齊郡廣川縣有牛山、齊桓公冢、管仲冢。五代志：齊州長山縣，舊置廣川郡。〕遂反，夜，襲青州南郭，劫掠郡縣。夏，四月，丞相歡使濟州刺史蔡儁討之。〔濟，子禮翻。〕淵部下多叛，淵欲南奔，於道為賣漿者所斬，送首於鄴。
22元慶和攻東魏城父，〔魏收志，陳留郡浚儀縣有城父城，至隋，改浚儀為城父縣，屬譙郡。五代志：譙郡城父縣，宋置浚儀縣。又考沈約志，陳留浚儀縣並寄治譙郡長垣縣界。則知諸志所謂浚儀，非我朝開封府之浚儀也。魏收志梁州陳留郡浚儀縣，則我朝開封之浚儀也。真宗改浚儀曰祥符。所謂城父，則今亳州之城父縣是也。父，音甫。〕丞相歡遣高敖曹帥三萬人趣項，竇泰帥三萬人趣城父，侯景帥三萬人趣彭城，〔帥，讀曰率。趣，七喻翻。〕以任祥為東南道行臺僕射，節度諸軍。〔任，音壬。〕
23五月，魏加丞相泰柱國。〔即柱國大將軍之官。〕
24元慶和引兵逼東魏南兗州，東魏洛州刺史韓賢拒之。〔東魏既遷鄴，以洛陽為洛州，領洛陽、河陰、新安、中川、河南、陽城郡。〕六月，慶和攻南頓，豫州刺史堯雄破之。
25秋，七月，甲戌，魏以開府儀同三司念賢為太尉，万俟壽洛幹為司徒，開府儀同三司越勒肱為司空。〔越勒出於越勒部，因以為姓。〕
26益州刺史鄱陽王範、南梁州刺史樊文熾〔五代志：普安郡，梁置南梁州，後改為安州，西魏改曰始州，至唐改始州曰劍州。〕合兵圍晉壽，魏東益州刺史傅敬和來降。〔降，戶江翻。〕範，恢之子；〔鄱陽王恢，費妃之子，上之弟也。〕敬和，豎眼之子也。〔傅豎眼著功梁、益，而子為降虜，隤其家聲忽諸！豎，而庾翻。〕
27魏下詔數高歡二十罪，〔數，所具翻。〕且曰：「朕將親總六軍，與丞相掃除兇醜。」歡亦移檄於魏，謂宇文黑獺、斛斯椿為逆徒，且言「今分命諸將，領兵百萬，刻期西討。」〔將，即亮翻。〕
28東魏遣行臺元晏擊元慶和。
29或告東魏司空濟陰王暉業與七兵尚書薛琡貳於魏，〔曹魏置五兵尚書，謂中兵、外兵、騎兵、別兵、都兵也。及晉，分中兵、外兵為左、右，與舊五兵為七曹；然尚書唯置五兵而已，無七兵尚書之名。至後魏，始有七兵尚書，北齊復為五兵。琡，昌六翻。濟，子禮翻。〕八月，辛卯，執送晉陽，皆免官。〔時東魏丞相歡居晉陽，執送二人，取其裁決。春秋，晉為方伯，執列國君臣之違命者歸之京師，經猶貶之，況自京師而執送晉陽乎！〕
30甲午，東魏發民七萬六千人作新宮於鄴，使僕射高隆之與司空冑曹參軍辛術共營之，〔元魏公府有法、墨、田、水、鎧、冑、集、士等曹，皆行參軍也。〕築鄴南城週二十五里。術，琛之子也。〔辛琛見一百四十七卷天監六年。琛，醜林翻。〕
31趙剛自蠻中往見東魏東荊州刺史趙郡李愍，勸令附魏，愍從之，剛由是得至長安。丞相泰以剛為左光祿大夫。剛說泰召賀拔勝、獨孤信等於梁，〔剛沒蠻中，勝、信奔梁，並見上捲上年。說，式芮翻。〕泰使剛來請之。
32九月，丁巳，東魏以開府儀同三司襄城王旭為司空。〔旭，籲玉翻。〕
33冬，十月，魏太師上黨文宣王長孫稚卒。〔長，知兩翻。〕
34魏秦州刺史王超世，丞相泰之內兄也，〔母黨以兄弟齒，謂之內兄、內鐊。〕驕而黷貨，泰奏請加法，詔賜死。
35十一月，丁未，侍中、中衛將軍徐勉卒。〔卒，子恤翻。〕勉雖骨鯁不及範雲，亦不阿意苟合，故梁世言賢相者稱範、徐雲。〔範、徐既沒，專任朱異，梁殆矣。〕
36癸丑，東魏主祀圜丘。
37甲午，東魏閶闔門災。門之初成也，高隆之乘馬遠望，謂其匠曰：「西南獨高一寸。」量之果然。〔高居奧翻。量，音良。〕太府卿任忻集自矜其巧，不肯改。〔任，音壬。〕隆之恨之，至是譖於丞相歡曰：「忻集潛通西魏，令人故燒之。」歡斬之。
38北梁州刺史蘭欽引兵攻南鄭，〔梁以南鄭為北梁州。蓋以欽為刺史，使之圖南鄭也。〕魏梁州刺史元羅舉州降。〔降，戶江翻。考異曰：典略在七月，今從梁帝紀。〕
39東魏以丞相歡之子洋為驃騎大將軍、開府儀同三司，封太原公。〔洋，音羊，又音祥。驃，匹妙翻。騎，奇寄翻；下同。〕洋內明決而外如不慧，兄弟及眾人皆嗤鄙之，〔嗤，醜之翻。〕獨歡異之，謂長史薛琡曰：「此兒識慮過吾。」幼時，歡嘗欲觀諸子意識，使各治亂絲，〔治，直之翻；下同。〕洋獨抽刀斬之，曰：「亂者必斬！」又各配兵四出，使都督彭樂帥甲騎偽攻之，兄澄等皆佈橈，〔帥，讀曰率。怖，普布翻。橈，奴教翻。〕洋獨勒眾與樂相格，樂免冑言情，猶擒之以獻。
初，大行臺右丞楊愔從兄岐州刺史幼卿，以直言為孝武帝所殺，〔愔，於今翻。從，才用翻。〕愔同列郭秀害其能，恐之曰：「高王欲送卿於帝所。」愔懼，變姓名逃於田橫島。〔五代志，東萊郡即墨縣有田橫島。〕久之，歡聞其尚在，召為太原公開府司馬，〔為楊愔為洋所親任張本。〕頃之，復為大行臺右丞。〔復，扶又翻。〕
40十二月，甲午，東魏文武官量事給祿。〔隨任事之輕重，以為給祿之差。量，音良。〕
41魏以念賢為太傅，河州刺史梁景叡為太尉。
42是歲，鄱陽妖賊鮮於琛改元上願，有眾萬餘人。〔妖，於驕翻。琛，醜林翻。〕鄱陽內史吳郡陸襄討擒之，按治黨與，無濫死者。民歌之曰：「鮮於平後善惡分，民無枉死賴陸君。」
43柔然頭兵可汗求婚於東魏，丞相歡以常山王妹為蘭陵公主，妻之。柔然數侵魏，〔妻，七細翻。數，所角翻。〕魏使中書舍人庫狄峙奉使至柔然，與約和親，〔使，疏吏翻。〕由是柔然不復為寇。〔復，扶又翻。〕
二年（丙辰、五三六）
1春，正月，辛亥，魏祀南郊，改用神元皇帝配。〔魏高祖太和十六年，以太祖道武皇帝配南郊。神元皇帝，魏之先祖拓跋力微也；見晉武帝紀。〕
2甲子，東魏丞相歡自將萬騎襲魏夏州，〔將，即亮翻。騎，奇寄翻。夏，戶雅翻。〕身不火食，四日而至，縛擡為梯，〔擡，色角翻。〕夜入其城，擒刺史斛拔俄彌突，因而用之，留都督張瓊將兵鎮守，遷其部落五千戶以歸。
3魏靈州刺史曹泥與其伲涼州刺史普樂劉豐復叛降東魏，〔魏置普樂郡，屬靈州。五代史志：靈武郡迴樂縣，後周置，帶普樂郡。宋白曰：靈州西南至涼州九百里。去年曹泥降魏，今復叛。樂，音洛。復，扶又翻。降，戶江翻。〕魏人圍之，〔考異曰：北齊書、典略皆雲「周文圍泥」，周書不言，故但云魏人。〕水灌其城，不沒者四尺。東魏丞相歡發阿至羅三萬騎徑度靈州，繞出魏師之後，魏師退。歡帥騎迎泥及豐，拔其遺戶以歸，〔高歡豈不欲與宇文爭靈州哉﹖雖鞭之長，不及馬腹也。〕以豐為南汾州刺史。〔東魏置南汾州於定陽，隋改定陽縣為吉昌縣，唐為慈州治所。〕
4東魏力丞相歡九錫；固讓而止。
5上為文帝作皇基寺以追福，〔帝追尊考順之曰文皇帝。為，於偽翻。〕命有司求良材。曲阿弘氏自湘州買巨材東下，南津校尉孟少卿欲求媚於上，〔據梁紀，普通六年，南州津改置校尉，增加奉秩。南州即今採石。校，戶教翻。少，詩照翻。〕誣弘氏為劫而殺之，沒其材以為寺。〔殺無罪之人，取其材以為寺，福田利益果安在哉！〕
6二月，乙亥，上耕藉田。
7東魏勃海世子澄，年十五，為大行臺、幷州刺史，〔中大通五年，魏以歡為大行臺，歡以授其子澄。歡居晉陽，幷州刺史地任要重，故亦以澄為之。〕求入鄴輔朝政，〔朝，直遙翻；下同。〕丞相歡不許；丞相主簿樂安孫搴為之請，〔為，於偽翻；下為我同。〕乃許之。丁酉，以澄為尚書令，加領軍、京畿大都督。〔考異曰：魏帝紀：「為尚書令、大行臺、大都督。」北齊文襄紀：「天平元年，為尚書令、大行臺、幷州刺史；入輔朝政，加領軍、左右京畿大都督。」按尚書令不在外，大行臺不在內，今兩捨之。〕魏朝雖聞其器識，猶以年少期之；〔少，詩照翻。〕既至，用法嚴峻，事無凝滯，中外震肅。引幷州別駕崔暹為左丞、吏部郎，親任之。
8司馬子如、高季式召孫搴劇飲，醉甚而卒。〔卒，子恤翻。〕丞相歡親臨其喪。子如叩頭請罪，歡曰：「卿折我右臂，〔折，而設翻。〕為我求可代者！」子如舉中書郎魏收，歡以收為主簿。收，子建之子也。〔魏子建見一百五十卷普通五年。〕他日，歡謂季式曰：「卿飲殺我孫主簿，〔飲，於禁翻。〕魏收治文書不如我意；〔治，直之翻。〕司徒嘗稱一人謹密者為誰﹖」〔時東魏以高敖曹為司徒。〕季式以司徒記室廣宗陳元康對，曰：「是能夜中闇書，快吏也。」召之，一見，即授大丞相功曹，掌機密，〔考異曰：典略，孫搴卒在大同十年四月。按搴卒然後陳元康為功曹。高慎叛，高澄已令元康救崔暹，邙山之戰，元康又勸高歡追宇文泰，事並在九年。北史元康傳又云，「草劉蠡升軍書。」按蠡升滅在元年，孫搴二年猶存。今不取。然則搴卒宜置於澄入輔之下。〕遷大行臺都官郎。時軍國多務，元康問無不知。歡或出，臨行，留元康在後，馬上有所號令九十餘條，元康屈指數之，盡能記憶。與功曹平原趙彥深同知機密，時人謂之陳、趙。而元康勢居趙前，性又柔謹，歡甚親之，曰：「如此人，誠難得，天賜我也。」彥深名隱，以字行。
9東魏丞相歡令阿至羅逼魏秦州刺史万俟普，〔萬，莫北翻。俟，渠之翻。〕歡以眾應之。
10三月，戊申，丹楊陶弘景卒。弘景博學多藝能，好養生之術。仕齊為奉朝請，棄官，隱居茅山。〔茅山在今建康府句容縣南五十里。山記雲：漢時有三茅君，各乘一鶴來此，故名焉。卒，子侐翻。好，呼到翻。朝，直遙翻。〕上早與之遊，及即位，恩禮甚篤，每得其書，焚香虔受。屢以手敕招之，弘景不出。國家每有吉凶徵討大事，無不先諮之，月中嘗有數信，〔月中，謂一月之中也。信，使信也。〕時人謂之「山中宰相」。將沒，為詩曰：「夷甫任散誕，平叔坐論空。〔王衍，字夷甫；何晏，字平叔；以魏、晉諭梁也。誕，徒旱翻。〕豈悟昭陽殿，遂作單於宮！」〔弘景傳曰：後侯景篡，果在昭陽殿。史言修道之士有識時知數者。〕時士大夫競談玄理，不習武事，故弘景詩及之。
11甲寅，東魏以華山王鷙為大司馬。〔華，戶化翻。〕
12魏以涼州刺史李叔仁為司徒，万俟洛為太宰。〔洛，字受洛幹，亦曰壽樂幹。受、壽同音，洛、樂亦同音。按北齊有太宰之官，仍晉制也；西魏用周制，置大冢宰，無太宰。〕
13夏，四月，乙未，以驃騎大將軍、開府同三司之儀元法僧為太尉。〔梁開府儀同三司之下，又有開府同三司之儀。〕
14尚書右丞考城江子四上封事，極言政治得失，〔上，時掌翻。治，直吏翻。〕五月，癸卯，詩曰：「古人有言，『屋漏在上，知之在下。』朕有過失，不能自覺，江子四等封事所言，尚書可時加檢括，於民有蠹患者，宜速詳啟！」〔江子四所上封事，必不敢言帝崇信釋氏，而窮兵廣地適以毒民，用法寬於權貴而急於細民等事，特毛舉細故而論得失耳。〕
15戊辰，東魏高盛卒。〔高盛，東魏太尉。〕
16魏越勒肱卒。〔越勒肱，魏司空。〕
17魏秦州刺史万俟普與其子太宰洛、豳州刺史叱幹寶樂、右衛將軍破六韓常及督將三百人奔東魏，〔阿至羅兵近，普等因之以東奔。考異曰：普降東魏事，北齊書帝紀在三月甲午，典略在六月。北史齊紀在六月甲午；周書帝紀、北史魏紀、齊紀在五月，今從之。按考異前既引北齊書帝紀，又引北齊紀，不應北史魏紀之下複出齊紀，必有誤。〕丞相泰輕騎追之，至河北千餘裏，不及而還。〔河北，龍門西河之北也。還，從宣翻，又如字；下同。〕
18秋七月，庚子，東魏大赦。
19上待魏降將賀拔勝等甚厚，勝請討高歡，上不許。勝等思歸，前荊州大都督撫寧史寧謂勝曰：〔按寧傳，寧居撫寧鎮。考魏北鎮無撫寧，恐即撫冥也。又按五代志雕陰郡開疆縣有後魏撫寧郡，又有撫寧縣，亦屬雕陰郡。〕「朱異言於梁主無不從，請厚結之。」勝從之。上許勝、寧及盧柔皆北還，〔盧柔蓋去年從勝來奔。〕親餞之於南苑。勝懷上恩，自是見禽獸南向者皆不射之。〔射，而亦翻。〕行至襄城，東魏丞相歡遣侯景以輕騎邀之，勝等棄舟自山路逃歸，〔勝等舟行，蓋自淮入潁，自潁入汝，泝流而西，入山路，自三嵵取武關也。〕從者凍餒，道死者太半。〔從，才用翻。〕既至長安，詣闕謝罪，魏主執勝手歔欷曰：「乘輿播越，天也，〔乘，繩證翻。〕非卿之咎。」丞相泰引盧柔為從事中郎，與蘇綽對掌機密。
20九月，壬寅，東魏以定州刺史侯景兼尚書右僕射、南道行臺，督諸將入寇。〔將，即亮翻。〕
21魏以扶風王孚為司徒，斛斯椿為太傅。
22冬，十月，乙亥，詔大舉伐東魏。東魏侯景將七萬寇楚州，〔魏收志：梁置楚州，治楚城，領汝陽、仵城、城陽郡。五代志：汝南城陽縣，梁置楚州。〕虜刺史桓和；進軍淮上，南、北司二州刺史陳慶之擊破之，景棄輜重走。〔重，直用翻。〕十一月，己亥，罷北伐之師。
23魏復改始祖神元皇帝為太祖，道武皇帝為烈祖。〔魏改二祖廟號，見一百三十七卷齊武帝永明九年。復，扶又翻。〕
24十二月，東魏以幷州刺史尉景為太保。
25壬申，東魏遣使請和，〔使，疏吏翻。〕上許之。
26東魏清河文宣王亶卒。〔考異曰：國典雲，「亶為高歡所酖」。典略，周太祖數歡罪，亦云殺亶。魏書、北史皆無亶傳；而帝紀皆雲亶薨，今從之。〕
27丁丑，東魏丞相歡督諸軍伐魏，遣司徒高敖曹趣上洛，大都督竇泰趣潼關。〔趣，七喻翻。〕
28癸未，東魏以鹹陽王坦為太師。
29是歲，魏關中大饑，人相食，死者什七八。
三年（丁巳、五三七）
1春，正月，上祀南郊，大赦。
2東魏丞相歡軍蒲坂，造三浮橋，欲渡河。魏丞相泰軍廣陽，〔魏收志，景明元年，置廣陽縣，屬馮翊郡。〕謂諸將曰：「賊掎吾三面，〔掎，居蟻翻。〕作浮橋以示必渡，此欲綴吾軍，使竇泰得西入耳。歡自起兵以來，竇泰常為前鋒，其下多銳卒，屢勝而驕，今襲之，必克，克泰，則歡不戰自走矣。」諸將皆曰：「賊在近，捨而襲遠，脫有蹉跌，悔何及也！〔蹉，七何翻。跌，徒結翻。〕不如分兵禦之。」丞相泰曰：「歡再攻潼關，吾軍不出灞上，〔中大通六年，歡攻潼關；元年，歡兵又攻潼關。〕今大舉而來，謂吾亦當自守，有輕我之心，乘此襲之，何患不克！賊雖作浮橋，未能徑渡，不過五日，吾取竇泰必矣！」行臺左丞蘇綽、中兵參軍代人達奚武亦以為然。庚戌，丞相泰還長安，諸將意猶異同。丞相泰隱其計，以問族子直事郎中深，〔晉武帝置直事郎，在尚書諸曹郎之上。〕深曰：「竇泰，歡之驍將，〔驍，堅堯翻。將，即亮翻。〕今大軍攻蒲坂，則歡拒守而泰救之，吾表裏受敵，此危道也。不如選輕銳潛出小關，〔小關在潼關之左，唐時謂之禁谷。〕竇泰躁急，必來決戰，〔躁，則到翻。〕歡持重未即救，我急擊泰，必可擒也。擒泰則歡勢自沮，〔沮，在呂翻。〕回師擊之，可以決勝。」丞相泰曰：「此吾心杝。」乃聲言欲保隴右，辛亥，謁魏主而潛軍東出，癸丑旦，至小關。竇泰猝聞軍至，自風陵渡，丞相泰出馬牧澤，〔水經註曰：桃林之塞，湖水出焉，其中多野馬。三秦記曰，桃林塞在長安東四百里，若有軍馬經過，則牧華山，休息林下。馬牧澤，蓋即此志杝。〕擊竇泰，大破之，士眾皆盡，竇泰自殺，傳首長安。丞相歡以河冰薄，不得赴救，撤浮橋而退，儀同代人薛孤延為殿，〔通志略作薩孤，複姓。殿，丁練翻。〕一日【章：甲十一行本「日」下有「之中」二字；乙十一行本同；孔本同；張校同；退齋校同。】斫十五刀，折，乃得免。〔折，而設翻。〕丞相泰亦引軍還。〔此一段皆書丞相泰，所以別竇泰也。歷考前後，高歡、宇文泰皆書丞相，於此尤為有別。〕
高敖曹自商山轉鬬而進，〔杜佑曰：商山在商州上洛縣。〕所向無前，遂攻上洛。郡人泉嶽及弟猛略與順陽人杜窟等謀翻城應之，〔窟，竹律翻，又丁骨翻。〕洛州刺史泉企知之，〔此魏太和中所改洛州也，治上洛，時屬西魏。企，字思道；音去智翻。〕殺嶽及猛略。杜窟走歸敖曹，敖曹以為鄉導而攻之敖曹被流矢，通中者三，〔鄉，讀曰嚮。被，皮義翻。中，竹仲翻。〕殞絕良久，復上馬，免冑巡城。企固守旬餘，二子元禮、仲遵力戰拒之，仲遵傷目，不堪復戰，城遂陷。企見敖曹曰：「吾力屈，非心服也。」敖曹以杜窟為洛州刺史。敖曹創甚，〔復，扶又翻。創，初良翻。〕曰：「恨不見季式作刺史。〔季式，敖曹弟也。〕丞相歡聞之，即以季式為濟州刺史。
敖曹欲入藍田關，〔唐志：京兆藍田縣有藍田關，故嶢關也。濟，子禮翻。〕歡使人告曰：「竇泰軍沒，人心恐動，宜速還，路險賊盛，拔身可也。」敖曹不忍棄 眾，力戰全軍而還，以泉企、泉元禮自隨，泉仲遵以傷重不行。企私戒二子曰：「吾餘生無幾，汝曹才器足以立功，勿以吾在東，遂虧臣節。」元禮於路逃還。泉、 杜雖皆為土豪，鄉人輕杜而重泉。元禮、仲遵陰結豪右，襲窟，殺之，魏以元禮世襲洛州刺史。
3二月，丁亥，上耕藉田。〔藉，秦昔翻。〕
4己丑，以尚書左僕射何敬容為中權將軍，〔中權將軍，二百四十號之一也。〕護軍將軍蕭淵藻為左僕射，右射謝舉為右光祿大夫。
5魏槐裏獲神璽，〔槐裏縣，漢屬扶風，晉屬始平郡，後魏復屬扶風。璽，斯氏翻。〕大赦。
6三月，辛未，東魏遷七帝神主入新廟，〔七帝：道武、明元、太武、文成、獻文、孝文、宣武。〕大赦。
7魏斛斯椿卒。〔時斛斯椿為魏太傅。按椿居爾朱、高歡之間，以智數間搆其君臣之際，爾朱氏既為所夷，而高歡亦不能制也。及入關之後，與宇文泰同列，若無能為者；權不在己，無以舞弄其智數也。〕
8夏，五月，魏以廣陵王欣為太宰，賀拔勝為太師。
9六月，魏以扶風王孚為太保，梁景叡為太傅，廣平王贊為太尉，開府儀同三司武川王盟為司空。
10東魏丞相歡遊汾陽之天池，〔水經註：太原汾陽縣北燕京山上有大池，池在山原之上，世謂之天池，方里餘，其水澄渟鏡淨而不流。〕得奇石，隱起成文曰「六王三川」。以問行臺郎中陽休之，對曰：「六者，大王之字；〔歡字賀六渾，故云然。〕王者，當王天下。河、洛、伊為三川，涇、渭、洛亦為三川。〔涇、渭、洛之「洛」，指關中之洛水，今逕鄜、坊、同三州而入於渭。當王，於況翻。〕大王若受天命，終應奄有關、洛。」歡曰：「世人無事常言我反，況聞此乎！慎勿妄言！」休之，固之子也。〔陽固事魏孝文帝，嘗從劉昶南伐。〕行臺郎中中山杜弼間勸歡受禪，歡舉杖擊走之。〔高歡之志，蓋如曹操所謂吾為周文王者，非真無移魏鼎之心也。間，古莧翻。〕
11東魏遣兼散騎常侍李諧來聘，以吏部郎盧元明、通直侍郎李業興副之。〔通直侍郎，即通直散騎侍郎。散，悉亶翻。騎，奇寄翻。〕諧，平之孫；〔李平，崇之從弟，事孝文、宣武。〕元明，昶之子也。〔盧昶，盧玄之孫。〕秋，七月，諧等至建康，上引見，與語，〔見，賢遍翻。〕應對如流。諧等出，上目送之，謂左右曰：「朕今日遇勍敵。〔勍，其京翻。〕卿輩嘗言北間全無人物，此等何自而來！」是時鄴下言風流者，以諧及隴西李神儁、範陽盧元明、北海王元景、弘農楊遵彥、清河崔贍為首。〔贍，而豔翻。〕神儁名挺，寶之孫；〔李寶自敦煌歸魏，其後貴盛。〕元景名昕，憲之曾孫也；〔王憲，猛之孫，皇始中歸魏。〕皆以字行。贍，嵶之子也。〔嵶，力膺翻。〕
時南，北通好，〔好，呼到翻。〕務以俊又相誇，銜命接客，必盡一時之選，〔銜命，奉使者也。接客，主客也。〕無才地者不得與焉。〔與，讀曰預。〕每梁使至鄴，〔使，疏吏翻；下同。〕鄴下為之傾動，貴勝弟子弟盛飾聚觀，禮贈優渥，館門成市。宴日，高澄常使左右覘之，一言制勝，澄為之拊掌。魏使至建康亦然。〔兩國通使，各務誇矜以見所長，自古然矣。昭奚恤之事猶可以服覘國者之心。為，於偽翻。覘，醜廉翻，又醜豔翻。〕
12獨孤信求還北，上許之。信父母皆在山東，〔魏孝武西遷，信棄父母追從之。〕上問信所適，信曰：「事君者不敢顧私親而懷貳心。」上以為義，禮送甚厚。信與楊忠皆至長安，上書謝罪。魏以信有定三荊之功，〔定三荊見上卷中大通六年。〕遷驃騎大將軍，加侍中、開府儀同三司，餘官爵如故。〔驃，匹妙翻。騎，奇寄翻。〕丞相泰愛楊忠之勇，留置帳下。
13魏宇文深勸丞相泰取恆農，八月，丁丑，泰帥李弼等十二將伐東魏，以北雍州刺史於謹為前鋒，攻盤豆，拔之。〔恆，戶登翻。帥，讀曰率。將，即亮翻。雍，於用翻。五代志：雍州華原縣，後魏置北雍州。恆農湖城、閺鄉之西有皇天原，原西有盤豆城。〕戊子，至恆農，庚寅，拔之，擒東魏陝州刺史李徽伯，〔魏收志：太和十一年，置陝州，治陝州，帶恆農郡，領西恆農、澠池、石城、河北郡。陝，式冉翻。〕俘其戰士八千。
時河北諸城多附東魏，左丞楊檦自言父猛嘗為邵郡白水令，〔左丞，行臺左丞也。魏收志，皇興四年，置邵郡，治白水縣。五代志，絳郡垣縣，後魏置邵郡及白水縣。裴慶孫傳，邵郡治陽胡城，去軹關二百餘裏。孔穎達曰：垣縣有召亭，因以名郡。宋白曰：絳州垣縣，其地即周、召分陝之所，今縣東六十里有邵原祠與古棠樹。春秋襄二十三年，齊侯伐晉，取朝歌，入孟門，登太行，張武軍於熒庭，戍郫邵。後魏獻文四年置邵州。檦，與標同。〕知其豪傑，請往說之，以取邵郡；〔說，式芮翻；下諜說同。〕泰許之。檦乃與土豪王覆憐等舉兵，收邵郡守程保及縣令四人，斬之。表覆憐為郡守，〔守，式又翻。〕遣諜說諭東魏城堡，旬月之間，歸附甚眾。〔諜，達協翻。〕東魏以東雍州刺史司馬恭鎮正平，〔正平，本漢、晉之臨汾縣地；魏真君七年，分置太平縣；神脈元年，改為正平；太和十八年，置正平郡，帶聞喜縣，屬東雍州。杜佑曰：絳州，治正平縣。〕司空從事中郎聞喜裴邃欲攻之，恭棄城走，泰以楊檦行正平郡事。
14上修長幹寺阿育王塔，出佛爪髮舍利。辛卯，上幸寺，設無礙食，〔今建康府上元縣有長幹裏，去縣五里，李白長幹行謂「同居長幹裏」乃秣陵縣東里巷。江東謂山濼之間曰幹。憎家載國事曰：佛泥洹後，天人以新白慜裏佛，以香花供養。滿七日，盛以金棺，送出王宮可三里許。在宮各以旃檀木為薪，天人各以火燒薪，斂舍利得八斛四鬥，諸國王各得少許，齎還本國，以造佛寺。阿育王起浮屠於佛泥洹處。李延壽扶南傳曰：長幹寺塔，吳時有尼居其地，為小精舍，孫綝毀除之。吳平後，諸道人復於舊處建立。晉簡文鹹安中造垥，孝武太元九年上金相輪及承露，其後有西河離石縣胡人劉薩何遇疾暴亡，七日而蘇，因此家，名慧達。遊行至丹楊長幹裏，有阿育王塔，掘入一丈，得金函盛三舍利及佛爪髮，遷舍利近北，對簡文所造塔西造塔。及帝開之，初穿土四尺，得龍窟及昔人所捨金銀釵釧環等諸雜寶物可深九尺許。至石磉之下，有石函，函內有鐵壺，以盛銀坩，坩內有金縷甖，盛三舍利，如粟粒大，圓正光潔。函內有玻璃灕，灕心得四舍利及髮爪，爪有四枚，並為沈香色，髮青紺色，眾僧以手伸之，隨手長短，放之則旋屈為蠡形。帝乃設無礙大會，豎二剎，各以金甖次玉甖重盛舍利及爪髮，內七寶塔內，又以石函盛寶塔，分入兩剎剎下。〕大赦。
15九月，柔然為魏侵東魏三堆，〔魏收志：肆州郡平寇縣，真君七年，並三堆縣屬焉；有三堆戍。隨改平寇縣為崞縣，屬鴈門郡。宋白曰：嵐州靜樂縣，本漢汾陽縣地，城內有堆阜三，俗名三堆城。為，於偽翻。〕丞相歡擊之，柔然退走。
行臺郎中杜弼以文武在位多貪汙，言於丞相歡，請治之。〔治，直之翻。〕歡曰：「弼來，我語爾！〔語，牛倨翻。〕天下貪汙，習俗己久。今督將家屬多在關西，〔此指言可朱渾道元、万俟普、劉豐生等部曲也。將，即亮翻。〕宇文黑獺 常相招誘，人情去留未定；〔獺，他達翻。誘，音酉。〕江東復有吳翁蕭衍，專事衣冠禮樂，〔復，扶又翻。〕中原士大夫望之以為正朔所在。我若急正綱紀，不相假借，恐督將盡歸黑獺，士子悉奔蕭衍，人物流散，何以為國！爾宜少待，吾不忘之。」〔史言高歡權時施宜以凝固其眾，捨小過以成大功。少，詩沼翻。〕
歡將出兵拒魏，杜弼請先除內賊。歡問賊為誰，弼曰：「諸勳貴掠奪百姓者是也。」歡不應，使軍士皆張弓注矢，舉刀，按擡，夾道羅列，命弼冒出其間，弼戰慄流汗。歡乃徐諭之曰：「矢雖注不射，刀雖舉不擊，擡雖按不刺，〔擡，色角翻。射，而亦翻。刺，七亦翻。〕爾猶亡魄失膽。誅勳人身犯鋒鏑，百死一生，雖或貪鄙，所取者大，豈可同之常人也！」弼乃頓首謝不及。
歡每號令軍士，常令丞相屬代郡張華原宣旨，其語鮮卑則曰：「漢民是汝奴，夫為汝耕，婦為汝織，輸汝粟帛，令汝溫飽，汝何為陵之﹖」其語華人則曰：「鮮卑是汝作客，〔言如傭作之客也。語，牛倨翻。為，於偽翻；下同。〕得汝一斛粟、一匹絹，為汝擊賊，令汝安寧，汝何為疾之﹖」〔史言高歡雜用夷、夏，有撫御之術。〕
時鮮卑共輕華人，唯憚高敖曹；歡號令將士，常鮮卑語，敖曹在列，則為之華言。敖曹返自上洛，歡復以為軍司、大都督，統七十六都督。〔復，扶又翻。〕以司空侯景為西道大行臺，〔使景經略關西也。〕與敖曹及行臺任祥、御史中尉劉貴、豫州刺史堯雄、冀州刺史史万俟洛同治兵於虎牢。〔任，音壬。萬，莫北翻。俟，渠之翻。治，直之翻；下同。〕敖曹與北豫州刺史鄭嚴祖握槊，〔魏泰常中，置豫州，治虎牢；後得汝南，置豫州，以虎牢為北豫州，領廣武、滎陽、成皋郡。握槊，亦博塞之戲也。劉禹錫觀博曰：「初，主人執握槊之器，置於廡下，曰：『主進者要約之。』既揖讓，即次。有博齒，齒異乎古之齒，其制用骨，觚稜四均，鏤以朱墨，耦而合數，取應日月，視其轉止，依以爭道。是制也行之久矣，莫詳所祖，以其用必投擲，以博投詔之。」又，爾朱世隆與元世儁握槊，忽聞局上詨然有聲，一局子盡倒立，世隆甚惡之，既而及禍。李延壽曰：握槊，此蓋胡戲，近入中國，雲胡王有弟一人，遇罪，將殺之，從獄中為此戲上之，意言孤則易死也。〕貴召嚴祖，敖曹不時遣，枷其使者。使者曰：「枷則易，脫則難。」〔枷，居牙翻。易，弋豉翻。〕敖曹以刀就枷刎之，曰：「又何難！」貴不敢校。明日，貴與敖曹坐，又白治河役夫多溺死，〔溺，奴狄翻。〕貴曰：「一錢漢，〔言漢人之賤也。〕隨之死！」敖曹怒，拔刀斫貴；貴走出還營，敖曹鳴鼓會兵，欲攻之，侯景、万俟洛共解諭，久之乃止。敖曹嘗詣相府，門者不納，敖曹引弓射之，〔射，而亦翻。〕歡知而不責。
16閏月，甲子，以武陵王紀為都督益、梁等十三州諸軍事、益州刺史。〔為後紀與湘東爭國張本。〕
17東魏丞相歡將兵二十萬自壺口趣蒲津，〔班志：壺口山在河東郡北屈縣東南。北屈，後魏改為禽昌縣，屬平陽郡；隋改禽昌為襄陵縣。將，即亮翻；下同。趣，七喻翻。〕使高敖曹將兵三萬出河南。時關中饑，魏丞 相泰所將將士不滿萬人，館穀於恆農五十餘日，聞歡將濟河，乃引兵入關，高敖曹遂圍恆農。〔恆，戶登翻。〕歡右長史薛琡言於歡曰：〔琡，齒育翻。〕「西賊連 年饑饑，故冒死來入陝州，欲取倉粟。今敖曹已圍陝城，粟不得出，〔陝，式冉翻。〕但置兵諸道，勿與野戰，比及麥秋，〔比，必利翻。記月令：孟夏之月，麥秋至。〕其民自應餓死，寶炬、黑獺何憂不降！〔降，戶江翻。〕願勿渡河。」侯景曰：「今茲舉兵、形勢極大，萬一不捷，猝難收斂。不如分為二軍，相繼而進，前軍若勝，後軍全力；前軍若敗，後軍承之。」歡不從，自蒲津濟河。〔考異曰：北齊帝紀：「十一月，壬辰，神武自蒲津濟。」魏帝紀：「十月，壬辰，敗於沙苑。」按長曆，十月壬辰朔。北齊紀誤也。〕
丞相泰遣使戒華州刺史王羆，羆語使者曰：「老羆當道臥，貉子那得過！」歡至馮翊城下，〔使，疏吏翻。華，戶化翻。語，牛倨翻。五代志：馮翌郡，後魏曰華州，西魏後改曰同州。馮翊縣，後魏曰華陰。貉，曷各翻，北方有之，似狐，善睡，康曰：貉，莫白切。說文雲：北方豸種也。鄭玄曰：貉子曰貆。郭璞曰：今江東通呼貉為鯪鯪。餘按北方豸種乃指夷貉之貉，孟子所謂「大貉、小貉」者也。此乃狐貉之貉，當從諸家之說。〕謂羆曰：「何不早降！」〔降，戶江翻。〕羆大呼曰：〔呼，火故翻。〕「此城是王羆冢，死生在此。欲死者來！」歡知不可攻，乃涉洛，軍於許原西。〔漢志：馮翊懷德縣南有荊山，山下有強梁原，洛水東南入渭。許原蓋在洛水之南。〕
泰至渭南，徵諸州兵，皆未會。欲進擊歡，諸將以眾寡不敵，請待歡更西以觀其勢。泰曰：「歡若至長安，則人情大擾；今及其遠來新至，可擊也。」即造浮橋於 渭，令軍士齎三日糧，輕騎渡渭，輜重自渭南夾渭而西。〔重，直用翻。〕冬，十月，壬辰，泰至沙苑，〔水經註：沙苑在渭北，沙苑之南即漢懷德縣故城。五代志：馮翊縣有沙苑。〕距東魏軍六十里。諸將皆懼，宇文深獨賀。泰問其故，對曰：「歡鎮撫河北，甚得眾心，以此自守，未易可圖。〔易，弋豉翻。〕今懸師渡河，非眾所欲，獨歡恥失竇泰，愎諫而來，所謂忿兵，〔愎，弼力翻，戾也。漢魏相曰：爭恨細故，不忍憤怒者，謂之忿兵；兵忿者敗。〕可一戰擒也。事理昭然，何為不賀！願假深一節，發王羆之兵邀其走路，使無遺類。」泰遣須昌縣公達奚武覘歡軍，〔覘，醜廉翻，又醜豔翻。〕武從三騎，皆效歡將士衣服，日暮，去營數百步下馬，潛聽得其軍號，因上馬歷營，若警夜者，有不如法，往往撻之，具知敵之情狀而還。〔還，從宣翻，又如字。〕
歡聞泰至，癸巳，引兵會之。候騎告歡軍且至，泰召諸將謀之。開府儀同三司李弼曰：「彼眾我寡，不可平地置陳，此東十里有渭曲，可先據以待之。」泰從之，背水東西為陳，〔陳，讀曰陣；下陷陳、魏陳同。〕李弼為右拒，趙貴為左拒，〔杜預曰：拒，方陳。陸德明曰：拒，俱甫翻。〕命將士皆偃戈於葦中，約聞鼓聲而起。晡時，東魏兵至渭曲，〔晡，奔謨翻。〕都督太安斛律羌舉曰:「黑獺舉國而來，欲一死決，〕言欲盡死力戰，以決勝負。〕譬如猘狗，或能噬人；〔猘，漢書音義徵例翻，又居例翻，狂犬也。左傳曰：國犬之瘈，無不噬也。〕且渭曲葦深土濘，無所用力，〔濘，乃定翻，泥淖也。〕不如緩與相持，密分精銳徑掩長安，巢穴既傾，則黑獺不戰於擒矣。」〔使斛律羌舉之計行，西魏殆哉。〕歡曰：「縱火焚之，何如﹖」侯景曰：「當生擒黑獺以示百姓，若眾中燒死，誰復信之！」〔侯景此言固亦有恃眾輕敵之心。復，扶又翻；下復戰、可復同。〕彭樂盛氣請鬬，曰：「我眾賊寡，百人擒一，何憂不克！」歡從之。東魏兵望見魏兵少，爭進擊之，無復行列。〔史言東魏將士皆恃眾輕敵，故敗。少，詩沼翻。復，扶又翻。行，戶剛翻。〕兵將交，丞相泰鳴豉，士皆奮起，於謹等六軍與之合戰，李弼帥鐵騎橫擊之，〔時東魏之師萃於左拒，於謹等與之合戰，李弼引右拒之騎兵橫擊之。帥，讀曰率。〕東魏兵中絕為二，遂大破之。李弼弟檦，身小而勇，〔檦，與標同。〕每躍馬陷陳，隱身鞍甲之中，敵見皆曰：「避此小兒！」泰歎曰：「膽決如此，何必八尺之軀！」徵虜將軍武川耿令貴殺傷多，甲裳盡赤，〔左傳：晉、楚戰於邲，屈蕩搏趙旃，得其甲裳。杜預註曰：下曰裳。〕泰曰：「觀其甲裳，足知令貴之勇，何必數級！」〔謂不必數其斬獲首級之多少。〕彭樂乘醉深入魏陳，魏人刺之，〔刺，七亦翻。〕腸出，內之復戰。丞相歡欲收兵更戰，使張華原以薄歷營點兵，〔簿者，軍之名 籍。〕莫有應者，還，白歡曰：「眾盡去，營皆空矣！」歡猶未肯去。阜城侯斛律金曰：「眾心離散，不可復用，宜急向河東。」歡據鞍未動，金以鞭拂馬，乃馳 去，夜，渡河，船去岸遠，歡跨橐駝就船，乃得渡，喪甲士八萬人，〔喪，息浪翻。〕棄鎧仗十有八萬。〔鎧，可亥翻。〕丞相泰追歡至河上，選留甲士二萬餘人，餘 悉縱歸。都督李穆曰：「高歡破膽矣，速追之，可獲。」泰不聽，〔沙苑之戰，宇文泰不敢乘勝追高歡，邙山之戰，歡不敢乘勝追泰，蓋二人者智力相敵，足以相持而不足以相斃也。〕還軍渭南，所徵之兵甫至，〔甫，方也。〕乃於戰所人植柳一株以旌武功。
侯景言於歡曰：「黑獺新勝而驕，必不為備，願得精騎二萬，徑往取之。」歡以告婁妃，妃曰：「設如其言，景豈有還理！得黑獺失景，何利之有！」歡乃止。
高敖曹聞歡敗，釋恆農，退保洛陽。
魏加丞相泰柱國大將軍，李弼十二將皆進爵增邑有差。〔十二將，李弼、獨孤信、梁禦、趙貴、於謹、若干惠、怡峯、劉亮、王德、侯莫陳崇、李遠、達奚武也。〕
己酉，魏行臺宮景壽等向洛陽，〔宮，姓也，左傳，虞大夫有宮之奇。〕東魏洛州大都督韓賢擊走之。州民韓木蘭作亂，賢擊破之。一賊匿屍間，賢自按檢收鎧仗，賊欻起斫之，斷脛而卒。〔欻，許勿翻。斷，丁管翻，下兵斷同。脛，胡定翻。〕
魏復遣行臺馮翊王季海與獨孤信將步騎二萬趣洛陽，〔復，扶又翻。趣，七喻翻；下同。〕洛州刺史李顯趣三荊，〔西魏洛州治上洛。〕賀拔勝、李弼圍蒲坂。
東魏丞相歡之西伐也，蒲坂民敬珍謂其從祖兄祥曰：「高歡迫逐乘輿，〔乘，繩證翻。〕天下忠義之士皆欲剚刃於其腹；〔從，才用翻。剚，側吏翻。賈公彥曰：剚，猶立也，齊人謂立物地中為剚。〕今又稱兵西上，〔上，時掌翻。〕吾欲與兄起斷其歸路，此千載一時也。」〔斷，丁管翻。〕祥從之，糾合鄉裏，數日，有眾萬餘。會歡自沙苑敗歸，祥、珍帥眾邀之，斬獲甚眾。賀拔勝、李弼至河東，祥、珍帥猗氏等六縣十餘萬戶歸之，〔猗氏縣，自漢以來屬河東郡。丁度曰：猗氏，本郇國也，後以猗頓居於此，因為猗氏。按左傳所謂郇瑕氏之地，沃而近鹽，其後猗頓居之，用盬鹽起富，遂以猗氏名縣，而郇瑕氏隱矣。帥，讀曰率。〕丞相泰以珍為平陽太守，祥為行臺郎中。
東魏秦州刺史薛崇禮守蒲坂，別駕薛善，崇禮之族弟也，言於崇禮曰：「高歡有逐君之罪，善與兄忝衣冠緒餘，世荷國恩，今大軍已臨，而猶為高氏固守，〔荷，下可翻。為，於偽翻。〕一旦城陷，函首送長安，署為逆賊，死有餘愧，及今歸款，猶為愈也。」崇禮猶豫不決。善與族人斬關納魏師，崇禮出走，追獲之。丞相泰進軍蒲坂，洛定汾、絳，〔五代志：文城郡，東魏置南汾州，後周改為汾州。絳郡，後魏置東雍州，後周改為絳州。〕凡薛氏預開城之謀者，皆賜五等爵。善曰：「背逆歸順，〔背，蒲妹翻。〕臣子常節，豈容闔門大小俱叨封邑！」與其弟慎固辭五受。
東魏行 晉州事封祖業棄城走，儀同三司薛脩義追至洪洞，〔杜佑曰：洪洞故城在平陽北，四固重複，控據要險。劉昫曰：晉州洪洞縣，古陽縣也，隋義寧元年改曰洪洞，取 縣北洪洞嶺以名縣。孫恆曰：洞，音同，又徒弄翻。〕說祖業還守。〔說，式芮翻。守，手又翻；下固守同。〕祖業不從；脩義還據晉州，安集固守。魏儀同三司長孫子彥引兵至城下，脩義開門伏甲以待之；子彥不測虛實，遂退走。丞相歡以脩義為晉州刺史。〔史言河東諸薛各行其志，為東、西魏宣力。〕
獨孤信至新安，〔新安縣，漢屬弘農郡，晉屬河南尹，魏天平初置新安郡，屬洛州。〕高敖曹引兵北渡河。信逼洛陽，洛州刺史廣陽王湛棄城歸鄴，信遂據金墉城。孝武之西遷也，〔西遷見上卷中大通六年。〕散騎常侍河東裴寬謂諸弟曰：「天子既西，吾不可以東附高氏。」帥家屬逃於大石嶺；〔水經註：洛陽之南有新城縣，縣界有大石嶺，來儒之水逕其南。〕獨孤信入洛，乃出見之。時洛陽荒廢，人士流散，惟河東柳虯在陽城，〔陽城縣，漢屬潁川郡，晉屬河南尹，魏孝昌二年置陽城郡，屬洛州，隋廢郡為陽城縣，唐登封元年將有事嵩山，改為告成縣，我朝屬西京登封縣界。〕裴諏之在潁川，信俱徵之，以虯為行臺郎中，諏之為開府屬。〔諏，將侯翻，又逡須翻。〕
東魏潁州長史賀若統執刺史田迄，舉城降魏，〔魏收志：天平初置潁州，治長社城，領許昌、潁川、陽翟郡，武定七年，改為鄭州。賀若，複姓，魏書官氏志：內入諸姓有賀若氏，北俗謂忠貞為賀若，因以為氏。若，人者翻。〕魏都督梁迥【章：甲十一行本「迥」作「迴」；乙十一行本同；下同；孔本同。】入據其城。前通直散騎侍郎鄭偉起兵陳留，攻東魏梁州，執其刺史鹿永吉。〔魏收志：天平初，置梁州，治大梁城，領陽夏、開封、陳留、汝南、潁川、汝陽、義陽、新蔡、初安、襄陽、城陽、廣陵郡。鹿，姓也，風俗通：漢有巴郡太守鹿旗。魏收官氏志：阿鹿桓氏，後改為鹿氏。〕前大司馬從事中郎崔彥穆攻滎陽，執其太守蘇淑，與廣州長史劉志皆降於魏。〔降，戶江翻。〕偉，先護之子也。〔鄭先護見一百五十二卷大通二年。〕丞相泰以偉為北徐州刺史，彥穆為滎陽太守。
十一月，東魏行臺任祥帥督將堯雄、趙育、是雲寶攻潁川，〔帥，讀曰率。將，即亮翻。〕丞相泰使大都督宇文貴、樂陵公遼西怡峯〔怡，姓；峯，名。峯，遼西怡寬之子。〕將步騎二千救之。軍至陽翟，〔陽翟縣，漢屬潁川郡，晉屬河南尹，後魏置陽翟郡。九域志：陽翟在長社西北九十里。〕雄等軍已去潁川三十里，〔言雄等軍逼潁川，相去三十里。〕祥帥眾四萬繼其後。諸將鹹以為「彼眾我寡，不可爭鋒。」貴曰：「雄等謂吾兵少，必不敢進。〔少，詩沼翻。〕彼與任祥合攻潁川，城必危矣。若賀若統陷沒，吾輩坐此何為！今進據潁川，有城可守，又出其不意，破之必矣。」遂疾趨，據穎川，背城為陳以待。〔背，蒲妹翻。陳，讀曰陣。〕雄等至，合戰，大破之，雄走，趙育請降，〔降，戶江翻；下同。〕俘其士卒萬餘人，悉縱遣之。任祥聞雄敗，不敢進，貴與怡峯乘勝逼之，祥退保宛陵；〔宛陵縣，漢屬河南尹，晉屬滎陽郡，魏天平初分屬廣武郡，隋開皇十六年併宛陵縣，入新鄭。〕貴追及，擊之，祥軍大敗。是雲寶殺其陽州刺史那椿，以州降魏。〔魏收志：天平初置陽州，治宜陽，領宜陽、金門郡。那椿，人姓名。〕魏以貴為開府儀同三司，是雲寶、趙育為車騎大將軍。
都督杜陵韋孝寬攻東魏豫州，拔之，執其行臺馮邕。孝寬名叔裕，以字行。
18丙子，東魏以驃騎大將軍、儀同三司万俟普為太尉。
19司農張樂皋等聘於東魏。〔司農之下，恐有脫字。〕
20十二月，魏行臺楊白駒與東魏陽州刺史段粲戰於蓼塢，〔水經註：蓼水出河北縣襄山蓼谷。當時之人於此谷築塢，因謂之蓼塢。漢書音義曰：襄山在潼關北十餘裏。〕魏師敗績。
21魏荊州刺史郭鸞攻東魏東荊州刺史清都慕容儼，〔東魏都鄴，以魏郡為清都尹。〕儼晝夜拒戰，二百餘日，乘間出擊鸞，大破之。〔間，古莧翻。〕時河南諸州多失守，唯東荊獲全。
河間邢磨納、範陽盧仲禮、仲禮從弟仲裕等皆起兵海隅以應魏。〔從，才用翻。〕
東魏濟州刺史高季式有部曲千餘人，馬八百匹，鎧仗皆備。〔濟，子禮翻。鎧，可亥翻。〕濮陽民杜靈椿等為盜，聚眾近萬人，〔濮，博木翻。近，其靳翻。〕攻城剽野，〔剽，匹妙翻。〕季式遣騎三百，一戰擒之，又擊陽平賊路文徒【嚴：「文徒」改「叔文」。】等，悉平之，於是遠近肅清。或謂季式曰：「濮陽、陽平乃畿內之郡，〔二郡，東魏皆以屬司州，故云然。〕不奉詔命，又不侵境，〔言無詔命使季式討賊，而賊又不來侵濟州境。〕何急而使私軍遠戰！萬一失利，豈不獲罪乎！」〔季式所自養部曲，不衣食於官，故謂之私軍。〕季式曰：「君何言之不忠也！我與國家同安共危，豈有見賊而不討乎！且賊知臺軍猝不能來，又不疑外州有兵擊之，乘其無備，破之必矣。以此獲罪，吾亦無恨。」
