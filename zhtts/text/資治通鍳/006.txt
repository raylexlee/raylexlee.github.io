△卷第五
周紀五　起屠維赤奮若，盡旃蒙大荒落，凡十七年。
赧王下
四十三年（己丑，公元前二七二年）
①楚以左徒黃歇侍太子完爲質於秦。〔左徒，楚官名。史記正義曰：蓋今在左右拾遺、補闕之類。質，音致。按去年秦欲與韓、魏伐楚，黃歇上書止之，歸而報楚，楚遂使歇侍太子爲質於秦；爲楚王疾病、歇使太子亡歸楚張本。歇，許竭翻。〕
②秦置南陽郡。〔凡山南、水北皆謂之南陽。晉南陽在修武，以在太行之南，大河之北也。秦置南陽郡，以在南山之南，漢水之北也。〕
③秦、魏、楚共伐燕。〔燕，因肩翻。〕
④燕惠王薨，子武成王立。
四十四年（庚寅，公元前二七一年）
①趙藺相如伐齊，至平邑。〔括地誌：平邑故城在魏州昌樂縣東北四十里。藺，力刃翻。樂，音洛。〕
②趙田部吏趙奢收租稅，〔田部吏，部收田之租稅者也。〕平原君家不肯出；趙奢以法治之，殺平原君用事者九人。〔治，直之翻。平原君之家臣用事而不肯出租稅者也。〕平原君怒，將殺之。趙奢曰：“君於趙爲貴公子，今縱君家而不奉公則法削，法削則國弱，國弱則諸侯加兵，是無趙也。〔削，侵也，奪也。弱，劣也，懦也。〕君安得有此富乎！以君之貴，奉公如法則上下平，上下平則國強，國強則趙固，而君爲貴戚，豈輕於天下邪！”〔邪，音耶。戚，親也。言平原君於趙則王族親戚之貴者也。〕平原君以爲賢，〔賢，善也，能也。〕言之於王。王使治國賦，國賦太平，民富而府庫實。〔觀此則趙奢豈特善兵哉，可使治國也。治，直之翻。〕
四十五年（辛卯，公元前二七零年）
①秦伐趙，圍閼與。〔司馬彪志：上黨郡涅縣有閼與聚。水經注：上黨沾縣有梁榆城，即閼與故城。盧諶徵艱賦曰：訪梁榆之虛郭，乃閼與之舊平。史記正義曰：閼與在潞州銅鞮縣西北二十里。又儀州和順縣亦有閼與城。儀、潞相近，二所未詳。又閼與山在潞州武安縣西南五十里，趙奢拒秦軍於閼與，即山北也。河東圖：遼州和順縣，晉大夫梁餘子養邑；秦伐閼與，趙奢救之。是此遼州即唐之儀州。閼，阿葛翻，又於達翻。康音曷，又音嫣。與，音預，又音餘。史記正義曰：閼，於連翻。漢書音義：涅，乃結翻。聚，才喻翻。沾，他兼翻。諶，時壬翻。鞮，丁兮翻。潞，魯故翻。〕趙王召廉頗、樂乘而問之〔索隱曰：樂乘、樂毅之宗人也。頗，普河翻。〕曰：“可救否？“皆曰：“道遠險陿，難救。”〔陿，與狹同，隘也。〕問趙奢，趙奢對曰：“道遠險陿，譬猶兩鼠鬥於穴中，將勇者勝。”〔言將是勇者勝也；將，平聲。或曰：帥勇者則勝；將，去聲。〕王乃令趙奢將兵救之。去邯鄲三十里而止，〔令，盧經翻。邯鄲，音寒丹。〕令軍中曰：“有以軍事諫者死！”〔令，力正翻。趙奢此令，非以禁約所部，以愚秦軍也。〕
秦師軍武安西，〔班志，武安縣屬魏郡。宋白曰：洺州治永年縣；隋改廣平爲永年，屬武安郡。秦軍勒兵武安西，即此地。劉昫曰：磁州治滏陽縣，漢武安縣地；隋又置武安縣，亦屬磁州。磁，祥之翻。昫，籲句翻。〕鼓譟勒兵，武安屋瓦盡振。趙軍中候有一人言急救武安，趙奢立斬之。〔此軍之中候也。漢北軍中候之官本此。或曰：軍中之候，軍吏也。〕堅璧二【章：十二行本”璧”作”壁”；乙十一行本同；孔本同。十二行本”二”上有 “留”字；乙十一行本同；孔本同；退齋校同。】十八日不行，復益增壘。〔復，扶又翻，又音如字。壘，力水翻。〕秦間入趙軍，趙奢善食遣之。間以報秦將，〔間，古莧翻。此孫子所謂反間也。食，祥吏翻。將，即亮翻。〕秦將大喜曰：“夫去國三十里而軍不行，乃增壘，閼與非趙地也！“趙奢既已遣間，卷甲而趨，〔卷，讀曰卷。凡卷舒之卷皆同音。〕一【章：十二行本”一”作”二”；乙十一行本同。】日一夜而至，去閼與五十里而軍，軍壘成，秦師聞之，悉甲而往。趙軍士許歷請以軍事諫，趙奢進之。〔姓譜：許姓本自姜姓，炎帝之後，太嶽之胤；其後以國爲氏。〕許歷曰：“秦人不意趙至此，其來氣盛，將軍必厚集其陳以待之；〔陳，讀曰陣。〕不然，必敗。“趙奢曰：“請受教！“許歷請刑，趙奢曰：“胥，後令邯鄲。”〔索隱曰：按胥、須古人通用，今者胥後令，謂胥爲須，須者待也，待後令，謂許歷之言，更不擬誅之，故更待後令也。邯鄲二字，當爲欲戰，謂臨戰之時，許歷復諫也。餘謂”胥”語絕，許歷請刑，趙奢令其且待也。蓋謂敢諫者死，邯鄲之令耳，今既自邯鄲進軍近閼與矣，許歷之諫固在邯鄲之後，不當用邯鄲之令以殺之，故曰後令邯鄲。令，力正翻。邯鄲，音寒丹。奢令，力丁翻。〕許歷復請諫，曰：“先據北山上者勝，後至者敗。“趙奢許諾，即發萬人趨之。秦師後至，爭山不得上；〔趨，七喻翻；又音如字。得上，時掌翻。〕趙奢縱兵擊秦師，秦師大敗，解闕與而還。〔還，從宣翻，又音如字。〕趙王封奢爲馬服君，〔服虔曰：馬服，猶言服馬也。括地誌：邯鄲縣西北有馬服山。〕與廉、藺同位；以許歷爲國尉。
②穰侯言客卿竈於秦王，〔穰，人羊翻。〕使伐齊，取剛、壽以廣其陶邑。〔括地誌：故剛城在袞州龔丘縣。壽，鄆州之縣也。餘據唐志：鄆州壽張縣，武德初置壽州。通鑑書此，以發範睢間穰侯之事，古莧翻。〕
初，魏人範睢〔姓譜：範本陶唐氏之後，隨會爲晉大夫，食採於範，後有〔因〕氏焉。睢，音雖。〕從中大夫須賈使於齊，〔戰國之時，仍周之制，置上、中、下三大夫。漢百官表：中大夫掌論議。須姓，密須氏之後。風俗通：須姓，太昊之後。蓋本之須句。使，疏吏翻。句，音朐。〕齊襄王聞其辯口，私賜之金及牛、酒。須賈以爲睢以國陰事告齊也，歸而告其相魏齊。魏齊怒，笞擊範睢，折脅，摺齒。睢佯死，卷以簀，置廁中，使客醉者更溺之，〔索隱曰：折脅，摺齒，謂擊折其脅，又拉折其齒也。簀，謂葦荻之薄，用之以卷其屍也。餘謂簀字從竹，蓋竹爲之，非葦荻之薄也。又謂竹東南之產，北人貴之，自江以北饒葦荻，人率織之以爲薄，寢或以爲薦籍。索隱以葦薄爲簀，習於所見而從俗所呼者耳。相，息亮翻。笞，醜之翻。摺，力答翻。卷，讀曰卷。簀，竹革翻。更，工衡翻。溺，奴吊翻。〕以懲後，令無妄言者。〔令，力丁翻。〕範睢謂守者曰：“能出我，我必有厚謝。“守者乃請棄簀中死人。魏齊醉，曰：“可矣。“範睢得出。魏齊悔，復召求之。〔令，盧經翻。復，扶又翻，又音如字。〕魏人鄭安平遂操範睢亡匿，更姓名曰張祿。〔操，七刀翻。〕
秦謁者王稽使於魏，〔謁者，秦官，漢因之。志雲：主殿上時節威儀。謁者僕射一人爲謁者臺率，其下有給事謁者，有灌謁者。使，疏吏翻。率，讀曰帥。〕範睢夜見王稽。稽潛載與俱歸，薦之於王，王見之於離宮。〔離宮，別宮也。〕範睢佯爲不知永巷而入其中，〔佯，音羊，古字多作”陽”，詐也。如淳曰：周宣王姜後脫簪珥，待罪永巷，後改爲掖庭。師古日：永，長也。本謂宮中之長巷也；或曰宮中獄也。〕王來而宦者怒逐之，曰：“王至！“範睢謬曰：“秦安得王，秦獨有太后、穰侯耳！”〔謬，靡幼翻，誤也，詐也。穰，人羊翻。〕王微聞其言，乃屏左右，跽而請曰：“先生何以幸教寡人？“對曰：“唯唯。“如是者三。〔屏，卑郢翻，又卑正翻；後凡屏退之屏皆同音。跽，忌己翻，跪也。唯，於癸翻，蓋應聲也。凡唯諾之唯皆同音。〕王曰：“先生卒不幸教寡人邪？”〔卒，子恤翻，終也。邪，音耶。〕範睢曰：“非敢然也！〔睢，音雖。然，猶言如是也。〕臣，羇旅之臣也，交疏於王，而所願陳者皆匡君之事，處人骨肉之間，〔處，昌呂翻。〕願效愚忠而未知王之心也，此所以王三問而不敢對者也。臣知今日言之於前，明日伏誅於後，然臣不敢避也。且死者，人之所必不免也，苟可以少有補於秦而死，此臣之所大願也。〔少，始紹翻。〕獨恐臣死之後，天下杜口裹足，莫肯鄉秦耳。”〔謂天下之士懲睢之死，不敢復言。鄉，讀曰向。〕王跽曰：“先生，是何言也！今者寡人得見先生，是天以寡人溷先生而存先王之宗廟也。〔溷；謂溷瀆之也。漢陸賈曰”毋久溷公！“即此義，音戶困翻。毛晃曰：溷，濁也，又污辱也。〕事無大小，上及太后，下至大臣，願先生悉以教寡人。無疑寡人也！“範睢拜，王亦拜。範睢曰：“以秦國之大，士卒之勇，以治諸侯，譬若走韓盧而博蹇兔也，〔韓盧，天下之駿犬。蹇兔，病足之兔。韓盧搏兔，無不獲者，況蹇兔乎！治，直之翻。〕而閉關十五年，不敢窺兵于山東者，是穰侯爲秦謀不忠，而大王之計亦有所失也。”〔穰，人羊翻。爲，於僞翻。〕王跽曰：“寡人願聞失計！“然左右多竊聽者，範睢未敢言內，先言外事，以觀王之俯仰。因進曰：“夫穰侯越韓、魏而攻齊剛、壽，非計也。〔夫，音扶。〕齊閔王南攻楚，破軍殺將，〔謂殺唐昧也，見上卷十四年。閔，讀曰閔。將，即亮翻。〕再闢地千里，〔闢，讀曰闢，昧，莫葛翻。〕而齊尺寸之地無得焉者，豈不欲得地哉？形勢不能有也。諸侯見齊之罷敝，起兵而伐齊，大破之，齊幾於亡，〔事見上卷三十一年。罷，讀曰疲。幾，居依翻。〕以其伐楚而肥韓、魏也。今王不如遠交而近攻，得寸則王之寸也，得尺亦王之尺也。今夫韓、魏，中國之處〔夫，音扶。康曰：處，敞呂翻；餘謂處，昌據翻，於世俗常言，音義爲長。〕而天下之樞也，〔以門戶爲喻，門戶之闔闢皆由於樞。〕王若用【章：十二行本”用”作”欲”；乙十一行本同；孔本同，退齋校同。】霸，必親中國以爲天下樞，以威楚、趙，〔用霸者，謂用霸天下之術。〕楚強則附趙，趙強則附楚，〔強者未易柔服，故先親附弱者。易，以豉翻。〕楚、趙皆附，齊必懼矣，齊附則韓、魏因可虜也。“王曰：“善。“乃以範睢爲客卿，與謀兵事。〔範睢謀兵事，則三晉受兵禍，而穰侯兄弟皆爲秦所逐矣。〕
四十六年（壬辰，公元前二六九年）
①秦中更胡傷攻趙閼與，不拔。〔更，工衡翻。“胡傷”，意謂即上卷客卿之”胡陽”。閼，於葛翻，又於連翻。與，音預。〕
四十七年（癸巳，公元前二六八年）
①秦王用範睢之謀，使五大夫綰伐魏，拔懷。〔班志，懷縣屬河內郡。括地誌曰：懷縣在懷州武陟縣西十一里。睢，息隨翻。〕
四十八年（甲午，公元前二六七年）
①秦悼太子質於魏而卒。〔質，音致。卒，子恤翻。〕
四十九年（乙未，公元前二六六年）
①秦拔魏邢丘。範睢日益親，用事，因承間說王曰：〔睢，息隨翻。間，古莧翻。說，式芮翻。〕“臣居山東時，聞齊之有孟嘗君，不聞有王。聞秦有太后、穰侯，不聞有王。夫擅國之謂王，能利害之謂王，制殺生之謂王。今太后擅行不顧，穰侯出使不報，華陽、涇陽擊斷無諱，〔夫，音扶。使，疏吏翻。華，戶化翻。斷，丁亂翻；凡斷決之斷皆同音。〕高陵進退不請，四貴備而國不危者，未之有也。爲此四貴者下，乃所謂無王也。穰侯使者操王之重，決制於諸侯，剖符於天下，〔操，七刀翻。謂剖符而出使也。〕徵敵伐國，莫敢不聽；戰勝攻取則利歸於陶，〔陶，穰侯封邑。〕戰敗則結怨於百姓而禍歸於社稷。臣又聞之，木實繁者披其枝，披其枝者傷其心；大其都者危其國，〔左傳：祭仲曰：“都城過百雉，國之害也。“辛伯曰：“大都耦國，亂之本也。“申無宇曰：“鄭京、櫟實殺曼伯，宋蕭、亳實殺子游，衛蒲、戚實出獻公，齊渠丘實殺無知，而陳、蔡、不羹亦殺楚靈王。“此皆大都危國也。傳，直戀翻。祭，則介翻。陸德明：櫟，音立；曼，音萬；羹，音郎。〕尊其臣者卑其主。〔如下事之類。〕淖齒管齊，射王股，擢王筋，懸之於廟梁，宿昔而死。〔管，掌也。擢，拔也。宿昔，一夕之間也。淖齒弒齊閔王事見上卷三十一年。淖，女教翻。射，而亦翻。〕李兌管趙，囚主父於沙丘，百日而餓死。〔事見上卷二十年。〕今臣觀四貴之用事，此亦淖齒、李兌之類也。夫三代之所以亡國者，君專授政於臣，縱酒弋獵；其所授者妒賢疾能，御下蔽上以成其私，不爲主計，而主不覺悟，故失其國。〔夫，音扶。〕今自有秩以上至諸大吏。〔漢承秦制，鄉置有秩。漢官曰：鄉戶五千則置有秩，掌一鄉之入。風俗通曰：有秩則田間大夫，言其官裁有秩耳。大吏，謂左、右、中更以上爲吏者也。秩，直乙翻。〕下及王左右，無非相國之人者，見王獨立於朝，臣竊爲王恐，萬世之後有秦國者，非王子孫也！”〔相，息亮翻。朝，直遙翻。爲，於僞翻。〕王以爲然，於是廢太后，逐穰侯、高陵、華陽、涇陽君於關外，以範睢爲丞相，封爲應侯。〔應，於陵翻，國名；周武王之子封於應，其地在唐安州界。〕
魏王使須賈聘於秦，應侯敝衣間步而往見之。〔間步，投間隙徒步而行也。間，古莧翻。〕須賈驚曰：“範叔固無恙乎！”〔範睢，字叔。恙，憂也，病也，又噬蟲善食人心者也。古人相問，率曰無恙。朱熹曰：古者草居，多被噬蟲之毒，故相問曰”無恙乎？“恙，餘亮翻。噬，時制翻。〕留坐飲食，取一綈袍贈之。〔綈，田黎翻，厚繒也。袍，步刀翻，長襦也。記玉藻曰：纊爲繭，縕爲袍。孔穎達曰：純着新綿者爲襺，雜用舊絮者爲袍。〕遂爲須賈御而至相府，曰：“我爲君先入通於相君。“須賈怪其久不出，問於門下，門下曰：“無範叔，鄉者吾相張君也。”〔相，息亮翻。爲，於僞翻。睢更姓名曰張祿，故云然。鄉，讀曰向。〕須賈知見欺，乃膝行入謝罪。〔膝行，屈膝就地而行，以示跪伏。〕應侯坐，責讓之，且曰：“爾所以得不死者，以綈袍戀戀尚有故人之意耳！“乃大供具，請諸侯賓客；坐須賈於堂下，置莝、豆於前而馬食之，〔莝，寸斬之藁，雜豆以飼馬。莝、豆，兩物也。莝，寸臥翻。食，祥吏翻。〕使歸告魏王曰：“速斬魏齊頭來，不然，且屠大梁！”〔屠，殺也。自古以來，以攻下城而盡殺城中人爲屠城，亦曰洗城。〕須賈還，以告魏齊。魏齊奔趙，匿於平原君家。〔還，從宣翻，又音如字，平原君，趙勝，趙王之貴介弟也，貴盛於趙，以好士聞於諸侯，故魏齊奔歸之而就匿焉。〕
②趙惠文王薨，子孝成王丹立；以平原君爲相。〔相，息亮翻。〕
五十年（丙申，公元前二六五年）
①秦宣太后薨。九月，穰侯出之陶。〔薨，呼肱翻。穰，人羊翻。〕
臣光曰：穰侯援立昭王，除其災害；〔事見三卷十年。援，於元翻，手引也。〕薦白起爲將，〔見上卷二十三年。將，即亮翻。〕南取鄢、郢，東屬地於齊，〔言拓地東聯於齊也，事並見上卷。鄢，於晚翻。郢，以井翻。屬，之慾翻。〕使天下諸侯稽首而事秦，〔稽，音啓。〕秦益強大者，穰侯之功也。雖其專恣驕貪足以賈禍，〔賈，音古，言其致禍如商賈之賈物也。凡商賈之賈皆同音。〕亦未至盡如範睢之言。若睢者，亦非能爲秦忠謀，直欲得穰侯之處，故搤其吭而奪之耳。〔睢，息隨翻。爲，於僞翻。搤，音厄，說文曰：捉也。吭，音剛，咽也。〕遂使秦王絕母子之義，失舅甥之恩。要之，睢真傾危之士哉！
②秦王以子安國君爲太子。〔爲安國君立子異人爲嗣張本。嗣，祥吏翻。〕
③秦伐趙，取三城。趙王新立，太后用事，求救於齊。齊人曰：“必以長安君爲質。”〔索隱曰：趙亦有長安，今其地闕。孔衍曰：長安君，惠文王之少子也。史記正義曰：長安君以長安善，故名也。質，音致。索，山客翻。少，始照翻。〕太后不可。齊師不出，大臣強諫。〔強諫，猶力諫也。〕太后明謂左右曰：“復言長安君爲質者，老婦必唾其面！”〔復，扶又翻。唾，吐臥翻，口液也。明謂左右者，顯言之也。〕左師觸龍願見太后，太后盛氣而胥之入。〔胥，待也。言盛氣以待其入也。〕左師公徐趨而坐，自謝曰：“老臣病足，不得見久矣，竊自恕；而恐太后體之有所苦也，故願望見太后。“太后曰：“老婦恃輦而行。“曰：“食得毋衰乎？“曰：“恃粥耳。“太后不和之色稍解，左師公曰：“老臣賤息舒祺，〔春秋時宋國之官有左、右師，上卿也。趙以觸龍爲左師，蓋冗散之官，以優老臣者也。息，子也。祺，音其。冗，而隴翻。散，悉亶翻。〕最少，不肖，而臣衰，竊憐愛之，願得補黑衣之缺以衛王宮，昧死以聞！”〔黑衣，衛士之服也。觸龍先爲其少子言，以發太后之問也。昧死言，忘其死也。少，失照翻，又音小。昧，莫佩翻。〕太后曰：“諾。年幾何矣。“對曰：“十五歲矣。雖少，願及未填溝壑而託之。”〔幾，居豈翻，謙言死必填溝壑，願及未死而託少子也。〕太后曰：“丈夫亦愛少子乎？“對曰：“甚於婦人。“太后笑曰：“婦人異甚。“對曰：“老臣竊以爲媼之愛燕後賢於長安君。”〔媼，烏浩翻，婦之老者之稱。趙太后之女嫁於燕，故稱之曰燕後。燕，因肩翻。〕太后曰：“君過矣！不若長安君之甚。” 左師公曰：“父母愛其子則爲之計深遠。媼之送燕後也，持其踵而泣，念其遠也，亦哀之矣。已行，非不思也，祭祀則祝之曰：『必勿使反！』豈非爲之計長久，爲子孫相繼爲王也哉？“太后曰：“然。“左師公曰：“今三世以前，至於趙王之子孫爲候者，其繼有在者乎？“曰：“無有。“曰：“此其近者禍及身，遠者及其子孫。豈人主之子侯則不善哉？位尊而無功，奉厚而無勞，〔奉，讀曰俸；凡奉祿之奉皆同音。〕而挾重器多也。今媼尊長安君之位，而封之以膏腴之地，多與之重器，而不及今令有功於國，〔令，力丁翻，使也。〕一旦山陵崩，長安君何以自託於趙哉？“太后曰：“諾，恣君之所使之！“於是爲長安君約車百乘質於齊。〔爲，於僞翻。乘，繩證翻。質，音致。〕齊師乃出，秦師退。
④齊安平君田單將趙師以伐燕，取中陽；〔徐廣曰：“陽”，一作”人”。史記正義曰：燕無中陽。括地誌：中山故城，一名中人亭，在定州唐縣北四十一里；是時蓋屬燕。將，即亮翻。燕，因肩翻。〕又伐韓，取注人。〔括地誌：注城，在汝州梁縣西四十五里。〕
⑤齊襄王薨，子建立。建年少，國事皆決於君王后。〔少，失照翻。〕
五十一年（丁酉，公元前二六四年）
①秦武安君伐韓，拔九城，斬首五萬。
②田單爲趙相。
五十二年（戊戌，公元前二六三年）
①秦武安君伐韓，取南陽；攻太行道，絕之。〔秦封白起爲武安君。韓之南陽，即河內野王之地。班志，太行山在野王西北。括地誌：在懷州河內縣北四十五里。行，戶剛翻。〕
②楚頃襄王疾病。〔疾至於甚曰病。〕黃歇言於應侯曰：“今楚王疾恐不起，秦不如歸其太子。太子得立，其事秦必重而德相國無窮，是親與國而得儲萬乘也。不歸，則咸陽布衣耳。〔四十三年，黃歇與楚太子爲質於秦。應，於陵翻。相，息亮翻。乘，繩證翻。歇，許竭翻。〕楚更立君，必不事秦，〔更，工衡翻。〕是失與國而絕萬乘之和，非計也。“應侯以告王。王曰：“令太子之傅先往問疾，反而後圖之。“黃歇與太子謀曰：“秦之留太子，欲以求利也。今太子力未能有以利秦也。〔令，力丁翻。歇，許竭翻。〕而陽文君子二人在中。王若卒大命，〔謂死也。卒，終也，音子恤翻。〕太子不在，陽文君子必立爲後，太子不得奉宗廟矣。不如亡秦，與使者俱出。〔逃去爲亡。使，疏吏翻。〕臣請止，以死當之！“太子因變服爲楚使者御而出關；而黃歇守舍，常爲太子謝病。度太子已遠，〔歇，許竭翻。守舍者，守楚太子所寓館舍。常爲，於僞翻。度，徒洛翻。〕乃自言於王曰：“楚太子已歸，出遠矣。歇願賜死！“王怒，欲聽之。應侯曰：“歇爲人臣，出身以徇其主，太子立，必用歇。不如無罪而歸之，〔言無以罪加歇，而歸之於楚，以結其和親也。應，於陵翻。〕以親楚。“王從之。黃歇至楚三月，秋，傾襄王薨。考烈王即位；〔頃，音傾。秋，即是年秋。考烈王，即太子完。〕以黃歇爲相，封以淮北地，號曰春申君。〔史記，歇初封春申君，賜淮北十四縣；後徙封江東，因城吳故墟以爲都邑，今蘇州是也。相，息亮翻。〕
五十三年（己亥，公元前二六二年）
①楚人納州於秦以平。〔司馬彪志，南郡州陵縣，注云，楚考烈王納州於秦，即其地。〕
②武安君伐韓，拔野王。上黨路絕，〔武安君上逸”秦”字。史記正義曰：從太行西北，澤、潞等州皆上黨郡地。釋名雲：上黨所治在山上，其所最高，故曰上黨。〕上黨守馮亭〔姓譜：畢公高之子食採於馮城，因以命氏。鄭有大夫馮簡子。守，式又翻。〕與其民謀曰：“鄭道已絕，〔韓都新鄭，自上黨趣鄭，由野王渡河。今秦拔野王，故鄭道絕。〕秦兵日進，韓不能應，不如以上黨歸趙。趙受我，秦必攻之；趙被秦兵，必親韓；〔應，於證翻。被，皮義翻。〕韓、趙爲一，則可以當秦矣。“乃遣使者告於趙曰：“韓不能守上黨，入之秦，〔謂韓獻上黨於秦。使，疏吏翻。〕其吏民皆安於【章：十一行本”於”作”爲”；乙十一行本同；孔本同；張校同；退齋校同。】趙，不樂爲秦。〔爲，於僞翻。樂，音洛；下同。〕有城市邑十七，〔城市邑，言邑之有城市者，指言大邑也。〕願再拜獻之大王！“趙王以告平陽君豹，對曰：“聖人甚禍無故之利。”〔甚禍者，言甚以爲禍也。〕王曰：“人樂吾德，何謂無故？“對曰：“秦蠶食韓地，中絕，不令相通，固自以爲坐而受上黨也。韓氏所以不入於秦者，欲嫁其禍於趙也。〔毛晃曰：推惡與人曰嫁怨、嫁禍。推，吐雷翻。〕秦服其勞而趙受其利，雖強大不能得之於弱小，弱小固能得之於強大乎！豈得謂之非無故哉？不如勿受。“王以告平原君，平原君請受之。王乃使平原君往受地，〔秦有吞天下之心，使趙不受上黨而秦得之，亦必據上黨而攻趙。故趙之禍不在於受上黨而在於用趙括。〕以萬戶都三封其太守爲華陽君，〔守，式又翻。〕以千戶都三封其縣令爲侯，吏民皆益爵三級。馮亭垂涕不見使者，曰：“吾不忍賣主地而食之也！”〔使，疏吏翻。〕
五十五年（辛丑，公元前二六零年）
①秦左庶長王齕攻上黨，拔之。〔長，知丈翻。齕，音紇，杜佑恨勿翻；康胡骨切。〕上黨民走趙。趙廉頗軍於長平。〔司馬彪志：上黨泫氏縣有長平亭。括地誌：長平故城，在上黨縣西四十一里。杜佑曰：白起坑趙卒於長平，有頭顱山，築臺於壘中，因山爲臺。宋白曰：秦坑趙卒於長平，今澤州之北高平縣西北二十一里長平故城是也。頗，普何翻。泫，工玄翻。顱，音盧。壘，魯水翻。〕以按據上黨民。〔毛晃曰：按，於旰翻，抑也，止也，據也。餘謂此據、按二字，按字當以抑止爲義。據，依據也，引援也，拒守也。言廉頗依據上黨地險，引援上黨之民而拒守也。康曰：按，音遏；此義亦通，但按字無遏音。〕王齕因伐趙。趙軍數戰不勝，〔數，所角翻。〕止【章：十二行本”止”作”亡”；乙十一行本同；孔本同；退齋校同。】一裨將、四尉。〔裨將，軍之副將也。尉，軍中諸部都尉也。裨，頻彌翻。將，即亮翻。〕趙王與樓昌、虞卿謀，〔風俗通曰：凡氏之興九事，氏於號者，唐、虞、夏、殷是也，氏於國者，齊、魯、宋、衛是也；氏於事者，巫、卜、陶、匠是也；氏於字者，伯、仲、叔、季是也；氏於諡者，戴、武、宣、穆是也。〕樓昌請發重使爲媾。〔媾，音構，和也。〕虞卿曰：“今制媾者在秦，秦必欲破王之軍矣；雖往請媾，秦將不聽。不如發使以重寶附楚、魏，楚、魏受之，則秦疑天下之合從，〔從，子容翻。〕媾乃可成也。“王不聽，使鄭朱媾於秦，秦受之。王謂虞卿曰：“秦內鄭朱矣。”〔虞卿時爲趙之相。〕對曰：“王必不得媾而軍破矣。何則，天下之賀戰勝者皆在秦矣。夫鄭朱，貴人也，秦王、應侯必顯重之以示天下。〔夫，音扶。應，於陵翻。〕天下見王之媾於秦，必不救王；秦知天下之不救王，則媾不可得成矣。“既而秦果顯鄭朱而不與趙媾。〔史言趙之喪師蹙國，不特以趙括代廉頗之故，亦由不用虞卿之計也。〕
秦數敗趙兵，廉頗堅壁不出。趙王以頗失亡多而更怯不戰，怒，數讓之。〔數，所角翻，屢也。敗，補邁翻。〕應侯又使人行千金於趙爲反間，曰：“秦之所畏，獨畏馬服君之子趙括爲將耳！〔間，古莧翻。將，即亮翻。〕廉頗易與，且降矣！”〔易，弋豉翻。降，戶江翻。〕趙王遂以趙括代頗將。藺相如曰：“王以名使括，若膠柱鼓瑟耳。〔鼓瑟者，弦有緩急，調絃之緩急在柱之運轉，若膠其柱，則弦不可得而調，緩者一於緩，急者一於急，無活法矣。〕括徒能讀其父書傳，不知合變也。”〔兵以正合，以奇變。傳，直戀翻。〕王不聽，初，趙括自少時學兵法，以天下莫能當；嘗與其父奢言兵事，奢不能難，〔少，詩照翻。難，乃旦翻，辯折之也。〕然不謂善。括母問其故，奢曰：“兵，死地也，而括易言之。〔易，以豉翻，輕也。〕使趙不將括則已；若必將之，〔將，即亮翻；下同。〕破趙軍者必括也。“及括將行，其母上書，言括不可使。王曰：“何以？”〔上，時掌翻。言以何事知其不可使也。〕對曰：“始妾事其父，時爲將，身所奉飯而進食者以十數，〔奉，讀曰捧。〕所友者以百數，王及宗室所賞賜者，盡以與軍吏士大夫；受命之日，不問家事。今括一旦爲將，東鄉而朝，軍吏無敢仰視之者；〔將，即亮翻。朝，直遙翻。〕王所賜金帛，歸藏於家，而日視便利田宅可買者買之。王以爲如其父，父子異心，願王勿遣！“王曰：“母置之，吾已決矣！”〔置，止也，廢也。置之，言廢置此事，止勿言也。〕母因曰：“即如有不稱，妾請無隨坐！”〔稱，尺證翻。不稱，言不勝任也。隨坐，相隨而坐罪也。觀此，則知古者敗軍之將，罪並及其家。〕趙王許之。
秦王聞括已爲趙將，乃陰使武安君爲上將軍而王齕爲裨將，令軍中：“有敢泄武安君將者斬！“趙括至軍，悉更約束，〔齕，恨勿翻。更，工衡翻。〕易置軍吏，出兵擊秦師。武安君佯敗而走，〔佯，音羊，詐也。〕張二奇兵以劫之。〔劫，勢脅也。說文：人慾去，以力脅止曰劫。〕趙括乘勝追造秦壁，〔造，七到翻，詣也。〕壁堅拒不得入，奇兵二萬五千人絕趙軍之後，又五千騎絕趙壁間。〔騎，奇寄翻。〕趙軍分而爲二，糧道絕。武安君出輕兵擊之，趙戰不利，因築壁堅守以待救至。秦王聞趙食道絕，自如河內發民年十五以上悉詣長平，遮絕趙救兵及糧食。〔如，往也。上，時掌翻。遮者，遮斷其路。〕齊人、楚人救趙。趙人乏食，請粟於齊，王【章：十二行本”王”上有”齊”字；乙十一行本同；孔本同；張校同；退齋校同。】弗許。周子曰：“夫趙之於齊、楚，捍蔽也，〔夫，音扶。〕猶齒之有脣也，脣亡則齒寒；今日亡趙，明日患及齊、楚矣。救趙之務，宜若奉漏甕沃焦釜然。〔奉，讀曰捧；言惟恐不及也。〕且救趙，高義也；卻秦師，顯名也；義救亡國，威卻強秦。不務爲此而愛粟，爲國計者過矣！“齊王弗聽。九月，趙軍食絕四十六日，皆內陰相殺食。急來攻【章：十二行本”攻”下有”秦”字；乙十一行本同；孔本同；張校同；退齋校同。】壘，〔史言急來攻壘，趙括爲計如此耳。下言欲出而不能出，趙括自出而死，其勢可見。〕欲出爲四隊，四，五復之，不能出。〔言括欲分其卒爲四隊，更攻秦壘，自一隊至四隊，至五則復之，而不能出也。〕趙括自出銳卒搏戰，秦人射殺之。〔射，而亦翻。〕趙師大敗，卒四十萬人皆降。〔降，戶江翻。〕武安君曰：“秦已拔上黨，上黨民不樂爲秦而歸趙。趙卒反覆，非盡殺之，恐爲亂。“乃挾詐而盡坑殺之，遺其小者二百四十人歸趙，〔樂爲，上音洛；下於僞翻，又音如字。四十餘萬人皆死，而獨遺小者二百四十人得歸趙，此非得脫也，白起之譎也。強壯盡死，則小弱得歸者必言秦之兵威，所以破趙人之膽，將以乘勝取邯鄲也；爲應侯所沮，故白起之計不得行耳。譎，古穴翻。邯鄲，音寒丹。應，於陵翻。沮，在呂翻。卒，子恤翻。〕前後斬首虜四十五萬人；趙人大震。〔此言秦兵自挫廉頗至大破趙括前後所斬首虜之數耳。兵非大敗，四十萬人安肯束手而死邪！〕
五十六年（壬寅，公元前二五九年）
①十月，武安君分軍爲三：王齕攻趙武安、皮牢，拔之。〔史記正義曰：皮牢故城，在絳州龍門縣西一里。餘謂秦兵已至上黨，不應復回攻絳州之皮牢。宋白曰：蒲州龍門縣，秦爲皮氏縣，今縣西一里八十步古皮氏城是也。恐不可以皮氏爲皮牢。〕司馬梗北定太原，〔太原，即漢太原郡地，在上黨西北。〕盡有上黨地。韓、魏使【章：十二行本”使”上有”恐”字；乙十一行本同；孔本同；張校同；退齋校同。】蘇代厚幣說應侯曰：“武安君即圍邯鄲乎？”〔說，式芮翻。邯鄲，音寒丹。〕曰：“然。“蘇代曰：“趙亡則秦王王矣；〔秦之稱王自王其國耳，今破趙國則將王天下也。〕武安君爲三公，君能爲之下乎？雖欲無爲之下，固不得已矣。秦嘗攻韓，圍邢丘，困上黨，〔四十九年通鑑書秦拔魏邢丘，豈其時邢丘之地固屬韓邪！〕上黨之民皆反爲趙，天下不樂爲秦民之日久矣。〔樂，音洛。〕今亡趙，北地入燕，東地入齊，南地入韓，魏，則君之所得民無幾何人矣。不如因而割之，無以爲武安君功也。“應侯言於秦王曰：“秦兵勞，請許韓、趙之割地以和，且休士卒。“王聽之，割韓垣雍、趙六城以和，〔應，於陵翻。司馬彪志：河南卷縣有垣雍城，或曰古衡雍。注曰：今縣所治城，是也。史記正義曰：垣雍城，在今鄭州原武縣西北七里。雍，於用翻。〕正月，皆罷兵。〔觀此，則亦用十月爲歲首，蓋因秦記而書之也。〕武安君由是與應侯有隙。〔爲秦殺白起張本。〕
趙王將使趙郝約事於秦，割六縣。〔約事，約結和之事也。郝，音釋，徐廣曰：一作”赦”。〕虞卿謂趙王曰：“秦之攻王也，倦而歸乎？王以其力尚能進，愛王而弗攻乎？“王曰：“秦不遺餘力矣，必以倦而歸也。”〔遺，失也。〕虞卿曰：“秦以其力攻其所不能取，倦而歸，王又以其力之所不能取以送之，是助秦自攻也。來年秦攻王，王無救矣。”〔言無救於講和之失計也。〕趙王計未定，樓緩至趙，趙王與之計之。樓緩曰：“虞卿得其一，不得其二。秦、趙構難而天下皆說，〔難，乃旦翻。說，讀曰悅。〕何也？曰：『吾且因強而乘弱矣。』今趙不如亟割地爲和以疑天下，〔緩謂趙與秦和，則天下疑趙有秦之援，將不敢乘弱而圖之。〕慰秦之心。不然，天下將因秦之怒，乘趙之敝，瓜分之，趙且亡，何秦之圖乎！“虞卿聞之，復見曰：“危哉樓子之計，是愈疑天下，〔復，扶又翻，又音如字。卿親謂趙與秦和，則天下愈疑而不肯親趙也。〕而何慰秦之心哉！獨不言其示天下弱乎？且臣言勿與者，非固勿與而己也；秦索六城於王，而王以六城賂齊。齊，秦之深讎也，〔索，山客翻。齊自宣、閔以來，親楚而讎秦，孟嘗君嘗率諸侯伐秦至函谷。閔，讀曰閔。〕其聽王不待辭之畢也。則是王失之於齊而取償於秦，而示天下有能爲也。〔言趙失地於賂齊，而能攻秦，取其地以償所失。〕王以此發聲，兵未窺於境，臣見秦之重賂至趙而反媾於王也。從秦爲媾，韓、魏聞之，必盡重王，〔媾，居候翻。說文：媾，重婚也。引易”匪寇婚媾”。夫已婚而夫妻反目而不和，既而復和者爲媾。此言秦、趙爲寇讎而交兵，至今而復和，故以媾爲言也。重，直隴翻。〕是王一舉而結三國之親而與秦易道也。”〔秦脅韓、魏使事秦，趙結韓、魏使親趙，是與秦易道。易，音如字。〕趙王曰：“善。“使虞卿東見齊王，與之謀秦。虞卿未返，秦使者已在趙矣。〔求和於趙也。使，疏吏翻。〕樓緩聞之，亡去。趙王封虞卿以一城。
秦之始伐趙也，魏王問於【章：十二行本”於”下有”諸”字；乙十一行本同；孔本同；退齋校同。】大夫，皆以爲秦伐趙，於魏便。孔斌曰：〔斌，悲巾翻。〕“何謂也？“曰：“勝趙，則吾因而服焉；不勝趙，則可承敝而擊之。“子順曰：“不然。秦自孝公以來，戰未嘗屈，今又屬其良將，〔良將，謂白起也。屬，之慾翻。將，即亮翻。〕何敝之承！“大夫曰：“縱其勝趙，於我何損？鄰之羞，國之福也。“子順曰： “秦，貪暴之國也，勝趙，必復他求，〔復，扶又翻。〕吾恐於時魏受其師也。〔於時，猶言於此時也。〕先人有言，燕雀處屋，〔處，昌呂翻。〕子母相哺，呴呴焉相樂也，〔哺，音步。呴，或作姁，音況羽翻；康籲句切。樂，音洛。〕自以爲安矣。竈突炎上，〔突，陀忽翻。竈窗謂之突。陸德明曰：上，時掌翻，又如字。〕棟宇將焚，燕雀顏不變，不知禍之將及己也。今子不悟趙破患將及己，可以人而同於燕雀乎！“子順者，孔子六世孫也。〔孔子生伯魚，伯魚生子思，子思生子上，子上生子家，子家生子京，子京生子高，子高生子順。〕初，魏王聞子順賢，遣使者奉黃金束帛，聘以爲相。〔使，疏吏翻。相，息亮翻。〕子順【章：十二行本”順”下有”謂使者”三字；乙十一行本同；孔本同；張校同；退齋校同。 】曰：“若王能信用吾道，吾道固爲治世也，〔爲，於僞翻。治，直之翻。〕雖蔬食飲水，吾猶爲之。若徒欲制服吾身，委以重祿，吾猶一夫耳，魏王奚少於一夫！”〔食，祥吏翻。少，始紹翻。〕使者固請，子順乃之魏；〔之，如也，往也。〕魏王郊迎以爲相。子順改嬖寵之官以事賢才，奪無任之祿以賜有功。〔嬖，卑義翻，又博計翻。無任之祿，謂不任事而食祿者。〕諸喪職【章：十二行本”職”下有”秩”字；乙十一行本同；孔本同；張校同；退齋校同。】者鹹不悅，乃造謗言。〔喪，息浪翻。〕文諮以告子順。〔文，姓也。越有大夫文種。〕子順曰：“民之不可與慮始久矣！古之善爲政者，其初不能無謗。子產相鄭，三年而後謗止；〔左傳：子產相鄭一年，輿人誦之曰：“取我衣冠而褚之，取我田疇而伍之。孰殺子產，吾其與之！“及三年，又誦之曰：“我有子弟，子產誨之；我有田疇，子產殖之。子產而死，誰其嗣之！“褚，丁呂翻。褚，所以貯藏衣物。左傳：鄭賈人慾脫智罃，將置諸褚中而出。〕吾先君之相魯，三月而後謗止。今吾爲政日新，雖不能及賢，庸知謗乎！“文諮曰：“未識先君之謗何也？“子順曰：“先君相魯，人誦之曰：『麛裘而芾，投之無戾。芾而麛裘，投之無郵。』及三月，政化既成，民又誦曰：『裘衣章甫，實獲我所，章甫裘衣，惠我無私。』” 〔麛，鹿子也，以其皮爲裘。記曰：一命縕芾、黝珩，再命赤芾黝珩，三命赤芾、蔥珩。大夫以上赤芾、乘軒。戾，罪也。郵，與尤同，過也。章甫，殷冠。孔子曰：“丘長居宋，冠章甫之冠。“古者大夫羔裘以居，狐裘以朝，麛裘而芾，謂芾與麛裘相稱也。刺孔子裘衣而章甫，言孔子相魯能行古之道也。麛，莫兮翻；康綿披切。芾，分勿翻；協韻方蓋翻。戾，郎計翻；康曰：力結切，曲也，音義非。〕文諮喜曰：“乃今知先生不異乎聖賢矣。“子順相魏凡九月，陳大計輒不用，乃喟然曰：〔喟，去貴翻。喟然，發嘆之聲。〕“言不見用，是吾言之不當也。言不當於主，〔當，丁浪翻，〕居人之官，食人之祿，是尸利素餐，吾罪深矣！”〔屍，主也。素，空也。尸利，言仕不能行道而主於利也。素餐，言空食君之祿而不能有所爲也。〕退而以病致仕。〔致仕，言致其仕事。〕人謂子順曰：“王不用子，子其行乎？“答曰：“行將何之？山東之國將並於秦；秦爲不義，義所不入。“遂寢於家。新垣固請子順曰：〔新垣，姓也。陳留風俗傳：周畢公之後居於梁，爲新垣氏，梁有新垣衍、漢有新垣平是也。〕“賢者所在，必興化致治。〔治，直吏翻。〕今子相魏，未聞異政而即自退，意者志不得乎，何去之速也？“子順曰： “以無異政，所以自退也，且死病無良醫。〔病不可爲則良醫束手，故無良醫。〕今秦有吞食天下之心，以義事之，固不獲安；救亡不暇，何化之興！昔伊摯在夏，〔伊摯，即伊尹，伊尹五就桀，五就湯。摯，音至。〕呂望在商，〔史記曰：太公博聞，嘗事紂；紂無道，去之，遊說諸侯，無所遇而卒西歸周西伯。〕而二國不治，豈伊、呂之不欲哉？勢不可也。〔治，直吏翻。〕當今山東之國敝而不振，三晉割地以求安，二週折而入秦，燕、齊、楚已屈服矣。〔燕，因肩翻。〕以此觀之，不出二十年，天下其盡爲秦乎！”〔自此至秦始皇二十五年並天下，凡三十八年。〕
②秦王欲爲應侯必報其仇，〔爲，於僞翻。應，於陵翻。〕聞魏齊在平原君所，〔四十九年魏齊奔趙，匿於平原君家。〕乃爲好言誘平原君至秦而執之。〔誘，音酉。〕遣使謂趙王曰：“不得齊首，吾不出王弟於關！“魏齊窮，抵虞卿，虞卿棄相印，與魏齊偕亡。〔使，疏吏翻。相，息亮翻。〕至魏，欲因信陵君以走楚。信陵君意難見之，魏齊怒，自殺。趙王卒取其首以與秦，〔卒，子恤翻。〕秦乃歸平原君。九月，五大夫王陵復將兵【章：十二行本作”將兵復”；乙十一行本同；孔本同。】伐趙。〔復，扶又翻。〕武安君病，不任行。〔任，如林翻。不任，謂不堪也。〕
五十七年（癸卯，公元前二五八年）
①正月，王陵攻邯鄲，少利，〔邯鄲，音寒丹。少利，謂兵頗失利也。少，始紹翻。〕益發卒佐陵；陵亡五校。〔校，戶教翻。校，猶部隊也。立軍之法，一人曰獨，二人曰比，三人曰參；比參曰伍，五人爲列，列有頭；二列爲火，十人有長，立火子；五火爲隊，隊五十人，有頭；二隊爲官，官百人，立長；二官爲曲，曲二百人，立侯；二曲爲部，部四百人，立司馬；二部爲校，校八百人，立尉；二校爲裨將，千六百人，立將軍；二裨將軍三千二百人，有將軍、副將軍。〕武安君病癒，王欲使代之。武安君曰：“邯鄲實未易攻也；〔易，以豉翻。〕且諸侯之救日至。彼諸侯怨秦之日久矣，秦雖勝於長平，士卒死者過半，國內空，遠絕河山而爭人國都，〔自秦而攻邯鄲，有大河及王屋、太行諸山之阻。橫度曰絕。〕趙應其內，諸侯攻其外，破秦軍必矣。“王自命不行，〔秦王親命之行而不肯行也。〕乃使應侯請之。武安君終辭疾，不肯行；乃以王齕代王陵。〔應，於陵翻。齕，恨勿翻。〕
趙王使平原君求救於楚，平原君約其門下食客文武備具者二十人與之俱，得十九人，餘無可取者。毛遂自薦於平原君。〔姓譜：毛本自周武王母弟毛公。〕平原君曰：“夫賢士之處世也，譬若錐之處囊中，其末立見。〔夫，音扶。毛晃曰：錐，銳也；又器，如鑽。囊，袋也；有底曰囊。處，昌呂翻。見，賢遍翻。〕今先生處勝之門下三年於此矣，左右未有所稱誦，勝未有所聞，是先生無所有也。先生不能，先生留！”〔以毛遂爲不能而使之留也。〕毛遂曰：“臣乃今日請處囊中耳！使遂蚤得處囊中，乃脫穎而出，非特其末見而己。”〔處，昌呂翻。見，賢遍翻。毛晃曰：錐鋩曰穎。〕平原君乃與之俱，十九人相與目笑之。〔索隱曰：謂目視而侮笑之。〕平原君至楚，與楚王言合從之利害，日出而言之，日中不決。毛遂按劍歷階而上，謂平原君曰：“從之利害，兩言而決耳！〔兩言，謂利與害也。從，子容翻。上，時掌翻。〕今日出而言，日中不決，何也？“楚王怒叱曰：“胡不下！〔胡，何也。〕吾乃與而君言，〔而，猶汝也。〕汝何爲者也？“毛遂按劍而前曰：“王之所以叱遂者，以楚國之衆也。今十步之內，王不得恃楚國之衆也！王之命懸於遂手。吾君在前，叱者何也？且遂聞湯以七十里之地王天下，〔王，於況翻。〕文王以百里之壤而臣諸侯，豈其士卒衆多哉？誠能據其勢而奮其威也。今楚地方五千裏，持戟百萬，此霸王之資也。以楚之強，天下弗能當。白起，小豎子耳，率數萬之衆，興師以與楚戰，一戰而舉鄢、郢，再戰而燒夷陵，〔事見上卷三十七年。史記正義曰：鄢鄉故城，在襄州率道縣西南九里。安郢城，在荊州江陵縣東北七里。鄢，於幰翻。郢，以井翻。〕三戰而辱王之先人，〔謂焚夷楚之陵廟也。〕此百世之怨而趙之所羞，而王弗之惡焉。合從者爲楚，非爲趙也。吾君在前，叱者何也？“楚王曰：“唯唯，〔惡，烏路翻。爲，於僞翻。唯，於癸翻。〕誠若先生之言，謹奉社稷以從。”〔從，如字。〕毛遂曰：“從定乎？“楚王曰：“定矣。“毛遂謂楚王之左右曰：“取雞、狗、馬之血來！”〔索隱曰：盟之所用牲，貴賤不同：天子用牛及馬；諸侯用犬及豭；大夫以下用雞。今此總言盟之用血，故云取雞、狗、馬之血來耳。索，山客翻。豭，居牙翻。〕毛遂奉銅盤而跪進之楚王曰：“王當歃血以定從，〔索隱曰：歃血，若周禮則用珠盤。奉，讀曰捧。歃，色洽翻，又所甲翻。從，子容翻。〕次者吾君，次者遂。“遂定從於殿上。毛遂左手持盤血而右手招十九人曰：“公等相與歃此血於堂下！公等彔彔，所謂『因人成事』者也。”〔說文：彔彔，隨從之貌，音祿。索隱曰：音六。王劭曰：錄，借字耳。〕平原君已定從而歸，至於趙，曰：“勝不敢【章：十二行本”敢”下有”復”字；乙十一行本同；孔本同；張校同；退齋校同。】相天下士矣！”〔相，息亮翻。〕遂以毛遂爲上客。
於是楚王使春申君將兵救趙，魏王亦使將軍晉鄙將兵十萬救趙。〔晉，以國爲氏。〕秦王使謂魏王曰：“吾攻趙，旦暮且下，諸侯敢救之者，吾已拔趙，必移兵先擊之！“魏王恐，遣人止晉鄙，留兵壁鄴，〔班志，鄴縣屬魏郡。〕名爲救趙，實挾兩端。〔兩端，名爲救趙，實貳於秦。〕又使將軍新垣衍間入邯鄲，〔間入，由間道而入也。間，古莧翻。邯鄲，音寒丹。〕因平原君說趙王，欲共尊秦爲帝，以卻其兵。齊人魯仲連在邯鄲，聞之，往見新垣衍曰：“彼秦者，棄禮義而上首功之國也。〔秦以戰而能斬首有功者爲上，故曰上首功。上，尚也。索隱曰：秦法斬首多爲上功，斬一人首則賜爵一級，故謂秦爲上首功之國。〕彼即肆然而爲帝於天下，則連有蹈東海而死耳，不願爲之民也！且梁未睹秦稱帝之害故耳，吾將使秦王烹醢梁王！“新垣衍怏然不悅〔怏，於兩翻。〕曰：“先生惡能使秦王烹醢梁王？”〔惡，音烏。〕魯仲連曰：“固也，吾將言之。昔者九侯、鄂侯、文王，紂之三公也。九侯有子而好，獻之於紂，紂以爲惡，醢九侯；〔醢，呼改翻，肉醬也。〕鄂侯爭之強，辯之疾，故脯鄂侯；文王聞之，喟然而嘆，故拘之牖里之庫百日，欲令之死。〔司馬彪志：河內郡蕩陰縣有牖里城，紂囚文王於此。史記正義曰：其地在蕩陰縣北九里。喟，於貴翻。牖，音酉。令，力丁翻。〕今秦，萬乘之國也，梁，亦萬乘之國也；俱據萬乘之國，各有稱王之名，奈何睹其一戰而勝，欲從而帝之，卒就脯醢之地乎！〔乘，繩證翻。卒，子恤翻。〕且秦無已而帝，則將行其天子之禮以號令於天下，則且變易諸侯之大臣，彼將奪其所不肖而與其所賢，奪其所憎而與其所愛，彼又將使其子女讒妾爲諸侯妃姬，處梁之宮，〔處，昌呂翻。〕梁王安得晏然而已乎！而將軍又何以得故寵乎！“新垣衍起，再拜曰：“吾乃今知先生天下之士也！吾請出，不敢復言帝秦矣！”〔復，扶又翻。考異曰：史記魯仲連傳雲：“新垣衍謝，請出，不敢復言帝秦。秦將聞之，爲卻軍五十里。“按仲連所言，不過論帝秦之利害耳，使新垣衍慚怍而去則有之，秦將何預而退軍五十里乎？此亦遊談者之誇大也，今不取。垣，於元翻。怍，才各翻。將，即亮翻。爲，於僞翻。〕
②燕武成王薨，子孝王立。
③初，魏公子無忌仁而下士，〔下，遐稼翻。〕致食客三千人。魏有隱士曰侯嬴，〔洪氏隸釋有漢金鄉守長侯君之碑雲：其先出自豳、岐，周文王之後，封於鄭。鄭共仲賜氏曰侯，厥胤宣多，以功佐國。審如是，則侯姓出於侯宣多。嬴，音盈；曹植音羸瘦之羸。〕年七十，家貧，爲大梁夷門監者。〔大梁，魏都。夷門，蓋大梁城北門。監，古銜翻。〕公子置酒大會賓客，坐定，公子從車騎虛左自迎侯生。〔古者乘車，尊者在左；虛左以迎，尊侯生而禮之也。騎，奇寄翻。〕侯生攝敝衣冠，直上載公子上坐不讓；〔直上，時掌翻。上坐之坐，才臥翻。〕公子執轡愈恭。侯生又謂公子曰：“臣有客在市屠中，願枉車騎過之。“公子引車入市，侯生下見其客朱亥，〔姓譜：朱本高陽，周封其後於邾，後爲楚所滅，子孫乃去邑氏朱。〕睥睨，故久立，與其客語，〔睥睨，不正視也。睥，匹詣翻。睨，研計翻。〕微察公子，公子色愈和；乃謝客就車，至公子家。公子引侯生坐上坐，偏贊賓客，賓客皆驚。〔索隱曰：贊，告也。謂以侯生偏告賓客。偏，與遍同。〕及秦圍趙，趙平原君之夫人，公子無忌之姊也，平原君使者冠蓋相屬於魏，〔屬，之慾翻；下乃屬同。〕讓公子曰：“勝所以自附於婚姻者，以公子之高義，能急人之困也。今邯鄲旦暮降秦而魏救不至，縱公子輕勝棄之，獨不憐公子姊邪！”〔邯鄲，音寒丹。降，戶江翻。邪，音耶。〕公子患之，數請魏王敕晉鄙令救趙，〔數，所角翻。令，力丁翻。〕及賓客辯士遊說萬端，王終不聽。公子乃屬賓客〔說，式芮翻。屬，之慾翻。〕約車騎百餘乘，欲赴鬥以死於趙；過夷門，見侯生。侯生曰：“公子勉之矣，老臣不能從！”〔乘，繩證翻。從，才用翻。〕公子去，行數里，心不快，〔以侯生既不從行，又不爲之畫計謀也。〕復還見侯生。侯生笑曰：“臣固知公子之還也！〔復，扶又翻，又音如字。還，從宣翻，又音如字。〕今公子無他端而欲赴秦軍，〔無他端，言無他奇策以發端也。〕譬如以肉投餒虎，何功之有！“公子再拜問計。侯嬴屏人曰：“吾聞晉鄙兵符在王臥內，而如姬最幸，力能竊之。嘗聞公子爲如姬報其父仇，〔屏，必郢翻。史記曰：如姬之父爲人所殺，公子使客斬其仇頭以進如姬。屏，卑郢翻。爲，於僞翻；下同。〕如姬欲爲公子死無所辭。公子誠一開口，則得虎符，〔虎，威猛之獸，故以爲兵符。漢有銅虎符。〕奪晉鄙之兵，北救趙，西郤秦，此五伯之功也。”〔伯，讀曰霸。〕公子如其言，果得兵符。公子行，侯生曰：“將在外，君令有所不受。〔孫武子之言。將，即亮翻。令，力定翻。〕有如晉鄙合符而不授兵，復請之，則事危矣。〔復，扶又翻。〕臣客朱亥，其人力士，可與俱，晉鄙若聽，大善，不聽，可使擊之！“於是公子請朱亥與俱。至鄴，晉鄙合符，疑之，舉手視公子曰：“吾擁十萬之衆屯於境上，【章：十二行本”上”下有”國之重任”四字，乙十一行本同；孔本同；張校同；退齋校同。】今單車來代之，何如哉？“朱亥袖四十斤鐵椎，椎殺晉鄙，〔椎，直追翻；齊人謂之終葵。鐵椎，以鐵爲之。椎殺，擊殺也；與槌同。〕公子遂勒兵下令軍中曰：“父子俱在軍中者，父歸，兄弟俱在軍中者，兄歸！獨子無兄弟者，歸養！”〔養，羊尚翻；後養上、爲養同。〕得選兵八萬人，將之而進。
王齕久圍邯鄲不拔，諸侯來救，戰數不利。〔齕，恨勿翻。邯鄲，音寒丹。數，所角翻。〕武安君聞之曰：“王不聽吾計，今何如矣？”〔白起以爲邯鄲未易攻，而王齕軍果不利，故以爲言。〕王聞之，怒，強起武安君。〔強，其兩翻。〕武安君稱病篤，不肯起。
五十八年（甲辰，公元前二五七年）
①十月，免武安君爲士伍，遷之陰密。〔如淳曰：律：有罪失官爵，稱士伍。師古曰：謂奪其爵，令爲士伍；言使從士卒之伍也。班志，陰密縣屬安定郡，古密國，詩所謂”密人不恭”者也。括地誌：陰密故城，在涇州鶉觚縣西，古密須氏之國。〕十二月，益發卒軍汾城旁。〔汾城，即漢河東臨汾縣城也，去邯鄲尚遠。秦蓋屯兵於此，爲王齕聲援。括地誌：臨汾故城，在絳州正平縣東北三十五里。〕武安君病，未行，諸侯攻王齕，齕數卻，〔齕，恨勿翻。數，所角翻。〕使者日至，〔使，疏吏翻。〕王乃使人遣武安君，不得留咸陽中，武安君出咸陽西門十里，至杜郵。〔水經注：渭水故渠逕安陵南，渠側有杜郵亭，又逕渭城北。秦咸陽，漢之渭城也。史記正義曰：今咸陽縣城，本秦時杜郵也，在雍州西北三十五里。郵，音尤。雍，於用翻。〕王與應侯羣臣謀曰：“白起之遷，意尚怏怏有餘言。”〔怏，於兩翻。〕王乃使使者賜之劍，武安君遂自殺。秦人憐之，鄉邑皆祭祀焉。
魏公子無忌大破秦師於邯鄲下，王齕解邯鄲圍走。鄭安平爲趙所困，將二萬人降趙，〔邯鄲，音寒丹。降，戶江翻。〕應侯由是得罪。〔鄭安平匿範睢以見王稽，因此入秦爲相，故睢保任安平而用之。今安平降趙，故睢由此得罪。秦法：保任其人而不稱者與同罪。應，於陵翻。〕
公子無忌既存趙，遂不敢歸魏，與賓客留居趙，使將將其軍還魏。〔將，即亮翻。還，從宣翻，又音如字。〕趙王與平原君計，以五城封公子。趙王掃除自迎，執主人之禮，引公子就西階。公子側行辭讓，從東階上，〔記曲禮：主人就東階，客就西階。客若降等，則就主人之階。上，時掌翻。〕自言辠過，〔辠，古罪字。秦始皇以”辠”字近”皇”字，改爲”罪”〕。以負於魏，無功於趙。趙王與公子飲至暮，口不忍獻五城，以公子退讓也。趙王以鄗爲公子湯沐邑。〔師古曰：凡言湯沐邑，謂以其賦稅供湯沐之具也。鄗，呼各翻。〕魏亦復以信陵奉公子。〔杜佑曰：信陵君邑於今宋州寧陵縣。〕公子聞趙有處士毛公隱於博徒，薛公隱於賣漿家，〔處，昌呂翻。姓譜：薛本自黃帝，任姓之後，裔孫奚仲居薛，歷夏、殷、週六十四代爲諸侯，後因氏焉。〕欲見之，兩人不肯見，公子乃間步從之遊。平原君聞而非之。公子曰：“吾聞平原君之賢，故背魏而救趙。今平原君所與遊，徒豪舉耳，〔間，古莧翻。背，蒲妹翻。索隱曰：謂豪者舉之。〕不求士也。以無忌從此兩人遊，尚恐其不我欲也，平原君乃以爲羞乎！“爲裝欲去。〔爲裝者，爲行裝也。〕平原君免冠謝，乃止。
平原君欲封魯連，〔以其折新垣衍言帝秦也。〕使者三返，終不肯受。〔使，疏吏翻。〕又以千金爲魯連壽，魯連笑曰：“所貴於天下士，【章：十二行本”下”下有”之”字；“士”下有”者”字；乙十一行本同；孔本同。】爲人排患釋難解紛亂而無取也。〔爲人之爲，於僞翻。難，乃旦翻。〕即有取，【章：十二行本”取”下有 “者”字；乙十一行本同；孔本同。】是商賈之事也！”〔賈音古；下同。〕遂【章：十二行本”遂”上有”而連不忍爲也”六字；乙十一行本同；孔本同；張校同；退齋校同。】辭平原君而去，終身不復見。〔復，扶又翻。〕
②秦太子之妃曰華陽夫人，〔蓋食湯沐邑於華陽，因以爲號。華，戶化翻。〕無子；夏姬生子異人。異人質於趙；秦數伐趙，趙人不禮之。〔夏，戶雅翻。質，音致。數，所角翻。〕異人以庶孽孫質於諸侯，車乘進用不饒，〔張晏曰：孺子曰孽子。何休曰：孽子，賤子也，非嫡正之子曰孽。師古曰：孽庶子也。唐韻曰：猶木之有孽生也。異人於秦太子爲庶子，於秦王爲庶孽孫。孽，魚列翻。索隱曰：進者，財也，宜依小顏讀爲賮，古字多假借用之。進，音才刃翻。〕居處困不得意。
陽翟大賈呂不韋適邯鄲，見之，曰：“此奇貨可居！”〔賈，音古。邯鄲，音寒丹。賈人居積滯貨，伺時以牟利，以異人方財貨也。〕乃往見異人，說曰：“吾能大子之門！”〔說，式芮翻。〕異人笑曰：“且自大君之門！“不韋曰：“子不知也，吾門待子門而大。“異人心知所謂，乃引與坐，深語。不韋曰：“秦王老矣。太子愛華陽夫人，夫人無子，子之兄弟二十餘人，子傒有秦【章：十二行本”秦”作”承”；乙十一行本同；孔本同；退齋校同。】國之業，〔華，戶化翻；下同。子傒，蓋秦太子之子，愛而居長者。康曰：傒，胡啓切。餘謂”傒”字即左傳高傒之傒。陸德明曰：傒，音兮。〕士倉又輔之。〔姓譜：士姓，晉士蒍之後。〕子居中，不甚見幸，久質諸侯。太子即位，子不得爭爲嗣矣。”〔質，音致。嗣，祥吏翻。〕異人曰：“然則柰何？“不韋曰：“能立適嗣者，獨華陽夫人耳。〔適，讀曰嫡；下爲適同。〕不韋雖貧，請以千金爲子西遊，立子爲嗣。“異人曰：“必如君策，請得分秦國與君共之。“不韋乃以五百金與異人，令結賓客。復以五百金買奇物玩好。〔復，扶又翻。好，呼到翻。〕自奉而西，見華陽夫人之姊，而以奇物獻於夫人，因譽子異人之賢，〔譽，音餘。〕賓客遍天下，常日夜泣思太子及夫人，曰：“異人也以夫人爲天！“夫人大喜。不韋因使其姊說夫人曰：〔說，式芮翻。〕“夫以色事人者，色衰則愛弛。〔夫，音扶。〕今夫人愛而無子，不以繁華時蚤自結於諸子中賢孝者，舉以爲適，〔適，讀曰嫡。〕即色衰愛弛，雖欲開一言，尚可得乎！今子異人賢，而自知中子，〔中，讀曰仲。〕不得爲適，夫人誠以此時拔之，是子異人無國而有國，夫人無子而有子也，則終身有寵於秦矣。“夫人以爲然，承間言於太子曰：〔間，古莧翻。〕“子異人絕賢，〔毛晃曰：絕，奇冠也，相去遼遠也。〕來往者皆稱譽之。“因泣曰：“妾不幸無子，願得子異人立以爲子【章：十二行本”子”作”嗣”；乙十一行本同；孔本同。】以託妾身！“太子許之，與夫人刻玉符，約以爲嗣，因厚饋遺異人，〔嗣，祥吏翻。遺，於季翻。〕而請呂不韋傅之。異人名譽盛於諸侯。
呂不韋娶邯鄲諸【章：十二行本無”諸”字；乙十一行本同；孔本同。】姬絕美者與居，〔“娶”字當從史記作”取”。邯鄲，音寒丹。〕知其有娠，〔應劭曰：娠，震動懷任之意。左傳曰：邑姜方娠。孟康曰：娠，音身，漢書”娠”多作”身”，古今字也。師古曰：孟說是也。漢書皆以娠爲任身字。邑姜方震，自爲震動之震，不作娠。〕異人從不韋飲，見而請之。不韋佯怒，既而獻之，孕期年而生子政，〔佯，音羊。期，讀曰朞。蓋任身十二月而生也。子政是爲始皇。爲呂不韋以此賈禍張本。〕異人遂以爲夫人。邯鄲之圍，趙人慾殺之，異人與不韋行金六百斤予守者，〔予，讀曰與。〕脫亡赴秦軍，遂得歸。異人楚服而見華陽夫人，〔楚服，爲楚人之服。或曰：楚，楚盛服也。〕夫人曰：“吾楚人也，當自子之。“因更其名曰楚。〔更，更衡翻。〕
五十九年（乙巳，公元前二五六年）
①秦將軍摎伐韓，〔摎，史記正義紀虯翻。康曰：居由切〕取陽城、負黍，斬首四萬。伐趙，取二十餘縣，斬首虜九萬。赧王恐，背秦，與諸侯約從，將天下銳師出伊闕攻秦，令無得通陽城。〔從，子容翻。將，即亮翻。令，力丁翻。〕秦王使將軍摎攻西周，赧王入秦，頓首受罪，盡獻其邑三十六，口三萬。秦受其獻，歸赧王於周。是歲，赧王崩。〔皇甫謐曰：周凡三十七王，八百六十七年。〕
