△卷第一百六十
梁紀十六〔強圉單閼（丁卯），一年。〕
高祖武皇帝十六
太清元年（丁卯、五四七）是年四月始改元太清。〕
1春，正月朔，日有食之，不盡如鵒。
2壬寅，荊州刺史廬陵威王續卒。〔諡法：猛以強果曰威。〕以湘東王繹為都督荊、雍等九州諸軍事、荊州刺史。〔雍，於用翻。〕續素貪婪，〔婪，盧南翻。〕臨終，有啟遣中錄事參軍謝宣融獻金銀器千餘件，〔中錄事參軍，蓋使之錄閤中事，在左右親近者也。件，其輦翻。〕上方知其富，因問宣融曰：「王之金盡此乎﹖」宣融曰：「此之謂多，安可加也！大王之過如日月之食，欲令陛下知之，故終而不隱。」〔終，謂卒也。〕上意乃解。
初，湘東王繹為荊州刺史，有微過，續代之，以狀聞，〔按繹在荊州，有宮人李桃兒者，以才慧得進；及還，以李氏行。時得營戶禁重，續具狀以聞。繹對使者泣，訴於太子綱，太子和之，不得。繹懼，送李氏還荊州。〕自此二王不通書問。繹聞其死，入閤而躍，屧為之破。〔屧，蘇協翻，屐也，又履中薦也。史言繹、續生無友于之情，死則從而忻快。為，於偽翻。〕
3丙午，東魏勃海獻武王歡卒。〔年五十二。〕歡性深密，終日儼然，人不能測，機權之際，變化若神。制馭軍旅，法令嚴肅。聽斷明察，〔斷，丁亂翻。〕不可欺犯。擢人受任，〔「受」，當作「授」。〕在於得才，苟其所堪，無問廝養；〔廝，音斯。養，餘亮翻。〕有虛聲無實者，皆不任用。雅尚儉素，刀劍鞍勒無金玉之飾。少能劇飲，自當大任，不過三爵。知人好士，全護勳舊；〔如尉景、司馬子如、孫騰諸人是也。少，詩照翻。好，呼到翻。〕每獲敵國盡節之臣，多不之罪。〔如泉企、裴讓之是也。〕由是文武樂為之用。〔樂，音洛。〕世子澄祕不發喪，〔用歡遺言也。〕唯行臺左丞陳元康知之。
侯自念己與高氏有隙，內不自安。辛亥，據河南叛，歸於魏，潁州刺史司馬世雲以城應之。景誘執豫州刺史高元成、襄州刺史李密、廣州刺史懷朔暴顯等。〔誘，音酉。〕遣軍士二百人載仗暮入西兗州、欲襲取之，刺史邢子才覺之，掩捕，盡獲之，因散檄東方諸州，各為之備，由是景不能取。〔侯景之變，當時覺之而能發其姦者，邢子才一人耳。孰謂文士不可以當藩翰哉！〕
諸將皆以景之叛由崔暹，〔崔暹糾劾權貴，諸將恨之，故以景叛為暹罪。將，即亮翻；下同。〕澄不得已，欲殺暹以謝景。陳元康諫曰：「今雖四海未清，綱紀已定；若以數將在外，苟悅其心，枉殺無辜，虧廢刑典，豈直上負天神，何以下安黎庶！晁錯前事，願公慎之。」〔晁錯事見十六卷漢景帝三年。〕澄乃止。遣司空韓軌督諸軍討景。
4辛酉，上祀南郊，大赦；甲子，祀明堂。
5三【章：乙十一行本「三」作「二」；張校同；退齋校同。】月，魏詔：「自今應宮刑者，直沒官，勿刑。」
6魏以開府儀同三司若干惠為司空，侯景為太傅、河南道行臺、上谷公。
庚辰，景又遣其行臺郎中丁和來，上表言：「臣與高澄有隙，請舉函谷以東，瑕丘以西，豫、廣、郢、【章：十二行本「郢」作「潁」；乙十一行本同；孔本同；張校同；退齋校同。】荊、襄、兗、南兗、濟、東豫、洛、陽、北荊、北揚等十三州內附，〔洛、陽，二州名，註已見前。魏收志：武定二年置北荊州，領伊陽、新城、汝北郡。五代志：河南郡陸渾縣有東魏北荊州。淮陽郡項城縣，東魏置 北揚州及丹楊郡、秣陵郡。濟，子禮翻。考異曰：梁書景傳雲：「與豫州刺史高成、廣州刺史暴顯、潁州刺史司馬世雲、荊州刺史郎椿、襄州刺史李密、兗州刺史邢 子才、南兗州刺史石長宣、濟州刺史許季良、東豫州刺史丘元徵、洛州刺史爾朱渾願、揚州刺史樂恂、北荊州刺史梅季昌、北揚州刺史元神和等，陰結私圖，剋相影 會。」蕭韶太清紀又有兗州刺史胡延、豫州刺史傅士哲、揚州刺史可足渾洛，無邢子才。典略有荊州刺史庫狄暢，無高成、暴顯、許季良、爾朱渾願、樂恂、梅季 昌。今依梁書。而太清紀有兩豫州，蓋前官也。〕惟青、徐數州，僅須折簡。且黃河以南，皆臣所職，易同反掌。〔易，弋豉翻。〕若齊、宋一平，〔齊，謂青州； 宋，謂徐州。〕徐事燕、趙。」〔燕、趙，謂河北之地。〕上召羣臣廷議。尚書僕射謝舉等皆曰：「頃歲與魏通和，〔大同二年，東魏請和，自是交聘使命不絕。〕邊境無事，今納其叛臣，竊謂非宜。」上曰：「雖然，得景則塞北可清；機會難得，豈宜膠柱！」〔謂不能圓轉，如膠柱鼓瑟。〕
是歲，正月，乙卯，上夢中原牧守皆以其地來降，舉朝稱慶。〔守，式又翻。降，戶江翻。朝，直遙翻。考異曰：典略雲去年十二月夜夢，今從梁書。〕旦，見中書舍人朱異，告之，且曰：「吾為人少夢，〔少，詩沼翻。〕若有夢必實。」異曰：「此乃宇宙【章：十二行本「宙」作「內」；乙十一行本同；孔本同。】混壹之兆也」。及丁和至，稱景定鬥以正月乙卯，上愈神之。〔帝不能自治其國，而妖夢是踐，其亡宜矣。〕然意猶未決，嘗獨言：「我國家如金甌，無一傷缺，今忽受景地，詎是事宜﹖脫致紛紜，悔之何及﹖」〔獨言者，宴閒之時；非因與侍臣問答，獨言其事。蓋帝欲受景地，念茲在茲，而不能自己於言也。〕朱異揣知上意，對曰：「聖明御宇，南北歸仰，正以事無機會，未達其心。今侯景分魏土之半以來，自非天誘其衷，〔杜預曰：衷，中也。揣，初委翻。誘，音酉。〕人贊其謀，何以至此！若拒而不內，恐絕後來之望。此誠易見，〔易，弋豉翻。〕願陛下無疑。」上乃定議納景。
壬午，以景為大將軍，封河南王，都督河南、北諸軍事、大行臺，承製如鄧禹故事。平西諮議參軍周弘正，善占候，前此謂人曰：「國數年後當有兵起。」及聞納景，曰：「亂階在此矣！」為侯景亂梁張本。〕
7丁亥，上耕藉田。〔藉，在亦翻。〕
8三月，庚子，上幸同泰寺，捨身如大通故事。〔大通元年，帝捨身之始也，事見一百五十一卷。〕
9甲辰，遣司州刺史羊鴉仁、督兗州刺史桓和、〔梁紀作「土州刺史桓和」。五代志：漢東郡土山縣，梁曰龍巢，置土州及東、西二永寧、真陽三郡。〕仁州刺史湛海珍等，〔魏收志：梁置仁州，治赤坎城，帶臨淮郡，領己吾、義城縣。己吾之下，註雲「州郡治」。五代志，彭城穀陽縣有己吾、義城二縣，後齊併以為臨淮縣。〕將兵三萬趣懸瓠，〔將，即亮翻。趣，七喻翻。〕運糧食應接侯景。
10魏大赦。
11東魏高澄慮諸州有變，乃自出巡撫。留段韶守晉陽，委以軍事；以丞相功曹趙彥深為大行臺都官郎中。使陳元康豫作丞相歡條教數十紙付韶及彥深，在後以次行之。臨發，握彥手泣曰：「以母、弟相託，幸明此心！」夏，四月，壬申，澄入朝於鄴。〔朝，直遙翻。〕東魏主與之宴，澄起舞，識者知其不終。〔昔周景王喪太子及後，以喪賓宴。晉叔向曰：「王其不終乎！吾聞之，所樂必卒焉。今王樂憂，若卒以憂，不可謂終。」景王之喪，伉儷及冢適也，既葬而宴，賢者非之。高澄則喪父也，祕喪不發，死肉未寒，忘雞斯徒跣之哀，縱鯤鯤僛僛之樂，尚為有人心乎！是故榮錡之禍猶輕，柏堂之禍為慘，蒼蒼之報應固不爽也。雞斯，讀為笄纚。〕
12丙子，羣臣奉贖。〔自庚子捨身至丙子奉贖，凡三十七日。萬機之事，不可一日曠廢，而荒於佛若是，帝忘天下矣。三十七日之間，天下不知為無君，天下亦忘君矣。〕丁亥，上還宮，〔「丁亥」，當作「丁丑」。〕大赦，改元，如大通故事。
13甲午，東魏遣兼散騎常侍李系來聘。系，繪之弟也。〔李繪見一百五十八卷大同八年。考異曰：魏帝紀作「李緯」。今從本傳。〕
14五月，丁酉朔，東魏大赦。
15戊戌，東魏以襄城王旭為太尉。〔旭，籲玉翻。〕
16甲辰，東魏以開府儀同三司庫狄幹為太師，錄尚書事孫騰為太傅，汾州刺史賀拔仁為太保，司徒高隆之錄尚書事，司空韓軌為司徒，青州刺史尉景為大司馬，領軍將軍可朱渾道元為司空，僕射高洋為尚書令、領中書監，徐州刺史慕容紹宗為尚書左僕射，高陽王斌為右僕射。〔斌蓋因玉儀而進用。斌，音彬。〕戊午，尉景卒。
17韓軌等圍侯景於潁川。景懼，東荊、北兗州、魯陽、長社四城賂魏以求救。〔東魏東荊州治北陽城，荊州治魯陽，潁州治長社。時無北兗州，唯北荊州治伊陽，與西魏接境，豈史家誤以「荊」為「兗」邪﹖〕尚書左僕射於謹曰：「景少習兵，姦詐難測，〔少，詩照翻。〕不如厚其爵位以觀其變，未可遣兵也。」荊州刺史王思政以為：「若不因機進取，後悔無及。」即以荊州步騎萬餘從魯陽關向陽翟。〔先是，王思政蓋自恆農遷刺荊州。陽翟縣，漢屬潁川郡，晉屬河南尹。魏收志：興和元年，分置陽翟郡，屬潁州。〕丞相泰聞之，加景大將軍兼尚書令，遣太尉李弼、儀同三司趙貴將兵一萬赴潁川。〔按趙貴開府儀同三司，此逸「開府」二字。〕
景恐上責之，遣中兵參軍柳昕奉啟於上，以為：「王旅未接，〔謂羊鴉仁等軍未至也。昕，許斤翻。〕死亡交急，遂求援關中，自救目前。臣既不安於高氏，豈見容於宇文！但螫手解腕，〔蝮蛇螫手，壯士解腕。螫，音釋。腕，烏貫翻。〕事不得已，本圖為國，〔為，於偽翻。〕願不賜咎！臣獲其力，不容即棄，今以四州之地為餌敵之資，已令宇文遣人入守。自豫州以東，齊海以西，悉臣控壓；見有之地，盡歸聖朝，〔見，賢遍翻。朝，直遙翻。〕懸瓠、項城、徐州、南兗，事須迎納。願陛下速敕境上，各置重兵，與臣影響，〔言若影之隨形，響之應聲，彼此相應，不失機會也。〕不使差互！」上報之曰：「大夫出境，尚有所專；〔春秋之義，大夫出疆，專之可也。上引此義，欲以綏懷侯景，不知狼子野心之難馴擾也。〕況始創奇謀，將建大業，理須適事而行，隨方以應。卿誠心有本，何假詞費！」〔上報此詔，已為侯景所窺矣。〕
18魏以開府儀同三司獨孤信為大司馬。
19六月，戊辰，以鄱陽王範為徵北將軍，總督漢北征討諸軍事，擊穰城。〔使範擊魏荊州，欲以應接侯景。穰，如羊翻。〕
20東魏韓軌等圍潁川，聞魏李弼、趙貴等將至，乙【章：十二行本「乙」作「己」；乙十一行本同；孔本同。】巳，引兵還鄴。〔考異曰：周書帝紀：「三月，李弼救侯景。」今從典略。〕侯景欲因會執弼與貴，奪其軍；貴疑之，不往。貴欲誘景入營而執之，弼止之。〔李弼之計，以為執侯景不能猝兼河南之地，徒為東魏去疾，故止貴。誘，音酉。〕羊鴉仁遣長史鄧鴻將兵至汝水，弼引兵還長安。〔東魏之師已退，而梁之援兵始來，弼若不還師，則梁、魏之兵必浪戰於汝、潁之間矣。引兵而還，則禍集於梁。〕王思政入據潁川。景陽稱略地，引兵出屯懸瓠。〔景引兵出潁川，以城與魏，為王思政守潁川、沒於東魏張本。〕
景復乞兵於魏，〔復，扶又翻。〕丞相泰使同軌防主韋法保及都督賀蘭願德等將兵助之。〔五代志：河南宜陽縣，後周分置熊耳縣、同軌郡。周、齊以宜陽為界；以同軌名郡者，言將自此出兵混壹東西，使天下軍同軌也。〕大行臺左丞藍田悅言於泰曰：「侯景之於高歡，始敦鄉黨之情，終定君臣之契，〔高歡、侯景皆懷朔鎮人，少相友善，中間同事爾朱。歡滅爾朱，景遂委質於歡。〕任居上將，位重臺司；今歡始死，景遽外叛，蓋所圖甚大，終不為人下故也。且彼能背德於高氏，〔將，即亮翻。背，蒲妹翻。〕豈肯盡節於朝廷！今益之以勢，援之以兵，竊恐貽笑將來也。」〔史言西魏多智士，宇文泰能用善謀，侯景之姦詐不得逞，而其禍移於梁矣。〕泰乃召景入朝。〔朝，直遙翻；下同。〕
景陰謀叛魏，事計未成，厚撫韋法保等，冀為己用，外示親密無猜間。〔間，古莧翻。〕每往來諸軍間，侍從至少，魏軍中名將，皆身自造詣。〔從，才用翻。少，詩沼翻。將，即亮翻。造，七到翻。〕同軌防長史裴寬謂法保曰：「侯景狡詐，必不肯入關，〔言其不肯應召而入朝也。〕欲託款於公，恐未可信。若伏兵斬之，此亦一時之功也。如其不爾，即應深為之防，不得信其誑誘，自貽後悔。」〔誑，居況翻。誘，音酉。〕法保深然之，不敢圖景，但自為備而已；尋辭還所鎮。〔辭景而還同軌也。〕王思政亦覺其詐，密召賀蘭願德等還，分佈諸軍，據景七州、十二鎮。景果辭不入朝，遺丞相泰書曰：「吾恥與高澄鴈行，安能比肩大弟！」〔記王制：父之齒隨行，兄之齒鴈行。鴈行，言如鴈並飛而進也。景知泰覺其情，且知梁之可侮弄也，故以書絕泰而決意附梁。遺，於季翻。行，戶剛翻。〕泰乃遣行臺郎中趙士憲悉召前後所遣諸軍援景者。景遂決意來降。魏將任約以所部千餘人降於景。〔史言西魏諸將唯任約為侯景所誘。降，戶江翻。任，音壬。〕
21高澄將如晉陽，以弟洋為京畿大都督，留守於鄴，使黃門侍郎高德政佐之。德政，顥之子也。〔高顥見一百四十七卷天監七年。考異曰：北史作「德正」，今從北齊書。〕丁丑，澄還晉陽，始發喪。
22秋，七月，魏長樂武烈公若干惠卒。〔若干惠，魏司空。樂，音洛。〕
23丁酉，東魏主為丞相歡舉哀，服緦縗，〔記閒傳：緦麻之縗，十五升去其半。有事其縷、無事其布曰緦。為，於偽翻。縗，倉回翻。〕兇禮依漢霍光故事，〔兇禮，猶言喪禮也。〕贈相國、齊王，備九錫殊禮。戊戌，以高澄為使持節、大丞相、都督中外諸軍、錄尚書事、大行臺、勃海王；澄啟辭爵位。壬寅，詔太原公洋攝理軍國，遣中使敦諭澄。
24庚申，羊鴉仁入懸瓠城。甲子，詔更以懸瓠為豫州，壽春為南豫州，改合肥為合州。〔後漢豫州治譙，魏治 汝南安成，晉治陳國。晉氏南渡，石氏強盛，祖約自譙城退屯壽春，始僑立豫州於壽春。是後，庾亮以豫州刺史鎮蕪湖，毛寶治邾城，趙胤治牛渚，謝尚鎮歷陽，又 進馬頭，桓沖戍姑孰，蓋不常厥居也。宋武帝欲開拓河南，綏定豫土，割揚州大江以西悉屬豫州，豫州基址因此而立。永初二年，分淮東為南豫州，治歷陽；淮西為豫州，然猶治壽春也。大明以後，豫州治懸瓠。常珍奇歸北，懸瓠入魏，豫州復治壽陽。齊東昏之時，裴叔業又以壽陽附魏，遂以歷陽為豫州。至帝天監中，韋叡克合肥，以為豫州，復以歷陽為南豫州；後復壽陽，又徙豫州復舊治。今得懸瓠，復宋之舊為豫州，以壽陽為南豫，以合肥為合州。南北兵爭，疆場之間，一彼一此，易置州郡，類如是矣。〕以鴉仁為司、豫二州刺史，鎮懸瓠；西陽太守羊思達為殷州刺史，鎮項城。〔改東魏之北揚州為殷州。〕
25八月，乙丑，下詔大舉伐東魏。遣南豫州刺史貞陽侯淵明、南兗州刺史南康王會理分督諸將。〔將，即亮翻。〕淵明，懿之子；會理，續之子也。始，上欲以鄱陽王範為元帥；朱異取急在外，〔謂取休假在外舍也。帥，所類翻。異，羊至翻。〕聞之，遽入曰：「鄱陽雄豪蓋世，得人死力，然所至殘暴，非弔民之材。且陛下昔登北顧亭以望，謂江右有反氣，骨肉為戎首，〔登北顧亭，謂幸京口時也。江、郢、揚、南徐之地為江左，豫、南豫、南兗之地為江右。朱異告帝以防鄱陽而不知防臨賀，帝知江右有反氣而不料侯景自壽陽舉兵，天邪，人邪﹖〕今日之事，尤宜詳擇。」上默然，曰：「會理何如﹖」對曰：「陛下得之矣。」會理懦而無謀，所乘襻輿，〔襻，普患翻。襻輿者，輿択施襻，人以肩舉之。〕施板屋，冠以牛皮。〔冠，古玩翻。〕上聞，不悅。貞陽侯淵明時鎮壽陽，屢請行，上許之。會理自以皇孫，復為都督，〔言既以皇孫之貴自高，又以都督之尊自處。復，扶又翻。〕自淵明已下，殆不對接。淵門與諸將密告朱異，追會理還，遂以淵明為都督。
26辛未，高澄入朝於鄴，固辭大丞相；〔以通鑑書法言之，「辛未」之下當有「東魏」二字。朝，直遙翻。〕詔為大將軍如故，餘如前命。
甲申，虛葬齊獻武王於漳水之西；潛鑿成安鼓山石窟佛寺之旁為穴，〔魏收志：魏郡臨漳縣有鼓山。成安縣，後齊分臨漳置。宋白曰：成安縣，本漢斥丘縣地，春秋時乾侯邑也。土地斥鹵，故曰斥丘。其地在鄴，北齊分鄴置成安縣。按臨漳縣亦分鄴縣所置。〕納其柩而塞之，〔柩，音舊。塞，悉則翻。〕殺其羣匠。及齊之亡也，一匠之子知之，發右取金而逃。〔史言潛葬之無益。〕
27戊子，武州刺史蕭弄璋攻東魏磧泉、呂梁二戍，拔之。〔五代志：下邳郡下邳縣，梁曰歸政，置武州。魏收志，彭城郡呂縣有呂梁城。水經註曰：泗水之上有石樑焉，故曰呂梁。〕
28或告東魏大將軍澄雲：「侯景有北歸之志。」會景將蔡道遵北，言「景頗知悔過」。景母及妻子皆在鄴，澄乃以書諭之，語以闔門無恙，若還，許以豫州刺史終其身，還其寵妻、愛子，所部文武，更不追攝。〔語，牛倨翻。攝，收也。〕景使王偉復書曰：「今已引二邦，〔二邦，謂梁及西魏也。〕揚旌北討，熊豹齊奮；克復中原，幸自取之，何勞恩賜！昔王陵附漢，母在不歸，〔事見九卷漢高帝元年。〕太上囚楚，乞羹自若，〔事見十卷高帝四年。〕矧伊妻子，而可介意！脫謂誅之有益，欲止不能，殺之無損，徒復阬戮，家累在君，何關僕也！」〔復，扶又翻。累，力瑞翻。〕
29東魏靜帝，美容儀，旅力過人，〔旅，與膂同，脊骨也。〕能挾石師子踰宮牆，射無不中；好文學，從容沈雅。〔中，竹仲翻。好，呼到翻。從，千容翻。沈，持林翻。〕時人以為有孝文風烈，大將軍澄深忌之。
始，獻武王自病逐君之醜，〔謂逐孝武帝使入關也。〕事靜帝，禮甚恭，事無大小必以聞，可否聽旨。〔言不敢專決也。〕每侍宴，俯伏上壽；帝設法會，乘輦行香，歡執香爐步從，〔上，時掌翻。從，才用翻。〕鞠躬屏氣，〔屏，必郢翻。〕承望顏色，故其下奉帝莫敢不恭。
及澄當國，倨慢頓甚，使中書黃門郎崔季舒察帝動靜，大小皆令季舒知之。〔晉書職官志：曹魏黃初初，中書既置監、令，又置通事郎，次黃門郎，及晉，改曰中書侍郎。環濟要略：漢置中書，掌密詔，有令、僕、丞、郎。漢舊儀雲：置中書領尚書事。魏黃初，中書置監、令，又置通事郎，次黃門郎，即中書侍郎之任也。按二書皆謂黃門、中書通為一官；而五代志紀北齊之制，黃門侍郎屬門下省，中書侍郎屬中書省，分為二官。高澄以崔季舒為中書黃門郎者，蓋澄欲使季舒伺察靜帝，以為黃門郎則侍從左右，以為中書郎則典掌詔命，故兼領二職也。〕澄與季舒書曰：「癡人比復何似﹖〔比，毗至翻。復，扶又翻。〕癡勢小差未﹖〔差，楚懈翻；本作「瘥」。疾稍愈謂之差。〕宜用心檢校。」帝嘗獵於鄴東，馳逐如飛，監衛都督烏那羅受工伐從後呼曰：「天子勿走馬，大將軍嗔！」〔監，工銜翻。監衛都督，高氏置此官以監宿衛，所以防 制其君者也。烏那羅，虜三字姓。呼，火故翻。嗔，昌真翻，怒也。〕澄嘗侍飲酒，舉大觴屬帝曰：「臣澄勸陛下酒。」〔屬，之慾翻。舉酒相屬，如儕輩然，無復君臣之敬。〕帝不勝忿，曰：「自古無不亡之國，朕亦何用此生焉！」澄怒曰：「朕﹖朕﹖狗腳朕！」使崔季舒毆帝三拳，奮衣而出。明日，澄使季舒入勞帝，〔勝，音升。毆，烏口翻。勞，力到翻。〕帝亦謝焉，賜季舒絹百匹。
帝不堪憂辱，〔徐知訓陵侮其主，與高澄異世同轍，皆不能保其身。詩云：「人而無禮，胡不遄死！」諒哉。〕詠謝靈運詩曰：「韓亡子房奮，秦帝仲連恥。本自 江海人，忠義動君子。」〔謝靈運作詩事見一百二十二卷宋文帝元嘉十年。〕常侍、侍講潁川荀濟知帝意，〔荀濟以散騎常侍侍講。〕乃與祠部郎中元瑾、長秋卿劉 思逸、華山王大器、淮南王宣洪、濟北王徽等謀誅澄。大器、鷙之子也。〔東魏華山王鷙卒於大同六年。華，戶化翻。濟，子禮翻。〕帝謬為敕問濟曰：「欲以何日開講﹖」乃詐於宮中作土山，開地道向北城。至千秋門，門者覺地下響，以告澄。澄勒兵入宮，見帝，不拜而坐，曰：「陛下何意反﹖臣父子功存社稷，何負陛下邪！此必左右妃嬪輩所為。」欲殺胡夫人及李嬪。帝正色曰：「自古唯聞臣反臣君，不聞君反臣。王自欲反，何乃責我！我殺王則社稷安，不殺則滅亡無日，我身且不暇惜，況於妃嬪！必欲弒逆，緩速在王！」澄乃下牀叩頭，大啼謝罪。〔高澄雖悖逆，不能不屈於靜帝之言，理所在也。〕於是酣飲，夜久乃出。居三日，幽帝於含章堂。〔含章堂，蓋取坤卦「含章可貞」之義，必在鄴宮之內殿左右。幽者，閉帝於內不使出，而專殺於外也。〕壬辰，烹濟等於市。
初，濟少居江東，〔少，詩照翻。〕博學能文。與上有布衣之舊，知上有大志，然負氣不服，常謂人曰：「會於盾鼻上磨墨檄之」。〔言上若有非常之舉，亦當起兵，於盾鼻上磨墨作檄以聲其罪。〕上甚不平。及即位，或薦之於上，上曰：「人雖有才，亂俗好反，不可用也。」濟上書諫上崇信佛法、為塔寺奢費，上大怒，欲集朝眾斬之；〔朝眾，即謂在朝百官。好，呼到翻。朝，直遙翻。〕朱異密告之，濟逃奔東魏。澄為中書監，〔大同十年，東魏以高澄領中書監。〕欲用濟為侍讀，獻武王曰：「我愛濟，欲全之，故不用濟。濟入宮，必敗。」澄固請，乃許之。〔史言高歡識鑒非澄所及。〕乃敗，侍中楊遵彥謂之曰：〔楊愔，字遵彥。〕「自傷年紀摧頹，功名不立，故欲挾天子，誅權臣。」澄欲宥其死，親問之曰：「荀公何意反﹖」濟曰：「奉詔誅高澄，何謂反！」有司以濟老病，鹿車載詣東市，並焚之。〔章懷太子賢曰：鹿車，小車僅容一鹿也。〕
澄疑諮議溫子昇〔子昇蓋為大將軍府諮議參軍。〕知謹等謀，方使之作獻武王碑，既成，餓於晉陽獄，食弊襦而死。棄屍路隅，沒其家口，〔沒其家口為官奴婢，填晉陽宮。〕太尉長史宋遊道收葬之。澄謂遊道曰：「吾近書與京師諸貴〔諸貴，謂司馬子如、孫騰等。〕論及朝士，以卿僻於朋黨，將為一病；今乃知卿真是重故舊、尚節義之心，天下人代卿怖者，是不知吾心也。」〔史言士之徇義者固不計身之死亡，亦未必死也。怖，普布翻。〕九月，辛丑，澄還晉陽。
30上命蕭淵明堰泗水於寒山以灌彭城，俟得彭城，乃進軍與侯景掎角。〔左傳曰：譬如捕鹿，晉人角之，諸戎掎之。角者，當其前；掎者，亢其下。掎，居綺翻。〕癸卯，淵明軍於寒山，去彭城十八里，斷流立堰。〔斷，音短。〕侍中羊侃監作堰，再旬而成。〔監，工銜翻。〕東魏徐州刺史太原王則嬰城固守，侃勸淵明乘水攻彭城，不從。諸將與淵明議軍事，淵明不能對，但云「臨時制宜」。
31冬，十一月，魏丞相泰從魏主狩於岐陽。〔岐陽，岐山之陽也。五代志：扶風雍縣有岐陽宮。〕
32東魏大將軍澄使大都督高嶽救彭城，欲以金門郡公潘樂為副。〔五代志：河南郡宜陽縣有東魏所置金門郡，因金門山以名郡。〕陳元康曰：「樂緩於機變，不如慕容紹宗；且先王之命也。〔高歡令澄用慕容紹宗以敵侯景，見上捲上年。〕公但推赤心於斯人，景不足憂也。」時紹宗在外，澄欲召見之，恐其驚叛；元康曰：紹宗知元康特蒙顧待，新使人來餉金；〔近時之事謂之新。〕元康欲安其意，受之而厚答其書，保無異也。」〔言保紹宗必無所違異。〕乙酉，以紹宗為東南道行臺，與嶽、樂偕行。初，景聞韓軌來，曰「噉豬腸兒何能為！」〔噉，吐濫翻。〕聞高嶽來，曰：「兵精人。」凡諸將無不為所輕者。及聞紹宗來，叩鞍有懼色，曰：「誰教鮮卑兒解遣紹宗來！〔解，胡買翻。〕若然，〔若然，猶今人言若如此也。〕高王定未死邪﹖」
澄以廷尉卿杜弼為軍司，攝行臺左丞，臨發，問以政事之要、〔杜弼臨發從軍，澄方問以政事之要，蓋弼在歡府夙有聲稱，故問之也。〕可為戒者，使錄一二條。弼請口陳之，曰：「天下大務，莫過賞罰。賞一人使天下之喜，罰一人使天下之人懼，苟二事不失，自然盡美。」澄大悅，曰：「言雖不多，於理甚要。」
紹宗帥眾十萬據橐駝峴。〔帥，讀曰率。峴，戶典翻。〕羊侃勸貞陽侯淵明乘其遠來擊之，不從，旦日，又勸出戰，亦不從；侃乃帥所領出屯堰上。〔羊侃知淵明必敗，故出屯堰上，欲全所領而退。若以行兵之節制言之，則安營次舍，皆當聽命於元帥，豈有擅移屯之理哉！〕
丙午，紹宗至城下，引步騎萬人攻潼州刺史郭鳳營，〔魏收志：梁置潼州，武定七年，改曰睢州，治取慮城，領淮陽、穀陽、睢南、南濟陰、臨潼郡。五代志：下邛郡夏丘縣，東魏置臨潼郡，梁置潼州。〕矢下如雨。淵門醉，不能起，命諸將救之，皆不敢出。北兗州刺史史胡貴孫謂譙州刺史趙伯超曰：〔魏收志：景明中，置譙郡於渦陽城，孝昌中陷，領南譙、汴、龍亢、蘄城、下蔡、臨渙、蒙郡。五代志：譙郡山桑縣，後魏置渦州渦陽郡，東魏改曰譙州。〕「吾屬將兵而來，〔將，即亮翻；下同。〕本欲何為，今遇敵而不戰乎﹖」伯超不能對。貴孫獨帥麾下與東魏戰，斬首二百級。伯超擁眾收千不敢救，謂其下曰：「虜盛如此，與戰必敗，不如全軍早歸。」【章：十二行本「歸」下有「可以免罪」四字；乙十一行本同；孔本同；張校同；退齋校同。】皆曰「善！」遂遁還。
初，侯景常戒梁人曰：「逐北不過二里。」紹宗將戰，以梁人輕悍，〔悍，侯旰翻，又下罕翻。〕恐其眾不能能支，一一引將卒謂之曰：「我當陽退，誘吳兒使前，〔誘，音酉。〕爾擊其背。」東魏兵實敗走，梁人不用景言，乘勝深入。魏將卒以紹宗之言為信，爭共掩擊之，梁兵大敗，貞陽侯潚明及胡貴孫、趙伯超等皆為東魏所虜，失亡士卒數萬人。羊侃結陳徐還。〔陳，讀曰陣。〕
上方晝寢，宦者張僧胤白朱異啟事，上駭之，〔非時啟事，故駭。〕遽起升輿，至文德殿閣。〔文德殿，建康宮前殿也。〕異曰：「韓山失律。」〔韓山，即寒山。〕上聞之，怳然將墜牀。〔怳，呼廣翻。〕僧胤扶而就坐，〔坐，徂臥翻。〕乃歎曰：「吾得無復為晉家乎！」〔謂為夷狄所取也。史言帝危亡將至，神不守舍。復，扶又翻。〕
郭鳳退保潼州，慕容紹宗進圍之。十二月，甲子朔，鳳棄城走。
東魏使軍司杜弼作檄移梁朝〔朝，直遙翻；下同。〕曰：「皇家垂統，光配彼天，唯彼吳、越，獨阻聲教。元首懷止戈之心，上宰薄兵車之命，〔元首，謂東魏主。上宰，謂高歡。〕遂解縶南冠，〔左傳：楚伐鄭，鄭人軍楚師，囚鄖公鍾儀獻諸晉，晉人囚諸軍府。晉侯觀於軍府，見鍾儀，問曰：「南冠而縶者誰也﹖」有司對曰：「鄭人所獻楚囚也。」命稅之使歸，合晉、楚之成。〕喻以好睦。〔大同三年，梁初與東魏通和。好，呼到翻；下同。〕雖嘉謀長算，爰自我始，罷戰息民，彼獲其利。侯景豎子，自生猜貳，遠託關、隴，依憑姦偽，逆主定君臣之分，偽相結兄弟之親，〔謂侯景先降西魏也。分，扶問翻。相，息亮翻。〕豈曰無恩，終成難養，俄而易慮，親尋干戈。釁暴惡盈，側首無託，〔謂侯景不見容於西魏也。〕以金陵逋逃之藪，江南流寓之地，甘辭卑禮，進孰圖身，〔此以下皆言侯景歸梁之心跡。孰，古熟字通。言進軟熟之辭梁，以為容身之圖。〕詭言浮說，抑可知矣。而偽朝大小，幸災忘義，主荒於上，臣蔽於下，連結姦惡，斷絕鄰好，徵兵保境，縱盜侵國。蓋物無定方，事無定勢，或乘利而受害，或因得而更失。是以吳侵齊境，遂得句踐之師，〔左傳：吳伐齊，敗齊師於艾陵，遂與晉侯會於黃池。越子句踐乘虛伐吳，獲其太子，遂入吳，吳王歸，及越平。其後越遂伐吳，滅之。句，音鉤。〕趙納韓地，終有長平之役。〔事見五卷周赧王五十三年至五十五年。〕矧乃鞭撻疲民，侵軼徐部，築壘擁川，舍舟徼利。〔軼，徒結翻，又音逸。杜預曰：軼，突也。「擁」，當作「壅」。舍，讀曰捨。徼，一遙翻。〕是以援枹秉麾之將，拔距投石之士，〔師古曰：拔距者，有人連坐相把，據地以為堅，而能拔支之；投石者，以石投人；皆言其有勇大也。援，於元翻。枹，音膚。將，即亮翻。〕含怒作色，如赴私讎。彼連營擁眾，依山傍水，〔傍，步浪翻。〕舉螳蜋之斧，被蛣蜣之甲，〔螳蜋舉臂以捍物，微有鋒利，故以諭斧。蛣蜣，蜣蜋也，翼在甲下，故以諭甲。言梁兵之輕弱也。蛣，音詰。〕當窮轍以待輪，〔古語云：螳蜋怒臂以當車轍。陸佃曰：螳蜋，有斧蟲也。兗人謂之拒斧，奮之當轍不避。釋蟲：不鰈，蟷蠰；其子螵蛸。舍人雲：不鰈名蟷蠰，今之螳蜋也。方言云：譚、魯以南謂之蟷蠰，三河之域謂之螳蜋，燕、趙之際謂之食庬，齊、杞以東謂之馬穀，然名其子同雲螵蛸也。〕坐積薪而候療。及鋒刃纔交，埃塵且接，已亡戟棄戈，土崩瓦解，掬指舟中，衿甲鼓下，〔左傳：晉荀林父帥師及楚子戰於邲，楚乘晉師。林父不知所為，鼓於軍中曰：「先濟者有賞。」中軍與下軍爭舟，舟中之指可掬也。又：晉伐齊，齊師夜遁，晉師從之。夙沙衛連大車塞隧以殿，殖綽、郭最曰：「子殿齊師，國之辱也，」乃代之殿，衛殺馬於隘以塞道。晉州綽及之，射殖綽中肩，弛弓而自後縛之；其右具丙亦舍兵而縛郭最，皆衿甲面縛，坐於中軍之鼓下。衿，其鴆翻。〕同宗異姓，縲紲相望。曲直既殊，強弱不等，獲一人而失一國，〔左傳：宋猛獲與南宮萬弒其君，宋討之，猛獲奔衛。宋人請之，衛人慾弗許。石祁子曰：「天下之惡一也，惡於宋而保於我，保之何補！得一夫而失一國，與惡而棄好，非謀也。」衛人歸之。〕見黃雀而忘深穽，〔穽，疾正翻。〕智者所不為，仁者所不向。誠既往之難逮，猶將來之可追。〔逮，及也。此二語以誘梁，欲再與講和以攜侯景。〕侯景以鄙俚之夫，遭風雲之會，位班三事，邑啟萬家，揣身量分，久當止足。而周章向背，離披不已，〔周章，徵營貌。離披，分散不可收束之意。揣，初委翻。量，音良。分，扶問翻。背，蒲妹翻。〕夫豈徒然，意亦可見。彼乃授之以利器，誨之以慢藏，〔老子曰：國之利器，不可以授人。易曰：慢藏誨盜。藏，徂浪翻。〕使其勢得容姦，時堪乘便。今見南風不競，〔左傳：晉圍齊，楚乘其間伐鄭。晉人聞之，師曠曰：「不害。吾驟歌南風，又歌北風，南風不競，多死聲，楚必無功。」果如其言。〕天亡有徵，〔徵，讀曰證。〕老賊姦謀，將復作矣。然推堅強者難為功，〔復，扶又翻。推，吐雷翻。〕摧枯巧者易為力，計其雖非孫、吳猛將，燕、趙精兵，猶是久涉行陳，〔將，即亮翻。燕，因肩翻。易，弋豉翻。行，戶剛翻。陳，讀曰陣。〕曾習軍旅，豈同剽輕之師，〔漢張良曰：「楚兵剽輕」。剽，匹妙翻。輕，牽正翻。〕不比危脆之眾。〔脆，此芮翻。〕拒此則作氣不足，攻彼則為勢有餘，終恐尾大於身，踵粗於股，倔強不掉，〔倔，其勿翻。強，其兩翻。〕狼戾難馴，〔狼，當作很。〕呼之則反速而釁小，〔釁，許覲翻。〕不徵則叛遲而禍大。會應遙望廷尉，不肯為臣，〔用蘇峻事，見九十三卷晉成帝咸和二年。〕自據淮南，亦欲稱帝。〔用黥布事，見十二卷漢高帝十一年。〕但恐楚國亡粫，禍延林木，城門失火，殃及池魚，〔池魚，人姓名。風俗通有池仲魚。城門失火，仲魚燒死，故諺曰：「城門失火，殃及池魚。」一曰：城門失火，汲城下之池水以救之，池涸則魚受其殃。〕橫使江、淮士子，荊、揚人物，死亡矢石之下，夭折霧露之中。〔橫，戶孟翻。夭，於紹翻，折，而設翻，又之舌翻。〕彼梁主者，操行無聞，輕險有素，射雀論功，蕩舟稱力，〔國語：晉平公射鷃不死，使豎襄搏之，失，公怒，將殺之，以告叔向。叔向曰：「君必殺之。昔先君唐叔射兕於徒林以為大甲，以封於晉。今君嗣先君唐叔，射鷃不死，搏之不得，是揚吾君之恥者也，必殺之。」君忸怩顏，乃赦之。鷃扈，小鳥，即鷃雀也。左傳：齊桓公與蔡姬乘舟於囿，蕩公。杜預註曰：蕩，搖也。操，七到翻。行，下孟翻。射，而亦翻。〕年既老矣，耄又及之，政散民流，禮崩樂壞。加以用舍乖方，廢立失所，〔用舍乖方，謂免周捨、責顧琛而用朱異。廢立失所，謂銜昭明而不立世適孫，乃立太子綱也。舍，讀曰捨。〕矯情動俗，飾智驚愚，毒螫滿懷，妄敦戒業，躁競盈胸，謬治清淨。〔此數語苗盡帝之心事。螫，音釋。躁，則到翻。治，直之翻。〕災異降於上，怨讟興於下，人人厭苦，家家思亂，履霜有漸，堅冰且至。〔易坤卦初六爻辭曰：履霜堅冰至。象曰：屢霜堅冰，陰始凝也，馴致其道，至堅冰也。文言曰：臣弒其君，子弒其父，非一朝一夕之故，其所由來者漸矣，由辯之不早辯也。〕傳險躁之風俗，任輕薄之子孫，朋黨路開，兵權在外。必將禍生骨肉，釁起腹心，強弩衝城，長戈指闕；徒探雀鷇，無救府藏之虛，〔探雀鷇，趙武靈王事，見四卷周赧王二十年。探，吐南翻。藏，徂浪翻。〕空請熊蹯，詎延晷刻之命。〔左傳：楚世子商臣圍其父成王，王請食熊蹯而死，不許，乃縊。杜預註曰：熊蹯難熟，冀久將有外救。蹯，音煩。〕外崩中潰，今實其時，鷸蚌相持，我乘其弊。〔戰國策：趙且伐燕，蘇代為燕謂惠王曰：「今者臣來，過易水，蚌方出暴，而鷸啄其肉，蚌合而拑其喙。鷸曰：『今日不雨，明日不雨，即有死蚌。』蚌亦謂鷸曰：『今日不出，明日不出，即有死鷸。』兩者不肯相舍，漁父得而並禽之。今趙且伐燕，燕、趙久相支以弊大眾，臣恐強秦之為漁父也。」〕方使駿騎追風，精甲輝日，四七並列，〔漢光武用二十八將以定天下，後人贊之曰：「授鉞四七。」〕百萬為羣，以轉石之形，〔孫子曰：任勢者，其戰人也，如轉木石。木石之性，安則靜，危則動；方則止，圓則行。故善戰人之勢，如轉圓石於千仞之山者，勢也。〕為破竹之勢。〔破竹，杜預之言，見八十一卷晉武帝太康元年。〕當使鍾山渡江，青蓋入洛，荊棘生於建業之宮，麋鹿遊於姑蘇之館。〔青蓋入洛事見七十九卷晉武帝泰始八年。漢淮南王安陰有邪謀，伍被諫曰：「昔子胥諫吳王，吳王不用，乃曰：『臣今見麋鹿遊姑蘇之臺也』。今臣亦見宮中將生荊棘，露霑衣也。」〕但恐革車之所躪轢，〔躪，力刃翻，踐也。轢，來各翻，碾也。〕劍騎之所蹂踐，杞梓於焉傾折，竹箭以此摧殘。〔杞梓、竹箭，東南之嘉產也。蹂，人九翻。踐，息淺翻。折，而設翻。〕若吳之王孫，蜀之公子，〔晉左思設為東吳王孫、西蜀公子以賦三都，弼引用之。〕歸款軍門，委命下吏，當即授客卿之秩，特加驃騎之號。凡百君子，勉求多福。」〔李斯自楚入秦為客卿，孫秀自吳奔晉為驃騎將軍。弼以此誘南人，要亦書檄之常談耳。〕其後梁室禍敗，皆如弼言。
侯景圍譙城不下，退攻城父，拔之。壬申，遣其行臺左丞王偉等詣建康說上曰：〔說，式芮翻。〕「鄴中文武合謀，召臣共討高澄，事泄，澄幽元善見於金墉，殺諸元六十餘人。河北物情，俱念其主，請立元氏一人以從人望，如此，則陛下有繼絕之名，臣景有立功之效，河之南北，為聖朝之邾、莒，〔言為小國以附於大國。朝，直遙翻。〕國之男女，為大梁之臣妾。」上以為然，〔此杜弼所謂「進孰圖身」者也。帝早在兵間，曾不見此，蓋天奪其鑒也。〕乙亥，下詔以太子舍人元貞為鹹陽王，〔考異曰：梁紀作「戊辰遣貞」。今從典略。〕資以兵力，使還北主魏，須渡江，許即位，〔須，待也。〕儀衛以乘輿之副給之。〔乘，繩證翻。〕貞，樹之子也。〔元樹來奔，中大通四年，為樊子鵠所禽。〕
蕭淵明至鄴，東魏主升閶闔門受俘，讓而釋之，送於晉陽，大將軍澄待之甚厚。〔為澄因淵明約和以間侯景張本。〕
慕容紹宗引軍擊侯景，景輜重數千兩，馬數千匹，士卒四萬人，退保渦陽。〔「輜重」之上當有「景」字，文意乃明。重，直用翻。兩，音亮。渦，音戈。〕紹宗士卒十萬，旗甲耀日，鳴鼓長驅而進。景使謂之曰：「公等為欲送客，為欲定雌雄邪﹖」紹宗曰：「欲與公決勝負。」遂順風布陳。〔陳，讀曰陣；下魏陳同。〕景閉壘，俟風止乃出。〔戰不逆風，故景俟風止乃出。〕紹宗曰：「侯景多詭計，好乘人背。」使備之，果如其言。景命戰士皆被短甲，〔好，呼到翻。被，皮義翻。〕執短刀，入東魏陳，但低視，斫人脛馬足。東魏兵遂敗，〔被短甲，執短刀，入敵陳力戰，此必死之兵也。紹宗之敗，不亦宜乎！其後景用此以敵陳霸先，亦此術耳；惟陳堅不可破，是以一敗不能復振，卒以走死。〕紹宗墜馬，儀同三司劉豐生被傷，顯州刺史張遵業為景所擒。〔魏收志：永安中置顯州，治汾州六〔玉〕壁城，領定戎、建平、真君郡。〕
紹宗、豐生俱奔譙城，裨將斛律光、張恃顥尤之，〔尤之者，責過之也。將，即亮翻。〕紹宗曰：「吾戰多矣，未見如景之難克者也。君輩試犯之！」光等被甲將出，紹宗戒之曰：「勿渡渦水。」二人軍於水北，光輕騎射之。〔被，皮義翻。渦，工禾翻。射，而亦翻；下為射、遷射同。〕景臨渦水謂光曰：「爾求勳而來，我懼死而去。我，汝之父友，〔光父斛律金，與景同事爾朱、高歡，故自謂父友。〕何為射我﹖汝豈自解不水南，〔解，戶買翻。〕慕容紹宗教汝也。」光無以應。景使其徒田遷射光馬，洞胸；光易馬隱樹，又中之，〔中，竹仲翻。〕退入於軍。景擒恃顯，既而捨之。光走入譙城，紹宗曰：「今定何如，而尤我也！」光，金之子也。
開府儀同三司段韶夾渦而軍，潛於上風縱火，景帥騎入水，出而卻走，草濕，火不復然。〔斛律光之勇雖不利，段韶之智雖不獲逞，然東魏之士氣未衰也，故慕容紹宗乘機而運其巧，得以成功。觀史者若祗以一時勝負論人，非有識略者也。帥，讀曰率。復，扶又翻。〕
33魏岐州久經喪亂，〔喪，息浪翻。〕刺史鄭穆初到，有戶三千，穆撫循安集，數年之間，至四萬餘戶，考績為諸州之最；丞乳泰擢穆為京兆尹。
34侯景與東魏慕容紹宗相持數月，景食盡，司馬世雲降於紹宗。〔至是，則侯景潰敗之形成矣。〕
