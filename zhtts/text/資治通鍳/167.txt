△卷第一百六十六
梁紀二十二〔起旃蒙大淵獻（乙亥），盡柔兆困敦（丙子），凡二年。〕
紹泰元年（乙亥、五五五）是年十月方改元。〕
1春，正月，壬午朔，邵陵太守劉棻將兵援江陵，〔吳孫暼寶鼎元年，分零陵北部都尉置邵陵郡；隋廢邵陵郡為邵陽縣，屬長沙郡；唐為邵州。棻，符分翻。將，即亮翻。〕至三百里灘，部曲宋文徹殺之，帥其眾還據邵陵。〔帥，讀曰率。〕
2梁王詧即皇帝位於江陵，〔詧，字理孫，梁昭明太子之第三子也。考異曰：周書詧傳雲：「詧在位八載，保定二年薨。」然則詧雖以甲戌年為魏所立，乙亥年乃即位改元也。〕改元大定；追尊昭明太子為昭明皇帝，廟號高宗，妃蔡氏為昭德皇后；尊其母龔氏為皇太后，立妻王氏為皇后，子巋為皇太子。〔巋，區韋翻，又苦鬼翻，又丘愧翻。〕賞刑制度並同王者，唯上疏於魏則稱臣，奉其正朔。〔上，時掌翻。〕至於宮爵其下，亦依梁氏之舊，其勳級則兼用柱國等名。〔勳級，置以賞功。柱國，魏所置也，為勳級之首。〕以諮議參軍蔡大寶為侍中、尚書令，參掌選事。〔選，須絹翻。〕外兵參軍太原王操為五兵尚書。大寶嚴整有智謀，雅達政事，〔雅，素也。〕文辭贍速，後梁主推心任之，以為謀主，比之諸葛孔明；操亦亞之。追贈邵陵王綸太宰，諡曰壯武；〔邵陵王綸死於大寶二年。〕河東王譽丞相，諡曰武桓。〔河東王譽死於大寶元年。〕以莫勇為武州刺史，魏永壽為巴州刺史，〔武州、巴州皆置於江陵之南岸，二將尋為侯平所擒，不能有二州也。〕
3湘州刺史王琳將兵自小桂北下，〔據姚思廉陳書，小桂，嶺名。輿地誌：連州桂陽縣，漢屬桂陽郡，所謂小桂也。〕至蒸城，〔蓋漢臨蒸縣古城也，在衡州界。〕聞江陵已陷，為世祖發哀，三軍縞素，〔為，於偽翻。縞，古老翻。〕遣別將侯平帥舟師攻後梁。〔帥，讀曰率。〕琳屯兵長沙，傳檄州郡，為進取之計。長沙王韶及上游諸將皆推琳為盟主。
4齊主使清河王嶽將兵攻安州，〔五代志：安陸郡，西魏置安州。〕以救江陵。嶽至義陽，江陵陷，因進軍臨江，郢州刺史陸法和及儀同三司宋蒞舉州降之；〔降，戶江翻。考異曰：北史「宋蒞」作「宋茞」。今從北齊紀。又北齊紀雲：「壬寅，嶽渡江，克夏首，送法和。」按典略，甲午，齊已召嶽還。今從典略。〕長史江夏太守王珉不從，殺之。〔夏，戶雅翻。〕甲午，齊召嶽還，使儀同三司清都慕容儼戍郢州。〔北齊書，慕容儼，清都武安人，皝之後也。按魏收地形志，東魏都鄴，以魏郡置魏尹，武安縣屬焉。五代志：齊官有清都尹，蓋改魏尹為清都尹也。考異曰：梁紀：「四月，法和降齊，使侯瑱討之。」按齊主與王僧辯書雲：「清河王嶽今次漢口，與陸居士相會。」然則法和先已降齊也。今從典略。〕王僧辯遣江州刺史侯瑱攻郢州，任約、徐世譜、宜豐侯循皆引兵會之。〔瑱，他甸翻，又音鎮。任，音壬。〕
5辛丑，齊立貞陽侯淵明為梁主，使其上黨王渙將兵送之，〔寒山之敗，貞陽沒於齊。〕徐陵、湛海珍等皆聽從淵明歸。〔武帝太清二年，徐陵使魏；魏禪於齊，而梁又有侯景之亂，是以留北。湛海珍降，見一百六十二卷三年。〕
6二月，癸丑，晉安王至自尋陽，入居朝堂，〔朝，直遙翻。〕即梁王位，時年十三。以太尉王僧辯為中書監、錄尚書、驃騎大將軍、都督中外諸軍事，〔驃，匹妙翻。騎，奇寄翻。〕加陳霸先徵西大將軍，以南豫州刺史侯瑱為江州刺史，湘州刺史蕭循為太尉，廣州刺史蕭勃為司徒，鎮東將軍張彪為郢州刺史。
7齊主先使殿中尚書邢子才馳傳詣建康，與王僧辯書，以為：「嗣主沖藐，〔傳，張戀翻。藐，亡沼翻。〕未堪負荷。〔荷，下可翻，又如字。〕彼貞陽侯，梁武猶子，長沙之胤，〔貞陽雖為縲臣於齊，而貞陽侯則梁爵也，故與僧辯書稱「彼貞陽侯」。淵明，長沙王懿之子，武帝兄子，故曰猶子。〕以年以望，堪保金陵，故置為梁 主，納於彼國。卿宜部分舟艦，迎接今主，〔分，扶問翻。艦，戶黯翻。〕並心一力，善建良圖。」乙卯，貞陽侯淵明亦與僧辯書求迎。僧辯復書曰：「嗣主體自宸極，受於又祖。〔「又」，當作「文」。蓋用受終於文祖事。】【章：乙十一行本正作「文」；孔本同；張校同；退齋校同；十二行本作「父」。】明公儻能入朝， 同獎王室，〔朝，直遙翻。〕伊、呂之任，僉曰仰歸；意在主盟，不敢聞命。」甲子，齊以陸法和為都督荊、雍等十州諸軍事、太尉、大都督、西南道大行臺，〔梁置合州於合肥，立南譙郡於襄安縣界。襄安，漢之巢縣也，梁置蘄縣，隋改曰襄安，唐復曰巢縣。〕己卯，淵明又與僧辯書，僧辯不從。
8魏以右僕射申徽為襄州刺史。〔魏既得梁雍州，改曰襄州，因襄陽以名州也。〕
9侯平攻後梁巴、武二州，故劉棻主帥趙朗殺宋文徹，以邵陵歸於王琳。〔帥，所類翻。〕
10三月，貞陽侯淵明至東關，散騎常侍裴之橫禦之。齊軍司尉瑾、儀同三司蕭軌南侵皖城，〔晉熙郡懷寧縣，漢之皖城也。散，悉亶翻。騎，奇寄翻。皖，戶板翻。〕晉州刺史蕭惠以州降之。〔降，戶江翻。〕齊改晉熙為江州，〔齊晉州治平陽，故此晉州改為江州。〕以尉瑾為刺史。丙戌，齊克東關，斬裴之橫，俘數千人；王僧辯大懼，出屯姑孰，謀納淵明。
11丙申，齊主還鄴，封世宗二子孝珩為廣寧王，〔珩，音行。〕延宗為安德王。
12孫瑒聞江陵陷，棄廣州還，〔瑒，雉杏翻，又音暢。〕曲江侯勃復據有之。〔去年蕭勃避王琳居始興。復，扶又翻。〕
13魏太師泰遣王克、沈聟等還江南。〔去年，江陵陷，王克等入長安。〕泰得庾季才，厚遇之，令參掌太史。季才散私財，購親舊之為奴婢者，泰問：「何能如是﹖」對曰：「僕聞克國禮賢，古之道也。〔武王克商，釋箕子囚，式商容閭，封比干墓，所謂禮賢也。〕今郢都覆沒，其君信有罪矣，〔江陵，楚之故都，古郢城及渚宮皆在其地。〕搢紳何咎，皆為皁隸！〔杜預曰：皁隸，賤官。皁，才早翻。隸，力計翻。〕鄙人羈旅，不敢獻言，誠竊哀之，故私購之耳。」泰乃悟曰：「吾之過也！微君，遂失天下之望！」因出令，免梁俘為奴婢者數千口。
14夏，四月，庚申，齊主如晉陽。
15五月，庚辰，侯平等擒莫勇、魏永壽。江陵之陷也，永嘉王莊生七年矣，〔莊，世子方等之子，元帝之孫。〕尼法慕匿之，〔尼，女夷翻。〕王琳迎莊，送之建康。
16庚寅，齊主還鄴。
17王僧辯遣使奉啟於貞陽侯淵明，定君臣之禮，又遣別使奉表於齊，〔使，疏吏翻。〕以子顯及顯母劉氏、弟子世珍為質於淵明，〔質，音致。考異曰：典略：「三月，辛卯，遣廷尉張種等送質於鄴。」按淵明五月始入建康，疑太早，恐非。〕遣左民尚書周弘正至歷陽奉迎，〔晉武帝太康中，置左民尚書。唐六典：曹魏置左民尚書，晉惠帝置右戶尚書。唐戶部尚書，即左民、右戶之任也。〕因以晉安王為皇太子；淵明許之。淵明求度衛士三千，僧辯慮其為變，止受散卒千人。〔散，蘇旱翻。散卒者，賾散之卒，非敗散之卒也。敗散之散，去聲。〕庚子，遣龍舟法駕迎之，淵明與齊上黨王渙盟於江北，辛丑，自採石濟江。〔考異曰：梁紀：「七月，辛丑，淵明濟江。甲辰，入京師。」北齊紀：「五月，蕭明入建業。」按典略，「五月，庚子，僧辯逆淵明；辛丑，濟江；癸卯，至建康。」今從之。〕於是梁輿南渡，齊師北返。僧辯疑齊，擁懢中流，〔懢，與楫同，櫂也；所以撥水行船。擁懢，附船而不鼓，則船定而不進。〕不敢就西岸。齊侍中裴英起衛送淵明，與僧辯會於江寧。癸卯，淵明入建康，望朱雀門而哭，逆者以哭對。丙午，即皇帝位，改元天成，以晉安王為皇太子，王僧辯為大司馬，陳霸先為侍中。
18六月，庚戌朔，齊發民一百八十萬築長城，自幽州夏口西至恆州九百餘裏，〔幽州夏口，蓋即居庸下口也。幽州軍都縣西北有居庸關。濕餘水出上谷沮陽縣之東，南流出關，謂之下口。「夏」當作「下」。恆，戶登翻。〕命定州刺史趙郡王叡將兵監之。叡，琛之子也。〔趙郡王琛，即高永寶，歡之弟也。永寶，琛字。監，工銜翻。琛，醜林翻。〕
19齊慕容儼始入郢州而侯瑱等奄至城下，儼隨方備禦，瑱等不能克；乘間出擊瑱等軍，大破之。〔間，古莧翻。〕城中食盡，煮草木根葉及靴皮帶角食之，〔靴，許戈翻。〕與士卒分甘共苦，堅守半歲，人無異志。貞陽侯淵明立，乃命瑱等解圍，瑱還鎮豫章。齊人以城在江外難守，因割以還梁。儼歸，望齊主，悲不自勝。〔勝，音升。〕齊主呼前，執其手，脫帽看髮，歎息久之。
20吳興太守杜龕，〔龕，苦含翻。〕王僧辯之伲也。僧辯以吳興為震州，〔因震澤以為州名。〕用龕為刺史，又以其弟侍中僧愔為豫章太守。〔愔，於今翻。〕
21壬子，齊主以梁國稱藩，詔凡梁民悉遣南還。
22丁卯，齊主如晉陽；壬申，自將擊柔然。〔將，即亮翻。〕秋，七月，己卯，至白道，留輜重，〔重，直用翻。〕帥輕騎五千追柔然，壬午，及之於懷朔鎮。齊主親犯矢石，頻戰，大破之，至於沃野，獲其酋，〔水經註：雲中郡有白道嶺、白道川。帥，讀曰率。騎，奇寄翻。酋，慈秋翻。長，知兩翻。〕及生口二萬餘，牛羊數十萬。壬申，【章：十二行本「申」作「辰」；乙十一行本同；孔本同；張校同；退齋校同。】還晉陽。
23八月，辛巳，王琳自蒸城還長沙。
24齊主還鄴，以佛、道二教不同，欲去其一，集二家【章：十二行本「家」下有「學者」二字；乙十一行本同；孔本同。】論難於前，〔去，羌呂翻。難，乃旦翻。〕遂敕道士皆剃髮為沙門；有不從者，殺四人，乃奉命。於是齊境皆無道士。〔今道家有太霄琅書經雲：人行大道，號曰道士。士者何，理也，事也。身心順理，唯道是從，從道為事，故曰道士。餘按此說，是道流智吾儒經解大義以演繹道士二字。道家雖曰宗老子，而西漢以前未嘗以道士自名，至東漢始有張道陵、于吉等，其實與佛教皆起於東漢之時。〕
25初，王僧辯與陳霸先共滅侯景，〔見一百六十四卷世祖承聖元年。〕情好甚篤，僧辯為子頠娶霸先女，〔好，呼到翻。為，於偽翻。頠，魚委翻。〕會僧辯有母喪，未成婚。僧辯居石頭城，霸先在京口，僧辯推心待之，頠兄顗屢諫，不聽。〔顗，魚豈翻。〕及僧辯納貞陽侯淵明，霸先遣使苦爭之，〔使，疏吏翻。〕往返數四，僧辯不從。霸先竊歎，謂所親曰：「武帝子孫甚多，唯孝元能復讎雪恥，〔謂誅滅侯景也。〕其子何罪，而忽廢之！吾與王公並處託孤之地，〔處，昌呂翻。〕而王公一旦改圖，外依戎狄，援立非次，其志欲何所為乎！」〔僧辯立淵明，名不正而言不順，故姦雄得因以為資。〕乃密具袍數千領及錦綵金銀為賞賜之具。
會有告齊師大舉至壽春將入寇者，僧辯遣記室江旰告霸先，使為之備。霸先因是留旰於京口，〔旰，古汗翻。〕舉兵襲僧辯。九月，壬寅，召部將侯安都、周文育及安陸徐度、錢塘杜稜謀之。〔將，即亮翻；下同。〕稜以為難，霸先懼其謀泄，以手巾絞稜，〔今人盥洗，以布拭手，長七八尺，謂之手巾。〕悶絕於地，因閉於別室。部分將士，〔分，扶問翻。〕分賜金帛，以弟子著作郎曇朗鎮京口，知留府事，〔曇朗，霸先母弟休先之子。曇，徒含翻。〕使徐度、侯安都帥水軍趨石頭，〔帥，所類翻；下同。趨，七喻翻。〕霸先帥馬步自江乘羅落會之，〔江乘羅落，江乘縣之羅落橋。自江乘至羅落橋，京口趨建康之大路，劉裕伐桓玄由此。〕是夜，皆發，召杜稜與同行。知其謀者，唯安都等四將，外人皆以為江旰徵兵禦齊，不之怪也。
甲辰，安都引舟艦將趣石頭，〔艦，戶黯翻。趣，七喻翻。〕霸先控馬未進，安都大懼，追霸先罵曰：「今日作賊，事勢已成，生死須決，在後欲何所望！若敗，俱死，後期得免斫頭邪﹖」霸先曰：「安都嗔我！」乃進。〔霸先控馬踟躕，以觀安都之意，見安都決死前向，乃進。嗔，昌真翻，恚怒也。〕安都至石頭城北，棄舟登岸。石頭城北接岡阜，不甚危峻，安都被甲帶長刀，軍人捧之，投於女垣內，〔被，皮義翻。女垣，城上堞也。〕眾隨而入，進及僧辯臥室；霸先兵亦自南門入。僧辯方視事，外白有兵，俄而兵自內出。僧辯遽走，遇子頠，與俱出閤，帥左右數十人苦戰於聽事前，〔聽，讀曰廳。〕力不敵，走登南門樓，拜請求哀。霸先欲縱火焚之，僧辯與頠俱下就執。霸先曰：「我有何辜，公欲與齊師賜討﹖」且曰：「何意全無備﹖」僧辯曰：「委公北門，何謂無備﹖」〔京口為建康北門。〕是夜，霸先縊殺僧辯父子。既而竟無齊兵，亦非霸先之譎也。〔譎，古穴翻。〕前青州刺史新安程靈洗帥所領救僧辯，力戰於石頭西門，軍敗；霸先遣使招諭，久之乃降。〔使，疏吏翻。降，戶江翻。〕霸先深義之，以為蘭陵太守，使助防京口。〔守，式又翻。〕乙巳，霸先為檄佈告中外，列僧辯罪狀，且曰：「資斧所指，唯王僧辯父子兄弟，其餘親黨，一無所問。」
丙午，貞陽侯淵明遜位，出就邸，〔考異曰：梁書：「九月，丙午，帝即皇帝位。十月，己巳，大赦，改元。」按長曆，丙午，九月二十九日；己巳，十月二十二 日。豈有即位二十四日始改元大赦乎！蓋丙午復梁王位，十月乃即帝位耳。典略：「丁未，廢貞陽侯出就邸。」今並從陳書。〕百僚上晉安王表，勸進。〔上，時掌 翻。〕冬，十月，己酉，晉安王即皇帝位，大赦，改元，〔改元紹泰。〕中外文武賜位一等。以貞陽侯淵明為司徒，封建安公。告齊雲：「僧辯陰圖篡逆，故誅之，仍請稱臣於齊，永為藩國。」齊遣行臺司馬恭與梁人盟於歷陽。
26辛亥，齊主如晉陽。
27壬子，加陳霸先尚書令、都督中外諸軍事、車騎將軍、揚、南徐二州刺史。癸丑，以宜豐侯循為太保，建安公淵明為太傅，曲江侯勃為太尉，王琳為車騎將軍、開府儀同三司。〔帝之初為梁王也，諸藩皆進官，獨不及王琳，抑王僧辯雅知王琳之不可制邪！〕
28戊午，尊帝所生夏貴妃為皇太后，〔夏，戶雅翻。〕立妃王氏為皇后。
29杜龕恃王僧辯之勢，〔龕，苦含翻。〕素不禮於陳霸先，在吳興，每以法繩其宗族，霸先深怨之。及將圖僧辯，密使兄子蒨還長城，〔長城縣，霸先與其宗族世居之。晉太康三年，分烏程立長城縣，屬吳興郡，今湖州長興縣是也，在湖州西北七十里。蒨，七見翻。〕立柵以備龕。僧辯死，龕據吳興拒霸先，義興太守韋載以郡應之。〔考異曰：典略作「韋載」。今從梁、陳書。今按典略若作「韋載」，則與梁、陳書同，不須考異矣。〕吳郡太守王僧智，僧辯之弟 也，亦據城拒守。〔考異曰：南史雲，「僧智奔任約。」今從典略。〕陳菁至長城，收兵纔數百人，杜龕遣其將杜泰將精兵五千奄至，將士相視失色。〔將，即亮 翻；下同。〕蒨言笑自若，部分益明，〔分，扶問翻。〕眾心乃定。泰晝夜苦攻，數旬，不克而退。霸先使周文育攻義興，義興屬縣卒皆霸先舊兵，善用弩，韋載收 得數十人，繫以長鎖，命所親監之，〔監，工銜翻。〕使射文育軍，約曰：「十射不兩中者死。」〔射，而 亦翻。中，竹仲翻。〕故每發輒斃一人，文育軍稍卻。載因於城外據水立柵，相持數旬。杜龕遣其從弟北叟將兵拒戰，〔從，才用翻；下同。〕北叟敗，歸於義興。 霸先聞文育軍不利，辛未，自表東討，留高州刺史侯安都、石州刺史杜稜宿衛臺省。〔五代志：永平郡，梁置石州，隋後改曰藤州。宋白曰：藤州，治鐔津縣，漢猛 陵縣也。〕甲戌，軍至義興，丙子，拔其水柵。
譙、秦二州刺史徐嗣徽從弟嗣先，僧辯之甥也。僧辯死，嗣先亡就嗣徽，嗣徽以州入於齊。〔五代志：江都郡清流縣，梁置新昌郡及譙州。又，六合縣，置泰郡及秦州。〕及陳霸先東討義興，嗣徽密結南豫州刺史任約，將精兵五千乘虛襲建康，是日，襲據石頭，遊騎至闕下。侯安都閉門藏旗幟，示之以弱，令城中曰：「登陴闚賊者斬！」〔幟，昌志翻。陴，頻彌翻。〕及夕，嗣徽等收兵還石頭。安都夜為戰備，將旦，嗣等又至，安都帥甲士三百開東、西掖門出戰，〔臺城正南端門，其左、右二門曰東、西掖門。帥，讀曰率。〕大破之，嗣徽等奔還石頭，不敢復逼臺城。〔復，扶又翻。〕
陳霸先遣韋載族弟翽齎書諭載，〔翽，呼會翻。〕丁丑，載及杜北叟皆降，〔降，戶江翻。〕霸先厚撫之，以翽監義興郡，〔監，工銜翻。〕引載置左右，與之謀議。霸先卷甲還建康，〔卷，讀曰捲。考異曰：梁書：「十一月，庚寅，霸先還建康。」按庚寅，十一月十三日，太晚。且庚寅以前，霸先已有在建康與齊相拒事蹟。今從陳書。〕使周文育討杜龕，救長城。
將軍黃他攻王僧智於吳郡，不克，霸筅使寧遠將軍裴忌助之。忌選所部精兵輕行倍道，自錢塘直趣吳郡，〔按陳霸先自義興還建康，遣裴忌助黃他攻吳郡，自錢塘直趣吳郡，非路也，錢塘必誤。趣，七喻翻。〕夜，至城下，鼓譟薄之。〔薄，伯各翻。〕僧智以為大軍至，輕舟奔吳興。忌入據吳郡，因以忌為太守。
十一月，己卯，齊遣兵五千渡江據姑孰，以應徐嗣徽、任約。陳霸先使合州刺史徐度立柵於冶城。庚寅，【章：乙十一行本「寅」作「辰」；退齋校同。】齊又遣 安州刺史翟子崇、楚州刺史劉士榮、淮州刺史柳達摩〔五代志：鍾離郡，梁置北徐州，齊改曰楚州，管下定遠縣，梁置安州。江都郡山陽縣有淮陰郡，東魏置淮州。翟，直格翻。〕將兵萬人於胡墅度米三萬石、馬千匹入石頭。〔胡墅，在大江北岸，對石頭城。墅，神與翻。〕霸先問計於韋載，載曰：「齊師若分兵先據三吳之路，略地東境，則時事去矣。今可急於淮南因侯景故壘築城，以通東道轉輸，〔淮南，秦淮之南也。輸，式喻翻；下運輸同。〕分兵絕彼之糧運，則【章：十二行本「則」上有「使進無所資」五字；乙十一行本同；孔本同；張校同。】齊將之首旬日可致。」〔將，即亮翻。〕霸先從之。癸未，使侯安都夜襲胡墅，〔考異曰：典略作「己巳」。按長曆，是月戊寅朔，無己巳。今從陳書。〕燒齊船千餘艘；〔艘，蘇遭翻。〕仁威將軍周鐵虎斷齊運輸，〔斷，音短。〕擒其北徐州刺史張領州；〔五代志：琅邪郡，舊置北徐州。〕仍遣韋載於大航築侯景故壘，使杜稜守之。〔航，戶剛翻。〕齊人於倉門、水南立二柵，〔倉門，石頭倉城門。水南，秦淮水之南。〕與梁兵相拒。壬辰，齊大都督蕭軌將兵屯江北。
30初，齊平秦王歸彥幼孤，高祖令清河昭武王嶽養之，〔歸彥，高歡族弟也。歸彥父徽，於歡有舊恩，故歡憐其孤而命嶽養之。歡廟號高祖。〕嶽情禮甚薄，歸彥心銜之。及顯祖即位，歸彥為領軍大將軍，大被寵遇；〔被，皮義翻。〕嶽謂其德己，更倚賴之。嶽屢將兵立功，有威名，而性豪侈，好酒色，〔好，呼到翻。〕起第於城南，〔城南，鄴城之南。〕聽事後開巷。〔聽，讀曰廳。〕歸彥譖之於帝曰：「清河僭擬宮禁，制為永巷，但無闕耳。」帝由是惡之。〔惡，烏路翻。〕帝納倡薛氏於後宮，〔倡，尺良翻，優也。〕嶽先嘗因其姊迎之至第。帝夜遊於薛氏家，其姊為其父乞司徒。〔為，於偽翻。〕帝大怒，懸其姊，鋸殺之。讓嶽以姦，嶽不服，帝益怒，乙亥，使歸彥鴆嶽。嶽自訴無罪，歸彥曰：「飲之則家全。」飲之而卒，葬贈如禮。
薛嬪有寵於帝，〔嬪，毗賓翻。〕久之，帝忽思其與嶽通，無故斬首，藏之於懷，出東山宴飲。勸酬始合，忽探出其首，投於柈上，〔探，吐南翻。柈，蒲官翻。〕支解其屍，弄其髀為琵琶，一座大驚。帝方收取，對之流涕曰：「佳人難再得！」〔漢李延年歌曰：「北方有佳人，絕世而獨立，一顧傾人城，再顧傾人國。寧不知傾城與傾國，佳人難再得！」〕載屍以出，被髮步哭而隨之。〔被，皮義翻。〕
31甲辰，徐嗣徽等攻冶城柵，陳霸先將精甲自西明門出擊之，嗣徽等大敗，留柳達摩等守城，自往採石迎齊援。
32以郢州刺史宜豐侯循為太保，廣州刺史曲江侯勃為司空，並徵入侍。循受太保而辭不入。勃方謀舉兵，遂不受命。
33鎮南將軍王琳侵魏，魏大將軍豆盧寧禦之。〔姓氏志：豆盧本姓慕容氏，燕北地王精降魏，北人謂歸義為豆盧，因賜以為氏。〕
34十二月，癸丑，侯安都襲秦郡，破徐嗣徽柵，俘數百人。收其家，得其琵琶及鷹，遣使送之曰：「昨至弟處得此，今以相還。」〔使，疏吏翻；下同。〕嗣徽大懼。丙辰，陳霸先對冶城立航，〔航，戶剛翻，連舟為橋 也。〕悉渡眾軍，攻其水南二柵。〔即倉門、水南二柵。〕柳達摩等渡淮置陳，〔陳，讀曰陣。〕霸先督兵疾戰，縱火燒柵，齊兵大敗，爭舟相擠，〔擠，牋西翻， 又子細翻。〕溺水者以千數，呼聲震天地，〔溺，奴狄翻。呼，火故翻。〕盡收其船艦。是日，嗣徽與任約引齊兵水步萬餘人還據石頭，霸先遣兵詣江寧，據要險。 嗣徽等水步不敢進，頓江寧浦口，霸先遣侯安都將水軍襲破之，嗣徽等單舸脫走，〔舸，古我翻。〕盡收其軍資器械。
己未，霸先四面攻石頭，城中無水，升水直絹一匹。庚申，達摩遣使請和於霸先，且求質子。〔請和而求質子者，恐還以無功得罪，欲以質子藉手。質，音致。〕時建康虛弱，糧運不繼，朝臣皆欲與齊和，〔朝，直遙翻。〕請以霸先從子曇朗為質。〔曇朗時留鎮京口。從，才用翻。曇，苦含翻。〕霸先曰：「今在位諸賢欲息肩於齊，〔左傳：鄭成公疾，子駟請息肩於晉。杜預註曰：以負擔諭。〕若違眾議，謂孤愛曇朗，不恤國家，今決遣曇朗，棄之寇庭。齊人無信，謂我微弱，必當背盟。〔背，蒲妹翻。〕齊寇若來，諸君須為孤力鬬也！」〔霸先知齊人恥於無功，必增兵復至，故先以此諭眾，責其效死。為，於偽翻。〕乃與曇朗及永嘉王莊、丹楊尹王沖之子珉為質， 〔「與」，當作「以」，則文意明順。〕【章：乙十一行本正作「以」；退齋校同。】與齊人盟於城外，〔城外者，石頭城外。〕將士恣其南北。〔徐嗣徽等南人恣 其南，柳達摩等北人恣其北。恣其南北，言唯意所適也。〕辛酉，霸先陳兵石頭南門，送齊人歸北，徐嗣徽、任約皆奔齊。收齊馬仗船米，不可勝計。〔勝，音 升。〕齊主誅柳達摩。壬戌，齊和州長史烏丸遠南州奔還歷陽。〔劉昫曰：齊、梁通和，置和州於歷陽郡。烏丸蓋出於東胡烏丸之種，因以為姓。〕
江寧令陳嗣、黃門侍郎曹朗據姑孰反，霸先命侯安都等討平之。霸先恐陳曇朗亡竄，自帥步騎至京口迎之。〔帥，讀曰率。〕
35交州刺史劉元偃帥其屬數千人歸王琳。
36魏以侍中李遠為尚書左僕射。
37魏益州刺史宇文貴使譙淹從子子嗣誘說淹，以為大將軍，〔從，才用翻。說，式芮翻。〕淹不從，斬子嗣。貴怒，攻之，淹自東遂寧徙屯墊江。〔晉於德陽縣界東南置遂寧郡。五代志：遂寧郡方義縣，梁曰小溪，置東遂寧郡。墊江縣，漢屬巴郡，梁為楚州治所，隋為渝州。墊，音疊。〕
38初，晉安民陳羽，〔吳立東安縣，晉武帝更名晉安。太康三年，分建安立晉安郡。五代志：建安郡南安縣舊曰晉安。今之泉州即其地。〕世為閩中豪姓，其子寶應多權詐，郡中畏服。侯景之亂，晉安太守賓化侯雲以郡讓羽，羽老，但治郡事，今寶應典兵。時東境荒饉，而晉安獨豐衍，寶應數自海道出，寇抄臨安、永嘉、會稽，〔沈約志：吳分餘杭為臨水縣，晉武帝太康元年更名臨安。五代志無臨安郡及臨安縣，但有餘杭郡耳。數，所角翻。抄，楚交翻。會，工外翻。〕或載米粟與之貿易，由是能致富強。侯景平，世祖因以羽為晉安太守。及陳霸先輔政，羽求傳位於寶應，霸先許之。〔為後陳寶應亂閩中張本。〕
39是歲，魏宇文泰諷淮安王育上表請如古制降爵為公，於是宗室諸王皆降為公。
40突厥木杆可汗擊柔然鄧叔子，滅之，〔厥，九勿翻。杆，公旦翻。可，從刊入聲。汗，音寒。〕叔子收其餘燼奔魏。木杆西破嚈噠，〔嚈，益涉翻。噠，當割翻，又宅軋翻。〕東走契丹，北並契骨，〔契骨，即唐之結骨。唐書曰：黠戛斯，古堅昆國，或曰居勿，或曰結骨。蓋堅昆語訛為結骨，稍號紇骨，亦曰紇扢斯。契丹，欺訖翻，又音喫。契骨，苦結翻。〕威服塞外諸國。其地東自遼海，西至西海，長萬裏，〔長，直亮翻。〕南自沙漠以北五六千里皆屬焉。木杆恃其強，請盡誅鄧叔子等於魏，使者相繼於道；太師泰收叔子以下三千餘人付其使者，盡殺之於青門外。〔長安城東出南頭第一門曰霸城門，民見門色青，名曰青城門，或曰青門。秦東陵侯召平種瓜於青門外，即其地。使，疏吏翻。〕
41初，魏太師泰以漢、魏官繁，命蘇綽及尚書令盧辯依周禮更定六官。〔更，工衡翻。〕
太平元年（丙子、五五六）是年九月方改元太平。〕
1春，正月，丁丑，魏初建六官，以宇文泰為太師、大冢宰，柱國李弼為太傅、大司徒，趙貴為太保、大宗伯，〔宗伯以上，以三公兼六卿之職。北史盧辯傳：置太師、太傅、太保各一人，是曰三孤。〕獨孤信為大司馬，於謹為大司寇，侯莫陳崇為大司空。自餘百官，皆倣周禮。
2戊寅，大赦，其與任約、徐嗣徽同謀者，一無所問。癸未，陳霸先使從事中郎江旰說徐嗣徽使南歸，〔說，式芮翻；下因說同。〕嗣徽執旰送齊。
3陳蒨、周文育合軍攻杜龕於吳興。龕勇而無謀，嗜酒常醉，其將杜泰陰與蒨等通。龕與蒨等戰敗，泰因說龕使降，〔將，即亮翻。說，輸芮翻。降，戶江翻。〕龕然之。其妻王氏曰：〔王氏，僧辯女也。〕「霸先讎隙如此，何可求和！」因出私財賞募，復擊蒨等，大破之。〔復，扶又翻。〕既而杜泰降於蒨，龕尚醉未覺，〔覺，古效翻，又如字。〕蒨遣人負出，於項王寺前斬之。〔項羽起吳下，故後人為立寺於吳興。考異曰：梁書：「太平元年，正月癸未，杜龕降，詔賜死。」陳書：「紹泰元年，十二月，杜龕以城降；明年，正月癸未，誅杜龕於吳興，龕從弟北叟、司馬沈敦並賜死」。典略：「魏恭帝二年，十二月，蒨命劉澄等攻龕，大敗之， 龕乃降；明年，正月丁亥，周鐵虎送杜龕祠項王神，使力士拉龕於坐，從弟北叟、司馬沈孝敦並賜死。」今從南史。〕王僧智與其弟豫章太守僧愔俱奔齊。〔愔，於 今翻。考異曰：梁書、南史王僧辯傳：「僧辯既亡，僧智得就任約。約敗走，僧智肥不能行，又遇害。僧智弟僧愔位譙州刺史，徵蕭勃，及聞兄死，引軍還。時吳州 刺史羊亮隸在僧愔下，與僧愔不平，密召侯瑱見禽。僧愔以名義責瑱，瑱乃委罪於將羊鯤，斬之，僧愔復得奔齊。」陳書、南史侯瑱傳則雲：「僧辯使其弟僧愔與瑱共討蕭勃，及陳武帝誅僧辯，僧愔陰欲圖瑱及奪其軍，瑱知之，盡收僧愔徒黨，僧愔奔齊。」典略：「魏恭帝三年，正月初，僧愔與瑱共討曲江侯勃，至是，吳州刺史羊亮說僧愔襲瑱，而翻以告瑱，瑱攻之，僧愔奔齊。」凡此諸說，莫知孰是。今約其梗概言之。〕
東揚州刺史張彪素為王僧辯所厚，不附霸先，二月，庚戌，陳蒨、周文育輕兵襲會稽，彪兵敗，走入若邪山中，〔簡文帝大寶元年，張彪起兵於若邪山。邪，音耶。〕蒨遣其將吳興章昭達追斬之。〔將，即亮翻；下同。〕東陽太守留異饋蒨糧食，霸先以異為縉州刺史。〔因縉雲山而置縉州。五代志：處州栝蒼縣有縉雲山。縉，音晉。〕
江州刺史侯瑱本事王僧辯，亦擁兵據豫章及江州，不附霸先。霸先以周文育為南豫州刺史，使將兵擊湓城，庚申，又遣侯安都、周鐵虎將舟師立柵於梁山，以備江州。
4癸亥，徐嗣徽、任約襲採石，執戍主明州刺史張懷鈞送於齊。〔五代志：日南郡交谷縣，梁置明州。張懷鈞蓋帶刺史而戍採石也。〕
5後梁主擊侯平於公安，平與長沙王韶引兵還長沙。王琳遣平鎮巴州。
6三月，壬午，詔雜用古今錢。
7戊戌，齊遣儀同三司蕭軌、庫狄伏連、堯難宗、東方老等與任約、徐嗣徽合兵十萬入寇，出柵口，〔柵口，柵江口也，在今和州歷陽縣西南百五十里，與無為軍分界，即古之濡須口。宋白曰：廬州東南至柵口，今謂之新婦口，三百八十四里，對縣即舊南陵縣地，對岸為繁昌縣。〕向梁山。陳霸先帳內盪主黃叢逆擊，破之，〔盪主，主勇士以突盪敵人。〕齊師退保蕪湖。霸先遣定州刺史沈泰等就侯安都，共據梁山以禦之。周文育攻湓城，未克，召之還。夏，四月，丁巳，霸先如梁山巡撫諸軍。
8乙丑，齊儀同三司婁叡討魯陽蠻，破之。
9侯安都輕兵襲齊行臺司馬於歷陽，〔考異曰：梁書雲：「壬午，安都襲恭。」按長曆，是月乙巳朔，無壬午。〕大破之，俘獲萬計。
10魏太師泰尚孝武妹馮翊公主，生略陽公覺；姚夫人生寧都公毓。毓於諸子最長，〔五代志：西城郡安康縣，舊曰寧都。毓，餘六翻。長，知兩翻；下同。〕娶大司馬獨孤 信女。泰將立嗣，謂公卿曰：「孤欲立子以嫡，恐大司馬有疑，如何﹖」眾默然，未有言者。尚書左僕射李遠曰：「夫立子以嫡不以長，〔春秋公羊傳之言。〕略陽公為世子，公何所疑！若以信為嫌，請先斬之。」遂拔刀而起。泰亦起，曰：「何至於是！」信又自陳解，遠乃止。於是羣公並從遠議。遠出外，拜謝信曰：「臨大事不得不爾！」信亦謝遠曰：「今日賴公決此大議。」遂立覺為世子。
太師泰北巡
12五月，齊人召建安公淵明，詐許退師，〔考異曰：典略雲：「五月，齊主在東山飲酒，投杯赫怒，召魏收於前，立為制書，欲自將西討長安，令上黨王渙將兵伐梁，於是渙南侵。」按梁、陳、北齊帝紀及渙傳皆無是事，今去之。〕陳霸先具舟送之。癸未，淵明疽發背卒。甲申，齊兵發蕪湖，庚寅，入丹楊縣，〔此丹楊縣乃漢古縣，非今鎮江府之丹楊縣也。據沈約志，晉武帝太康三年，分丹楊縣立於湖縣。於湖，今太平州也。丹楊縣地當在太平州東北。〕丙申，至秣稜故治。〔沈約曰：秣陵本治去京邑六十里，今故治村是也。晉安帝義熙九年移治京邑，在鬬場。鬬場，猶今言教場。晉成帝咸和中，詔內外諸軍戲於南郊之場，因名戲場，因名戲場，亦曰鬬場。〕陳霸先遣周文育屯方山，〔丹楊，秦始皇鑿方山，其斷處為瀆，則今淮水。〕徐度頓馬牧，〔馬牧，牧馬之地。〕杜稜頓大航南以禦之。
13齊漢陽敬懷王洽卒。〔洽，齊主之弟。〕
14 辛丑，齊人跨淮立橋柵渡兵，夜至方山，徐嗣徽等列艦於青墩，至於七磯，以斷周文育歸路。〔艦，戶黯翻；下同。墩，音敦。斷，音短。〕文育鼓譟而發，嗣徽等 不能制；至旦，反攻嗣徽。嗣徽驍將鮑砰獨以小艦殿軍，〔驍，堅堯翻。將，即亮翻；下同。砰，普耕翻。殿，丁練翻。〕文育乘單舴艋與戰，〔舴，陟格翻。艋 艋，小船。一舟曰單。〕跳入艦中，〔跳，他弔翻。〕斬砰，仍牽其艦而還。〔還，從宣翻，又如字。〕嗣徽眾大駭，因留船蕪湖，自丹楊步上。〔上，時掌翻；下 槊上同。〕陳霸先追侯安都、徐度皆還。〔追梁山之軍還建康，以禦齊師。〕
癸卯，齊兵自方山進及倪塘，〔倪塘在臺城東。〕遊騎至臺，〔騎，奇寄翻。〕建康震駭，帝總禁兵出頓長樂槷，〔樂，音洛。〕內外纂嚴。霸先拒嗣徽等於白 城，〔白城當在湖熟縣界。〕適與周文育會。將戰，風急，霸先曰：「兵不逆風。」文育曰：「事急矣，何用古法！」抽槊上馬先進，【章：十二行本「進」下有 「眾軍從之」四字；乙十一行本同；孔本同；張校同；退齋校同。】〔槊，色角翻。〕風亦尋轉，殺傷數百人。侯安都與嗣徽等戢於耕壇南，〔天子親耕藉田，祭先農於田所，故有耕壇。宋文帝元嘉二十一年，令司空、司農、京尹、令、尉度宮之辰地，八里之外，整制千畝，中開阡陌，立先農壇於中阡西陌南，設御耕壇於中阡東陌北。〕安都帥十二騎突其陳，破之，〔騎，奇寄翻。陳，讀曰陣。〕生擒齊儀同三司乞伏無勞。〔考異曰：南史作「乞伏無芳」。今從陳書。〕霸先潛撤精卒三千配沈泰渡江，襲齊行臺趙彥深於瓜步，獲艦百餘艘，粟萬斛。〔艘，蘇遭翻。〕
六月，甲辰，齊兵潛至鍾山，侯安都與齊將王敬寶戰於龍尾，〔鍾山之龍尾也。自山趾築道陂陀以登山，曰龍尾。〕軍主張纂戰死。丁未，齊師至幕府山，〔幕府山在今建康城西二十五里，晉琅邪王初渡江，丞相王導建幕府其上，因名。〕霸先遣別將錢明將水軍出江乘，邀擊齊人糧運，盡獲其船米。齊軍乏食，殺馬驢食之。庚戌，齊軍踰鍾山，霸先與眾軍分頓樂遊苑東及覆舟山北，斷其衝要。〔斷，音短。〕壬子，齊軍至玄武湖西北，將據北郊壇，〔晉成帝立北郊壇於覆舟山南。〕眾軍自覆舟東移頓壇北，與齊人相對。
會連日大雨，平地水丈餘，齊軍晝夜坐立泥中，足指皆爛，懸鬲以爨，〔鬲，音歷。爾雅：鼎款足者謂之鬲。 說文：鬲，鼎屬也；實五觳。鬥二升曰觳。〕而臺中及潮溝北路燥，〔潮溝，吳孫權所開，以引潮抵於秦淮。〕梁軍每得番易。時四方壅隔，糧運不至，建康戶口流 散，徵求無所。甲寅，少霽，〔少，詩沼翻。〕霸先將戰，調市人得麥飯，〔調，徒弔翻。〕分給軍士，士皆飢疲。會陳蒨饋米三千斛、鴨千頭，霸先命炊米煮鴨， 人人以荷葉裹飯，鵐以鴨肉數臠，〔鵐，公渾翻。以鴨肉蓋飯上曰鵐。今江東人猶謂以物蒙頭曰鵐。臠，力兗翻。〕乙卯，未明，蓐食，比曉，〔比，必利翻。〕霸 先帥麾下出莫府山。侯安都謂其部將蕭摩訶曰：「卿驍勇有名，千聞不如一見。」〔帥，讀曰率。將，即亮翻。驍，堅堯翻。〕摩訶對曰。「今日令公見之。」及戰，安都墜馬，齊人圍之， 摩訶單騎大呼，直衝齊軍，齊軍披靡，安都乃免。〔騎，奇寄翻。呼，火故翻。披，普彼翻。〕霸先與吳明徹、沈泰等眾軍首尾齊舉，縱兵大戰，安都自白下引兵橫 出其後，齊師大潰，斬獲數千人，相蹂踐而死者不可勝計，〔蹂，人九翻。踐，慈演翻。勝，音升。〕生擒徐嗣徽及弟嗣宗，斬之以徇，追奔至於臨沂。〔晉成帝鹹康元年，桓溫領南琅邪太守，鎮江乘蒲州之金城，求割丹楊之江 乘縣境立郡，又分江乘地立臨沂縣。宋白曰：臨沂山西北臨大江。〕其江乘、攝山、鍾山等諸軍相次克捷，〔攝山，在今建康城北四十五里。江乘地記曰：有草可以 攝生，故名。〕虜蕭軌、東方老、王敬寶等將帥凡四十六人。〔將，即亮翻。帥，所類翻。〕其軍士得竄至江者，縛荻筏以濟，〔荻，亭歷翻，萑也。〕中江而溺， 流屍至京口，翳水彌岸；唯任約、王僧愔得免。丁巳，眾軍出南州，燒齊舟艦。
戊午，大赦。己未，解嚴。軍士以賞俘貿酒，一人裁得一醉。〔貿，音茂。〕庚申，斬齊將蕭軌等，齊人聞之，亦殺陳曇朗。霸先啟解南徐州以授侯安都。〔賞其功也。〕
15侯平頻破後梁軍，以王琳兵威不接，更灴受指麾；琳遣將討之。平殺巴州助防呂旬，收其眾，奔江州，侯瑱與之結為兄弟。琳軍勢益衰，乙丑，遣使奉表詣齊，並獻馴象。〔安南出象處曰象山，歲一捕之，縛欄道旁，中為大穽，以雌象前行為媒，遺甘蔗於地，傅藥蔗上。雄象來食蔗，漸引入欄，閉其中，就穽中教習馴擾之，始甚咆哮，穽深不可出，牧者以言語諭之，久則漸解人意。使，疏吏翻。馴，松倫翻。〕江陵之陷也，琳妻蔡氏、世子毅皆沒於魏，琳又獻款於魏以求妻子；亦稱臣於梁。
16齊發丁匠三十餘萬脩廣三臺宮殿。〔三臺在鄴城，曹操所築。〕
17齊顯祖之初立也，留心政術，務存簡靖，坦於任使，〔謂任使之際，坦懷待人。〕人得盡力。又能以法馭下，或有違犯，不容勳戚，內外莫不肅然。至於軍國機策，獨決懷抱；每臨行陳，〔行，戶剛翻。陳，讀曰陣。〕親當矢石，所向有功。數年之後，漸以功業自矜，遂嗜酒淫泆，〔泆，弋乙翻，淫放也。〕肆行狂暴；或身自歌舞，盡日通宵；或散髮胡服，雜衣錦綵；〔衣，於既翻。〕或袒露形體，塗傅粉黛；或乘驢、牛、橐駝、白象，不能鞍勒；或令崔季舒、劉桃枝負之而行，擔胡鼓拍之；〔胡鼓，以手拍之成聲。劉昫曰：腰鼓大者瓦，小者木，皆廣首而纖腹，本胡鼓也。擔，都甘翻。〕勳戚之弟，朝夕臨幸，遊行市裏，街坐巷宿；或盛夏日中暴身；〔暴，讀曰暴。〕或隆冬去衣馳走；從者不堪，〔去，羌呂翻。從，才用翻。〕帝居之自 若。三臺構木高二十七丈，〔高，居報翻。〕兩棟相距二百餘尺，工匠危怯，皆繫繩自防，帝登脊疾走，殊無怖畏；〔脊，棟脊也。怖，普布翻。〕時復雅飱， 〔復，扶又翻。飱，與舞同。〕折旋中節，〔中，竹仲翻。〕傍人見者莫不寒心。嘗於道上問婦人曰：「天子何如﹖」曰：「顛顛癡癡，何成天子！」帝殺之。
婁太后以帝酒狂，舉杖擊之曰：「如此父生如此兒！」帝曰：「即當嫁此老母與胡。」太后大怒，遂不言笑。帝欲太后笑，自匍匐，〔匍，音蒲。匐，莫北翻。〕以身舉牀，墜太於地，頗有所傷。既醒，大慚恨，使積柴熾火，欲入其中。太后驚懼，親自持挽，強為之笑，曰：「曏汝醉耳！」〔強，其兩翻。為，於偽翻。〕帝乃設地席，命平秦王歸彥執杖，口自責數，〔自責而數罪也。數，所具翻。〕脫背就罰，謂歸彥曰：「杖不出血，當斬汝。」太后前自抱之，帝流涕苦請，乃笞腳五十，然後衣冠拜謝，悲不自勝。〔勝，音升。〕因是戒酒，一旬，又復如初。
帝幸李後家，以鳴鏑射母后崔氏，〔射，而亦翻。〕罵曰：「吾醉時尚不識太后，老婢何事！」馬鞭亂擊一百有餘。雖以楊愔為相，使進廁籌，以馬鞭鞭其背，流血浹袍。嘗欲以小刀剺其腹，〔愔，於今翻。相，息亮翻。浹，即協翻。剺，力之翻，劃也。〕崔季舒託俳言曰：「老小公子惡戲。」〔託為俳諧之言。〕因掣刀去之。〔掣，昌列翻。去，羌呂翻。〕又置愔於棺中，載以轜車。〔轜，音而，喪車也。〕又嘗持槊走馬，〔槊，色角翻。〕以擬左丞相斛律金之胸者三，金立不動，乃賜帛千段。
高氏婦女，不問親疏，多與之亂，或以賜左右，又多方苦辱之。彭城王浟太妃爾朱氏，魏敬宗之後也，〔浟，夷周翻。〕帝欲蒸之，不從；手刃殺之。故魏樂安王元昂，李後之姊伲也，其妻有色，帝數幸之，〔數，所角翻。〕欲納為昭儀。召昂，令伏，以鳴鏑射之百餘下，〔射，而亦翻。〕凝血垂將一石，竟至於死。後啼不食，乞讓位於姊，太后又以為言，帝乃止。
又嘗於眾中召都督韓哲，無罪，斬之。作大鑊、長鋸、剉、碓之屬，陳之於庭，〔鑊，戶郭翻。鼎大無足曰鑊。〕每醉，輒手殺人，以為戲樂。〔樂，音洛。〕所殺者多令支解，或焚之於火，或投之於水。楊愔乃簡鄴下死囚，置之仗內，〔殿庭左右立仗。〕謂之供御囚，帝欲殺人，輒執以應命，三月不殺，則宥之。
開府參軍裴謂之上書極諫，帝謂楊愔曰：「此愚人，何敢如是！」對曰：「彼欲陛下殺之，以成名於後世耳。」帝曰：「小人，我且不殺，爾焉得名！」〔焉，音煙。〕帝與左右飲酒，曰：「樂哉！」都督王紘曰：「有大樂，亦有大苦。」〔樂，音洛。〕帝曰：「何謂也﹖」對曰：「長夜之飲，不寤國亡身隕，所謂大苦！」帝縛紘，欲斬之，思其有救世宗之功，乃捨之。〔高澄之死，王紘冒刃禦賊，見一百六十二卷武帝太清二年。〕
帝遊宴東山，以關、隴未平，投盃震怒，召魏收於前，立為昭書，宣示遠近，將事西行；魏人震恐，常為度隴之計，〔宇文泰識虛實，何得因西行一詔，便為度隴之計！此齊史官之華言耳。〕然實未行。一日，泣謂羣臣曰：「黑獺不受我命，柰何﹖」都督劉桃枝曰：「臣得三千騎，〔騎，奇寄翻。〕請就長安擒之以來。」帝壯之，賜帛千匹。趙道德進曰：「東西兩國，強弱力均，彼可擒之以來，此亦可擒之以往。桃枝妄言應誅，陛下柰何濫賞！」帝曰：「道德言是。」回絹賜之。帝乘馬欲下峻岸，入於漳，〔欲入漳水。〕道德攬轡回之；帝怒，將斬之。道德曰：「臣死不恨，當於地下啟先帝，論此兒酣酗顛狂，不可教訓。」〔酗，籲句翻。陸德明曰：以酒為兇曰酗。〕帝默然而止。他日，帝謂道德曰：「我飲酒過，〔過，謂過多。〕須痛杖我。」道德扶之，〔扶，升慄翻，擊也。〕帝走。道德逐之曰：「何物人，為此舉止！」
典御丞李集面諫，〔五代志曰。後齊制官，多循後魏之舊。尚食、尚藥二局，皆有典御及丞。尚食總知御膳事，尚藥總知御藥事，屬門下省。〕比帝於桀、紂。帝令縛置流中，〔流水中也。〕沈沒久之，〔沈，持林翻。〕復令引出，〔復，扶又翻。〕謂曰：「吾何如桀、紂﹖」集曰：「向來彌不及矣！」帝又令沈之，引出，更問，如此數四，集對如初。帝大笑曰：「天下有如此癡人，方知龍逄、比干未是俊物！」〔龍逄，諫夏桀而死，比干諫殷紂而死。逄，皮江翻。〕遂釋之。頃之，又被引入見，〔被，皮義翻。見，賢遍翻。〕似有所諫，帝令將出要斬。〔要，讀曰腰。〕其或斬或赦，莫能測焉。
內外憯憯，〔憯，七感翻。憯憯，痛毒之意。〕各懷怨毒；而素能默識強記，加以嚴斷，〔斷，丁亂翻。〕羣下戰慄，不敢為非。又能委政楊愔，愔總攝機衡，百度脩敕，〔敕，理也。〕故時人皆言主昏於上，政清於下。愔風表鑒裁，為朝野所重，少歷屯阨，〔爾朱屠害楊氏，唯愔得脫，潛竄累載，後歸高歡，又以讒間逃隱海島，歡訪而用之。裁，才代翻。少，詩照翻。屯，陟輪翻。〕及得志，有一餐之惠者必重報之，雖先嘗欲殺己者亦不問；典選二十餘年，以獎拔賢才為己任。性復強記，一見皆不忘其姓名，選人魯漫漢自言猥賤獨不見識，〔選，須絹翻。復，扶又翻。猥，鄙也。〕愔曰：「卿前在元子思坊，〔元子思坊，鄴城中坊名。魏侍中元子思居此，後謀西奔，被誅，時人因以名坊。〕乘短尾牝驢，見我不下，以方麴障面，我何為不識卿！」漫漢驚服。
18秋，七月，甲戌，前天門太守樊毅襲武陵，殺武州刺史衡陽王護，王琳使司馬潘忠擊之，執毅以歸。護，暢之孫也。〔暢，武帝之弟。〕
19丙子，以陳霸先為中書監，司徒、揚州刺史，進爵長城公，餘如故。
20初，餘孝頃為豫章太守，〔姓譜：余姓，由余之後。〕侯瑱鎮豫章，孝頃於新吳縣〔漢靈帝中平中，立新吳縣，屬豫章郡，今洪州奉新縣即其地。〕別立城柵，與瑱相拒。瑱使其從弟奫守豫章〔從，才用翻。奫，於倫翻。〕悉眾攻孝頃，久不克，築長圍守之。癸酉，侯平發兵攻奫，大掠豫章，焚之，奔於建康。瑱眾潰，奔湓城，依其將焦僧度。僧度勸之奔齊，會霸先使記濟陽蔡景歷南上，〔濟，子禮翻。自建康泝流至湓城為南上。上，時掌翻。〕說瑱令降，瑱乃詣闕歸罪，霸先為之誅侯平。〔說，式芮翻。降，戶江翻。為，於偽翻。〕丁亥，以瑱為司空。
南昌民熊曇朗，世為郡著姓。曇朗有勇力，侯景之亂，聚眾據豐城為柵，〔南昌縣帶豫章郡。吳立富城縣，晉武帝太康元年，更名豐城縣，屬豫章郡，今縣在郡城南一百五十五里。曇，徒含翻。〕世祖以為巴山太守。〔元帝廟號世祖。〕江陵陷，曇朗兵力浸強，侵掠鄰縣。侯瑱在豫章，曇朗外示服從而陰圖之，及瑱敗走，曇朗獲其馬仗。
21己亥，齊大赦。
22魏太師泰遣安州長史鉗耳康買使於王琳，〔鉗耳，夷姓也，出於西羌。鉗，其廉翻。孫愐曰：鉗耳，西羌人，自雲周王季之後，為虔仁氏，音訛為鉗耳。〕琳遣長史席豁報之，且請歸世祖及愍懷太子之柩；泰許之。〔江陵之陷，魏既戕元帝，遂殺愍懷太子元良。柩，音舊。〕
23八月，己酉，鄱陽王循卒於江夏，弟豐城侯泰監郢州事。〔夏，戶雅翻。監，工銜翻。〕王琳使兗州刺史吳藏攻江夏，不克而死。〔琳署藏領兗州耳。〕
24魏太師泰北渡河。〔據魏紀，泰北巡，渡北河。〕
25魏以王琳為大將軍、長沙郡公。
26魏江州刺史陸騰討陵州叛獠，〔五代志：隆山郡，西魏置陵州，今陵井監是也。江州亦置於隆山郡之隆山縣。獠，魯皓翻。〕獠因山為城，攻之難拔。騰乃陳伎樂於城下一面，〔伎，渠綺翻。〕獠棄兵，攜妻子臨城觀之，騰潛師三面俱上，斬首萬五千級，遂平之。〔唐柴紹破吐谷渾亦用此術。上，時掌翻。〕騰，俟之玄孫也。〔陸俟事魏太武帝，及文成帝之初立，以子麗誅宗愛功封王。〕
27庚申，齊主將西巡，百官辭於紫陌，帝使擡騎圍之，〔騎兵執擡者為擡騎。擡，色角翻。騎，奇寄翻。〕曰：「我舉鞭，即殺之。」日晏，帝醉不能起。黃門郎是連子暢曰：〔是連，亦夷姓也。魏書官氏志：內入諸姓有是連氏。〕「陛下如此，羣臣不勝恐怖。」〔勝，音升。怖，普布翻。〕帝曰：「大怖邪！若然，勿殺。」〔若然，猶雲若如此也。〕遂如晉陽。
28九月，壬寅，改元，大赦。以陳霸先為丞相、錄尚書事、鎮衛大將軍、揚州牧、義興公。〔自長城縣公進封義興郡公。按陳書帝紀，「義」當作「吳」。〕以吏部尚書王通為右僕射。
29突厥木杆可汗假道於涼州以襲吐谷渾，魏太師泰使涼州刺史史寧帥騎隨之，至番禾，〔番禾縣，漢屬張掖郡，魏分置番禾郡。如淳曰：番，音盤。隋廢番禾郡為番禾縣，屬涼州；唐天寶三年，改為天寶縣。厥，九勿翻。杆，公旦翻。可，從刊入聲。汗，音寒。吐，從暾入聲。谷，音浴。帥，讀曰率。騎，奇寄翻。〕吐谷渾覺之，奔南山。木杆將分兵追之，寧曰：「樹敦、賀真二城，吐谷渾之巢穴也，拔其本根，餘眾自散。」木杆從之。木杆從北道趣賀真，寧從南道趣樹敦。〔樹敦城，在曼頭山北，吐谷渾之舊都也。周穆王時，犬戎樹惇居之， 因以名城。祭公謀父所謂「犬戎樹惇，能帥舊德」者也。趣，七喻翻。〕吐谷渾可汗【章：十二行本「汗」下有「誇呂」二字；乙十一行本同；孔本同；張校同。】 在賀真，使其徵南王將數千人守樹敦。〔將，即亮翻。〕木杆破賀真，獲誇呂妻子；寧破樹敦，虜徵南王；還，與木杆會於青海，〔吐谷渾中有青海，週迴千餘裏， 海中有弓釓。每冬冰合，以良牝馬置此山，至來春收之，牝馬皆有孕，生駒，號為龍種，必多駿異，日行千里。〕木杆歎寧勇決，贈遺甚厚。〔遺，於季翻。〕
30甲子，王琳以舟師襲江夏；冬，十月，壬申，豐城侯泰以州降之。
31齊發山東寡婦二千六百人以配軍，有夫而濫奪者什二三。
32魏安定文公宇文泰還至牽屯山而病，〔北巡而還也。杜佑曰：牽屯在平涼郡高平縣，亦曰汧屯山，今謂之笄頭山。〕驛召中山公護。護至涇州，見泰，泰謂護曰：「吾諸子皆幼，外寇方強，天下之事，屬之於汝，〔屬，之慾翻；下所屬同。〕宜努力以成吾志。」乙亥，卒於雲陽。〔年五十。雲陽縣，漢屬馮翊，魏收志屬北地郡；後周置雲陽郡，有雲陽宮。〕護還長安，發喪。泰能駕御英豪，得其力用，性好質素，不尚虛飾，明達政事，崇儒好古，凡所施設，皆依倣三代而為之。〔好，呼到翻。〕丙子，世子覺嗣位，為太師、柱國、大冢宰，出鎮同州，〔宇文泰輔政多居同州，以其地扼關、河之要，齊人或來侵軼，便於應接也。〕時年十五。
中山公護，名位素卑，雖為泰所屬，而羣公各圖執政，莫肯服從。護問計於大司寇於謹，謹曰：「謹早蒙先公非常之知，恩深骨肉，今日之事，必以死爭之。若對眾定策，公必不得讓。明日，羣公會議，謹曰：「昔帝室傾危，非安定公無復今日。〔謂魏孝武帝為高歡所逼，遁逃入關，宇文泰迎而輔之，以立國於關右。復，扶又翻。〕今公一旦違世，嗣子雖幼，中山公親其兄子，兼受顧託，軍國之事，埋須歸之。」辭色抗厲，眾皆悚動。〔抗厲，舉聲高亢，且正色嚴厲也。〕護曰：「此乃家事，護雖庸昧，何敢有辭。」謹素與泰夷，護常拜之，至是，謹起而言曰：「公若統理軍國，謹等皆有所依。」遂再拜。羣公迫於謹，亦再拜，於是眾議始定。護綱紀內外，撫循文武，人心遂安。
33十一月，辛丑，豐城侯泰奔齊，齊以為永州刺史。〔南方以零陵郡為永州。齊以泰為永州刺史，未知此永州置於何地。〕詔徵王琳為司空，〔此齊詔也。〕琳辭不至，留其將潘純陀監郢州，〔監，工銜翻。〕身還長沙。魏人歸其妻子。
34壬子，齊主詔以「魏末豪傑糾合鄉部，因緣請託，各立州郡，離大合小，公私煩費，丁口減於疇日，〔疇日，猶言昔日。〕守令倍於昔時。且要荒向化，〔要荒，引古要服、荒服為言。要者，要結好信而從服之。荒者，言其來服荒忽無常也。要，一遙翻。〕舊多浮偽，百室之邑，遽立州名，三戶之民，空張郡目，〔此謂梁末所置州郡在江、淮之間者也。〕循名責實，事歸焉有。」〔焉，於虔翻，何也。〕於是併省三州，一百五十三郡。【章：十二行本「郡」下有「五百八十九縣、三鎮、二十六戍」十二字；乙十一行本同；孔本同；退齋校同。】〔考異曰：北史作「五十六郡」。今從齊書。〕
35詔分江州四郡置高州。〔四郡，蓋臨川、安成、豫寧、巴山，以其地在南江之西，負山面水，據高臨深，因名高州。〕軍【章：十二行本「軍」上有「以明威將」四字；乙十一行本同；孔本同；退齋校同。】黃法鰳為刺史，鎮巴山。〔鰳，巨俱翻。宋白曰：梁大同二年分廬陵之興平、臨川之新建二縣，立西寧、巴山二縣，合其縣立為巴山郡。其郡古蹟在撫州崇仁縣巴山之北。〕
36十二月，壬申，以曲江侯勃為太保。
37甲申，魏葬安定文公。丁亥，以岐陽之地封世子覺為周公。〔岐陽，即扶風之地。昔周興於岐周，因為國號。宇文輔魏，倣周以立法制，故魏朝之臣以周封之，將禪代也。〕
38初，侯景之亂，臨川民周續起兵郡中，〔臨川，漢豫章郡南城縣之地，後漢分南城北境為臨汝縣，吳孫亮太平二年，分豫章之東部南城、臨汝二縣置臨川郡，隋、唐為撫州。〕始興王毅以郡讓之而去。續部將皆郡中豪放，多驕橫，〔將，即亮翻；下同。橫，戶孟翻。〕續裁製之，諸將皆怨，相與殺之。續宗人迪，勇冠軍中，〔冠，古玩翻。〕眾推為主。迪素寒微，恐郡人不服，以郡周敷族望高顯，折節交之，〔折，而設翻。〕敷亦事迪甚謹。迪據上塘，〔「上塘」，下卷作「工塘」，必有一誤。按陳書周迪傳，「工」字為是。〕敷據故郡，朝廷以迪為衡州刺史，領臨川內史。〔以臨川內史帶衡州刺史耳。〕時民遭侯景之亂，皆棄農業，羣聚為盜，唯迪所部獨務農桑，各有贏儲，政教嚴明，〔教，謂教令，州郡下令謂之教。〕徵斂必至，〔斂，力贍翻。〕餘郡乏絕者皆仰以取給。〔仰，牛向翻。〕迪性質樸，不事威儀，居常徒跣，雖外列兵衛，內有女伎，挼繩破篾，傍若無人，〔伎，渠綺翻。挼，奴禾翻。蔑，莫結翻，竹筠也。〕訥於言語而襟懷信實，臨川人皆附之。
39齊自西河總秦戍築長城。〔考異曰：去歲六月己雲築長城，而地名，長、短不同，不知與此為一事為二事。北齊書、北史皆然。今兩存之。〕東至於海，前後所築東西凡三千餘裏，率十里一戍，其要害置州鎮，凡二十五所。
40魏宇文護以周公幼弱，欲早使正位以定人心，庚子，以魏恭帝詔禪位於周，〔魏道武帝以晉孝武太元二十一年改元皇始，歷十二世至孝武帝永熙三年西遷，魏遂分為東、西。西魏又歷三世，凡十五世，一百六十年而亡。〕使大宗伯趙貴持節奉冊，濟北公迪致皇帝璽紱；恭帝出居大司馬府。〔濟，子禮翻。璽，斯氏翻。紱，音弗。〕
