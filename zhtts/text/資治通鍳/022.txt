△卷第二十一
漢紀十三　起玄黓涒灘，盡玄黓敦牂，凡十一年。
世宗孝武皇帝下之上
元封二年（壬申，公元前一零九年）
①冬，十月，上行幸雍，祠五畤，還，祝祠泰一，以拜德星。〔師古曰：拜而祠之，加祝辭。〕
②春，正月，公孫卿言：“見神人東萊山，若雲欲見天子。“天子於是幸緱氏城，〔緱，工侯翻。〕拜卿爲中大夫，遂至東萊，宿留之，數日，無所見，〔宿留，音秀溜。〕見大人跡雲。復遣方士求神怪，採芝藥，以千數。〔復，扶又翻。〕時歲旱，天子既出無名，乃禱萬里沙。〔應劭曰：萬里沙神祠也，在東萊曲城。孟康曰：沙徑三百餘里。杜佑通典：萬里沙在萊州掖縣界。〕夏，四月，還，過祠泰山。
③初，河決瓠子，〔河始決見十八卷元光二年。〕後二十餘歲不復塞，〔復，扶又翻。塞，悉則翻；下同。〕梁、楚之地尤被其害。〔被，皮義翻。〕是歲，上使汲仁、郭昌二卿發卒數萬人塞瓠子河決。天子自泰山還，自臨決河，沈白馬、玉璧於河，〔沈，持林翻。〕令羣臣、從官自將軍以下皆負薪，卒填決河。〔從，才用翻。卒，子恤翻。〕築宮其上，名曰宣防宮。導河北行二渠，復禹舊跡，〔溝洫志：禹導河自積石，歷龍門，南到華陰，東下底柱及孟津、洛、汭，至於大伾。於是禹以爲河所從來者高，水湍悍，難以行平地，數爲敗，乃釃二渠以引其河，北載之高地，過洚水，至於大陸，播爲九河，同爲迎河入勃海。孟康曰：二渠，其一出貝丘西南，南折者也；其一則漯川也。河自王莽時遂空，惟用漯耳。釃，山支翻。漯，吐合翻。〕而梁、楚之地復寧，無水災。
④上還長安。
⑤初令越巫祠上帝、百鬼，而用雞卜。〔越俗用雞卜。李奇曰：持雞骨卜，如鼠卜。史記正義曰：雞卜法，用雞一狗一，生祝願訖，即殺雞狗，煮熟又祭，獨取雞兩眼骨，上自有孔，裂似人物形則吉，不足則兇。今嶺南猶行此法。范成大桂海虞衡志：雞卜，南人佔法，以雄雞雛執其兩足，焚香禱所佔，撲雞殺之，拔兩股骨，淨洗，線束之，以竹筳插束處，使兩骨相背於筳端，執竹再祝。左骨爲儂，儂，我也。右骨爲人，人，所佔事也。視兩骨之側所有細竅，以細竹筳長寸餘徧插之，斜直偏正，各隨竅之自然，以定吉凶。法有十八變，大抵直而正、或近骨者多，吉；曲而斜、或遠骨者多，兇。亦有用雞卵卜者，握卵以卜，書墨於殼，記其四維；煮熟橫截，視當墨處，辨殼中白之厚薄以定儂、人吉凶。〕
⑥公孫卿言仙人好樓居，〔好，呼到翻。〕於是上令長安作蜚廉、桂觀，甘泉作益壽、延壽觀，〔應劭曰：蜚廉，神禽名，能致風氣。晉灼曰：身似鹿，頭如爵，有角，而蛇尾，文如豹文。“桂觀”，漢志作”桂館”。師古曰：蜚廉、桂館、益壽、延壽，四館名。觀，古玩翻。〕使卿持節設具而候神人。又作通天莖臺，〔通天台在甘泉宮。漢舊儀曰：臺高五十丈，去長安二百里，望見長安城。〕置祠具其下。更置甘泉前殿，益廣諸宮室。
⑦初，全燕之世，嘗略屬真番、朝鮮，〔徐廣曰：遼東有番污縣。應劭曰：玄菟本真番國。番，普安翻。張晏曰：朝鮮有溼水、洌水、汕水三水，合爲洌水。疑樂浪、朝鮮取名於此。括地誌：高麗都平壤城，本樂浪郡王險城；又古云朝鮮。索隱曰：按朝，音潮，直驕翻。鮮，音仙，以有汕水故也。汕，一音訕。〕爲置吏，築障塞。〔爲，於僞翻；下同。〕秦滅燕，屬遼東外徼。〔徼，吉吊翻。〕漢興，爲其遠難守，復修遼東故塞，至浿水爲界，〔班志，浿水出遼東塞外，西南至樂浪縣西入海。水經：浿水出樂浪鏤方縣，東南過臨浿縣，東入海。酈道元注曰：滿自浿水而至朝鮮，若浿水東流，無渡浿之理。餘訪蕃使，言城在浿水之陽，其水西流，逕樂浪郡朝鮮縣，故志曰浿水西至增地縣入海，經誤。浿，普蓋翻，又滂沛翻，普大翻。杜佑曰：浿，滂拜翻。〕屬燕。燕王盧綰反，入匈奴。〔見十二卷高祖十三年。〕燕人衛滿亡命，聚黨千餘人，椎髻、蠻夷服而東走出塞，渡浿水，居秦故空地上下障，稍役屬真番、朝鮮蠻夷及燕亡命者王之，〔王，於況翻。〕都王險。〔韋昭曰：王險，故邑名。應劭曰：遼東有險瀆縣，即滿所都，因水險，故曰險瀆。臣瓚曰：王險在樂浪郡浿水之東。師古曰：瓚說是。賢曰：即平壤城。〕會孝惠、高後時，天下初定，遼東太守即約滿爲外臣，保塞外蠻夷，無使盜邊；諸蠻夷君欲入見天子，勿得禁止。〔見，賢遍翻；下同。〕以故滿得以兵威財物侵降其旁小邑真番、臨屯，皆來服屬，〔臨屯，帝后開爲郡。注見下三年。降，戶江翻。〕方數千裏。傳子至孫右渠，所誘漢亡人滋多，又未嘗入見；〔誘，音酉。見，賢遍翻；下同。〕辰國欲上書見天子，又雍閼不通。〔師古曰：辰國，即辰韓之國雍，讀曰壅。閼，一曷翻。〕是歲，漢使涉何誘諭，〔涉，姓也。左傳晉有大夫涉佗。〕右渠終不肯奉詔。何去至界上，臨浿水，使御刺殺送何者朝鮮裨王長，〔刺，七亦翻。〕即渡，馳入塞，遂歸報天子曰：“殺朝鮮將。“上爲其名美，〔將，即亮翻。爲，於僞翻；下同。〕即不詰，拜何爲遼東東部都尉。〔遼東東部都尉治武次縣。〕朝鮮怨何，發兵襲攻殺何。
⑧六月，甘泉房中產芝九莖，〔時芝產於甘泉齋房，九莖連葉。論衡：芝生於土，土氣和則芝草生。瑞命記：王者慈仁則芝草生。〕上爲之赦天下。
⑨上以旱爲憂，公孫卿曰：“黃帝時，封則天旱，幹封三年。“上乃下詔曰：“天旱，意幹封乎！”〔幹，音幹。〕
⑩秋，作明堂於汶上。〔班志，泰山郡萊蕪縣。禹貢：汶水出西南入濟。桑欽所言又曰：琅邪郡朱虛縣東泰山，汶水所出，東至安丘入濰；有五帝祠。師古曰：前言汶水出萊蕪入濟，此又言出朱虛入濰，將桑欽所言有異，或者有二汶水乎？餘據班志，明堂在泰山奉高縣西南四里；又禹貢，“浮於汶，達於濟”；此明堂當在濟之汶上。琅邪之汶入於濰，而濰入於海，其地僻遠，非立明堂處。汶，音問。〕
上募天下死罪爲兵，遣樓船將軍楊僕從齊浮渤海，〔僕從齊浮渤海。蓋自青、萊以北，幽、平以南，皆濱於海，其海通謂之渤海，非指渤海郡而言也。〕左將軍荀彘出遼東，以討朝鮮。
初，上使王然於以越破及誅南夷兵威喻滇王入朝。滇王者，其衆數萬人，其旁東北有勞深、靡莫，皆同姓相杖，未肯聽。〔杖，直亮翻。〕勞深、靡莫數侵犯使者吏卒。〔數，所角翻。〕於是上遣將軍郭昌、中郎將衛廣發巴、蜀兵擊滅勞深、靡莫，以兵臨滇。滇王舉國降，請置吏入朝，於是以爲益州郡，〔續漢志：益州郡去雒陽五千六百里。魏、晉爲南中、寧州之地，唐爲昆州、姚州之地，後沒於南詔。師古曰：唐南寧州、昆州、裒州也。降，戶江翻。朝，直遙翻。〕賜滇王王印，復長其民。〔復，扶又翻，又如字。長，丁丈翻。〕
是時，漢滅兩越，平西南夷，置初郡十七，〔臣瓚曰：元鼎六年，定南越地，以爲南海、鬱林、蒼梧、合浦、九真、日南、交趾、珠厓、儋耳郡；定西南夷，以爲武都、牂柯、越巂、沈黎、汶山郡；及地裏志、西南夷傳所置犍爲、零陵、益州郡，凡十七。〕且以其故俗治，毋賦稅。南陽、漢中以往郡，各以地比，給初郡吏卒奉食、幣物、傳車、馬被具。〔師古曰：地比，謂依其次第，自近及遠。比，頻寐翻。奉，扶用翻。傳，張戀翻。被，皮義翻。〕而初郡時時小反，殺吏，漢發南方吏卒往誅之，間歲萬餘人，費皆仰給大農。大農以均輸、調鹽鐵助賦，故能贍之。然兵所過，縣爲以訾給毋乏而已，〔訾，讀曰資。〕不敢言擅賦法矣。〔帝初擊胡，大司農賦稅專以奉戰士，故有擅賦之法。〕
是歲，以御史中丞南陽杜周爲廷尉。〔姓譜：杜本陶唐氏劉累之後，在周爲唐杜氏，有杜伯。〕周外寬，內深次骨，〔李奇曰：其用法深刻至骨。〕其治大放張湯。〔言大抵依放張湯也。放，甫往翻。〕時詔獄益多，二千石系者，新故相因，不減百餘人；廷尉一歲至千餘章，〔章者，諸獄告劾之書，上之廷尉者也。〕章大者連逮證案數百，小者數十人，遠者數千、近者數百里會獄。〔師古曰：往赴對也。〕廷尉及中都官詔獄逮至六七萬人，〔師古曰：中都官，凡京師諸官府也；獄辭所及進考問者六七萬人也。〕吏所增加，十萬餘人。〔師古曰：吏又於此外以文致之更增也。〕
元封三年（癸酉，公元前一零八年）
①冬，十二月，雷；雨雹，大如馬頭。〔雨，於具翻。〕
②上遣將軍趙破奴擊車師。破奴與輕騎七百餘先至，虜樓蘭王，遂破車師，因舉兵威以困烏孫、大宛之屬。〔宛，於元翻。〕春，正月，甲申，封破奴爲浞野侯。王恢佐破奴擊樓蘭，封恢爲浩侯。〔從票侯趙破奴，元鼎五年坐酎金失侯，今以功復封浞野侯。浞野侯、浩侯，功臣表不書所食邑。浞，土角翻。〕於是酒泉列亭障至玉門矣。
③初作角抵戲、魚龍曼延之屬。〔文穎曰：名此樂爲角抵，兩兩相當，角力、角技藝射御，蓋雜技樂也。師古曰：魚龍者，爲舍利之獸，先戲於庭極。畢，乃入殿前，化成比目魚，跳躍漱水，作霧障日。畢，化成黃龍八丈，散戲於庭，炫耀日光。西京賦雲：“海鱗變而成龍”，即謂此也。曼延，即西京賦所謂”巨獸百尋，是爲曼延”者也。延，弋戰翻。〕
④漢兵入朝鮮境，朝鮮王右渠發兵距險。樓船將軍將齊兵七千人先至王險。右渠城守，窺知樓船軍少，〔守，式又翻。少，詩沼翻。〕即出城擊樓船；樓船軍敗散，遁山中十餘日，稍求退【嚴：“退”改”收”。】散卒，復聚。左將軍擊朝鮮浿【章：十四行本”浿”作”浿”；孔本同；張校同；退齋校同。下三見均同。】水西軍，未能破。天子爲兩將未有利，〔爲，於僞翻。〕乃使衛山因兵威往諭右渠。右渠見使者，頓首謝：“願降，恐兩將詐殺臣；今見信節，請復降。”〔復，扶又翻。降，戶江翻；下同。〕遣太子入謝，獻馬五千匹，獻馬五千匹，及饋軍糧；人衆萬餘，持兵方渡浿水。使者及左將軍疑其爲變，謂太子：“已服降，宜令人毋持兵。“太子亦疑使者、左將軍詐殺之，遂不渡浿水，復引歸。山還報天子，天子誅山。
左將軍破浿水上軍，乃前至城下，圍其西北。樓船亦往會，居城南。右渠遂堅守城，數月未能下。左將軍所將燕、代卒多勁悍，樓船將齊卒已嘗敗亡困辱，卒皆恐，將心慚，〔將，即亮翻。悍，下罕翻，又侯旰翻。〕其圍右渠，常持和節。左將軍急擊之，朝鮮大臣乃陰間使人私約降樓船，〔陰，暗密也。間，空隙也。言暗密遣使投空隙而出，與樓船約降。間，古莧翻。〕往來言尚未肯決。左將軍數與樓船期戰，〔數，所角翻；下同。〕樓船欲就其約，不會。左將軍亦使人求間隙降下朝鮮，朝鮮不肯，心附樓船，以故兩將不相能。左將軍心意樓船前有失軍罪，〔意，疑也，億度也；料也。〕今與朝鮮私善，而又不降，疑其有反計，未敢發。
天子以兩將圍城乖異，兵久不決，使濟南太守公孫遂往正之，〔濟，子禮翻。考異曰：史記作”徵之”，蓋字誤；今從漢書。〕有便宜得以從事。遂至，左將軍曰：“朝鮮當下，久之不下者，樓船數期不會。“具以素所意告，曰：“今如此不取，恐爲大害。“遂亦以爲然，乃以節召樓船將軍入左將軍營計事，即命左將軍麾下執樓船將軍，並其軍；以報天子，天子誅遂。〔考異曰：漢書作”許遂”。按左將軍亦以爭功相嫉乖計棄市，則武帝必以遂執樓船爲非，漢書作”許”，蓋字誤，今從史記。〕
左將軍已並兩軍，即急擊朝鮮。朝鮮相路人、相韓陰、〔考異曰：漢書”陰”作”陶”，今從史記。〕尼溪相參、將軍王唊〔應劭曰：凡五人；戎狄不知官紀，故皆稱相。師古曰：相路人，一也，相韓陶，二也，尼溪相參，三也，將軍王唊，四也，應氏乃雲五人，失之矣，不當尋下文乎！餘據”韓陶”今作”韓陰”，蓋從史記。相，息亮翻。唊，音頰。〕相與謀曰：“始欲降樓船，樓船今執，獨左將軍並將，〔將，即亮翻。〕戰益急，恐不能與戰；王又不肯降。“陰、唊、路人皆亡降漢，路人道死。夏，尼溪參使人殺朝鮮王右渠來降。王險城未下，故右渠之大臣成己又反，復攻吏。〔復，扶又翻。〕左將軍使右渠子長、降相路人之子最〔師古曰：右渠之子名長。路人先已降漢而死於道，故謂之降相，最者其子名。〕告諭其民，誅成己。以故遂定朝鮮，爲樂浪、臨屯、玄菟、真番四郡。〔樂浪郡治朝鮮縣，蓋以右渠所都爲治所也。臣瓚曰：茂陵書：臨屯郡治東暆縣，去長安六千一百三十八里，領十五縣。玄菟郡，本高句驪也，既平朝鮮，並開爲郡，治沃沮城，後爲夷貊所侵，徙郡句驪西北。真番郡治霅縣，去長安七千六百四十里，領十五縣。餘據後廢臨屯、真番二郡。班志，東暆縣屬樂浪。霅縣無所考。樂，音洛。浪，音狼。〕封參爲澅清侯，〔功臣表：澅清侯食邑於齊。澅，音獲，又戶卦翻。〕陰爲萩苴侯，〔班書功臣表作”荻苴侯”，食邑於勃海。此從史記作”萩”，音秋。苴，子餘翻。〕唊爲平州侯，〔功臣表：平州侯食邑於泰山樑父縣。〕長爲幾侯，〔功臣表作”幾侯張洛”，食邑於河東。〕最以父死頗有功，爲涅陽侯。〔涅陽縣屬南陽郡。涅，乃結翻。〕
左將軍徵至，坐爭功相嫉乖計，棄市。樓船將軍亦坐兵至列口，〔班志，列口縣屬樂浪郡。郭璞曰：山海經，列水在遼東，餘謂其地當列水入海之口。〕當待左將軍，擅先縱，失亡多，當誅，贖爲庶人。
班固曰：玄菟、樂浪、本箕子所封。〔武王封箕子於朝鮮。〕昔箕子居朝鮮，教其民以禮義，田蠶織作，爲民設禁八條，〔爲，於僞翻。〕相殺，以當時償殺；相傷，以谷償；相盜者，男沒入爲其家奴，女爲婢；欲自贖者人五十萬，雖免爲民，俗猶羞之，嫁娶無所售。是以其民終不相盜，無門戶之閉，婦人貞信不淫闢。〔闢，讀曰僻。〕其田野飲食以籩豆，都邑頗放效吏，往往以杯器食。〔放，甫往翻。〕郡初取吏於遼東，吏見民無閉臧，〔臧，讀曰藏。〕及賈人往者，〔賈，音古。〕夜則爲盜，俗稍益薄，今於犯禁寖多，至六十餘條。可貴哉，仁賢之化也！然東夷天性柔順，異於三方之外。故孔子悼道不行，設浮桴於海，欲居九夷，〔並見論語。桴，編竹木爲之，大者曰筏，小者曰桴。桴，芳無翻。〕有以也夫！
⑤秋，七月，膠西於王端薨。〔端，景帝子，三年受封。諡法：能優其德曰於。考異曰：荀紀”端”皆作”瑞”，今從漢書。〕
⑥武都氐反，分徙酒泉。〔杜佑曰：氐者，西戎別種。〕
元封四年（甲戌，公元前一零八年）
①冬，十月，上行幸雍，祠五畤。〔雍，於用翻。畤，音止。〕通回中道，遂北出蕭關，〔師古曰：回中在安定高平，有險阻；蕭關在其北。此蓋自回中通道以出蕭關。〕歷獨鹿、鳴澤，〔服虔曰：獨鹿，山名；鳴澤，澤名；皆在涿郡遒縣北界。水經注：澤渚方十五里。〕自代而還，幸河東。春，三月，祠后土，赦汾陰、夏陽、中都死罪以下。
②夏、大旱。
③匈奴自衛、霍度幕以來，〔度幕見十九卷元狩四年。〕希復爲寇，〔復，扶又翻；下同。〕遠徙北方，休養士馬，習射獵，數使使於漢，〔數，色角翻。使使，疏吏翻。〕好辭甘言求請和親。漢使北地人王烏等窺匈奴，烏從其俗，去節入穹廬，〔去，羌呂翻。師古曰：穹廬，氈帳也。索隱曰：蓋以氈爲廬，崇穹然。而宋均曰：穹，獸名，亦異說也。〕單于愛之，佯許甘言，爲遣其太子入漢爲質。〔質，音致。〕漢使楊信於匈奴，信不肯從其俗，單于曰：“故約漢嘗遣翁主，給繒絮食物有品，以和親，〔師古曰：品，謂等差也。〕而匈奴亦不擾邊。今乃欲反古，〔師古曰：反，違也。〕令吾太子爲質，無幾矣。”〔師古曰：言遣太子爲質，則匈奴國中所餘者無幾，皆當盡也。餘謂匈奴蓋自謂本與漢爲鄰敵之國，今乃令以太子爲質，是其國勢削弱，所餘無幾也。幾，居豈翻。〕信既歸，漢又使王烏往，而單于復讇以甘言，〔師古曰：讇，古諂字。〕欲多得漢財物，紿謂王烏曰：“吾欲入漢見天子面，相約爲兄弟。“王烏歸報漢，漢爲單于築邸於長安。〔漢爲，於僞翻。〕匈奴曰：“非得漢貴人使，吾不與誠語。”〔師古曰：誠，實也。〕匈奴使其貴人至漢，病，漢予藥，欲愈之，〔予，讀曰與。〕不幸而死。漢使路充國佩二千石印綬往使，因送其喪，厚葬，直數千金，曰：“此漢貴人也。“單于以爲漢殺吾貴使者，乃留路充國不歸。諸所言者，單于特空紿王烏，〔師古曰：特，但也。〕殊無意入漢及遣太子。於是匈奴數使奇【張：“奇”作”騎”。】兵侵犯漢邊。〔數，所角翻。〕乃拜郭昌爲拔胡將軍，及浞野侯屯朔方以東，備胡。
元封五年（乙亥，公元前一零六年）
①冬，上南巡狩，至於盛唐，〔文穎曰：按地理志不得，疑當在廬江左右，縣名。韋昭曰：在南郡。餘據唐地理志，壽州有盛唐縣，蓋以古地名名縣。宋白曰：壽州六安縣，楚之潛也，在漢爲盛唐縣，西十五里有盛唐山。〕望祀虞舜於九疑。〔地理志：九疑山在零陵營道縣南，亦名蒼梧山；九峯相似，望而疑之，故曰九疑。相傳舜死於蒼梧，因葬焉，故望祀之。〕登灊天柱山，〔班志，灊縣屬廬江郡，天柱山在南，帝以爲南嶽。灊，音潛。唐之舒州。〕自尋陽浮江，〔班志，尋陽縣屬廬江郡。禹貢九江在南，皆東合爲大江。沈約曰：尋陽，因水名縣，水南注江。餘據漢尋陽縣在大江之北，自晉立尋陽郡於江南之柴桑，而江北尋陽之名遂晦。杜佑曰：漢舊尋陽縣在江北，今蘄春郡界；晉溫嶠移於江南。〕親射蛟江中，獲之。〔師古曰：蛟，龍屬也。郭璞說其狀雲：“似蛇而有腳，細頸有白嬰，大者數圍，卵生，子如二石大甕，能吞人。“射，而亦翻。〕舳艫千里，薄樅陽而出，〔李斐曰：舳，舡後持柁處；艫，船前刺棹處。言其船多，前後相銜，千里不絕也。舳，音逐。艫，音盧。班志，樅陽縣屬廬江郡。宋白曰：舒州桐城縣，漢爲樅陽縣也；梁置樅陽郡。師古曰：樅，千容翻。〕遂北至琅邪，〔琅邪郡，秦置；唐爲沂州，其餘地入海、萊、密州界。〕並海，〔並，步浪翻。〕所過禮祠其名山大川。春，三月，還至太山，增封。甲子，始祀上帝於明堂，配以高祖；因朝諸侯王、列侯，受郡、國計。〔師古曰：計，若今之諸州計帳也。朝，直遙翻。〕夏，四月，赦天下，所幸縣毋出今年租賦。還，幸甘泉，郊泰畤。
②長平烈侯衛青薨。〔考異曰：漢武故事雲：“大將軍四子皆不才，皇后每因太子涕泣請上削其封。上曰：『吾自知之，不令皇后憂也。』少子竟坐奢淫誅。上遣謝後，通削諸子封爵，各留千戶焉。“按青四子無坐奢淫誅者，此說妄也。〕起冢 ，象廬山。〔廬山，蓋即盧山。楊雄所謂”填盧山之壑”者也。師古曰：盧山，匈奴中山名。衛青冢在茂陵東，次霍去病冢之西，相併者是也。〕
③上既攘卻胡、越，開地斥境，乃置交趾、朔方之州，及冀、幽、並、兗、徐、青、揚、荊、豫、益、涼等州，凡十三部，皆置刺史焉。〔續漢志：秦有監郡御史，監諸郡；漢興省之，但遣丞相史分刺諸州，無常官。孝武帝初置刺史十三人，秩六百石。古今注曰：常以春分行部，郡、國各遣一吏迎界上。漢舊儀曰：詔書舊典，刺史班宣，周行郡國，省察治政，黜陟能否，斷理冤獄，以六條問事，非條所問，即不省。一條，強宗豪右田宅逾制，以強陵弱，以衆暴寡。二條，二千石不奉詔書、遵承典制，倍公向私，旁詔牟利，侵漁百姓，聚歛爲奸。三條，二千石不恤疑獄，風厲殺人，怒則任刑，喜則任賞，煩擾苛暴，剝戮黎元，爲百姓所疾；山崩石裂，妖祥訛言。四條，二千石選置不平，苟阿所愛，蔽賢寵頑。五條，二千石子弟怙恃榮勢，請託所監。六條，二千石違公下比，阿附豪強，通行貨賂，割損政令。續漢志又曰：諸州常以八月巡行郡國，錄囚徒，考殿最。初，歲盡詣京都奏事，中興，但因計吏。與古今注異。據晉志，帝改禹貢雍州曰涼州，梁州曰益州，又置徐州，復禹貢舊號，北置朔方，南置交趾，與荊、揚、兗、豫、青、冀、幽、併爲十三州。春秋元命包及晉書地理志，昴、畢散爲冀州。其地有險有易，帝王所都，亂則冀安，弱則冀強，荒則冀豐。箕星散爲幽州，言北方太陰，故以幽冥爲號。營室流爲幷州，不以衛水爲號，又不以恆山爲稱，而云並者，蓋以其在兩谷之間也。五星流爲兗州。端也，信也；又云，蓋取沇水以名焉。天氐流爲徐州，蓋取舒緩之義；或雲因徐丘以立名。虛、危流爲青州；周禮曰：正東曰青州，蓋取地居少陽，其色青，故名。牽牛流爲揚州，以爲江南之氣躁勁，厥性輕揚；亦云州界多水，水波輕揚也。軫星散爲荊州，強也，言其氣躁強；亦曰警也，言南蠻數爲寇逆，其人有道後服，無道先強，常警備也；又云，取名於荊山。鉤鈐星別爲豫州；豫者，舒也，言稟中和之氣，性理安舒也。參、伐流爲益州；益之言厄，言其所在之地險厄；亦曰疆壤益大，故以名焉。涼州，以地處西方，常寒涼也。〕
④上以名臣文武欲盡，乃下詔曰：“蓋有非常之功，必待非常之人。故馬或奔踶而致千里，〔師古曰：奔，走也。踶，蹈也。奔踶者，乘之則奔，立則踶人也。踶，徒計翻。〕士或有負俗之累而立功名。〔晉灼曰：負俗，謂被世譏論也。累，力瑞翻。〕夫泛駕之馬，〔師古曰：泛，覆也；與覂同。言馬有逸氣者多能覆車。泛，方勇翻。〕跅弛之士，〔如淳曰：士行有卓異不入俗，弛而見斥逐者。師古曰：跅者，跅落無檢局也；弛者，放廢不遵法度也。跅，音蹠。弛，式爾翻。〕亦在御之而已。其令州、郡察吏、民有茂才、異等〔應劭曰：舊言秀才，避光武諱稱茂才。異等者，超等軼羣，不與凡同也。師古曰：茂，美也。〕可爲將、相及使絕國者。”〔使，疏吏翻。〕
元封六年（丙子，公元前一零五年）
①冬，上行幸回中。
②春，作首山宮。〔應劭曰：首山在上郡，於其下立宮廟也。文穎曰：在河東蒲坂界。師古注漢書曰：尋此下詔文及依地理志，文說是。〕
③三月，行幸河東，祠后土，赦汾陰殊死以下。
④漢既通西南夷，開五郡，〔五郡：犍爲、越巂、沈黎、汶山、益州。〕欲地接以前通大夏，歲遣使十餘輩出此初郡，皆閉昆明，〔杜佑曰：昆明在越巂西南，諸爨所居。〕爲所殺，奪幣物。於是天子赦京師亡命，令從軍，遣拔胡將軍郭昌將以擊之，斬首數十萬。後復遣使，竟不得通。〔將，即亮翻。復，扶又翻。〕
⑤秋，大旱，蝗。
⑥烏孫使者見漢廣大，歸報其國，〔元鼎二年，烏孫遣使隨張騫入謝天子。〕其國乃益重漢。匈奴聞烏孫與漢通，怒，欲擊之；又其旁大宛、月氏之屬皆事漢；烏孫於是恐，使使願得尚漢公主，爲昆弟。天子與羣臣議，許之。烏孫以千匹馬往【章：十四行本無”往”字；乙十一行本同；孔本同。】聘漢女。漢以江都王建女細君爲公主，往妻烏孫，〔江都王建，易王非之子。妻，七細翻；下同。〕贈送甚盛；烏孫王昆莫以爲右夫人。匈奴亦遣女妻昆莫，以爲左夫人。公主自治宮室居，〔治，直之翻。〕歲時一再與昆莫會，置酒飲食。昆莫年老，言語不通，公主悲愁思歸，天子聞而憐之，間歲遣使者以帷帳錦繡給遺焉。〔師古曰：間歲者，謂每隔一歲而往也。間，古莧翻。遺，於季翻。〕昆莫曰：“我老，“欲使其孫岑娶尚公主。〔史記作”岑娶”，漢書作”岑陬”。師古曰：岑，士林翻。陬，子侯翻。餘據漢書，岑陬者，其官名也，本名軍須靡。〕公主不聽，上書言狀。天子報曰：“從其國俗，欲與烏孫共滅胡。“岑娶遂妻公主。昆莫死，岑娶代立，爲昆彌。〔烏孫建國之王曰昆莫。班史雲：昆莫，王號也，名獵驕靡，後書”昆彌”雲。顏注曰：昆莫本是王號，而其人名獵驕靡。故書雲昆彌；昆取昆莫，彌取驕靡，彌、靡音有輕重耳，蓋本一也。後遂以昆彌爲王號。滅，綿結翻。〕
是時，漢使西逾蔥嶺，抵安息。安息發使，以大鳥卵及黎軒善眩人獻於漢，〔應劭曰：大鳥卵如一二石甕。師古曰：如汲水甕，無一二石也。郭義恭廣志曰：大爵，頸及身、膺、蹄都似橐駝，舉頭高七八尺，張翅丈餘，食大麥，其卵如甕，即今之駝鳥也。黎軒，亦曰黎靬，東漢爲大秦國，唐爲拂菻國，在安息、烏弋之西，隔大海。眩，與幻同，即今吞刀、吐火、植瓜、種樹、屠人、截馬之術皆是。魚豢魏略曰：大秦國，俗善幻，口中出火，自縛自解，跳十二丸，巧妙非常。靬，音軒，又巨連翻。〕及諸小國驩潛、大益、車〔姑〕師、扜冞、蘇謝之屬〔據史記，驩潛、大益在大宛西。扜冞國治扜冞城，去長安九千二百八十里，西通於窴二百九十里，後漢曰寧冞。蘇，康居小王國，治蘇城，去陽關凡八千二十五里。扜，音烏。冞，與彌同。謝，下戒翻。〕皆隨漢使獻見天子，〔見，賢遍翻。〕天子大悅。西國使更來更去，〔師古曰：遞互來去，前後不絕。更，工衡翻。〕天子每巡狩海上，悉從外國客，大都、多人則過之，散財帛以賞賜，厚具以饒給之，以覽示漢富厚焉。〔師古曰：言示之，令其觀覽。〕大角抵，出奇戲、諸怪物，多聚觀者。〔師古曰：聚都邑人令觀看，以誇示之。觀，工喚翻；下同。〕行賞賜，酒池肉林，令外國客徧觀名【嚴：“名”改”各”。】倉庫府藏之積，見漢之廣大，傾駭之。〔師古曰：見，顯示也。藏，徂浪翻。〕大宛左右多蒲萄，可以爲酒；多苜蓿，〔苜蓿，草名。苜，音目。蓿，音宿。〕天馬嗜之；漢使採其實以來，天子種之於離宮別觀旁，極望。然西域以近匈奴，常畏匈奴使，待之過於漢使焉。〔近，其靳翻。〕
⑦是歲，匈奴烏維單于死，子烏師廬立，年少，號”兒單于”。自此之後，單于益西北徙，左方兵直雲中，右方兵直酒泉、敦【章：十四行本”敦”作”燉”；乙十一行本同；孔本同。】煌郡。〔匈奴左方兵本直上谷以東，右方兵直上郡以西，單于庭直代、雲中；今徙去而西北，故左右方亦徙。〕
太初元年（丁丑，公元前一零四年）
①冬，十月，上行幸泰山。十一月，甲子朔旦，冬至，祠上帝於明堂。東至海上，考入海及方士求神者莫驗；然益遣，冀遇之。
②乙酉，柏梁臺災。〔天火曰災，人火曰火。〕
③十二月，甲午朔，上親禪高裏，〔伏儼曰：高裏，山名，在泰山下。師古曰：此”高”字自作高下之”高”，而死人之裏謂之蒿里，字即爲蓬蒿之”蒿”，或呼爲下里者也。或者既見泰山神靈之府，高裏山又在其旁，即誤以高裏爲蒿里。混同一事，陸士衡尚不免，況餘人乎？今流俗漢書本有作”蒿”字者，妄增耳。〕祠后土，臨勃海，將以望祀蓬萊之屬，冀至殊廷焉。〔師古曰：蓬萊，仙人之庭也。〕春，上還，以柏梁災，故朝諸侯、受計於甘泉。〔師古曰：受郡國所上計簿也。朝，直遙翻。〕甘泉作諸侯邸。
越人勇之曰：“越俗，有火災復起屋，必以大，用勝服之。“於是作建章宮，〔師古曰：建章宮在未央宮西，俗所呼貞女樓即建章之闕。餘據戾太子傳，建章宮在長安城西，週迴二十里，上林之地也。括地誌：建章宮在雍州長安縣西二十里，長安故城西。〕度爲千門萬戶。〔度，大各翻。〕其東則鳳闕，〔三輔黃圖曰：鳳闕高二十五丈。關中記曰：一名別風闕，以言別四方之風。西京賦閶闔之內，別風嶕嶢是也。三輔舊事曰：北有圜闕，高二十丈，上有銅鳳凰，故曰鳳闕也。〕高二十餘丈。〔高，居豪翻。〕其西則唐中，數十里虎圈。〔西都賦：前唐中而後太液。索隱曰：如淳雲：中唐有甓，鄭玄注：唐，堂庭也。爾雅以廟中路謂之唐，西京賦前開唐中，彌望廣潒是也。毛氏詩傳曰：唐，堂塗也。正義曰：唐，是門內之路。釋宮雲，廟中路謂之唐，堂塗謂之陳。班史作 “商中”。師古曰：商，金也，於序在秋。如淳謂商中爲商庭，蓋以西方之庭也。數十里，言廣。於菟亦西方之獸，故於此置圈。圈，求遠翻。〕其北治大池，漸臺高二十餘丈，命曰太液池，〔治，直之翻。漸臺，在太液池中。師古曰：爲水所漸漬，故曰漸臺。漸，子廉翻。臣瓚曰：太液池，言承陰陽津液以作池也。師古曰：太液池者，言其津潤所及廣也。〕中有蓬萊、方丈、瀛洲、壺梁，象海中神山、龜魚之屬。〔三輔故事：池北面有石魚，長三丈，高五尺。南岸有石龞三枚，長六尺。〕其南有玉堂、璧門、大鳥之屬。〔漢武故事：玉堂，基與未央前殿等，去地十二丈。黃圖曰：璧門，薄以璧玉，因曰璧門。大鳥，立條支所產大鳥之象。〕立神明臺、井榦樓，度五十丈，〔漢宮閣疏：神明臺，高五十丈，上有九室，置九天，道士百人。然則神明、井榦俱高五十丈也。井榦樓，積木而高爲樓，若井榦之形也。井榦者，井上木欄也，其形或四角，或八角。西京賦井榦疊而百層，即此樓也。〕輦道相屬焉。〔屬，之慾翻。〕
④大中大夫公孫卿、壺遂、〔姓譜：晉大夫受邑壺口，其後以爲氏。〕太史令司馬遷等言：“曆紀壞廢，〔箕子敘大法九章，而五紀明曆法，故自古以來，創業改制，鹹正曆紀。〕宜改正朔。上詔兒寬與博士賜等共議，以爲宜用夏正。〔漢初用秦正，以建亥之月爲歲首。夏正以建寅之月爲歲首。〕夏，五月，詔卿、遂、遷等共造漢太初曆，以正月爲歲首，色上黃，數用五，〔時議者謂漢以土德旺，土色黃而數五，故上黃而用五。張晏曰：用五，謂印文也。若丞相曰”丞相之印章”，諸卿及守、相印文不足五字者，以”之”字足之。〕定官名，協音律，定宗廟百官之儀，以爲典常，垂之後世雲。
⑤匈奴兒單于好殺伐，國人不安；又有天災，畜多死。〔好，呼到翻。畜，許救翻。〕左大都尉使人間告漢曰：〔間，古莧翻。〕“我欲殺單于降漢，〔降，戶江翻。〕漢遠，即兵來迎我，我即發。“上乃遣因杅將軍公孫敖築塞外受降城以應之。〔服虔曰：因杅，匈奴地名，因所徵以爲將軍之名，杅，與俱翻。受降城在居延北。〕
⑥秋，八月，上行幸安定。〔元鼎二年置安定郡，屬涼州；唐爲原、會、涇州地。〕
⑦漢使入西域者言：“宛有善馬，在貳師城，〔張晏曰：貳師，大宛城名。宛，於元翻。〕匿不肯與漢使。“天子使壯士車令等持千金及金馬以請之。〔姓譜以爲車姓本于田千秋，據此則已自有車姓。〕宛王與其羣臣謀曰：“漢去我遠，而鹽水中數敗，〔服虔曰：鹽水，水名，道從水中行。師古曰：沙磧之中不生草木，水又鹹苦，即今敦煌西北惡磧者也。數有敗，言每自死亡也。孔文祥曰：鹽澤也，言水廣遠或致風波而數敗也。裴矩西域記曰：鹽水在西州高昌縣東，東南去瓜州一千三百里，並砂磧之地，道路不可準，惟以人畜骸骨及馳馬糞爲標驗，由此數有死亡。〕出其北有胡寇，出其南乏水草，又且往往而絕邑，〔師古曰：言近道之處無城郭之居也。〕乏食者多，漢使數百人爲輩來，而常乏食，死者過半，是安能致大軍乎！無柰我何。貳師馬，宛寶馬也。“遂不肯予漢使。〔予，讀曰與。〕漢使怒，妄言，椎金馬而去。〔謂妄發言以詬詈之，且椎破金馬而去也。〕宛貴人怒曰：“漢使至輕我！“遣漢使去，令其東邊鬱成王遮攻，殺漢使，取其財物。
於是天子大怒。諸嘗使宛姚定漢等言：“宛兵弱，〔姚，舜姓也。左傳有鄭大夫姚句耳。〕誠以漢兵不過三千人，強弩射之，〔射，而亦翻。〕可盡虜矣。“天子嘗使浞野侯以七百騎虜樓蘭王，以定漢等言爲然；而欲侯寵姬李氏，〔師古曰：欲封其兄弟。〕乃拜李夫人兄廣利爲貳師將軍，發屬國六千騎及郡國惡少年數萬人，以往伐宛。〔師古曰：惡少年，謂無行義者。〕期至貳師城取善馬，故號貳師將軍。趙始成爲軍正，故浩侯王恢使導軍，而李哆爲校尉，制軍事。〔哆，昌也翻，索隱音尺奢翻。〕
臣光曰：武帝欲侯寵姬李氏，而使廣利將兵伐宛，其意以爲非有功不侯，不欲負高帝之約也。夫軍旅大事，國之安危、民之死生系焉。苟爲不擇賢愚而授之，欲徼倖咫尺之功，藉以爲名而私其所愛，不若無功而侯之爲愈也。然則武帝有見於封國，無見於置將；〔高祖曰：置將不善，一敗塗地。將，即亮翻。〕謂之能守先帝之約，臣曰過矣。
⑧中尉王溫舒坐爲奸利，罪當族，自殺；時兩弟及兩婚家〔婦家曰婚。〕亦各自坐他罪而族。光祿勳徐自爲曰：〔帝改郎中令爲光祿勳。應劭曰：光，明也；祿，爵也；勳，功也。如淳曰：胡公曰：勳之言閽也；閽者，古主門官也。光祿主宮門。師古曰：應說是也。〕“悲夫！古有三族，而王溫舒罪至同時而五族乎！”〔師古曰：溫舒與兄弟同三族，而兩妻各一，故曰五族也。〕
⑨關東蝗大起，飛西至敦煌。〔敦煌郡屬涼州，唐瓜州、沙州地。敦，音屯。〕
太初二年（戊寅，公元前一零三年）
①春，正月，戊申，牧丘恬侯石慶薨。〔沈約曰：恬亦諡法所不載。〕
②閏月，丁丑，以太僕公孫賀爲丞相，封葛繹侯。〔賀始以功封南奅侯，元鼎五年坐酎金免；今以爲相，封葛繹侯，功臣表不書所食邑。〕時朝廷多事，督責大臣，自公孫弘後，丞相比坐事死。〔元狩五年，丞相李蔡有罪自殺。元鼎二年，丞相莊青翟自殺。五年，丞相趙周下獄死。師古曰：比，頻也。比，毗寐翻。〕石慶雖以謹得終，然數被譴。〔數，所角翻。被，皮義翻。〕賀引拜爲丞相，不受印綬，頓首涕泣不肯起。上乃起去，賀不得已拜，出曰：“我從是殆矣！”〔師古曰：殆，危也。〕
③三月，上行幸河東，〔河東郡屬司隸，三河之一也，唐蒲、晉、解、隰州地。〕祠后土。
④夏，五月，籍吏民馬補車騎馬。
⑤秋，蝗。
⑥貳師將軍之西也，既過鹽水，當道小國各城守，不肯給食，攻之不能下；下者得食，不下者數日則去。比至鬱成，〔比，必寐翻；及也。〕士至者不過數千，皆飢罷。〔罷，讀曰疲。〕攻鬱成，鬱成大破之，所殺傷甚衆。貳師將軍與李哆、趙始成等計：“至鬱成尚不能舉，況至其王都乎！“引兵而還。至敦煌，〔燉，音屯。〕士不過什一二。〔師古曰：十人之中一二人得還。〕使使上書言：“道遠乏食，且士卒不患戰而患飢，人少，不足以拔宛，願且罷兵，益發而復往。”〔復，扶又翻。〕天子聞之，大怒，使使遮玉門曰：“軍有敢入者輒斬之！“貳師恐，因留敦煌。
⑦上猶以受降城去匈奴遠，遣浚稽將軍趙破奴將二萬餘騎出朔方西北二千餘里，期至浚稽山而還。〔應劭曰：浚稽山在武威塞北，匈奴常以爲障蔽。浚，音峻。稽，音雞。餘據班史，匈奴中有東、西浚稽，東浚稽山在龍勒水上。〕浞野侯既至期，左大都尉欲發而覺，單于誅之，發左方兵擊浞野侯。浞野侯行捕首虜，得數千人，還，未至受降城四百里，匈奴兵八萬騎圍之。浞野侯夜自出求水，匈奴間捕生得浞野侯，〔間，古莧翻。〕因急擊其軍，軍吏畏亡將而誅，莫相勸歸者，軍遂沒於匈奴。兒單于大喜，因遣奇兵攻受降城，不能下，乃寇入邊而去。
⑧冬，十二月，兒寬卒。〔兒，五兮翻。〕
太初三年（己卯，公元前一零二年）
①春，正月，膠東太守延廣爲御史大夫。〔膠東郡屬青州，唐入青、萊州界。延廣，史逸其姓。守，式又翻。〕
②上東巡海上，考神仙之屬皆無驗，令祠官禮東泰山。〔東泰山在琅邪郡朱虛縣界。〕夏，四月，還，修封泰山，禪石閭。〔應劭曰：石閭，在泰山下址南方，方士以爲仙人之閭。〕
③匈奴兒單于死，子年少，匈奴立其季父右賢王呴犁湖爲單于。〔“呴”，漢書作”句”。師古曰：音鉤。史記作”呴”，音同，又音籲。〕
④上遣光祿勳徐自爲出五原塞數百里，〔史記正義曰：即五原郡榆林塞也，在勝州榆林縣西北四十里。〕遠者千餘里，築城、障、列亭，西北至廬朐，〔晉灼曰：地理志，從五原稒陽縣北出石門障即得所築城。師古曰：廬朐，山名。杜佑曰：廬朐，在麟州銀城縣北，猶謂之光祿塞。銀城，漢圁陰縣地。〕而使遊擊將軍韓說、長平侯衛伉屯其旁；使強弩都尉路博德築居延澤上。〔班志，居延澤在張掖居延縣東北，古文以爲流沙。括地誌：居延海在甘州張掖縣東北六十四里，甘州在長安西北二千四百六十里。說，讀曰悅。伉，音抗。〕秋，匈奴大入定襄、雲中，〔定襄、雲中二郡屬幷州。〕殺略數千人，敗數二千石而去，行破壞光祿所築城、列亭、障；〔敗，補邁翻。壞，音怪。〕又使右賢王入酒泉、張掖，〔酒泉、張掖二郡屬涼州。〕略數千人。會軍正任文擊救，盡復失所得而去。〔師古曰：擊救者，擊匈奴以救漢人。任，音壬。〕
⑤是歲，睢陽侯張昌坐爲太常乏祠，國除。〔班書功臣表及公卿表皆作”睢陵侯”。高祖功臣張敖封宣平侯，傳國至曾孫壬失侯，元光三年，封其弟廣爲睢陵侯，紹國。昌，廣之子也。睢陵縣，屬臨淮郡。師古曰：乏祠，祠事有闕也。睢，音雖。〕
初，高祖封功臣爲列侯百四十有三人。時兵革之餘，大城、名都民人散亡，戶口可得而數，裁什二三。〔師古曰：裁，與才同，十分之內纔有二三也。〕大侯不過萬家，小者五六百戶。其封爵之誓曰：“使黃河如帶，泰山若厲，國以永存，爰及曲裔。”〔應劭曰：封爵之誓，國家欲使功臣傳祚無窮也。帶，衣帶也。厲，砥石也。河當何時如衣帶，山當何時如厲石，言如帶厲，國猶永存，以及後世之子孫也。〕申以丹書之信，重以白馬之盟。及高後時，盡差第列侯位次，藏諸宗廟，副在有司。〔師古曰：副，貳也。其列侯功籍已藏於宗廟，副貳之本又在有司。〕逮文、景，四五世間，流民既歸，戶口亦息，列侯大者至三四萬戶，小國自倍，〔師古曰：謂舊五百戶，今者至千戶也。曹參初封萬六百戶，至後嗣宗免時，有戶二萬三千，是蕃息故也。他皆類此。〕富厚如之。〔師古曰：言其資財亦益富厚如戶口之多。〕子孫驕逸，多抵法禁，隕身失國，至是見侯裁四人，〔酇侯蕭壽成、繆侯酈世宗、汾陽侯靳石封並睢陵侯張昌爲四人耳。見，賢遍翻。〕罔亦少密焉。〔少，詩沼翻。〕
⑥漢既亡浞野之兵，公卿議者皆願罷宛軍，專力攻胡。天子業出兵誅宛，宛小國而不能下，則大夏之屬漸輕漢，而宛善馬絕不來，烏孫、輪臺易苦漢使，〔晉灼曰：易，輕也。師古曰：輪臺，亦國名。餘按輪臺在車師西千餘里，又西即大宛。易，以豉翻。〕爲外國笑，乃案言伐宛尤不便者鄧光等。〔師古曰：按其罪而行罰。〕赦囚徒，發惡少年及邊騎，歲餘而出敦煌者六萬人，〔師古曰：興發部署，歲餘乃得行。〕負私從者不與，〔師古曰：負私糧食及私從者不在六萬人數中也。從，才用翻。與，讀曰預。〕牛十萬，馬三萬匹，驢、橐駝以萬數，齎糧、兵弩甚設。〔師古曰：施張甚具也。〕天下騷動，轉相奉伐宛五十餘校尉。宛城中無井，汲城外流水，於是遣水工徙其城下水，空以穴其城。〔師古曰：空，孔也。徙其城下水者，令從他道流，不迫其城也。空以穴其城者，圍而攻之，令作孔使穿穴也。下雲決其水原移之，又云圍其城攻之，皆再敘其事也。一曰：既徙其水不令於城下流，而因其舊引水入城之孔，攻而穴之。餘謂此書遣水工將以徙水穴城也，下書決水原攻城，正行其初計耳，非再敘其事也。〕益發戍甲卒十八萬酒泉、張掖北，置居延、休屠屯兵以衛酒泉，〔班志，居延縣屬張掖郡，休屠縣屬武威郡。屠，音儲。〕而發天下吏有罪者、亡命者及贅婿、賈人、故有市籍、父母大父母有市籍者凡七科，適爲兵；〔贅，之芮翻。賈，音古。適，讀曰謫。〕及載糒給貳師，〔師古曰：糒，乾飯也；音備。〕轉車人徒相連屬；〔屬，之慾翻。〕而拜習馬者二人爲執、驅馬校尉，〔師古曰：習，猶便也。一人爲執馬校尉，一人爲驅馬校尉。〕備破宛擇取其善馬雲。
於是貳師後復行，〔復，扶又翻。〕兵多，所至小國莫不迎，出食給軍。至輪臺，輪臺不下，攻數日，屠之。自此而西，平行至宛城，〔師古曰：平行，言無寇難。〕兵到者三萬。宛兵迎擊漢兵，漢兵射敗之，〔射，而亦翻。敗，補賣翻。〕宛兵走入，保其城。貳師欲攻鬱成城，恐留行而令宛益生詐，〔師古曰：留行，謂留止軍廢其行。〕乃先至宛，決其水原移之，則宛固已憂困，圍其城，攻之四十餘日。宛貴人謀曰：“王毋【退：“毋”作”母”。】寡匿善馬，殺漢使，〔師古曰：毋寡，宛王名。〕今殺王而出善馬，漢兵宜解；即不解，乃力戰而死，未晚也。“宛貴人皆以爲然，共殺王。其外城壞，虜宛貴人勇將煎靡。〔師古曰：宛之貴人爲將而勇者，名煎靡。煎，子延翻。〕宛大恐，走入城中，持王毋寡頭，遣人使貳師約曰：“漢無攻我，我盡出善馬恣所取，而給漢軍食。即不聽，我【章：十四行本重”我”字；乙十一行本同；孔本同。】盡殺善馬，康居之救又且至，至，我居內，康居居外，與漢軍戰。孰計之，何從？”〔師古曰：令貳師孰計之，而欲攻戰乎，欲不攻而取馬乎？孰，與熟同，古字通用。〕是時，康居候視漢兵尚盛，不敢進。貳師聞宛城中新得漢人，知穿井，而其內食尚多，計以爲”來誅首惡者毋寡，毋寡頭已至，如此不許則堅守，而康居候漢兵罷來救宛，〔罷，讀曰疲。〕破漢兵必矣；“乃許宛之約。宛乃出其馬，令漢自擇之，而多出食食漢軍。〔師古曰：下食，讀曰飼。〕漢軍取其善馬數十匹，中馬以下牝牡三千餘匹，而立宛貴人之故時遇漢善者名昧蔡爲宛王，〔服虔曰：蔡，音楚言蔡。師古曰：昧，音本末之末。蔡，音千曷翻。〕與盟而罷兵。
初，貳師起敦煌西，〔起，發也。謂發敦煌而西也。〕分爲數軍，從南、北道。校尉王申生將千餘人別至鬱成，鬱成王擊滅之，數人脫亡，走貳師。〔走，音奏；下同。〕貳師令搜粟都尉上官桀往攻【章：十四行本”攻”下有”破”字；乙十一行本同；孔本同；張校同。】鬱成，〔帝置搜粟都尉，屬大司農。姓譜：楚莊王少子爲上官大夫，其後以爲氏；秦滅楚，徙隴西之上邽。〕鬱成王亡走康居，桀追至康居。康居聞漢已破宛，出鬱成王與桀，桀令四騎士縛守詣貳師。上邽騎士趙弟恐失鬱成王，〔班志，上邽縣屬隴西郡，故邽戎邑也。邽，音圭。〕拔劍擊斬其首，追及貳師。
太初四年（庚辰，公元前一零一年）
①春，貳師將軍來至京師。貳師所過小國聞宛破，皆使其子弟從入貢獻，見天子，〔見，賢遍翻。〕因爲質焉。〔質，音至。〕軍還，入馬千餘匹。〔漢書李廣利傳雲：軍還，入玉門者萬餘人，馬千餘匹。文爲詳明。〕後行，〔既還敦煌而再出師，故曰後行。〕軍非乏食，戰死不甚多，而將吏貪，不愛卒，侵牟之，〔師古曰：言如牟賊之食苗也。〕以此物故者衆。天子爲萬里而伐，不錄其過，乃下詔封李廣利爲海西侯，〔班志，海西縣屬東海郡。〕封趙弟爲新畤侯，〔功臣表，新畤侯食邑於齊地。畤，音止。〕以上官桀爲少府，軍官吏爲九卿者三人，諸侯相、郡守、二千石百餘人，千石以下千餘人，奮行者官過其望，〔孟康曰：奮，迅也，自樂而行者。〕以謫過行，皆黜其勞，〔師古曰：言以罪謫而行者，免其所犯，不敘其勞。〕士卒賜直四萬錢。〔師古曰：或以他財物充之，故云直。〕
匈奴聞貳師徵大宛，欲遮之，貳師兵盛，不敢當，即遣騎因樓蘭候漢使後過者，欲絕勿通。時漢軍正任文將兵屯玉門關，捕得生口，知狀以聞。上詔文便道引兵捕樓蘭王，將詣闕簿責。王對曰：“小國在大國間，不兩屬無以自安，願徙國入居漢地。“上直其言，〔師古曰：以其言爲直。〕遣歸國，亦因使候司匈奴，〔司，讀曰伺。〕匈奴自是不甚親信樓蘭。
自大宛破後，西域震懼，漢使入西域者益得職。〔師古曰：賞其勤勞，皆得拜職也。餘謂顏說非也，此言漢使入西域，諸國不敢輕辱，爲得其職耳。得職者，不失其職也。〕於是自敦煌西至鹽澤往往起亭，而輪臺、渠犁〔渠犁在輪臺東，東南與且末接，南與精絕接。〕皆有田卒數百人，置使者、校尉領護，〔師古曰：統領保護屯田之事也。〕以給使外國者。〔師古曰：收其五穀以供之。使，疏吏翻。〕
後歲餘，宛貴人以爲昧蔡善諛，〔以其遇漢善而得王也。〕使我國遇屠，乃相與殺昧蔡，立毋寡昆弟蟬封爲宛王，而遣其子入侍【章：十四行本”侍”作”質”；乙十一行本同；孔本同。】於漢。漢因使使賂賜，以鎮撫之。蟬封與漢約，歲獻天馬二匹。
②秋，起明光宮。〔三輔黃圖：明光宮在長樂宮後，南與長樂宮相聯屬，北通桂宮。〕
③冬，上行幸回中。
④匈奴呴犁湖單于死，匈奴立其弟左大都尉且鞮侯爲單于。〔師古曰：且，子餘翻。鞮，丁奚翻。〕天子欲因伐宛之威遂困胡，乃下詔曰：“高皇帝遺朕平城之憂，〔平城事見十一卷高祖七年。遺，於季翻，又如字。〕高後時，單于書絕悖逆。〔事見十二卷惠帝三年。悖，蒲內翻。〕昔齊襄公復九世之讎，春秋大之。”〔公羊傳：莊四年春，齊襄公滅紀，復讎也。襄公之九世祖爲紀侯所譖而烹殺於周，故襄公滅紀也。九世猶可以復讎乎？曰：雖百世可也。〕且鞮侯單于初立，恐漢襲之，乃曰：“我兒子，安敢望漢天子，漢天子，我丈人行也。”〔師古曰：丈人，尊老之稱。行，戶浪翻。〕因盡歸漢使之不降者路充國等，〔充國被留見上元封四年。〕使【張：“使”上缺”且”字。】使來獻。
天漢元年（辛巳、前一零零年）〔應劭曰：時頻年苦旱，故改元爲天漢，以祈甘雨。師古曰：大雅有云漢之詩，周大夫仍叔所作，以美宣王遇旱災，修德勤政而能致雨，故依以爲年號也。〕
①春，正月，上行幸甘泉，郊泰畤。三月，行幸河東，祠后土。
②上嘉匈奴單于之義，遣中郎將蘇武送匈奴使留在漢者，因厚賂單于，答其善意。武與副中郎將張勝及假吏常惠等俱，〔師古曰：假使，猶言兼吏也；時權爲使之吏，若今之差人充使典矣。姓譜：常姓，黃帝相常先之後。〕既至匈奴，置幣遺單于。〔遺，於季翻。〕單于益驕，非漢所望也。〔漢望其迴心鄉善，今乃益驕，故曰非漢所望。〕
會緱王與長水虞常等〔緱王者，匈奴渾邪王姊子，與渾邪王俱降漢，後隨浞野侯沒匈奴中。漢有長水校尉，掌長水胡騎。師古曰：長水，胡名。其注戾太子傳則又曰：今鄠縣東有長水。餘據水經注，長水出杜縣白鹿原，北入霸水。胡騎蓋屯於此，非胡名也。戾傳說是。虞常蓋亦先沒於匈奴。緱，工侯翻。〕及衛律所將降者，陰相與謀劫單于母閼氏歸漢。〔降，戶江翻。閼氏，音煙支。〕衛律者，父故長水胡人，律善協律都尉李延年，延年薦言律使於匈奴，使還，聞延年家收，遂亡降匈奴。〔考異曰：延年傳雲：誅延年兄弟宗族。按是後李廣利尚爲將帥，蓋止誅延年及弟季妻子耳。〕單于愛之，與謀國事，立爲丁靈王。〔魏略曰：丁靈，在康居北，去匈奴廷接習水七千裏。匈奴蓋以丁靈王封衛律耳。〕虞常在漢時素與副張勝相知，私候勝曰：“聞漢天子甚怨衛律，常能爲漢伏弩射殺之。〔爲，於僞翻。射，而亦翻。〕吾母、弟在漢，〔言其母與其弟也。〕幸蒙其賞賜。“張勝許之，以貨物與常。後月餘，單于出獵，獨閼氏、子弟在，虞常等七十餘人慾發，其一人夜亡告之。單于子弟發兵與戰，緱王等皆死，虞常生得。〔師古曰：：被執獲也。〕
單于使衛律治其事。〔治，直之翻。〕張勝聞之，恐前語發，以狀語武。〔狀語，牛倨翻。〕武曰：“事如此，此必及我，見犯乃死，重負國。“欲自殺，勝、惠共止之。虞常果引張勝。〔見犯，言被匈奴侵犯然後乃死，是爲更負漢國，故欲先自殺，而勝、惠止之。引，謂辭及之也。重，直用翻。〕單于怒，召諸貴人議，欲殺漢使者。左伊秩訾曰：“即謀單于，何以復加！〔臣瓚曰：左伊秩訾，胡官之號。餘據匈奴傳，呼韓邪之敗，其右伊秩訾王使之降漢，則此乃胡王之號。師古曰：言謀衛律而殺之，其罰太重也。復，扶又翻。〕宜皆降之。”〔降，戶江翻；下同。〕單于使衛律召武受辭。〔師古曰：致單于之命而取其對也。〕武謂惠等：〔謂，猶語也；武語惠等也。〕“屈節辱命，雖生，何面目以歸漢！” 引佩刀自刺。〔刺，七亦翻。〕衛律驚，自抱持武，馳召醫，鑿地爲坎，置熅火，〔師古曰：熅，謂聚火無焰者也。熅，於雲翻。〕覆武其上，〔師古曰：覆身於坎上也。覆，音方目翻。〕蹈其背以出血。武氣絕，半日復息。〔師古曰：息，謂出氣也。〕惠等哭，輿歸營。單于壯其節，朝夕遣人候問武，而收系張勝。
武益愈，單于使使曉武，欲降之，〔師古曰：喻說令武降也。〕會論虞常，欲因此時降武；劍斬虞常已，律曰：“漢使張勝謀殺單于近臣，〔師古曰：近臣，衛律自謂也。〕當死，單于募降者赦罪。“舉劍欲擊之，勝請降。律謂武曰：“副有罪，當相坐。“武曰：“本無謀，又非親屬，何謂相坐！“復舉劍擬之，〔復，扶又翻；下同。〕武不動。律曰：“蘇君！律前負漢歸匈奴，幸蒙大恩賜號稱王，擁衆數萬，馬畜彌山，〔師古曰：彌，滿也。畜，許又翻。〕富貴如此！蘇君今日降，明日復然；空以身膏草野，〔膏，古號翻。〕誰復知之！“武不應。律曰：“君因我降，與君爲兄弟；今不聽吾計，後雖欲復見我，尚可得乎！“武罵律曰：“汝爲人臣子，不顧恩義，畔主背親，〔背，蒲妹翻。〕爲降虜於蠻夷，何以汝爲見！〔師古曰：言何用見汝爲也。〕且單于信汝，使決人死生，不平心持正，反欲鬬兩主，觀禍敗。南越殺漢使者，屠爲九郡；宛王殺漢使者，頭縣北闕；朝鮮殺漢使者，即時誅滅；〔南越事見上卷元鼎五年、六年。宛事見上太初三年。朝鮮事見上元封二年。縣，讀曰懸。〕獨匈奴未耳。若知我不降明，〔師古曰：若，汝也。言汝知我不降明矣。〕欲令兩國相攻，匈奴之禍從我始矣。“律知武終不可脅，白單于，單于愈益欲降之。乃幽武置大窖中，〔師古曰：舊米粟之窖而空者也。窖，工孝翻。〕絕不飲食；天雨雪，武臥，齧雪與旃毛並咽之，〔師古曰：飲，于禁翻。食，讀曰飼。雨，於具翻。齧，魚結翻。咽，音宴，吞也。〕數日不死。匈奴以爲神，乃徙武北海上無人處，使牧羝，曰”羝乳乃得歸。”〔師古曰：羝，牡羊也。羝不當產乳，故設此言，示絕其事，若燕太子丹烏白頭，馬生角之比也。羝，音丁奚翻。乳，音人喻翻。〕別其官屬常惠等，各置他所。
③天雨白氂。〔師古曰：氂，毛之強曲者；音力之翻。〕
④夏，大旱。
⑤五月，赦天下。
⑥發謫戍屯五原。〔五原郡屬幷州。括地誌：勝州連谷縣，本秦九原郡，漢武帝更名五原。〕
⑦浞野侯趙破奴自匈奴亡歸。〔太初元年，破奴爲匈奴所獲。〕
⑧是歲，濟南太守王卿爲御史大夫。〔濟南郡屬青州，唐淄、青、齊州地。濟，子禮翻。守，式又翻。考異曰：“七月，閉城門大搜。“臣瓚注武帝紀曰：“漢帝年記，六月禁逾侈，七月大搜。“則搜索逾侈者不必閉城門大搜，蓋搜奸人耳。〕
天漢二年（壬午，公元前九九年）
①春，上行幸東海。〔東海郡屬徐州；唐爲海州地。〕□幸回中。【章：十四行本空格作”還”字；乙十一行本同；孔本同；退齋校同。】
②②夏，五月，遣貳師將軍廣利以三萬騎出酒泉，擊右賢王於天山，〔晉灼曰：天山在西域，近蒲類國，去長安八千里。師古曰：即祈連山也。匈奴謂天曰”祈連”。西河舊事：白山冬夏有雪，匈奴謂之天山。括地誌：天山，一名白山，今名折羅漫山，在伊吾縣北百二十里。伊州在長安西北四千四百一十六里。餘據唐志，祁連山在甘州張掖縣，與天山似是兩處。騎，音渠吏翻。〕得胡首虜萬餘級而還。〔還，從宣翻，又如字。〕匈奴大圍貳師將軍，漢軍乏食數日，死傷者多。假司馬隴西趙充國〔隴西郡屬涼州；唐河、渭、岷州地。〕與壯士百餘人潰圍陷陳，〔陳，讀曰陣。〕貳師引兵隨之，遂得解。漢兵物故什六七，充國身被二十餘創。貳師奏狀，詔徵充國詣行在所，帝親見，視其創，〔被，皮義翻。創，初良翻。〕嗟嘆之，拜爲中郎。
漢復使因杅將軍敖出西河，〔西河郡屬幷州。〕強【章：十四行本”強”上有”與”字；乙十一行本同；張校同；退齋校同。】弩都尉路博德會涿塗山，〔徐廣曰：塗，音邪。索隱曰：涿，音卓。邪，以奢翻。漢書作”涿邪山”，在高闕塞北千里。〕無所得。
初，李廣有孫陵，爲侍中，善騎射，愛人下士。帝以爲有廣之風，拜騎都尉，〔續漢志：騎都尉比二千石。杜佑曰：奉車都尉、駙馬都尉、騎都尉並漢武帝置；東晉省奉車、騎都尉，惟留駙馬，尚主者爲之。〕使將丹陽、楚人五千人，〔丹陽，秦鄣郡地，元封二年更名丹陽，屬揚州；唐宣、歙、池、升、睦州之地。〕教射酒泉、張掖以備胡。及貳師擊匈奴，上詔陵，欲使爲貳師將輜重。〔將，即亮翻；下同。重，直用翻。〕陵叩頭自請曰：“臣所將屯邊者，皆荊楚勇士奇材劍客也，力扼虎，〔扼，捉持也。〕射命中，〔師古曰：所指名處即中之也。中，竹仲翻。〕願得自當一隊，到蘭於【章：十四行本”於”作”幹”；乙十一行本同；退齋校同。】山南以分單于兵。“毋令專鄉貳師軍。”〔鄉，讀曰向。〕上曰：“將惡相屬邪！〔將，如字。惡，烏路翻。〕吾發軍多，無騎予女。“陵對：“無所事騎，〔師古曰：猶言不須騎也。予，讀曰與。女，讀曰汝。〕臣願以少擊衆，步兵五千人涉單于庭。“上壯而許之，因詔路博德將兵半道迎陵軍。博德亦羞爲陵後距，奏言：“方秋，匈奴馬肥，未可與戰，願留陵至春俱出。“上怒，疑陵悔不欲出而教博德上書，乃詔博德引兵擊匈奴於西河。詔陵以九月發，出遮虜障，〔遮虜障在張掖居延縣，路博德所築。括地誌：漢居延故城，在甘州張掖縣之東北一千五百三十里，有遮虜障。〕至東浚稽山南龍勒水上，〔班志，敦煌龍勒縣有龍勒水，出南羌中，東北入澤，溉民田，蓋其下流北至浚稽山下。〕徘徊觀虜，即無所見，還，抵受降城休士。〔太初元年，公孫敖築受降城。〕陵於是將其步卒五千人，出居延，北行三十日，至浚稽山止營，舉圖所過山川地形，使麾下騎陳步樂還以聞。步樂召見，道陵將率得士死力，〔將率，猶言將領也。將，即亮翻。率，如字。〕上甚悅，拜步樂爲郎。
陵至浚稽山，與單于相值，騎可三萬圍陵軍，軍居兩山間，以大車爲營。陵引士出營外爲陳，〔陳，讀曰陣。〕前行持戟、盾，後行持弓、弩。〔行，戶剛翻。盾，食尹翻。〕虜見漢軍少，直前就營。陵搏戰攻之，〔如淳曰：手對戰也。〕千弩俱發，應弦而倒，虜還走上山，〔上，時掌翻。〕漢軍追擊殺數千人。單于大驚，召左、右地兵八萬餘騎攻陵。陵且戰且引南行，數日，抵山谷中，〔師古曰：抵，當也，至也。〕連戰，士卒中矢傷，三創者載輦，兩創者將車，一創者持兵戰，復斬首三千餘級。〔中，竹仲翻。創，初良翻。將，如字，詩，無將大車，鄭氏曰：將，猶扶進也。復，扶又翻。〕引兵東南，循故龍城道行，四五日，抵大澤葭葦中，〔師古曰：葭，即蘆也。釋名曰：初生爲葭，長大爲蘆，成則名爲葦。〕虜從上風縱火，陵亦令軍中縱火以自救。〔師古曰：預燒自陳前葭葦，則虜火不得而延及也。〕南行至山下，單于在南山上，使其子將騎擊陵。陵軍步鬬樹木間，復殺數千人，因發連弩射單于，〔服虔曰：三十弩共一弦也。張晏曰：三十絭共一臂也。貢父曰：皆無此理。蓋如今之合蟬，或並兩弩共一弦之類。餘據魏氏春秋，諸葛亮損益連弩，以鐵爲矢，矢長八寸，一弩十矢俱發。今之劃車弩、梯弩蓋亦損益連弩而爲之，雖不能三十臂共一弦，亦十數臂共一弦。射，而亦翻。〕單于下走。是日捕得虜，言”單于曰：『此漢精兵，擊之不能下，日夜引吾南近塞，得無有伏兵乎？』〔近，其靳翻。〕諸當戶君長皆言：〔師古曰：當戶，匈奴官名。餘據匈奴之官有左右當戶、骨都侯，凡二十四長。〕『單于自將數萬騎擊漢數千人不能滅，後無以復使邊臣，〔復，扶又翻；下同。〕令漢益輕匈奴。復力戰山谷間，尚四五十里，得平地，不能破，乃還。』”
是時陵軍益急，匈奴騎多，戰一日數十合，復傷殺虜二千餘人。虜不利，欲去，會陵軍候管敢爲校尉所辱，〔續漢志：凡領軍皆有部曲；部有校尉，部下有曲，曲有軍候一人。〕亡降匈奴，具言：“陵軍無後救，射矢且盡，獨將軍麾下及校尉成安侯韓延年〔韓延年以父千秋死南越封，事見上卷元鼎五年。〕各八百人爲前行，以黃與白爲幟；當使精騎射之〔行，戶剛翻。射，而亦翻。〕即破矣。“單于得敢大喜，使騎並攻漢軍，疾呼曰：“李陵、韓延年趣降！”〔呼，火故翻。趣，讀曰促。〕遂遮道急攻陵。陵居谷中，虜在山上，四面射，矢如雨下。漢軍南行，未至鞮汗山，一日五十萬矢皆盡，〔師古曰：鞮，音丁奚翻。漢書作”百五十萬矢皆盡”。〕即棄車去。士尚三千餘人，徒斬車輻而持之，〔師古曰：徒，但也。輻，音福。〕軍吏持尺刀【章：十四行本”刀”下有”抵山”二字；乙十一行本同；孔本同；張校同。】入狹谷，單于遮其後，乘隅下壘石，〔服虔曰：壘石，山名也。師古曰：此說非也，言放石以投人，因山隅曲而下也。壘，盧對翻。〕士卒多死，不得行。昏後，陵便衣獨步出營，〔蘇林曰：褰衣捲袖而行也。師古曰：便衣，謂着短衣小袖也。〕止左右：“毋隨我，丈夫一取單于耳！”〔師古曰：言一身獨取也。〕良久，陵還，太息曰：“兵敗，死矣！” 於是盡斬旌旗，及珍寶埋地中，陵嘆曰：“復得數十矢，足以脫矣。今無兵復戰，〔師古曰：兵即謂矢及矛戟之屬也。〕天明，坐受縛矣，各鳥獸散，猶有得脫歸報天子者。“令軍士人持二升糒，一片冰，〔師古曰：時冬寒有冰，持之以備渴也。糒，音備。〕期至遮虜障者相待。〔與軍士期，有先至遮虜障者留駐以待後至也。〕夜半時，擊鼓起士，鼓不鳴。陵與韓延年俱上馬，壯士從者十餘人，虜騎數千追之，韓延年戰死。陵曰：“無面目報陛下！“遂降。軍人分散，脫至塞者四百餘人。
陵敗處去塞百餘里，〔史記正義曰：遮虜障北百八十里直居延西北，長老相傳，雲是李陵戰處。〕邊塞以聞。上欲陵死戰；後聞陵降，上怒甚，責問陳步樂，步樂自殺。羣臣皆罪陵，上以問太史令司馬遷，遷盛言：“陵事親孝，與士信，常奮不顧身以徇國家之急，〔師古曰：徇，營也；一曰：從也。〕其素所畜積也，〔言其胸中素所畜積者如上所言也。〕有國士之風。今舉事一不幸，全軀保妻子之臣隨而媒櫱其短，〔服虔曰：媒，音欺，謂詆欺也。孟康曰：媒，酒教；櫱，麴也；謂釀成其罪也。師古曰：孟說是也。齊人名麴餅曰媒。賈公彥曰：齊人名麴餅爲媒者，麴麩和合得成酒醴，名之爲媒。〕誠可痛也！且陵提步卒不滿五千，深蹂戎馬之地，〔師古曰：蹂，人九翻，踐也。〕抑數萬之師，虜救死扶傷不暇，悉舉引弓之民共攻圍之，轉鬥千里，矢盡道窮，士張空弮，〔文穎曰：弮，弓弩弮也。師古曰：音去權翻，又音眷。〕冒白刃，北首爭死敵，〔師古曰：冒，犯也。北首，北向也。冒，音莫北翻。首，音式救翻。〕得人之死力，雖古名將不過也。身雖陷敗，然其所摧敗亦足暴於天下。〔師古曰：所摧敗，敗匈奴之兵也。暴者，猶章也。摧敗，補賣翻。〕彼之不死，直欲得當以報漢也。”〔師古曰：言欲立功以當罪也。〕上以遷爲誣罔，欲沮貳師，爲陵遊說，下遷腐刑。〔沮，在呂翻。爲，於僞翻。說，式芮翻。下，遐嫁翻。如淳曰：腐，宮刑也。丈夫割勢不復能生子，如腐木不生實。腐，音附。〕
久之，上悔陵無救，曰：“陵當發出塞，乃詔強弩都尉令迎軍；坐預詔之，得令老將生奸詐。”〔孟康曰：坐預詔博德迎陵，博德老將，出塞不至，令陵見沒也。餘謂此說非也。帝意既悔，追思前事，以爲當陵發出塞之時，方可詔博德繼其後以迎陵軍，乃於陵未行之時預詔之，使博德羞爲陵後距，得生奸詐上奏，而遂令博德別出西河，使陵軍無救也。〕乃遣使勞賜陵餘軍得脫者。〔勞，力到翻。〕
③上以法制御下，好尊用酷吏，〔好，呼報翻。〕而郡、國二千石爲治者大抵多酷暴，〔治，直之翻。〕吏民益輕犯法；東方盜賊滋起，大羣至數千人，攻城邑，取庫兵，〔漢郡、國各有庫兵。〕釋死罪，縛辱郡太守、都尉，殺二千石，小羣以百數掠滷鄉里者，不可勝數，〔勝，音升。〕道路不通。上始使御史中丞、丞相長史督之，弗能禁；〔督，察也。禁，居禽翻。〕乃使光祿大夫範昆及故九卿張德等衣繡衣，持節，虎符，發兵以興擊。〔師古曰：以軍興之法而討擊也。衣繡，於既翻。〕斬首大郡或至萬餘級，及以法誅通行、飲食當連坐者，諸郡甚者數千人。數歲，乃頗得其渠率，〔師古曰：渠，大也。率，所類翻。〕散卒失亡復聚黨阻山川者往往而羣居，無可柰何。於是作沈命法，〔應劭曰：沈，沒也。敢蔽匿盜賊者沒其命也。孟康曰：沈，藏匿也。命，亡逃也。師古曰：應說是。沈，持林翻。〕曰：“羣盜起，不發覺，發覺而捕弗滿品者，〔師古曰：品，率也，以人數爲率也。〕二千石以下至小吏，主者皆死。“其後小吏畏誅，雖有盜不敢發，恐不能得，坐課累府，府亦使其不言。〔師古曰：縣有盜賊，府亦並坐，故使縣不言之也。累，力瑞翻。〕故盜賊寖多，上下相爲匿，以文辭避法焉。
是時，暴勝之爲直指使者，所誅殺二千石以下尤多，威震州郡。〔暴，周卿士暴公之後。〕至勃海，〔勃海郡屬幽州，高祖置。師古曰：在勃海之濱，因以爲名；唐爲滄、景州之地。〕聞郡人雋不疑賢，〔師古曰：雋，音徂兗翻，又辭兗翻，姓譜有雋姓。〕請與相見。不疑容貌尊嚴，衣冠甚偉，勝之躧履起迎，〔文穎曰：躧，音纚。師古曰：履不着跟曰躧。躧，謂納履未正，曳之而行。躧，音山爾翻。〕登堂坐定，不疑據地曰：“竊伏海瀕，聞暴公子舊矣，〔師古曰：瀕，厓也。公子，勝之字也。舊，久也。〕今乃承顏接辭。凡爲吏，太剛則折，〔折，而設翻。〕太柔則廢，威行，施之以恩，然後樹功揚名，〔樹，立也。〕永終天祿。“勝之深納其戒；及還，表薦不疑，上召拜不疑爲青州刺吏。濟南王賀亦爲繡衣御史，〔濟，子禮翻。〕逐捕魏郡羣盜，〔魏郡，高帝置，屬冀州，唐爲相、魏、澶、衛州地。〕多所縱舍，以奉使不稱免，〔師古曰：不稱，謂不副所委。稱，尺正翻。〕嘆曰：“吾聞活千人，子孫有封，吾所活者萬餘人，後世其興乎！”〔爲王氏子孫以外戚篡漢張本。〕
④是歲，以匈奴降者介和王成娩爲開陵侯，〔降，戶江翻。師古曰：娩，音晚，又音免。班志，開陵，侯國，屬臨淮郡。〕將樓蘭國兵擊車師；匈奴遣右賢王將數萬騎救之，漢兵不利，引去。
