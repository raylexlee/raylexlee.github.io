△卷第二百四十四
唐紀六十〔起屠維作噩（己酉），盡昭陽赤奮若（癸丑），凡五年。〕
文宗元聖昭獻孝皇帝上之下
太和三年（己酉、八二九）
1春，正月，辛巳，武昌節度使牛僧孺入朝。
2戊子，立子永為魯王。
3李宗閔引薦牛僧孺；辛卯，以僧孺為兵部尚書、同平章事。於是二人相與排擯李德裕之黨，〔排，擠也。擯，斥也。〕稍稍逐之。
4南詔之寇成都也，詔山南西道發兵救之，〔事見上年。〕興元兵少，〔山南西道節度，治興元府。〕節度使李絳募兵千人赴之，未至，蠻退而還。〔還，從宣翻，又如字。〕
興元兵有常額，詔新募兵悉罷之。二月，乙卯，絳悉召新軍，諭以詔旨而遣之，仍賜以廩麥，皆怏怏而退。〔怏，於兩翻。〕往辭監軍，監軍楊叔元素惡絳不奉己，以賜物薄激之。眾怒，大譟，掠庫兵，趨使牙。〔惡，烏露翻。趣，七喻翻。節度使所居為使宅，治事之所為使牙。使，疏吏翻。〕絳方與僚佐宴，不為備，走登北城。或勸縋而出，〔縋，馳偽翻。〕絳曰：「吾為元帥，豈可逃去！」麾推官趙存約令去。存約曰：「存約受明公知，何可苟免！」牙將王景延與賊力戰死，絳、存約及觀察判官薛齊皆為亂兵所害，賊遂屠絳家。〔考異曰：新傳曰：「楊叔元素疾絳，遣人迎說軍士曰：『將收募直，而還為民。』士皆怒，乃譟而入劫庫兵。絳方宴，不設備，遂握節登陴。或言縋城可以免，絳不從，遂遇害。」實錄：「絳召諸卒，以詔旨諭而遣之，發廩麥以賞眾，皆怏怏而退。出壘門，眾有請辭監軍者，而監軍楊叔元貪財怙寵，素怨絳之不奉己，與絳為隙久矣，至是因以賞薄激之。散卒遂作亂。」今從之。〕
戊午，叔元奏絳收新軍募直以致亂。庚申，以尚書右丞溫造為山南西道節度使。是時，三省官上疏共論李絳之冤；諫議大夫孔敏行具呈叔元激怒亂兵，上始悟。
5三月，乙亥朔，以刑部尚書柳公綽為河東節度使。先是，回鶻入貢及互市，〔先，悉薦翻。〕所過恐其為變，常嚴兵迎送防衛之。公綽至鎮，回鶻遣梅錄李暢以馬萬匹互市，公綽但遣牙將單騎迎勞於境，〔勞，力到翻。〕至則大闢牙門，受其禮謁。暢感泣，戒其下，在路不敢馳獵，無所侵擾。
陘北沙陀素驍勇，〔沙陀保神武川，在陘嶺之北。陘，音刑。〕為九姓、六州胡所畏伏。公綽奏以其酋長朱邪執宜為陰山都督、代北行營招撫使，使居雲、朔塞下，捍禦北邊。執宜與諸酋長入謁，公綽與之宴。執宜神彩嚴整，進退有禮，公綽謂僚佐曰：「執宜外嚴而內寬，言徐而理當，〔酋，慈由翻。長，知兩翻。邪，讀曰耶。當，耶浪翻。〕福祿人也。」執宜毌妻入見，公綽使夫人與之飲酒，饋遺之。〔見，賢遍翻。遺，唯季翻。〕執宜感恩，為之盡力。〔為，於偽翻。〕塞下舊有廢府十一，〔舊書作「廢柵」，當從之，蓋考之唐志，雲、朔塞下無十一府也。〕執宜脩之，使其部落三千人分守之，自是雜虜不敢犯塞。〔雜虜，謂退渾、回鶻、韃靼、奚、室韋之屬。〕
6溫造行至褒城，〔褒城，漢褒中縣，唐屬興元府。九域志：褒城，在府西北四十五里。〕遇興元都將衛志忠徵蠻歸，造密與之謀誅亂者，以其兵八百人為牙隊，五百人為前軍，入府，分守諸門。己卯，造視事，饗將士於牙門，造曰：「吾欲問新軍去留之意，宜悉使來前。」既勞問，〔勞，力到翻。〕命坐，行酒。志忠密以牙兵圍之，既合，唱「殺！」〔圍既合，唱聲曰「殺！」眾應聲而進，殺之。〕新軍八百餘人皆死。楊叔元起，擁造靴求生，造命囚之。其手殺絳者，斬之百段，餘皆斬首，投屍漢水，以百首祭李絳，三十首祭死事者，具事以聞。己丑，流楊叔元於康州。〔康州，漢端溪縣地，武德四年置南康州，貞觀十二年去「南」字；至京師五千七百五十里。〕
7癸卯，加淮南節度使段文昌同平章事、為荊南節度使。
8奚寇幽州，夏，四月，丁未，盧龍節度使李載義擊破之；辛酉，擒其王茹羯以獻。〔羯，居列翻。〕
9裴度以高年多疾，懇辭機政。六月，丁未，以度為司徒、平章軍國重事，〔平章軍國重事者，平章大事，不復煩以細務，與同平章事之官不同。考異曰：寶曆二年度入相，時猶守司空，自後未嘗遷官。至此，實錄直言司徒裴度。按制辭雲：「遷秩上公，式是殊寵。」又云：「宜其首贊機衡，弘敷教典。」蓋此時方遷司徒。實錄先雲「司徒裴度」，誤也。〕俟疾損，三五日一入中書。〔疾損，猶言疾減也。〕
上患宦者強盛，憲宗、敬宗弒逆之黨猶有在左右者；中尉王守澄尤專橫，〔橫，戶孟翻。〕招權納賄，上不能制。嘗密與翰林學士宋錫言之，申錫請漸除其偪。〔欲以漸去其威權偪上者。偪，音逼。〕上以申錫沉厚忠謹，可倚以事，擢為尚書右丞；七月，癸未，以申錫同平章事。〔疑則勿任，任則勿疑，文宗為負宋申錫矣。為申錫貶逐張本。〕
10初，裴度徵淮西，〔謂元和討吳元濟時也。〕奏李宗閔為觀察判官，由是漸獲進用。至是，怨度薦李德裕，因其謝病，九月，壬午，以度兼侍中，充山南東道節度使。
11西川節度使郭釗以矣求代，冬，十月，戊申，以義成節度使李德裕為西川節度使。
蜀自南詔入寇，一方殘弊，郭釗多病，未暇完補。德裕至鎮，作籌邊樓，圖蜀地形，南入南詔，西達吐蕃。日召老於軍旅、習邊事者，雖走卒蠻夷無所間，〔蜀自清溪關則南入南詔，踰西山則西達吐蕃。間，古莧翻。〕訪以山川、城邑、道路險易，廣狹遠近，〔易，以豉翻。〕未踰月，皆若身嘗涉歷。
上命德裕脩塞清溪關以斷南詔入寇之路，〔塞，悉則翻；下同。斷，音短。〕或無土，則以石壘之。德裕上言：「通蠻細路至多，不可塞，惟重兵鎮守，可保無虞；但黎、雅以來得萬人，成都得二萬人，精加訓練，則蠻不敢動矣。邊兵又不宜多，須力可臨制。崔旰之殺郭英乂，〔見二百二十四卷代宗永泰元年。〕張朏之逐張延賞，〔見二百二十九卷德宗建中四年。〕皆鎮兵也。」時北兵皆歸本道，惟河中、陳許三千人在成都，有詔來年三月亦歸，蜀人忷懼。〔忷，許拱翻。〕德裕奏乞鄭滑五百人、陳許千人以鎮蜀；且言：「蜀兵脆弱，新蠻寇所困，皆破膽，不堪征戍。〔戰勝之威，士氣百倍，敗兵之卒，沒世不復，正謂此也。脆，此芮翻。〕若北兵盡歸，則與杜元穎時無異，蜀不可保。恐議者雲蜀經蠻寇以來，已自增兵，曏者蠻寇已逼，元穎始募市人為兵，得三千餘人，徒有其數，實不可用。郭釗募北兵僅得百餘人，臣復召募得二百餘人，〔復，扶又翻。〕此外皆元穎舊兵也。恐議者又聞一夫當關之說，〔一夫當關，萬夫莫前，前人所以言蜀之險也。〕以為清溪可塞，臣訪之蜀中老將，清溪之旁，大路有三，自餘小徑無數，皆東蠻臨時為之開通，〔勿鄧、豐琶、兩林，皆東蠻也。為，於偽翻。〕若言可塞，則是欺罔朝廷。要須大度水北更築一城，迤邐接黎州，〔九域志：黎州南至大度河一百里。宋白曰：黎州，古沉黎地。迤，以爾翻。邐，力紙翻。〕以大兵守之方 可。況聞南詔以所掠蜀人二千及金帛賂遺吐蕃，〔遺，唯季翻。〕若使二虜知蜀虛實，連兵入寇，誠可深憂。其朝臣建言者，蓋由禍不在身，望人責一狀，留入堂 案，〔堂，謂政事堂。案，文案也。〕他日敗事，不可令臣獨當國憲。」〔憲，法也。敗，補邁翻。〕朝廷皆從其請。德裕乃練士卒，葺堡鄣，積糧儲以備邊，蜀人 粗安。
12是歲，勃海宣王仁秀卒，子新德早死，孫彝震立，改元咸和。
五年（辛亥、八三一）
1春，正月，丁巳，賜滄、齊、德節度名義昌軍。〔張孝忠以程日華為滄州刺史。朱滔之亂，滄、定隔絕，日華以滄州自通於朝廷。貞元三年，以日華為橫 海軍節度，領滄、景二州。元和十三年，王承宗獻德、棣二州，而橫海軍領滄、景、德、棣四州；長慶元年，省景州；明年，復領景州；太和元年，增領齊州；明 年，以棣州隸淄青、平盧節度；又明年，罷橫海節度，更置齊德節度；尋平李同捷，得滄州，更號滄、齊、德節度；是年，賜號義昌軍。〕
2庚申，盧龍監軍奏李載義與敕使宴於毬場後院，副兵馬使楊志誠與其徒呼噪作亂，載義與子正元奔易州；志誠又殺莫州刺史張慶初。〔宋白曰：幽州，南至莫州二百八十里。〕上召宰相謀之，牛僧孺曰：「範陽自安、史以來，非國所有，劉總蹔獻其地，〔事見二百四十一卷穆宗長慶元年。〕朝廷費錢八十萬緡而無絲毫所獲。今日誌誠得之，猶前日載義得之也；〔敬宗寶曆二年，李載義得範陽，事見上卷。〕因而撫之，使捍北狄，不必計其逆順。」上從之。載義自易州赴京師，上以載義有平滄景之功，〔平滄、景見上三年。〕且事朝廷恭順；二月，壬辰，以載義為太保，同平章事如故。以楊志誠為盧龍留後。
臣光曰：昔者聖人順天理、察人情，知齊民之莫能相治也，〔治，直之翻；下同。〕故置師長以正之；知羣臣之莫能相也，故建諸侯以制之；知列國之莫能相服也，故立天子下以統之。〔自師長而上至天子，則所謂師長者，近民之官也。長，知丈翻。〕天子之於萬國，能褒善而黜惡，抑強而扶弱，撫服而懲違，禁暴而誅亂，然後發號施令而四海之內莫不率從也。〔率，循也。從，順也。一曰：相率而從上之令也。〕詩曰：「勉勉我王，綱紀四方。」〔詩大雅棫樸之辭。〕載義藩屏大臣，〔屏，必郢翻。〕有功於國，無罪而志誠逐之，此天子所宜治也。若一無所問，因以其土田爵位授之，則是將帥之廢置殺生皆出於士卒之手，天子雖在上，何為哉！國家之有方鎮，豈專利其財賦而已乎！如僧孺之言，姑息偷安之術耳，豈宰相佐天子御天下之道哉！
3新羅王彥昇卒，子景徽立。
4上與宋申錫謀誅宦官，申錫引吏部侍郎王璠為京兆尹，以密旨諭之。璠泄其謀，〔璠，孚袁翻。考異曰：按舊璠傳：去年七月為京兆尹，十二月遷左丞。故申錫得罪時，京兆尹乃崔琯也。〕鄭注、王守澄知之，陰為之備。
上弟漳王湊賢，有人望，注令神策都虞候豆盧著誣告申錫謀立漳王。戊戌，守澄奏之，上以為信然，甚怒。〔漳王固上之所忌，因其所忌而讒間之，此宋申錫之所以不免於罪也。〕守澄欲即遣二百騎屠申鍚家，飛龍使馬存亮固爭曰：「如此，則京城自亂矣！宜召他相與議其事。」〔以馬存亮定張韶之難及爭宋申錫之事觀之，則溫公之取存亮，固不特一事也。飛龍使，掌飛龍貛。〕守澄乃止。
是日，旬休，〔一月三旬，遇旬則下直而休沐，謂之旬休，今謂之旬 假是也。〕遣中使悉召宰相至中書東門。中使曰：「所召無宋公名。」申錫知獲罪，望延英，以笏扣頭而退。〔按閣本大明宮圖：中書省與延英殿，其間僅隔殿中外 院、殿中內院耳。〕宰相至延英，上示以守澄所奏，相顧愕眙。〔眙，醜吏翻。〕上命守澄捕豆盧著所告十六宅宮市品官晏敬則及申錫親事王師文等，於禁中鞫之；〔親事，常在左右者。今宰執侍從，猶有親事官。〕師文亡命。三月，庚子，申錫罷為右庶子。自宰相大臣無敢顯言其冤者，獨京兆尹崔琯、大理卿王正雅連上疏請出內獄付外廷覈實，〔鞫於禁中，故曰內獄。〕由是獄稍緩。正雅，翃之子也。〔王翃，見德宗紀。〕晏敬則等自誣服，稱申錫遣王師文達意於王，結異日之知。
獄成，壬寅，上悉召師保以下及臺省府寺大臣面詢之。午際，〔午際，方交午漏初刻，非正午時也。〕左常侍崔玄亮、給事中李固言、諫議大夫王質、補闕盧鈞、舒元褒、蔣係、裴休、韋溫等復請對於延英，〔復，扶又翻；下同。〕乞以獄事付外覆按。上曰：「吾已與大臣議之矣。」屢遣之出，不退。玄亮叩頭流涕曰：「殺一匹夫猶不可不重慎，況宰相乎！」上意稍解，曰：「當更與宰相議之。」乃復召宰相入，牛僧孺曰：「人臣不過宰相，今申錫已為宰相，假使如所謀，復與【章：十二行本「與」作「欲」；乙十一行本同；張校同，雲無註本作「欲」。】何求！申錫殆不至此！」鄭注恐覆按詐覺，乃勸守澄請止行貶黜。癸卯，貶漳王湊為巢縣公，宋申錫為開州司馬。存亮即日請致仕。〔「存亮」之上，更有一「馬」字，姓名較明白。按馬存亮自以知宋申錫之冤而不能救，惡王守澄之橫而不能退，即日乞身致事，雖宦者而有古人之風。〕玄亮，磁州人；質，通五世孫；〔王通見一百七十九卷隋文帝仁壽三年；號文中子。〕係，乂之子；〔蔣乂見二百三十五卷德宗貞元十三年。〕元褒，江州人也。晏敬則等坐死及流竄者數十百人，申錫竟卒於貶所。
5夏，四月，己丑，以李載義為山南西道節度使，楊志誠為幽州節度使。
6五月，辛丑，上以太廟兩室破漏，踰年不葺，罰將作監、度支判官、宗正卿俸；〔將作監，掌土木工匠。度支，掌支調。宗正卿，掌太廟齋郎。宗廟不脩，故皆罰俸。俸，扶用翻。〕亟命中使帥工徒，輟禁中營繕之材以葺之。〔帥，讀曰率。〕左補闕韋溫諫，以為：「國家置百官，各有所司，苟為墮曠，〔墮，讀曰隳。〕宜黜其人，更擇能者代之。〔更，工衡翻。〕今曠官者止於罰俸，而憂軫所切即委內臣，是以宗廟為陛下所私而百官皆為虛設也。」上善其言，即追止中使，命有司葺之。
7 丙辰，西川節度使李德裕奏遣使詣南詔索所掠百姓，〔索，山客翻。前年寇蜀所掠者也。〕得四千人而還。〔考異曰：德裕西南備邊錄曰：「南詔以所虜男女五千三 百六十四人歸於我。」舊傳曰：「又遺人入南詔求其所俘工匠，得僧、道、工巧四千餘人，復歸成都。」按實錄雲「約四千人」，今從之。〕
8秋，八月，戊寅，以陝虢觀察使崔郾為鄂嶽觀察使。〔陝，式冉翻。郾，於幰翻。〕鄂嶽地囊山帶江，處百越、巴、蜀、荊、漢之會，〔處，昌呂翻。〕土多羣盜，剽行舟，〔剽，匹妙翻。〕無老幼必盡殺乃已。郾至，訓卒治兵，作蒙衝追討，〔蒙衝，戰船也。治，直之翻。〕歲中，悉誅之。郾在陝，以寬仁為治，〔治直吏翻；下同。〕或經月不笞一人，及至鄂，嚴峻刑罰；或問其故，郾曰：「陝土瘠民貧，吾撫之不暇，尚恐其驚；鄂地險民雜，夷俗慓狡為姦，〔慓，匹妙翻。〕非用威刑，不能致治。〔治，直吏翻。〕政貴知變，蓋謂此也。」
9西川節度使李德裕奏：「蜀兵羸疾老弱者，從來終身不簡，臣命立五尺五寸之度，簡去四千四百餘人，〔簡，選也。去，羌呂翻。〕復簡募少壯者千人以慰其心。〔復，扶又翻。少，詩照翻。〕所募北兵已得千五百人，與土兵參居，〔參，倉含翻，間廁也。〕轉相訓習，日益精練。又，蜀工所作兵器，徒務華飾不堪用；臣今取工於別道以治之，無不堅利。」〔治，直之翻。〕
九月，吐蕃維州副使悉怛謀請降，〔怛，當割翻。〕盡帥其眾奔成都；德裕遣行維州刺史虞藏儉將兵入據其城。庚申，具奏其狀，且言「欲遣生羌三千，燒十三橋，擣西戎腹心，可洗久恥是韋皋沒身恨不能致者也！」〔德宗之時，韋皋屢出兵攻維州，不能取。〕事下尚書省，集百官議，〔下，戶嫁翻。〕皆請如德裕策。牛僧孺曰：「吐蕃之境，四面各萬裏，失一維州，未能損其勢。比來脩好，約罷戍兵，〔比，毗至翻。好，呼到翻。考異曰：舊僧孺傳載僧孺語曰：「今論董勃纔還，劉元鼎未至。」按穆宗實錄：「長慶二年八月，大理卿劉元鼎使吐蕃回。」文宗實錄：「太和六年三月，吐蕃遣論董勃藏入見，」不言元鼎再奉使。杜牧僧孺墓誌亦無董勃等名，蓋舊傳誤也。〕中國禦戎，守信為上。彼若來責曰：『何事失信﹖』養馬蔚茹川，〔原州蕭關縣有蔚如水，水西即白草軍。蔚，紆勿翻。〕上平涼阪，〔上，時掌翻。阪，音反。〕萬騎綴回中，怒氣直辭，不三日至鹹陽橋。此時西南數千里外，得百維州何所用之！徒棄誠信，有害無利。此匹夫所不為，況天子乎！」上以為然，詔德裕以其城歸吐蕃，執悉怛謀及所與偕來者悉歸之。吐蕃盡誅之於境上，極其慘酷。德裕由是怨僧孺益深。〔為武宗朝李德裕追論維州事張本。〕
10冬，十月，戊寅，李德裕奏南詔寇巂州，陷三縣。〔巂，音髓。〕
六年（壬子、八三二）
1春，正月，壬子，詔以水旱降繫囚。羣臣上尊號曰太和文武至德皇帝；右補闕韋溫上疏，以為：「今水旱為災，恐非崇飾徽稱之時。」〔稱，尺證翻。〕上善之，辭不受。
2三月，辛丑，以武寧節度使王智興兼侍中，充忠武節度使；以邠寧節度使李聽為武寧節度使。
3回鶻昭禮可汗為其下所殺，從子胡特勒立。〔從，才用翻。考異曰：舊傳雲：「七年三月，回鶻李義節等將譢馬到，且報可汗二月二十七日薨，已冊親弟薩特勒。廢朝三日。」今從新傳。〕
4李聽之前鎮武寧也，有蒼頭為牙將；〔考新、舊書，李聽前此未嘗鎮武寧。竊意此蒼頭蓋從聽兄願素鎮武寧，遂得為牙將也。〕至是，聽先遣親吏至徐州慰勞將士，〔勞，力到翻。〕蒼頭不欲聽復來，說軍士〔復，扶又翻。說，式芮翻。〕殺其親吏，臠食之。聽懼，以疾固辭。辛酉，以前忠武節度使高瑀為武寧節度使。
5夏，五月，甲辰，李聽裕奏脩邛崍關及移巂州理臺登城。〔邛崍關，或作邛峽關，誤也。邛崍關在雅州榮經縣，所謂邛崍九折坂，王尊叱馭處也。祝穆曰：邛崍關在巂州北九十里。巂州先治越巂縣。宋白曰：越巂，漢邛都地。臺登，漢旄牛地。李心傳曰：邛崍關，近榮經，去黎州六十里。〕
6秋，七月，原王逵薨。〔逵，代宗子。〕
7冬，十月，甲子，立魯王永為太子。初，上以晉王普，敬宗長子，性謹願，欲以為嗣；會薨，〔晉王普，太和二年薨，見上卷。〕上痛惜之，故久不議建儲，至是始行之。
8十一月，乙卯，以荊南節度使段文昌為西川節度使。西川監軍王踐言入知樞密，數為上言：〔數，所角翻。為，於偽翻。〕「縛送悉怛謀以快虜心，絕後來降者，非計也。」上亦悔之，尤中書侍郎、同平章事牛僧孺失策。附李德裕者因言「僧孺與德裕有隙，害其功。」上益疏之。〔尤者，以為愆過也。疏者，情不相親也。〕僧孺內不自安，會上御延英，謂宰相曰：「天下何時當太平，卿等亦有意於此乎！」〔責其尸位素餐，無佐理興化之心。〕僧孺對曰：「太平無象。今四夷不至交侵，百姓不至流散，雖非至理，〔至理，猶言至治也。〕亦謂小康。〔康，安也。〕陛下若別求太平，非臣等所及。」退，謂同列曰：「主上責望如此，吾曹豈得久居此地乎！」因累表請罷。十二月，乙丑，以僧孺同平章事，充淮南節度使。
臣光曰：君明臣忠，上令下從，俊良在位，佞邪黜遠，禮修樂舉，刑清政平，姦宄消伏，〔宄，音軌。〕兵革偃戢，諸侯順附，四夷懷服，【章：十二本「服」下有「時和年豐」四字；乙十一行本同；張校同，雲無註本亦無。】家給人足，此太平之象也。於斯之時，閽寺專權，脅君於內，弗能遠也；〔遠，於願翻。〕藩鎮阻兵，陵慢於外，弗能制也；士卒殺逐主帥，拒命自立，弗能詰也；〔詰，起吉翻。〕軍旅歲興，賦斂日急，〔斂，力贍翻。〕骨血縱橫於原野，〔縱，子容翻。〕杼軸空竭於裏閭，而僧孺謂之太平，不亦誣乎！當文宗求治之時，僧孺任居承弼，進則偷安取容以竊位，退則欺君誣世以盜名，罪孰大焉！〔按書冏命，旦夕承弼厥闢，本不專指宰相。溫公取翊輔之義，遂以為宰相之任。又公以進退之道責牛僧孺，亦有見於後之竊位盜名如僧孺者。治，直吏翻。〕
9珍王誠薨。〔新書：「誠」作「諴」。諴，德宗子也。〕
10昭義節度使劉從諫入朝。
11丁未，以前西川節度使李德裕為兵部尚書。
初，李宗閔與德裕有隙，〔事見二百四十一卷穆宗長慶元年。〕及德裕還自西川，上注意甚厚，朝夕且為相，宗閔百方沮之不能。京兆尹杜悰，〔沮，在呂翻。悰，徂宗翻。〕宗閔黨也，嘗詣宗閔，見其有憂色，曰：「得非以大戎乎﹖」〔兵部掌戎政，尚書其長也。故悰隱語謂之大戎。〕宗閔曰：「然。何以相救﹖」悰曰：「悰有一策，可平宿憾，恐公不能用。」宗閔曰：「何如﹖」悰曰：「德裕有文學而不由科第，常用此為慊慊，〔慊，苦簟翻。慊慊，不快之意。〕若使之知舉，必喜矣。」〔知舉，知貢舉也。〕宗閔默然有間，曰：〔間，如字。〕「更思其次。」悰曰：「不則用為御史大夫。」〔不，讀曰否。〕宗閔曰：「此則可矣。」悰再三與約，乃詣德裕。德裕迎揖曰：「公何為訪此寂寥﹖」悰曰：「靖安相公令悰達意，〔李宗閔蓋居靖安坊，因以稱之；如後劉崇望居光德坊，呼為光德劉公之類。〕即以大夫之命告之。」德裕驚喜泣下，曰：「此大門官，〔唐制：大朝會，御史大夫帥其屬正百官之班序，遲明列於兩觀，故以為大門官。〕小子何足以當之！」寄謝重沓。〔重，直龍翻。〕宗閔復與給事楊虞卿謀之，〔復，扶又翻。〕事遂中止。〔牛僧孺患失之心重，李德裕進取之心銳，所謂楚則失矣，齊亦未為得也。〕虞卿，汝士之從弟也。〔楊汝士見二百四十一卷穆宗長慶元年。〕
七年（癸丑、八三三）
1春，正月， 甲午，加昭義節度使劉從諫同平章事，遣歸鎮。初，從諫以忠義自任，入朝，欲請他鎮；既至，見朝廷事柄不一，又士大夫多請託，心輕朝廷，〔考異曰：補國史 曰：「文宗朝，劉從諫朝覲，渥澤甚厚。自謂河朔近無比倫，頗矜臣節，文武百辟盡湊其門。從諫廣行金帛，賂諸權要，求登臺席，人情多可，相國李公固言獨無一 言。從諫欲市其歡，玉不可染，欲諛其意，水不可穿，門館不敢導其誠懇，遇休假，謁於私第，投誠瀝懇，至於再三。相公正色謂曰：『僕射先君以東平之功，鎮潞二十餘年。及即世之後，僕射擅領戎務，坐邀朝命。朝廷以先君動績，不絕賞延，任居蕃閫，位劇南宮，豈是恩澤降於等倫，欲以何事效忠報國！僕射若請邊陲一鎮，大展籌謀，拓境復疆，乃為勳業。朝廷豈不以袞職之重，命賞封功；區區躁求，一何容易！某比謂僕射英雄忠義，首冠蕃臣；今求佩相印，擁節旄，榮歸舊藩，亦河朔尋常倔強之臣所措履也，忠節安在，深為解 體。』從諫矍然禁口無辭，再拜趨出。然從諫厚賂倖臣，旬日間果以本官加平章事，遽辭歸鎮。宰相餞於郵亭，李相公謂曰：『相公少年昌盛，勉報國恩，幸望保 家，勿殃後嗣。』從諫以笏扣頭，灑淚而辭。及至本鎮，謂從事將校曰：『昨者入覲闕庭，遍觀朝德，唯李公峻直貞明，凜然可懼，真社稷之重臣也！』按固言此年未為相，其說妄也。今從實錄。〕故歸而益驕。〔為劉從諫倔強張本。〕
2徐州承王智興之後，士卒驕悖，節度使高瑀不能制；〔悖，蒲妹翻，又蒲沒翻。考異曰：杜牧上崔相公書曰：「高僕射寬厚聞名，不能治軍事，舉動汗流，拜於堂下。」此蓋文士筆快耳，未必然也！〕上以為憂。甲寅，以嶺南節度使崔珙為武寧節度使。珙至鎮，寬猛適宜，徐人安之。珙，琯之弟也。〔崔琯，見上五年。珙，居竦翻。〕
3二月，癸亥，加盧龍節度使、檢校工部尚書楊志誠檢校吏部尚書。進奏官徐迪〔徐迪，盧龍進奏官也。宋白曰：大曆十二年正月，敕諸道先置上都留後便宜，並改充諸道都知進奏官。〕詣宰相言：「軍中不識朝廷之制，唯知尚書改僕射為遷，不知工部改吏部為美，敕使往，恐不得出。」〔晉、宋以來，以吏部尚書為大尚書，諸部尚書莫敢比焉。唐諸藩進奏官豈不知之。徐迪敢詣宰相出是言者，直以下陵上替，無所忌憚耳。敕使不得出，言必將拘留之也。〕辭氣甚慢，宰相不以為意。
4丙戌，以兵部尚書李德裕同平章事。德裕入謝，上與之論朋黨事，對曰：「方今朝士三分之一為朋黨。」時給事中楊虞卿與從兄中書舍人汝士、弟戶部郎中漢公、中書舍人張元夫、給事中蕭澣等善交結，依附權要，上千執政，下撓有司，為士人求官及科第，無不如志，上聞而惡之，〔撓，奴高翻，又奴巧翻。為，於偽翻。惡，烏露翻。〕故與德裕言首及之； 德裕因得以排其所不悅者。〔昔人有評牛、李事者，謂德裕以燕伐燕，有味乎其言也。〕初，左散騎常侍張仲方嘗駁李吉甫諡，〔李吉甫薨，有司諡曰敬憲。度支郎 中張仲方駁其太優，憲宗以是貶仲方，賜諡曰忠懿。宋白曰：唐制，諸職事官三品已上、散官二品已上身亡者，佐吏錄行狀申考功，責歷任勘校，下太常寺擬諡訖，復申考功，都堂集省官議定，然後奏聞。若蘊德丘園，聲實明著，雖無官爵，亦奏賜諡先生。諡，神至翻。〕及德裕為相，仲方稱疾不出。三月，壬辰，以仲方為賓客分司。
5楊志誠怒不得僕射，留官告使魏寶義並春衣使焦奉鸞、送奚，契丹使尹士恭；〔唐中世已後，凡藩鎮加官，率遣中使奉命，謂之官告使。焦奉鸞以賜春衣，尹士恭以送兩蕃使者，同時至幽州，故皆為所留。〕甲午，遣牙將王文穎來謝恩並讓官。丙申，復以告身並批答賜之，〔自唐以來，凡讓官者，皆有批答不允。復，扶又翻；下同。〕文穎不受而去。
6和王綺薨。〔綺，順宗子。〕
7庚戌，以楊虞卿為常州剌史，張元夫為汝州刺史。〔唐以隋毗陵郡置常州；京師東南二千八百四十三里。隋置伊州於襄城郡，後改汝州；京師東九百八十二里。〕他日，上復言及朋黨，李宗閔曰：「臣素知之，故虞卿輩臣皆不與美官。」李德裕曰：「給、舍非美官而何！」〔給、舍，謂給事中、中書舍人。〕宗閔失色。丁巳，以蕭澣為鄭州剌史。〔鄭州至京師千一百五里。〕
8夏，四月，丙戌，冊回鶻新可汗為愛登裏囉汩沒密施合句祿毗伽彰信可汗。
9六月，乙巳，以山南西道節度使李載義為河東節度使。先是，回鶻每入貢，所過暴掠，〔先，悉薦翻。〕州縣不敢詰，但嚴兵防衛而已。載義至鎮，回鶻使者李暢入貢，載義謂之曰：「可汗遣將軍入貢以固舅甥之好，〔唐公主出嫁回鶻，與為舅甥之國。好，呼到翻。〕非遣將軍陵踐上國也。將軍不戢部曲，使為侵盜；〔踐，慈演翻。戢，疾立翻。〕載義亦得殺之，勿謂中國之法可忽也。」於是悉罷防衛兵，但使二卒守其門。暢畏服，不敢犯令。
10壬申，以工部尚書鄭覃為御 史大夫。初，李宗閔惡覃在禁中數言事，〔惡，烏露翻。數，所角翻。〕奏罷其侍講。〔覃自工部侍郎進尚書，皆兼翰林侍講學士。〕上從容謂宰相曰：〔從，千容 翻。〕「殷侑經術頗似鄭覃。」宗閔對曰：「覃、侑經術誠可尚，然論議不足聽。」李德裕曰：「覃、侑議論，他人不欲聞，惟陛下欲聞之。」後旬日，宣出，除覃御史大夫。〔不由宰相進擬，出宣命而除之。〕宗閔謂樞密使崔潭峻曰：「事一切宣出，安用中書！」潭峻曰：「八年天子，〔上即位，至是八年矣。〕聽其自行事亦可矣！」宗閔愀然而止。〔愀，七小翻。〕
11乙亥，以中書侍郎、同平章事李宗閔同平章事、充山南西道節度使。
12秋，七月，壬寅，以右僕射王涯同平章事、兼度支、鹽鐵轉運使。
13宣武節度使楊元卿有疾，朝廷議除代，李德裕請徙劉從諫於宣武，因拔出上黨，不使與山東連結；上以為未可。癸丑，以左僕射李程為宣武節度使。
14上患近世文士不通經術，李德裕請依楊綰議，進士試論議，不試詩賦。〔楊綰議見二百二十二卷代宗廣德元年。〕德裕又言：「昔玄宗以臨淄王定內難，〔事見二百九卷睿宗景雲元年。難，乃旦翻。〕自是疑忌宗室，不令出閤；天下議皆以為幽閉骨肉，虧傷人倫。曏使天寶之末、建中之初，宗室散處方州，〔處，昌呂翻。〕雖未能安定王室，尚可各全其生；所以悉為安祿山、朱泚所魚肉者，由聚於一宮故也。〔事並見前紀。〕陛下誠因冊太子，制書聽宗室年高屬疏者出閤，且除諸州上佐，使攜其男女出外婚嫁；此則百年弊法，一旦因陛下去之，〔去，羌呂翻。〕海內孰不欣悅！」上曰：「茲事朕久知其不可，方今諸王豈無賢才，無所施耳！」八月，庚寅，並命太子，因下制：諸王自今以次出閤，授緊，望州剌史、上佐；〔開元中，定天下州府，自京都及諸都督護府外，以近畿同、華、岐、蒲為四輔，鄭、陝、汴、懷、衛、絳為六雄，宋、亳、滑、許、汝、晉、洺、虢、魏、相為十望，又有十緊。其後入緊、望者浸多，凡商、寧、青、汾、貝、趙、襄、常、宣皆望州也。蔡、徐、鄆、楚、鄂、彭、蜀為緊州，不及十數。又以汝、虢、鄭、汴、魏、洋、蘇為雄。蓋升雄、望者既多，所以緊不及十。〕十六宅縣主，以時出適；〔出閣而適人，使有配偶。〕進士停試詩賦。諸王出閤，竟以議所除官不決而罷。
15壬寅，加幽州節度使楊志誠檢校右僕射；〔考異曰：舊傳曰：「朝廷納裴度言，務以含垢下詔諭之，因再遣使加尚書右僕射。」按此時度為襄陽節度使，舊傳恐誤。今從實錄。〕仍別遣使慰諭之。
16杜牧憤河朔三鎮之桀驁，〔驁，五到翻。〕而朝廷議者專事姑息，乃作書，名曰罪言，大略以為：「國家自天寶盜起，河北百餘城不得尺寸，人望之若回鶻、吐蕃，無敢窺者。齊、梁、蔡被其風流，因亦為寇。〔齊，李正己；梁，李靈曜；蔡，李希烈、吳氏。被，皮義翻。〕未嘗五年間不戰，焦焦然七十餘年矣。今上策莫如先自治，中策莫如取魏；最下策為浪戰，不計地勢，不審攻守是也。」
又傷府兵廢壞，作原十六衛，以為：「國家始踵隋制，開十六衛，自今觀之，設官言無謂者，其十六衛乎！本原事蹟，其實天下之大 命也。〔唐承隋制，開十六衛，改左、右翊衛曰左、右衛府，左、右驍騎衛曰左、右驍府，府，左、右屯衛曰左、右威衛府，左、右禦衛曰左、右領軍衛府，左、右 備身曰領左、右府。唯左，右武衛府、左，右監門府、左，右候衛府，仍隋不改。顯慶五年，改左、右府曰左、右千牛府。龍朔二年，左，右衛府、驍衛府、武衛府 皆省府字。左、右威衛曰左、右武威，左、右領軍衛曰左、右戎衛，左、右候衛曰左、右金吾衛，左、右監門府曰左、右監門衛，左、右千牛府曰左、右奉宸衛，後 復曰左、右千牛衛。咸亨元年，復改左、右戎衛曰領軍衛。武后光宅元年，改左、右驍衛曰左、右武威衛，左、右武衛曰左、右鷹揚衛，左、右威衛曰左、右豹韜 衛，左、右領軍衛曰左、右玉鈐衛。唐初，十六衛置大將軍各一人，正三品；將軍各二人，從三品。貞元二年，十六衛各置上將軍一人，從二品。雖設官而無兵可 掌，故當時以為無謂。〕貞觀中，內以十六衛蓄養武臣，外開折衝果毅府五百七十四，〔諸府，每府折衝都 尉一人，上府正四品上，中府從四品下，下府正五品下。左、右果毅都尉各一人，上府從五品下，中府正六品上，下府正六品下。〕以儲兵伍，有事則戎臣提兵居 外，無事則放兵居內。其居內也，富貴恩澤以奉其身；所部之兵散舍諸府。〔散者，分散之散。舍者，居舍之舍。〕上府不越千二百人，三時耕稼，一時治武，籍藏將府，〔治，直之翻。將，即亮翻。〕伍散田畝，力解勢破，人人自愛，雖有蚩尤為帥，亦不可使為亂耳。〔帥，所類翻；下同。〕及其居外也，緣部之兵被檄乃來，〔被，皮義翻。〕斧鉞在前，爵賞在後，飄暴交捽，豈暇異略！〔飄，即飄字。捽，昨沒翻。〕雖有蚩尤為帥，亦無能為叛也。〔此所謂實天下之大命也。〕自貞觀至於開元百三十年間，戎臣兵伍未始逆篡，此大聖人所以能柄統輕重，制鄣表裏，聖算神術【張：「術」作「謨」。】也。至於開元末，愚儒奏章曰：『天下文勝矣，請罷府兵。』武夫奏章曰：『天下力強矣，請搏四夷。』於是府兵內剷，〔字書無「剷」字，今以類求之，音楚限翻。〕邊兵外作，戎臣兵伍，湍奔矢往，內無一人矣。尾大中乾，〔乾，音幹。〕成燕偏重，〔謂成安祿山偏重之勢也。燕，於賢翻。〕而天下掀然，根萌燼然，七聖旰食，〔七聖，謂肅、代、德、順、憲、穆、敬。〕求欲除之且不能也。由此觀之，戎臣兵伍，豈可一日使出落鈴【章：十二行本「鈴」作「鈐」；乙十一行本同。】鍵哉！然為國者不能無兵，居外則叛，居內則篡。使外不叛，內不篡，古今以還，法術最長，其置府立衛乎！近代以來，於其將也，弊復為甚，〔將，即亮翻。復，扶又翻；下同。〕率皆市兒輩多齎金玉、負倚幽陰、〔謂負倚宦官，行貨賂以進取也。〕折券交貨所能致也；絕不識父兄禮義之教，復無慷慨感概之氣。百城千里，一朝得之，其強傑愎勃者則撓削法制，〔愎，弼力翻。撓，奴教翻。〕不使縛己，斬族忠良，不使違己，力一勢便，罔不為寇；其陰泥巧狡者，〔「泥」，恐當作「暱」。〕亦能家算口斂，委於邪倖，由卿市公，去郡得都，〔郡，謂列郡。都，謂五都。〕四履所治，指為別館；〔左傳：管仲曰：賜我先君履，東至於海，西至於河，南至於穆陵，北至於無棣。杜預註雲：履，所踐履之界。後人言賜履者本此。此四履謂四境所至。〕或一夫不幸而壽，則戛割生人，略鬩天下。〔鬩，作答翻，周也。〕是以天下兵亂不息，齊人乾耗，〔乾，音幹。〕靡不由是矣。嗚呼！文皇帝十六衛之旨，其誰原而復之乎！」〔太宗文皇帝。〕
又作戰論，以為：「河北視天下，猶珠璣也；〔言河北不資天下所產以為富。〕天下視河北，猶四支也。河北氣俗渾厚，果於戰耕，加以土息健馬，〔息，生也。〕便於馳敵，是以出則勝，處則饒，〔處，昌呂翻。〕不窺天下之產，自可封殖；亦猶大農之家，不待珠璣然後以為富也。國家無河北，則精甲、銳卒、利刀、良弓、健馬無有也，是一支，兵去矣。河東、盟津、滑臺、大梁、彭城、東平，盡宿厚兵以塞虜衝，不可他使，是二支，兵去矣。〔河東、太原之全軍。盟津，河陽軍。滑臺，義成軍。大梁，宣武軍。彭城，武寧軍。東平，天平軍。盟，讀曰孟。塞，音悉則翻。〕六鎮之師，厥數三億，低首仰給，〔仰，牛向翻。〕橫拱不為，〔橫拱者，言橫其兩肱，拱立而事其帥，他無所為也。〕則沿淮已北，循河之南，東盡海，西叩洛，赤地盡取，才能應費，是三支，財去矣。〔才能之才，即纔字，漢書作「財」，後人從省便，又去「貝」作「才」。〕鹹陽西北，戎夷大屯，〔謂自鹹陽西北，列大屯以防戎夷也。〕盡剷吳、越、荊、楚之饒以啖兵戍。〔啖，徒濫翻。〕是四支，財去矣。天下四支盡解，頭腹兀然，其能以是久為安乎！今者誠能治其五敗，則一戰可定，四支可生。夫天下無事之時，殿寄大臣偷安奉私，〔殿寄大臣，謂受殿邦之寄者，牧蓋謂當時節度使也。詩采菽，殿天子之邦，毛氏註雲：殿，鎮也。音丁練翻。〕戰士離落，兵甲鈍弊，是不蒐練之過，其敗一也。百人荷戈，〔荷，下可翻。〕仰食縣官，則挾千夫之名，大將小裨，操其餘贏，〔小裨，謂裨將。操，七刀翻。〕以虜壯為幸，以師老為娛，是執兵者常少，糜食常多，此不責實料食之過，其敗二也。戰小勝則張皇其功，奔走獻狀以邀上賞，或一日再賜，或一月累封，凱還未歌，書品已崇，〔戰勝，則奏凱歌而還。書品，謂書其官品也。還，音旋。〕爵命極矣，田宮廣矣，〔田宮，猶言田宅也。〕金繒溢矣，〔繒，慈陵翻。〕子孫官矣，焉肯搜奇出死，勤於我矣！此厚賞之過，其敗三也。〔焉，於虔翻。〕多喪兵士，顛翻大都，則跳身而來，刺邦而去；〔跳身而來，謂逃至京師也。刺邦而去，謂貶為刺史也。喪，息浪翻。〕回視刀鋸，氣色甚安，一歲未更，〔更，工衡翻。〕旋已立於壇墀之上矣，〔立壇墀之上，謂復登大將之壇也。〕此輕罰之過，其敗四也。大將兵柄不得專，恩臣、敕使迭來揮之，〔恩臣，亦指宦官之怙恩者。〕堂然將陳，殷然將鼓，一則曰必為偃月，一則曰必為魚麗，〔陳，讀曰陣。麗，力知翻。偃月、魚麗，皆陳名。偃月陳，中軍偃居其中，張兩角向前。左傳：為魚麗之陳，先偏後伍，伍承彌縫。〕三軍萬夫，環旋翔羊竕駭之間，〔翔羊，猶雲徜徉，徘徊也。竕，呼廣翻。〕虜騎乘之，遂取吾之鼓旗，此不專任責成之過，其敗五也。今者誠欲調持干戈，酒掃垢汙，【章：十二行本「汙」下有「以為萬世安」五字；乙十一行本同；退齋校同；張校同，雲無註本亦無。】而乃踵前非是，不可為也。」
又作守論，以為：「今之議者皆曰：夫倔強之徒，吾以良將勁兵為銜策，〔倔，渠勿翻。強，其兩翻。銜策，所以馭馬。〕高位美爵充飽其腸，安而不撓，外而不拘，〔撓，如巧翻，又火高翻。〕亦猶豢擾虎狼而不拂其心，〔豢，養也。擾，馴也，順也。拂，讀曰咈。〕則忿氣不萌；此大曆、貞元所以守邦也，亦何必疾戰，焚煎吾民，然後以為快也！愚曰：大曆、貞元之間，適以此為禍也。當是之時，有城數十，千百卒夫，則朝廷別待之，貸以法度。於是闊視大言，自樹一家，破制削法，角為尊奢，天子養威而不問，有司守恬而不呵。王侯通爵，越錄受之；〔凡賞功者錄其功而加之封爵，無功而超越授之以爵，是謂越錄。受，讀曰授。〕覲聘不來，几杖扶之；〔言不朝者賜之几杖，以安其心。〕逆息虜胤，皇子嬪之；〔息，子也。胤，繼嗣也。河北蕃將之子，率多尚主。〕裝緣採飾，無不備之。 〔緣，以絹翻。〕是以地益廣，兵益強，僭擬益甚，侈心益昌。於是土田名器，分劃殆盡，〔劃，呼麥翻，又音畫。〕而賊夫貪心，未及畔岸，遂有淫名越號，或帝 或王，盟詛自立，〔詛，莊助翻。〕恬淡不畏，走兵四略以飽其志者也。是以趙、魏、燕、齊卓起大唱，梁、蔡、吳、蜀躡而和之；〔謂朱滔、王武俊、田悅、李納相立為王。李希烈、李錡、劉闢繼亂也。和，戶臥翻。〕其餘混澒軒囂，〔澒，戶孔翻。〕欲相效者，往往而是。運遭孝武，〔謂憲宗。〕宵旱不忘，〔宵，宵衣也，謂未明求衣也。旰，旰食也，謂日旰而食也。〕前英後傑，夕思朝議，故能大者誅鋤，小者惠來。不然，周、秦之郊，幾為犯獵哉！〔周、秦之郊，謂河南、關內也。〕大抵生人油然多欲，欲而不得則怒，怒則爭亂隨之，是以教笞於家，刑罰於國，征伐於天下，此所以裁其欲而塞其爭也。大曆、貞元之間，盡反此道，提區區之有而塞無涯之爭，〔區區之有，謂朝廷爵命。塞，悉則翻。〕是以首尾指支，幾不能相運掉也。〔幾，居於翻。掉，走弔翻。〕今者不知非此，而反用以為經。〔經，常也。〕愚見為盜者非止於河北而已，嗚呼！大曆、貞元守邦之術，永戒之哉！」
又註孫子，為之序，以為：「兵者，刑也；〔大刑，用甲兵。刑者，政事也；〕為夫子之徒，實仲由、冉有之事也。不知自何代何人分為二道曰文、武，離而俱行，因使縉紳之士不敢言兵，或恥言之；苟有言者，世以為粗暴異人，人不比數。嗚呼！亡失根本，斯最為甚！禮曰：『四郊多壘，此卿大夫之辱也。』〔記曲禮之言。〕歷觀自古，樹立其國，滅亡其國，未始不由兵也。主兵者必聖賢、材能、多聞博識之士乃能有功，議於廊廟之上，兵形已成，然後付之於將。〔將，即亮翻。〕漢祖言『指蹤者人也，〔指蹤，謂指示獸蹤。此與漢書因文取義小不同。〕獲兔者犬也』，此其是也。彼為相者曰『兵非吾事，吾不當知。』君子曰：『勿居其位可也！』」〔觀溫公取杜牧此語，則其平時講明相業，可以見矣。〕
17前邠寧行軍司馬鄭注，依倚王守澄，權勢燻灼，上深惡之。〔惡，烏露翻。〕九月，丙寅，侍御史李款閤內奏彈注：「內通敕使，外連朝士，兩地往來，〔兩地，謂往來南牙、北司間也。使，疏吏翻。朝，直遙翻。〕卜射財賄，晝伏夜動，幹竊化權，人不敢言，道路以目；請付法司。」旬日之間，章數十上。〔上，時掌翻。〕守澄匿注於右軍，〔王守澄時為右軍中尉，故得以匿注。〕左軍中尉韋元素、樞密使楊承和、王踐言皆惡注。〔惡，烏露翻。〕左軍將李弘楚說元素曰：〔說，式芮翻。〕「鄭注姦猾無雙；卵鷇不除，〔鷇，苦角翻，鳥子未出者。〕使成羽翼，必為國患。今因御史所劾匿軍中，弘楚請以中尉意，詐為有疾，召使治之，來則中尉延與坐，弘楚侍側，伺中尉舉目，擒出杖殺之。〔伺，相吏翻。〕中尉因見上叩頭請罪，具言其奸，楊、王必助中尉進言。〔楊、王謂楊承和、王踐言也。〕況中尉有翼戴之功，〔元和末，穆宗立，章元素亦以預有定策之功矣。〕豈以除奸而獲罪乎！」元素以為然，召之。注至，蠖屈鼠伏，〔蠖，烏郭翻。易大傳曰：尺蠖之屈，以求伸也。爾雅註：蠖行，若今以指步尺，屈而後伸。〕佞辭泉湧；元素不覺執手款曲，諦聽忘倦。〔諦，都計翻，審也。〕弘楚詗伺【章：十二行本「伺」下有「往復」二字；乙十一行本同。】再三，元素不顧，以金帛厚遺注而遣之。〔詗，火迥翻，又翾正翻。遺，唯季翻。〕弘楚怒曰：「中尉失今日之斷，必不免他日之禍矣！」〔斷，丁亂翻。為元素為注所去張本。〕因解軍職去；頃之，疽發背卒。王涯之為相，注有力焉，〔是必因注以結王守澄也。〕且畏王守澄，遂寢李款之奏。守澄言注於上而釋之；尋奏為侍御史，充右神策判官，〔考異曰：開成紀事曰：「五年，金吾將軍孟文亮出鎮邠郊，以與注姻懿之故，奏為軍司馬。路經奉天，防遏使、御史大夫王從亮薄其為人，不為之禮。注毀從亮於守澄，竟為守澄誣構，決杖投荒。未幾，文亮沒，罷職還城，守澄潛置為軍畫。時澤潞劉從諫本欲誅注，忌其權勢，因闢為節度副使。纔至潞州，涉旬之間，會上乖愈，大和七年十一月，驛徵之赴闕，偶遭其時，聖體獲愈；上悅之。自此恩寵漸隆，凡臺省府縣軍戎，莫不從風。七年九月十三日，侍御史李款彈注『內通敕使，外連朝臣，兩地往來，卜射財貨，晝伏夜動，幹竊化權，人不敢言，道路以目。城社轉固，恐為禍胎，罪不容誅，理合顯戮，其鄭注請付有司。』時王涯重處臺司，注之所致，又慮守澄黨援，遂寢不行。注潛遁軍司矣。」李德裕文武兩朝獻替記曰：「八年春暮，上對宰相歎天下無名醫，便及鄭注，精於服食。或欲置於翰林伎術院，或欲令為左神策判官。注自稱衣冠皆不願此職。守澄遂託從諫奏為行軍司馬。及赴職，宗閔又自山南令判官楊儉至澤潞與從諫要約，令卻薦入。」今從實錄。〕朝野駭歎。
18甲寅，以前忠武節度使王智興為河中節度使。
19羣臣以上即位八年，未受尊號，冬，十二月，甲午，上尊號曰太和文武仁聖皇帝。會有五坊中使薛季稜自同、華還，〔同、華，同州、華州。華，戶化翻。還，音旋。〕言閭閻彫弊。上歎曰：「關中小稔，百姓尚爾，況江、淮比年大水，其人如何！〔比，毗至翻。〕吾無術以救之，敢崇虛名乎！」因以通天帶賞季稜。〔通天犀帶也。〕羣臣凡四上表，竟不受。
20庚子，上始得風疾，不能言。於是王守澄薦昭義行軍司馬鄭注善醫；上徵注至京師，飲其藥，頗有驗，遂有寵。〔甘露之禍胎成矣。〕
