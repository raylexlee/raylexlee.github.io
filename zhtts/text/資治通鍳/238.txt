△卷第二百三十七
唐紀五十三〔起柔兆閹茂（丙戌），盡屠維赤奮若（己丑）六月，凡三年有奇。〕
憲宗昭文章武大聖至神孝皇帝上之上〔諱淳，改為純，順宗長子。通鑑書唐諸帝諡號，自玄宗已下，皆以葬陵諡冊為正。帝本諡曰聖神章武孝皇帝，大中三年平河湟，始追崇諡號曰昭文章武大聖至神孝皇帝。中、睿之後，唯順、憲、宜有尊崇諡號，故因而書之。〕
元和元年（丙戌、八〇六）
1春，正月，丙寅朔，上帥羣臣詣興慶宮上上皇尊號。〔從百官之請也。帥，讀曰率。上，時掌翻。〕
2丁卯，赦天下，改元。
3辛未，以鄂嶽觀察使韓皋為奉義節度使。〔德宗貞元十九年名安黃軍曰奉義。〕癸酉，以奉義留後伊宥為安州刺史兼安州留後。宥，慎之子也。壬午，加成德節度使王士真同平章事。
4甲申，上皇崩於興慶宮。〔年四十六。〕
5劉闢既得旌節，〔去年以闢知西川節度，見上卷。〕志益驕，求兼領三川，上不許。闢遂發兵圍東川節度使李康於梓州，〔東川節度使，領梓、劍、綿、普、陵、榮、遂、合、渝、瀘等州，治梓州。梓州，漢郪縣地，劉禪置東廣漢郡。梁武陵王紀置新州，隋為梓州。舊志：梓州至京師二千九十里。宋白曰：梓州，取梓潼江為名。〕欲以同幕盧文若為東川節度使。推官莆田林蘊力諫闢舉兵，〔武德五年，分南安置莆田縣，時屬泉州。風俗通曰：林姓，林放之後。孫愐曰：周平王次子林開之後。魯有林放、林雍，齊有林元。〕闢怒，械繫於獄，引出，將斬之，陰戒行刑者使不殺，但數礪刃於其頸，〔數，所角翻。〕欲使屈服而赦之。蘊叱之曰：「豎子，當斬即斬，我頸豈汝砥石邪！」闢顧左右曰：「真忠烈之士也！」乃黜為唐昌尉。〔儀鳳元年，分九隴、導江、郫，置唐昌縣，屬彭州。九域志：在州西二十八里。〕
上欲討闢而重於用兵，〔謂以用兵為重事，不敢輕試也。〕公卿議者亦以為蜀險固難取，杜黃裳獨曰：「闢狂戇書生，〔戇，竹巷翻。〕取之如拾芥耳！臣知神策軍使高崇文勇略可用，願陛下專以軍事委之，勿置監軍，闢必可擒。」上從之。翰林學士李吉甫亦勸上討蜀，上由是器之。〔器，所以適用；器之者，知其可用。〕戊子，命左神策行營節度使高崇文將步騎五千為前軍，〔考異曰：實錄雲「為左軍。」按有左必有石，而云李元奕為次軍，則崇文必前軍也。〕神策京西行營兵馬使李元奕將步騎二千為次軍，與山南西道節度使嚴礪同討闢。時宿將名位素重者甚眾，皆自謂當徵蜀之選；及詔用崇文，皆大驚。〔高崇文雖不足以望韓信，而亦能動時人之驚者，所居之地然也。〕
上與杜黃裳論及藩鎮，黃裳曰：「德宗自經憂患，務為姑息，不生除節帥；〔帥，所類翻。〕有物故者，先遣中使察軍情所與則授之。中使或私受大將賂，歸而譽之，〔譽，音餘。〕即降旄鉞，未嘗有出朝廷之意者。階下必欲振舉綱紀，宜稍以法度裁製藩鎮，則天下可得而理也。」上深以為然，於是始用兵討蜀，以至威行兩河，皆黃裳啟之也。〔史言杜黃裳開憲宗削平藩鎮之略，其功不在裴度下。〕
高崇文七長武城，練卒五千，常如寇至，卯時受詔，辰時即行，器械糗糧，〔熬，去久翻。熬米麥為糗。〕一無所闕。甲午，崇文出斜谷，〔斜，昌遮翻。谷，音浴，又如字。〕李元奕出駱谷，同趣梓州。崇文軍至興元，軍士有食於逆旅，折人心筋者，崇文斬之以徇。〔折，而設翻。〕
劉闢陷梓州，執李康。二月，嚴礪拔劍州，斬其刺史文德昭。〔嚴礪先拔劍州，故高崇文因以鼓行入蜀礪之功為不可揜矣。守白曰：劍州，漢廣漢之梓潼縣。華陽國志雲：諸葛亮相蜀鑿石架空，為飛閣以通蜀、漢。晉以其地入梓潼郡，梁為安州。西魏伐蜀，先下安州，因克成都，改安州為始州，唐先天二年改為劍州。舊志：劍州至京師一千六百六十二里。〕
6奚王誨落可入朝。丁酉，以誨落可為饒樂郡王，遣歸。〔樂，音洛。〕
7癸丑，加魏博節度使田季安同平章事。
8戊午，上與宰相論「自古帝王，或勤勞庶政，或端拱無為，互有得失，何為而可﹖」杜黃裳對曰：「王者上承天地宗廟，下撫百姓四夷，夙夜憂勤，固不可自暇自逸。然上下有分，〔分，扶問翻。〕紀綱有敘；苟慎選天下賢材而委任之，有功則賞，有罪則刑，選用以公，賞刑以信，則誰不盡力，何求不獲哉！明主勞於求人而逸於任人，此虞舜所以能無為而治者也。〔孔子曰：「無為而治者，其舜也歟！」治，直夷翻。〕至於【章：十二行本「於」下有「簿書」二字；乙十一行本同；孔本同；退齋校同。】獄市煩細之事，反有司存，非人主所宜親也。昔秦始皇以衡石程書，〔史記盧生曰：始皇天性剛戾，天下之事 無子大皆決於主上，至以衡石程書，日夜有程，不中程者不得休息。〕魏明帝自按行尚書事，〔見七十二卷太和六年。行，下孟翻。〕隋文帝衛士傳餐，〔事見一百 九十三卷太宗貞觀四年。〕皆無補於當時，取譏於後來，其耳目形神非不勤且勞也，所務非其道也。夫人主患不推誠，人臣患不竭忠。苟上疑其下，下欺其上，將以 求理，〔理，治也。〕不亦難乎！」上深然其言。
9三月，丙寅，以神策行營、京西【章：十二行本作「京西行營」；乙十一行本同；孔本同。】節度使範希朝為右金吾大將軍。
10高崇文引兵自閬州趣梓州，〔九域志：閬州，西南至州三百餘裏。趣，七喻翻。〕劉闢將邢引兵遁去，崇文人屯梓州。闢歸李康於崇文以求自雪，崇文以康敗軍失守，斬之。〔考異曰：劉崇遠金華子雜編曰：「高駢在淮海、周寶在浙西為節度仗，相與有隙。駢忽遣使悔敘離絕，願復和好，請境會於金山。寶謂其使者曰：『我非李康，更要作家門功勳，欺誑朝廷邪！』註雲：「元和中，李康鎮東川，傳有異志。駢祖崇文鎮西川，乃偽設鄰好，康不防備，來會於境，為崇文所斬。」補國史曰：「劉闢舉兵下東蜀，連帥李康棄城奔走。崇文下劍閣日，長子日暉不當矢石，欲戮之以勵眾。師次綿州，斬李康。疏康擅離徵鎮，不為拒敵。」註雲：「當時議論雲，康任懷州刺史日，杖殺武陟尉，即崇文判官宋君平之父，乘此事為之復讎。」按金華子言，固不知李康為劉闢所圍事，而云崇文誘誅之。補國史又不知被擒事，而云棄城走。此皆得於傳聞，不可為據。今從舊傳。〕丙子，嚴礪奏克梓州。丁丑，制削奪劉闢官爵。
11初，韓全義入朝，以其甥楊惠琳知夏綏留後。〔朝，宜遙翻。夏，戶雅翻。〕杜黃裳以全義出征無功，驕蹇不遜，直令致仕；〔事見上卷永貞元年。〕以右驍衛將軍李演為夏綏節度使。惠琳勒兵拒之，表稱「將士逼臣為節度使。」河東節度使嚴綬表請討之，詔河東、天德軍合擊惠琳，綬遣牙將阿跌光進及弟光顏將兵赴之。〔阿，烏葛翻。跌，徒結翻。〕光進本出河曲步落稽，兄弟在河東軍皆以勇敢聞。〔考異曰：舊李光進傳曰：「肅宗自靈武觀兵，光進從郭子儀破賊收兩京。上元初，郭子儀為朔方節度，用光進為都知兵馬使，尋遷渭北節度使。大曆四年，葬母於京城南原，將相致祭者凡四十四幄。」此乃李光弼弟光進事也，而劉昫置之此傳下，乃雲「元和四年範希朝救易定，表光進為馬步都虞候。」其疏謬如此。〕辛巳，夏州兵馬使張承金斬惠琳，傳首京師。
12東川帶節度使韋丹至漢中，表言「高崇文客軍遠鬬，無所資，若與梓州，綴其士心，必能有功。」夏，四月，丁酉，以崇文為東川節度副使、知節度事。〔考異曰：實錄於此雲為東川節度使，至十月除西川時，則雲東川節度副使知節度事，蓋此時誤也。〕
13潘孟陽所至，專事遊晏，從僕二百人，多納賄賂；〔從，才用翻。〕上聞之，甲辰，以孟陽為大理卿，罷其度支、鹽鐵轉運副使。〔潘孟陽出使見上捲上年。〕
14丙午，策試制舉之士，〔歐陽修曰：唐選舉之制，天子自詔曰制舉，所以待非常之才焉。〕於是校書郎元稹、〔稹，止忍翻。〕監察御史獨孤鬱、校書郎下邽白居易、前進士蕭俛、沈傳師出焉。鬱，及之子；〔獨孤及見二百二十三卷代宗永泰元年。〕俛，華之孫；〔蕭華見二百二卷肅宗上元二年。〕傳師，既濟之子也。〔沈既濟見二百二十三卷代宗大曆十四年。〕
15杜佑請解財賦之職，仍舉兵部侍郎、度支使、鹽鐵轉運副使李巽自代。丁未，加佑司徒，罷其鹽鐵轉運使，以巽為度支、鹽鐵轉運使。自劉晏之後，居財賦之職者，莫能繼之。巽掌使一年，〔掌使，言掌使職也。使，疏吏翻。〕徵課所入，類晏之多，明年過之，又一年加一百八十萬緡。〔然則李巽勝劉晏乎！曰：不如也。晏猶有遺利在民，巽則盡取之也。〕
16戊申，加隴右經略使、秦州刺史劉澭保義軍節度使。〔鳳翔普潤縣，先置隴右軍，今改名保義軍。澭，於容翻，又於用翻。〕
17辛酉，以元稹為左【章：十二行本「左」作「右」；乙十一行本同；孔本同。】拾遺，【章：十二行本「遺」下有「獨孤鬱為左拾遺」七字；乙十一行本同；孔本同；張校同；退齋校同。】白居易為盩厔尉、集賢校理，蕭俛為右拾遺，〔集賢校理，開元八年置。俛，音免。〕沈傳師為校書郎。
稹上疏論諫職，〔考異曰：稹自敘及新傳，先上教本書，論諫職在後。今從舊傳。〕以為：「昔太宗以王珪、魏徵為諫官，宴遊寢食未嘗不在左右，又命三品以上入議大政，必遣諫官一人隨之，以參得失，〔見一百九十二卷太宗貞觀元年。〕故天下大理。〔大理，猶言大治也。〕今之諫官，大不得豫召見，次不得參時政，排行就列，朝謁而已。〔行，戶剛翻。〕近年以來，正牙不奏事，〔德宗貞元十八年，罷正牙奏事，事見上卷。〕庶官罷巡對，〔巡對，猶今雲轉對。貞元十七年，令常參官每日引見二人，訪以政事，謂之巡對。至元和元年，武元衡奏曰：「正衙已有待制官兩員，貞元七年又有次對；難議兩置。」詔「今後每坐日兩人待制正衙，退後於延英候對；中書、門下、御史臺官依故事，並不待制。」則是自正衙待制以外，凡德宗所置次對皆罷矣。宋白曰：貞元七年，令常參官日二人引見，謂之巡對。二十一年，御史中丞李鄘奏：「準貞元七年敕，常參官並令依次對者。伏以朝夕承命，已有待制官兩員，足備顧問。今更置次對，恐煩聖聽。」敕「宜停」。〕諫官能舉職者，獨誥命有不便則上封事耳。君臣之際，諷諭於未形，籌畫於至密，尚不能回至尊之盛意，況於既行之誥令，已命之除授，而欲以咫八之書收絲綸之詔，誠亦難矣。〔記曰：王言如絲，其出如綸。王言如綸，其出如綍。〕願陛下時於延英召對，使盡所懷，豈可寘於其位而屏棄疏賤之哉！」〔屏，必郢翻，又卑正翻。〕
頃之，復上疏，〔復，扶又翻。〕以為：「理亂之始，必有萌象。開直言，廣視聽，理之萌也。甘諂諛，蔽近習，亂之象也。自古人君即位之初，必有敢言之士，人君苟受而賞之，則君子樂行其道，【章：十二行本「道」下有「競為忠讜」四字；乙十一行本同；退齋校同。】小人亦貪得其利，不為回邪矣。〔元稹此二語，蓋自道出心事也。樂，音洛。〕如是，則上下之志通，幽遠之情達，欲無理得乎！〔理，治也；與亂對言。〕苟拒而罪之，則君子卷懷括囊以保其身，〔孔子曰：邦無道，則可卷而懷之。易坤之六四曰：括囊，無咎無譽。文言曰：天地閉，賢人隱。易曰：括囊，無咎無譽，蓋言謹也。括，結也，方言云，閉也。〕小人阿意迎合以竊其位矣。如是，則十步之事，皆可欺也，欲無亂得乎！昔太宗初即政，孫伏伽以小事諫，太宗喜，厚賞之。〔見一百九十五卷貞觀十二年。〕故當是時，言事者惟患不深切，未嘗以觸忌諱為憂也。太宗豈好逆意而惡從欲哉﹖〔好，呼到翻。惡，烏路翻。〕誠以順適之快小，而危亡之禍大故也。陛下踐阼，今以周歲，〔以，當作已。〕【章：乙十一行本正作「已」；孔本同。】未聞有受伏伽之賞者。臣等備位諫列，曠日彌年，不得召見，每就列位，屏氣鞠躬，不敢仰視，又安暇議得失，獻可否哉！供奉官尚爾，況疏遠之臣乎！〔兩省官，自遺、補以上，皆供奉官也。屏，卑郢翻。〕此蓋羣下因循之罪也。」因條奏請次對百官、復正牙奏事、禁非時貢獻等十事。
稹又以貞元中王伾、王叔文以伎術得幸東宮，永貞之際幾亂天下，〔伎渠綺翻。幾，居希翻。〕上書勸上早擇脩正之士使輔導諸子，以為：「太宗自為藩王，與文學清脩之士十八人居。〔事見一百八十九卷高祖武德四年。〕後代太子、諸王，雖有僚屬，日益疏賤，至於師傅之官，非眊聵廢疾不任事者，〔眊，莫報翻，目昏也。聵，五怪翻，耳聾也。任，音壬。〕則休戎罷帥不知書者為之。〔帥，所類翻。〕其友諭贊議之徒，尤為冗散之甚，〔按唐制：王府有諮議參軍、有友，有文學。元稹所謂友諭贊議者，蓋謂友以諭教，諮議則贊議也。冗散之官，今謂之閒慢差遣。冗，而隴翻。散，蘇旱翻。〕搢紳皆恥由之。就使時得僻老儒生，越月踰時，僅獲一見，又何暇傅之德義，納之法度哉！夫以匹士愛其子，猶知求明哲之師而教之，況萬乘之嗣，繫四海之命乎！」〔乘，繩證翻。〕上頗嘉納其言，時召見之。
18壬戌，邵王約薨。〔約，上弟也。〕
19五月，丙子，以橫海留後程執恭為節度使。
20庚辰，尚書左丞、同平章事鄭餘慶罷為太子賓客。
21辛卯，尊太上皇后為皇太后。
22劉闢城鹿頭關，連八柵，屯兵萬餘人以拒高崇文。六月，丁酉，崇文擊敗之。〔敗，補邁翻。〕闢置柵於關東萬勝堆。戊戌，崇文遣驍將範陽高霞寓攻奪之，下瞰關城；〔瞰，古濫翻。〕凡八戰皆捷。
23加盧龍節度使劉濟兼侍中。己亥，加平盧節度使李師古兼侍中。
24庚子，高崇文破劉闢於德陽；〔武德三年，分雒縣置德陽縣，屬漢州。丸域志：在州東北八十五里。〕癸卯，又破之於漢州；嚴礪遺其將嚴秦破闢眾萬餘人於綿州石碑谷。〔九域志：漢州綿竹縣有石碑鎮。意「州」字蓋「竹」字之誤也。〕
25初，李師古有異母弟曰師道，常疏斥在外，不免貧窶。〔窶，其矩翻。〕師古私謂所親曰：「吾非不友於師道也，吾年十五擁節旄，自恨不知稼穡之艱難。況師道復減吾數歲，〔復，扶又翻。〕吾欲使之知衣食之所自來，且以州縣之務付之，計諸公必不察也。」及師古疾篤，師道時知密州事，好畫及觱篥。〔好，呼到翻。畫　卦翻。觱，壁吉翻。篥，力質翻。胡人吹葭管，謂之觱篥。樂府雜錄：觱篥，葭管也，卷蘆為頭，截竹為管，出於胡地。製法角音，九孔漏聲，五音。唐編入鹵簿，名為笳管；用之雅樂，以為雅管；六竅之制，則為鳳管。旋宮轉器，以應律者也。杜佑曰：觱篥，一名悲篥，出於胡中，其聲悲。東夷有以卷桃皮為之者。亦出南蠻。又樂府雜錄曰：觱篥，本龜茲樂。〕師古謂判官高沐、李公度曰：「迨吾之未亂也，〔迨，及也。疾病則亂。〕欲有問於子。我死，子欲奉誰為帥乎﹖」二人相顧未對。師古曰：「豈非師道乎﹖人情誰肯薄骨肉而厚他人，顧置帥不善，則非徒敗軍政也，〔帥，所類翻；下同。敗，蒲邁翻。〕且覆吾族。師道為公候子孫，不務訓兵理人，專習小人賤事以為己能，果堪為帥乎﹖幸諸公審圖之！」閏月，壬戌朔，師古薨。沐、公度祕不發喪，潛逆師道於密州，奉以為節度副使。
26秋，七月，癸丑，高崇文破劉闢之眾萬人於玄武。〔劉昫曰：玄武，漢氐道地，晉改曰玄武。五代史志：玄武，舊曰伍城，後周置玄武郡；隋開皇初，廢郡改縣，曰玄武，唐屬梓州。九域志：在州西九十里。〕甲午，詔：「凡西川繼援之兵，悉取崇文處分。」〔處，昌呂翻。分，扶問翻。〕
27壬寅，葬至德大聖大安孝皇帝於豐陵，〔豐陵，在京兆富平縣東三十里甕金山。〕廟號順宗。
28八月，壬戌，以妃郭氏為貴妃。
29丁卯，立皇子寧為鄧王，寬為澧王，宥為遂王，察為深王，寰為洋王，寮為絳王，審為建王。〔此皆以當時州名為封國之名。〕
30李師道總軍務，久之，朝命未至。師道謀於將佐，或請出兵掠四境；高沐固止之，請輸兩稅，申官吏，行鹽法，〔以表謹事朝廷，不襲朝廷所為也。〕遣使相繼奉表詣京師。杜黃裳請乘其未定而分之；上以劉闢未平，己巳，以師道為平盧留後、知鄆州事。
31堂後主書滑渙久在中書，〔堂後主書，即今之堂後官也。滑，戶八翻，姓也。〕與知樞密劉光琦相結，宰相議事有與光琦異者，令渙達意，常得所欲，杜佑、鄭絪等皆低意善視之。鄭餘慶與諸相議事，渙旁指陳是非，餘慶怒叱之；未幾，罷相。四方賂遺無虛日，〔幾，居豈翻。遺，唯季翻。〕中書舍人李吉甫言其專恣，請去之。〔去，羌呂翻。〕上命宰相闔中書四門搜掩，〔闔，轄臘翻。〕盡得其姦狀，九月，辛丑，貶渙雷州司戶，〔未白曰：雷州，漢合浦郡之徐聞縣地，梁分置合州，大同末以合肥為合州，以此為南合州，唐改雷州。〕尋賜死；籍沒，家財凡數千萬。
32壬寅，高崇文又敗劉闢之眾於鹿頭關；〔敗，補邁翻。〕嚴秦敗劉闢之眾於神泉。〔神泉，漢涪城地，晉置西園縣。隋改為神泉縣，以縣西有泉能愈疾也；唐屬綿州。九域志：在州西北八十五里。〕河東將阿跌光顏將兵會高崇文於行營，愆期一日，〔愆，過也；愆期，過期也。〕懼誅，欲深入自贖，軍於鹿頭之西， 斷其糧道，〔斷，音短。〕城中憂懼。於是闢綿江柵將李文悅、〔綿水，在綿州雒縣東三十里，源出綿竹縣紫巖山。〕鹿頭守將仇良輔皆以城降於崇文；獲闢伲蘇 彊，士卒降者萬計。崇文遂長驅直指成都，所向崩潰，軍不留行；辛亥，克成都。劉闢、盧文若帥數十騎西奔吐蕃，〔帥，讀曰率。〕崇文使高霞寓等追之，及於羊灌田；〔彭州有羊灌田守捉。〕闢卦江不死，擒之。文若先殺妻子，乃繫石自沈。〔沈，持林翻。〕崇文入成都，屯於通衢，休息士卒，市肆不驚，珍貨山積，秋豪不犯，檻劉闢送京師。斬闢大將邢泚、館驛巡官沈衍，〔考異曰：林恩補國史曰：「衍與段文昌，闢逼令判案，禮同上，介亦接諸公候謁。崇文目段公曰：『公必為將相，未敢奉薦。』揖起。沈衍令梟首摽於驛門。二人誅賞之異，未曉其意何如也。」〕餘無所問。軍府事無巨細，命一遵韋南康故事，〔韋皋封南康郡王。〕從容指撝，一境皆平。〔從，千容翻。撝，許為翻。〕
初，韋皋以西山運糧使崔從知邛州事，劉闢反，從以書諫闢；闢發兵攻之，從嬰城固守；闢敗，乃得免。從融之曾孫也。〔崔融事武后，以文華著。〕
韋皋參佐房式、韋乾度、獨孤密、符載、鬱士美、段文昌等素服麻屨，銜土請罪；崇文皆釋而禮之，草表薦式等，厚贐而遣之。〔以貨財送行曰贐。〕目段文昌曰：「君必為將相，未敢奉薦。」載，廬山人；〔廬山，在江州尋陽，未嘗置縣。恐誤。〕式，琯之從子；〔房琯相肅宗。〕文昌，志玄之玄孫也。〔段志玄，唐初開國功臣。〕
闢有二妾，皆殊色，監軍請獻之，崇文曰：「天子命我討平兇豎，當以撫百姓為先，遽獻婦人以求媚，豈天子之意邪！崇文義不為此。」乃以配將吏之無妻者。〔史言高崇文受命專徵，有可稱者。〕
杜黃裳建議徵蜀及指受高崇文方略，〔「受」，當作「授」。〕皆懸合事宜。崇文素憚劉澭，〔時京西諸鎮諸將，劉澭持軍號為嚴整，故崇文憚之。〕黃裳使謂之曰：「若無功，當以劉澭相代。」故能得其死力。及蜀平，宰相入賀，上目黃裳曰：「卿之功也！」
33辛巳，詔徵少室山人李渤為左拾遺；〔少室山，在河南登封縣。少，詩沼翻。〕渤辭疾不至，然朝政有得失，渤輒附奏陳論。〔朝，宜遙翻。〕
34冬，十月，甲子，易定節度使張茂昭入朝。
35制割資、簡陵、榮昌、瀘六州隸東川。〔資州，漢資中縣地，隋置資陽郡，唐為資州。乾元二年，分資、瀘、普、合四州之境置昌州。〕房式等未至京師，皆除省寺官。〔史言憲宗急於收拾人才以安反側。〕丙寅，以高崇文為西川節度使。戊辰，以嚴礪為東川節度使。
庚午，以將作監柳晟為山南西道節度使。晟至漢中，府兵討劉闢還，未至城，〔府兵，漢中之兵也。唐以漢中為興元府，故謂之府兵，非唐初所謂府兵也。〕詔復遣戍梓州；軍士怨怒，脅監軍，謀作亂。晟聞之，疾驅入城，慰勞之，〔復扶又翻；下可復同。勞，力到翻。〕既而問曰：「汝曹何以得成功﹖」對曰：「誅反者劉闢耳。」晟曰：「闢以不受詔命，故汝曹得以立功，豈可復使他人誅汝以為功邪﹖」眾皆拜謝，請詣戍所如詔書。軍府由是獲安。
36壬申，【章：十二行本「申」作「午」；乙十一行本同；孔本同；張校雲缺「任午」二字。】以平盧留後李師道為節度使。
37戊子，劉闢至長安，並族黨誅之。
38武寧節度使張愔有疾，上表請代。十一月，戊申，徵愔為工部尚書，以東都留守王紹代之，〔王紹本名純，避上名改焉。〕復以濠、泗二州隸武寧軍。〔分濠、泗二州見二百三十五卷德宗貞元十六年。〕徐人喜得二州，故不為亂。
39丙辰，以內常侍吐突承璀為左神策中尉。〔璀，七罪翻。〕承璀事上於東宮，以幹敏得幸。〔為承璀喪師其甚幾於亂國張本。〕
40是歲，回鶻入貢，始以摩尼偕來，於中國置寺處之。〔回鶻之摩尼，猶中國之僧也；其教與一竺又異。按唐書會要十九卷：回鶻可汗王令明教僧進法入唐。大曆三年六月二十九日，敕賜回鶻摩尼，為之置寺，賜額為大雲光明。六年正月，敕賜荊、洪、越等州各置大雲光明寺一所。唐史補卷：蕃人常與摩尼僧議政，京城為之立寺。其法，日晚乃食，飲水茹葷而不食乳酪。其大摩尼，數年一度來往本國，小者年轉。唐史回鶻列傳：元和初，再朝獻，始以摩尼至，日晏乃食。可汗常與甘國也。處，昌呂翻。〕其法日晏乃食，食葷而不食湩酪。〔葷，許雲翻，辛臭菜也。湩，多貢翻，乳汁也。〕回鶻信奉之，可汗或與議國事。
二年（丁亥、八○七）
1春，正月，辛卯，上祀圜丘；赦天下。
2上以杜佑高年重德，禮重之，常呼司徒而不名。佑以老疾，請致仕；詔令佑每月入朝不過再三，因至中書議大政；他日聽歸樊川。〔杜佑治亭觀於樊川，與賓客置酒為樂。〕
3門下侍郎、同平章事杜黃裳，有經濟大略而不脩小節，故不得久在相位。乙巳，以黃裳同平章事，充河中、晉、絳、慈、隰節度使。己酉，以戶部侍郎武元衡為門下侍郎，翰林學士李吉甫為中書侍郎，並同平章事。吉甫聞之感泣，謂中書舍人裴垍曰：「吉甫流落江、淮、踰十五年，〔德宗貞元七年，竇參貶，陸贄相，疑吉甫黨於參，貶明州長史。至是為相，凡十六年。垍，其冀翻。〕一旦蒙恩至此。思所瓜報德，惟在進賢，而朝廷後進，罕所接識，君有精鑒，願悉為我言之。」〔為，於偽翻。〕垍取筆疏三十餘人；數月之間，選用略盡。當時翕然稱吉甫為得人。
4二月，癸酉，邕州奏破黃賊，獲其酋長黃承慶。〔黃賊，西原洞蠻也。酋，慈由翻。長，知兩翻。〕
5夏，四月，甲子，以右金吾大將軍範希朝為朔 方、靈、鹽節度使，以右神策、鹽州、定遠兵隸焉，〔定遠軍，本屬靈州。靈、鹽接境，相距三百里，定遠軍在黃河北岸，蓋分戍鹽州也。又按守白續通典：左神 策，京西北八鎮，普潤鎮、崇信城、定平鎮、□□□、歸化城、定遠城、永安城、郃陽縣也。右神策五鎮，奉天鎮、麟遊鎮、良原鎮、慶州鎮、懷遠城也。今日右神策，豈懷遠兵歟？鹽州前上得專奏事朝廷，今復屬朔方。〕以革舊弊，任邊將也。〔範希朝自宿衛出帥，故言以革任邊將之弊。〕
6秋，八月，劉濟、王士真、張茂昭爭私隙，迭相表請加罪。戊寅，以給事中房式為幽州、成德、義武宣慰使，和解之。〔宋白曰：乾元元年，戶部尚書李峘除都統淮南、江東、江西節度觀察宣慰處置使。宣慰之名始此。〕
7九月，乙酉，密王綢薨。〔綢，上弟也。〕
8夏、蜀既平，〔夏，楊惠琳。蜀，劉闢。〕藩鎮惕息，〔言惕惕危懼，苟延氣息也。〕多求入朝。鎮海節度使李錡亦不自安，求入朝；上許之，遣中使至京口慰撫，且勞其將士。〔勞，力到翻。〕錡雖署判官王澹為留後，實無行意，屢遷行期，澹與敕使數勸諭之；〔數，所角翻。〕錡不悅，上表稱疾，請至歲暮入朝。上以問宰相，武元衡曰：「陛下初即政，錡求朝得朝，求止得止，可否在錡，將何以令四海！」上以為然，下詔徵之。錡詐窮，遂謀反。
王澹既掌留務，〔掌留務者，掌留務者，掌留後事務。〕於軍府頗有制置，錡益平，密諭親兵使殺之。會頒冬服，〔唐養兵之制，有春衣、冬衣。〕錡嚴兵坐幄中，澹與敕使入謁，有軍士數百譟於庭曰：「王澹何人，擅主軍務！」曳下，臠食之；大將趙琦出慰止，又臠食之；注刃於敕使之頸，詬詈，將殺之；〔詬，許候翻；又苦候翻。〕錡陽驚，救之。
冬，十月，己未，詔徵錡為左僕射，以御史大夫李元素為鎮海節度仗。庚申，錡表言軍變，殺留後、大將。先是錡選腹心五人為所 部五州鎮將，〔先，悉薦翻。〕姚志安處蘇州，李深處常州，趙惟忠處湖州，丘自昌處杭州，高肅處睦州，〔處，昌呂翻；下處置同。〕各有兵數千，伺察刺史動 靜。〔伺，相吏翻。〕。至是，錡各使殺其刺史，遣牙將庾伯良將兵三千治石頭。【章：十二行本「頭」下有「城」字；乙十一行本同；退齋校同。】治，直之翻，脩治也。〕常州刺史顏防用客李雲計，矯制稱招討副使，斬李深，傳檄蘇、杭、湖、睦，請同進討。湖州刺史辛祕潛募鄉閭子弟數百，夜襲趙惟忠營，斬之。蘇州刺史李素為姚志安所敗，〔敗，補邁翻。〕生致於錡，具桎梏釘於船舷，〔釘，丁定翻。舷，胡田翻。船邊曰舷。〕未及京口，會錡敗，得免。
乙丑，制削李錡官爵及屬籍。〔李錡，宗室也，故著於屬籍。〕以淮南節度使王鍔統諸道兵為招討處置使；徵宣武、義寧、武昌兵〔此時無義寧軍；新書作「武寧」，當從之。鍔，五各翻。〕並淮南、宣歙兵俱出宣州，〔淮南兵與宣歙兵會於宣州界，乘上流之勢以臨京口。是時，宣州之地北盡當塗，至江滸。〕江西兵出信州，浙東兵出杭州，以討之。
9高崇文在蜀期年，一旦謂監軍曰：「崇文，河朔一卒，〔高崇文本幽州人。〕幸有功，致位至此。西川乃宰相迴翔之地，崇文叨居日久，豈敢自安！」屢上表稱「蜀中安逸，無所陳力，願效死邊陲。」〔考異曰：舊崇文傳曰：「崇文不通文字，厭大府案牘諮稟之煩，且以優富之地，無所陳力，乞居塞上以扞邊戍，懇疏累上。」舊式元衡傳曰：「崇文理軍有法，而不知州縣之政，上難其代者。」今從補國史，參以舊傳。〕上擇可以代崇文者而難其人。丁卯，以門下侍郎、同平章事武元衡同平章事，充西川節度使。〔考異曰：孫光憲北夢瑣言曰：「李德裕太尉未出學院，盛有詞藻，而不樂應舉。吉甫相，俾親表勉之。掌武曰：『好驢馬不入行。』由是以品子敘官也。吉甫相，以武相元衡同列，事多不謟，每退公，詞色不懌。掌武啟白曰：『此出之何難！』乃請修狄梁公廟。於是武相漸求出鎮。其智計已聞於早成矣。」今從實錄及舊傳。〕
10李錡以宣州富饒，欲先取之，遣兵馬使張子良、李奉仙、田少卿將兵三千襲之。三人知錡必敗，與牙將裴行立同謀討之。行文，錡之甥也，故悉知錡之密謀。三將營於城外，將發，召士卒諭之曰：「僕射反逆，官軍四集，常、湖二將繼死，其勢已蹙。今乃欲使吾輩遠取宣城，〔宣州宣城郡。〕吾輩何為隨之族滅！豈若去逆效順，轉禍為福乎！」眾悅，許諾，即夜，還趨城。〔趨，七喻翻；下兵趨、趨山同。〕行立舉火鼓譟，應之於內，引兵趨牙門。錡聞子良等舉兵，怒，聞行立應之，撫膺曰：「吾何望矣！」跣走，匿樓下。親將李鈞引挽強三百趨山亭，欲戰；行立伏兵邀斬之。錡舉家皆哭，左右執錡，裹之以幕，縋於城下，〔縋，馳偽翻。〕械送京師。挽強、蕃落爭自殺，屍相枕藉。〔錡養挽強、蕃落事見上卷德宗貞元十七年　枕，職任翻。藉，慈夜翻。〕癸酉，本軍以聞。〔本軍，為浙西軍。〕乙亥，羣臣賀於紫宸殿。〔紫宸殿，在宣政殿北。〕上愀然曰：〔愀，七小翻。〕「朕之不德，致宇內數有幹紀者，〔數，所角翻。〕朕之愧也，何賀之為！」
宰相議誅錡大功以上親，〔大功，謂從父兄、弟、姊、妹；以上，則翆親也。〕兵部郎中蔣又曰：」錡大功親，皆淮安靖王之後也。〔淮安王神通諡曰靖。〕淮安有佐命之功，陪陵、享廟，〔神通起兵以應義師，以功陪葬獻陵，配享高祖廟廷。〕豈可以末孫為惡而累之乎！」〔累，力瑞翻。〕又欲誅其兄弟，又曰：「錡兄弟，故都統國貞之子也，國貞死王事，〔事見二百二十二卷肅宗寶應元年。〕豈可使之不祀乎！」宰相以為然。巳，錡從父弟未州剌史銛等皆貶官流放。〔銛，思廉翻。〕。
十一月，甲申朔，錡至長安，上御興安門，〔唐大明宮南面五門，興安門西來第一門也。〕面詰之。對曰：「臣初不反，張子良等教臣耳。」上曰：「卿為元帥，子良等謀反，何不斬之，然後入朝﹖」錡無以對。乃並其子師回腰斬之。〔考異曰：實錄：「誅錡數日，上遣中使齋黃衣二襲，命有司收其屍並男，以庶人禮葬焉。」國史補曰：「李錡之擒也，得侍婢一人隨之。錡夜則裂襟自書莞榷之功，言為張子良所賣。教侍婢曰：『結之於帶。吾若從容奏對，必當為宰相、楊益節度；不得從容，當受極刑矣。我死，汝必入內，上必問汝，當以此進之。』及錡伏法，京城大霧三日不解，或聞鬼哭。憲宗又得帛書，頗疑其冤，內出黃衣二襲賜錡及子，敕京兆收葬。」按李錡驕逆，何冤之有！今從實錄。〕
有司請毀錡祖考冢廟，中丞盧坦上言：「李錡父子受誅，罪已塞矣。〔塞，悉則翻。〕昔漢誅霍禹，不罪霍光；〔誅霍禹見二十五卷漢宣帝地節四年。〕先朝誅房遺愛，不及房玄齡。〔誅房遺愛見一百九十九卷高宗永徽四年。〕康誥曰：『父子兄弟，罪不相及。』〔左傳晉胥臣引康誥之辭。今尚書康誥無有此語。〕況以錡為不善而罪及五代祖乎！」乃不毀。
有司籍錡家財輸京師。翰林學士裴垍、李絳上言，以為：「李錡僭侈，割剝六州之人以富其家，或枉殺其身而取其財。〔六州，潤、睦、常、蘇、湖、杭也。〕陛下閔百姓無告，故討而誅之，今輦金帛以輸上京，恐遠近失望。願以逆人資財賜浙西百姓，代今年租賦。」上嘉歎久之，即從其言。
11昭義節度使盧從史，內與王士真、劉濟潛通，而外獻策請圖山東，〔時魏博、恆冀在太行山之東。〕擅引兵東出。上召令還，【章：十二行本「還」下有「上黨」二字；乙十一行本同；孔本同；張校同；退齋校同。】從史託言就食邢、洺，不時奉詔；久之，乃還。〔考異曰：蔣階李司空論事曰：「絳奏：『從史比來事就彰露頗多，意不自安，務欲生事，所以曲陳利害，頻獻計謀，冀許用兵以求姑息。今請親領士馬，欲往邢、洺，假以就糧，實為動眾。去就之際，情狀可知。』」舊從史傳曰：「前年丁父憂，朝旨未議起復。屬王士真卒，從史竊獻誅承宗計以希上意，用是起授，委其成功。及詔下討賊，兵出，逗留不進，陰與承宗通謀，令軍士潛懷賊號。」按三年九月戊戌，李吉甫罷相，出鎮揚州。四年二月丁卯，鄭絪罷相。三月乙酉，王士真卒，承宗始襲位。四月壬辰，從史起復。若以從史山東就糧即請討承宗之時，則於時吉甫、絪皆已罷相，何得有譖絪之事！又貶從史制辭雲：「況頃年上請就食山東，及遺旋師，不時恭命，致動其眾，覬生其心。賴劉濟抗忠正之辭，使邪豎絕遲迴之計。加以徧毀鄰境，密疏事情，反覆百端，高下在手。」若是討承宗時朝廷不違其請，何嘗使之旋師！蓋李、鄭未罷之前，從史嘗毀鄰道，乞加徵討，因擅引兵出山東。朝廷命旋師，託以就食邢、洺，不時奉詔，但不知事在何年月日，所欲攻討者何人，劉濟有何辭而從史肯旋，今因李絳論李錡家財事並言之。新書雲「從史與承宗連和，有詔歸潞。」誤也。〕
他日，上召李絳對於浴堂，〔唐禁中有浴堂殿，德宗以來常居之。沈括曰：浴堂殿在翰林院北，翰林院別設北扉，以便於應召。按舊書裴延齡傳：德宗謂延齡曰：「朕所居浴堂院殿一偘，以年多之故，似有損蠹，欲換之未能。」以此知德宗常居浴堂殿也。程大昌曰：沈氏謂學士院北扉，為在浴堂之南，便於應召，此誤也。學士院在紫宸、蓬萊殿之西。浴堂殿自在紫宸之東，不在學士院南也。唐學士多對浴堂殿。李絳之極論中官，柳公權之濡紙繼燭，皆其地也。然自六典以及呂圖皆無此一殿。石林葉氏曰：學士院北扉者，浴堂之南，便於應召，此恐未審也。學士院之北為翰林院，翰林院之北為少陽院。設或浴堂在此，亦為寢殿、三殿之所間隔，不容有北門可以與之相屬也。館本唐圖則有浴堂殿，而殿之位置乃在綾綺殿南也。綾綺者，長安志曰，在蓬萊殿東也。而夫學士院者，自在蓬來正西也。東西既已相絕，中間多有別殿，無由有門可以相為南 北也。長安志嘗記浴堂門、浴堂殿、浴堂院矣，且曰文宗嘗於此殿召對鄭注，而於浴堂殿對學士焉。又別有浴堂院，亦同一處，可以知其必布大明矣，而不著其正在 何地。故予意館圖所記在綾綺殿南者，是也。而元稹承旨廳記又有可證者，其說曰：乘輿奉郊廟，則承旨得乘廄馬，自浴殿由內朝以從。若外賓進見於麟德，則止直 禁中以俟。夫內朝也者，紫宸殿也。唐之郊廟皆在都城之南，人主有事郊廟，若非自丹鳳門出，必由承天門出，決不向後迂出西銀臺門也。則浴堂之可趨內朝也，內朝之必趨丹鳳門也，其理固已可必矣；又謂殿在蓬萊殿東，即與紫宸殿相屬，又可必矣。然則館圖位置，其與元稹所記殆相發揮，大可信也。至於外賓客見於麟德，則麟德並學士院東，則不待班從而可居院以待也。合二語以想事宜，則浴堂也必在紫宸殿東，而不在其西也。〕語之曰：「事有極異者，朕比不欲言之。〔語，失倨翻。比，毗至翻。〕朕與鄭絪議敕從史歸上黨，續徵入朝。絪乃泄之於從史，使稱上黨乏糧，就食山東。為人臣負朕乃爾，將何以處之﹖」〔處，昌呂翻。〕對曰：「審如此，滅族有餘矣！然絪、從史必不自言，陛下誰從得之﹖」上曰：「吉甫密奏。」絳曰：「臣竊聞搢紳之論，稱絪為佳士，恐必不然。或者同列欲專朝政，〔朝，直遙翻。〕疾寵忌前，願陛下更熟察之，勿使人謂陛下信饞也！」上良久曰：「誠然，絪必不至此。非卿言，朕幾誤處分。」〔幾，居希翻。處，昌呂翻。分，扶問翻。〕
上又嘗從容問絳曰：〔從，千容翻。〕「諫官多謗訕朝政，皆無事實，朕欲謫其尤者一二人以儆其餘，何如﹖」對曰：「此殆非陛下之意，必有邪臣以壅蔽陛下之聰明者。人臣死生，繫人主喜怒，敢發口諫者有幾！就有諫者，皆晝度夜思，朝刪暮減，比得上達，什無二三。〔度，徒洛翻。比，必利翻，及也。〕故人主孜孜求諫，猶懼不至，況罪之乎！如此，杜天下之口，非社稷之福也。」上善其言而止。
12羣臣請上尊號日睿聖文武皇帝；丙申，許之。
13盩厔尉、集賢校理白居易作樂府及詩百餘篇，規諷時事，流聞禁中；上見而悅之，召入翰林為學士。
14十二月，丙辰，上謂宰相曰：「太宗以神聖之資，羣臣進諫者猶往復數四，況朕寡昧，自今事有違，卿當十論，無但一二而已。」
15丙寅，以高崇文同平章事，充邠寧節度、京西諸軍都統。〔新志曰：天寶末，置天下兵馬元帥，都統朔方、河東、河北、平盧節度使。都統之名始於此。〕
16山南東道節度使於拐憚上英威，為子季友求尚主；〔為，於偽翻。〕上以皇如普寧公主妻之。〔普寧郡公主。容州普寧郡。妻，七細翻。〕翰林學士李絳諫曰：「拐，虜族；〔拐，於謹之裔孫。謹之先於慄磾，本姓勿忸於氏，從拓跋氏起於代北，故絳云然。〕季友，庶呩，不足以辱帝女，宜更擇高門美才。」〔更，工衡翻。〕上曰：「此非卿所知。」己卯，公主適季友，恩禮甚盛；拐出望外，大喜。頃之，上使人諷之入朝謝恩，拐遂奉詔。〔考異曰：實錄不見拐入朝月日，今因尚主終言之。〕
17是歲，李吉甫撰元和國計簿上之， 〔上，時掌翻。〕總計天下方鎮四十八，州府二百又十五，縣千四百五十三。其鳳翔、鄜坊、邠寧、振武、涇原、銀夏、靈鹽、河東、易定、頮博、鎮冀、範陽、滄 景、淮西、淄青等十五道七十一州不申戶口外，〔鳳翔、鄜坊、邠寧、振武、涇原、銀夏、靈鹽、河東皆被邊，易定、魏博、鎮冀、範陽、滄景、淮西、淄青皆藩鎮 世襲，故並不申戶口，納賦稅。夏，戶雅翻。〕每歲賦稅倚辦止於浙江東、西、宣歙、淮南、江西、鄂嶽、福建、湖南八道四十九州，一百四十四萬戶，比天寶稅戶 四分減三。〔宋白曰：國計簿比較數：天寶州郡三百一十五，元和見管總二百九十五，比較天寶應供稅州郡計少九十七；天寶戶總八百三十八萬五千二百二十三，元 和見在戶總二百四十四萬二百五十四，比較天寶數稅戶通計少百九十四萬四千六百九十九；天寶祖稅、庸、調每年計錢，粟、絹、布絲、綿約五千二百三十餘萬端、 匹、屯、貫、石，元和兩稅、榷酒、斛〈豆鬥〉、鹽利、茶利總三千五百一十五萬一千二百二十八貫、石，比較天寶所入賦稅計少一千七百一十四萬八千七百七十貫、石。 歙，書涉翻。〕天下兵仰給縣官者八十三萬餘人，〔仰，牛向翻。〕比天寶三分增一，大率二戶資一兵。其水旱所傷，非時調發，不在此數。〔水旱所傷，則量減賦 稅。非時調發，則出於常賦之外。調，徒約翻。〕
三年（戊子、八○八）
1春，正月，癸巳，羣臣上尊號曰睿聖文武皇帝；赦天下。「自今長吏詣闕，無得進奉。」知樞密劉光琦〔代宗永泰中，置內樞密使，以宦者為之， 初不置司局，但有屋三楹，貯文書而已。其職掌惟受表奏，於內中進呈。若人主有所處分，則宣付中書門下施行。後僖、昭時，楊復恭、西門季玄欲奪宰相權，乃於 堂狀後帖黃，指揮公事。〕奏分遣諸使齋赦詣諸道，意欲分其饋遺，〔使，疏吏翻；下同。遺，唯季翻。〕翰林學士裴垍、李絳奏「敕使所至煩擾，不若但附急 遞。」〔急遞，古之傳遽，馳驛兼程而行。〕上從之。光琦稱舊例，上曰：「例是則從之，苟為非是，柰何不改！」
2臨涇鎮將郝玼〔玼，音此，又且禮翻。〕以臨涇地險要，水草美，吐蕃將入寇，必屯其地，言於涇原節度使段祐，〔考異曰：舊傳作「段佐」，新傳作「佑」今從實錄。〕奏而城之，自是涇原獲安。〔安、史亂後，原州沒於吐蕃，是後遂以臨涇為理所。〕
3二月，戊寅，鹹安大長公主薨於回鶻。〔蓬州，鹹安郡。德宗貞元四年，鹹安公主下嫁回鶻，見二百三十三卷。長，知亮翻。〕三月，回鶻騰裏可汗卒。
4癸巳，郇王總薨。〔總，上弟也。〕
5辛亥，御史中丞盧坦奏彈前山南西道節度使柳晟、前浙東觀察使閻濟美違赦進奉。〔彈，唐於翻。彈其違是年正月癸巳之赦也。考異曰：舊晟傳曰：「罷鎮入朝，以違詔進奉為御史元稹所劾；詔宥之。」今從實錄。舊濟美傳：「自福建觀察使復為浙西觀察使。」新傳曰，「自福建觀察使徙浙西。」罷浙西也，方　遇見詔而貢獻無所還，故帝為言之。今據實錄雲：「離越州後，方見赦文。」則是浙東。新、舊傳誤也。〕上召坦褒慰之，曰：「朕已釋其罪，不可失信。」坦曰：「赦令宣佈海內，陛下之大信也。晟等不畏陛下法，柰何存小信棄大信乎！」上乃命歸所進於有司。
6夏，四月，上策試賢良方正直言極諫舉人，伊闕尉牛僧孺、陸渾尉皇甫湜、〔陸渾縣，春秋陸渾戎所居也。東魏置伊川郡，領南陸渾縣，隋開皇初廢，改縣曰伏流，大業初改曰陸渾，唐屬洛州。〕前進士李宗閔皆指陳時政之失，無所避；〔李宗閔擢進士，調華州參軍，故曰前進士。〕吏部侍郎楊於陵、〔於，音烏。〕吏部員外郎韋貫之為考策官，貫之署為上第。上亦嘉之，詔【章：十二行本「詔」上有「乙丑」二字；乙十一行本同；孔本同；退齋校同；張校同，雲無註本亦無。】中書優與處分。〔處，昌呂翻。分，扶問翻。〕李吉甫惡其言直，〔惡，烏路翻。〕泣訴於上，且言「翰林學士裴垍、王涯覆策。〔審考為覆。〕湜，涯之甥也，涯不先言，垍無所異同。」上不得已，罷垍、涯學士，垍為戶部侍郎，涯為都官員外郎，貫之為果州刺史。後數日，貫之再貶巴州刺史，涯貶虢州司馬。〔舊志：果州，至京師二千五百二十八里；巴州，二千三百六十里；虢州，四百二十里。〕乙亥，以楊於陵為嶺南節度使，亦坐考策無異同也。僧孺等久之不調，〔調，徒釣翻。〕各從闢於藩府。僧孺，弘之七世孫；〔牛弘相隋。〕宗閔，元懿之玄孫；〔鄭王元懿，高祖之子。〕貫之，福嗣之六世孫；〔韋福嗣見一百八十二卷隋煬帝大業九年。韋貫之本名淳，避上名改焉。〕湜，睦州新安人也。〔新安，漢仃縣地。江左置新安郡，隋廢郡為縣，大業初改為雉山，唐文明元年復為新安，開元二十年改為還淳，永貞元年避上名改為清溪。此雲新安，史依舊縣名。〕
7丁丑，罷五月朔宣政殿朝賀。〔唐制：元正、冬至於正牙受朝賀。至貞元七年，敕每年五月一日御宣政殿與文武百寮相見，京官九品以上，外官因朝奏在京者，並宜就列。本以五月一日陰生，臣子道長，君父道衰，非善月也，因創是日相見之儀。〕
8以荊南節度使裴均為右僕射。均素附宦官得貴顯，為僕射，自矜大。嘗入朝，踰位而立；中丞盧坦揖而退之，均不從。坦曰：「昔姚南仲為僕射，位在此。」均曰：「南仲何人﹖」坦曰：「是守正不交權倖者。」坦尋改右庶子。〔裴均惡之也。〕
9五月，翰林學士、左拾遺白居易上疏，以為：「牛僧孺等直言時事，恩獎登科，而更遭斥逐，並出為關外官，〔牛僧孺等從闢於藩府，故以為關外官。〕楊於陵等以考策敢收直言，裴垍等以覆策不退直言，皆坐譴謫。盧坦以數舉職事黜庶子。〔數，所角翻。〕此數人皆今之人望，天下視其進退以卜時之否臧者也。〔否，音鄙。〕一旦無罪悉疏棄之，上下杜口，眾心洶洶，陛下亦知之乎﹖且陛下既下詔徵之直言，索之極諫，〔索，山客翻。〕僧孺等所對如此，縱未能推而行之，又何忍罪而斥之乎！昔德宗初即位，亦徵直言極諫之士，策問天旱，穆質對雲：『兩漢故事，三公當色；卜式著議，弘羊可烹。』德宗深嘉之，自畿尉擢為左補闕。〔京兆府除兩赤縣外，餘為畿縣。唐制：凡置都，其郭下縣為赤縣，餘縣亦為畿縣。〕今僧孺等所言未過於穆質，而遽斥之，臣恐非嗣祖宗之道也！」質，寧之子也。〔穆寧與顏真卿同討安祿山。〕
10丙午，冊回鶻新可汗為愛登裏囉汨密施合毗伽保義可汗。
11西原蠻酋長黃少卿請降；六月，癸亥，以為歸順州剌史。〔黃少卿反見二百三十四卷德宗貞元十年。〕
12沙陀勁勇冠諸胡，吐蕃置之甘州，〔沙陀降吐蕃見二百三十三卷貞元六年。冠，古玩翻。〕每戰，以為前鋒。回鶻攻吐蕃，取涼州；吐蕃疑沙陀貳於回鶻，欲遷之河外。沙陀懼，酋長朱邪盡忠與其子執宜謀復自歸於唐，〔復，扶又翻。〕遂帥部落三萬，循烏德鞬山而東。〔帥，讀曰率；下同。烏德鞬山在回鶻牙帳之西，甘州東北。史炤曰：唐曆雲即鬱督軍山，虜語兩音也。鞬，居言翻。〕行三日，吐蕃追兵大至，自洮水轉戰至石門，〔水經註：洮水至枹罕入河。枹罕，唐為河 州。石門水，在高平縣西八十里，唐於此置石門關，在原州平高縣界。〕凡數百合；盡忠死，士眾死者太半。執宜師其餘眾猶近萬人，騎三千，詣靈州降。〔近，其 靳翻。考異曰：趙鳳後唐懿祖紀年錄曰：「懿祖諱執宜，烈考諱盡忠，自曾祖入覲，復典兵於磧北。德宗貞元五年，回紇葛祿部及白眼突厥叛回紇忠貞可汗，附於吐 蕃，因為鄉導，驅吐蕃之眾三十萬寇我北庭。烈考謂忠貞可汗曰：『吐蕃前年屠陷靈、，聞唐天子欲與贊普和親，可汗數世有功，尚主，恩若驕兒，若贊普有寵於唐，則可汗必無前日之寵矣。』忠貞曰：『若之何﹖』烈考曰：『唐將楊襲古固守北庭，無路歸朝，今吐蕃、突厥併兵攻之，儻無援助，陷亡必矣。北庭既沒，次及於吾，可汗得無慮乎！』忠貞懼，乃命其將頡幹迦斯與烈考將兵援北庭。貞元六年，與吐蕃戰於磧口，頡幹迦斯不利而退。烈考牙於城下以援襲古，吐蕃攻圍經年，諸部繼沒。十二月，北庭之眾劫烈考降於吐蕃，由是舉族七千帳徙於甘州，臣事贊普。貞元十三年，回紇奉誠可汗收復涼州，大敗吐蕃之眾，或有間烈考於贊普者雲：『沙陀本回紇部人，今聞回紇強，必為內應。』贊普將遷烈考之牙於河外。時懿祖年已及冠，白烈考曰：『吾家世為唐臣，不幸陷虜，為他效命，反見猜嫌，不如乘其不意，復歸本朝。』烈考然之。貞元十七年，自烏德鞬山率其部三萬東奔。居三日，吐蕃追兵大至，自洮河轉戰至石門關，委曲三千里，凡數百戰，烈考戰沒，懿祖挾護靈輿，收合餘眾，至於靈州，猶有馬三千騎，勝兵一萬。時範希朝為河西、靈鹽節度使，聞懿祖至，自帥師蕃界，應接而歸，以事奏聞。德宗遣中使賜賜詔慰勞，賞錫數十萬，因於鹽州置陰山府，以懿祖為都督，授特進、驍衛將軍同正。憲宗即位，詔懿祖入覲。元和元年七月，帝自振武至長安，授特進、金吾衛將軍，留宿衛。時範希朝亦徵為金吾上將軍。二年，吐蕃誘我黨項部，寇犯河西，天子復命希朝為靈鹽節度，命懿祖將兵佐之。賊平，戍西受降城。」據德宗實錄，貞元十七年無沙陀歸國事。範希朝傳，德宗時為振武節度使，元和二年乃為朔方、靈鹽節度使，誘致沙陀。元和元年亦無沙陀朝見。紀年錄恐誤。今從實錄、舊傳、新書。〕靈鹽節度使範希朝聞之，自帥眾迎於塞上，置之鹽州，為市牛羊，廣其畜牧，善撫之。〔為子偽翻。詔置陰山府，以執宜為兵馬使。未幾，盡弟葛勒阿婆又帥眾七百詣希朝降；〔幾，居豈翻。〕詔以為陰山府都督。自是，靈鹽每有徵討，用之所向皆捷，靈鹽軍益強。〔為沙陀強盛得中夏張本。〕
13秋，七月，辛巳朔，日有食之。
14以古庶子盧坦為宣歙觀察使。蘇彊之誅也，〔蘇彊，劉闢之伲也，元年，以逆黨誅。〕兄弘在晉州幕府，自免歸，人莫敢闢。坦奏：「弘有才行，不可以其弟故廢之，請闢為判官。」上曰：「曏使蘇不死，果有才行，猶可用也，〔行，下孟翻。〕況其兄乎！」坦到官，值旱饑，穀價日增，或請抑其價。坦曰：「宣、歙土狹穀少，所仰四方之來者；若價賤，則商船不復來，益困矣。」既而米鬥二百，商旅輻湊。【章：十二行本「湊」下有「民賴以生」四字；乙十一行本同；退齋校同；孔本同；張校同。】後人用此策以救荒者，盧坦發之也。仰，牛向翻。復，扶又翻。〕
15九月，庚寅，以於拐為司空，同平章事如故；加右僕射裴均同平章事，為山南東道節度使。
淮南節度使王鍔入朝。鍔家鉅富，厚進奉及賂宦官，求平章事。翰林學士白居易以【章：十二行本「以」上有「上言」二字；乙十一行本同；孔本同；張校同；退齋校同。】為：「宰相人臣極位，非清望大功不應授。昨除裴均，外議已紛然，〔裴均，亦要結宦官者也。〕今又除鍔，則如鍔之輩皆生冀望。若盡與之，則典章大壞，又不感恩；不與；則厚薄有殊，或生怨望。倖門一啟，無可柰何。且鍔在鎮五年，〔德宗貞元十九年，鍔為淮南帥。〕百計誅求，貨財既足，自入進奉。若除宰相，四方藩鎮皆謂鍔以進奉得之，競為刻剝，則百姓何以堪之！」 事遂寢。〔考異：按舊李藩、權德輿傳、白居易集、李絳論事集，皆有諫加王鍔平章事事。觀其辭意，各是一時。居易所論者，雲「淮南百姓，日夜無憀，」又云 「鍔歸鎮與在朝，望並不除宰相」，則是自淮南入朝未除河中時也。權、李同在中書受密旨，雲「可兼宰相」，則初除河中時也。李司空論事雲「至太原一二年間， 財力贍足」，則是除太原以後六年十一月李絳作相前也。今附居易疏於初除太原之時。又舊鍔傳雲在淮南四年，元和二年入朝。按實錄，鍔以貞元十九年鎮淮南。居易狀雲「五年誅求」，又云「昨日裴均除平章事」，故置此。〕
16壬辰，加宣武節度使韓弘同平章事。
17丙申，以戶部侍郎裴垍為中書侍郎、同平章事。上雖以李吉甫故罷垍學士，〔是年四月，罷垍學士。〕然寵信彌厚，故未幾復擢為相。
初，德宗不任宰相，天下細務皆自決之，由是裴延齡輩得用事。上在藩邸，心固非之；及即位，選擢宰相，推心委之，嘗謂垍等曰：「以太宗、玄宗之明，猶藉輔佐以成其理，〔謂藉房、杜姚、未以成貞觀、開元之治也。理，治也。〕況如朕不及先聖萬倍者乎！」垍亦竭誠輔佐。上嘗間垍：「為理之要何先﹖」對曰：「先正其心。」舊制，民輸稅有三：一曰上供；二曰送使；三曰留州。建中初定兩稅，貨重錢輕；是後貨輕錢重，民所出已倍其初，其留州、送使者，所在又降少目估，就實估以重斂於民。〔省估者，都省所立價也。斂，力贍翻。〕及垍為相，奏：「天下留州、送使物，請一切用省做；其觀察使，先稅所理之州以自給，不足，然後許稅於所屬之州。」由是江、淮之民稍蘇息。先是，執政多惡諫官言時政得失，〔先，悉薦翻。惡，烏路翻。〕垍獨賞之。垍器局峻整，人不敢幹以私。嘗有故人自遠詣之，垍資給優厚，從容款狎。其人乘間求京兆判司，〔從，千容翻。間，古莧翻。凡州府諸曹參軍，皆謂之判司。〕垍曰：「公不稱此官，〔稱，尺證翻。〕不敢以故人之私傷朝廷至公。他日有盲宰相憐公者，不妨得之，垍則必不可。」
18戊戌，以中書侍郎、同平章事李吉甫同平章事，充淮南節度使。〔考異曰：舊吉甫傳曰：「初，裴均為僕射，判度支，交結權悻，欲求宰相。先是制試直言極諫科，其中有譏刺時政，忤犯權倖者，因此均黨揚言皆執政教指，冀以搖動吉甫，賴諫官李約、獨孤鬱，李正辭、蕭俛密疏陳奏，帝意乃解。吉甫早歲知獎羊士諤，擢為監察御史。又司封員外郎呂溫有詞藝，吉甫亦眷接之。寶羣初拜御史中丞，奏請士諤為侍御史，溫為郎中，知雜事。吉甫怒其不先關白，而所請又有超資者，持之數日不行，因而有隙。羣遂伺得日者陳克明出入吉甫家，密捕以聞。憲宗詰之，無姦狀。吉甫以裴垍久在翰林，憲宗親信，必當大用，遂密薦垍代已，因自圖出鎮。其年九月，拜淮南節度仗，在揚州，每有朝廷得失，皆密疏論列。」按牛僧孺等指陳時政之失，吉甫泣訴，故貶考覆官。裴均等雖欲為讒，若雲執政自教指舉人詆時政之失，豈近人情邪！吉甫自以誣搆鄭絪，貶斥裴垍等，蓋憲宗察見其情而疏薄之，故出鎮淮南。及子德裕秉政，掩先人之惡改定實錄，故有此說耳。〕
19河中、晉絳節度使邠宣公社黃裳薨。
20冬，十二月，庚戌，置行原州於臨涇，〔唐原州本治平高縣，廣德元年沒於吐蕃，涇原節度使馬璘表置行原州於靈臺之百里城，貞元十九年徙治平涼，至是，徙治臨涇。未白曰：臨涇，本隋之湫谷縣。〕以鎮將郝玼為刺史。〔玼，音此，且禮翻。〕
21南詔王異牟尋卒，子尋閣勸立。
四年（己丑、八〇九）
1春，正月，戊子，簡王遘薨。〔遘，代宗子。〕
2渤海康王嵩璘卒，子元瑜立，改元永德。
3南方旱饑。庚寅，命左司郎中鄭敬德等為江、淮、二浙、荊、湖、襄、鄂等道宣慰使，賑恤之。將行，上戒之曰：「朕宮中用帛一匹，皆籍其數，惟賙救百姓、則不計費，卿輩宜識此意，勿效潘孟陽飲酒遊山而已。」〔事見元年。〕
4給事中李藩在門下，制敕有不可者，即於黃紙後批之。〔批，匹迷翻。〕吏請更連素紙，藩日：「如此，乃狀也，何名批敕！」裴垍薦藩有宰相器。上以門下侍郎、同平章事鄭絪循默取容，二月，可卯，罷絪為太子賓客，擢藩為門下侍郎、同平章事。藩知無不言，上甚重之。
5河東節度使嚴綬，在鎮九年，〔貞元十七年，嚴綬鎮河東，見上卷。〕軍政補署一出監軍李輔光，綬拱手而已。裴垍具奏其狀，請以李鄘代之。三月，乙酉，以綬為左僕射，以鳳翔節度使李鄘為河東節度使。
6成德節度使王士真薨，其子副大使承宗自為留後。〔為討王承宗張本。〕河北三鎮，相承各置副大使，以嫡長為之，父沒則代領軍務。〔長，知兩翻。〕
7上以久旱，欲降德音，翰林學士李絳、白居易上言，〔考異曰：李司空論事及居易集皆有此奏，語雖小異，大指不殊，蓋同上奏耳。〕以為「欲令實惠及人，無如減其租稅。」又言「宮人驅使之餘，其數猶廣，事宜省費，物貴徇情。」〔冗食宮中，歲費給賜，則非省費矣。內多怨女，則非徇情矣。〕又請「禁諸道橫斂以充進奉。」又言「嶺南、黔中、福建風俗，多掠良人賣為奴婢，乞嚴禁止。」閏月，已酉，制降天下繫囚，蠲租稅，出宮人、絕進奉，禁掠賣，皆如二人之請。已未，雨。絳表賀曰：「乃知憂先於事，故能無憂；〔先，悉薦翻。〕事至而憂，無救於事。」
8初，王叔文之黨既貶，〔事始見上卷永貞元年。〕有詔，雖遇赦無得量移。〔量，音良。〕吏部尚書、鹽鐵轉運使李巽奏：「郴州司馬程異，吏才明辨，請以為楊子留後。」〔揚州揚子縣，自大曆以來，鹽鐵轉運使置巡院於此，故置留後。〕上許之。巽精於督察，吏人居千里之外，戰慄如在巽前。異句檢簿籍，又精於巽，卒獲其用。〔句，音鉤。為程異以理財進用張本。卒，子恤翻。〕
9魏徵玄孫稠貧甚，以故第質錢於人，平盧節度使李師道請以私財贖出之。上命白居易草詔，居易奏言：「事關激勸，宜出朝廷。師道何人，敢掠斯美！望敕有司以官錢贖還後嗣。」上從之，出內庫錢二千緡贖賜魏稠，仍禁質賣。〔程大昌曰：魏徵宅在丹鳳坊，直出南面永興坊內。會要曰：元和四年，上嘉魏徵諫諍，詔訪其故居，則質賣已更數姓，析為九家矣。上出內庫錢二百萬贖之，以還其家，禁其質賣。〕
10王承宗叔父士則以承宗擅自立，恐禍及宗，與幕客劉棲楚俱自歸京師；〔考異曰：舊傳：「棲楚為吏鎮州，王承宗甚奇之。」今從實錄。〕詔以士則為神策大將軍。
11翰林學士李絳等奏曰：「陛下嗣膺大寶，四年幹茲，而儲闈未立，典冊不行，是開窺覦之端，乖重慎之義，非所以承宗廟、重社稷也。伏望抑撝謙之小節，行至公之大典。」丁卯，制立長子鄧王寧為太子。寧，紀美人之子也。
12辛未，靈鹽節度使範希朝奏以太原【章：十二行本「原」下有「防秋」二字；乙十一行本同。】兵六百人衣糧給沙陀；許之。
13夏，四月，山南東道節度使裴均恃有中人之助，於德音後進銀器千五百餘兩。〔是年正月，赦天下，禁無得進奉。〕翰林學士李絳、白居易等上言：「均欲以此嘗陛下，願卻之。」上遽命出銀器付度支。〔度，徒洛翻。〕既而有旨諭進奏院：「自今諸道進奉，無得申御史臺；有訪問者，輒以名聞。」白居易復以為言， 〔考異曰：居易集奏狀曰：「伏見六七日來，向外傳說，皆雲有進止，令宣與諸道進奏院：『自今已後，應有進奉，並不用申報御史臺；如有人勘問，便錄名奏來 者。』內外相傳，不無驚怪。臣伏料此事多是虛傳，且有此聞，不敢不奏，」云云。又曰：「若此果虛，即望宣示中外，令知聖旨，使息虛聲。」按禁止進奉，前後 制敕非一，不止於昨閏三月德音也。去年三月，柳晟、閻濟美違赦進奉，已為盧坦所彈。憲宗雲「濟美離越州，乃逢赦令，釋其罪。」今裴均所進，假使在德音前，亦赦後矣，又云「赦書未到前已在道捨其過。」是則憲宗深惑於左右之言，外示不受獻，內實欲其來獻也。然則居易所聞，不為虛矣；若其虛，必辯明也。實錄及李司空論事皆以此為憲宗之美。今故直之。復，扶又翻。〕上不聽。
14上欲革河北諸鎮世襲之弊，乘王士真死，欲自朝廷除人；不從則興師討之。裴垍曰：「李納跋扈不恭，〔李納之罪，以興元赦令，遂蒙含貸。〕王武俊有功於國，〔謂與李抱真破朱滔也。〕陛下前許師道，〔言許李師道承襲。〕今奪承宗，沮勸違理，彼必不服。」由是議久不決。上以問諸學士，李絳等對曰：「河北不遵聲教，誰不憤歎，然今日取之，或恐未能。成德自武俊以來，父子相承四十餘年，〔自建中三年王武俊始有恆冀，至是二十八年。〕人情貫習，不以為非。〔貫，讀曰慣。猶言慣熟。〕況承宗已總軍務，一旦易之， 恐未必奉詔。又範陽、魏博、易定、淄青以地相傳，與成德同體，彼聞成德除人，必內不自安，陰相黨助，雖茂昭有請，亦恐非誠。【章：十二行本「誠」下有 「所以然者」四字；乙十一行本同；孔本同；張校同；退齋校同。】張茂昭宿與王武俊有隙，故請代承宗。〕今國家除人代承宗，彼鄰道勸成，進退有利。若所除之人得入，彼則自以為功；若詔令有所不行，彼因潛相交結；在於國體，豈可遽休！須興師四面攻討，彼將帥則加官爵，士卒則給衣糧，按兵玩寇，坐觀勝負，而勞費之病盡歸國家矣。〔自大曆、貞元以來，用兵之弊正如此。〕今江、淮水，公私困竭，軍旅之事，殆未可輕議也。」
左軍中尉吐突承璀〔璀，七罪翻。〕欲布上意，奪裴垍權，自請將兵討之。【章：十二行本「之」下有「上疑未決」四字；乙十一行本同；孔本同；張校同；退齋校同。】宗正少卿李拭奏稱：「承宗不可不討。承璀親近信臣，宜委以禁兵，使統諸軍，誰敢不服！」上以拭狀示諸學士曰：「此姦臣也，知朕欲將承璀，故上此奏。卿曹記之，自今勿令得進用。」〔示諸學士者，蓋以此時凡入翰林者，即日輔佐之選也。故使知其姓名，勿得擬用。然帝知李拭之迎逢，而卒將承璀，何邪！欲將，即亮翻。上，時掌翻。〕
昭義節度使盧從史遭父喪，朝廷久未起復；從史懼，因承璀說上，〔說，式芮翻。〕請發本軍討承宗。壬辰，起復從史左金吾大將軍，餘如故。
15初，平涼之盟， 〔見二百三十二卷德宗貞元三年。〕副元帥判官路泌、會盟判官鄭叔矩皆沒於吐蕃。其後吐蕃請和，泌子隨三詣闕號泣上表，乞從其請；〔路隨表請和蕃，情切於其 親也。號，戶刀翻。〕德宗以吐蕃多詐，不許。至是，吐蕃復請和，〔復，扶又翻。〕隨又五上表，詣執政泣請，裴垍、李藩亦言於上，請許其和；上從之。五月，命祠部郎中徐復使吐蕃。
16六月，以靈鹽節度使範希朝為河東節度使。朝議以沙陀在靈武，迫近吐蕃，〔朝，直遙翻。近，其靳翻。〕慮其反復，又部落眾多，恐長穀價，〔長，知兩翻。〕乃命悉從希朝詣河東。希朝選其驍騎千二百，號沙陀軍，置使以領之，而處其餘眾於定襄川。於是【章：十二行本「是」下有「朱邪」二字；乙十一行本同；孔本同；退齋校同。】執宜始保神武川之黃花堆。〔神武川在漢代郡桑乾縣界，後魏置神武郡，後周廢郡為神武縣，屬朔州。此時其地在馬邑善陽縣界。處，昌呂翻。〕
17左軍中尉吐突承璀領功德使，〔唐初，置寺觀監，天下僧、尼、道士、女官皆屬鴻臚寺。武后以僧尼屬祠部。開元十四年，以道士、女官屬宗正寺。天寶二載，以道士屬司封，崇玄館置大學士，以宰相為之，領兩京玄元宮及道院。貞元四年，崇玄館罷大學士，置左右街大功德使、東都功德使，脩功德，使總僧尼之籍及功役。元和二年，以道士、女官屬左、右街功德使。〕盛脩安國寺，〔唐會要：安國寺在長樂坊，景雲元年捨龍潛舊宅為寺，便以本封安國為名。程大昌曰：長樂坊，在朱雀街東第四街。〕奏立聖德碑，高大一準華嶽碑，〔玄宗立華嶽碑於華嶽祠前，高五十餘尺。華，戶化翻。〕先構碑樓，請敕學士撰文，且言「臣已具錢萬緡，欲酬之。」上命李絳為之，絳上言：「堯、舜、禹、湯，未嘗立碑自言聖德，惟秦始皇於巡遊所過，刻石高自稱述，未審陛下欲何所法！且敘脩寺之美，不過壯麗觀遊，豈所以光益聖德！」上覽奏，承璀適在旁，上命曳倒碑樓。〔曳，讀作拽，音以列翻；史炤音以制切，非。〕承璀言：「碑樓甚大，不可曳，請徐毀撤。」冀得延引，乘間再論，〔間，古莧翻。〕上厲聲曰：「多用牛曳之！」承璀乃不敢言。凡用百牛曳之，乃倒。
