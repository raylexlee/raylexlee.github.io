△卷第二百四十二
唐紀五十八〔起重光赤奮若（辛丑）七月，盡玄黓攝提格（壬寅），凡一年有奇。〕
穆宗睿聖文惠孝皇帝中
長慶元年（辛丑、八二一）
1秋，七月，甲辰，韋雍出，逢小將策馬衝其前導，雍命辰下，欲於街中杖之。河朔軍士不貫受杖，不服。〔韋雍欲以柳公綽行之則可肅清輦轂，韋雍行之則召禍興戎，所居之地不同也。貫，讀日慣。〕雍以白弘靖，弘靖命軍虞候繫治之。〔治，直之翻。〕是夕，士卒連營呼譟作亂，將校不能制，遂入府舍，掠弘靖貨財、婦女，囚弘靖於薊門館，〔薊門館，幽州驛館也。〕殺幕僚韋雍、張宗元、〔考異曰：舊傳作「張 宗厚」。今從實錄。〕崔仲卿、鄭塤、〔塤，許元翻。〕都虞候劉操、押牙張抱元。明日，軍士稍稍自悔，悉詣館謝弘靖，請改心事之，凡三請，弘靖不應，軍士乃相謂曰：「相公無言，是不赦吾曹。軍中豈可一日無帥！」乃相與迎舊將朱洄，奉以為留後。〔帥，所類翻。將，即亮翻。〕洄，克融之父也，時以疾廢臥家，自辭老病，請使克融為之；眾從之。〔或問：「當亂軍相率詣館謝弘靖之時，弘靖若能以任迪簡行於中山者行之，可以弭亂乎﹖」曰：「否。迪簡能與其下同甘苦，弘靖驕貴簡默。弘靖婦女為兵所掠，僚佐為兵所殺，使燕人果能改心以事弘靖，亦徒建節帥空名於悍將兇卒之上耳。悍兇憑陵，無所不至，祗重辱而已。」〕眾以判官張徹長者，不殺。徹罵曰：「汝何敢反，行且族滅！」眾共殺之。〔考異曰：實錄：「徹到職纔數日，軍人不之殺，與弘靖同館處之。後數日，軍人恐徹與弘靖為謀，將移之他所。徹自疑就戮，因抗聲大罵，復遇害。」舊傳曰：「續有張徹者，自遠使迴，軍人以其無過，不欲加害，將引置館中。徹不知其心，遂索弘靖所有，大罵軍人，亦為亂兵所殺。」韓愈徹墓誌曰：「徹累官至範陽府監察御史。長慶二年，今牛宰相為中丞，奏君為御史，其府惜不敢留，遺之，而密奏『臣始至孤怯，須強佐乃濟。』發半道，有詔以君還之。至數日，軍亂，怨其府從事，盡殺之而囚其帥，且相約張御史長者，無庸殺，置之帥所。居月餘，聞有中貴人自京師至，君謂其帥：『公無負此土人，上使至，可因靖見自辯，幸得脫免歸。』即推門求出。守者以告其魁，魁與其徒皆駭曰：『張御史忠義，必為其帥告此餘人，不如遷之別館。』即以眾出君。君出門罵眾曰：『汝何敢反！前日吳元濟斬東市，昨日李師道斬於軍中，同惡者父母妻子皆屠死，肉餧狗鼠鴟嵵，汝何敢反！』行且罵。眾畏惡其言，不忍聞，且虞生變，即擊君以死。君抵死口不絕罵。眾皆曰：『義士！義士！』或收瘞之以俟。」據舊傳。「徹以弘靖囚時被殺。」實錄雲「後數日」，墓誌雲「居月餘」，三書各不同。按此月丁巳，弘靖已貶官。月餘則離幽州矣。今從實錄，參以墓誌。餘謂韓愈墓誌能紀張徹所以罵賊之言。實錄及舊傳能原張徹所以罵賊之心。若其月日，則考異已有所去取矣。〕
2壬子，羣臣上尊號日文武孝德皇帝；赦天下。
3甲寅，幽州監軍奏軍亂；丁巳，貶張弘靖為賓客、分司；〔貶為太子賓客，分司東都也。〕己未，再貶吉州刺史。〔考異曰：舊傳：「貶撫州刺史。」按明年乃改撫州。今從錄。〕庚申，以昭義節度使劉悟為盧龍節度使。悟以朱克融方強，奏請「且授克融節鉞，除圖之。」乃復以悟為昭義節度使。
4辛酉，太和公主髮長安。
5初，田弘正受詔鎮成德，自以久與鎮人戰，有父兄之仇，〔憲宗之世，田弘正兩出兵攻鎮冀。〕乃以魏兵二千從赴鎮，因留以自衛，奏請度支供其糧賜。〔舊制：諸鎮兵出境，度支給其衣糧。〕戶部侍郎、判度支崔倰，性剛褊，無遠慮，〔倰，力曾翻。〕以為魏、鎮各自有兵，恐開事例，不肯給。弘正四上表，不報；不得已，遺魏兵歸。〔考異曰：舊弘正傳雲：「七月歸，卒於魏州。」王庭湊傳雲：「六月，魏兵還鎮。」崔倰傳曰：「遺魏卒還鎮。不數日而鎮州亂。」今從之。〕倰，沔之孫也。〔崔沔，開元初名臣。〕
弘正厚於骨肉，兄弟子姪在兩都者數十人，競為侈靡，〔弘正兄弟子姪皆仕於朝，分居東、西兩都。〕日費約二十萬，弘正輦魏、鎮之貨以供之，相屬於道；〔屬，之慾翻。〕河北將士頗不平。詔以錢百萬緡賜成德軍，度支輦運不時至，軍士益不悅。
都知兵馬使王庭湊；本回鶻阿布思之種也，〔廷湊曾祖五哥之，驍果善鬬，王武俊養以為子，故冒姓王氐。阿布思者，天寶中以反誅。種，章勇翻。〕性果悍陰狡，〔悍，下罕翻，又侯旰翻。〕潛謀作亂，每抉其細故以激怒之，〔抉，一決翻，挑也。〕尚以魏兵故，不敢發。及魏兵去，壬戌夜，庭湊結牙兵譟於府署，殺弘正及僚佐、元從將吏並家屬三百餘人。〔從，才用翻；下再從同。〕廷湊自稱留後，逼監軍宋惟澄奏求節鉞。八月，癸巳，【嚴：「癸」改「己」。】惟澄以聞，朝廷震駭。崔倰於崔植為再從兄，故時人莫敢言其罪。
初，朝廷易置魏、鎮帥臣，左金吾將軍楊元卿上言，以為非便，又詣宰相深陳利害；及鎮州亂，上賜元卿白玉帶。辛未，以元卿為涇原節度使。〔楊元卿以言驗受賞，然無救於鎮州之亂者，古之明君不徒賞言者而已，其言可行，必先從而行之。〕
瀛莫將士家屬多在幽州，壬申，莫州都虞候張良佐潛引朱克融兵入城，刺史吳暉不知所在。〔莫州，北接幽、薊，故先陷。〕
癸酉，王庭湊遺人殺冀州刺史王進岋，分兵據其州。
魏博節度使李塑聞田弘正遇害，素服令將士曰：魏人所以得通聖化，至今安寧富樂者，〔樂，音洛。〕田公之力也。今鎮人不道，輒敢害之，是輕魏以為無人也。諸君受田公恩，宜如何報之﹖」眾皆慟哭。深州刺史牛元翼，成德良將也，塑使以寶劍、玉帶遺之，〔遺，唯季翻。〕曰：「昔吾先人以此劍立大動，〔謂平朱泚也。〕吾又以之平蔡州，今以授公，努力翦庭湊。」元翼以劍、帶徇于軍，報曰：「願盡死！」塑將出兵，會疾作，不果。元翼，趙州人也。
乙亥，起復前涇原節度使田布為魏博節度使，令乘驛之鎮。布固辭不獲，與妻子賓客訣曰：「吾不還矣！」悉屏去旌節導從而行，〔屏，必郢翻，又卑正翻。從，才用翻。〕未至魏州三十里，被髮徒詵，號哭而入，居於堊室；〔被，皮義翻。號，戶刀翻。堊，遏各翻，白埴也。按間傳：父母之喪居倚廬，齊衰之喪居堊室。孔穎達正義曰：斬衰居倚廬，齊衰居堊室，論其正耳。亦有斬衰不居何廬者，則雜記雲：大夫居倚廬，士居堊室。是士服斬衰而居堊室。田布父為鎮人所殺，寢苫枕戈之時也，今居堊室，蓋用士禮也。〕月俸千緡，一無所取，賣舊產，得錢十餘萬緡，皆以頒士卒，舊將老者兄事之。〔以田布所為，宜可以得魏卒之心，而卒不濟者，人心已搖，而布之威略不振也。〕
丙子，瀛州軍亂，執觀察使盧士玫及監軍僚佐送幽州，囚於客館。
王庭湊遺其將王立攻深州，不克。
丁丑，詔魏博、橫海、昭義、河東、義武諸軍各出兵臨成德之境，若王庭湊執迷不復，宜即進討。成德大將王儉【嚴：「儉」改「位」。】等五人謀殺王庭湊，事泄，並部兵三千人皆死。
己卯，以深州刺史牛元翼為深冀節度使。〔深州，南至冀州八十五里。〕
丁亥，以殿中侍御史溫造為起居舍人，充鎮州四面諸軍宣慰使，歷澤潞、河東、魏博、橫海、深冀、易定等道，諭以軍期。造，大雅之五世孫也。〔高祖起兵，溫大雅掌書翰。〕己丑，以裴度為幽、鎮兩道招撫使。
癸巳，王庭湊引幽州兵圍深州。
6九月，乙巳，相州軍亂，殺刺史邢濋。〔濋，音楚。〕
7吐蕃遺其禮部尚書論納羅來求盟。庚戌，以大理卿劉元鼎為吐蕃會盟使。
8壬子，朱克融焚掠易州、淶水、遂城、滿城。〔淶水，渶涿郡遒縣地。隋開皇元年以範陽為道，更置範陽縣於此地，六年，改範陽曰固安，八年廢，十年又置永陽縣，十八年又改為淶水。周官職方：其浸淶、易，蓋因淶水以名縣也。淶，音來遂城，渶北新城縣地，屬中山國。後魏置南營州於其地，置五郡十都，後省併為昌黎一郡，領永樂、新昌二縣；隋廢郡，洇舊有武遂縣置遂城縣，唐屬易州。未以遂城縣置威虜軍，金以縣置遂州，以滿城縣屬保州。〕
9自定兩稅以來，〔定兩稅見二百二十六卷德宗建中元年。〕錢日重，物日輕，民所輸三倍其初，詔百官議革其弊。戶部倘書楊於陵以為：「錢者所以權百，貨貿遷有無，所宜流散，〔貿，音茂。流散，謂錢流佈於天下。〕不應蓄聚。今稅百姓錢藏之公府；又，開元中天下鑄錢七十餘爐，歲入百萬，〔新志雲：天寶末，天下爐九十九，絳州三十，揚、潤、宣、鄂、蔚皆十，益、郴皆五，洋州三，定州一。蓋天寶末又加多於開元伏。〕今纔十餘爐，歲入十五萬，又積於商賈之室 〔賈，音古。〕及流入四夷。又，大曆以前淄青、太原、魏博貿易雜用鉛鐵，嶺南雜用金、銀、丹砂、象齒，今一用錢。如此，則錢焉得不輕！〔焉，於虔翻。〕今 宜使天下輸稅課者皆用榖、帛，廣鑄錢而禁滯積〔積，子賜翻。〕及出塞者，〔錢出邊關，則流入於夷狄。〕則錢日滋矣。」朝廷從之，始令兩稅皆輸布、絲、纊；獨鹽、酒課用錢。
10冬，十月，丙寅，以鹽鐵轉運使、刑部尚書王播為中書侍郎、同平章事，使職如故。播為相，專以承迎為事，未嘗言國家安危。
11以裴度為鎮州四面行營都招討使。左領軍大將軍杜叔良，以善事權倖得進；時幽、鎮兵勢方盛，諸道兵未敢進，上欲功速成，宦官薦叔良，以為深州諸道行營節度使。〔為傑叔良喪師張本。〕以牛元翼為成德節度使。
12癸酉，命宰相及大臣凡十七人與吐蕃論訥羅盟於城西；遺劉元鼎與訥羅入吐蕃，亦與其宰相以下盟。〔吐蕃國有大相、副相，史因亦以宰相書之。〕
13乙亥，以沂州刺史王智興為武寧節度副使。先是，副使皆以文吏為之。〔先，悉廌翻〕上聞智興有勇略，欲用之於河北，故以是寵之。〔為王智興逐其帥崔羣張。〕
14丁丑，裴度自將兵出承天軍故關以討王庭湊。〔承天軍當在遼州界。故關，即孃子關。宋朝廢遼州，以平城、和順二縣為鎮；以幷州之樂平、平定二縣為平定軍，二鎮屬焉；以承天軍為寨，屬平定縣。平定，唐之廣陽縣也。按沈存中筆談：鎮州通河東有兩路：飛狐路在大茂山之西，大茂山，恆山之岑也。自銀冶寨北出倒馬關，卻自石門子、令水鋪入缾形、梅回兩寨之間至代州。自石晉割地與契丹，以大茂山分脊為界，此路已不通；惟北寨西出承天關路，可至河東，然路極峭峽。宋白曰：承天軍，太原東鄙，土門路所衝也。〕
15朱克融遺兵寇蔚州。〔媯州西南至蔚州二百四十里。蔚，紆勿翻。〕
16戊寅，王庭湊遣兵寇蔚【章：十二行本「蔚」作「貝」；乙十一行本同；孔本同；退齋校同；熊校同。】州。
17己卯，易州刺史柳公濟敗幽州兵於白石嶺，〔敗，補邁翻。〕殺千餘人。
18庚辰，橫海軍節度使烏重胤奏敗成德兵於饒陽。
19辛巳，魏博節度使田布將全軍三萬人討王庭湊，屯於南宮之南，拔其二柵。
20翰林學士元稹與知樞密魏弘簡深相結，求為宰相，由是有寵於上，每事諮訪焉。〔元稹交結大閹，喪其素守，憲宗之過也。稹，止忍翻。〕稹無怨於裴度，但以度先達重望，恐其復有功大用，〔復，扶又翻。〕妨已進取，故度所奏畫軍事，多與弘簡從中沮壞之。度乃上表極陳其朋比姦蠹之狀，〔沮，在呂翻。壞，音怪。比，毗至翻。〕以為：「逆豎搆亂，震驚山東；〔逆豎，指王庭湊等。〕姦臣作朋，撓敗國政。〔姦臣，指元稹等。撓，奴教翻。敗，補邁翻，屈也。〕陛下欲掃蕩幽、鎮，先宜肅清朝廷。何者﹖為患 有大小，議事有先後。河朔逆賊，袛亂山東；禁闈姦臣，必亂天下；是則河朔患小，禁闈患大。小者臣與諸將必能翦滅，大者非陛下覺寤制斷無以驅除。〔斷，丁亂 翻。〕今文武百寮，中外萬品，有心者無不憤忿，〔憤，懣也。忿，怒也。〕有口者無不諮嗟，直以獎用方深，不敢抵觸，恐事未行而禍已及，不為國計，且為身謀。臣自兵興以來，所陳章疏，事皆要切，所奉書詔，多有參差，〔參，楚簪翻。差，楚宜翻。參差，不齊也。〕蒙陛下委付之意不輕，遭姦臣抑損之事不少。臣素與佞倖亦無讎嫌，正以臣前請乘傳詣闕，面陳軍事，〔傳，株戀翻。乘傳，乘驛馬也。〕姦臣最所畏憚，恐臣發其過，百計止臣。臣又請與諸軍齊進，隨便政討，姦臣恐臣或有成功，曲加阻礙，逗遛日時；進退皆受羈牽，〔羈，馬絡頭也。牽，牛紖也。諭以馬牛動為人所制。〕意見悉遭蔽塞。〔塞，悉則翻。〕但欲令臣失所，使臣無成，則天下理亂，山東勝負，悉不顧矣。為臣事君，一至於此！若朝中姦臣盡去，則河朔逆賊不討自平；若朝中姦臣尚存，則逆賊縱平無益。陛下儻未信臣言，乞出臣表，使百官集議，彼不受責，臣當伏辜。」表三上，〔上，時掌翻。〕上雖不悅，以度大臣，不得已，癸未，以弘簡為弓箭庫使，槙為工部侍郎。稹雖解翰林，恩遇如故。〔為相稹及於方事張本。〕
21宿州刺史李直臣坐贓當死，宦官受其賂，為之請，〔為，於偽翻。〕御史中丞牛傮孺固請誅之。上曰：「直臣有才，可惜！」傮孺對曰：「彼不才者，無過溫衣飽食以足妻子，安足慮！本設法令，所以擒制有才之人。安祿山、朱泚皆才過於人，法不能制者也。」上從之。
22橫海節度使烏重胤將全軍救深州，〔時王庭湊圍牛元翼於深州。〕諸軍倚重胤獨當幽、鎮東南，〔橫海，當鎮州之東，幽州之南。〕重胤宿將，知賊未可破，按兵觀釁。上怒，【章：十二行本「怒」下有「丙戌」二字；乙十一行本同。】以杜叔良為橫海節度使，徒重胤為山南西道節度使。
23靈武節度使李進誠奏敗吐蕃三千騎於大石山下。〔敗，補邁翻。大石山，在魯州東南。魯州，六胡州之一也。在靈夏西河曲之地。〕
24十一月，辛酉，淄青節度使薛平奏突將馬廷崟作亂，伏誅。〔崟，魚音翻。〕時幽、鎮兵政棣州，平遣大將李叔佐將兵救之。刺史王稷供饋稍薄，軍士怨怒，宵潰，推廷崟為主，行且收兵至七千餘人，徑逼青州。城中兵少，不敵，平悉發府庫及家財召募，得精兵二千人，逆戰，大破之，斬廷崟，其黨死者數千人。〔考異曰：河南記曰：「韓國公之節制青州也，長慶元年，詔徵數道兵馬，且問罪於常山、平盧，發二千餘人駐於無棣。臨當回戈，青州所駐兵部內隊長有馬士端者，殺其首領，遂驅所部士卒，兼招召迫脅，比到博昌，已萬餘人，便謀入青州有日矣，韓公聞之，便議除討。大將等進計曰：『彼賊者兇頑一卒，無經遠之謀，可令紿以尚書已赴闕庭，三軍將吏皆廷頸以待留後，賊必信之，懈然無備，可伏甲而虜之。』韓公大然其策。於是賊心不復疑貳，翌日，引兵而來。遂於城北三十餘裏三面兵，賊眾果陷於我圍。信旗一麾，步騎雲合，賊眾驚擾，不知所為， 悉皆降伏。遂令投戈釋甲，驅入青州，矯令遇家，待以不死。遂條其數目，明立簿書，三千、二千，各屯一處。霜刀齊發，蟻眾湯消，二萬餘人，同命一日。賊帥馬 士端潰圍奔走，尋於鄒平渡口追獲，磔於城北。於是具列其狀以上聞，旋除左僕射。」據實錄作「馬廷崟」，舊傳作「馬狼兒」，河南記作「馬士端」，今名從實 錄，事從舊傳。明年二月，平加僕射，舊傳雲：「封魏國公」。河南記作「韓公」，恐誤。〕
25橫海節度使杜叔良將諸道兵與鎮人戰，遇敵輒北；鎮人知其無勇，常先犯之。十二月，庚午，監軍謝良通奏叔良大敗於博野，〔博野，漢涿郡蠡吾縣之地，後漢分置博陵縣，後魏改為博野，唐屬深州，宋為永寧軍治所。宋白曰：雍熙四年，於博野縣置寧邊軍。〕失亡七千餘人。叔良脫身還營，喪其旌節。〔喪，息浪翻。〕
26丁丑，義武節度使陳楚奏敗朱克蛩兵於望都及北平，〔望都，漢縣，屬中山郡。張晏曰：都山縣南，堯山慶都所居。堯山在縣北，登堯山望見都山，故以望都為名。北齊併望都入北平，唐武德四年復望都縣，屬定州。九域志：縣在州東北六十里。北平，亦漢古縣，唐屬定州。九域志：在州北九里。宋白曰：定州北平縣，漢曲逆縣地，後漢改蒲陰；後魏孝昌中，於今縣東北二十里置北平郡於北平城，唐為北平縣。按漢志，北平縣屬中山國。敗，補邁翻。〕斬獲萬餘人。
27戊寅，以鳳翔節度使李光顏為忠武節度使、兼深州行營節度使，代杜敊良。
28自憲宗征伐四方，國用已虛，上即位，賞賜左右及宿衛諸軍無節，及幽、鎮用兵久無功，府藏空竭勢不能支。〔藏，徂浪翻。支，持也，當也。〕執政乃議：「王庭湊殺田弘正而朱克融全張弘靖，罪有重輕，請赦克融，專討庭湊。」上從之。乙酉，以朱克融為平盧節度使。〔「平盧」，當作「盧龍」。〕
二年（壬寅、八二二）
1春，正月，丁酉，幽州兵陷弓高。先是，弓高守備甚嚴，〔弓高縣，宋朝為永靜軍地。先，悉薦翻。〕有中使夜至，守將不內，旦，乃得入，中使大詬怒。〔詬，許候翻，又古候翻。〕賊諜知之，〔諜，達協翻。〕他日，偽遺人為中使，投夜至城下，守將遽內之；賊眾隨之，遂陷弓高。〔史言唐宦者陵轢守禦捍敵之臣，使之失守。〕又圍下博。中書舍人白居易上言，以為：「自幽、鎮逆命，朝廷徵諸道兵，計十七八萬，〔考異曰：白集作「七八十萬」，計無比數，恐是十七八萬誤耳！〕四面攻圍，已踰半年，王師無功，賊勢猶盛。弓高既陷糧道不通，下博、深州，飢窮日急。〔深州西南皆逼於王庭湊，惟恃弓高以通橫海之餫。 弓高既陷，糧道遂梗。九域志：弓高，東至滄州一百二十里，西北至深州二百里。〕蓋由節將太眾，其心不齊，莫肯率先，遞相顧望。又，朝廷賞罰，近日不行，未立功者或己拜官，已敗衂者不聞得罪；〔衂，女六翻。〕既無懲勸，以至遷延，若不改張，〔改張，猶更張也。董仲舒曰：譬如琴瑟不調，必改絃而更張之， 乃可鼓也。〕必無所望。請令李光顏將諸道勁兵約三四萬人從東速進，開弓高糧路，【章：十二行本「路」下有「合下博諸軍」五字；乙十一行本同；退齊校 同。】解深、邢重圍，〔「深邢」當作「深作」。重，直龍翻。〕與元翼合勢。令裴度將太原全軍兼招諄討舊職，西面壓境，〔壓鎮州之境。〕觀釁而動。若乘虛得便，即令同力翦除；若戰勝賊窮，亦許受降納款。〔降，戶江翻。〕如此，則夾攻以分其力，招諭以動其心，必未及誅夷，自生變故。〔謂賊之麾下將有誅逆而效順者。〕又請詔光頻選諸道兵精銳者留之， 其餘不可用者悉遣歸本道，自守土疆。蓋兵多而不精，逗唯虛費衣糧，兼恐撓敗軍陳故也。〔撓，奴巧翻。敗補邁翻。陳，讀日陣。〕今既祗留東、西二帥，〔謂令 裴度居西，李光顏居東。〕請各置都監一人，諸道監軍，一時停罷。如此，則眾齊令一，必有成功。又朝廷本用田布，令報父讎，〔令報王庭湊殺弘正之讎。〕今領全師出界，供給度支，〔言仰供給於度支。〕數月已來，都不進討，非田布固欲如此，抑有其由。聞魏博一軍，屢經優賞，〔自田弘正舉魏博一軍歸朝，其後代〔伐〕恆，平蔡，平鄆，朝廷犒賞優厚。〕兵驕將富，莫肯為用。況其軍一月之費，計實錢二十八萬緡，若更遷廷，將何供給﹖此尤宜早令退軍者也。若兩道止共留兵六遇，所費無多，〔兩道，謂河東、橫海。〕既易支持，〔易，以豉翻。〕自然豐足。今事宜日急，其間變故遠不可知。苟兵數不抽，軍費不減，食既不足，眾何以安！不安之中，何事不有！況有司迫於供軍，百端斂率，不許即用度交闕，盡許則人心無憀。〔指言將有建中之禍而微其辭。憀，落蕭翻，無憀賴也。〕自古安危皆繫於此，伏乞聖慮察而念之。」疏奏，不省。〔白居易之論事，李絳之流亞歟！顧憲、穆有用不用耳。省，悉景翻。〕
己亥，度支饋滄州糧車六百乘，至下博，盡為成德軍所掠。時諸軍匱乏，供軍院所運衣糧，往往不得至院，〔此時供軍院置於行營者，謂之北供軍院；度支自南供軍院運以給之。乘，繩證翻。〕在塗為諸軍邀奪，其懸軍深入者，皆凍餒無所得。
初，田布從其父弘正在魏，善視牙將史憲誠，屢稱薦，至右職；及為節度使，遂寄以腹心，以為先鋒兵馬使，軍中精銳，悉以委之。憲誠之先，奚人也，世為魏將；魏與幽、鎮本相表裏，及幽、鎮叛，魏人固搖心。布以魏兵討鎮，軍於南宮，上屢遺中使督戰，而將士驕惰，無鬬志，又屬大雪，〔屬，之慾翻。〕度支饋運不繼。布發六州租賦以供軍，〔魏、博、貝、衛、澶、相六州也。〕將士不悅，曰：「故事，軍出境，皆給朝廷。〔言仰給於朝廷也。〕今尚書刮六州肌肉以奉軍，雖尚書刮己肥國，六州之人何罪乎！」憲誠陰蓄異志，因眾心不悅，離間鼓扇之。〔以眾情諭火，火本有熾烈之性，鼓疒以吹之，搖扇以扇之，則愈熾烈矣。間，古莧翻。〕會有詔分魏博軍與李光顏，使救深州，庚子，布軍大潰，多歸憲誠；布獨與中軍八千人還魏，任寅，至魏州。
癸卯，布復召諸將議出兵，〔復，扶又翻。〕諸將益偃蹇，曰：「尚書能行河朔舊事，則死生以之；〔謂行田承嗣、李寶臣之事也。〕若使復戰，則不能也！」布無如之何，歎曰：「功不成矣！」即日，作遺表具其狀，略曰：「臣觀眾意，終　國恩；臣既無功，敢忘即。〔死即，就也。〕伏願階下速救光顏、元翼，不然者，忠臣義士皆為河朔屠害矣！」奉表號哭，〔號，戶刀翻。〕拜授幕僚李石，乃入　父靈，〔孝子之喪其親也，設几筵，朝夕具盥洗，上飲食，事之如生，俗謂之靈筵。〕抽刀而言曰：「上以謝君，父下以示三軍。」遂刺心而死。。〔刺，七亦翻。〕憲誠聞布已死，乃諭其眾，遵河北故事。眾悅，擁憲誠還魏，奉為留後。戊申，魏州奏布自殺。己酉，以憲誠為魏博節度使。憲誠雖喜得旄鉞，外奉朝廷，然內實與幽、鎮連結。
2庚戌，以德州刺史王日簡為橫海節度使。日簡，本成德牙將也。壬子貶杜叔良為歸州刺史。
王庭湊圍牛元翼於深州，官軍三面救之，〔裴度以河東軍臨其西，李光顏以橫海諸軍營其東，陳楚以易定軍逼其北，是三面救之。〕皆以乏糧不能進，雖李光顏亦閉壁自守而已。軍士自採薪芻，日給不過陳米一勺。〔陳，舊也。經年之米為陳米。勺，職略翻，又時灼翻。周禮：垶人為飲器，勺一升。按一升之勺，乃飲器也，非以量米。凡量，十勺為合，十合為升，十升為鬥。以量言之，則一人日給一勺之陳米，有餒死而已。作史者蓋極言其匱乏，猶武成血流漂杵之語。〕深州圍益急，朝廷不得已，二月甲子，以庭湊為成德節度使，軍中將士官爵皆復其舊；以兵部侍郎韓愈為宣慰使。
上之初即位也，兩河略定，蕭俛、段文昌以為「天下已太平，漸宜消兵，請密詔天下，軍鎮有兵處，每歲百人之中限八人逃、死。」〔或以逃，或以死，除其籍。俛，音免。〕上方荒宴，不以國事為意，遂可其奏。軍士落籍者眾，皆聚山澤為盜；及朱克融、王庭湊作亂，一呼而亡卒皆集。〔呼，火故翻。〕詔徵諸道兵討之，諸道兵既少，〔少，詩沼翻。〕皆臨時召募，烏合之眾；又諸節度既有監軍，其領偏軍者亦置中使監陳，〔監，古銜翻。陳，讀日陣。〕主將不得專號令，戰小勝則飛驛奏捷，自以為功，不勝則迫脅主將，以罪歸之；悉擇軍中驍勇以自衛，遺贏懦者就戰，故每戰多敗。又凡用兵，舉動皆自禁中授以方格，朝令夕改，不知所從；不度可否，〔度，徒洛翻。〕惟督令速戰。中使道路如織，驛馬不足，掠行人馬以繼之，人不敢由驛路行。〔取間道而行，由驛路則馬為所掠故也。〕故雖以諸道十五萬之眾，裴度元臣宿望，烏重胤、李光顏皆當時名將，討幽、鎮萬餘之眾，屯守踰年，竟無成功，財竭力盡。
崔植、杜元穎為【章：十二行本為「為」上有「王播」二字；乙十一行本同。】相，皆庸才，無遠略。史憲誠既逼殺田布，朝廷不能討，遂並朱克融、王庭湊以節授之。由是再失河朔，迄於唐亡，不能復取。〔史極言唐再失河朔之由。若以三叛得節之時言之，須有先後。復，扶又翻。〕
朱克融既得旌節，乃出張弘靖及盧士玫。〔去年七月朱克融囚張弘靖，八月，囚盧士玫。〕
丙寅，以牛元翼為山南東道節度使，以左神策行營樂壽鎮兵馬使清河博良弼為沂州刺史，〔樂壽鎮即置於深州樂壽縣。樂，音洛。〕以瀛州博野鎮遏使李寰為忻州刺史。良弼、寰所戍在幽、鎮之間，朱克融、王庭湊互加誘脅，良弼、寰不從，各以其眾堅壁，賊竟不能取，故賞之。〔誘，音酉。〕
3丙子，賜橫海節度使王日簡姓名為李全略。
4辛巳，中書侍郎、同平章事崔植罷為刑部尚書，以工部侍郎元稹同平章事。〔考異曰：實錄：「以御史中丞牛僧孺為戶部侍郎，翰林學士李德裕為御史中丞。」舊李德裕傅：「元和初，同兵伐叛，始於杜黃裳誅蜀；吉甫經畫，欲定兩河，方欲定兩河，方欲出師而卒；繼之元衡、裴度，而韋貫之、李逄吉沮議，以深用兵為非，而韋、李相次罷相。故逄吉常怒吉甫、裴度。而德裕於元和時久之不調，逄吉、僧孺、宗閔以私怨恆排擯之。時德裕與李紳、元稹俱在翰林，以學識才名相類，情頗款密。逄吉之黨深惡之，其月，自學士出為御史中丞。」按德裕元和中揚歷清要，非為不調。此際元稹入相，逄吉在淮南，豈能排檳德裕！蓋出於德裕黨人之語耳。今不取。〕
5癸未，加李光顏棋海節度、滄景觀察使，其忠武、深州行營節度如故。以橫海節度使李全略為德棣節度使。時朝廷以光頻懸軍深入，饋運難通，故割滄景以隸之。
王庭湊雖受旌節，不解深州之圍。丙戌，以佑制話東陽馮宿為山南東道節度副使，權佑留後，〔垂拱二年，鈖烏傷縣置東陽縣，取舊郡名以名縣也，屬婺州。九域志：在州東一百五十五里。〕仍遣中使入深州督牛元翼赴鎮。裴度亦與幽、鎮書，責以大義；朱克融即解圍去，王庭湊雖引兵少退，猶守之不去。
元稹怨裴度，欲解其兵柄，故勸上雪廷湊而罷兵。丁亥，以度為司空、東都留守，平章事如故。〔考異：舊紀、傳皆雲「度守司徒，為東都留守。」實錄此雲「司徒」，後領淮南及拜相，皆雲「司徒」，亦誤。今據實錄。除淮南及拜相制書，自此至罷相止，是守司司空。舊裴度傳天曰：「元稹為相，請上罷兵，洗雪廷湊、克融，解深州之圍，蓋欲罷度兵柄故也。」按此月甲子雪廷湊，辛巳稹為相。蓋稹未為相時勸上也。〕諫官爭上言：「時未偃兵，度有將相全才，不宜置之散地。」〔散蘇但翻。〕上乃命度入朝，然後赴東都。
以靈武節度使李聽為河東節度使。初，聽為羽林將軍，有良馬，上為太子，遣左右諷求之，聽以職總親軍，不敢獻。及河東缺帥，〔帥，所類翻。〕上曰：「李聽不與朕馬，是必可任。」遂用之。
6昭義監軍劉承偕特恩，〔憲宗之崩也，劉承偕頂有援立穆宗之功，故恃恩。〕陵轢節度使劉悟，〔轢，郎狄翻。〕數眾辱之，〔數，所角翻。眾辱者，於眾中慢辱之也。〕又縱其下亂法。陰與磁州刺史張汶謀縛悟送闕下，以汶代之；悟知之，諷其軍士作亂，殺汶。圍承偕，欲殺之，〔汶，音問。〕幕僚賈直言入，責悟曰：「公所為如是，欲李效李司空邪！此軍中安知無如公者，〔李師道為司空，賈直言舊僚屬也，故猶稱其官。言李師道悖逆，劉悟倒戈取師道而得節鉞，今悟效師道所為，昭義軍中亦將有效悟所為而取節鉞者。〕使李司空有知，得無笑公於地下乎！」悟遂謝直言，救免承偕，囚之府舍。〔考異曰：實錄：「監軍劉承偕頗恃恩侵權，嘗對眾辱悟，又縱其下亂法。悟不能平。異日，有中使至，承偕宴之，請悟，悟欲往。左右皆曰：『往則必為其因辱矣。』軍眾汏亂，悟不止之，遂擒承偕，殺其二傔，欲並害承偕。悟救之，獲免。」新劉悟傳曰：「承偕與都將張問謀縛悟送京師，以問代節度事。悟知之，以兵圍監軍，殺小使。其屬賈直言質責悟，悟即撝兵退，匿承偕，囚之。」新直言傳，「張問」作「張汶」。杜牧上李司徒書亦云：「其軍大亂，殺磁州刺史張汶。」又云：「汶既因依承偕諆殺悟。自取軍人忌怒，遂至大亂。」蓋軍士圍承偕必出於悟志，及奏朝廷，則雲軍眾所為耳。今承偕名從實錄，汶名從杜書。〕
7初，上在東官，聞天下厭苦憲宗用兵，故即位，務優假將卒以求姑息。三月，壬辰，【章：十二行本「辰」下有「朔」字；乙十一行本同。】詔：「神策六軍使及南牙常參武官〔南牙常參武官，十六衛上將軍、大將軍、將軍也。〕具由歷、功績，牒送中書，量加獎擢。〔由者，得官之由。歷者，所歷職任。量，音良。〕其諸道大將久次及有功者，悉奏聞，與除官。應天下諸軍，各委本道據守舊額，不得輒有減省。」於是商賈、胥吏〔賈，音古。〕爭賂藩鎮，牒補列將而薦之，即升朝籍。〔朝，直遙翻。唐末藩鎮列將帶朝銜者，著之朝籍。〕奏章委積，士大夫皆扼腕歎息。〔腕，烏貫翻。〕
8武寧節度使王智興將軍中精兵三千討幽、鎮，節度使崔羣忌之，奏請即用智興為節度使，王則召詣闕，除以他官。〔不，讀曰否。〕事未報，智興亦自疑；會有詔赦王庭湊，諸道皆罷兵，智興引兵先期入境。羣懼，遺使迎勞，〔先，悉薦翻。勞，力到翻。〕且使軍士釋甲而入；智興不從。乙巳，引兵直進，徐人開門待之，智興殺不同己者十餘人，乃入府牙，見羣及監軍，〔見，賢遍翻。〕拜伏曰：「軍眾之情，不可如何！」為羣及判官、從吏具人馬及治裝，〔為，於偽翻。從，才用翻；不同。治，直之翻。〕皆素所辦也，遺兵衛從羣，至埇橋而返。〔埇，餘隴翻。考異曰：實錄：「羣累表請追智興，授以他官，事未行，詔班師。智興帥眾斬關而入。」舊智興傳亦同。舊羣傳則曰：「羣以智興早得士心，表請因授智興旄鉞；寢興回戈，城內皆是父兄，開關廷入。」今兼取之。〕遂掠鹽鐵院錢帛，〔埇橋有鹽鐵院。〕及諸道進奉在汴中者，〔謂諸道進奉船在汴河中者。〕並商旅之物，皆三分取二。〔史言唐下陵上慢，無復紀綱。〕
9丙午，加朱克融、王庭湊檢校工部尚書。上聞其解深州之圍，故褒之，然庭湊之兵實猶在深州城下。
韓愈既行，眾皆危之；詔愈至境更觀事勢，勿遽入，愈曰：「止，君之仁；死，臣之義。」〔言止之勿使遽入鎮者，君之仁；不畏死而徑往致命者，臣之義也。〕遂往至鎮。庭湊拔刃弦弓以逆之，及館，甲士羅於庭。庭湊言曰：「所以紛紛者，乃此曹所為，非庭湊心。」愈厲聲曰：「天子以尚書有將帥材，故賜之節鉞，不知尚書乃不能與建兒語邪！」甲士前曰：「先太師為國擊走朱滔，〔王俊贈太師，走朱滔，見二百三十二卷德宗興元元年。為，於偽翻。〕血衣猶在，此軍何負朝廷，及以為賊乎！」愈曰：「汝曹尚能記先太師則善矣。夫逆順之為禍福豈遠邪！自祿山、思明以來，至元濟、師道，其子孫有今尚存仕宦者乎！田令公以魏博歸朝廷，子孫雖在孩提，皆為美官；〔田弘正之徙成德也，進兼中書令，子孫為美官，見上卷憲宗元和十四年。〕王承元以此軍歸朝廷，弱冠為節度使；〔早上卷元和十五年。冠，古玩翻。〕劉悟、李祐，今皆為節度使；汝曹亦聞之乎！」庭湊恐眾心動，麾之使出；〔恐其眾聞愈言而心動，有如劉悟、李祐者。〕謂愈曰：「侍郎來，〔韓愈時為兵部侍郎，故稱之。〕欲使庭湊何為﹖」愈曰：「神策六軍之將如牛元翼者不少，〔少，詩沼翻。〕但朝廷顧大體，不可棄之耳！尚書何為圍之不置﹖」庭湊曰：「即當出之。」因與愈宴，禮而歸之。未幾，牛元翼將十騎突圍出，〔幾，居豈翻。〕深州大將臧平等舉城降，庭湊責其久堅守，殺平等將吏百八十餘人。
10戊申，裴度至長安，見上，謝討賊無功。先是，上詔劉悟送劉承偕詣京師，悟託以軍情，不時奉詔。上問度：「宜如何處置﹖」〔處，昌呂翻；不同。〕度對曰：「承偕在昭義，驕縱不法，臣盡知之，悟在行營〔謂討王承宗在行營時。〕與臣書，具論其事。時有中使趙弘亮在軍中，持悟書去，雲『欲自奏之』，不知嘗奏不﹖」〔奏不，讀日否。〕上日：「朕殊不知也，且悟大臣，何不自奏！」對曰：「悟武臣，不知事體。然今事狀籍籍如此，〔顏師古曰：籍籍，猶紛紛也。〕臣等面論，陛下猶不能決，況悟當日單辭，豈能動聖聽哉！」〔單辭，一人之言。〕上曰：「前事勿論，直言此時如何處置﹖」對曰：「陛下必欲收天下心，止應下半紙詔書，具陳承偕驕縱之罪，令悟集將士斬之，則藩鎮之臣，敦不思為陛下效死！〔為，於偽翻。〕非獨悟也。〕上俛首良久，日：〔俛，音免。〕「朕不惜承偕，然太后以為養子，今茲囚縶，太后尚未知之，況殺之乎！卿更思其次。」度乃與不播等奏請「流承偕於遠州，必得出。」〔言既明底其罪，則悟必釋承偕。〕上從之。後月餘，悟乃釋承偕。
11李光顏所將兵聞當留滄景，皆大呼西走，〔呼，火故翻。西走，欲歸許州。〕光顏不能制，因驚懼成疾。己酉，上表固辭橫海節，乞歸許州；許之。〔李光顏本忠武節度使。許州，忠武軍治所。考異曰：舊光頻傳曰：「光顏以朝廷制置乖方，賊帥連結，未可朝夕平定，事若差跌，即前功盡棄，乃懇辭蕭鎮。尋以疾作，表祈歸鎮。朝廷果以討賊無功而赦庭湊。」今從實錄。〕
12壬子，以裴度為淮南節度使，餘如故。〔餘官如故也。〕
13加劉悟檢校司徒，餘如故。自是悟浸驕，欲效河北三鎮，〔魏、鎮、幽為河北三鎮。〕招聚不逞，〔不逞者，欲為非而不得逞志者也。〕章表多不遜。
14裴度之討幽、鎮也，同鶻請以兵從〔；從，才用翻。〕朝議以為不可，遺中使止之。回鶻遺其臣李義節將三千人已至豐州北，卻之，不從；詔發繒帛七萬匹以賜之，甲寅，始還。〔還，音旋，又如字。〕
15王智興遺輕兵二千襲濠州；丙辰，刺史侯弘度棄城奔壽州。
16言事者皆謂裴度不宜出外，上亦自重之。戊午，制留度輔政；以中書侍郎、同平章事王播同平章事，代度鎮淮南，仍兼諸道鹽鐵轉運使。
17李寰帥其眾三千出博野，〔帥，讀日率。〕王庭湊遺兵追之；寰與戰，殺三百餘人，庭湊兵乃，還，餘眾二千猶固守博野。
18朝廷以新罷兵，力不能討徐州，己未，以不智興為武寧節度使。
19復以德棣節度使李全略為橫海節度使。〔李光顏既還許州，故全略復鎮橫海。〕
20夏，四月，辛酉朔，日有食之。
21甲戌，以傅良弼、李寰為神策都知兵馬使。
22戶部侍郎、判度支張平叔上言：「官自糶鹽，〔糶，他弔翻。〕可以獲利一倍；」又請「令所由將鹽就村糶易；」〔所由，綰掌官物之吏也。事必經由其手，故謂之所由。〕又乞「令宰相領鹽鐵使；」又請「以糶鹽多少為刺史、縣令殿最；」〔殿，丁練翻。〕又乞「檢責所在實戶，據口團保，〔團保者，團結戶口，使之互相保識。〕給一年鹽，使其四季輸價；」又「行此策後，富商大賈或行財賄，邀截喧訴，其為者所在杖脊。」〔連狀人，謂連名告狀者也。〕詔百官議其可否。
兵部侍郎韓愈上言，以為：「城郭之外，少有見錢〔少，詩紹翻。見，賢遍翻；下同。〕糴鹽，〔當屬上句。〕多用雜物貿易。鹽商則無物不取，或賒貸徐還，〔鬻物而緩取直曰賒。貸，借也。〕用此取濟，兩得利便。今令吏人坐鋪自糶，〔列物而鬻之謂之鋪。鋪，普故翻。〕非得見錢，必不敢受。如此貧者無從得鹽，自然坐失常課，如何更有倍利！又若令人吏將鹽家至而戶糶，必索百姓供應，〔索，山客翻。供應，言各供其物以應官吏所也。〕騷擾極多。又，刺史、縣令職在分憂，〔人君憂民，有不得其生者，故置守令以撫字之，是其職在分憂也。〕豈可惟以鹽利多少為之升黜，不復考其理行！〔復，扶又翻。理行，猶言治行也。行，戶孟翻。〕又，貧家食鹽至少，或有淡食動經旬月，若據戶給鹽，依時徵價，官吏畏罪，必用威刑，臣死因此所在不安，此尤不可之大者也。」
中書舍人韋處厚議，以為：「宰相處論道之地，〔處，昌呂翻。書曰：三公論道經邦。〕雜以鹺務，〔鹺，才何翻。記曲禮曰：鹽曰鹹鹺。〕實非所宜。竇參、皇甫鎛皆以錢穀為相，名利難兼，卒蹈禍敗。〔竇參事見德宗紀。皇甫鎛事見憲宗紀。卒恤翻。〕又欲以重法禁人喧訴，〔謂為首告訴者杖殺，連名者杖脊也。〕夫強人之所不能，事必不立；〔強，其兩翻。〕禁人之所必犯，法必不行矣。」事遂寢。〔考異曰：實錄因三月壬寅平叔遷戶部侍郎事，遂言變鹽法及處厚駁議。按韓愈時奉使鎮州猶未猶未還。又壬寅二月十一日，愈論鹽法狀雲：「奉今月九日敕，」不知其何月也，今附於四月之末。〕
平叔又奏徵遠年逋欠。江州刺史李渤上言：「度支徵當州貞元一年逃戶所久錢四千餘緡，當州今歲旱災，田損什。〔九刺史自以所守州為當州。〕陛下柰何於大旱中徵三十六年前負！」詔悉免之。
23邕州人不樂屬容管，〔廢邕管入容管，見上卷元和十五年。樂，音洛。〕刺史李元宗以吏人狀授御史，使奏之。容管經略使嚴公素聞之，遺吏按元宗擅以羅陽縣歸蠻酋黃少度。〔羅陽，當在西原，羈縻縣也。蓋裴行立攻黃洞時得之，而元宗擅以歸之也。酋，慈由翻。〕五月，壬寅，元宗將兵百人幷州印奔黃洞。
24王庭湊之圍牛元翼也，和王傅於方欲以奇策千進，〔和王綺，順宗子。〕言於元稹，請「遺客王昭、於友明〔考異曰：實錄作「於啟明」，舊元稹傳作「王友明」。今從實錄之初及新書。〕間說賊黨；使出元翼。〔間，古莧翻。說，式芮翻。〕仍賂兵、吏部令史偽出告身二十通，〔文官告身，賂吏部令吏偽為之；武官告身，賂兵部令史偽為之。〕令以便宜給賜。」稹皆然之。〔元稹方圖進取，而先與兵、吏部令史為偽，曾是以為相業乎！〕有李賞者，知其謀，乃告裴度，雲方為稹結客刺度，〔為，於偽翻。〕度隱而不發。賞詣左神策告其事。〔考異曰：舊裴度傳曰：「初，度與李逢吉素不協。度自太原入朝，而惡度者以逢吉善於陰計，足能構度，乃自襄陽召逢吉入朝為兵部尚書。度既復知政事，而魏弘簡、劉承偕之黨在禁中，逢吉用族子仲言之謀，因鋻人鄭注與中尉王守澄交結，內官皆為之助。五月，左神策軍奏：『告事人李賞稱，於方受元稹所使，結客欲刺裴度。』」按惡度者不過元稹與宦官，彼欲害度，其術甚多，何必召逢吉！又如所謀，則稹當獲罪，非所以害度也。又逢吉若使李黨告之，下御史按鞫，賞急，必連引逢吉，非所以自謀也。蓋賞自告耳，非逢吉教令也。〕丁巳，詔左僕射韓皋等鞫之。
25戊午，幽州節度使朱克融進馬萬匹，羊十萬口，而表雲先請其直充犒賞。〔史言朱克融玩弄朝廷。〕
26三司按於方刺裴度事，皆無驗。六月，甲子，度及元稹皆罷相，度為右僕射，稹為同州刺史；以兵部尚書李逢吉為門下侍郎、同平章事。
27党項寇靈州。渭北，掠官馬。〔先寇靈州，遂及渭北也。〕
28諫官上言：「裴度無罪，不當免相。元稹與於方為邪謀，責之太輕。」上不得已，壬申，削稹長春宮使。〔長春宮在同州，元稹以出刺兼使，今削之。〕
29吐蕃寇靈武。
30庚辰，鹽州奏党項都督拔跋萬誠請降。〔黨，底郎翻。「拔跋」，當作「託跋」。降，戶江翻。〕
32壬午，吐蕃寇鹽州。
33戊子，復置邕管經略使。〔復，扶又翻。〕
33初，張弘靖為宣武節度使，〔弘靖代韓弘見上卷憲宗元和十四年。〕屢賞以悅軍士，府庫虛竭。李願繼之，性奢侈，賞勞既薄於弘靖時，〔勞，力到翻。〕又峻威刑，軍士不悅。願以其妻弟竇瑗典宿直兵，瑗驕貪；軍中惡之。〔惡，烏路翻。〕牙將李臣則等作亂，秋，七月，壬辰夜，即帳中斬瑗頭，因大呼，〔呼，火故翻。〕府中響應。願與一子踰城奔鄭州。〔汴州西至鄭州一百五十里。〕亂兵殺其妻，推都押牙李硴為留後。〔硴，古拜翻。考異曰：實錄：「戊戌，汴州監軍使奏：六月四日夜，軍亂，節度使李願踰城以遁。」新紀亦云：「六月癸亥，李硴反，逐李願。」按李願若以六月四日夜被逐，不應至此月十日方奏到京師。疑實錄「十」字誤為「六」。舊紀止用此奏到日，今從願傳「七月四日」。〕
34丙申，宋王結薨。〔結，順宗子。〕
戊戌，宣武監軍奏軍亂。庚子，李{宀介}自奏已權知留後。
乙巳，詔二省官與宰相議汴州事，〔三省官，自遺、補、舍人、丞、郎以上。〕皆以為宜如河北故事，授李硴節。李逢吉曰：「河北之事，蓋非獲已。今若並汴州棄之，則是江、淮以南皆非國家有也。」杜元穎、張平叔爭之曰：「柰何惜數尺之節，不愛一方之死乎！」議未決，會宋、亳、潁三州【章：十二行本「州」下有「刺史」二字；乙十一行本同。】各上奏，請別命帥。〔三州，皆宣武巡屬。帥，所類翻。〕上大喜，以逢吉議為然，遺中使詣三州宣慰。逢吉因請「以將軍徵硴入朝，以義成節度使韓充鎮宣武。充，弘之弟，素寬厚得眾心。〔韓弘鎮宣武二十年餘年，將士懷之，其弟又以寬厚得眾，故逢吉請以代硴。〕脫硴旅拒，則命徐、許兩軍攻其左右而滑軍蹙其北，〔徐帥，不智興。許帥，李光顏。〕充必得入矣。」上皆從之。
丙午，貶李願為隨州刺史，〔隨州，古隨國，漢為隨縣，江左為隨郡，西魏置隨州，京師東南一千三百八十八里。〕以韓充為宣武節度兼義成節度使。徵李硴為右金吾將軍，硴不奏詔。宋州刺史高承簡斬其使者，硴遺兵二千攻之， 陷寧陵、襄邑。〔宋州，西至汴州二日八十五里。寧陵，州西四十五里。襄邑，州西微北。〕宋州有三城，賊已陷其南城，承簡保北二城，與賊十餘戰。癸丑，忠武 節度使李光顏將兵二萬五千討李硴，屯尉氏。〔尉氏，在汴州西南，許州東北。〕兗海節度使曹華聞硴作亂，不俟詔，即發兵討之。硴遺兵三千人攻宋州，適至城下，丙辰，華逆擊，破之。丁巳，李光顏敗宣武兵於尉氏，〔敗，補邁翻；下同。〕斬獲二千餘人。
36八月，辛酉，大理卿劉元鼎自吐蕃還。〔元鼎去年使吐蕃。〕
37甲子，韓充入汴境，軍於千塔。〔千塔，當在汴州北。〕武寧節度使王智興與高承簡共破宣武兵，斬首千餘級，餘眾遁去。壬甲，韓充敗宣武兵於郭橋，〔九域志：汴州祥府縣有郭橋鎮。〕斬首千餘級，進軍萬勝。〔九域志：汴州中牟縣有萬勝鎮。〕
初，李硴既為留後，以都知兵馬使李質為腹心；及硴除將軍，不奏詔，質屢諫不聽。會硴疽發於首，遺李臣則等將兵拒李光顏於尉氏。既而官軍四集，兵屢敗，硴疾甚，悉以軍事屬李質，〔屬，之慾翻。〕臥於家。丙子，質與監軍姚文壽擒硴，殺之；詐為硴牒，追臣則等，至，皆斬之；執硴四子送京師。
韓充未至，質權知軍務，時牙兵三千人，日給酒食，物力不能支。質曰：「若韓公始至而罷之，則人情大去矣！不可留此弊以遺吾師。」〔遺，唯季翻。帥，所類翻。〕即命罷給而後迎充。丁丑，充入汴。
癸未，以韓充專為宣武節度使，以曹華為義成節度使，高承簡為兗、海、沂、密節度使，加李光顏兼侍中，以李質為右金吾將軍。
韓充既視事，人心粗定，乃密籍軍中為惡者千餘人，一朝，並父母妻子悉逐之，曰：「敢少留境內者斬。」於是軍政大治。〔除亂而去其根，則亂無從生矣。治，直吏翻。〕
38九月，戊子朔，浙西觀察使京兆竇易直〔易，弋豉翻。〕奏大將王國清作亂，伏誅。初，易直聞汴州亂而懼，欲散金帛以賞軍士，或曰：「賞之無名，恐益生疑。」乃止。而外已有知之者，故國清作亂；易直討擒之，並殺其黨二百餘人。〔考異曰：舊易直傳曰：「時江、淮旱，水淺，轉運司錢帛委積，不能漕。國清指以為賞，激諷州兵謀亂。先事有告者，乃收國清下獄，其黨數千大呼，入獄中篡取國清而出之，因欲大剽。易直登樓謂將吏曰：『能誅為亂者，每獲一人，賞千萬。』眾喜，倒戈擊亂黨，擒國清等三百餘人，皆斬之」今從實錄。〕
39德州刺史王稷，承父鍔餘貲，家富厚；橫海節度使李景略利其財，〔李景略，當作李全略。〕丙申，密教軍士殺稷，屠其家，納其女為妾，以軍亂聞。〔象有齒而焚其身，賄也。王鍔僅能免其身而禍鍾其子，君子是以知守富之難！〕
40朝廷之討李硴也，遺司門郎中韋文恪宣忍魏博，史憲誠表請授硴旌節，又於黎陽築馬頭，為渡河之勢，〔附河岸築土植木夾之至水次，以便兵馬入船，謂之馬頭。〕見文恪，辭禮倨慢；及聞硴死，辭禮頓恭，曰：「憲誠，胡人，譬如狗，雖被捶擊，終不離主耳。」〔捶，比橤翻。離，力智翻。〕
41冬，十一月，庚午，皇太后幸華清宮。辛未，上自複道幸華清宮，遂畋於驪山，即日還宮。太后數日乃返。
42丙子，集王緗薨。〔緗，順宗子。〕
43庚辰，上與宦者擊毬於禁中，有宦者墜馬，上驚，因得風疾，不能履地，自是人不聞上起居；宰相屢乞人見，不報。裴度三上疏請立太子，且請入見。〔見，賢遍翻。〕十二月，辛卯，上見羣臣於紫宸殿，御大繩牀，〔程大昌演繁露曰：今之交牀，制本自虜來，始名胡牀。隋以讖有故，改名交牀。唐穆宗於紫宸殿御大繩牀見羣臣，則又名繩牀矣。餘按交牀、繩牀，今人家有之，然二物也。交牀以木交午為足，足前後皆施橫木，平其底，使錯之地而安；足之上諯，其前後亦施橫木而平其上，橫木列竅以穿繩絛，使之可坐。足交午處復為圓，穿貫之以鐵，斂之可挾，放之可坐；以其足交，故曰交牀。繩牀，以板為之，人坐其上，其廣前可容膝，後有靠背，左右有託手，可以閣臂，其下四足著地。〕悉去左右衛官，〔去，羌呂翻。〕獨宦者十餘人侍側，人情稍安。李逢吉進言：「景王已長，請立為太子。」裴度請速下詔，副天下望。【章：十二行本「既」上有「上無言」三字；乙十一行本同；退齋校同；張校同，雲無註本亦無。】而兩省官亦繼有請太子者。癸巳，詔立景王湛為皇太子。〔考異曰：劉軻牛羊曆曰：「穆宗不愈，宰臣議立敬宗為皇太子。時牛僧孺獨懷異圖，欲佔諸子。僧孺乃昌言於朝曰：『梁守謙、王守澄將不利於上。』又使楊虞卿、漢公輩宣言於外曰：『王守澄欲謀廢立。』又令其徒於街衢門牆上施牓，每於穆宗行幸處路傍或苑內草間削白而書之，冀謀大亂，其兇險如此。」此出於朋黨之言，不足信也。〕上矣浸瘳。
44是歲，初行宣明曆。〔憲宗即位，司天徐昂上新曆曰：「觀象起元和二年用之，然無蔀章之數，至於發斂啟閉之候，循用舊法，測驗不合。」上立，以累世纘緒，必更曆紀，乃詔日官改撰曆，名曰宣明。其氣朔發斂、日躔月離，皆因大衍舊術，晷漏交會，則稍增損之。〕
