△卷第一百三十二
宋紀十四（起強圉協洽（丁未），盡上章閹茂（庚戌），凡四年。〕
太宗明皇帝大中
泰始三年（丁未、四六七）
1春，正月，張永等棄城夜遁。〔考異曰：宋本紀，去年冬，「永、攸之大敗遂失淮北四州及豫州淮西地。」宋略，今年正月，「永、攸之師次彭城，虜掩甚輜重，敗王穆之於武原，薛安都開彭城以納虜，永等引退；虜追之，王師敗績；畢捺亦舉兗州歸虜，遂失淮北之地。」魏帝紀，去年九月，「常珍奇、薛安都內屬，張永、沈攸之擊安都，詔尉元救彭城，西河公石救懸瓠。十一月，畢眾敬內屬。十二月己未，次於秺，周凱、張永、沈攸之相繼退走。」令年正月癸巳，「尉元破永、攸之於呂梁東。閏月，沈文秀、崔道固舉州內屬。」按青冀今歲始叛宋，去年豈得已失淮北！安都為永、攸之所逼，故降魏，豈得今年永、攸始次彭城，安都始納魏兵乎！蓋去冬穆之等已敗退，今春永大敗耳。今從後魏帝紀。〕會天大雪，泗水冰合，永等棄船步走，士卒凍死者太半，手足斷者什七八。尉元邀其前，薛安都乘其後，大破永等於呂梁之東，〔水經註：泗水自彭城東南過呂縣南。泗水之上有石樑焉，故曰呂梁。尉，紆勿翻。〕死者以萬數，枕屍六十餘裏，〔枕，職任翻。〕委棄軍資器械不可勝計；〔勝，音升。〕永足指亦墮，與沈攸之僅以身免，梁、南秦二州刺史垣恭祖等為魏所虜。上聞之，召蔡興宗，以敗書示之曰：「我愧卿甚！」永降號左將軍；攸之免官，以貞陽公領職，還屯淮陰。〔漢志，桂陽郡有湞陽縣。沈約志，宋泰始三年改湞為貞，屬廣興公相。〕由是失淮北四州及豫州淮西之地。〔淮北四州，青、冀、徐、兗。豫州淮西，汝南、新蔡、譙、梁、陳、南頓、穎川、汝南、汝陰諸郡也。考異曰：後魏帝紀：閏月，「沈文秀、崔道固舉州內屬。」未索虜傳曰：「永、攸之敗退，虜攻青、冀二州，執文秀、道固。又下書曰：『淮北三州民，自天安二年正月三十日壬寅昧爽已前罪，一切原免。』按青州破在五年，淮北三州，蓋謂徐、司、豫。壬寅二十日，壬子三十日也。〕
裴子野論曰：昔齊桓矜於散兵而九國叛；〔公羊傳曰：貫澤之會，齊桓公有憂中國之心，不召而至者，江人、黃人也。蔡兵之會，桓公震而矜之，叛者九國。〕曹公不禮張松而天下分。〔見六十五卷漢獻帝建安十三年。〕一失豪釐，其差遠矣。太宗之初，威令所被，不滿百里，〔被，皮義翻。〕卒有離心，士無固色，而能開誠心，布款實，莫不感恩服德，致命效恐，故西摧北蕩，塁內褰開。既而六軍獻捷，方隅束手，天子欲賈其餘威，〔賈，音古。〕師出無名，長淮以北，焂忽為戎。惜乎！若以嚮之虛懷，不驕不伐，則三叛奚為而起哉！〔三叛，薛安都、畢眾敬、常珍奇也。〕高祖蟣蝨生介冑，〔蟣，居豨翻，蝨，色櫛翻。〕經啟疆埸；〔埸，音亦。〕後之子孫，日蹙百里。〔大雅召旻之詩曰：昔先王受命，有如召公，日闢國百里；今也日蹙國百里。〕播穫堂構，豈雲易哉！〔書大誥曰：若考作室，既底法，厥子乃弗肯堂，矧肯構！厥父菑，厥子乃弗肯播，矧肯穫！易，以豉翻。〕
2魏尉元以彭城兵荒之後，公私困竭，請發冀、相、濟、兗四州粟，〔相，息亮翻。濟，子禮翻。〕取張永所棄船九百艘，沿清運載，以賑新民；〔新民，謂新取徐州之民；謂沿清水而運載也。艘，蘇遭翻。賑，津忍翻。〕魏朝從之。〔朝，直遙翻。〕
3魏東平王道符反於長安，殺副將駙馬都尉萬古真等，〔副將，副鎮將也。將，即亮翻；下同。〕丙午，司空和其奴等將殿中兵討之。丁未，道符司馬段太陽攻道符，斬之；以安西將軍陸真為長安鎮將以撫之。道符，翰之子也。〔秦王翰死於正平宗愛之禍。〕
4閏月，魏以頓兵王李峻為太宰。
5沈文秀、崔道固為土人所攻，〔土人，謂青、冀二州之人。〕遣使乞降於魏，〔使，疏吏翻。降，戶江翻；下同。〕且請兵自救。
6二月，魏西河公石自懸瓠引兵汝陰太守張超，不克；〔此汝令郡蓋猶治汝陰也；當在隋蔡州新蔡縣界。守，式又翻。考異曰：宋帝紀雲：「索虜寇汝陰，太守張景遠擊破之。」景遠，即超也。宋略，「七月，張景遠先卒，汝陰城又陷」，亦誤也。今從後魏書。〕退屯陳項，〔陳、項本二邑，時陳郡治項，因曰陳項。〕議還長社，待秋擊之。鄭羲曰：「張超蟻聚窮命，糧食已盡，不降當走，可翹足而待也。今棄之遠去，超修城浚隍，積薪儲穀，更來恐難圖矣。」石不從，遂還長社。〔為石再攻汝陰不克張本。〕
7初，尋陽既平，帝遣沈文秀弟文炳以詔書諭文秀，又遣輔國將軍劉壞珍將馬步三千人與文炳偕行。未至，值張永等敗退，懷珍還鎮山陽。文秀攻青州刺史明僧暠，〔僧暠起兵見上捲上年。暠，古老翻。〕帝使懷珍帥龍驤將軍王廣之五百騎、止卒二千人浮海救之，〔帥，讀曰率。驤，思將翻。將，即亮翻。騎，奇寄翻。〕至東海，僧暠已退保東萊。懷珍進朐城，眾心兇懼，欲且保鬱洲，〔兇，許拱翻。兇，恐懼聲。朐城，漢東海之朐縣城也。水經註曰：朐山西側，有朐縣故城。東北海中有大洲，故謂之有鬱洲。朐，音劬。〕懷珍曰：「文秀欲以青州歸索虜，〔索，昔各翻。〕計齊之士民，安肯甘心左衽邪！今揚兵直前，宣佈威德，諸城可飛書而下；柰何守此不進，自為沮撓！」〔沮，在呂翻。撓，奴教翻，屈也。〕遂進，至黔陬，〔黔陬縣，前漢屬琅邪郡，後漢屬東萊郡，晉屬城陽郡，宋屬高密郡。陬，子侯翻。隋志：膠州膠 西縣，舊曰黔陬。杜佑曰：漢黔陬縣故城，在密州諸城縣東北。〕文秀所署高密、平昌二郡太守棄城走。〔高密，漢郡。平昌郡，魏文帝分城陽立。宋志，高密郡領 黔陬、淳于、高密、夷安、營陵、昌安；平昌郡領安丘、平昌、東武、琅邪、朱虛。五代志：黔陬縣舊置平昌郡。〕懷珍送致文炳，達朝廷意，文秀猶不降；〔降， 戶江翻；下同。〕百姓聞懷珍至，皆喜。文秀所署長廣太守劉桃根將數千人戍不其城。〔不其縣，前漢屬琅邪郡，後漢屬東萊郡，晉分屬長廣郡。唐萊州膠水縣即長廣郡地。章懷太子賢曰：不其故城，在今萊州即墨縣西南。其，音基。〕懷珍軍於洋水，〔水經：巨洋水出朱虛東泰山北，過縣西北，過臨朐縣東，又北過劇縣 西，又東北過壽光縣西，又東北入於海。師古曰：洋，音祥。〕眾謂且宜堅壁伺隙，懷珍曰：「今眾少糧竭，〔少，詩沼翻。〕懸軍深入，正當以精兵速進，掩其不 備耳。」乃遣王廣之將百騎襲不其城，拔之。文秀聞諸城皆敗，乃遣使請降，〔使，疏吏翻。〕帝復以為青州刺史。崔道固亦請降，復以為冀州刺史。懷珍引還。〔懷珍既還，兵勢不接，故青、冀二州尋為魏有。復，扶又翻。〕
8魏濟陰王子新成卒。〔濟，子禮翻。〕
9沈攸之之自彭城還也，留長水校尉王玄載守下邳，〔校，戶教翻。〕積射將軍沈韶守宿豫，睢陵、淮陽皆留兵戍之。玄載、玄謨之從 弟也。〔王玄謨以功名著於太祖、世祖二朝。從，才用翻。〕時東平太守申纂守無鹽，幽州刺史劉休賓守梁鄒，〔梁鄒縣，漢屬濟南郡。〕幷州刺史清河房崇吉守升 城，〔魏收志：東太原郡太原縣治升城，其地在唐濟州長清縣界。〕輔國將軍清河張讜守團城，〔水經註：琅邪郡東莞縣，春秋之鄆 邑，今有鄆亭在團城東北四十里。〕及兗州刺史王整、蘭陵太守桓忻，〔沈約志：蘭陵太守治昌慮，漢舊縣也。〕肥城、糜溝、垣苗等戍皆不附於魏。〔肥城縣，前 漢屬泰山郡，後漢屬濟北郡，晉罷，宋復置濟北郡於肥城。魏收志：糜溝、垣苗二城亦在東太原郡大原縣界。又據水經註：濟水自平陰城西東北流，逕垣苗城西。宋 武帝西征長安，令垣苗鎮忐，故俗以為稱。濟水又東北過盧縣北。賢曰：肥城縣故城，在今濟州平陰縣東南。則此三戍皆在漢太山郡盧縣及肥城縣界，至後漢和帝永安二年，始分太山為濟北郡。〕休賓，乘民之兄子也。〔劉乘民見上捲上年。〕
魏遣平東將軍長孫陵等將兵赴青州，〔長，知兩翻。〕徵南大將軍慕容白曜將軍騎五萬為之繼援。白曜，燕太祖之玄孫也。〔燕王皝，號太祖。〕白曜至無鹽，欲攻之；將佐皆以為「攻具未備，不宜遽進。」左司馬範陽酈範曰：「今輕軍遠襲，深入敵境，豈宜淹緩！且申纂必謂我軍來速，不暇攻圍，將不為備；〔師速而疾者，略也；略，謂略地也，無暇於攻城圍邑。白曜以形形申纂，故料其不為備也。〕今若出其不意，可一鼓而克。」白曜曰：「司馬策是也。」乃引兵偽退。申纂不復設備，白曜夜中部分，〔復，扶又翻。分，扶問翻。〕三月，甲寅旦，攻城，食時，克之；纂走，追擒，殺之。〔考異曰：宋略雲「七月，纂戰死。」蓋贈官之月。今從魏帝紀。〕白曜欲盡以無鹽人為軍賞，酈範曰：「齊，形勝之地，宜遠為經略。今王師始入其境，人心未洽，連城相望，鹹有拒栽之志，苟非以德信懷之，未易平也。」〔易，以豉翻。〕白曜曰：「善！」皆免之。
白曜將攻肥城，酈範曰：肥城雖小，攻之引日；勝之不能益軍勢，不勝足以挫軍威。彼見無鹽之破，死傷塗地，不敢不懼；若飛書告諭，縱使不降，亦當逃散。」〔此即李左車教韓信以破趙之勢而喻燕故智也。降，戶江翻；下同。〕白曜從之，肥城果潰，獲粟三十萬斛。白曜謂範曰：「此行得卿，三齊不足定也。」遂取垣苗、糜溝二戍，一旬中連拔四城，威震齊土。〔史言慕容白曜能用酈範之計以取勝。〕
10丙子，以尚書左僕射蔡興宗為郢州刺史。
11房崇吉守升城，勝兵者不過七百人。〔勝，音升，任也。勝兵者，謂能操五兵而戰也。〕慕容白曜築長圍以攻之，自二月至於夏四月，乃克之。白曜忿其不降，欲盡阬城中人，參軍事昌黎韓麒麟諫曰：今勍敵在前而阬其民，〔勍，渠京翻。〕自此以東，諸城人自為守，不可克也。師老糧盡，外寇乘之，此危道也。」白曜乃慰撫其民，各使復業。
崇吉脫身走。崇吉母傅氏，申纂妻賈氏，與濟州刺史盧度世有中表親，然已疏遠。〔濟，子禮翻。〕及為魏所虜。度世奉事甚恭，贍給優厚。〔親者毋失其為親，故者毋失其為故，其盧度世之謂乎。〕度世閨門之內，和而有禮。雖世有屯夷，〔屯，陟倫翻，多難也。夷，平易也。〕家有貧富，百口怡怡，豐儉同之。〔史言盧度世有行。〕
崔道固閉門拒魏。沈文秀遣使迎降於魏，請兵援接，白曜欲遣兵赴之。酈範曰：「文秀室家墳墓皆在江南，〔沈文秀，吳興武康人。〕擁兵數萬，城固甲堅，強則拒戰，屈則遁去。我師未逼其城，無朝夕之急，何所畏忌而遽求軍！且觀其使者，視下而色愧，語煩而志怯，此必挾詐以誘我，不可從也。〔春秋之時，諸侯交兵，謀人之軍師者，多能以此覘敵；酈範亦祖其故智耳。誘，音酉。〕不若先取歷城，克盤陽，〔般陽縣，漢屬濟南郡。應劭曰：在般水之陽。 師古曰：般，音盤。劉昫曰：唐淄州淄川縣，漢盤陽縣也。〕下樑鄒，平樂陵，〔晉武帝分平原立樂陵郡，宋文帝置樂陵郡於故千乘地，皆在隋唐青州界。〕然後按 兵徐進，不患其不服也。」白曜曰：「崔道固等兵力單弱，不敢出戰；吾通行無礙，直抵東陽，彼自知必亡，故望風求服，夫又何疑！」範曰：歷城兵多糧足，非朝 夕可拔。文秀坐據東陽，為諸城根本。今多遣兵則無以攻歷城，少遣兵則不足以制東陽；〔少，詩沼翻。〕若進為文秀所拒，退為諸城所邀，腹背受敵，必無全理。願更番計，無墮賊彀中。」〔彀，古候翻。張子厚曰：彀，指拇也。彀弓既持滿，以指拇為度，而發矢以志於中。墮彀中者，言敵彀弓指我，而我不知避，則矢必集於我而受其害。〕白曜乃止。文秀果不降。
魏尉元上表稱：「彭城賊之要藩，不有重兵積粟，則不可固寸；若資儲既廣，雖劉彧師徒悉起，不敢窺淮北之地。」〔彧，於六翻。〕又言：「若賊向彭城，必由清、泗過宿豫，歷下邳；趨青州，亦由下邳、沂水經東安；〔東安縣，前漢屬城陽國，後漢屬琅邪郡，晉屬東莞郡，惠帝元康七年分東莞置東安郡，唐沂州沂水縣即東安郡地。趨，七喻翻。〕此數者，皆為賊用師之要。今若先定下邳，平宿豫，鎮淮陽，戍東安，則青、冀諸鎮可不攻而克；若四城不服，青、冀雖拔，百姓狼顧，猶懷僥倖之心。〔僥，堅堯翻。〕臣愚以為，宜釋青、冀之師，先定東南之地，斷劉彧北顧之意，〔斷，丁管翻。〕絕愚民南望之心；夏水雖盛，無津途可由，冬路雖通，無高城可固。如此，則淮北自舉，暫勞永逸。兵貴神速，久則生變；若天雨既降，彼或因水通，運糧益眾，規為進取，恐近淮之民翻然改圖，青、冀二州猝未可拔也。」〔考異曰：尉元傳，先上表論取四城利害，後乃雲「沈攸之慾援下邳，遣孔道恭擊破之。」按元以泰始二年九月受詔救薛安都，此表雲「受命出疆，再離寒暑。」又云：「今雖向熱，猶可行師。」則似上表時在四年春末夏初也。又按沈攸之以三年八月出師，尋即敗退；則上表當在攸之敗後。今此表但言陳顯達循宿豫，不言攸之救下邳。又慕容白曜以四年二月十七日拔歷城，而此表欲「釋青冀之師，先定東南之地」，則此表不在其年春末夏初決矣。蓋「再」當作「載」，是語助之辭，非謂兩經寒暑也。故置於此。〕
12五月，壬戌，以太子詹事袁粲為尚書右僕射。
13沈攸之送運米至下邳，〔沈攸之自淮陰至下邳。〕魏人遣清、泗間人詐攸之雲：「薛安都欲降，〔降，戶江翻。〕求軍迎接。」軍副吳喜請遣千人赴之，攸之不許。既而來著益多，喜固請不已，攸之乃集來者告之曰：「君諸人既有誠人，若能與薛徐州子弟俱來者，皆即假君以本鄉縣，唯意所欲；如其不爾，無為空勞往還。」自是一去不返。〔以攸之知其情也。〕攸之使軍主彭城陳顯達將千人助戍下邳而還。〔將，即亮翻；下同。還，從宣翻，又如字。〕
14上復遣中領軍沈攸之等擊彭城。攸之以為清、泗方涸，糧運不繼，固執以為不可使者七返，上怒，強遣之。〔復，扶又翻。強，其兩翻。考異曰：宋沈攸之傳、宋略皆雲：帝怒攸之雲：「卿若不行，便可使吳喜獨去。」按喜傳乃無與攸之討彭城事。後魏書作吳僖公，不知即吳喜，為別一人也﹖按南史亦有謂吳喜為吳喜公者。〕八月，壬寅，以攸之行南兗州刺史，將兵北出；使行徐州事蕭道成將千人鎮淮陰。〔去年僑立徐州於鍾離，今使蕭道成屯淮陰，為沈攸之後鎮。〕道成收養豪俊，賓客始盛。〔為後蕭道成取宋張本。〕
魏之入彭城也，〔事見上捲上年。〕垣崇祖將部曲奔朐山，據之，〔魏收曰：朐縣，漢屬東海；晉曰臨朐，屬琅邪郡；有朐山臨海瀕。今按晉志，臨朐屬東莞郡，後魏復曰朐，屬琅邪郡。朐，音劬。〕遣使來降；蕭道成以為朐山戍主。 朐山瀕海孤絕，人情未安，崇祖浮舟水側，欲有急則逃入海。魏東徐州刺史成固公戍圂城，〔魏收地形志：魏置南青州於圂城。圂城當在唐沂州沂水縣界。圂，戶困 翻。〕崇祖部將有罪，亡降魏。成固公遣步騎二萬襲朐山，〔將，即亮翻。降，戶江翻。騎，奇寄翻；下同。〕去城二十里；崇祖方出送客，城中人驚懼，皆下船欲 去，崇祖還，謂腹心曰：虜非有宿謀，承叛者之言而來耳，易誑也。〔易，以鼓翻。誑，居況翻。〕今得百餘人還，事必濟矣。但人情一駭，不可斂集，卿等可亟去此一里外，大呼而來雲：『艾塘義人已得破虜，〔呼，火故翻。艾塘當在唐海州懷仁縣界；北齊於此置塘義郡。宋人謂淮北起兵拒魏者為義人。〕須戍軍速往，相助逐之。』舟中人果喜，爭上岸。〔上，時掌翻。〕崇祖引入，據城；遣羸弱入島，〔島，海中山也。羸，倫為翻。〕人持兩炬火，登山鼓譟。魏參騎以為軍備甚盛，乃退。〔參騎，候騎也。〕上以崇祖為北琅邪、蘭陵二郡太守。
垣榮祖亦自彭城奔朐山，以奉使不效，〔奉使說薛安都，見上捲上年。〕畏罪不敢出，往依蕭道成於淮陰。榮祖少學騎射，或謂之曰：「武事可畏，〔謂矢刃交乎前，生死在於須臾也。少，詩照翻。〕何不學書！」榮祖曰：「昔曹公父子上馬橫槊，下馬談詠，〔謂魏王操及文帝兄弟也。上，時掌翻。槊，色角翻。〕此於天下，可不負飲食矣。君輩無自全之伎，〔伎，渠綺翻，能也，藝也。〕何異犬羊乎！」〔此犬羊，直謂其無防身之術耳。」〕劉善明從弟僧副將部曲二千人避魏居海島，道成亦召而撫之。〔從，才用翻。〕
15魏於天宮寺作大像，高四十三尺，〔高，居傲翻。〕用銅十萬斤，黃金六百斤。
16魏尉元遣孔伯恭帥步騎一萬拒沈攸之，〔帥，讀曰率。騎，奇寄翻。〕又以攸之前敗所喪士卒瘃墮膝行者悉還攸之，以沮其氣。〔喪，息浪翻。瘃，陟玉翻，寒瘡也。沮，在呂翻。〕上尋悔遣攸之等，復召使還，〔復，扶又翻。〕攸之至焦墟，去下邳五於餘裏，陳顯達引兵迎攸之至睢清口，〔清水合於泗水，故泗水亦得清水之名。水經註：泗水過下邳縣西，又東南得睢水口。泗水又東南入於淮水，故謂之睢清口。睢，音雖。〕伯恭擊破之。攸之引兵退，伯恭追擊之，攸之大敗，龍驤將軍姜彥之等戰沒。攸之創重，〔驤，思將翻。創，初良翻。〕入保顯達營；丁酉，眾潰，攸之輕騎南走，委棄軍資器械以萬計，還屯淮陰。
尉元以書諭徐州刺史王玄載，玄載棄下邳走，〔沈攸之留王玄載戍下邳，因領徐州刺史。〕魏以隴西辛紹先為下邳太守。〔守，式又翻。〕紹先不尚苛察，務舉大綱，教民治生禦寇而已；由是不邳安之。〔治，直之翻。〕
孔伯恭進攻宿豫，宿豫戍將魯僧遵亦棄城走。魏將孔大恆等將千騎南攻淮陽，淮陽太栽崔武仲焚城走。〔尉元取下邳等城，不愆於素，使沈攸之不敗於再舉，元亦未敢輕動也。淮陽太守治角城，角城在唐泗州宿遷縣界。宿遷，即宿豫，唐避諱改焉。〕
慕容白曜進屯瑕丘。崔道固之未降也，〔降，戶江翻；下同。〕綏邊將軍房法壽為王玄邈司馬，屢破道固軍，歷城人畏之。〔崔道固鎮歷城，其軍皆歷城人。〕及道固降，皆罷兵。道固畏法壽扇動百姓，迫遣法壽使還建康。會從弟崇吉自升城來，〔從，才用翻。〕以母妻為魏所獲，謀於法壽。法壽雅不欲南行，〔雅，素也。〕怨道固迫之。時道固遺兼治中房靈賓督清河、廣川二郡事，戍磐，【嚴：「磐」改「盤」；下同。】陽，法壽乃與崇吉謀襲磐陽，據之，降於慕容白曜，以贖崇吉母妻。道固遣兵攻之，白曜自瑕丘遣將軍長孫觀救磐陽，〔磐陽，即盤陽。〕道固兵退。白曜錶冠軍將軍韓麒麟與法壽對為冀州刺史，〔冠，古玩翻。〕以法壽從弟靈民、思順、靈悅、伯憐、伯玉、叔玉、思安、幼安等八人皆為郡守。〔此冀州，即宋所置冀州，以命法壽。郡守，即守冀州所領廣川、平原、清河、樂陵、魏郡、河間、順丘、高陽、勃海，皆僑郡也。〕
白曜自瑕丘引兵攻崔道固於歷城，遣平東將軍長孫陵等攻沈文秀於東陽。道固拒守不降，白曜築長圍守之。陵等至東陽，文秀請降；陵等入其西郭，縱士卒暴掠。文秀悔怒，閉城拒守，擊陵等，破之。〔考異曰：文秀傳雲：「八月，虜蜀郡公拔式入西郭。」今從慕容白曜傳。〕陵等退屯清西，屢進攻城，不克。
17癸卯，大赦。
18戊申，魏主李夫人生子宏。惠之女也。〔李惠蓋李貴人兄弟。貴人，魏主之母，賜死，見一百二十八卷宋孝建三年，夫人則惠之女而宏之母也。宏，是為魏孝文帝。〕馮太后自撫養宏；頃之，還政於魏主。魏主始親國事勤於為治，〔治，直吏翻。〕賞罰嚴明，拔清節，黜貪汙，於是魏之牧守始有以廉潔著聞者。
19太中大夫徐爰，自太祖時用事，〔徐爰事始一百二十六卷文帝元嘉二十八年。〕素不禮於上。上銜之，詔數其姦佞之罪，〔數，所具翻。〕徙交州。
20冬，十月，辛巳，詔徙義陽王昶為晉熙王，〔昶，醜兩翻。考異曰：宋帝紀在十一月，今從宋略。〕使員外郎李豐以金千兩贖昶於魏。〔昶奔魏見一百三十卷元年。〕魏人弗許，使昶與上衵，為兄弟之儀；上責其不稱臣，不答。魏主復使昶與上書，〔復，扶又翻；下復攻、復以同。〕昶辭曰：臣本實彧兄，〔昶，文帝第九子；帝，文帝第十二子。〕未經為臣。若改前書，事為二敬；〔既稱臣於魏，復稱臣於宋，是為二敬也。〕苟或不改，彼所不納。臣不敢奉詔。」乃止。魏人愛重昶，凡三尚公主。
21十一月，乙卯分徐州置東徐州，以輔國將軍張讜為刺史。〔張讜時守團城，就置東徐州，以刺史命之。讜，音黨。〕
十二月，庚戌，以幽州刺史劉休賓為兗州刺史。〔時兗州之境已沒於魏。劉休賓守梁鄒，就以刺史命之。〕休賓之妻，崔邪利之女也，生子文沢，與邪利皆沒於魏。〔邪利沒於魏見一百二十五卷文帝元嘉二十七年。〕慕容白曜將其妻子至梁鄒城下示之。休鑋密遣主簿尹文達至歷城見白曜，且視其妻子；休鑋欲降，而兄子聞慰不可。白曜使人至城下呼曰：劉休賓數遣人來見僕射約降，〔呼，火故翻。數，所角翻。降，戶江翻。〕何故違期不至！」由是城中皆知之，共禁制休賓不得降，魏兵圍之。
22魏西河公石復攻汝陰，〔今年春石攻汝陰不克。〕汝陰有備，無功而還。〔還，從宣翻，又如字。〕常珍奇雖降於魏，實懷貳心；劉勔復以書招之。會西河公石攻汝陰，珍奇乘虛燒劫懸瓠，驅掠上蔡、安成、平輿三縣民，屯於灌水，〔水經註：灌水導源廬江金蘭縣西北東陵鄉大蘇山東北，逕蓼縣故城西，而北注決水。許慎曰：灌水出雩婁縣。輿，音預。〕
四年（戊申，四六八）
1春，正月，己未，上祀南郊，大赦。
2魏汝陽司馬趙懷仁帥眾寇武津，〔汝陽司馬，汝陽郡司馬也。沈約曰：武津縣屬汝陽郡。何志不註置立。在隋、唐上蔡縣界。帥，讀曰率。〕豫州刺史劉勔遣龍驤將軍申元德擊破之，又斬魏于都閼於拔於汝陽臺東，〔魏收地形地：汝陽郡汝陽縣有章華臺。此書汝陽臺者，蓋以別南郡之章華臺也。〕獲運車千三百乘。〔乘，繩證翻。〕魏復寇義陽，〔復，扶又翻。〕勔使司徒參軍孫臺瓘擊破之。〔「臺瓘」當作「曇瓘」。〕
淮西民賈元友上書，陳伐魏取陳、蔡之策，〔宋豫州淮西之地，春秋陳、蔡之地也。〕上以其書示劉勔。勔上言：「元友稱『虜主幼弱，內外多難，〔難，乃旦翻。〕天亡有期。』臣以為虜自去冬蹈藉王土，磐據數郡，百姓殘亡；今春以來，連城圍逼，國家未能復境，何暇滅虜！元友所陳，率多誇誕狂謀，皆無事實，言之甚易，行之甚難。〔易，以豉翻。〕臣竊尋元嘉以來，傖荒遠人，多幹國議，負擔歸闕，〔傖，助庚翻。擔，丁濫翻。〕皆勸討虜，從來信維，皆貽後悔。境上之人，唯視強弱：王師至彼，必壺漿候塗；裁見退軍，便抄截蜂起。〔抄，楚交翻。〕此前後所見，明驗非一也。」上乃止。〔史言劉勔諳識邊情。〕
3魏尉元遣使說東徐州刺史張讜，讜以團城降魏。〔魏已得彭城，又得團城，故因宋所置東徐州以命讜。據水經註：東莞郡治團城，城在春秋之鄆邑西南四十里。魏後徙東徐治下邳。說，輸芮翻。〕魏以中書侍郎高閭與讜對為東徐州刺史，〔考異曰：尉元傳：「沈攸之既走，元以書諭王玄載，玄載與魯僧遵、崔武仲、楊繼皆走，遂以高閭與張讜對為東徐州刺史。」按三年十一月乙卯始以讜為東徐州刺史，則於時未降魏也；故置於此。〕李璨與畢眾敬對為東兗州刺史。〔宋兗州治瑕丘。畢眾敬以瑕丘降魏，魏以為東兗州，蓋先已有兗州也。〕元又說兗州刺史王整，〔說，輸芮翻。沈約曰：宋失淮北，僑立兗州，寄治淮陰。時蕭道成鎮淮陰，王整蓋屯徐州界，領兗州刺史耳。此時宋、魏交兵，疆吏能自守者，即以州刺史命之，無常處也。〕蘭陵太守桓忻，整、忻皆降於魏。魏以元為開府儀同三司、都督徐，南，北兗三州諸軍事、徐州刺史，鎮彭城。〔兗州治瑕丘，以王整新降，故分南、北兗。〕召薛安都、畢眾敬入朝，〔朝，直遙翻。〕至平城，魏以上客待之，羣從皆封侯，賜第宅，資給甚厚。〔從，才用翻。〕
4慕容白曜圍歷城經年，二月，庚寅，拔其東郭；癸巳，崔道固面縛出降。〔考異曰：宋略雲：「丙申，索虜陷歷城，執崔道固。」按後魏列傳道固表雲：「以今月十四日臣東郭失守，以十七日面縛請罪。」長曆是月丁丑朔。今從之。〕白曜遣道固之子景業與劉文沢同至梁鄒，劉休賓亦出降。白曜送道固、休賓及其僚屬於平城。
5辛丑，以前龍驤將軍常珍奇為都督司，北豫二州諸軍事、司州刺史。魏西河公石攻之，珍奇單騎奔壽陽。〔常珍奇自灌水奔壽陽。驤，思將翻。騎，奇寄翻；下同。〕
6乙巳，車騎大將軍、曲江莊公王玄謨卒。〔曲江縣，漢屬桂陽郡，宋屬廣興公相。諡法：屢徵殺伐曰莊；武徵而不遂曰莊。〕
7三月，魏慕容白曜進圍東陽。〔白曜既得歷城，始進圍東陽，用酈範之計也。〕
上以崔道固兄子僧祐為輔國將軍，將兵數千從海道救歷城；至不其，聞歷城已沒，遂降於魏。〔將，即亮翻。其，音基。降，戶江翻。〕
8交州刺史劉牧卒。州人李長仁殺牧北來部曲，據州反，自稱刺史。
9廣州刺史羊希使晉康太守沛郡劉思道伐俚。〔晉穆帝永和七年，分蒼梧立晉康郡，今端州即其地。李延壽曰：記雲：南方曰蠻，有不火食者矣。然其種類非一，與華人錯居；其流曰蜑，曰獽，曰俚，曰獠，曰戦，居無君長，隨山洞而居。俚，音裏。〕思道違節度失利，希遣收之；思道帥所領攻州，〔帥，讀曰率。〕希兵敗而死。龍驤將軍陳伯紹將兵伐俚，還擊思道，擒斬之。〔驤，思將翻。將，即亮翻。〕希，玄保之兄子也。〔羊玄保見一百二十三卷文帝兀嘉十七年。〕
10夏，四月，己卯，復減郡縣田租之半。〔復，扶又翻。〕
11徙東海王禕為廬江王，山陽王休祐為晉平王。上以廢帝謂禕為驢王，〔見百二十卷元年。〕故以廬江封之。
12劉勔敗魏兵於許昌。〔敗，補邁翻。〕
13魏以南郡公李惠為徵南大將軍、儀同三司、都督關右諸軍事、雍州刺史，進爵為王。〔雍，於用翻。〕
14五月乙卯，魏主畋於崞山，遂如繁畤；〔崞山縣，即漢晉雁門之崞縣，魏曰崞山，天平二年分屬繁畤郡。隋志，雁門崞縣有崞山。據水經註，山在繁畤之西，灅水之南。孟康曰：崞，音郭。九域志：繁畤縣在代之東六十里。〕辛酉，還宮。
15六月，魏以昌黎王馮熙為傅。熙，太后之兄也。
16秋，七月，庚申，以驍騎將軍蕭道成為南兗州刺史。〔代沈攸之也。南兗州治廣陵。驍，堅堯翻。騎，奇寄翻。〕
17八月，戊子，以南康相劉勃為交州刺史。〔相，息亮翻。〕
18上以沈文秀之弟徵北中兵參軍文靜為輔國將軍，統高密等五郡軍事，〔五郡，蓋高密、平昌、長廣、東海、東莞也。〕自海道救東陽。至不其城，為魏所斷，〔其，音基。斷，丁管翻。〕因保城自固；魏人攻，不克。辛卯，分青州置東青州，以文靜為刺史。
19九月，辛亥，魏立皇叔楨為南安王，〔楨，音貞。〕長壽為城陽王，太洛為音武王，休為安定王。
20冬，十月，癸酉朔，日有食之。發諸州兵北伐。
21十一月，李長仁遣使請降，〔使，疏吏翻。降，戶江翻。〕自貶行州事；許之。
22十二月，魏人拔不其城，殺沈文靜，入東陽西郭。
23義嘉之亂，巫師請發脩寧陵，戮玄宮為厭勝。是歲，改葬昭太后。〔昭太后陵曰脩寧。晉安王子勛，於昭後孫也，改元義嘉。南史曰：脩寧陵在孝武陵東南。厭，衣檢翻，又益涉翻，禳也。〕
24先是，中書侍郎、舍人皆以名流為之，〔史曰先是，謂元嘉以前，通鑑因而書之。先，悉薦翻。〕太祖始用寒士秋當，〔秋當，人姓名。姓譜：秋姓，秋胡之後。〕世祖猶雜選士庶，巢尚之、戴法興皆用事。〔士，謂巢尚之；庶，謂戴法興。皆，俱也。〕及上即位，盡用左右細人，〔細，微也，纖也，小也。細人，言纖微小人也。〕遊擊將軍阮佃夫、中書通事舍人王道隆、員外散騎侍郎楊運長等，並參預政事，權亞人主，巢、戴所不及也。佃夫尤恣橫，人有順迕，禍福立至。〔佃，音田。散，悉亶翻。騎，奇寄翻。橫，下孟翻。迕，五故翻。謂順之則有福，迕之則 有禍。〕大納貨賂，所餉減二百匹絹，則不報書。園宅飲饌，過於諸生；妓樂服飾，宮掖不如也。朝士貴賤，莫不自結。僕隸皆不次除官，捉車人至虎賁中郎將，馬 士至員外郎。捉車人，持車者。馬士，控馬者。員外郎，謂員外散騎郎也。饌，雛戀翻，又雛皖翻。妓，渠綺翻。朝，直遙翻。賁，音奔。將，即亮翻。〕
五年（己酉、四六九）
1春，正月，癸亥，上耕籍田，大赦。
2沈文秀守東陽，魏人圍之三年，〔泰始三年，魏始攻文秀；至此時，首尾涉三年也。〕外無救援，士卒晝夜拒戰，甲冑生蟣蝨，無離叛之志。乙丑，魏人拔東陽，〔史言沈文秀善守，以援兵不接而沒。蟣，居豨翻。〕文秀解戎服，正衣冠，取所持節坐齋內。魏兵交至，問：「沈文秀何在﹖」文秀厲聲曰：「身是！」〔身，猶今人言我。〕魏人執去，去其衣，〔去，羌呂翻。〕縛送慕容白曜，使之拜，文秀曰：「各兩國大臣，何拜之有！」白曜還其衣，為之設饌，鎖送平城。魏主數其罪而宥之，〔為，於偽翻。數，所具翻。數其罪者，以文秀既迎降，復拒守也。〕待為下客，給惡衣、疏食；〔疏食，粗飯也。食，祥吏翻。〕既而重其不屈，稍嘉禮之，拜外都下大夫。〔外都下大夫，外都大官之屬僚也。拓跋氏所置。〕於是青、冀之地盡入於魏矣。
3戊辰，魏平昌宣王和其奴卒。
4二月，己卯，魏以慕容白曜為都督青，齊，東徐三州諸軍事、徵南大將軍、開府儀同三司、青州刺史，〔宋置冀州於歷城；魏既得之，改為齊州，統東魏、東平原、東清河、廣川、濟南、東太原六郡。東徐州統東安、東莞二郡。〕進爵濟南王。〔濟，子禮翻。〕白曜撫御有方，東人安之。〔荀卿有言，兼併易也，堅凝之難。魏並青、徐，淮北四州之民未忘宋也；惟其撫御有方，民安其生，不復引領南望矣。書雲：撫我則後，虐我則讎。信哉！〕
魏自天安以來，〔泰始二年，魏改元天安。〕比歲旱饑，重以青、徐用兵，山東之民貧富為三等輸租之法，等為三品：上三品輸平城，中輸他州，下輸本州。又，魏舊制：常賦之外，有雜調十五；至是悉罷之，由是民稍贍給。〔調，徒釣翻。史言魏能紓民力。〕
5河東柳慰等謀反，欲立太尉廬江王禕。禕自以於帝為兄，而帝及諸兄弟皆輕之，遂與欣慰等通謀相酬和。〔禕，籲韋翻。和，戶臥翻。〕徵忠諮議參軍杜幼文告之，丙申，詔降禕為車騎將軍、開府儀同三司、南豫州刺史，出鎮宣城，帝遣腹心楊運長領兵防衛。欣慰等並伏誅。
6三月，魏人寇汝陰，太守楊文萇擊郤之。
7夏，四月，丙申，魏大赦。
8五月，魏徙青、齊民於平城，置升城、歷城、民望於桑乾，立平齊郡以居之；〔據崔道固傳，立平齊郡於平城西北北新城。五代志：馬邑郡雲內縣，後魏立平齊郡。乾，音幹。〕自餘悉為奴婢，分賜百官。
魏沙門統曇曜奏：〔沙門統，猶今之僧錄。曇，徒含翻。〕「平齊戶及諸民有能歲輸穀六十斛入僧曹者，即為僧祇戶，粟為僧祇粟，遇兇歲，賑給飢民。」又請「民犯重罪及官奴，以為佛圖戶，以共諸寺灑掃。」魏主並許之。於是僧祇戶、粟及寺戶徧於州鎮矣。〔魏自北方井有諸夏，亦依魏、晉制置諸州刺史，其西北被邊夷、晉雜居之地，則置鎮將以鎮之。祇，翹移翻。史言魏割民力以奉釋氏。〕
9六月，魏立皇子宏為太子。
10癸酉，以左衛將軍沈攸之為郢州刺史。
11上又令有司奏廬江王禕忿懟有怨言，〔懟，直類類。〕請窮治；不許。〔治，直之翻。〕丁丑，免禕官爵，遣大鴻臚持節奉詔責禕，〔臚，陵如翻。〕因逼令自殺；子輔國將軍充明廢徙新安。
12冬，十月，丁卯朔，日有食之。
13魏頓丘王李峻卒。
14十一月，丁未，魏復遣使來脩和親，自是信使歲通。〔自元嘉之末，南、北不復通好。帝即位之三年、四年，再遣聘使。是歲，魏使來，復通好。復，扶又翻。使，疏吏翻。〕
15閏月，戊子，以輔師將軍孟陽為兗州刺史，始治淮陰。〔是歲，改輔國將軍為輔師將軍。兗州本治瑕丘；既入於魏，始治淮陰。蕭子顯曰：淮陰縣，前漢屬臨淮郡，後漢屬下邳國，晉屬廣陵郡；穆帝永和中，荀羨北討鮮卑，以淮陰舊鎮，地形都要，水陸交通，乃營主立城池。是時既失淮北，遂為重鎮；後為北兗州治所。九域志：楚州淮陰縣，在州西西十里。〕
16十二月，戊戌，司徒建安王休仁解揚州。休仁年與上鄰亞，素相友愛，景和之世，上賴其力以貺禍。〔事見上卷元年。〕及泰始初，四方兵起，休仁親當矢石，克成大功，〔事亦見上卷元年、二年。〕任總百揆，親寄甚隆；由是朝野輻湊，上漸不悅。〔為帝殺休仁張本。朝，直遙翻。〕休仁悟其旨，故表解揚州。己未，以桂陽王休範為揚州刺史。
17分荊州之巴東、建平、益州之巴西、梓潼郡，置三巴校尉，治白帝。〔校，戶教翻。〕三峽蠻、獠歲為抄暴，故立府以鎮之。〔先，悉薦翻。抄，楚交翻。府，謂三巴校尉府也。〕上以司徒參軍東莞孫謙為巴東、建平二郡太守。謙將之官，敕募千人自隨，謙曰：「蠻夷不賓，蓋待之失節耳，何煩兵役以為國費！」固辭不受。至郡，開布恩信，蠻、獠翕然懷之，〔獠，魯皓翻。〕競餉金寶；謙皆慰諭，不受。
18臨海賊帥田流自東海王，剽掠海鹽，殺鄞令，〔帥，所類翻。剽，匹妙翻。鄞縣，自漢以棧屬會稽郡。師古曰：鄞，音牛斤翻。今屬明州。〕東土大震。
六年（庚戌、四七〇）
1春，正月，乙亥，初制間二年一祭南郊，間一年一祭明堂。〔昔周公郊祀后稷以配天，宗祀文王於明堂以配上帝。三歲一郊，始於漢武帝。平帝元始中，始行祫祭明堂之禮，明帝永平初，始盛其儀；亦曰宗祀。公羊傳曰：古者五年而再殷祭，謂祫祭也。然古之所謂祫者，合祭於太祖之廟；而明堂宗祀，則嚴父以配帝。此先儒之說所以異也。蔡邕謂明堂即太廟，蓋有見於此歟！然明堂九室而太廟七室，則又不得而合也。間年一祭，非古也，故曰初制。間，古莧翻。〕
2二月，壬寅，以司徒休仁為太尉，領司徒；固辭。〔辭者，以上不悅也；然終不能免於禍。〕
3癸丑，納江智淵孫女為太子妃。甲寅，大赦。令百官皆獻物；始興太守孫奉伯止獻琴、書，上大怒，封藥賜死，既而原之。
4魏以東郡王陸定國為司空。定國，麗之子也。〔宗愛之亂，陸麗有立嫡之功；乙渾之亂，麗死之。〕
5魏主遣徵西大將軍上黨王長孫觀擊吐谷渾。〔長，知兩翻。吐，從暾入聲。谷，音浴。〕
6夏，四月，辛丑，魏大赦。
7戊申，魏長孫觀與吐谷渾王拾寅戰於曼頭山，〔隋伐吐谷渾，置河原郡，有曼頭城，蓋因山得名也。考異曰：宋本紀作「拾虔」。今從後魏書。〕拾寅敗走，遣別駕康龍入貢，魏主囚之。
8癸亥，立皇子燮為晉熙王，奉晉熙王昶後。〔昶，時在魏。〕
9五月，魏立皇弟長樂為建昌王。〔樂，音洛。〕
10六月，癸卯，以江州刺史王景文為尚書左僕射、揚州刺史，以尚書僕射袁粲為右僕射。
上宮中大宴，裸婦人而觀之，〔裸，郎果翻。〕王后以扇障面。上怒曰：「外舍寒乞！〔寒乞，猶言窮陋也。〕今共為樂，何獨不視！」後曰：「為樂之事，其方自多；豈有姑姊妹集而裸婦人以為笑！外舍之樂，雅異於此。」〔樂，音洛。〕上大怒，遣後起。後兄景文聞之曰：「後在家劣弱，今段遂能剛正如此！」
11南兗州刺史蕭道成在軍中久，〔據蕭子顯齊書，文帝元嘉十九年，遣道成討竟陵蠻，則在軍中久矣。〕民間或言道成有異相，當為天子。〕齊書言道成姿表奇異，龍顙鍾聲，鱗文遍體。相，息亮翻。〕上疑之，徵為黃門侍郎、越騎校尉。〔騎，奇寄翻。校，戶教翻。〕道成懼，不欲內遷，而無計得留。冠軍參軍廣陵荀伯玉勸成遣數十騎入魏境，安置標榜，〔道成時假冠軍將軍，以伯玉為參軍。冠，古玩翻。〕魏果遣遊騎數百履行境上；〔行，下孟翻。〕道成以聞，上使道成復本任。秋，九月，命道成遷鎮淮陰。〔按三年八月，蕭道成以行徐州事鎮淮陰，以沈攸之北伐，使為後鎮也。攸之北還，道成代為南兗州刺史，鎮廣陵，今復使遷鎮淮陰。〕以侍中、中領軍劉勔為都督南徐，兗等五州諸軍事，鎮廣陵。
12戊寅，立總明觀，置祭酒一人，儒、玄、文、史學士各十人。〔文帝元嘉十五年，立儒、玄、文、史四學，今置總明觀祭酒以總之。觀，古玩翻。〕
13柔然部真可汗侵魏，〔可，從刊入聲。汗，音寒。〕魏主引羣臣議之。尚書右儀射南平公目辰曰：「若車駕親徵，京師危懼，不如持重固守。虜懸軍深入，糧運無繼，不久自退；遣將追擊，破之必矣。」〔將，即亮翻。〕給事中張白澤曰：「蠢爾荒愚，輕犯王略，〔杜預曰：略，界也。毛晃曰：略，封界也。〕若鑾輿親行，必望麾崩散，豈可坐而縱敵！以萬乘之尊，嬰城自守，非所以威服四夷也。」〔乘，繩證翻。〕魏主從之。白澤，袞之孫也。〔魏道武之建國也，張袞之建國也，張袞有功焉。〕
魏主使京兆王子推等督諸軍出西道，任城王雲等督諸軍出東道，〔任，音壬。〕汝陰王天賜寺督諸軍為前鋒，隴西王源賀等督諸軍為後繼，鎮西將軍呂羅漢等掌留臺事。諸將會魏主於女水之濱，〔將，即亮翻。〕與柔然戰，柔然大敗乘勝逐北，斬首五萬級，降者萬餘人，獲戎馬器械不可勝計。〔勝，音升。〕旬有九日，往返六千餘裏。改女水曰武川。〔按魏紀女水當在長川之西，赤城之西北，後魏置武川鎮。隋書：宇文述，代郡武川人。代郡，指代都平城也。魏都平城，謂之代都。代都以北，列置鎮將。其後罷鎮置州，則武川屬代郡。〕司徒東安王劉尼坐昏醉，軍陳不整，免官。〔陳，讀曰陣。〕壬申，還至平城。
是時，魏百官不給祿，少能以廉白自立者。〔前言魏主拔清節，黜貪汙，魏之牧守始有以廉潔著聞者。此言魏之百官，少能以廉白自立者。蓋法行於州郡，未行於朝廷也。少，詩沼翻。〕魏主詔：「吏受所監臨羊一口、酒一斛者，死；與者以從坐論；〔監，工銜翻。〕有能糾告尚書已下罪狀者，隨所糾官輕重授之。」張白澤諫曰：「昔周之下士，尚有代耕之祿。〔孟子曰：周室班爵祿，下士與庶人在官者同祿，祿足以代其耕也。〕今皇朝貴臣，服勤無報；若使受禮者刑身，〔受禮，謂受羊酒之禮；刑身，謂刑加其身。朝，直遙翻。〕糾之者代職，臣恐姦人闚望，忠臣懈節，〔懈，居隘翻。〕如此而求事簡民安，不亦難乎！請依律令舊法，仍班祿以酬廉吏。」魏主乃為之罷新法。〔為，於偽翻。〕
14冬，十月，辛卯，詔以世祖繼體，陷憲無遺，〔事見上卷二年。〕以皇子智隨為世祖子，立為武陵王。〔孝武廟號世祖。考異曰：宋本紀作「智贊」，宋略作「贊」，列傳作「智隨」。按太宗生子皆筮之，以卦為其字。今從列傳。〕
15初，魏乙渾專政，〔事見上卷元年、二年。〕慕容白曜頗附之。魏主追以為憾，遂稱白曜謀反，誅之，及其弟如意。
16初，魏南部尚書李敷，儀曹尚書李訢，〔蕭子顯曰：魏南部尚書知南邊州郡，儀曹尚書蓋知禮儀。按魏初有殿中、樂部、駕部、南部、北部五尚書。儀曹、選曹等尚書，中世所置。訢，許斤翻。〕少相親善，〔少，詩照翻。〕與中書侍郎盧度世皆以才能為世祖、顯祖所寵任，參豫機密，出納詔命。其後訢出為相州刺史，〔相，息亮翻。〕受納貨賂，為人所告，敷掩蔽之。顯祖聞之，檻車徵訢，案驗服罪，當死。是時敷弟奕得幸於馮太后，帝意已疏之。有司以中旨諷訢告敷兄弟陰事，可以得免。訢謂其伲裴攸曰：「吾與敷族世雖遠，恩踰同生，今在事勸吾為此，〔在事，謂有司也。言在官而主案敷之事。〕吾情所不忍。每引簪自刺，〔刺，七亦翻。〕解帶自絞，終不得死。且吾安能知其陰事！將若之何﹖」攸曰：「何為為人死也！為為，上如字，下於偽翻。〕有馮闡者，先為敷所敗，〔敗，補邁翻。〕其家深怨之。今詢其弟，敷之陰事可得也。」訢從之。又趙郡範檦條列敷兄弟事狀凡三十餘條。〔檦，與標同，音卑遙翻。〕有司以聞。帝大怒，誅敷兄弟。〔為馮太后鴆魏主張本。告李敷兄弟者範檦，其後告李訢者亦範檦也。〕訢得減死，鞭髡配役。未幾，復為太倉尚書，攝南部事。〔魏中世分殿中尚書所掌倉庫，置太倉尚書，掌倉粟事也。幾，居豈翻。復，扶又翻。〕敷，順之子也。〔李順以才能事魏太武而崔浩所告而誅。〕
17魏陽平王新成卒。
18是歲，命龍驤將軍義興周山圖將兵屯浹口討田流，平之。〔驤，思將翻。浹，即協翻。〕
19柔然攻於闐，於闐遣使者素目伽奉表詣魏求救。魏主命公卿議之，皆曰：「於闐去京師幾萬裏，〔北史曰：於闐國去代九千八百里。闐，徒賢翻，又堂見翻。使，疏吏翻。伽，求迦翻。幾，居依翻。〕蠕蠕唯習野掠，〔蠕，人兗翻。〕不能攻城；若其可攻，尋已亡矣。雖欽遣師，劫無所及。」魏主以議示使者，使者亦以為然。乃詔之曰：「朕應急敕諸軍以拯汝難。〔難，乃旦翻。〕但去汝遐阻，必不能救當時之急。汝宜知之！朕今練甲養士，一二歲間，當躬帥猛將，為汝除患。〔帥，讀曰率。為，於偽翻。〕汝其謹脩警候以待大舉！」
