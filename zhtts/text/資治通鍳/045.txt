△卷第四十四
漢紀三十六　起強圉協洽，盡上章涒灘，凡十四年。
世祖光武皇帝下
建武二十三年（丁未、四七）
①春，正月，南郡蠻叛；〔郡國志：南郡，在雒陽南一千五百里。蠻，即緣沔諸山蠻也。杜佑曰：時南郡潳山蠻反，劉尚討破之，徙其種人七千餘口，置江夏界中，其後沔中蠻是也。〕遣武威將軍劉尚討破之
②夏，五月，丁卯，大司徒蔡茂薨。
③秋，八月，丙戌，大司空杜林薨。
④九月，辛未，以陳留【章：十二行本「留」下有「太守」二字；乙十一行本同；孔本同；張校同。】玉況為大司徒。〔賢曰：玉，音肅，姓也。〕
⑤冬，十月，丙申，以太僕張純為大司空。
⑥武陵蠻精夫相單程等反，〔秦昭王使白起伐楚，略取蠻夷，始置黔中郡；漢興，改為武陵。範書曰：長沙武陵蠻名渠帥曰精夫，槃瓠之後也。〕遣劉尚發兵萬餘人泝沅水入武谿擊之。〔賢曰：沅水出牂柯故且蘭，東北經辰州、潭州、嶽州，經洞庭湖入江。武谿，在今辰州盧谿縣西百八十里，即五谿之一也。沅，音元。〕尚輕敵深入，蠻乘險邀之，尚一軍悉沒。
⑦初，匈奴單於輿弟右谷蠡王知牙師以次當為左賢王，〔谷蠡，音鹿黎。〕左賢王次即當為單於。單於欲傳其子，遂殺知牙師。烏珠留單於有子曰比，為右薁鞬日逐王，〔薁，音鬱。鞬，居言翻。〕領南邊八部。比見知牙師死，出怨言曰：「以兄弟言之，右谷蠡王次當立；以子言之，我前單於長子，我當立！」〔呼韓邪單於約其諸子以兄弟次相傳，單於輿殺其弟知牙師而立其子，亂呼韓邪之約，而比則烏珠留之長子也。比自謂若父子相傳，則烏珠留死，比當立為單於，何待至輿而始傳其子也。師古曰：谷，音鹿。蠡，盧奚翻。〕遂內懷猜懼，庭會稀闊。〔匈奴諸王歲正月會單於庭。〕單於疑之，乃遣兩骨都侯監領比所部兵。〔監，古銜翻。〕及單於蒲奴立，比益恨望，密遣漢人郭衡奉匈奴地圖詣西河太守求內附。〔郡國志：西河郡，在雒陽北千二百里。守，式又翻。〕兩骨都侯頗覺其意，會五月龍祠，〔匈奴諸王每歲五月會龍城祠。南匈奴傳曰：匈奴俗歲有三龍祠，常以正月、五月、九月戊日。〕勸單於誅比。比弟漸將王在單於帳下，〔南匈奴傳：大臣貴者左賢王，次左谷蠡王，次右賢王，次右谷蠡王，謂之四角。次左、右日逐王，次左、右溫禺鞮王，次左、右斬將王，是為六角。「漸」，當作「斬」，傳寫誤加水旁耳。〕聞之，馳以報比。比遂聚八部兵四五萬人，待兩骨都侯還，欲殺之。骨都侯且到，知其謀，亡去。單於遣萬騎擊之，見比眾盛，不敢進而還。
⑧是歲，鬲朱祜卒。〔範書朱祜傳：二十四年卒。〕祜為人質直，尚儒學；為將多受降，〔將，即亮翻。降，戶江翻。〕以克定城邑為本，不存首級之功。又禁制士卒不得虜掠百姓，軍人樂放縱，〔樂，音洛。〕多以此怨之。
二十四年（戊申、四八）
①春，正月，乙亥，赦天下。
②匈奴八部大人共議立日逐王比為呼韓邪單於，款五原塞，願永為藩蔽，扞禦北虜。事下公卿，〔下，遐稼翻。〕議者皆以為「天下初定，中國空虛，夷狄情偽難知，不可許。」五官中郎將取國〔五官中郎將，掌五官郎。杜佑曰：漢制，三署郎，年五十以上屬五官，其次分屬左、右署。〕獨以為「宜如孝宣故事，受之，〔事見二十七卷宣帝甘露、黃龍間。〕令東扞鮮卑，北拒匈奴，率厲四夷，完復邊郡。」〔時邊郡皆創殘，有南匈奴為扞蔽，則可以完復矣。〕帝從之。
③秋七月，武陵蠻寇臨沅；〔賢曰：臨沅，縣名，屬武陵郡，故城在今郎州武陵縣。〕遣謁者李嵩、中山太守馬成討之，不克。馬援請行，帝愍其老，未許，援曰：「臣尚能被甲上馬。」〔被，皮義翻。〕帝令試之。援據鞍顧眄，以示可用，帝笑曰：「矍鑠哉是翁！」〔賢曰：矍鑠，勇貌也。〕遂遣援率中郎將馬武、耿舒等將四萬餘人徵五溪。〔酈道元註水經雲：武陵有五溪，謂雄溪、橫溪、西溪、潕溪、辰溪，悉是蠻夷所居，故謂五溪，皆槃瓠之子 孫也。土俗「雄」作「熊」，「樠」作「朗」，「潕」作「武」。賢曰：五溪在今辰州界。〕援謂友人杜愔曰：「吾受厚恩，年迫日索，〔索，盡也。愔，於今翻。 索，昔各翻。〕常恐不得死國事；今獲所願，甘心瞑目，但畏長者家兒或在左右，或與從事，殊難得謂，介介獨惡是耳！」〔賢曰：長者家兒，謂權要子弟等。介 介，猶耿耿也。餘謂調，和也。援固已慮耿舒之難與共事，梁松、竇固之邇言矣。惡，烏路翻。〕
④冬，十月，匈奴日逐王比自立為南單於，遣使詣闕奉藩稱臣。上以問朗陵候臧宮。〔賢曰：朗陵，縣名，屬汝南郡，故城在今豫州朗山縣西南。〕宮曰：「匈奴飢疫分爭，臣願得五千騎以立功。」帝笑曰：「常勝之家，難與慮敵，吾方自思之。」
二十五年（己酉、四九）
①春，正月，遼東徼外貊人寇邊，〔徼，古弔翻。貊，莫百翻。〕太守祭肜招降之。〔降，戶江翻。〕肜又以財 利撫納鮮卑大都護偏何，使招致異種，駱驛款塞。〔種，章勇翻。駱驛，相繼也。款，叩也，至也。〕肜曰：「審欲立功，當歸擊匈奴，斬送頭首，乃信耳。」偏何 等即擊匈奴，斬首二千餘級，持頭詣郡。其後歲歲相攻，輒送首級，受賞賜。自是匈奴衰弱，邊無寇警，鮮卑、烏桓並入朝貢。〔朝，直遙翻。〕肜為人質厚重毅，撫夷狄以恩信，故皆畏而愛之，得其死力。
②南單於遣其弟左賢王莫〔莫者，左賢王之名。〕將兵萬餘人擊北單於弟薁鞬左賢王，生獲之；北單於震怖，〔怖，普有翻。〕卻地千餘裏。北部薁鞬骨都侯與右骨都侯率眾三萬餘人歸南單於。三月，南單於復遣使詣闕貢獻，求使者監護，〔復，扶又翻。監，古銜翻。〕遣侍子，修舊約。〔舊約，宣帝舊約。〕
③戊申晦，日有食之。
④馬援軍至臨鄉，〔水經註：武陵郡沅南縣，建武中所置縣，在沅水之陰，因此沅南為名，縣治故城，昔馬援討臨鄉所築也。〕擊破蠻兵，斬獲二千餘人。
初，援嘗有疾，虎賁中郎將梁松來候之，〔虎賁中郎將，掌虎賁郎。賁，音奔。〕獨拜牀下，援不答。松去後，諸子問曰：「梁伯孫，帝伲，〔梁松，字伯孫，尚帝女舞陰公主。爾雅曰：女子之夫為伲。〕貴重朝廷，公卿已下莫不憚之，大人柰何獨不為禮﹖」援曰：「我乃松父友也，雖貴，何得失其序乎！」
援兄子嚴、敦並喜譏議，〔賢曰：喜，許吏翻。〕通輕俠，援前在交趾，還書誡之曰：「吾欲汝曹聞人過失，如聞父母之名，耳可得聞，口不可得言也。好論議人長短，〔好，呼到翻；下同。〕妄是非政法，〔賢曰：謂譏刺時政也。〕此吾所大惡也；寧死，不願聞子孫有此行也。〔惡，烏路翻。行，下孟翻；下同。〕龍伯高敦厚周慎，口無擇言，謙約節儉，廉公有威，吾愛之重之，願汝曹效之。杜季良豪俠好義，憂人之憂，樂人之樂，〔樂，音洛。〕父喪致客，數郡畢至，吾愛之重之，不願汝曹效也。效伯高不得，猶為謹敕之士，所謂『刻鵠不成尚類鶩』者也；〔賢曰：鶩，鴨也。鶩，莫卜翻。毛晃曰：舒鳧俗謂之鴨，可畜而不能高飛者曰鴨，野生而高飛者曰鶩。〕效季良不得，陷為天下輕薄子，所謂『畫虎不成反類狗』者也。伯高者，山都長龍述也；〔龍，姓；述名。賢曰：山都，縣名，屬南陽郡，舊南陽之赤鄉，秦以為縣，故城在今襄州義清縣東北。長，知兩翻。〕季良者，越騎司馬杜保也；〔百官志：越騎校尉，其屬有司馬，秩千石。〕皆京兆人。會保仇人上書，訟「保為行浮薄，亂羣惑眾，伏波將軍萬裏還書以誡兄子，而梁松、竇固與之交結，將扇其輕偽，敗亂諸夏。」〔敗，補邁翻。〕書奏，帝召責松、固，以訟書及援誡書示之，松、固叩頭流血，而得不罪。詔免保官，握拜龍述為零陵太守。〔賢曰：零陵，今永州。守，式又翻。〕松由是恨援。
及援討武陵蠻，軍次下雋，〔賢曰：下雋縣名，屬長沙國，故城在今辰州沅陵縣。宋白曰：嶽州巴陵縣，漢地理地，下雋縣，屬長沙郡，在今鄂州蒲圻縣界，即此地。按水經，江水東至長沙下雋縣北，澧水、資水、沅水合，東流注之，則宋說為是，賢說非。雋，子兗翻。〕有兩道可入，從壺頭則路近而水嶮，〔水經註：夷水南出夷山，北流注沅。夷山，東接壺頭山，山下水際有馬援停軍處。賢曰：壺頭山在今辰州沅陵東。〕從充則塗夷而運遠。〔賢曰：充，縣名，屬武陵郡。充，昌容翻。〕耿舒欲從充道；援以為棄日費糧，不如進壺頭，搤其喉咽，〔搤，持也。咽，音煙；候龍也。〕充賊自破；以事上之，〔上，時掌翻；下同。〕帝從援策。進營壺頭，賊乘高守隘，水疾，船不得上；會暑甚，士卒多疫死，援亦中病，乃穿岸為室以避炎氣。〔武陵記曰：壺頭山邊有石窟，即援所穿室也。中，竹仲翻。〕賊每升險鼓譟，援輒曳足以觀之，左右哀其壯意，莫不為之流涕。〔為， 於偽翻。〕耿舒與兄好時候弇書曰：〔好時縣，屬扶風。時，音止。〕「前舒上書當先擊充，糧雖難運而兵馬得用，軍人數萬，爭欲先奮。今壺頭竟不得進，大眾怫 鬱行死，〔師古曰：怫鬱，憂不樂也。怫，符弗翻。怫鬱，氣蘊積而不得舒也。行死，謂行將疫死也。〕誠可痛惜！前到臨鄉，賊無故自致，若夜擊之，即可殄滅，伏波類西域賈胡，到一處輒止，〔賢曰：言似商胡，所至之處輒停留也。賈，音古。〕以是失利。今果疾疫，皆如舒言。」弇得書奏之，帝乃使梁松乘驛責問援，因代監軍。〔監，古銜翻。〕
會援卒，松因是構陷援。帝大怒，追收援新息侯印綬。〔郡國志：新息，侯國，屬汝南郡。應劭曰：古息國，其後東徙，加「新」字。〕初，在交趾，常餌薏苡，〔神農本草經曰：薏苡味甘，微寒，主風濕痺，下氣，除筋骨邪氣久服輕身益氣。〕實能輕身，勝障氣，〔障，與瘴同。〕軍還，載之一車。及卒後，有一書譖之者，以為前所載還皆明珠文犀。〔文犀，犀之有文彩者。〕帝益怒。
援妻孥惶懼，〔孥，音奴，子也。〕不敢以喪還舊瑩，槀葬域西，〔賢曰：槀，草也，以不歸舊塋，時權葬，故稱槀。馬援傳作「城西」。章：乙十一行本正作「城西」。張校雲：「域」作「城」，誤。說文曰：塋，墓地。廣雅曰：塋域，葬地也。〕賓客故人，莫敢弔會。〔不敢弔及會葬。〕嚴與援妻子草索相連，詣闕請罪。〔索，昔各翻。〕帝乃出松書以示之，方知所坐，上書訴冤，前後六上，辭甚哀切。〔上，時掌翻；下同。〕
前雲陽令扶風朱勃〔雲陽縣，屬左馮翊，有秦雲陽宮。鉤弋夫人葬雲陽，昭帝為起雲陵邑，後為縣。〕詣闕上書曰：「竊見故伏波將軍馬援，拔自西州，欽慕聖義，間關險難，〔難，乃旦翻。〕觸冒萬死，經營隴、冀，〔謂徵隗囂時也。〕謀如湧泉，勢如轉規， 〔規，圓也。〕兵動有功，師進輒克。誅鋤先零，飛矢貫脛；〔零，音憐。建武十一年，援擊破先零，飛矢貫脛。脛，形定翻。〕出征交趾，與妻子生訣。〔徵交趾 事見上卷十七年、十八年、十九年。〕間復南討，〔復，扶又翻。〕立陷臨鄉，師已有業，〔業，緒也。〕未竟而死；吏士雖疫，援不獨存。夫戰或久而立功，或以速而致敗，深入未必為得，不進未必為非，人情豈樂久屯絕地不生歸哉！〔樂，音洛。〕惟援得事朝廷二十二年，北出塞漠，〔謂討烏桓。〕南渡江海，觸冒害氣，僵死軍事，名滅爵絕，國土不傳，海內不知其過，眾庶未聞其毀，家屬杜門，葬不歸墓，怨隙並興，宗親怖慄，〔怖，普布翻。〕死者不能自列，生者莫為之訟，〔為，於偽翻。〕臣竊傷之！夫明主醲於用賞，約於用刑，高祖嘗與陳平金四萬斤以間楚軍，不問出入所為，〔事見十卷高帝三年。間，古莧翻。〕豈復疑以錢穀間哉！〔復，扶又翻。〕願下公卿，平援功罪，宜絕宜續，以厭海內之望。」〔下，遐稼爾。厭，一葉翻。〕帝意稍解。
初，勃年十二，能誦詩、書，常候援兄況，辭言嫺雅，〔賢曰：嫺，音閑。嫺雅，猶言沈靜也；餘謂嫺，習也。屈原傳：嫺於辭令。〕援裁知，見之自失。況知其意，乃自酌酒慰援曰：「朱勃小器速成，智盡耳，卒當從汝稟學，〔卒，子恤翻；終也。賢曰：稟，受也。〕勿畏也。」勃未二十，右扶風請試守渭城宰。〔前書音義曰：試守者，試守一歲乃為真，食其全俸。賢曰：渭城，縣名，故城在今鹹陽縣東北。〕及援為將軍封候，而勃位不過縣令。援後雖貴，常待以舊恩而卑侮之，勃愈身自親。及援遇讒，唯勃能終焉。
謁者南陽宗均監援軍，〔「宗均」，列傳作「宋均」。趙明誠金石錄有漢司空宗俱碑。按後漢宋均傳：均族子意，意孫俱，靈帝時為司空。餘嘗得宗資墓前碑龜膊上刻字，因以後漢帝紀及姓苑、姓纂諸書參考，以謂自均以下，其姓皆作「宗」，而列傳轉寫為「宋」，誤也。後得此碑，益知前言之不繆。〕援既卒，軍士疫死者太半，蠻亦飢困。均乃與諸將議曰：「今道遠士病，不可以戰，欲權承製降之，何如﹖」諸將皆伏地莫敢應。〔降，戶江翻。〕均曰：「夫忠臣出竟，有可以安國家，專之可也。」〔公羊傳曰：聘禮，大夫受命不受辭，出境有可以安社稷，全國家者，則專之可也。竟，讀曰境。〕乃矯制調伏波司馬呂種守沅陵長，〔調，徒弔翻。〕命種奉詔書入虜營，告以恩信，因勒兵隨其後。蠻夷震怖，冬十月，共斬其大帥而降。〔帥，所類翻。〕於是均入賊營，散其眾，遣歸本郡，為置長吏而還，〔為，於偽翻。還，從宣翻，又如字。〕羣蠻遂平。均未至，先自劾矯制之罪；〔劾，戶概翻，又戶得翻。〕上嘉其功，迎，賜以金帛，令過家上冢。〔受命而出，未復命則不當先過家，今使過家上冢，所以示寵榮也。上，時掌翻。〕
⑤是歲，遼西桓大旦等率眾內屬，〔考異曰：帝紀今春既著烏桓來朝。歲末又紀是歲烏桓朝貢內屬。蓋始獨大人來朝，後乃率種族內屬耳。〕詔封烏桓渠帥為侯、王、君長者八十一人，〔帥，所類翻。長，知兩翻。〕使居塞內，布於緣邊諸郡，令招來種人，〔種，章勇翻。〕給其衣食，遂為漢偵候，〔偵，醜鄭翻。〕助擊匈奴、鮮卑。時司徒掾班彪上言：「烏桓天性輕黠，好為寇賊，若久放縱而無總領者，必復掠居人，〔掾，俞絹翻。黠，下八翻。好，呼到翻。復，扶又翻。〕但委主降掾吏，〔賢曰：蓋當時權置也。降，戶江翻。〕恐非所能制。臣愚以為宜復置烏桓校尉，〔西都置護烏桓校尉，至王莽時，烏桓叛，校尉由是罷。闞駰十三州志曰：護烏桓，擁節，秩比二千石，武帝置以護內附烏桓，既而並於匈奴中郎將。餘據匈奴中郎將，亦此時方置，未知並於匈奴中郎將果何時也！校，戶教翻。〕誠有益於附集，省國家之邊慮。」帝從之，於是始復置校尉於上谷甯城，〔賢曰：甯城，縣名。前書「甯」作「寧」、「寧」、「甯」兩字通也。杜佑曰：甯城，在媯州郡懷戎縣縣西北，俗名西吐教城。〕開營府，並領鮮卑賞賜、質子，歲時互市焉。〔質，音致。〕
二十六年（庚戌、五〇）
①正月，詔增百官奉，〔正月，詔增百官奉，百官志：大將軍、三公奉，月三百五十斛；秩中二千石奉，月百八十斛；二千石，月百二十斛；此二千石，月百斛；千石，月九十斛；比千石，月八十斛；六百石，月七十斛；比六百石，月五十五斛；四百石，月五十斛；比四百石，月四十五斛；三百石，月四十斛；比三百石，月三十七斛；二百石，月三十斛；比二百石，月二十七斛；百石，月十六斛；斗食，月十一斛；佐史，月八斛。凡諸受奉，錢、穀各半。奉，音扶用翻。〕其千石已上，減於西京舊制，六百石已下，增於舊秩。
②初作壽陵。〔賢曰：初作陵，未有名，故號壽陵，蓋取久長之義也。〕帝曰：「古者帝王之葬，皆陶人、瓦器、木車、茅馬，使後世之人不知其處。太宗識終始之義，景帝能述遵孝道，遭天下反覆，而霸陵獨完受其福，豈不美哉！〔謂赤眉入長安，惟霸陵不掘。〕今所制地不過二三頃，無【章：十二行本「無」下有「為」字；乙十一行本同；張校同。】山陵陂池，裁令流水而已。〔賢曰：言不起山陵，裁令封土陂池不停水而已。陂，音普何翻。池，音徒河翻。〕使迭興之後，與丘隴同體。」〔迭興，謂易姓而王者。〕
③ 詔遣中郎將段彬、【章：十二行本「彬」作「郴」；乙十一行本同。彬，醜林翻。】副校尉王鬱使南匈奴，立其庭，去五原西部塞八十里。〔地理志，五原西部都尉 治田闢。師古曰：闢，讀曰壁。〕使者令單於伏拜受詔，單於顧望有頃，乃伏稱臣。拜訖，令譯曉使者曰：「單於新立，誠凓於左右，願使者眾中無相屈折也。」詔 聽南單於入居雲中，〔賢曰：雲中，郡名，在今勝州北。宋白曰：漢雲中故城，在勝州東北四十里榆林縣界，趙武侯所築。〕始置使匈奴中郎將，將兵衛護之。
④夏，南單於所獲北虜薁鞬左賢王將其眾及南部五骨都侯〔韓氏骨都侯、當於骨都侯、呼衍骨都侯、郎氏骨都侯、粟藉骨都侯，凡五。薁，音鬱。鞬，居言翻。〕合三萬餘人畔歸，去北庭三百餘裏，自立為單於。月餘，日更相攻擊，〔更，工衡翻。〕五骨都侯皆死，左賢王自殺，諸骨都侯子各擁兵自守。
⑤秋，南單於遣子入侍。詔賜單於冠帶、璽綬、〔南匈奴傳：黃金璽，盭緺綬。賢曰：盭，音戾，草名；以戾草染綬，因以為名，別漢諸侯王制。戾，綠色。緺，紫青色，音瓜。璽，斯氏翻。綬，音受。〕車馬、金帛、甲兵、什器。〔賢曰：古之師行，二五為什，食器之類必供之，故曰什物、什具。今人通謂生生之具為什物。〕又轉河東米糒二萬五千斛，牛羊三萬六千頭以贍給之。〔糒，音備，糗也。〕令中郎將將弛刑五十人，隨單於所處，參辭訟，察動靜。〔弛刑者，弛刑徒也。說文：弓解曰弛。此謂解其罪而輸作者。處，昌呂翻。考異曰：帝紀：今年春，使段彬賜璽綬，置使匈奴中郎將。據匈奴傳，賜璽綬在秋，其置中郎將亦未知決在何時。或者今天春置之，至是更為之約束制度耳。〕單於歲盡輒遣奉奏，送侍子入朝，漢遣謁者送前侍子還單於庭，賜單於及閼氏、左、右賢王以下繒綵合萬匹，歲以為常。〔閼，音煙。氏，音支。〕於是雲中、五原、朔方、北地，定襄、鴈門、上谷、代八郡民歸於本土。〔前此避匈奴內徙者，令皆歸復本土。〕遣謁者分將弛刑，補治城郭，〔將，即亮翻；下同。治，直之翻。〕發遣邊民在中國者布還諸縣，皆賜以裝錢，轉給糧食。時城郭丘墟，掃地更為，上乃悔前徙之。〔徙民見上卷十五年。〕
⑥冬，南匈奴五骨都侯子復將其眾三千人歸南部，北單於使騎追擊，悉獲其眾。南單於遣兵拒之，逆戰不利，於是復詔單於徙居西河美稷，〔復，扶又翻。〕因使段彬、王鬱留西河擁護之，〔使匈奴中郎將自是亦屯西河美稷。杜佑曰：汾州隰城縣有美稷鄉，即漢美稷縣也。隰城，漢之茲氏縣也。〕令西河長史歲將騎二千、弛刑五百人助中郎將衛護單於，冬屯夏罷，自後以為常。南單於既居西河，亦列置諸部王，助漢扞戌北地、朔方、五原、雲中、定襄、鴈門、代郡，皆領部眾，為郡縣偵邏耳目。〔偵，醜鄭翻。賢曰：邏，音力賀翻。〕北單於惶恐，頗還所掠漢民以示善意，鈔兵每到南部下，〔鈔，楚交翻。〕還過亭候，輒謝曰：「自擊亡虜薁鞬日逐耳，〔薁，於六翻。鞬，居言翻。〕非敢犯漢民也。」
二十七年（辛亥、五一）
①夏，四月，戊午，大司徒玉況薨。
②五月，丁丑，詔司徒、司空並去「大」名，〔去，羌呂翻。〕改大司馬為太尉。驃騎大將軍行大司馬劉隆即日罷，以太僕趙熹為太尉，大司農馮勤為司徒。
③北匈奴遣使詣武威求和親，〔自北地以東、 南部分居塞內，北使不敢至塞下，故詣武威求和。賢曰：武威郡故城，在今涼州姑臧縣西北，故涼城是也。〕帝召公卿廷議，不決；皇太子言曰：「南單於新附，北 虜懼於見伐，故傾耳而聽，爭欲歸義耳。今未能出兵反交通北虜，臣恐南單於將有二心，北虜降者且不復來矣。」〔復，扶又翻；下同。〕帝然之，告武威太守勿受其使。
④ 朗陵候臧宮、揚虎候馬武上書曰：〔朗陵候國，汝南郡。水經註：揚虛縣屬平原，漯水逕其東，商河發源於此。〕「匈奴貪利，無有禮信，窮則稽首，安則侵盜。 〔稽，音啟。〕虜今人畜疫死，旱蝗赤地，疲睏乏力，不當中國一郡，萬裏死命，縣在陛下；〔縣，讀曰懸；下同。〕福不再來，時或易失，豈宜固守文德而墮武事 乎！〔左傳曰：大福不再。蒯通曰：時難得而易失。易，以豉翻。墮，讀曰隳。〕今命將臨塞，厚縣購賞，〔將，即亮翻。縣，讀曰懸。〕喻告高句驪、烏桓、鮮卑攻其左，〔句，如字，又音駒。驪，力知翻。〕發河西四郡、天水、隴西羌、胡擊其右，如此，北虜之滅， 不過數年。臣恐陛下仁恩不忍，謀臣狐疑，令萬世刻石之功不立於聖世！」詔報曰：「黃石公記曰：『柔能制剛，弱能制強。〔賢曰：黃不公即張良於下邳圮上所見 老父，出一編書者。〕舍近謀遠者，勞而無功；舍遠謀近者，逸而有終。〔舍，讀曰：捨。〕故曰：務廣地者荒，務廣德者強，有其有者安，貪人有者殘。殘滅之政，雖成必敗。』今國無善政，災變不息，百姓驚惶，人不自保，而復欲遠事邊外乎！孔子曰：『吾死季孫之憂不在顓臾。』〔見論語。〕且北狄尚強，而屯田警備，傳聞之事，恆多失實。〔恆，戶登翻。〕誠能舉天下之半以滅大寇，豈非至願！苟非其時，不如息民。」自是諸將莫敢復兵事者。
⑤上問趙熹以久長之計，熹請遣諸王就國。冬，上始遣魯王興、齊王石就國。〔興，縯之次子。石，章之子，縯之嫡孫也。〕
⑥是歲，帝舅壽張恭侯樊宏薨。〔壽張縣，屬東平國，春秋曰良，漢曰壽良，帝避叔父趙王良諱，改曰壽張。宏，帝舅也，諡敬侯；曰恭侯，溫公避國諱也。考異曰：袁紀「宏」皆作「密」，今從範書。〕宏為人，謙柔畏慎，每當朝會，輒迎期先到，俯伏待事；所上便宜，〔朝，直遙翻；下同。上，時掌翻。〕手自書寫，毀削草本；公朝訪逮，〔逮，及也。〕不敢眾對。宗族染其化，未嘗犯法。帝其重之。及病困，遺令薄葬，一無所用，以為棺柩一藏，不宜復見，〔復，扶又翻。〕如有腐敗，傷孝子之心，使與夫人同墳異藏。〔古夫婦合葬，詩曰：穀則異室，死則同穴是也。同墳異藏自宏始。〕帝善其令，以書示百官，因曰：「今不順壽張侯意，無以彰其德；且吾萬歲之後，欲以為式。」
二十八年（壬子、五二）
①春，正月，己巳，徙魯王興為北海王；以魯益東海。帝以東海王彊去就有禮，〔謂以天下讓。〕故優以大封，食二十九縣，賜虎賁、旄頭，設鍾虡之樂，〔漢官儀曰：虎賁千五百人，戴鶡尾，屬虎賁中郎將。旄頭，註見前。爾雅：木謂之虡，所以懸鍾磬也。說文曰：虡飾為猛獸。虡，音巨。〕擬於乘輿。〔乘，繩證翻。〕
②夏，六月，丁卯，沛太后郭氏薨。
③初，馬援兄子伲王磐，平阿候仁之子也。王莽敗，磐擁富貲為遊俠，〔俠，戶頰翻。〕有名江、淮間。後遊京師，與諸貴戚友善，援謂姊子曹訓曰：「王氏，廢姓也，子石當屏居自守，〔磐，字子石。屏，必郢翻。〕而反遊京師長者，〔賢曰：長者，謂豪俠者也。餘謂長者，正指諸貴戚耳，前所謂長者家兒，可以概推。〕用氣自行，多所陵折，其敗必也。」後歲餘，磐坐事死；磐子肅復出入王侯邸第。〔復，扶又翻。〕時禁罔尚疏，諸王皆在京師，競脩名譽，招遊士馬。援謂司馬呂種曰：「建武之元，名為天下重開，〔種，持中翻。重，直龍翻。〕自今以往，海內日當安耳。但憂國家諸子並壯而舊防未立，若多通賓客，則大獄起矣。〔賢曰：舊防，諸侯王子不許交通賓客。〕卿曹戒慎之！」至是，有上書告肅等受誅之家，為諸王賓客，慮因事生亂。會更始之子壽光侯鯉得幸於沛王，〔賢曰：壽光縣，屬北海郡，今青州縣。〕怨劉盆子，結客殺故式侯恭。帝怒，沛王坐繫詔獄，三日乃得出。因詔郡縣收捕諸王賓客，更相牽引，〔更，工衡翻。〕死者以千數；呂種亦與其禍，〔與，讀曰豫。〕臨命嘆曰：「馬將軍誠神人也！」
④秋，八月，戊寅，東海王彊、沛王輔、楚王英、濟南王康、淮陽延始就國。〔濟，子禮翻。〕
⑤上大會羣臣，問「誰可傅太子著﹖」羣臣承望上意，皆言「太子舅執金吾原鹿侯陰識可。〔原鹿縣，屬汝南郡，春秋之鹿上也。可，言可任也。〕博士張佚正色曰：「今陛下立太子，為陰氏乎，為天下乎﹖即為陰氏，則陰侯可；為天下，則固宜用天下之賢才！」〔為，於偽翻。〕帝稱善，曰：「欲置傅者，以輔太子也；今博士不難正朕，況太子乎！」即拜佚為太子太傅，以博士桓榮為少傅，賜以輜車、乘馬。〔乘，繩證翻。〕榮大會諸生，陳其車馬、印綬，曰：「今日所蒙，稽古之力也，可不勉哉！」
⑥北匈奴遣使貢馬及裘，更乞和親並請音樂，又求率西域諸國胡洛【章：十二行本「洛」作「客」；乙十一行本同；熊校同。】俱獻見。帝下三府議酬答之宜，〔三府，太尉、司徒、司空府也。見，賢遍翻；下，遐稼翻。〕司徒掾班彪曰：「臣聞孝宣皇帝敕邊守尉曰：『匈奴大國，多變炸，交接得其情，則卻敵折衝；應對入其數，則反為輕欺。』〔數，術數也；言入其術中也。〕今北單於【章：十二行本「單於」作「匈奴」；乙十一行本同；孔本同；退齋校同。】見南單於來附，懼謀其國，故數乞和親，〔數，所角翻；下同。〕又遠驅牛馬與漢合市，〔合市，與漢和合為市也。〕重遣名王，多所貢獻，斯皆外示富強以相欺誕也。臣見其獻益重，知其國益虛；歸親愈數，為懼愈多。然今既未獲助南，則亦不宜絕北，羈縻之義，禮無不答。謂可頗加賞賜，略與所獻相當，報答之辭，令必有適。〔賢曰：適，猶所也，言報答之辭，必令得所也。餘謂適，當也，言報答之辭必有當乎事情也。〕今立槀草並上，曰：『單於不忘漢恩，追念先祖舊約，〔謂呼韓邪舊約也。上時掌翻。〕欲修和親，以輔身安國，計議甚高，為單於嘉之！〔為， 於偽翻。〕往者匈奴數有乖亂，呼韓邪、郅支自相讎隙，並蒙孝宣帝【章：十二行本「帝」上有「皇」字；乙十一行本同。】垂恩救護，故各遣侍子稱藩保塞。其後 郅支忿戾，自絕皇澤，而呼韓附親，忠孝彌著。及漢滅郅支，遂保國傳嗣，子孫相繼。〔事並見前紀。〕今南單於攜眾向南，款塞歸命，自以呼韓嫡長，次第當立，而侵奪失職，猜疑相背，數請兵將，歸掃北庭，〔長，知兩翻。背，蒲妹翻。將，即亮翻。〕策謀紛紜，無所不至。惟念斯言不可獨聽，〔惟，思也。〕又以北單於比年貢獻，〔比，毗至翻。〕欲脩和親，故拒而未許，將以成單於忠孝之義。漢秉威信，總率萬國，日月所照，皆為臣妾，殊俗百蠻，義無親疏，服順者褒賞，畔逆者誅罰，善惡之效，呼韓、郅支是也。今單於欲脩和親，款誠已達，何嫌而欲率西域諸國俱來獻見！西域國屬匈奴與屬漢何異！單於數連兵亂，國內虛耗，貢物裁以通禮，何必獻馬裘！今齎雜繒五百匹，弓鞬韥丸一，〔贀曰：鞬，音居言翻。方言曰：藏弓為鞬，藏箭為韥。 丸，即箭箙也。韥，與韣同；徒谷翻。〕矢四發，遺單於；〔遺，於季翻。〕又賜獻馬左骨都侯、右谷蠡王〔谷，音鹿。蠡，音黎。〕雜繒各四百匹，斬馬劍各一。 單於前言「先帝時所賜呼韓邪竽、瑟、空侯怭日敗，〔竽管三十六簧。劉昫曰：女媧氏造匏，列管於匏上，內簧其中；爾邪謂之巢。大者曰禾，小者曰和。竽，煦也，立春之春，照生萬物也。竽管三十六宮，管在左，和管十三宮，管居中。今之竽笙，並以木代匏而漆之，無復八音矣。瑟，註見前。空侯，世本雲：空國侯所造。劉昫曰：漢武帝使樂人侯調所作，以祠太廟。或曰：侯暉所作，其聲坎坎應節，謂之坎侯，聲訛為箜篌；或謂師賢靡靡樂，非也。舊說一依琴制，今按，其形似瑟而小，七絃，用撥彈之如琵琶。〕願復裁賜。」〔賢曰：言更請裁賜也。餘謂裁，量也，量多少以賜也。復，扶又翻。〕念單於國尚安，方厲武節，以戰攻為務，竽、瑟之用，不如良弓、利劍，故未以齎。朕不愛小物，於單於便宜，所欲遣驛以聞。』帝悉納從之。
二十九年（癸丑、五三）
①春，二月，丁巳朔，日有食之。
三十年（甲寅、五四）
①春，二月，車駕東巡。羣臣上言：「即位三十年，宜封禪泰山。」詔曰：「即位三十年，百姓怨氣滿腹，『吾誰欺，欺天乎！』『曾謂泰山不如林放乎！』〔論語記孔子之言。〕何事污七十二代之編錄！〔賢曰：莊子曰：易姓而王，封於泰山，禪於梁父者，七十有二代；其有形兆垠堮，勒石凡千八百餘處。許慎說文序曰：蒼頡之初作書，蓋依類象形，胡謂之文；其有形聲相益，即謂之字。字者，言孳乳而滋多也。著於竹帛，謂之書。書者，如也。以迄五帝、三王之世，改易殊體，封於泰山者，七十有二代，靡有同焉。汙，烏故翻。〕若郡縣遠遣吏上壽，盛稱虛美，必髡，令屯田。」於是羣臣不敢復言。〔復，扶又翻。〕
甲子，上幸魯濟南；〔濟，子禮翻。〕閏月，癸丑，還宮。
②有星孛於紫宮。〔孛，蒲內翻。〕
③夏，四月，戊子，徙左翊王焉為中山王。
④五月，大水。
⑤秋，七月，丁酉，上行幸魯；冬，十一月，丁酉，還宮。
⑥膠東剛侯賈復薨。〔諡法：能補前過曰剛。此直以賈復剛毅而諡之耳。考異曰：本傳在三十一年。今從袁紀。〕復從征伐，未嘗喪敗，數與諸將潰圍解急，身被十二創。〔喪，息浪翻。數，所角翻。被，皮義翻。創，初良翻。〕帝以復敢深入，希令遠徵，而壯其勇節，常自從之，〔常以復自從也。〕故復少方面之勳。〔少，詩沼翻。〕諸將每論功伐，復未嘗有言。帝輒曰：「賈君之功，我自知之。」
三十一年（乙卯、五五）
①夏，五月，大水。
②癸酉晦，日有食之。
③蝗。
④京兆掾第五倫〔倫之先，齊諸田，徙長陵；諸田徙園陵者多，故以次第為氏。掾，俞絹翻。〕領長安市，公平廉介，市無姦枉。每讀詔書，常歎息曰：「此聖主也，一見決矣。」等輩笑之曰： 「爾說將尚不能下，〔賢曰：將謂州將。說，輸芮翻。將，即亮翻。〕安能動萬乘乎！」〔乘，繩證翻。〕倫曰：「未遇知己，道不同故耳。」後舉孝廉，補淮陽醫 工長。〔百官志：王國官有禮樂長，主樂人；衛士長，主衛士，醫工長，主醫藥；永巷長，主宮中婢使；祠祀長，主祠祀；皆比四百石。長，知兩翻。〕
中元元年（丙辰、五六）洪氏隸釋曰：成都有漢蜀郡太守何君造尊楗閣碑，其未雲「建
武中元二年六月。〔按範史本紀，建武止三十一年，次年改為中元，直書為中元元年。觀此所刻，乃是雖別為中元，猶冠以建武，如文、景中元、後元之類也。又祭祀志載封禪後赦天下詔，明言云「改建武三十二年為建武中元元年。」東夷倭國傳，「建武中元二年，來奉貢，」證據甚明。未莒公紀元通譜雲：「紀、志俱出範史，必傳寫脫誤，學者失於精審，以意刪去。梁武帝大同、大通俱有『中』字，是亦憲章於此。司馬公作通鑑，不取其說。」餘按考異，溫公非不不取宋說也，從袁、範書中元者，從簡易耳。〕
①春，正月，淮陽王入朝，倫隨官屬得會見。〔見，賢遍翻。〕帝問以政事，倫因此酬對，帝大悅；明日，復特召入，與語至夕。〔復，扶又翻。〕帝謂倫曰：「聞卿為吏，篣婦公，〔篣，音彭。〕不過從兄飯，寧有之邪﹖」〔過，工禾翻。從，才用翻。飯，扶晚翻。〕對曰：「臣三娶妻，皆無父。少遭饑亂，〔少，詩照翻。〕實不敢妄過人食。眾人以臣愚蔽，故生是語耳。」帝大笑。以倫為扶夷長，〔賢曰：扶夷縣，屬零陵郡，故城在今邵州武岡縣東北。水經註：夫夷縣在邵陵西。〕未到官，追拜會稽太守；〔會，古外翻。守，式又翻。〕為政清而有惠，百姓愛之。
②上讀河圖會昌符曰：「赤劉之九，會命岱崇。」〔風俗通曰：岱，始也。泰山，山之尊者，一曰岱宗。岱，始也；宗，長也。萬物之始，陰陽交代，故為五嶽之長。〕上感此文，乃詔虎賁中郎將梁松等按察【章：十二行本「察」作「索」；乙十一行本同。】河、雒讖文，言九世當封禪者凡三十六事。〔讖，楚譖翻。〕於是張純等復奏請封禪，〔復，扶又翻。史記集註曰：泰山上築土為壇以祭天，報天之功，故曰封。泰山下、小山上除地，報地之功， 故曰禪。〕上乃許焉。詔有司求元封故事，當用方石再累，玉檢、金泥。〔元封故事，武帝封禪故事也。用方石再累，置壇中，皆方五尺，厚一尺。用玉牒書藏方 石，牒厚五寸，長尺三寸，廣五寸。有玉檢，又有石檢十枚，列於石旁，東西各三，南北各二，皆長五尺，廣三尺，厚七寸。檢中刻三處，深四寸，方五寸，有蓋。 檢用金縷五週，以水銀和金以為泥。〕上以石功難就，欲因孝武故封石，置玉牒其中，梁松等爭以為不可，乃命石工取完青石，無必五色。〔舊制用石，蓋各依方色也。〕
丁卯，車駕東巡，二月己卯，幸魯，進幸泰山。辛卯，晨，祭天於泰山下南方，羣神皆從，〔從，從祀之。從，才用翻。〕用樂如南郊。事畢，至食時，天子御輦登山，日中後，到山上，〔郭璞註山海經曰：泰山從山下至頭，四十八里二八百步。〕更衣。〔易服，乃即事也。更，工衡翻。〕晡時，升壇北面，尚書令奉玉牒檢，天子以二分璽親封之，〔璽，斯氏翻。〕訖，太常命騶騎二千餘人〔騶，側尤翻。〕發壇上方石，尚書令藏玉牒已，復石覆訖，〔覆，敷救翻。〕尚書令以五寸印封石檢。事畢，天子再拜。羣臣稱萬歲，乃復道下。〔謂復故道而下山也。〕夜半後，上乃到山下，百官明旦乃訖。甲午，禪祭地於梁陰，〔梁父之陰也。禪，時戰翻。〕以高後配，山川羣神從，〔從，從祀也。從，才用翻。〕如元始中北郊故事。
③三月，戊辰，司空張純薨。
④夏，四月，癸酉，車駕還宮；己卯，赦天下，改元。〔考異曰：續漢志雲：「以建武三十二年為建武中元元年。」紀年通譜雲：據紀、志俱出範氏，而所載不同，此必傳寫脫誤。今官書累經校定，學者失於精審，但見紀元復有建武二字，輒以意刪去，斯為繆矣。梁武帝大同、大通之號俱有「中」字，是亦憲章於此。今從袁紀、範書。〕
⑤上行幸長安；五月，乙丑，還宮。
⑥六月，辛卯，以太僕馮魴為司空。〔魴，符方翻。〕
乙未，司徒馮勤薨。
⑧京師醴泉湧出，〔爾雅：甘雨時降，萬物以嘉，謂之醴泉。〕又有赤草生於水崖，〔賢曰：赤草，朱草也。大戴禮曰：朱草日生一葉，至十五日以後，日落一葉，週而復始。〕郡國頻上甘露。〔上，時掌翻；下同。〕羣臣奏言：「靈物仍降，宜令太史撰集，以傳來世。」〔賢曰：太史，史官之長也。撰，雛免翻。〕帝不納。帝【章：十二行本「帝」作「常」；乙十一行本同；孔本同。】自謙無德，於【章：十二行本「於」作「每」；乙十一行本同；孔本同；熊校同。】郡國所上，輒抑而不當，故史官罕得記焉。
秋，郡國三蝗。
⑩冬，十月，章未，以司隸校尉東萊李訢為司徒。〔郡國志：東萊郡，在雒陽東三千一百二八十里。訢，許斤翻。〕
甲申，使司空告祠高廟，上薄太后尊號曰高皇后，配食地祇。〔上，時掌翻。〕遷呂太后廟主於園，〔以呂太后幾危劉氏也。賢曰：園，謂塋域也，於中置寢。〕四時上祭。〔上，時掌翻。〕
十一月，甲子晦，日有食之。
是歲，起明堂、靈臺、辟雍，〔賢曰：漢官儀：明堂去平城門二里所，天子出從平城門，先歷明堂，乃至郊祀。又曰：辟雍，去明堂三百步，車駕臨辟雍，從北門入；三月、九月，皆於中行鄉射禮。辟雍，以水周其外，以節觀者。漢宮闕疏曰：靈臺，高三丈，十二門。楊衒之雒陽記曰：平昌門直南，大道東是明堂，大道西是靈臺。〕宣佈圖識於天下。
初，上以赤伏符即帝位，〔見四十卷建武元年。〕由是信用讖文，多以決定嫌疑。給事中桓譚上疏諫曰：「凡人情忽於見事而貴於異聞。〔見，賢遍翻。〕觀先王之所記述，鹹以仁義正道為本，非有奇怪虛誕之事。蓋天道性命，聖人所難言也，自子貢以下，不得而聞，〔論語：子貢曰：夫子之言性與天道，不可得而聞也。〕況後世淺儒，能通之乎！今諸巧慧小才、伎數之人，增益圖書，矯稱讖記，〔伎，謂方仗，醫方之家也。數，謂數術。明堂羲和、史卜之宜也。圖書，即讖緯符命之類是也。伎，渠綺翻。〕以欺惑貪邪，註誤人主，焉可不抑遠之哉！〔註，古賣翻，又戶卦翻。焉，於虔翻。遠，於願翻。〕臣譚伏聞陛下窮折方士黃白之術，甚為明矣；〔黃白，謂以藥化成金銀也。方士，有方術之士也。〕而乃欲聽納記，又何誤也！其事雖有時合，譬猶卜數隻偶之類。〔賢曰：言偶中也。〕陛下宜垂明德，發聖意，屏羣小之曲說，〔屏，必郢翻，又卑正翻。〕述五經之正義。」疏奏，帝不悅。會議靈臺所處，〔處，昌呂翻。〕帝謂譚曰：「吾欲以讖決之，何如﹖」譚默然，良久曰：「臣不讀讖。」帝問其故，譚復極言讖之非經。〔復，扶又翻。〕帝大怒曰：「桓譚非聖無法，將下，斬之！」〔將，資良翻，持也，領也。〕譚叩頭流血，良久，乃得解。出為六安郡丞，〔賢曰：六安郡故城，在今壽州安豐縣南。餘據郡國志，建武十六年，省六安國，以其縣屬廬江郡，譚出為郡丞，必不在是非，通鑑因靈臺事，併書於此。〕道病卒。
範曄論曰：桓譚以不善讖流亡，鄭興以遜辭僅免；賈逵能傅會文致，最差貴顯；〔鄭興事見四十二卷七年。明帝永平中，賈逵上言：左氏與圖讖合，明劉氏為堯後。帝嘉之，歷遷侍中，領騎都尉，甚見信用。傅，讀曰附。〕世主以此論學，悲哉！
南單於比死，弟左賢王莫立，為丘浮尤鞮單於。〔鞮，丁奚翻。〕帝遣使齎璽書拜授璽綬，賜以衣冠及繒綵，〔繒，慈陵翻。〕是後遂以為常。
二年（丁巳、五七）
①春，正月，辛未，初立北郊，祀后土。
②二月，戊戌，帝崩於南宮前殿，年六十二。帝每旦視朝，月昃乃罷，〔日過中則昃。朝，遙翻。〕數引公卿、郎將〔數，所角翻。〕講論經理，夜分乃寐。〔賢曰：分，猶半也。〕皇太子見帝勤勞不怠，承間諫曰：〔間，古莧翻。〕「陛下有禹、湯之明，而失黃、老養性之福，願頤愛精神，優遊自寧。」帝曰：「我自樂此，不為疲也！」〔樂，音洛。〕雖以征伐濟大業，及天下既定，乃退功臣而進文吏，明慎政體，總攬權綱，量時度力，〔量，音良。度，徒洛翻。〕舉無過事，故能恢復前烈，身致太平。
太尉趙熹典喪事。時經王莽之亂，舊典不存，皇太子與諸王雜止同席，藩國官屬出入宮省，〔宮省，即宮禁也。〕與百僚無別。〔別，彼列翻。〕熹正色，橫劍殿階，扶下諸王以明尊卑；奏遣謁者將護官屬分止他縣，諸王並令就邸，〔諸王國各置邸洛陽。〕唯得朝晡入臨；〔臨，臨哭也，力鴆翻；下同。〕整禮儀，嚴門衛，〔賈公彥曰：漢宮殿門每門皆使司馬一人守門，比千石，皆號司馬殿門。〕內外肅然。
太子即皇帝位，尊皇后曰皇太后。
④山陽幵荊哭臨不哀，而作飛書，令蒼頭詐稱大鴻臚郭況書與東海王彊，言其無罪被廢，〔被，皮義翻。〕及郭後黜辱，勸令東歸舉兵以取天下，且曰：「高祖起亭長，陛下興白水，〔謂光武起於南陽舂陵之白水鄉也。長，知兩翻。〕何況於王，陛下長子、故副主哉！〔故副主，謂舊為太子也。長，知兩翻。〕當為秋霜，毋為檻羊。〔賢曰：秋霜，肅殺於物；檻羊，受制於人。〕人主崩亡，閭閻之伍尚為盜賊，欲有所望，何況王邪！」彊得書惶怖，〔佈，普故翻。〕即執其使，〔使，疏吏翻。〕封書上之。〔上，時掌翻。〕明帝以荊母弟，〔帝及荊皆陰後所生。〕祕其事，遣荊出止河南宮。〔宮在河南縣。〕
⑤三月，丁卯，葬光武皇帝於原陵。〔帝王紀曰：原陵，在臨平亭東南，去雒陽十五里。水經註：光武葬臨平亭南，西望平陰，大河逕其北。〕
⑥夏，四月，丙辰，詔曰：「方今上無天子，下無方伯，若涉淵水而無舟楫。夫萬簌至重而壯者慮輕，實賴有德左右小子。〔帝謙言年尚少壯，思慮輕淺，故須賢人輔弼。賴，恃也　。左右，助也。左右，音佐佑。〕高密候禹，元功之首；東平王蒼，寬博有謀；其以禹為太傅，養為驃騎將軍。」蒼懇辭，帝不許。又詔驃騎將軍置長史，掾史員四十人，位在三公上。〔賢曰：四府掾史，皆無四十人，今特置以優之也。驃，匹妙翻。掾，俞絹翻。〕蒼嘗薦西曹掾齊國吳良，〔百官志：西曹主府史署用。掾，秩比四百石。〕帝曰：「薦賢助國，宰相之職也。蕭何舉韓信，設壇而拜，不復考試，〔復，扶又翻；下同。〕今以良為議郎。」
⑦初，燒當羌豪滇良擊破先零，奪居其地；〔羌無弋爰尠玄孫研，居湟中，至豪健，羌中號其種為研種。至研十三世孫燒當復豪健，其子孫更以燒當為種號。滇良者，燒當之玄孫也。自燒當至滇良，世固河北大允谷，而先零箄湳，並皆強富。滇良集諸雜種，掩擊先零箄湳，大破之， 奪居大榆中地，繇是始強。滇，音顛。零，音憐。〕滇良卒，子滇吾立，附落轉盛。秋，滇吾與弟滇岸率眾寇隴西，敗太守劉盱於允街，〔敗，補邁翻。賢曰：允， 音鉛；街，音皆；屬金城郡，故城在今涼州昌松縣東南，城臨麗水，一名麗水城。〕於是守塞諸羌皆叛。詔謁者張鴻領諸郡兵擊之，戰於允吾，〔賢曰：允吾，縣名，屬金城郡，故城在今蘭州廣武縣西南。允，音鉛。吾，音牙。杜佑曰：西平郡龍支縣，漢允吾縣地，後漢為龍耆縣。〕鴻軍敗沒。冬，十一月，復遣中郎將竇固監捕虜將軍馬武等二將軍、四萬人討之。〔監，古銜翻。〕
⑧是歲，南單於莫死，弟江立，為伊伐於慮鞮單於。〔鞮，丁奚翻。〕
顯宗孝明皇帝上〔幼名陽，後改名莊。伏侯古今註曰：「莊」之字曰「嚴」。諡法，照臨四方曰明。光武第四子也。〕
永平元年（戊午、五八）
①春，正月，帝率公卿已下，〔已下，即以下。孔穎達曰：已與以字本同。〕朝於原陵，如元會儀。〔朝陵如元會儀，事死如事生也。朝，直遙翻。〕乘輿拜神坐，〔乘，繩證翻。坐，徂臥翻。〕退，坐東廂；侍衛官皆在神坐後，太官上食，〔上，時掌翻；下同。〕太常奏樂；郡國上計史以次前，當神軒佔其郡穀價及民所疾苦。是後遂以為常。
②夏，五月，高密元侯鄧禹薨。〔諡法：行義說民曰元；主義行德曰元。此特以鄧禹中興元功而諡之耳，後世諡法始有茂德丕績曰元。〕
③東海恭王彊病，上遣使者太醫乘驛視疾，駱驛不絕。〔驛，傳遞馬也。左傳謂之乘馹者，乘驛馬也，西漢謂之置傳、馳傳。駱驛，往來不絕也。〕詔沛王輔、濟南王康、淮陽王延詣魯省疾。〔省，悉景翻。〕戊寅，彊薨，臨終，上書謝恩言：「身既夭命，孤弱復為皇太后、陛下憂慮，〔言身既夭死，而子孫貽上之人憂慮心。夭，於紹翻。復，扶又翻；下同。〕誠悲誠凓！息政，小人也，〔息，子也；政其名。〕猥當襲臣後，必非所以全利之也， 願還東海郡。今天下新罹大憂，〔謂光武崩也。〕惟陛下加供養皇太后，數進御餐。〔供，居用翻。養，羊亮翻。數，所角翻。〕臣彊困劣，言不能盡意，願並謝諸 王，不意永不復相見也！」帝覽書悲慟，從太后出幸津門亭發哀，〔賢曰：津門，雒陽城南面西頭門也，一名津陽門。每門皆有亭。李尤銘，津門位未。〕使大司空 持節護喪事，〔百官志：司空掌水土事；大喪，掌將校復土。今使護藩王喪，殊禮也。〕贈送以殊禮，詔楚王英、趙王栩、北海王興及京師親戚皆會葬。〔栩，況羽翻。〕帝追惟彊深執謙儉，〔惟，思也。〕不欲厚葬以違其意，於是特詔：「遣送之物，務從約省，衣足斂形，〔斂，力贍翻。〕茅車瓦器，物減於制，以彰王章爾獨行之志。」將作大匠留起陵廟。〔秦曰將作少府，景帝改為將作大匠；掌修作宗廟、路寢、宮室、陵園土木之工，並樹桐梓之類，列於道側。〕
④秋，七月，馬武等擊燒當羌，大破之，餘皆降散。〔降，戶江翻。〕
⑤山陽王荊私迎能為星者，與謀議，冀天下有變；帝聞之，徙封荊廣陵王，〔遣之國。郡國志，廣陵，在雒陽東一千六百四十里。〕
⑥遼東太守祭肜使偏何討赤山〔偏氏，高辛後。急就章有偏、呂、何。〕烏桓，〔烏桓傳：赤山，在遼東西北數千里。鮮卑傳雲：偏何擊漁陽赤山烏桓欽「歆」志賁。蓋歆志賁本赤山種而居漁陽塞外也。〕大破之，斬其魁帥。〔帥，所類翻。〕塞外震讋，〔讋，之涉翻。〕西自武威，東盡玄菟，〔郡國志：武威郡，在雒陽西三千五百里。玄菟郡，在雒陽東北四千裏。菟，同都翻。〕皆來內附，野無風塵，乃悉罷緣邊屯兵。
⑦東平王蒼以為中興三十餘年，四方無虞，宜修禮樂，乃與公卿共議定南北郊冠冕、車服制度〔光武建武二年，立南郊。中元元年，立北郊於雒陽城北四里。今定其冠冕、車服制度。漢官儀曰：北郊壇在城西北角，去城一里所。〕及光武廟登歌、八佾舞數，上之。〔記曰：歌者，在上貴人聲也，天子樂舞八佾，六十四人，八八六十四人也。佾，音逸，舞行列也。上，時掌翻。〕
⑧好畤愍侯取弇薨。〔時，音止。諡法：在國遭憂曰愍。時國有大喪，故以諡弇，言與國同戚也。弇，古含翻。〕
二年（己未、五九）
①春，正月，辛未，宗祀光武皇帝於明堂，〔宗，尊也，尊而祀之以配上帝。〕帝及公卿列侯，始服冠冕、玉佩以行事。〔漢官儀曰：天子冠通天，諸侯王冠遠遊，三公諸侯冠進賢三梁，卿大夫尚書二千石博士冠兩梁，千石以下至小吏冠一梁。天子、公卿、特進、諸侯祀天地明堂，皆冠平冕，天子十二旒，三公、九卿、諸侯七；其纓各如其綬色，玄衣纁裳。周禮曰：王祀昊天上帝，則服大裘而冕，祀五帝亦如之。三禮圖曰：冕以三十升布漆而為之，廣八寸，長尺六寸，前圜後方，前下後高，有俛伏之形，故謂之冕。欲人之位彌高而志彌下，故以名焉。董巴輿服志曰：顯宗初服冕衣裳以祀天地。衣裳以玄上纁下，乘輿備文日月星辰十二章，三公，諸侯用山龍九章，卿已下用華蟲七章，皆五色採；乘輿刺繡，公卿已下皆織成，陳留、襄邑獻之。徐廣車服註曰：漢明帝按古禮備服章，天子郊廟衣，阜上絳下，前三幅，後四幅，衣畫而裳繡。禮記：古之君子必佩玉，君子於玉比德焉。天子佩白玉，公侯佩山玄玉，大夫佩水蒼玉，世子佩瑜玊。晉志曰：周禮弁師掌六冕，司服掌六服，自後王至庶人，各有等差。秦變古制，郊制之服怕以袀玄，舊法掃地盡矣。漢承秦故，二百餘年，未能有所制立。及中興後，明帝乃始採周官、禮記、尚書及諸儒記說，備袞冕之服。天子車乘冠服，從歐陽氏說；公卿已下，從大、小夏侯氏說。〕禮畢，登靈臺，望雲物。〔春秋左氏傳曰：分至啟閉，必書雲物。杜預註曰：雲物，氣色災變也，素察妖祥，逆為之備。前書天文志曰：歲正月旦，旦至食為麥，食至日昳為稷，昳至晡為黍，晡至下晡為菽，下晡至日入為麻，各以其時用雲色，佔種所宜。〕赦天下。
②三月，臨辟雍，初行大射禮。〔儀禮曰：大射之禮，王將祭射宮，擇士以助祭也。張虎侯、熊侯、豹侯，其制若今之射的也。〕
冬，十月，壬子，上幸辟雍，初行養老禮；以李躬為三老，桓榮為五更。〔更，工衡翻。〕三老服都紵大袍，冠進賢，扶玉杖；〔紵，直呂翻。說文曰：紵，廍屬。績紵以為美布，故曰都紵。續漢志：進賢冠，古緇布冠也，文儒者之服也。前高七寸，後高三寸，長八寸。公侯三梁，中二千石至博士兩梁，自博士以下至小史、私學弟子皆一梁。又，仲春之月，縣道皆案戶比民，民年始七十者授之以玉杖。玉杖，長九尺，端以鳩鳥為飾。鳩者，不噎之鳥也，欲老人不噎。爾雅翼曰：刻玉為鳩，置之杖端，謂之鳩杖，亦曰玉杖。〕五更亦如之，不杖。乘輿到辟雍禮殿，〔乘，繩證翻。〕御坐東廂，遣使者安車迎三老、五更於太學講堂，天子迎於門屏，交禮；道自阼階，〔道，讀曰導。〕三老升自賓階；至階，天子揖如禮。三老升，東面，三公設幾，九卿正履，天子親袒割牲，執醬而饋，〔饋，進食也，醬，食味之主，故執之而饋。〕執爵而酳，〔酳，音胤，又士覲翻。〕祝鯁在前，祝饐在後。〔饐，一結翻，食窒氣不通。〕五更南面，三公進供，禮亦如之。〔賢曰：宋均曰：三老，老人知天地人之事者；五更，老人知五行更代事者。鄭康城曰：三老、五更，皆年老更事致仕者也；天子以父兄養之，示天下之孝弟也。名以三、五者，取象三辰、五星，天所以照明天下者。都布，布名。進賢冠，古緇布冠也，文儒者之服，前高七寸，後高三寸，長八寸。禮殿，先聖、先師也。阼階，東階，主階也；賓階，西階也。賢曰：醬，醢也；酳，漱也，所以潔口也。陸德明曰：以酒日酳，以水日漱。音義隱雲：飯畢盪口也，音胤。老人食多鯁饐，故置人於前後祝之，令其不鯁饐也。都，布之美者也。進賢冠，古緇布冠也。玉杖，長七尺，端以鳩鳥為飾，鳩者，不噎之鳥也，欲老人不噎。更，工衡翻。〕禮畢，引桓榮及弟子升堂，上自為下說，〔賢曰：下說，謂下語而講說也。〕諸儒執經問難於前，〔難，乃旦翻。〕冠帶縉紳之人圜橋門而觀聽者，蓋億萬計。〔漢官儀曰：辟雍，四門外有水，以節觀者，門外皆有橋，觀者在水外，故云圜橋門也。圜，繞也。〕於是下詔賜榮爵關內侯；〔考異曰：帝紀載詔文，上言李躬而下獨封榮，似脫「躬」字。榮傳、袁紀，詔獨言桓榮，不及李躬，今闕疑。〕三老五更皆以二千石祿養終厥身。賜天下老酒，人一石，肉四十斤。
上自為太子，受尚書於桓榮，及即帝位，猶尊榮以師禮。嘗幸太常府，令榮坐東面，設几杖，會百官及榮門生數百人，〔門生，受業於門者也。〕上親自執業；〔執業，猶執經也。〕諸生或避位發難，〔發難，發疑難也。難，乃旦翻。〕上謙曰：「太師在是。」既罷，悉以太官供具賜太常家。榮每疾病，帝輒遣使者存問，太官、太醫相望於道。及篤，上疏謝恩，讓還爵士。帝幸其家問起居，入街，下車，擁經而前，撫榮垂涕，賜以牀茵、刀劍、衣被，良久乃去。自是諸侯、將軍、大夫問疾者，不敢復乘車到門，〔復，扶又翻。〕皆拜牀下。榮卒，帝親自變服臨喪送葬，賜冢塋於首山之陽。〔賢曰：首陽山，在今偃師縣西北。〕子鬱當嗣，讓其兄子汎；帝不許，鬱乃受封，而悉以租入與之。帝以鬱為侍中。
③上以中山王焉，郭太后少子，太后尤愛之，故獨留京師，至是始與諸王俱就國，賜以虎賁、官騎，〔賢曰：漢官儀：騶騎，王家名官騎。餘據焉傳，時賜以北軍胡騎百人，便兵善射。騶，側優翻。〕恩寵尤厚，獨得往來京師。帝禮待陰、郭，每事必均，數受賞賜，〔數，所角翻；下同。〕恩寵俱渥。
④甲子，上行幸長安。十一月，甲申，遣使者以中牢祠蕭何、霍光，帝過，式其墓。進幸河東；癸卯，還宮。
⑤十二月，護羌校尉竇林坐欺罔及臧罪，下獄死。〔時羌滇吾叛，滇岸來降，林奏以滇岸為大豪。後滇吾復降，林又奏其為第一豪。帝怪其一種兩豪，以詰林，窮驗，知之，怒而免林官。涼州刺史又奏林臧罪，遂下獄死。下，遐稼翻。〕林者，融之從 兄子也。〔從，才用翻。〕於是竇氏一公、兩侯、三公主、四二千石相與並時，〔賢曰：一公：大司空也。兩侯：奸豐、顯親也。四二千石：衛尉、城門校尉、護羌 校尉、中郎將也。餘據融傳，融子穆尚尚內黃公主，穆子勳尚東海王彊女沘陽公主，友子固尚光武女溫陽公主。〕自祖及孫，官府邸第相望京邑，於親戚功臣中莫與為比。及林誅，帝數下詔切責融，融惶恐乞骸骨，詔令歸第養病。
⑥是歲，初迎氣於五郊。〔續漢書曰：迎氣五郊之兆，四方之兆各依其位，中央之兆在未，壇皆三尺。立春之日，迎春於東郊，祭青帝、句芒，車服怕青，歌青陽，八佾舞雲翹之舞。立夏之日，迎夏於南郊，祭赤帝、祝融，車服皆赤，歌朱明，舞如迎春。先立秋十八日，迎黃靈於中兆，祭黃帝、后土，車服皆黃，歌朱明，八佾舞雲翹育命之舞。立秋之日，迎乎於西郊，祭白帝、蓐收，車服皆白，歌白藏，八佾舞育命之舞。立冬之日，迎各於北郊，祭黑帝、玄冥，車服皆黑，歌玄冥，舞如迎秋。〕
⑦新陽侯陰就子豐尚酈邑公主。公主驕勡，豐殺之，被誅，父母皆自殺。〔公主，光武女賢曰：酈縣，屬南陽郡。酈，音櫟。〕
⑧南單於汗死，單於比之子適立，為対僮屍逐侯鞮單於。〔賢曰：対，炎奚翻。〕
三年（庚申、六○）
①春，二月，甲寅，太尉趙熹、司徒李訢免。丙辰，以左馮翊郭冊為司徒。己未，以南陽太守虞延為太尉。
②甲子，立貴人馬氏為皇后，皇子炟為太子。〔賢曰：炟，音丁達翻。〕
後，援之女也，光武時，以選入太子宮，能奉承陰後，傍接同列，傍接同列，禮則脩備，上下安之，遂見寵異；及帝即位，為貴人。時後前母姊女賈氏亦以選入，生皇子炟；帝以後無子，命養之，謂曰：「人未必當自生子，但患愛養不至耳！」後於是盡心撫育，榮悴過於所生。〔悴，秦醉翻。〕太子亦孝性淳篤，母子慈愛，始終無纖介之間。〔賢曰：纖介，猶細微也。間，隙也。間，古莧翻。〕後常以皇嗣未廣，薦達左右，若恐不及。後宮有進見者，每加慰納；若數所寵引，〔見，賢遍翻。數，所角翻；下同。〕輒加隆遇。
及有司奏立長秋宮，〔皇后宮謂之長 秋宮。〕帝未有所言，皇太后曰：「馬貴人德冠後宮，〔冠，古玩翻。〕即其人也。」後既正位宮闈，愈自謙肅，好讀書。常衣大練，〔賢曰：大練，大帛也。杜預 註左傳曰：大帛，厚繒也。好，呼到翻。衣，於既翻。〕裙，火加緣；〔緣，俞絹翻。〕朔望諸姬主朝請，〔朝，直遙翻。〕望見後袍衣疏粗，以為綺縠，就視，乃笑。後曰：「此繒特宜染色，故用之耳。」羣臣奏事有難平者，〔平，決也。難平，難決者也。〕帝數以試後，後輒分解趣理，各得其情，然未嘗以傢俬干政事。帝由是寵敬，始終無衰焉。
③帝思中興功臣，乃圖畫二十八將於南宮雲臺，以鄧禹為首，次馬成、吳漢、王梁、賈復、陳俊、耿弇、杜茂、寇恂、傅俊、岑彭、堅鐔、馮異、王霸、朱祜、任光、祭遵、李忠、景丹、萬脩、蓋延、邳肜、銚期、劉植、耿純、臧宮、馬武、劉隆；又益以王常、李通、竇融、卓茂，合三十二人。〔雲臺功臣之次，以鄧禹、吳漢、賈復，耿弇、寇恂、岑彭、馮異、朱祜、佘遵、景丹、蓋延、銚期、耿約、臧宮、馬武、劉隆為一列，馬成、王梁、陳俊、杜茂、傅俊、堅鐔、王霸、任光、李忠、萬脩、邳肜、劉植、王常、李通、竇融、卓茂為一列。此序其次，不與前史合。鐔，音覃，又音尋。祭，則介翻。蓋，古盍翻。銚，音姚。〕馬援以椒房之親，獨不與焉。〔與，讀曰預。〕
④夏，四月，辛酉，封皇子建為千乘王，羨為廣平王。〔郡國志：高帝以西平昌置千乘郡，在雒陽東千五百二十里。地理志：武帝徵和元年，置為平幹國，宣帝五鳳二年，復為廣平國。郡國志：光武建武十三年，省廣平國，以其縣屬鉅鹿郡。賢曰：廣平縣故城，在今洺州永年縣北。千乘，今青州縣，故城在今淄州高苑縣北。乘，繩證翻。〕
⑤六月，丁卯，有星孛於天船北。〔晉天文志，大陵八星在胃北，又北九星曰天船，一曰舟星，所以濟不通也。天漢西南行，絡大陵、天船、捲舌而南行。孛，蒲內翻。〕
⑥帝大起北宮。時天旱，尚書僕射會稽鍾離意〔會，古外翻。〕詣闕、免冠、一疏曰：「昔成湯遭旱，以六事自責曰：『政不節邪﹖使民疾邪﹖宮室營「營」，範書作「榮」。章：十二行本正作「榮」；乙十一行本同。】邪﹖女謁盛邪﹖苞苴行邪﹖讒夫昌邪﹖』〔帝王記曰：成湯大旱七年，齋戒，剪髮斷爪，以己為犧牲，禱於桑林之社，以六事自責。〕竊見北宮大作，民失農時；自古非苦宮室小狹，但患民不安寧，宜且罷止，以應天心。」帝策詔報曰：「湯引六事，咎在一人，其冠、履，勿謝！」〔策詔者，書詔於策也。〕又敕大匠止作諸宮，減省不急。詔因謝公卿百僚，遂應時澍雨。〔說文曰：兩所以澍注萬物，故曰澍，音注。〕
意薦全椒長劉平，〔全椒縣，屬九江郡。賢曰：今滁州縣。〕詔徵拜議郎。平在全椒，政有恩惠，民或增貲就賦，或減年從役。刺史、太守行部，〔行，戶孟翻。〕獄無繫囚，人自以得所，不知所問，唯班詔書而去。
帝性褊察，好以耳目隱發為明，〔賢曰：隱，猶私也。餘謂隱者，人耳目之所不及，帝好以耳目窺其隱而發之。好，呼到翻。〕公卿大臣數被詆毀，〔數，所角翻；下同。〕近臣尚書以下至見提曳。〔提，讀如「冒絮提文帝」之提，音大計翻；擲物以擊之也。曳，讀曰拽，音奚結翻，拖也，引也。一說：提、曳，讀皆如字。〕常以事怒郎藥崧，〔藥，姓；崧，名。〕以杖撞之；〔撞，直江翻。〕崧走入牀下，帝怒其，疾言曰：「郎出！」崧乃曰：「天子穆穆，諸侯皇皇，〔記曲禮之文。鄭曰：皆行容止之貌也。贀曰：穆穆，美也。煌煌，盛也。〕未聞人君，自起撞郎。」帝乃赦之。
是時朝廷莫不悚慄，爭為嚴切以避誅責，唯鍾離意獨敢諫爭，〔爭，讀曰諍。〕數封還詔書，臣下過失，輒救解之。會連有變異，上疏曰：「陛下敬畏鬼神，憂恤黎元，而天氣未和，寒暑違節者，咎在羣臣不能宣化治職，〔治，直之翻。〕而以苛刻為俗，百官無相親之心，吏民無雍雍之志，〔爾雅曰：雍雍，和也。〕至於感逆和氣，以致天災。百姓可以德勝，難以力服，鹿鳴之詩必言宴樂者，〔鹿鳴，詩小雅宴羣臣也。其詩曰：呦呦鹿鳴，食野之苹；我有嘉賓，鼓瑟吹笙。又曰：我有旨酒，以宴樂嘉賓之心。樂，音洛。〕以人神之心洽，然後天氣和也。願陛下垂聖德，緩刑罰，順時氣以調陰陽。」帝雖不能時用，然如其至誠，終愛厚之。
⑦秋，八月，戊辰，詔改太樂官曰太予，用讖文也。〔賢曰：尚書璇璣鈐曰：有帝漢出，德洽作樂，名予。故據璇璣鈐改之。漢儀曰：太予樂令一人，秩六百石。蔡邕禮樂志曰：漢樂四品：一曰太予樂，典郊廟、上陵殿諸食舉之樂；二曰周頌雅樂，典辟雍、饗射、六宗、社稷之樂；三日黃門鼓吹，天子所以宴樂羣臣；四曰短簫鐃歌、軍樂也。〕
⑧壬申晦，日有食之。詔曰：「昔楚莊無災，以致戒懼，〔說苑曰：楚莊王見天不見妖而地不出孽，則曰：天其忘予歟﹖此能求過於天，必不逆諫矣！〕魯哀禍大，天不降譴。〔春秋感精符曰：魯哀公時，政彌亂，絕不日食。政亂之類，當致日食之變；而不應者，譴之何益，告之不悟，故哀公之篇，絕無日食之異。〕今之動變，儻尚可救，有司勉思厥職，以匡無德！」
⑨冬，十月，甲子，車駕從皇太后幸章陵。〔光武建武六年，改舂陵鄉為章陵縣。〕荊州刺史郭賀，官有殊政，〔荊州統南陽、南郡、江夏、零陵、桂陽、武陵、長沙等郡。〕上賜以三公之服，黼黻、冕旒；〔東漢之制，冕冠垂旒，前後邃延，三公、諸候七旒，青玉為珠。〕敕行部去襜帷，〔爾雅曰：襜帷蔽前。襜帷者，車之前惟之。孔穎達曰：襜帷，山東謂之裳，或曰潼容，氓之詩曰：淇水湯湯，漸車帷裳。註：帷裳，潼容也。其上有蓋，四方旁垂而下，謂之幨。行，下孟翻。去，羌呂翻。襜，蚩佔翻。〕使百姓見其容服，以章有德。戊辰，還自章陵。
⑩是歲，京師及郡國七大水。
莎車王賢以兵威逼奪於窴、大宛、媯塞王國，〔媯塞國，塞種，臨水媯水而居者，因以為國名。莎，素禾翻。窴，徒賢翻。宛，於元翻。媯，居為翻。塞，悉則翻。〕使其將守之。於窴人殺其將君德，立大人休莫霸為王，賢率諸國兵數萬擊之，大為休莫月所敗，脫身走還。休莫霸進圍莎車，中流矢死，〔敗，補邁翻。中，竹仲翻。〕於窴人復立其兄子廣德為王，廣德使其弟仁攻賢。廣德父先拘在莎車，賢乃歸其父，以女妻之，〔復，扶又翻。妻，七細翻。〕與之和。〔為廣德殺賢張本。〕
