△卷第一百四十一
齊紀七〔起強圉赤奮若（丁丑），盡著雍攝提格（戊寅），凡二年。〕
高宗明皇帝下
建武四年（丁丑、四九七）
1春，正月，大赦。〔考異曰：齊帝紀雲：「庚午，大赦。」按長曆，是月己丑朔，無庚午，故不日。〕
2丙申，魏立皇子恪為太子。魏主宴於清徽堂，語及太子恂，李沖謝曰：「臣忝師傅，不能輔導。」帝曰：「朕尚不能化其惡，師傅何謝也！」
3乙巳，魏主北巡。
4初，尚書令王晏，為世祖所寵任；〔事見一百三十六卷世祖永明七年。〕及上謀廢鬱林王，晏即欣然推奉。〔事見一百三十九卷元年。〕鬱林王已廢，上與晏宴於東府，語及時事，晏抵掌曰：「公常言晏怯，今定何如﹖」上即位，晏自謂佐命新朝，常非薄世祖故事。既居朝端，〔尚書令位居朝臣之右。朝，直遙翻。〕事多專決，內外要職，並用所親，每與上爭用人。上雖以事際須晏，〔事際，謂舉事之際；須者，倚其為用。〕而心惡之。〔惡，烏路翻。〕嘗料簡世祖中詔，〔料，音聊。〕得與晏手敕三百餘紙，皆論國家事，又得晏啟諫世祖以上領選事，〔見一百三十七卷永明八年。選，須絹翻。〕以此愈猜薄之。始安王遙光勸上誅晏，上曰：「晏於我有功；且未有罪。」遙光曰：「晏尚不能為武帝，安能為陛下乎！」〔為，於偽翻。〕上默然。上遣腹心陳【章：十二行本「陳」上有「左右」二字；乙十一行本同；孔本同；張校同。】世範等出塗巷，採聽異言。晏輕淺無防，意望開府，數呼相工自視，〔數，所角翻。相，息亮翻。〕雲當大貴；與賓客語，好屏人清閒。〔好，呼到翻。屏，必郢翻。〕上聞之，疑晏欲反，遂有誅晏之意。
奉朝請鮮於文粲密探上旨，〔朝，直遙翻。探，吐南翻。〕告晏有異志。世範又啟上雲：「晏謀因四年南郊，與世祖故主帥於道中竊發。」〔帥，所類翻。〕會虎犯郊壇，上愈懼。未郊一日，有敕停行，先報晏及徐孝嗣。孝嗣奉旨，而晏陳「郊祀事大，必宜自力。」上益信世範之言。丙辰，召晏於華林省，誅之，〔省在華林園，因名。考異曰：晏傳雲：「元會畢，乃召晏誅之。」本紀：「丙辰，晏伏誅。」丙辰，正月二十八日也。按郊禮必在正月，既雲未郊一日敕停，則誅晏必非元會之日也，本傳蓋言元會禮後耳。〕並北中郎司馬蕭毅、臺隊主劉明達，〔明達，蓋世祖時主帥。〕及晏子德元、德和。下詔雲：「晏與毅、明達以河東王鉉識用微弱，謀奉以為主，使守虛器。」晏弟詡為廣州刺史，上遣南中郎司馬蕭季敞襲殺之。季敞，上之從祖弟也。〔從，才用翻；下晏從同。〕蕭毅奢豪，好弓馬，為上所忌，故因事陷之。〔毅，高帝從子，新吳侯景先之子也。好，呼到翻。〕河東王鉉先以年少才弱，故未為上所殺。鉉朝見，常鞠躬俯僂，〔少，詩照翻。朝，直遙翻。見，賢遍翻。僂，力主翻。鞠躬，曲身也。俯，低頭。僂，曲背。〕不敢平行直視。至是，年稍長，〔長，知兩翻。〕遂坐晏事免官，禁不得與外人交通。
鬱林王之將廢也，晏從弟御史中丞思遠謂晏曰：「兄荷世祖厚恩，〔荷，下可翻。〕今一日贊人如此事；彼或可以權計相須，未知兄將來何以自立！若及此引決，猶可保全門戶，不失後名。」〔欲使之死鬱林之難也。〕晏曰：「方噉粥，未暇此事。」及拜驃騎將軍，〔帝初即位，進晏為驃騎大將軍。噉，徒濫翻，又徒覽翻。驃，匹妙翻。騎，奇寄翻。〕集會子弟，謂思遠兄思徵【章：十二行本「徵」作「微」；乙十一行本同；孔本同；張校同；退齋校同；熊校同。】曰：「隆昌之末，阿戎勸吾自裁；若從其語，豈有今日！」思遠遽應曰：「如阿戎所見，今猶未晚也。」〔晉、宋間人，多謂從弟為阿戎，至唐猶然。如杜甫於從弟杜位宅守歲詩云「守歲阿戎家」是也。〕思遠知上外待晏厚而內已疑異，乘間謂晏曰：「時事稍異，兄亦覺不﹖〔間，古莧翻。不，讀曰否。〕凡人多拙於自謀而巧於謀人。」晏不應。思遠退，晏方歎曰：「世乃有勸人死者！」旬日而晏敗。上聞思遠言，故不之罪，仍遷侍中。
晏外弟尉氏阮孝緒亦知晏必敗，〔尉氏縣，漢屬陳留，江左僑置於今六合縣界，屬秦郡。阮氏本尉氏人，此時未必居秦郡界。外弟，妻弟也。〕晏屢至其門，逃匿不見。嘗食醬美，問知得於晏家，吐而覆之。〔既吐其所食者，又覆其所餘者。〕及晏敗，人為之懼，〔為，於偽翻。〕孝緒曰：「親而不黨，何懼之有！」卒免於罪。〔卒，子恤翻。〕
5二月，壬戌，魏主至太原。
6甲子，以左僕射徐孝嗣為尚書令，〔代王晏也。〕徵虜將軍蕭季敞為廣州刺史。〔代晏弟詡也。〕
7癸酉，魏主至平城，引見穆泰、陸叡之黨問之，〔見，賢遍翻。〕無一人稱枉者；時人皆服任城王澄之明。穆泰及其親黨皆伏誅；賜陸叡死於獄，宥其妻子，徙遼西為民。〔考異曰：齊書魏虜傳雲：「偽徵北將軍恆州刺史鉅鹿孤賀鹿渾守桑乾，宏從叔平陽王安壽戍懷柵，在桑乾西北。渾非宏任用中國人，與偽定州刺史馮翊公自鄰、安樂公主拓跋阿幹兒謀立安壽，分據河北。欺久不遂，安壽懼，告宏。殺渾等數百人，任安壽如故。」與魏書名姓全不同。今從魏書。〕
初，魏主遷都，變易舊俗，幷州刺史新興公丕皆所不樂；〔樂，音洛。〕帝以其宗室耆舊，亦不之逼，但誘示大理，令其不生同異而已。〔示以事理之大歸而已，不反覆告語之。誘，音酉。〕及朝臣皆變衣冠，朱衣滿坐，〔朝，直遙翻。坐，徂臥翻。〕而丕獨胡服於其間，晚乃稍加冠帶，而不能脩飾容儀，帝亦不強也。〔強，其兩翻。〕
太子恂自平城將遷洛陽，元隆與穆泰等密謀留恂，因舉兵斷關，規據陘北。〔陘北，即恆、朔二州之地。關，即鴈門之東陘、西陘二關也。斷，丁管翻。陘，音刑。〕丕在幷州，隆等以其謀告之。丕外慮不成，口雖折難，〔折，之列翻。難，乃旦翻。〕心頗然之。及事覺，丕從帝至平城，帝每推問泰等，常令丕坐觀。有司奏元業、元隆、元超罪當族，丕應從坐。帝以丕嘗受詔許以不死，聽免死為民，留其後妻、二子，與居於太原，殺隆、超、同產乙升，〔同產，同母兄弟。〕餘子徙敦煌。〔敦，徒門翻。〕
初，丕，叡與僕射李沖、領軍於烈俱受不死之詔。叡既誅，帝賜沖、烈詔曰：「叡反逆之志， 自負幽冥；違誓在彼，不關朕也。反逆既異，餘犯雖欲矜恕，如何可得﹖然猶不忘前言，聽自死別府，〔不就恆州刺史府賜死而死於獄，故曰別府。〕免其拏【章： 十二行本「拏」作「孥」；乙十一行本同；孔本同；熊校同。】戮。〔書甘誓曰：予則拏戮汝。孔安國註曰：拏，子也。免其拏戮，謂叡妻子免死徙遼西也。拏，音 奴。〕元丕二子、一弟，首為賊端，連坐應死，特恕為民。朕本期始終而彼自棄絕，違心乖念，一何可悲！故此別示，想無致怪。謀反之外，皎如白日耳。」沖、烈皆上表謝。
臣光曰：夫爵祿廢置，殺生予奪，人君所以馭臣之大柄也。〔此周禮所謂八柄馭羣臣者也。予，讀曰與。〕是故先王之制，雖有親、故、賢、能、功、貴、勤、賓，苟有其罪，不直赦也；必議於槐棘之下，〔此周禮所謂八議也。槐棘，公卿之位。王制：獄成，大司寇聽之於棘木之下。〕可赦則赦，可宥則宥，可刑則刑，可殺則殺；輕重視情，寬猛隨時。故君得以施恩而不失其威，臣得以免罪而不敢自恃。及魏則不然，勳貴之臣，往往豫許之以不死；彼驕而觸罪，又從而殺之。是以不信之令誘之使陷於死地也。〔誘，音酉。〕刑政之失，無此為大焉！
8是時，代鄉舊族，多與泰等連謀，唯於烈【章：十二行本「烈」下有「一族」二字；乙十一行本同；孔本同；張校同。】無所染涉，帝由是益重之。帝以北方酋長及侍子畏暑，〔酋，自秋翻。長，知兩翻。〕聽秋朝洛陽，春還部落，時人謂之「鴈臣」。〔以鴈避寒而南來，望暖而北還也。朝，直遙翻。〕
9三月，己酉，魏主南至離石。〔離石，漢縣，屬西河郡，隋為離石郡，唐為石州。〕叛胡請降，詔宥之。〔降，戶江翻。〕夏，四月，庚申，至龍門，遣使祀夏禹。〔水經註：龍門上口在漢河東北屈縣西，所謂孟門也。龍門下口在河東皮氏縣西北，大禹所鑿，故於此祠焉。〕癸亥，至蒲坂，祀虞舜。〔皇甫謐雲：舜都蒲坂，故又於此祀焉。坂，音反。〕辛未，至長安。
10魏太子恂既廢，頗自悔過。御史中尉李彪表恂復與左右謀逆，〔復，扶又翻。〕魏主使中書侍郎邢巒與鹹陽王禧奉詔齎椒酒詣河陽，賜恂死，〔椒味辛，大熱，有毒，其合口者尤甚。漢桓思後之議，李鹹擣椒自隨；帝煮椒二斛，以殺高、武諸子孫；皆是物也。〕斂以粗棺、常服，瘞於河陽。〔斂，力贍翻。瘞，一計翻。〕
11癸未，魏大將軍宋明王劉昶卒於彭城，葬【章：十一行本「葬」上有「追加九錫」四字；乙十一行本同；孔本同；張校同；退齋校同。】以殊禮。諡法：思慮果遠曰明。謂昶遠慮，果於違難而歸魏也。〕
12五月，己丑，魏主東還，〔還，從宣翻，又如字。〕汎渭入河。壬辰，遣使祀周文王於豐，武王於鎬。〔亦於故都祀之也。周之豐、鎬，漢時悉在上林苑中。使，疏吏翻。〕六月，庚申，還洛陽。
14魏穆泰之反也，中書監魏郡公穆羆與之通謀，赦後事發，削官爵為民。羆弟司空亮以府事付司馬慕容契，上表自劾，〔劾，戶概翻，又戶得翻。〕魏主優詔不許；亮固請不已，癸亥，聽亮遜位。
15丁卯，魏分六師以定行留。
16秋，七月，【章：十二行本「月」下有「甲午」二字；乙十一行本同；孔本同；退齋校同。】魏立昭儀馮氏為皇后。後欲母養太子恪；恪母高氏自代如洛陽，暴卒於共縣。〔馮昭儀既譖廢其妹，又潛殺太子之母，其心蓋梟獍也。以魏主之明，而使之正位椒房，他日不死於其手者幸耳。共縣，自漢以來屬河內郡，晉及後魏屬汲郡，唐衛州，共城縣即其地。共，音恭。〕
17戊辰，魏以穆亮為徵北大將軍、開府儀同三司、冀州刺史。
18八月，丙辰，魏詔中外戒嚴。〔將南伐也。〕
19壬戌，魏立皇子愉為京兆王，懌為清河王，懷為廣平王。
20追尊景皇所生王氏為恭太后。〔帝即位，尊始安貞王曰景皇。稱皇不稱帝，用漢制也。〕
21甲戌，魏講武於華林園；庚辰，軍發洛陽。使吏部尚書任城王澄居守；〔任城王澄至是始為真吏部尚書。守，式又翻。〕以御史中丞李彪兼度支尚書，〔「中丞」，當作「中尉」。【章：十二行本正作「中尉」，孔本同；張校同。】度，徒洛翻。〕與僕射李沖參治留臺事。〔治，直之翻。〕假彭城王勰中軍大將軍，〔勰，音協。〕勰辭曰：「親疏並用，古之道也。臣獨何人，頻煩寵授！昔思求而不允，〔曹魏文帝時，陳思王植上表求自試以攻吳、蜀，帝不許。〕愚臣不請而得，何否泰之相遠也！〔天地交曰泰，天地不交曰否。陳思於魏文，上下之情不通，故曰否。勰則君臣、兄弟之情無間，故曰泰。否，皮鄙翻。〕魏主大笑，執勰手曰：「二曹以才名相忌，〔二曹，謂魏文帝、陳思王也。〕吾與汝以道德相親。」
22上遣軍主、直閤將軍胡松助北襄城太守成公期戍赭陽，〔赭，音者。〕軍主鮑舉助西汝南、北義陽二郡太守黃瑤起戍舞陰。〔蕭子顯齊志：西汝南屬雍州，北義陽屬雍州寧蠻府，自宋未有雙頭郡太守，率治一處。舞陰縣，自漢以來屬南陽郡，為西汝南、北義陽二郡治所。〕
23魏以氐帥楊靈珍為南梁州刺史。靈珍舉州來降，〔魏置梁州於仇池，置南梁州於武興。帥，所類翻。降，戶江翻；下同。〕送其母柔子於南鄭以為質，〔質，音致。〕遣其弟婆羅阿卜珍將步騎萬餘襲魏武興王楊集始，〔將，即亮翻。騎，奇寄翻。〕殺其二弟集同、集眾；集始窘急，請降。九月，丁酉，魏主以河南尹李崇為都督隴右諸軍事，將兵數萬討之。
24初，魏遷洛陽，荊州刺史薛真度勸魏主先取樊、鄧。〔此時魏荊州猶治魯陽，樊、鄧逼近洛陽，欲先取之以廣封略。〕真度引兵寇南陽，太守房伯玉擊敗之。〔此謂去年沙堨之敗也。擊敗，補邁翻。〕魏主怒，以南陽小郡，志必滅之，遂引兵向襄陽，彭城王勰等三十六軍前後相繼，眾號百萬，吹脣沸地。〔吹脣者，以齒齧脣作氣吹之，其聲如鷹車。其下者以指夾脣吹之，然後有聲，謂之嘯指。〕辛丑，魏主留諸將攻赭陽，自引兵南下；癸卯，至宛，夜襲其郛，克之。〔宛，於元翻。郛，芳無翻。城之外郭曰郛。〕房伯玉嬰內城拒守，魏主遣中書舍人孫延景〔考異曰：齊書作「公孫雲」，今從魏書。〕謂伯玉曰：「我今蕩壹六合，非如曏時冬來春去，不有所克，終不還北。卿此城當我六龍之首，〔易曰：時乘六龍以御天。人君之象也。〕無容不先攻取，遠期一年，近止一月。封侯、梟首，事在俯仰，宜善圖之！〔梟，堅堯翻。〕且卿有三罪，今令卿知：卿先事武帝，蒙殊常之寵，不能建忠致命而盡節於其讎，罪一也。〔明帝夷滅武帝子孫，故謂之讎。〕頃年薛真度來，卿傷我偏師，罪二也。今鸞輅親臨，不面縛麾下，罪三也。」伯玉遣軍副樂稚柔對曰：「承欲攻圍，期於必克。卑微常人，得抗大威，真可謂獲其死所！外臣蒙武帝採拔，豈敢忘恩！但嗣君失德，主上光紹大宗，〔言帝自小宗入為高宗第三子，以紹大宗。〕非唯副億兆之深望，抑亦兼武皇之遺敕；是以區區盡節，不敢失墬。往者北師深入，寇擾邊民，輒厲將士以脩職業。〔將，即亮翻。〕反己而言，不應垂責」。
宛城東南隅溝上有橋，魏主引兵過之。伯玉使勇士數人，衣班衣，戴虎頭帽，〔人衣，如既翻。虎頭帽者，帽為虎頭形。〕伏於竇下，突出擊之，魏主人馬俱驚；召善射者原靈度射之，〔度射，而亦翻。〕應弦而斃，乃得免。
25李崇槎山分道，出氐不意，表裏襲之；〔槎，士下翻，逆斫木也。〕羣氐皆棄楊靈珍散歸，靈珍之眾 減太半，崇進據赤土。〔魏收志，南秦州武階郡有赤土縣。五代志：武都郡覆津縣，後魏置武階郡。〕靈珍遣從弟建【章：十二行本「建」下有「帥五千人」四字； 乙十一行本同；孔本同；張校同；退齋校同。】屯龍門，自帥精勇一萬屯鷲峽；〔按魏收志，東益州武興郡有石門縣。五代志：武都將利縣，舊曰石門。又，仇池山 下有飛龍峽，以氐酋楊飛龍據仇池得名。又，今龍州江油縣東二十里有龍門山；又，江油縣東百里有石門戍。武興，今為興州；龍州去興州甚遠，楊建所屯者必非江油之龍門也。水經註：仇池東北有龍門戍，此其是歟！鷲峽當在龍門西南。從，才用翻。帥，讀曰率；下同。鷲，音就。〕龍門之北數十里中，伐樹塞路；鷲硤之口，【章：十二行本「口」下有「積大木」三字；乙十一行本同；孔本同；張校同；退齋校同。】聚礌石，臨崖下之，以拒魏兵。〔塞，悉則翻。礌，盧對翻；埤蒼曰：推石自高而下也。漢書李陵傳：乘隅下壘石。師古曰：言放石以投人，因山隅曲而下也。壘，音盧對翻，與此礌音同。〕崇命統軍慕容拒帥眾五千從他路入，夜，襲龍門，破之，崇自攻鷲峽；靈珍連戰敗走，俘其妻子，遂克武興，梁州刺史陰廣宗、參軍鄭猷等將兵救靈珍；崇進擊，大破之，斬楊婆羅阿卜珍，生擒猷等，靈珍奔還漢中。魏主聞之，喜曰：「使朕無西顧之憂者，李崇也。」以崇為都督梁、秦二州諸軍事、梁州刺史，以安集其地。
26丁未，魏主發南陽，留太尉鹹陽王禧等攻之。己酉，魏主至新野，新野太守劉思忌拒守。冬，十月，丁巳，魏軍攻之不克，築長圍守之，遣人謂城中曰：「房伯玉已降，汝何為獨取糜碎！」思忌遣人對曰：「城中兵食猶多，未暇從汝小虜語也！」魏右軍府長史韓顯宗將別軍屯赭陽，〔右軍府，右軍將軍府也。將，即亮翻；下同。〕成公期遣胡松引蠻兵攻其營，〔胡松時助戍赭陽。〕顯宗力戰，破之，斬其裨將高法援。顯宗至新野，魏主謂曰：「卿破賊斬將，殊益軍勢。朕方攻堅城，何為不作露布﹖」〔五代史志曰：後魏每攻戰克捷，欲天下聞知，迺書帛建於竿上，名曰露布。魏主謂顯宗若露布上聞行在所，則增益魏軍之勝勢，可以搖城中堅守之心。〕對曰：「頃聞鎮南將軍王肅獲賊二、三人，驢馬數匹，皆為露布；臣在東觀，私常哂之。〔韓顯宗對策甲科，除著作郎，故云在東觀。觀，古玩翻。哂，矢引翻；笑不壞頻曰哂。〕近雖仰憑威靈，得摧醜虜，兵寡力弱，擒斬不多。脫復高曳長縑，虛張功烈，尤而效之，其罪彌大。〔左傳曰：尤而效之，罪又甚焉。尤，責也，過也，甚之之辭也。復，扶又翻。〕臣所以不敢為之，解上而已。」〔丁度集韻，解，居隘翻，聞上也。上，時掌翻。自下而聞於上謂之上。〕魏主益賢之。
上詔徐州刺史裴叔業引兵救雍州。〔雍，於用翻；下同。〕叔業啟稱：「北人不樂遠行，唯樂鈔掠。〔樂，音洛。〕若侵虜境，則司、雍之寇自然分矣。」上從之。叔業引兵攻虹城，〔此即漢沛郡之虹縣城也。師古曰：虹，音貢。南北兵爭，其地在下邳夏丘縣界；唐復為虹縣，屬泗州。虹，今讀如絳。〕獲男女四千餘人。
甲戌，遣太子中庶子蕭衍、右軍司馬張稷救雍州。十一月，甲午，前軍將軍韓秀方等十五將降於魏。〔將，即亮翻。降，戶江翻。〕丁酉，魏敗齊兵於沔北，〔敗，補邁翻。〕將軍王伏保等為魏所獲。
27丙辰，以楊靈珍為北秦州刺史、〔考異曰：齊氐傳作「北梁州」，今從齊書。〕仇池公、武都王。
28新野人張獨帥萬餘家據柵拒魏，〔獨，與豬同，陟魚翻。帥，讀曰率；下同。〕十二月，庚申，魏人攻拔之。雍州刺史曹虎與房伯玉不協，故緩救之，頓軍樊城。〔考異曰：齊據虜傳雲「均口」，今從虎傳。餘謂曹虎之頓軍樊城，不特因與房伯玉不協而然，亦由畏魏兵之強而不敢進也。〕
庚午，魏主南臨沔水；〔沔，彌兗翻。〕戊寅，還新野。
將軍王曇紛【嚴：「紛」改「分」。】以萬餘人攻魏南青州黃郭戍，〔魏收志：東魏孝靜帝武定七年置義塘郡，治黃郭城。又按五代志：海州懷仁縣，梁置南北二青州；東魏廢州，立義塘郡及懷仁縣。曇，徒含翻。〕魏戍主崔僧淵破之，舉軍皆沒。將軍魯康祚、趙公政將兵萬人侵魏太倉口，〔據傅永傳：太倉口在魏豫州界。是時魏置豫州於汝南新息縣廣陵城，與齊義陽隔淮對壘，則太倉口當在淮北岸，以魏人積倉粟於此而有是名也。〕魏豫州刺史王肅使長史清河溥永將甲士三千擊之。康祚等軍於淮南，永軍於淮北，相去十餘裏。永曰：「南人好夜斫營，〔好，呼到翻；下好學同。〕必於渡淮之所置火以記淺。【章：十二行本「淺」下有「處」字；乙十一行本同；孔本同；張校同。】乃夜分為二部，伏於營外；又以瓠貯火，〔瓠，戶誤翻。匏也。貯，丁呂翻，盛也。〕密使人過淮南岸，於深處置之，戒曰：「見火起，則亦然之。」〔然，與燃同。〕是夜，康祚等果引兵斫永營，伏兵夾擊之。康祚等走趣淮水，〔趣，七喻翻。〕火既競起，不知所從，溺死及斬首數千級，〔溺，奴狄翻。〕生擒公政，獲康祚之屍以歸。豫州刺史裴叔業侵魏楚王戍，〔裴叔業蓋自徐州遷為豫州。水經註：鮦縣有葛陵城，城東北有楚武王冢，民謂之楚王瑟城。魏蓋於此置戍，因謂之楚王戍。〕肅復令永擊之。〔復，扶又翻。〕永將心腹一人馳詣楚王戍、令填外塹，〔塹，七豔翻。〕夜伏戰士千人於城外。曉而叔業等至城東部分，將置長圍。〔分，扶問翻。〕永伏兵擊其後軍，破之。叔業留將佐守營，自將精兵數千救之。〔將，即亮翻。〕永登門樓，望叔業南行數裏，即開門奮擊，大破之，獲叔業傘扇、鼓幕、甲仗萬餘。叔業進退失竊，遂走；左右欲追之，永曰：「吾弱卒不滿三千，彼精甲猶盛，非力屈而敗，自墮吾計中耳。既不測我之虛實，足使喪膽，〔喪，息浪翻。〕俘此足矣，何更追之！」魏主遣謁者就拜永安遠將軍、汝南太守，封貝丘縣男。〔守，式又翻。〕永有勇力，好學能文。魏主常歎曰：「上馬能擊賊，下馬作露版，唯傅脩期耳！」〔言永有武幹，又有文才也。傅永，字脩期。〕
29曲江公遙欣好武事，〔好，呼到翻。〕上以諸子尚幼，內親則仗遙欣兄弟，外親則倚後弟西中郎長史彭城劉暄、內弟太子詹事江祐；〔帝母景皇后，祏之姑也，故曰內弟。〕故以始安王遙光為揚州刺史，居中用事；遙欣為都督荊、雍等七州諸軍事、荊州刺史，鎮據西面。而遙欣在江陵，多招材勇，厚自封殖，上甚惡之。〔惡，烏路翻。〕遙欣侮南郡太守劉季連，季連密表遙欣有異跡；〔包藏禍心者，謂之異志。形見於事為，謂之異跡。〕上乃以季連為益州刺史，〔為後劉季連據益州張本。〕使據遙欣上流以制之。季連，思考之子也。〔思考，劉遵考之弟。〕
30是歲，高昌王馬儒遣司馬王體玄入貢於魏，請兵迎接，求舉國內徙；魏主遣明威將軍韓安保迎之，剖伊吾之地 五百里以居儒眾。儒遣左長史顧禮、右長史金城麴嘉將步騎一千五百迎安保，而安保不至；〔將，即亮翻。騎，奇寄翻。〕禮、嘉還高昌，安保亦還伊吾。安保遣其屬朝【嚴：「朝」改「韓」。】興安等使高昌，〔朝，姓也。漢有鼂錯，史紀作朝錯。朝，直遙翻。使，疏吏翻。〕儒復遣顧禮將世子義舒迎安保，〔復，扶又翻； 下同。〕至白棘城，去高昌百六十里。高昌舊人戀土，不願東遷，相與殺儒，〔魏太和五年，馬儒始王高昌，至是為國人所殺。〕立麴嘉為王，〔麴氏得高昌始此。嘉，字靈鳳，金城榆中人。〕復臣於柔然。安保獨與顧禮、馬義舒還洛陽。
永泰元年（戊寅、四九八）是年四月始改元。〕
1春，正月，癸未朔，大赦。
2加中軍大將軍徐孝嗣開府儀同三司，孝嗣固辭。
3魏統軍李佐攻新野，丁亥，拔之，縛劉思忌，問之曰：「今欲降未﹖」〔降，戶江翻。〕思忌曰：「寧為南鬼，不為北臣！」〔史言劉思忌忠於所事。〕乃殺之。於是沔北大震。〔沔，彌兗翻。〕戊子，湖陽戍主蔡道福、〔湖陽縣，故蓼國，漢屬南郡、晉、宋省，齊於此置戍。湖陽既入魏，置西淮安郡，唐為湖陽縣，屬唐州。〕辛卯，赭陽戍主成公期、壬辰，舞陰戍主黃瑤起、南鄉太守席謙相繼南遁。瑤起為魏所獲，魏主以賜王肅，肅臠而食之。〔黃瑤起殺王肅父奐，見一百三十八卷世祖永明十一年。〕乙巳，命太尉陳顯達救雍州。〔雍，於用翻。〕
4上有疾，以近親寡弱，忌高、武子孫。時高、武子孫猶有十王，〔十王，下所殺者是也。〕每朔望入朝，〔朝，直遙翻。〕上還後宮，輒歎息曰：「我及司徒諸子皆不長，〔意呼遙光為司徒也。考之遙光傳，時未拜司徒。詳考齊史，帝弟安陸昭王緬先帝卒，建武元年贈司徒，此蓋指言緬諸子也。〕高、武子孫日益長大！」〔長，皆音丁丈翻，今知兩翻。〕上欲盡除高、武之族，以微言問陳顯達，對曰：「此等豈足介慮！」以問揚州刺史始安王遙光，遙光以為當以次施行。遙光有足疾，〔遙光生而有躄疾。〕上常令乘輿自望賢門入，〔望賢門，華林園門也，本名鳳莊門，以遙光父諱鳳改焉。〕每與上屏人久語畢，上索香火，嗚咽流涕，明日必有所誅。〔左右以此覘知之。 屏，必郢翻。索，山客翻。〕會上疾暴甚，絕而復蘇，〔復，扶又翻。〕遙光遂行其策；丁未，殺河東王鉉、臨賀王子嶽、西陽王子文、永陽王子峻、南康王子琳、 衡陽王子珉、湘東王子建、南郡王子夏、桂陽王昭粲、巴陵王昭秀，於是太祖、世祖及世宗諸子皆盡矣。〔鉉，太祖子。子嶽至子夏，皆世祖子。昭粲、昭秀，世宗 子。夏，戶雅翻。〕鉉等已死，乃使公卿奏其罪狀，請誅之，下詔不許；再奏，然後許之。〔難將一人手，揜盡天下目，齊明帝之詔類如此。〕南康侍讀濟陽江泌哭子琳，淚盡，繼之以血，〔濟，子禮翻。泌，薄必翻，又兵媚翻。〕親視殯葬畢，乃去。
5庚戌，魏主如南陽。二月，癸丑，詔左衛將軍蕭惠休等救壽陽，〔是時魏不攻壽陽，疑「壽」字誤。〕甲子，魏人拔宛北城，房伯玉面縛出降。〔宛，於元翻。降，戶江翻。〕伯玉從父弟思安為魏中統軍，數為伯玉泣請，魏主乃赦之。〔宋泰始三年，房法壽降魏，故房氏羣從多仕於魏，而思安得為伯玉請。從，才用翻。數為，上所角翻，下於偽翻。〕庚午，魏主如新野。辛巳，以彭城王勰為使持節、都督南征諸軍事、中軍大將軍、開府儀同三司。〔勰，音協。使，疏吏翻。〕
三月，壬午朔，崔慧景、蕭衍大敗於鄧城。〔鄧縣，漢屬南陽郡；宋大明末，割襄陽西界為京兆郡，鄧縣屬焉。其地在隋襄陽郡安養縣界。唐貞元中，又改安養縣為鄧城縣。今鄧城縣在襄陽城北二十里，隔漢水。按南北對境圖：自鄧城南過新河至樊城。〕時慧景至襄陽，五郡已陷沒，〔五郡，謂南陽、新野、南鄉、北襄城並西汝南、北義陽二郡太守也。〕慧景與衍及軍主劉山陽、傅法憲等帥五千餘人進行鄧城，魏數萬騎奄至，〔帥，讀曰率。行，下孟翻。騎，奇寄翻。〕諸軍登城拒守。時將士蓐食輕行，皆有飢懼之色。 衍欲出戰，慧景曰：「虜不夜圍人城，待日暮自當去。」既而魏眾轉至。慧景於南門拔軍去，諸軍不相知，相繼皆遁。魏兵自北門入，劉山陽與部曲數百人斷後死 戰，〔斷，丁管翻。〕且戰且卻行。慧景過鬧溝，〔據蕭子顯齊書，鬧溝近沙堨。沙堨在宛縣界，蓋堨水入此溝南流逕鄧城界而入於漢也。〕軍人相蹈藉、〔藉，慈 夜翻。〕橋皆斷壞。魏兵夾路射之，〔射，而亦翻。〕殺傅法憲，士卒赴溝死者相枕，〔枕，之鴆翻。〕山陽取襖仗填溝乘之，得免。魏主將大兵追之，晡時至沔。山陽據城苦戰，〔沔北有樊城；山陽所據，蓋即此城也。〕至暮，魏兵乃退。諸軍恐懼，是夕，皆下船還襄陽。庚寅，魏主將十萬眾，羽儀華蓋，以圍樊城，曹虎閉門自守。魏主臨沔水，望襄陽岸，乃去，如湖陽；辛亥，如懸瓠。
魏鎮南將軍王肅攻義陽，裴叔業將兵五萬圍渦陽以救義陽。〔渦陽城在漢沛郡山桑縣東南，渦水逕其南，時為魏南兗州治所。杜佑曰：唐為亳州蒙城縣地。渦，音戈。〕魏南兗州刺史濟北孟表守渦陽，〔魏南兗州領下蔡及梁、譙、沛等郡。濟，子禮翻。〕糧盡，食草木皮葉。叔業積所殺魏人高五丈以示城內；〔高，居傲翻。〕別遣軍主蕭踭等攻龍亢，〔龍亢縣，漢屬沛郡，晉屬譙國，後省。魏太和十九年，置下蔡郡，龍亢縣屬焉。晉灼曰：亢，音剛。龍亢城南臨渦水。踭，公回翻。〕魏廣陵王羽救之。叔業引兵擊羽，大破之，追獲其節。魏主使安遠將軍傅永、徵虜將軍劉藻、假輔國將軍高聰救渦陽，並受王肅節度。叔業進擊，大破之，聰奔懸瓠，永收散卒徐還。叔業再戰，凡斬首萬級，俘三千餘人，獲器械雜畜財物以千萬計。魏主命鎖三將詣懸瓠；〔將，即亮翻。〕劉藻、高聰免死，徙平州；〔魏平州治肥如城，領遼西、北平二郡。〕傅永奪官爵；黜王肅為平南將軍。肅表請更遣軍救渦陽，魏主報曰：「觀卿意，必以藻等新敗，故難於更往。朕今少分兵則不足制敵，〔少，詩沼翻。〕多分兵則禁旅有闕，卿審圖之！義陽當止則止，當下則下；若失渦陽，卿之過也！」肅乃解義陽之圍，與統軍楊大眼、奚康生等步騎十餘萬救渦陽。叔業見魏兵盛，夜，引軍退；明日，士眾奔潰，魏人追之，殺傷不可勝數。〔勝，音升；下不勝同。〕叔業還保渦口。〔渦口，渦水入淮之口也。渦口對淮南縣即齊馬頭郡。杜佑曰：「渦口，今臨淮漣水縣；非也。〕
6初，魏中尉李彪，家世孤微，〔李彪，衛國頓丘人；家素寒微，少孤貧而好學。〕朝無親援；初遊代都，以清淵文穆公李沖好士，傾心附之。〔清淵縣，漢屬魏郡，晉以來屬陽平郡。朝，直遙翻。好，呼到翻。〕沖亦重其材學，禮遇甚厚，薦於魏主，且為之延譽於朝，〔為，於偽翻。延譽者，為之聲譽，使所聞者遠。〕公私汲引。〔既公言之於朝而薦之於上，又私語同列，引而進之。引水而上曰汲，取此義也。〕及為中尉，彈劾不避貴戚，〔彈，徒丹翻。劾，戶概翻，又戶得翻；下同。〕魏主賢之，以比汲黯。彪自以結知人主，不復藉沖，稍稍疏之，唯公坐斂袂而已，無復宗敬之意，沖浸銜之。〔復，扶又翻。坐，徂臥翻。〕
及魏主南伐，彪與沖及任城王澄共掌留務。彪性剛豪，意議多所乖異，數與沖爭辯，形於聲色；〔數，所角翻。〕自以身為法官，他人莫能糾劾，事多專恣。沖不勝忿，乃積其前後過惡，禁彪於尚書省，上表劾彪「違傲高亢，〔勝，音升。亢，苦浪翻。〕公行僭逸，坐輿禁省，〔言侳輿而入禁省也。漢法不下公門為不敬。〕私取官材，輒駕乘黃，〔乘黃，御馬也。乘，繩證翻。杜佑曰：漢有未央廄令，魏改為乘黃廄，乘黃，古之神馬，因以為名。或亦名飛黃，背有角，日行萬裏。淮南子云：天下有道，飛黃伏皁。〕無所憚懾。臣輒集尚書已下、令史已上於尚書都座，〔尚書都坐，錄、令、僕射、尚書圓坐處。〕以彪所犯罪狀告彪，訊其虛實，彪皆伏罪。請以見事免彪所居職，付廷尉治罪。」〔見事，謂彪見所犯之事也。見，賢遍翻。治，直之翻。〕沖又表稱：「臣與彪相識以來，垂二十載。〔載，子亥翻。〕見其才優學博，議論剛正，愚意誠謂拔萃公清之人。後稍察其人酷急，猶謂益多損少。自大駕南行以來，彪兼尚書，〔彪以中尉兼度支尚書。〕日夕共事，始知其專恣無忌，尊身忽物；聽其言如振古忠恕之賢，〔振古，自古也。〕校其行實天下佞暴之賊。〔行，下孟翻。〕臣與任城卑躬曲己，若順弟之奉暴兄，其所欲者，事雖非理，無不屈從。依事求實，悉有成驗。如臣列得實，〔列，謂陳列其事。〕宜殛彪於北荒，以除亂政之姦；〔詩曰：取彼譖人，投畀有北。毛註雲：北方寒涼而不毛。〕所引無證，宜投臣於四裔，以息青蠅之譖。」〔詩曰：營營青蠅，止於棘。讒人罔極，交亂四國。〕沖手自作表，家人不知。
帝覽表，歎悵久之，曰：「不意留臺乃至於此！」既而曰：「道固可謂溢矣，而僕射亦為滿也。」〔李彪，字道固。僕射，謂沖也。〕黃門侍郎宋弁素怨沖，而與彪同州相善，〔弁，廣平人；彪，頓丘人；二郡皆屬相州。〕陰左右之。〔左，音佐。右，音佑。〕有司處彪大辟，〔處，昌呂翻；下久處同。闢，毗亦翻。〕帝宥之，除名而已。〔魏孝文於此可謂明矣。〕
沖雅性溫厚，及收彪之際，親數彪前後過失，瞋目大呼，投折几案，御史皆首面縛。〔數，所具翻。瞋，昌真翻。呼，火故翻。折，而設翻。中尉得罪，而御史皆泥首面縛以謝沖，以朝儀言之，無是理也。魏主所謂「僕射亦為滿」，亦不信哉！〕沖詈辱肆口，遂發病荒悸，言語錯繆，時扼腕大罵，稱「李彪小人」，〔悸，其季翻。腕，烏貫翻。〕醫藥皆不能療，或以為肝裂，〔怒氣傷肝。怒甚發病而醫不能療，故以為肝裂。〕旬餘而卒。帝哭之，悲不自勝，〔勝，音升。〕贈司空。
沖勤敏強力，久處要劇，〔處，昌呂翻。〕文案盈積，終日視事，未嘗厭倦，職業脩舉，纔四十而髮白。兄弟六人，凡四母，少時每多忿競。〔少，詩照翻。〕及沖貴，祿賜皆與共之，更成敦睦。然多援引族姻，私以官爵，一家歲祿萬匹有餘，時人以此少之。〔少，詩沼翻；下同。〕
7魏主以彭城王勰為宗師，〔魏置宗師，見一百二十三卷晉安帝元興三年。勰，音協。〕詔使督察宗室，有不帥教者以聞。〔帥，讀曰率。〕
8夏，四月，甲寅，改元。〔改元永泰。〕
9大司馬會稽太守王敬則，自以高、武舊將，心不自安。〔會，工外翻。將，即亮翻。〕上雖外禮甚厚，而內相疑備，〔疑備者，疑其為變而為之防。〕數訪問敬則飲食，體幹堪宜。〔堪，勝也。宜，適也。問其尚能勝兵及適用與否也。數，所角翻。〕聞其衰老，且以居內地，故得少寬。〔少，詩沼翻。〕前二歲，上遣領軍將軍蕭坦之將齋仗五百人行武進陵，〔齊自武帝以上諸陵皆在武進。行，下孟翻。〕敬則諸子在都，憂佈無計。〔怖，普布翻。〕上知之，遣敬則世子仲雄入東安尉之。〔自建康東入會稽。尉，與慰同。〕
仲雄善琴，上以蔡邕焦尾琴借之。〔蔡邕在吳，吳人有燒桐以爨者，邕聞火烈之聲，知其良木，因請而裁為琴，果有美音，而其尾猶焦，時人因名焦尾琴。白虎通曰：琴，禁也。禁止於邪以正人心也。廣雅曰：琴長三尺六寸六分，象三百六十六日；五絃象五行。桓譚新論：五絃第一絃為宮，其次商、角、徵、羽。文王、武王各加一絃，以為少宮、少商。〕仲雄於御前鼓琴作懊鯴歌，〔晉志曰：懊鯴歌者，隆安初俗間訛謠之曲。歌雲：「春草可攬結，女兒可攬擷。」杜佑曰：懊鯴歌，石崇妾綠珠所作，絲布梘難縫一曲而已，懊，於報翻。鯴，如冬翻。仲雄倣其曲而作歌。〕曰：「常歎負情儂，〔儂音農；吳語也。〕郎今果行許。」又曰：「君行不淨心，那得惡人題！」〔惡，烏路翻。〕上愈猜愧。
上疾屢危，乃以光大夫張緕為平東將軍、吳郡太守，〔緕，古回翻。守，手又翻。〕置兵佐以密防敬則。中外傳言，當有異處分。〔處，昌呂翻。分，扶問翻。〕敬則聞之，竊曰：「東今有誰，只是欲平我耳；東亦何易可平！〔易，以豉翻。〕吾終不受金甖！」金甖，謂鴆也。〔賜死者，以金甖盛鴆酒，故云然。〕
敬則女為徐州行事謝朓妻，〔朓，土了翻。〕敬則子太子洗馬幼隆遣正員將軍徐嶽以情告朓，〔官至將軍而未有軍號者，為正負將軍，次為員外將軍。洗，悉薦翻。〕「為計 若同者，當往報敬則。」朓執嶽，馳啟以聞。敬則城局參軍徐庶，家在京口，其子密以報庶，庶以告敬則五官掾王公林。〔自晉以來，諸郡有五官掾。〕公林，敬則 族子也，常所委信。公林勸敬則急送啟賜兒死，單舟星夜還都。敬則令司馬張思祖草啟，既而曰：「若爾，諸郎在都，要應有信，且忍一夕。」〔言且遲一夜也。〕
其夜，呼療佐文武樗蒲，謂眾曰：「卿諸人慾令我作何計﹖」莫敢先答。防閤丁興懷曰：「官祗應作爾！」〔言應作如此事，謂應反也。〕敬則不應。明旦，召山 陰令王詢、臺傳御史鍾離祖願，〔臺傳御史，臺所遣督諸郡錢穀者。傳，株戀翻。〕敬則橫刀跂坐，〔跂坐，垂足而坐，跟不及地。跂，去智翻。〕問詢等：「發丁 可得幾人﹖庫見有幾錢物﹖」〔見，賢遍翻。〕詢稱「縣丁猝不可集」；祖願稱「庫物多未輸入」。敬則怒，將出斬之，〔將，引也。〕王公林又諫曰：「凡事皆可悔，唯此事不可悔；官詎不更思！」〔詎，豈也。〕敬則唾其面曰：「我作事，何關汝小子！」【章：十二行本「子」下有「丁卯」二字；乙十一行本同；孔本同。】敬則舉兵反，招集，配衣，〔配，分給也。衣，於既翻。分給袍甲以衣被之。〕二三日便發。
前中令何胤，棄官隱居若邪山，〔若邪山在會稽東南四十里。邪，讀曰耶。〕敬則欲劫以為尚書令。長史王弄璋等諫曰：「何令高蹈，必不從；不從，便應殺之。舉大事先殺名賢，事必不濟。」敬則乃止。胤，尚之之孫也。〔何尚之柄用於宋文、武兩朝。〕
10庚午，魏發州郡兵二十萬人，期八月中旬集懸瓠。〔復，欲南伐也。〕
12上聞王敬則反，收王幼隆及其兄員外郎世雄、〔此即敬則世子仲雄也。「仲」、「世」二字必有一誤。〕記室參軍季哲、〔敬則為大司馬，以其子為記室參軍。〕其弟太子舍人少安等，皆殺之。〔少，詩照翻。〕長子黃門郎元遷將千人在徐州擊魏，〔長，知兩翻。將，即亮翻。〕敕徐州刺史徐玄慶殺之。前吳郡太守南康侯子恪，嶷之子也，〔豫章王嶷，武帝之弟。嶷，魚力翻。〕敬則起兵，以奉子恪為名；子恪亡走，未知所在。始安王遙光勸上盡誅高、武子孫，於是悉召諸王侯入宮。晉安王寶義、江陵公寶覽等處中書省，〔寶義，皇子；寶覽，姪也。處，昌呂翻；下同。〕高、武諸孫處西省，〔據蕭子恪傳，西省，永福省也，至唐分三省，以門下省為西省，中書省為東省。〕敕人各從左右兩人，過此依軍法；孩幼者與乳母俱入。其夜，令太醫煮椒二斛，都水辦棺材數十具，〔前漢都水屬水衡都尉；後漢光武省水衡都尉並少府，都水屬郡國；晉屬大司農。蕭子顯志無都水，都官尚書有水曹。以此考之，都水當屬將作大匠。然齊大匠卿不常置，故都水之官不見於志。孩，何開翻。〕須三更，當盡殺之。〔須，待也。三更，丙夜也。更，工衡翻。〕子恪徒跣自歸，二更達建陽門，刺啟。〔書姓名於奏白曰刺。啟，奏也。既達姓名，又啟陳其事。〕時刻已至，而上眠不起，中書舍人沈徽孚與上所親左右單景雋共謀少留其事。須臾，上覺，〔單，上演翻。少，詩沼翻。覺，古孝翻。寢而寤謂之覺。〕景雋啟子恪已至。上驚問曰：「未邪，未邪﹖」景雋具以事對。上撫牀曰：「遙光幾誤人事！」〔單景雋具以子恪所啟之事對。上乃謂幾為遙光所誤而濫殺。幾，居希翻。〕乃賜王侯饌，〔饌，雛戀翻，又雛皖翻。〕明日，悉遣還第。以子恪為太子中庶子。寶覽，緬之子也。〔緬，上弟也。緬，彌兗翻。〕
敬則帥實甲萬人過浙江。〔今之錢唐江也。帥，讀曰率。〕張緕遣兵三千拒敬則於松江，〔松江在吳郡吳縣南，古笠澤也，今屬蘇州吳江縣。〕聞敬則軍鼓聲，一時散走，緕棄郡，逃民間。敬則以舊將舉事百姓擔篙荷鍤，隨之者十餘萬眾；〔將，即亮翻。擔，都甘翻。篙，古勞翻，竹竿也，用以16船。荷，下可翻。鍤，楚洽翻，鍬也。〕至晉陵，南沙人範脩化殺縣令公上延孫以應之。〔公上，複姓也。敬則本晉陵南沙人，故範脩化舉縣應之。〕敬則至武進陵口，慟哭而過。〔蕭氏之先俱葬武進。高帝之殂也，從其先兆，亦葬武進，號泰安陵。敬則懷高帝恩，故慟哭而過。陸遊曰：自常州西北至呂城，過陵口，見大石獸偃仆道旁，已殘缺，蓋南朝陵墓，齊明帝時王敬則反，至陵口慟哭而過是也。距丹陽縣三十餘裏。丹陽，古所謂曲阿，或曰雲陽。宋白曰：吳大帝改丹陽為武進縣，吳末併入晉陵縣。〕烏程丘仲孚為曲阿令，敬則前鋒奄至，仲孚謂吏民曰：「賊乘勝雖銳，而烏合易離。今若收船艦，鑿長岡埭，〔長岡在曲阿縣界，今謂之上、下夾堈，埭即今之上金斗門。易，以豉翻。艦，戶黯翻。埭，徒耐翻。〕瀉瀆水以阻其路；得留數日，臺軍必至，如此，則大事濟矣。」敬則軍至，值瀆涸，果頓兵不得進。
五月，【章：十二行本「月」下有「壬午」二字；乙十一行本同；孔本同；張校同；退齋校同。】詔前軍司馬左興盛、後軍將軍崔祖、輔國將軍劉山陽、龍驤將軍、馬軍主胡松築壘於曲阿長岡；〔驤，思將翻。〕右僕射沈文季為持節都督，屯湖頭，備京口路。〔湖頭，玄武湖頭也。其地東接蔣山西巖下，西抵玄武湖隄，地勢坦平，當京口大路。〕恭祖，慧景之族也。〔前書後軍將軍崔恭祖。按魏、晉以來官制，左、右、前、後將軍，是為四軍。恭祖位號未能至此。齊書王敬則傳作「後軍將軍、直閤將軍茌崔恭祖。」恭祖若為後軍將軍，不應下帶直閤將軍，此必有誤。〕敬則急攻興盛、山陽二壘，臺軍不能敵，欲退，而圍不開，各死戰。胡松引騎兵突其後，白丁無器仗，皆驚散。敬則軍大敗，索馬再上，不能得，崔恭祖刺之仆地，〔索，山客翻。上，時掌翻。刺，七亦翻。〕興盛軍客袁文曠斬之，〔「軍客」，齊書王敬則傳作「軍容」。南史有軍容、馬容；如相康為齊高帝軍容，蕭摩訶馬容陳智深斬陳叔陵。蓋皆簡拔魁健有武藝之士，使之前驅，以壯軍馬之容，故以為名。〕乙酉，傳首建康。
是時上疾已篤，敬則倉猝東起，朝廷震懼。太子寶卷使人上屋，望見徵虜亭失火，〔上，時掌翻。徵虜亭在方山南。自玄武湖頭大路北出至徵虜亭。〕謂敬則至，急裝欲走。〔急裝，謂縛袴也。戎裝謂之急裝。〕敬則聞之，喜曰：「檀公三十六策，走為上策，計汝父子唯有走耳！」蓋時人譏檀道濟避魏之語也。敬則之來，聲勢甚盛，裁少日而敗。〔裁少日，謂不及二旬也。少，詩沼翻。〕
臺軍討賊黨，晉陵民以附敬則應死者甚眾。太守王瞻上言：「愚民易動，不足窮法。」〔窮法，謂盡法繩之。易，以豉翻。〕上許之，所全活以萬數。瞻，弘之從孫也。〔王弘之以仕晉，宋武帝辟召無所就。從，才用翻。〕
上賞謝朓之功， 遷尚書吏部郎。〔唐六典曰：吏部郎，職在選舉。魏、晉用人，妙於時選，其諸曹郎功高者，遷吏部郎，歷代品秩皆高於諸曲郎。魏、晉、宋、齊，吏部郎品第五， 諸曹郎品第六。〕朓上表三讓，上不許。中書疑朓官未及讓，國子祭酒沈約曰：「近世小官不讓，遂成恆俗。〔恆，戶登翻。〕謝吏部今授超階，讓別有意。〔朓自 兼殿中郎遷吏部郎，故曰超階。朓恥以告妻父得官，故曰讓別有意。〕夫讓出人情，豈關官之大小邪！」朓妻常懷刃欲殺朓，朓不敢相見。
13秋，七月，魏彭城王勰表以一歲國秩、職俸、親恤裨軍國之用。〔國秩，彭城國秩也；職俸，勰所居職合授之俸也；親恤，亦魏朝給勰以恤親者。勰音協。〕魏主詔曰：「割身存國，理為遠矣。職俸便停，親、國聽三分受一。」〔親、國，謂親恤、國秩也。〕壬午，又詔損皇后私府之半，六宮嬪御、五服男女供恤亦減半，〔嬪，毗賓翻。〕在軍者三分省一，以給軍賞。
14癸卯，以太子中庶子蕭衍為雍州刺史。〔為後蕭衍以雍州起兵張本。雍，於用翻。〕
15己酉，上殂於正福殿。〔年四十七。〕遺詔：「徐令可重申前命。〔徐令，謂徐孝嗣也。孝嗣為尚書令，建武四年加開府同三司，辭不受。重，直龍翻。〕沈文季可左僕射，江祏可右僕射，江祀可侍中，劉暄可衛尉。軍政可委陳太尉；〔陳太尉謂顯達。〕內外眾事，無大小委徐孝嗣、遙光、坦之、江祏，其大事與沈文季、江祀、劉暄參懷。心膂之任可委劉悛、蕭惠休、崔慧景。」〔悛，七倫翻，又醜緣翻。〕
上性猜多慮，簡於出入，竟不郊天。〔天子即立，當奉珪幣以見上帝於南郊。〕又深信巫覡，〔覡，刑狄翻。〕每出先佔利害。東出雲西，南出雲北。初有疾，甚祕之，聽覽不輟。久之，敕臺省文簿中求白魚以為藥，外始知之。〕本草曰：白魚，味甘平，無毒；主胃氣，開胃下食，去水氣，令人肥健。大者六七尺，色白，頭昂，生江湖中。按此求文簿中白魚，則所謂蠹書魚也；本草謂之衣魚，亦曰白魚。利小便，療偏風口喎。衍義曰：衣魚多在故書中，久不動衣帛中或有之；身有厚粉，手搐之則粉落。〕太子即位。
16八月，辛亥，魏太子自洛陽朝於懸瓠。〔朝，直遙翻；下同。〕
17壬子，奉朝請鄧學以齊興郡降魏。〔武帝永明三年，置齊興郡，屬郢州，其地當在西陽、弋陽二郡界。〕
18魏主之入寇也，遣使發高車兵。高車憚遠役，奉袁紇樹者為主，相帥北叛。〔帥，讀曰率。〕魏主遣徵北將軍宇文福討之，大敗而還，〔還，從宣翻，又如字。〕福坐黜官。更命平北將軍江陽王繼都督北討諸軍事以討之，自懷朔以東悉稟節度，仍攝鎮平城。繼，熙之曾孫也。〔熙，道武之子。〕
19八月，葬明皇帝於興安陵，〔陵在曲阿。〕廟號高宗。東昏侯惡靈在太極殿，欲速葬，〔惡，烏路翻。〕徐孝嗣固爭，得踰月。帝每當哭，輒雲喉痛。太中大夫羊闡入臨，〔臨，力鴆翻，哭也。〕無髮，號慟俯仰，幘遂脫地，帝輟哭大笑，謂左右曰：「禿鶖啼來乎！」〔號，戶高翻。漢五行志曰：鵜鶘，或曰禿鶖。師古曰：鵜鶘、一名淘河，腹下胡大如數升襄，好羣入澤中抒水食魚，因名。禿鶖，亦水鳥也。陸佃埤雅曰：鶖性貪惡，今俗呼禿鶖，一名扶老。狀如鶴而大，長頸赤目；其毛闢水毒，頭高八尺，善與人鬭，好啗蛇。鶖，音狄。〕
20九月，己亥，魏主聞高宗殂，下詔稱「禮不伐喪」，〔春秋左氏傳曰：晉士伹侵齊，及穀，聞喪而還，禮也。公羊傳曰：還者何﹖善辭也。何善爾﹖大其不伐喪也。〕引兵還。庚子，詔北伐高車。
21魏主得疾甚篤，旬日不見侍臣，左右唯彭城王勰等數人而已。勰內侍醫藥，外總軍國之務，遠近肅然，人無異議。右軍將軍丹陽徐謇善醫，〔徐謇，丹陽人，宋明帝之世客青州。慕容白曜克東陽，謇遂為魏所獲。謇，九輦翻。〕時在洛陽，急召之。既至，勰涕泣執手謂曰：「君能已至尊之疾，當獲意外之賞；不然，有不測之誅；非但榮辱，乃繫存亡。」勰又密為壇於汝水之濱，依周公故事，告天地及顯祖，乞以身代魏主。〔周公金縢之事，以周公之至誠行之則可，若王莽則偽翻。〕魏主疾有間，〔間，如字。朱元晦曰：間，少差也。〕丙午，發懸瓠，舍於汝濱，集百官，坐徐謇於上席，稱揚其功，除鴻臚卿，封金鄉縣伯，賜錢萬緡；〔臚，陵如翻。〕諸王別餉賚，各不減千匹。冬，十一月，辛巳，魏主如鄴。
22戊子，立妃褚氏為皇后。
23魏江陽王繼上言：「高車頑昧，避役遁逃，若悉追戮，恐遂擾亂。請遣使，鎮別推檢，〔言六鎮各遣一使，令各推檢一鎮。使，疏吏翻。〕斬魁首一人，自餘加以慰撫。若悔悟從役者，即令赴軍。」〔令赴南伐之軍也。〕詔從之。於是叛者往往自歸。繼先遣人慰諭樹者。樹者亡入柔然，尋自悔，相帥出降。〔帥，讀曰率。降，戶江翻。〕魏主善之，曰：「江陽可大任也。」十二月，甲寅，魏主自鄴班師。〔北征至鄴而高車已降，遂班師。〕
24林邑王諸農入朝，海中值風，溺死，〔武帝永明十年，範諸農得國。朝，直遙翻。溺，奴歷翻。〕以其子文款為林邑王。
