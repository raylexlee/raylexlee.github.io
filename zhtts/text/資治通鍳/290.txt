△卷第二百八十九
後漢紀四〔上章閹茂（庚戌），一年。〕
隱皇帝下
乾祐三年（庚戌、九五零）
1春，正月，丁未，加鳳翔節度使趙暉兼侍中。
2密州刺史王萬敢請益兵以攻唐；〔王萬敢去年已殘荻水鎮，今請益兵攻之。〕詔以前沂州刺史郭瓊為東路行營都部署，帥禁軍及齊州兵赴之。〔因王萬敢請兵，使郭瓊將以赴之，道過青州，因以易置劉銖。帥，讀曰率。〕
3郭威請勒兵北臨契丹之境，詔止之。
4丙寅，遣使詣河中、鳳翔收瘞戰死及餓殍遺骸，時有僧已聚二十萬矣。〔瘞，於計翻。殍，被表翻。已聚者二十萬，史言其未聚者尚多，大兵攻圍積久，其禍如此！〕
5唐主聞漢兵盡平三叛，始罷李金全北面行營招討使。〔唐命李金全見二百八十七卷元年。〕
6唐清淮節度使劉彥貞多斂民財以賂權貴，權貴爭譽之；在壽州積年，〔譽，音餘。晉開運元年，唐徙劉彥貞鎮濠州，劉崇俊鎮壽州。漢乾祐元年，清淮節度使劉彥貞，副李金全北伐。未知彥貞以何年徙鎮壽州。〕恐被代，欲以警急自固，妄奏稱漢兵將大舉南伐。〔被，皮義翻。〕二月，唐主以東都留守燕王弘冀為潤、宣二州大都督，鎮潤州；寧國節度使周宗為東都留守。〔以漢兵大舉，弘冀年少，恐不能調用扞禦；周宗為唐祖佐命，宿望也，故徙鎮揚州。〕
7朝廷欲移易藩鎮，因其請赴嘉慶節上壽，〔五代會要：帝以三月九日為嘉慶節。洪邁隨筆曰：唐穆宗即位之初年，詔曰：「七月六日，是朕載誕之辰，其日百寮、命婦宜於光順門進名參賀，朕於門內與百寮相見。」明日，又敕受賀儀宜停。先是，左丞韋綬奏行之，宰臣以為古無降誕受賀之禮，奏罷之。然次年復行賀禮。誕節之制，始於明皇，令天下宴集，休假三日，受賀之事，蓋自長慶至今用之也。上，時掌翻。〕許之。
8甲申，郭威行北邊還。〔去年冬十月郭威北征，今還。行，下孟翻。還，從宣翻，又如字。〕
9福州人或詣建州告唐永安留後查文徽，雲吳越兵已棄城去，請文徽為帥。〔查，鉏加翻。帥，所類翻。〕文徽信之，遣劍州刺史陳誨將水軍下閩江，〔薜史曰：李景保大三年，以延平為劍州，析建州之劍浦、汀州之沙縣隸焉。劍溪上接建溪，下達福唐，亦謂之閩江。下，戶嫁翻。將，即亮翻。〕文徽自以步騎繼之。會大雨，水漲，誨一夕行七百里，至城下，敗福州兵，〔敗，補邁翻。〕執其將馬先進等。庚寅，文徽至福州，吳越知威武軍吳程詐遣數百人出迎。〔吳越未命吳程為威武節度使，先令知威武軍事。〕誨曰：「閩人多詐，未可信也，宜立寨徐圖。」文徽曰：「疑則變生，不若乘機據其城。」因引兵徑進。誨整眾鳴鼓，止於江湄，〔湄，旻悲翻。水草之交曰湄。詩巧言：居河之麋。註雲：本作「湄」，水草交也。〕文徽不為備，程勒兵出擊之，唐兵大敗，文徽墜馬，為福人所執，士卒死者萬人。誨全軍歸劍州。程送文徽於錢唐，吳越王弘俶獻於五廟而釋之。〔俶，昌六翻。吳越用諸侯之制，立五廟。〕
10丁亥，汝州奏防禦使劉審交卒。吏民詣闕上書，以審交有仁政，乞留葬汝州，得奉事其丘壟，詔許之。〔上，時掌翻。〕州人相與聚哭而葬之，為立祠，歲時享之。〔為，於偽翻。〕太師馮道曰：「吾嘗為劉君僚佐，〔按歐史，劉審交，燕人。劉守光之僭號，以審交為兵部尚書。馮道事守光為參軍，嘗為僚佐，必是時也。〕觀其為政，無以踰人，非能滅其租賦，除其繇役也，〔繇，讀曰傜。〕但推公廉慈愛之心以行之耳。此亦眾人所能為，但他人不為而劉君獨為之，故汝人愛之如此。使天下二千石皆效其所為，何患得民不如劉君哉！」〔五代之諸州防禦使曾未足以當漢郡守二千石，後人特以專城分守，故稱之。〕
11甲午，吳越丞相、昭化節度使、同平章事杜建徽卒。
12乙未，以前永興節度使趙匡贊為左驍衛上將軍。〔趙匡贊自長安入朝，見二百八十七卷高祖乾祐元年。〕
13三月，丙午，嘉慶節，鄴都留守高行周、天平節度使慕容彥超、泰寧節度使符彥卿、昭義節度使常思、安遠節度使楊信、安國節度使薜懷讓、成德節度使武行德、彰德節度使郭謹、保大留後王饒皆入朝。〔許之赴嘉慶節上壽，故皆入朝。〕
14甲寅，詔營寢廟於高祖長陵、世祖原陵，以時致祭。有司以費多，寢其事，以至國亡，三陵竟不霑一奠。〔是年十一月，郭威入大梁；十二月，將士扶立。以時致祭之詔，有司既停寢不行，六七月之間，宜乎不霑一奠也。〕
15壬戌，徙高行周為天平節度使，符彥卿為平盧節度使；甲子，徙慕容彥超為泰寧節度使。
16永安節度使折從阮舉族入朝。〔折從阮自府州入朝。〕
17夏，四月，戊辰朔，徙薜懷讓為匡國節度使，庚午，徙折從阮為武勝節度使，〔按五代會要，周廣順二年三月，始改鄧州鹹勝軍為武勝軍，避周太祖外也。史以後來所改軍名而書之耳。〕壬申，徙楊信為保大節度使，徙鎮國節度使劉詞為安國節度使，永清節度使王令溫為安遠節度使。李守貞之亂，王饒潛與之通，〔王饒潛以鄜州與河中通。〕守貞平，眾謂饒必居散地；〔冗散之官為散地。散，悉但翻。〕及入朝，厚結史弘肇，遷護國節度使，聞者駭之。〔駭其不惟免罪，又得大鎮。〕
18楊邠求解樞密使，帝遣中使諭止之。宣徽北院使吳虔裕在旁曰：〔吳虔裕時蓋在楊邠旁。〕「樞密重地，難以久居，當使後來者送為之，相公辭之是也。」帝聞之，不悅，章巳，以虔裕為鄭州防禦使。
19朝廷以契目近人寇，棋行，河北，諸藩鎮各自守，無捍禦之者，〔事見上捲上年十月。〕議以郭威鎮鄴都，使督諸將以備契丹。史弘肇欲威仍領樞密使，蘇逄吉以為故事無之，〔言故事無帶樞密使出鎮者。〕弘肇曰：「領樞密使則可以便宜從事，諸軍畏服，號令行矣。」帝卒從弘肇議。〔卒，子恤翻。〕弘肇怨逄吉異議，逄吉曰：「以內制外，順也；今反以外製內，其可乎！「筀午，制以威為鄴都留守、天雄節度使，樞密使如故。仍詔河北，兵甲錢縠，但見郭威文書立皆稟應。明日，朝貴會飲於竇貞固之第，弘肇舉大觴屬威，〔屬，之慾翻。〕厲聲曰：「昨日廷議，一何同異今日為弟飲之。」〔史弘肇呼郭威為弟。為，於偽翻。〕逄吉、楊邠亦舉觴曰：「是國家之事，何足介意！」弘肇又厲聲曰：「安定國家，在長槍大劍，安用毛錐！」王章曰：「無毛錐，則財賦何從可出﹖」〔毛錐，謂筆也；以東毛為筆，其形如錐也。王章為三司使，實掌財賦，故云然。〕自是將相始有隙。
20癸未，罷永安軍。〔復以府州隸河東也。〕
21壬辰，以左監門衛將軍郭榮為貴州刺史、天雄牙內都指揮使。〔貴州時屬南漢。宋白曰：貴州故西甌、駱越之地，奏雖立桂林郡，仍有甌、駱之名，漢武帝改桂林為鬱林郡，梁武帝以鬱林郡為桂州，後割桂州之鬱林、寧浦立定州，尋改為南定州，隋改南定州為尹州，唐改貴州。漢以郭榮遙領刺史，而其職則天雄牙將也。〕榮本姓柴，〔考異曰：世宗實錄曰：「太祖皇帝之長子也。母曰聖穆皇后柴氏，以唐天祐十八年九月二十四日丙午生於邢臺之別墅。」薜史世宗紀雲：「太祖之養子，蓋聖穆皇后之姪也，本姓柴氏。父守禮，太子少保，致仕。帝年未童冠，因侍聖穆皇后，在太祖左右，時太祖無子，乃養為己子。」按今舉世皆知世宗為柴氏子，謂之柴世宗；而世宗實錄雲太祖長子，誣亦甚矣。〕父守禮，郭威之妻兄也，威未有子時養以為子。〔郭榮始見於此。〕
22五月，己亥，以府州蕃漢馬步都指揮使折德扆為本州團練使。〔前此置永安軍於府州，以寵折從阮也。今從阮移鎮，其子德扆守府州，資序未至，而府州被邊一城之地耳，故降為團練使。其後復以為節鎮，以寵折氏。〕德扆，從阮之子也。
23庚子，郭威辭行，言於帝曰：「太后從先帝久，多歷天下事，陛下富於春秋，有事宜稟其教而行之。親近忠直，放遠讒邪，〔近，其靳翻。遠，於願翻。〕善惡之間，所宜明審。蘇逄吉、楊邠、史夕肇皆先帝舊臣，盡忠徇國，願陛下推心任之，必無敗失。〔郭威言及此，蓋已知帝之信近習而間勳舊也。〕至於疆埸之事，臣願竭其愚駑，〔駑，音奴。〕庶不負驅策。」帝斂容謝之。威至鄴都，以河北困弊，弁邊將謹守疆埸，嚴守備，無得出侵掠，契丹入寇，則堅壁清野以待之。〔兵法所謂先為不可勝以待敵之可勝也。〕
24辛丑，敕：「防禦、團練使，自非軍期，無得專奏事，皆先申觀察使斟酌以聞。」〔言軍期事須朝廷應副，則不及聞於廉使，許得專達朝廷；如尋常公事，須先申本管斟酌以聞。〕
25丙午，以皇弟山南西道節度使承勳為開封尹，加兼中書令，實未出閤。〔年尚幼，且有贏疾也。山南西道時為蜀境。〕
26平盧節度使劉銖，貪虐恣橫；〔橫，戶孟翻。〕朝廷欲徵之，恐其拒命，因沂、密用兵於唐，遣沂州刺史郭瓊將兵屯青州。〔歐史作郭淮攻南唐還，以兵屯青州。〕銖不自安，置酒召瓊，伏兵幕下，欲害之；瓊知其謀，悉屏左右，從容如會，，了無懼色，〔屏，必郢翻，又卑正翻。從，千容翻。〕銖不敢發。瓊因諭以禍福，銖感服，詔至即行。庚戌，銖入朝。辛亥，以瓊為穎州團練使。
27癸丑，王章置酒偭諸朝貴，酒酣，為手勢令，〔會飲而行酒令以佐歡，唐末之俗也。類說曰：「亞其虎膺」謂手掌。「曲其松根」，謂指節。「以蹲鴟間虎膺之下」，蹲鴟，大指也。「以鉤戟差玉柱之旁」，鉤戟，頭指；王柱，中指也。「潛鵓闊玉柱三分」，潛鵓，無名指也。「奇兵闊潛鵓一寸」，奇兵，小指也。「死其三洛」，謂嚲其腕也。「生其五峯」，五峯，通呼五指也。謂之招手令。蓋亦手劫令之類也乎哉！」〕史弘肇不閑其事，〔言不素習其事。〕客省使閻晉卿坐次弘肇，屢教之。蘇逄吉戲之曰：「旁有姓閻人，何憂罰爵！」〔壼射之事，不勝者罰爵，自古有之，行令則末世之為耳。〕弘肇妻閻氏，本酒家倡也，〔倡，音昌。酒家倡善為酒令。〕意逄吉譏之，大怒，以醜語詬逄吉，〔詬，古候翻，又許候翻。〕逄吉不應。弘肇欲毆之，逄吉起去。弘肇索劍欲追之，〔毆，烏口翻。索，山客翻。〕楊邠泣止之曰：「蘇公宰相，公若殺之，置天子何地，願孰思之！」〔孰，與熟同。〕弘肇即上馬去，邠與之聯鑣，送至其第而還。〔上，時掌翻。鑣，悲驕翻，馬，銜也。還，從宣翻，又如字。〕於是將相如水火矣。帝使宣徽使王峻置酒和解之，不能得。逄吉欲求出鎮以避之，既而中止，曰：「吾去朝廷，止煩史公一處分，吾齍粉矣！」王章亦忽忽不樂，〔處，昌呂翻。分，扶同翻。齍，牋西翻。樂，音洛。〕欲求外官，楊、史固止之。
28閏月，宮中數有怪。癸巳，大風，【章：十二行本「風」下有「雨」字；乙十一行本同；孔本同；張校同。】發屋拔木，吹鄭門扉起，十餘步而落，震死者六七人，水深平地尺餘。〔敷，所角翻。鄭門，大梁城西面南來第一門也，梁改為開明門，晉改為金義門，周改為迎秋門；汴人只以舊門名呼之。深，式禁翻。〕帝召司天監趙延又，問以禳祈之術，對曰：「臣之業在天文時日，禳祈非所習也。然王者欲弭災異，莫如脩德。」延又歸，帝遣中使問：「如何為脩德﹖」延又對：「請讀貞觀政要而法之。」〔觀，古玩翻。〕
29六月，河決鄭州。〔歐史曰：六月，癸卯，河決原武。按原武縣屬鄭州。九域志雲：原武縣在鄭州之北六十里。〕
30馬希萼既敗歸，〔僕射洲之敗也，事見上捲上年八月。〕乃以書誘辰、漵州及梅山蠻，〔誘，音酉。漵，音敘。宋白曰：潭州西有梅山洞，為草寇之窟穴。〕欲與共擊湖南。蠻素聞長沙帑藏之富，〔帑，他朗翻。藏，徂浪翻。〕大喜，爭出兵赴之，遂攻益陽。〔益陽縣，屬潭州，漢古縣城在唐縣東八十里。九域志：益陽在潭州西北一百八十二里。宋白曰：以其地在益水之陽，故名。其城魯肅所築。〕楚王希廣遣指揮使陳璠拒之，戰於淹溪，璠敗死。〔璠，音翻。〕
31秋，七月，唐歸馬先進等於吳越以易查文徽。〔馬先進等被擒見上二月。查文徽亦以是月為吳越所禽。〕
32馬希萼又遣羣蠻攻迪田，八月，戊戌，破之，殺其鎮將張延嗣。楚王希廣遣指揮使黃處超救之，處超敗死；〔處，昌呂翻。〕潭人震恐，復遣牙內指揮使茌洪璉將兵七千屯玉潭。〔九域志：潭州湘鄉縣有玉潭鎮，在潭州西。復，扶又翻。〕
33庚子，蜀主立其弟仁毅為夔王，仁贄為雅王，仁裕為彭王，仁操為嘉王。己酉，立子玄朖為秦王，〔朖，音哲。〕玄玨為褒王。
34晉李太后在建州，〔栔丹還晉主及其家於建州見上捲上年二月。〕臥病，無醫藥，惟與晉主仰天號泣，〔號，戶刀翻。〕戟手罵杜重威、李守貞曰：「吾死不置汝！」〔以其降契丹而亡晉也，事見二百八十六卷開連二年。〕戊午， 卒。周顯德中，有自契丹來者雲：「晉主及馮後尚無恙，其從者亡歸及物故則過半矣。」〔恙，餘亮翻。從，才用翻。過，音戈。〕
35馬希萼表請別置進奏務於京師。九月，辛巳，詔以湖南已有進奏務，不許。亦賜楚於希廣詔，勸以敦睦。
36馬希萼以朝廷意佑楚王希廣，怒，遣使稱藩於唐，乞師攻楚。唐加希萼同平章事，以鄂州今年租稅賜之，命楚州刺史何敬洙將兵助希萼。冬，十月，丙午，希廣遣使上表告急，言：「荊南、嶺南、江南連謀，欲分湖南之地，〔荊南，高氏；嶺南，劉氏；江南，李氏。〕乞發兵屯灃州，以扼江南、荊南援朗州之路。」〔江南遣兵援朗，道出嶽州；嶽州西至灃州三百餘裏。荊南遣兵援朗，徑渡江，南趨灃州亦三百里。自灃州東南至朗州三百五十九里。〕
37丁未，以吳越王弘俶為諸道兵馬元帥。
38楚王希廣以朗州與山蠻入寇，諸將屢敗，憂形於色。劉彥桊言於希廣曰：「朗州兵不滿萬，馬不滿千，都府精兵十萬，〔朗、桂以潭州為都府。〕何憂不勝！願假臣兵萬餘人，戰艦百五十艘，〔艦，戶黯翻。艘，蘇遭翻。〕徑入朗州縛取希萼，以解大王之憂。」王悅，以彥桊為戰棹都指揮使、朗州行營都統。彥桊入朗州境，〔九域志：潭州北至朗州界二百一十七里。〕父老爭以牛酒犒軍，曰：「百姓不願從亂，望都府之兵久矣！」彥桊厚賞之；戰艦過，則運竹木以斷其後。〔斷，音短。〕是日，馬希萼遣朗兵及蠻兵六千、戰艦百艘逆戰於湄州，〔歐史作「湄洲」。〕彥桊乘風縱火以焚其艦，頃之，風回，反自焚。彥桊還走，江路已斷，〔自斷歸路，則當死戰，還走何為！〕士卒戰及溺死者數千人。〔考異曰：湖湘故事，彥桊敗在九月十三日。今從十國紀年。〕希廣聞之，涕泣不知所為。希廣平日罕頒賜，至是，大出金帛以取悅於士卒。
或告天策左司馬希崇流言惑眾，反狀已明，請殺之。希廣曰：「吾自害其弟，何以見先王於地下！」〔希崇與希萼通謀者也。當斷不斷，反受其亂，希廣之亡宜矣。〕
馬軍指揮使張暉將兵自他道擊朗州，至龍陽，〔龍陽縣屬朗州，隋所置也，取龍陽洲以名縣。九域志：在朗州東南八十五里。宋白曰：龍陽，故漢索縣地，吳分其地立龍陽縣。〕聞彥桊敗，退屯益陽。希萼又遣指揮使朱進忠等將兵三千急攻益陽，張暉紿其眾曰：「我以麾下出賊後，汝輩留城中待我，相與合勢擊之。」既出，遂自竹頭市遁歸長沙。朗兵知城中無主，急擊之，士卒九千餘人皆死。
39吳越王弘俶歸查文徽於唐，文徽得瘖疾，以工部尚書致仕。〔史言唐不能正查文徽敗軍之罪。瘖，於今翻。〕
40士一月，甲子朔，日有食之。
41蜀太師、中書令宋忠武王趙廷隱卒。
42楚王希廣遣其僚屬孟駢說馬希萼曰：「公忘父兄之讎，北面事唐，〔自馬殷以來，與楊、徐世為仇讎。說，式芮翻。〕何異袁譚求救於曹公邪！」〔事見六十四卷漢獻帝建安八年。〕希萼將斬之，駢曰：「古者兵交，使在其間，〔春秋左氏傳之言。使，疏吏翻。〕駢若愛死，安肯此來！駢之言非私於潭人，實為公謀也。」〔為，於偽翻。〕乃釋之，使還報曰：「大義絕矣，非地下不相見也！」
朱進忠請希萼自將兵取潭州，辛未，希萼留其子光贊守朗州，悉發境內之兵趣長沙，〔趣，七喻翻。考異曰：湖湘故事，希萼以十月二十一日直往湖南。今從十國紀年。〕自稱順天王。
43詔侍衛步軍都指揮使、寧江節度使王殷將兵屯澶以備契丹。〔侍衛親軍都指揮使之下，又有侍衛馬軍、步軍二都指揮，此皆梁、唐所置。寧江軍，夔州，時屬蜀，王殷遙領也。〕殷，瀛州人也。
44朝廷議發兵，以安遠節度使王令溫為都部署，以救潭州，會內難作，不果。〔內難，謂殺楊邠等以召郭威之禍。難，乃旦翻。〕
45帝自即位以來，樞密使、右僕射、同平章事楊邠總機政，樞密使兼侍中郭威主征伐，歸德節度使、侍衛親軍都指揮使兼中書令史弘肇典宿衛，三司使、同平章事王章掌財賦。邠頗公忠，退朝，門無私謁，雖不卻四方饋遺，有餘輒獻之。〔遺，唯季翻。〕弘肇督察京城，道不拾遺。是時承契丹蕩覆之餘，〔契丹入汴，中原蕩覆。契丹北歸，漢承其後。〕公私困竭，章捃摭遺利，吝於出納，以實府庫。屬三叛連衡，〔捃，居運翻。摭，之石翻。屬，之慾翻。三叛，謂李守貞、王掠崇、趙思綰。衡，讀曰橫。〕宿兵累年而供饋不乏；及事平，賜予之外，尚有餘積，〔予，讀曰與。積，子賜翻。〕以是國家粗安。〔粗，坐五翻。〕
章聚斂刻急。〔斂，力贍翻。〕舊制，田稅每斛更輸二升，謂之「雀鼠耗」，章始令更輸二斗，謂之「省耗」；〔按唐明宗天成元年四月赦文：「應納夏秋稅子，先有省耗，每鬥一升；今後祗納正稅數，不量省耗。」如此，則天成已前已有省耗，每斛更輸一斗，天成罷輸之。後至漢興，王章復令輸省耗，而又倍舊數取之也。〕舊錢出入皆以八十為陌，章漿令入者八十，出者七十七，謂之「省陌」；〔沈括曰：今之數錢百錢謂之「陌」者，借「陌」字用之，其實只是「百」字，如「什」與「伍」耳。唐自皇甫鎛為墊錢法，至昭宗時，乃定八十為陌。〕有犯鹽、礬、酒麥麴之禁者，錙銖涓滴，罪皆死；〔鹽禁之設久矣；酒之為禁，或罷或榷，歷代不常。自唐中世始申榷酒之禁，及其末也又禁造麴。至於礬禁，新、舊唐書食貨志皆未著言其事，是必起於五代之初。本草圖經曰：礬石，生河西山谷及隴西武都、石門。今白礬則雲州、慈州、拱州、無為軍，綠礬則隰州溫泉縣、池州銅陵縣並煎礬，處處出焉。初生皆石也，採得碎之，煎煉乃成礬。凡有五種，其色各異，謂白礬、綠礬、黃礬、黑礬絳礬也。自岐伯至陶隱居之書皆言之。〕由是百姓愁怨。章尤不喜文臣，嘗曰：「此輩授之握算，不知縱橫，〔喜，許記翻。縱，子容翻。〕何益於用！」俸祿皆以不堪資軍者給之，吏已高其估，章更增之。〔估，價也。〕
帝左右嬖倖浸用事，〔嬖，卑義翻，又博計翻。〕太后親戚亦幹預朝政，〔朝，直遙翻。〕邠等屢裁抑之。太后有故人子求補軍職，弘肇怒而斬之。武德使李業，太后之弟也，〔太后昆弟七人，業最幼，故尤憐之。〕高祖使掌內帑，〔帑底朗翻。〕帝即位，尤蒙寵任。會宣徽使闕，業意欲之，〔吳虔裕出鄭州，闕宣徽北院使。〕帝及太后亦諷執政；邠、弘肇以為內使遷補有次，不可以外戚超居，乃止。內客省使閻晉卿次當為宣徽使，久而不補；樞密承旨聶文進、飛龍使後匡贊、翰林茶酒使郭允明皆有寵於帝，久不遷官，共怨執政。〔姓譜：後姓，望出東海、開封。〕文進，幷州人也。劉銖罷青州歸，久奉朝請，未除官，常戟手於執政。〔是年夏五月，劉銖自青州召歸。戟手者，戟其手而詬怨之。〕
帝初除三年喪，聽樂，賜令人錦袍、玉帶。令人詣弘肇謝，弘肇怒曰：「士卒守邊苦戰猶未有以賜之，汝曹何功而得此！」皆奪以還官。帝欲立所幸耿夫人為後，邠以為太速；夫人卒，帝欲以後禮葬之，邠復以為不可。〔復，扶又翻。〕帝年益壯，厭為大臣所制。邠、夕肇嘗議事於帝前，帝曰：「審圖之，勿令人有言！」邠曰：「陛下但禁聲，〔禁聲者，謂禁口勿言，使不出聲也。〕有臣等在。」帝積不能平，左右因乘間譖之於帝〔間，古莧翻。〕雲：「邠等專專恣，終當為亂。」帝信之。嘗夜聞作坊鍛聲，〔作坊，造兵甲之所，作坊使領之。鍛，都玩翻。鍛鐵以為兵甲。〕疑有急兵，達旦不寐。司空、同平章事蘇逄吉既與弘肇有隙，知李業等怨弘肇，屢以言淚之。帝遂與業、文進、匡贊、允明謀誅邠等，議既定，入白太后。太后曰：「茲事何可輕發！更宜與宰相議之。」業時在旁，曰：「先帝嘗言，朝廷大事不可謀及書生，懦怯誤人。」太后復以為言，〔史言殺邠等非太后之意。復，扶又翻。〕帝忿曰：「國家之事，非閨門所知！」拂衣而出。乙亥，業等以其謀告閻晉卿，晉卿恐事不成，詣弘肇第欲告之，弘肇以他故辭不見。〔使閻晉卿得見史弘肇，則李業等之死，不待郭威之入也。天方授郭威，故史弘肇等先死以除其偪，豈特人事哉！〕
丙子旦，邠等入朝，有甲士數十自廣政殿出，殺邠、弘肇、章於東廡下。〔廡，罔甫翻。按薜史，晉天福四年二月辛卯，改東京玉華殿為永福殿。周顯德四年，新脩永福殿改為廣政殿。此蓋以後來殿名書之。〕文進亟召宰相、朝臣班於崇元殿，宣雲：「邠等謀反，已伏誅，與卿等同慶。」又召諸軍將校至萬歲殿庭，〔五代會要：梁開平元年，改汴京正衙殿為崇元殿，東殿為玄德殿，萬歲堂為萬歲殿。晉天福二年八月，改玄德殿為廣政殿。將，即亮翻。校，戶教翻。〕帝親諭之，且曰：「邠等以犛子視朕，朕今始得為汝主，汝輩免橫憂矣！」皆拜謝而退。〔犛，直利翻。橫，戶孟翻。〕又召前節度使，刺史等升殿諭之，分遣使者帥騎收捕邠等親戚、黨與、傔從，盡殺之。〔帥，讀曰率。騎，奇寄翻。傔，苦忿翻。從，才用翻。〕
弘肇待侍衛步軍都指揮使王殷尤厚，邠等死，帝遣供奉官孟業齎密詔詣澶州及鄴都，令鎮寧節度使李洪義殺殷，又令鄴都行營馬軍都指揮使郭崇威、步軍都指揮使真定曹威殺郭威及監軍、宣徽使王峻。洪義，太后之弟也。又急詔徵天平節度使高行周、平盧節度使符彥卿、永興節度使郭從義、泰寧節度使慕容彥超、匡國節度使薜懷讓、鄭州防禦使吳虔裕、陳州刺史李縠入朝。〔急徵諸帥，欲其以從兵衛宮闕。李縠一刺史耳，而亦預徵入朝之數，必其智略聞於時也。〕以蘇逄吉權知樞密院事，前平盧節度使劉銖權知開封府，侍衛馬軍都指揮使李洪建權判侍衛司事，內侍省使閻晉卿權侍衛馬軍都指揮使。〔「內侍省」，當作「內客省」。〕洪建，業之兄也。
時中外人情憂駭，〔駭其變起於倉促而禍至無日矣。〕蘇逢吉雖惡弘肇，〔故惡之也。惡，烏路翻。〕而不預李業等謀，聞變驚愕，私謂人曰：「事太怱怱，〔怱怱，急遽不審諦之意。〕主上儻以一言見問，不至於此！」業等命劉銖誅郭威、王峻之家，銖極其慘毒，嬰孺無免者。〔嬰，嬰兒。鄭玄曰：嬰，猶鷖彌也。孺，孔子，飲孔之子也。〕命李洪建誅王殷之家，洪建但使人守視，仍飲食之。〔飲，於禁翻。食，祥吏翻。〕
丁丑，使者至澶州，李洪義畏懦，慮王殷已知其事，不敢發，乃引孟業見殷；殷囚業，遣副使陳光穗以密詔示郭威。威召樞密吏魏仁浦，示以詔書曰：「柰何﹖」仁浦曰：「公，國之大臣，功名素著，加之握強兵，據重鎮，一旦為羣小所構，禍出非意，此非辭說之所能解。〔解，佳買翻，釋也，說也。〕時事如此，不可佳而待之。」〔勸之舉兵也。歐史曰：威匿詔書，召樞密院吏魏仁浦謀於臥內。仁浦勸威反，倒用留守印，更為詔書，詔威誅諸將校以淚怒之，將校皆憤然效用。竊意歐史必有所本。通鑑所書，必本於周史，周臣為其君諱，復為魏仁浦緣飾耳。〕威乃召郭崇威、曹威及諸將，告以楊邠等冤死及有密詔之狀，且曰：「吾與諸公，披荊棘，從先帝取天下，受託孤之任，竭力以衛國家，今諸公已死，吾何心獨生！君輩當奉行詔書，取吾首以報天子，庶不相累。」〔累，力瑞翻。〕郭崇威等皆泣曰：「天子幼沖，此必左右羣小所為，若使此輩得志，國家其得安乎！崇威願從公入朝自訴，盪滌鼠輩以清朝廷，不可為單使所殺，受千載惡名。」翰林天文趙脩己謂郭威曰：「公徒死何益！不若順眾心，擁兵而南，此天吞也。」〔趙脩己諫李守貞而勸郭威，自信其術也。〕郭威乃留其養子榮鎮鄴都，命郭崇威將騎兵前驅，戊寅，自將大軍繼之。〔將，即亮翻。〕
慕容彥超方食，得詔，拾心叚入朝；帝悉以軍事委之。〔九域志：兗州至大梁六百里。慕容彥超三日而至，自以於先帝同產之親，急於赴闕，而不佑其才智之不足以濟也。〕己卯，吳虔裕入朝。〔九域志：鄭州至大梁一百四十里。〕
帝聞郭威舉兵南向，議發兵拒之。前開封尹侯益曰：「鄴都戍兵家屬皆在京師，官軍不可輕出，不若閉城以挫其鋒，使其母妻登城招之，可不戰而下也。」慕容彥超曰：「侯益衰老，為懦夫計耳。」帝乃遣益及閻晉卿、吳；虔裕、前保大節度使張彥超將禁軍趣澶州。〔趣，七喻翻。〕
是日，郭威已至澶州，〔魏州南至澶州一百五十里；兩日而至，欲掩漢之未備。〕李洪義納之；王殷迎謁慟哭，以所部兵從郭威涉河。帝遣內養鸗脫覘郭威，威獲之， 〔鸗，力鍾翻，又盧紅翻。歐史作「鸗」，亦音龍。考異曰：隱帝實錄：「丁丑，孟業至澶州。戊寅，鄴兵至河上。己卯，吳虔裕入朝。庚辰，詔侯益等赴澶州守 捉。鄴軍獲鸗脫。」又云：「庚辰，郭諱次滑州，宋延渥納軍。辛巳，鸗脫還宮。」薜史隱帝紀：「丁丑，李洪義得密詔，遣陳光穗至鄴都。翌日，郭威以眾南行； 戊寅，至澶州；庚辰，至滑州。是日，詔侯益等赴澶州守捉。」餘與實錄同。周太祖實錄：「十四日，陳光穗至，翌日，遵路。明日，遇鸗脫，雲見召侯益等，令守 澶州。十六日，趨滑臺。十七日，賞諸軍，令奉行前詔。十八日，自滑而南。」薜史周寸祖紀：「十六日，至澶州，獲鸗脫。十七日，至滑州。」餘與實錄同。按丁 醜，十四日也。喏十七日始詔侯益赴澶州，則十六日郭威獲鸗脫，何故已見之也！蓋帝遣侯益赴澶州必在穴六日，鸗脫行在遣益之後。今從薜史周太祖紀。〕以表置鸗脫衣領中，使歸白帝曰：「臣昨得詔書，延頸俟死。郭崇威等不忍殺臣，雲此皆陛下左右貪權無厭者譖臣耳，〔厭，於鹽翻。〕逼臣南行，詣闕請罪。臣求死不獲，力不能制。臣數日當至闕庭。陛下若以臣為為罪，安敢逃刑！若實有譖臣者，願執付軍前以快眾心，臣敢不撫諭諸軍，退歸鄴都！」
庚辰，郭威趣滑州。〔澶州西南至滑州一百餘裏。趣，七喻翻。〕辛巳，義成節度使未延渥迎降。〔考異曰：隱帝實錄：「十一月，丙子，誅楊、史。丁丑，孟業至澶州，王殷錮業送郭威，即日首塗。戊寅，至河上，見王殷。庚辰，次滑州。」周太祖實錄雲：「十三日，夜，太祖夢入朝見，至詰旦，以夢示峻。是日，陳洪穗至鄴都。」是十四日丁丑也。翌日，為眾所迫遵路，十五日戊寅也。明日，行次遇鸗脫，欲住澶州，十六日己卯也。下文又云：「十六日趣滑臺。」按大梁至澶州二百七十里，澶州至鄴都一百四十里，至滑州一百二十里，不應往還如是之速。漢、周實錄首塗與至滑州日不同，蓋十六日趣滑州，十七日至滑州也。今從周太祖實錄。〕延渥，洛陽人，其妻晉高祖女永寧公主也。郭威取滑州庫物以勞將士，〔勞，力到翻。〕且諭之曰：「聞侯令公已督諸軍自南來，〔侯益兼中書令，故稱之為令公。〕今遇之，交戰則非入朝之義，不戰則為其所屠。吾欲全汝曹功名，不若奉行前詔，吾死不恨！」〔郭威以此觀眾心向背耳。〕皆曰：「國家負公，公不負國，所以萬人爭奮，如報私讎，侯益輩何能為乎！」王峻徇於眾曰：「我得公處分，俟克京城，聽旨日剽掠。」眾皆踊躍。〔處，昌呂翻。分，扶間翻。剽，匹妙翻。許士卒以剽掠之利以濟其私，可以得而不可長守也。〕
辛巳，鸗脫至大梁。前此帝議欲自往澶州，聞郭威已至河上而止。帝甚有悔懼之色，私謂竇貞固曰：「屬者亦太草草。」〔屬，之慾翻。屬者，猶言頃者也。草草，亦言率爾，久審諦商量之意。〕李業等請空府庫以賜諸軍，蘇禹珪以為未可，業拜禹珪於帝前，曰：「相公且為天子勿惜府庫！」〔為，於偽翻；下嘗為同。〕乃賜禁軍人二十緡，下軍半之，將士在北者給其家，使通家信以誘之。〔誘，音酉。〕
壬午，郭威軍至封丘，人情忷懼。太后泣曰：「不用李濤之言，宜其亡也！」〔李濤之言，見上卷元年。〕慕容彥超恃其驍勇，言於帝曰：「臣視北軍猶蠛蠓耳，〔爾雅註：蠛蠓，翳蒙之所生，一名醯雞。孫炎曰：此蟲微細羣飛。列子曰：蠛蠓生朽壤之上，因雨而生，覩陽而死。莊子謂之醯雞。蠛，莫結翻。蠓，莫孔翻。〕當為階下生玫其魁！」〔為，於偽翻。〕退，見聶文進，問北來兵數及將校姓名，頗懼，曰：「是亦刻賊，未易輕也！」〔將，即亮翻。校，戶教翻。易，以鼓翻。〕帝復遣左神武統軍袁嶬、前威勝節度使劉重進等帥禁軍與侯益等會屯赤罔。嶬，象先之子也。〔復，扶又翻。嶬，宜崎翻。帥，讀曰率。袁象先，梁將也，事見梁紀。〕彥超以大軍屯七里店。
癸未，南、北軍遇於劉子陂。〔劉子陂在封丘之南，汴郊之北。〕帝欲自出勞軍，〔勞，力到翻。〕太后曰：「郭威吾家故舊，非死亡切身，何以至此！但按兵守城，飛詔諭之，觀其志趣，必有辭理，則君臣之禮尚全，慎勿輕出。」帝不從。〔使帝從太后之言，雖不能保其往，猶未至於　野死也。〕時扈從軍甚盛，〔從，才用翻；下從官同。〕太后遣使弁聶文進曰：「大須在意！」對曰：「有臣在，雖郭威百人，可擒也！」至暮，兩軍不戰，帝還宮。慕容彥超大言曰：「陛下來日宮中無事，幸再出觀臣破賊。臣不必與之戰，但叱散使歸營耳！」
甲申，帝欲再出，太后力止之，不可。既陳，〔陳，讀曰陣。〕郭威弁其眾曰：「吾來誅羣小，非敢敵天子也，慎勿先動。」久之，慕容彥超引輕騎直前奮擊，郭崇威與前博州刺史李榮帥騎兵拒之。〔騎，奇寄翻。帥，讀曰率。〕彥超馬倒，幾獲之。 〔幾，居依翻。〕彥超引兵退，麾下死者百餘人，於是諸軍奪氣，稍稍降於北軍。侯益、吳虔裕、張彥超、袁嶬、劉重進皆潛往見郭威，威各遣還營，又謂宋延渥 曰：「天子方危，公近親，宜以牙兵往衛乘輿，且附奏陛下，願乘間早倖臣營。」〔宋延渥，主伲，故云近親。牙兵，謂延渥所領義成牙兵也。衛乘，繩證翻。間， 古莧翻。〕延渥未至御營，亂兵雲擾，不敢進而還。〔還，從宣翻，又如字。〕比暮，南軍　多歸於北。〔比，必利翻，及也。〕慕容彥超與麾下十餘騎奔還兗州。
是夕，帝獨與三相及從官數十人宿於七里寨，餘皆逃潰。〔三相，竇貞固、蘇逢吉、禹珪。七里寨，即慕容彥超所屯七里店寨。〕乙酉旦，郭威望見天子旌旗在高阪上，下馬免冑往從之，至則帝已去矣。帝策馬將還宮，至玄化門，〔玄化門，大梁城北面東來第一門也，本酸棗門，梁開平元年改曰興和門，晉天福三年改曰玄化門。〕劉銖在門上，問帝左右：「兵馬何在﹖」因射左右。〔劉銖之射左右，其意何為！射，而亦翻。〕帝回轡，西北至趙村，追兵已至，帝下馬入民家，為亂 兵所弒。〔考異曰：實錄：「帝至玄化門，劉銖射帝左右，帝迴詣西北，郭允明露刃隨後，西北至趙村，前鋒已及，亂兵勝沸，上懼，下馬入於民室。郭允明知事 不濟，乃抽刃犯蹕而崩。」薜史隱帝紀：「郭允明知事不濟，乃剚刃於帝而崩，允明自殺。」周太祖紀雲：「允明弒漢帝於北郊。」劉恕曰：「允明帝所親信，何由 弒逆！蓋郭威兵殺帝，事成之後諱之，因允明自殺歸罪耳。」按弒帝者未必是允明，但莫知為誰，故止雲亂兵。〕蘇逢吉、閻晉卿、郭允明皆自殺；聶文進挺身走，軍士追斬之。李業奔陝州，〔九域志：大梁至陝州六百五十九里。李業欲依其兄耳。，陝失冉翻。〕後匡贊奔兗州。〔欲依慕容彥超也。〕郭威聞帝遇弒，號慟曰：「老夫之罪也！」〔號，戶刀翻。〕
威至玄化門，劉銖雨射城外。〔雨射者，射矢如雨也。〕威自迎春門入，歸私第，〔迎春門，汴城東面北來第一門也，本名曹門，梁開平元年改曰建陽門，晉天福三年改曰迎春門。〕遣前曹州防禦使可福進將兵守明德門。諸軍大掠，通夕煙火四發。
軍士入前義成節度使白再榮之第，執再榮，盡掠其財，既而進曰：「芋等昔嘗趨走麾下，一旦無禮至此，何面目復見公！」〔復，扶又翻。〕遂刎其首而去。〔以白再榮真定之虐，今罹此禍，抑天道也。刎，武粉翻。〕
吏部侍郎張允，家貲以萬計，而性吝，雖妻亦不之委，常自繫眾鑰於衣下，行如環珮。是夕，匿於佛殿藻井之上，〔風俗通雲：殿堂象東井，刻為荷菱；荷菱水物，所以厭火。杜佑曰：漢宮殿率號屋仰為井，皆畫水藻蓮茭之屬以厭火。何晏景福殿賦：「繚以藻井，編以粹疏。」又王文考靈光殿賦：「圓潚方井，反植荷藻。」蓋為方井而畫藻其上也。陸佃埤雅曰：屋上覆橑，謂之藻井。〕登者浸多，皮壞而墜，軍士掠其衣，遂以凍卒。〔卒，子恤翻。〕
初，作坊使賈延徽有寵於帝，與魏仁浦為鄰，欲併仁浦所居以自廣，屢譖仁浦於帝，幾至不測。〔言幾至於死也。幾，居依翻。〕至是，有擒延徽以授仁浦者，仁浦謝曰：「因亂而報怨，吾所不為也！」郭威聞之，待仁浦益厚。
右千牛衛大將軍棗強趙鳳曰：「郭侍中舉兵，欲誅君側之惡以安國家耳；而鼠輩敢爾，乃賊也，豈侍中意邪！」執弓矢，踞胡牀，坐於巷首，掠者至，輒射殺之，裏中皆賴以全。〔射，而亦翻。〕
丙戌，獲劉銖、李洪建，囚之。〔考異曰：五代史闕文：「周祖自鄴起兵，銖盡誅周祖之家子孫、婦女十數人，極其慘毒。及隱帝遇害，周祖以漢太后令收銖下獄，使人責銖，殺其家，對曰：『銖為漢家刃叛族耳，不知其他。』威怒，殺之。」王禹偁曰：「周世宗朝，史官脩漢隱帝實錄，銖之忠言諱而不載。銖今有子孝和，握進士第。」按銖所至貪婪酷虐，在青州謀不受代，賴郭瓊諭之，始入朝。和怨楊、史，快其就戮。隱帝敗歸，射而不納，使至野死。其屠滅周祖之家，出於殘忍之性耳豈忠義之士邪！王禹偁所記，蓋慼孝和之言耳。今不取。〕銖謂其妻曰：「我死，汝且為人婢乎﹖」妻曰：「以公所為，雅當然耳！」
王殷、郭崇威言於郭威曰：「不止剽掠，〔剽，匹妙翻。〕今夕止有空城耳。」威乃命諸將分部禁止掠者，不從則斬之；〔分，扶問翻。〕至晡，乃定。
竇貞固、蘇禹珪自七里寨逃歸，郭威使人訪求得之，尋復其位。貞固為相，值楊、史弄權，〔楊邠、史弘肇。〕李業等作亂，但以凝重處其間，自全而已。〔處，昌呂翻；下處分同。〕
郭威命有司遷隱帝梓宮於西宮。或請如魏高貴鄉公故事，葬以公禮，〔高貴鄉公事見六十七卷魏元帝景元元年。〕威不許，曰：「倉猝之際，吾不能保衛乘輿，〔乘，繩證翻。〕罪已大矣，況敢貶君乎！」
太師馮道帥百官謁見郭威，〔帥，讀曰率；下同。〕威見，猶拜之，道受拜如平時，〔考異曰：五代史闕文：「周祖入京師，百官謁之。周祖見道猶設拜，意道便行推戴；道受拜如平時，徐曰：『侍中此行不易！』周祖氣沮，故禪代之謀稍緩。」按周祖舉兵既克京城，所以不即為帝者，蓋以漢之宗室崇在河東，信在許州，竇在徐州，若處代漢，慮三鎮舉兵以興復為辭，則中外必有響應者，故陽稱輔立宗子。信素庸愚，不足畏忌；竇乃崇子，故迎竇而立之，使兩鎮息謀，俟其離徐已遠，去京稍近，然後併信除之，則三鎮去其二矣，然後自立，則所與為敵者唯崇而已。此其謀也，豈馮道受拜之所能沮乎！道之所以受拜如平時者，正欲示器宇凝重耳。〕徐曰：「侍中此行不易！」〔易，以鼓翻。〕
丁亥，郭威帥百官詣明德門起居太后，且奏稱：「軍國事殷，請早立嗣君。」太后誥稱：「郭允弒逆，〔太后之請云然，郭威之志也。此事考異已辯之於前。〕神器不可無主；河東節度使崇，忠武節度使信，皆高祖之弟，武寧節度使贇，開封尹勳，高祖之子，其令百官議擇所宜。」贇，崇之子也，高祖愛之，養視如子。〔路振九國志：劉崇之長子曰贇，少慧黠，高祖憐之，錄為已子。贇，於倫翻。〕郭威、王峻入見太后於萬歲宮，〔按薜史，唐莊宗同光二年，以太后宮為長壽宮，晉、漢蓋以為萬歲宮也。或曰：因萬歲殿為名。見，賢遍翻。〕請以勳為嗣。太后曰：「勳久贏疾不能起。」〔贏，倫為翻。〕威出諭諸將，諸將請見之，太后令左右以臥榻舉之示諸將，諸將乃信之。 於是郭威與峻議立贇。己丑，郭威帥百官表請以贇承大統。太后誥所司，擇日，備法駕迎贇即皇帝位。郭威奏遣太師馮道及樞密直學士王度、祕書監趙上交詣徐州奉 迎。〔考異曰：周太祖實錄：「己丑，太祖奏遣前太師馮道往彼諭旨。太祖將奉表於徐州，未知所遣，樞密直學士王度請行，許之。宰臣、百寮表祕書監趙上交齎詔同日首塗。」五代史闕文：「周祖請道詣徐州，冊湘陰公為漢嗣。道曰：『侍中由衷乎﹖』周祖設誓。道曰：『莫教老夫為謬語人。』及行，謂人曰：『平生不謬語，今為謬語人矣。』」王禹偁曰：「周世宗朝，詔史臣脩周祖實錄，故道之事蹟，所宜諱矣。」按道廉智自將，陽愚遠禍，恐不肯觸周祖未發之機，其後欲歸美而云耳。又隱帝實錄雲：「初議立徐帥，太后遣中使馳諭劉崇，請崇入纘大位。崇佑立其子，上章謙遜。」恐無此事。今不取。〕
郭威之討三叛也，〔事見上卷元年、二年。〕每見朝廷詔書，處分軍事皆合機宜，問使者：「誰為此詔﹖」使者以翰林學士範質對。威曰：「宰相器也。」入城，訪求得之，其喜。時大雪，威解所服紫袍衣之，〔衣，於既翻。〕令草太后誥令，迎新君儀注。蒼黃之中，討論撰定，皆得其宜。〔蒼黃者，猝遽之狀。論，盧昆翻。撰，士免翻。〕
初，隱帝遣供奉官押班陽曲張永德賜昭義節度使常思生辰物，〔供奉官押班，供奉官之長也。生辰物，謂聖節回賜。〕永德，郭威之伲也，會楊邠等誅，密詔思殺永德；思素聞郭威多奇異，囚永德以觀變，及威克大梁，思乃釋永德而謝之。
庚寅，郭威帥百官上言：「比皇帝到闕，動涉浹旬，〔比，必利翻。十日為浹旬。徐州至大梁七百里，郭威計程言之也。〕請太后臨朝聽政。」〔考異曰：周太祖實錄雲：「太后自臨朝，令稱制。」隱帝實錄：「自是至國亡，止稱誥。」今從之。朝，直遙翻。〕
46先是，馬希萼遣蠻兵圍玉潭，朱進忠引兵會之；崔洪璉兵敗，奔還長沙。〔馬希廣遣崔洪璉屯玉潭，事始見上六月。〕希萼引兵繼進，攻嶽州，刺史王贇拒之，五日不克。希萼使人謂贇曰：「公非馬氏之臣乎﹖不事我，欲事異國乎﹖為人臣而懷貳心，豈不辱其先人！」贇曰：「贇父環【章：十二行本「贇」作「亡」，無「環」字；乙十一行本同；張校雲：「緕」作「環」，無註本與吳本同。按「緕」字與今見胡刻本異。】為先王將，六破淮南兵。〔王贇父環，馬氏之良將也。將，即亮翻。〕今大王兄弟不相容，贇常恐淮南坐收其弊，一旦以遺體臣淮南，誠辱先人耳！大王苟能釋憾罷兵，兄弟雍睦如初，贇敢不盡死以事大王兄弟，豈有二心乎！」希萼慚，引兵去。辛卯，至湘陰，焚掠而過。〔湘陰，古羅縣之地，唐屬嶽州，宋屬潭州。九域志：湘陰縣，在潭州東北一百五十五里。宋白曰：湘陰縣，本羅子國，秦為羅縣，宋元徽二年，分益、羅〔湘西〕三縣界，處巴峽流人，因立湘陰縣；以地在湘江之陰，故名。〕至長沙，軍於湘西，步兵及蠻兵軍於嶽麓，〔盛弘之荊州記：長沙西岸有麓山，蓋銜山之足，又名靈麓峯，乃嶽山七十二峯之數。自湘西古渡登岸，夾徑喬松，泉澗盤繞，諸峯壘秀，下瞰湘江，道林、嶽麓等寺皆在焉。〕朱進忠自玉潭引兵會之。
馬希廣遣劉彥桊召水軍指揮使許可瓊帥戰艦屯城北津，屬於南津，〔帥，讀曰率。屬，之慾翻。〕以馬希崇為監軍；〔馬希崇在長沙，常為希萼詗希廣。希萼又以利啖許可瓊。希廣使可瓊為將，希崇監軍，所謂藉寇兵也。〕又遣馬軍指揮使李彥溫將騎兵屯駝口，扼湘陰路，〔瀏江口有駱鴕觜，因謂之駝口。〕步軍指揮使韓禮將二千人屯楊柳橋，扼柵路。〔朗兵柵於湘西，以兵扼其路。〕可瓊，德勳之子也。〔許德勳亦楚之良將　。〕
47壬辰，太后始臨朝，以王峻為樞密使，袁嶬為宣徽南院使，王殷為侍衛馬步軍都指揮使，郭崇威為侍衛馬軍都指揮使，曹威為侍衛步軍都指揮使，陳州刺史李縠權判三司。
48劉銖、李洪建及其黨皆梟首於市，而赦其家。〔考異曰：實錄：「國子博士、司天監洛陽王處訥素與周祖善，因言劉氏祚短事，處訥曰：『漢曆未盡，但以即位後讎殺人，夷人之族，怨結天下，所以社稷不得久長耳！』時周祖方以兵圍蘇逄吉、劉銖之第，俟旦而族之；聞其言，厥然遽命釋之。」按周祖時方迎湘陰公立之，豈得遽言劉氏祚短乎！今不取。〕郭威謂公卿曰：「劉銖屠吾家，吾復屠其家，怨讎反覆，庸有極乎！」由是數家獲免。王殷屢為洪建請免死，〔王殷先與李洪建分掌侍衛馬步軍，以同僚故為之請。為，於偽翻。〕郭威不許。
後匡贊至兗州，慕容彥超執而獻之。李業至陝州，〔陝，失冉翻。〕其兄保義節度使洪信不敢匿於家；業懷金將奔晉陽，至絳州，盜殺之而取其金。
49蜀施州刺史田行皋奔荊南。高保融曰：「彼貳於蜀，安肯盡忠於我！」執之，歸於蜀，伏誅。
50鎮州、邢州奏：「契丹主將數萬騎入寇，攻內丘，〔內丘，本漢中丘縣，隋避武元帝諱，改為內丘，唐屬邢州。九域志：在州北四十七里。范成大北使錄：邢州三十五里至內丘縣。〕五日不克，死傷甚眾。有戍兵五百叛應契丹，引契丹入城，屠之，又陷饒陽。」〔九域志：饒陽縣，在深州北九十里。〕太后敕郭威將大軍擊之，國事權委竇貞固、蘇禹珪、王峻，軍事委王殷。十二月，甲什朔，郭威發大梁。
51丁酉，以翰林學士、戶部侍郎範質為樞密副使。
52初，蠻酋彭師暠降於楚，〔見二百八十二卷晉天福五年。酋，慈蟲翻。暠，古老翻。〕楚人惡其獷直；〔惡，鳥路翻。獷，古猛翻。〕楚王希廣獨憐之，以為強弩指揮仗，領辰州刺史，師暠常欲為希廣死。〔為，於偽翻。〕及朱進忠與蠻兵合七千餘人至長沙，營於江西，〔湘江之西。〕師暠登城望之，言於希廣曰：「朗人驟勝而驕，雜以蠻兵，攻之易破也。願假臣步卒三千，自巴溪渡江，出嶽麓之後，至水西，令許可瓊以戰艦渡江，腹背合擊，必破之。前軍敗，則其大軍自不敢輕進矣。」希廣將從之。時馬希萼已遣間使以厚利啖許可瓊，〔間，古莧翻。啖，吐濫翻。〕許分湖南而治，可瓊有貳心，乃謂希廣曰：「師暠與梅山諸蠻皆族類，安可信也！可瓊世為楚將，〔許可瓊，德勳之子，故自言爾。〕必不負大王，希萼竟何能為！」希廣乃止。
希萼尋以戰艦四百餘艘泊江西。希廣命諸將皆受可瓊節度，日賜可瓊銀五百兩，希廣屢造其營計事。〔造，七到翻。〕可瓊常閉壘，不使士卒知朗軍進退，希廣歎曰：「真將軍也，吾何憂哉！」〔臨亂之君，賢其臣，斯言信矣。〕可瓊或夜乘單舸詐稱巡江，與希萼會水西，約為內應。〔舸，苦我翻。〕一旦，彭師暠見可瓊，瞋目叱之〔瞋，昌真翻。〕拂衣入見希廣曰：「可瓊將叛國，人皆知之，請速除之，無貽後患。」希廣曰：「可瓊，許侍中之子，豈有是邪！」〔楚加許德勳侍中，故希廣稱之。〕師暠退，歎曰：「王仁而不斷，〔斷，丁亂翻。〕敗亡可翹足俟也！」
潭州大雪，平地四尺，潭、朗兩軍久不得戰。希廣信巫覡及僧語，塑鬼於江上，〔覡，刑狄翻。塑，桑故翻。搏埴為神鬼之形曰塑。〕舉手以卻朗兵，又作大像於高樓，手指水西，怒目視之，〔怒，奴古翻。〕命眾僧日夜誦經，希廣自衣僧服膜拜求福。〔衣，於既翻；下暉衣同。膜，莫乎翻。〕
甲辰，朗州步軍指揮使武陵何敬真等〔考異曰：湖湘故事作「何景真」。俴從十國紀年。〕以蠻兵三千陳於楊柳橋，敬真望韓禮營旌旌旗紛錯，先是希廣命韓禮營幹楊柳橋。〔紛，亂也。錯，雜也。陳，讀曰陣。〕曰：「彼眾已懼，擊之易破也。」朗人春暉衣潭卒之服潛人禮寨，手劍擊禮，不中，〔手，式又翻。中，竹仲翻。〕軍中敬擾；敬真等乘其亂擊之，禮軍不潰，禮被創走，至家而卒。〔創，初良翻。〕於是朗兵水陸急攻長沙，步軍指揮使吳宏，小門使楊滌相謂曰：「以死報國，此其時矣！」各引兵出戰。宏出清泰門，戰大利；滌出長樂，戰自辰至午，朗兵小卻；〔「長樂」之下當有「門」字。〕許可瓊、劉彥桊按兵不救。滌士卒飢疲，退就食；彭師暠戰於城東北隅。蠻兵自城東縱火，城上人招許可瓊軍使救城，可瓊舉全軍降希萼，長沙遂陷。朗兵及蠻兵不掠三日，殺吏民，焚廬舍，自武穆王以來所營宮室，皆為灰燼，〔楚王馬殷，諡武穆。〕所積寶貨，皆人蠻落。李彥溫望見城中火起，自駝口引兵救之， 朗人已據城拒戰。彥溫攻清泰門，不克，與劉彥桊各將千餘人奉文昭王及希廣諸子趣袁州，遂奔唐。〔楚王希範，諡文昭。九域志：潭州東南至袁州六百三十四里。 趣，工喻翻。〕張暉降於希萼。〔張暉是自益陽遁歸長沙，長沙既陷，遂降於希萼。〕左司馬希崇帥將吏詣希萼勸進。〔馬希崇通希萼事始二百八十七卷天福十二 年。帥，讀曰率。〕吳宏戰血滿袖，見希萼曰：「不幸為許可瓊所誤，今日死愧先王矣！」彭師暠投槊於地，大呼請死。〔呼，火故翻。〕希萼歎曰：「鐵石人也！」皆不殺。
乙巳，希崇迎希萼人府視事，閉城，分捕希廣及掌書記李弘皋、弟弘節、都軍判官唐昭胤及鄧懿文、楊滌等，皆獲之。希萼謂希廣曰：「承父兄之業，豈無長奴乎﹖」希廣曰：「將吏見推，朝廷見命正。」希萼皆囚之。〔卒如張少敵、拓跋恆之言。〕丙午，希萼命內外巡檢侍衛指揮使劉賓禁止焚掠。
丁未，希萼自稱天策上將軍、武安，武平，靜江，寧遠等軍節度使、〔馬氏舊有此四鎮之地，是時寧遠巡屬已屬南漢。〕楚王。〔此皆父兄官爵，希萼未稟命於中國而幡稱之。〕以希崇為節度副使、判軍府事；〔為希崇殺希萼張本。〕湖南要職，悉以朗人為之。臠食李弘皋、弘節、唐昭胤、楊滌，斬鄧懿文於市。戊甲，希萼謂將吏曰：「希廣懦夫，為左右所制耳，五欲生之，可乎﹖」諸將皆不對。朱進忠當為希廣所笞，對曰：「大王三年血戰，始得長沙，〔天福十二年，希萼、希廣始爭國，次年交兵，至是三年矣。〕一國大容二主，他日必悔心。」戊甲，賜希廣死。希廣臨刊，猶誦佛書；彭師暠葬之於瀏陽門外。〔瀏陽門，潭州城東門。瀏，音劉。〕
53武寧節度使贇留右都押牙鞏延美、元從都教練使楊溫守徐州，〔為二人以徐州拒周張本。「鞏延美」，據下卷及歐史當作「鞏廷美」。鞏，以吧為姓，周有卿士鞏簡公，晉有大夫鞏朔。從，才用翻。〕與馮道等西來，〔自彭城而西來大梁。〕在道使衛，皆如王者，左右呼萬歲。郭威至滑州，留數日。贇遣使忍勞諸將，〔勞，力到翻。〕受命之際，相顧不拜，私相謂曰：「我輩屠陷京城，其罷大矣；若劉氏復立，我輩尚有種乎！」〔種，章勇翻。〕己酉，威聞之，即引兵行，趣澶州。〔趣，七喻翻。〕辛亥，遣蘇禹珪如宋州迎嗣君。
54楚王希萼以子光贊為武平留後，以何敬真為朗州牙內都指揮使，將兵戍之。希萼召拓跋恆，欲用之，恆稱疾不起。〔自希廣之立，拓跋恆已杜門矣，事見二百八十七卷天福十二年。〕
55壬子，郭威渡河，館於澶州。〔館，古玩翻。澶，時連翻。〕癸丑旦，將發，將士數千人忽大譟，威命閉門，將士踰垣登屋而入曰：「天子須侍中自為之，將士已與劉氏為仇，不可立也！」或裂黃旗以被威體，〔被，皮義翻。〕共扶抱之，呼萬歲震地，因擁威南行。威乃上太后牋，請奉宗【章：十二行本「宗」上有「漢」字；乙十一行本同。】廟，事太后為母。丙辰，至韋城，〔隋分白馬置韋縣，治章氏國城。屬滑州。九域志：在州東南五十里。丁度曰：章城縣，古豕韋國也。上，時掌翻。〕下書撫諭大梁士民，以昨離河上，在道秋毫不犯，勿有憂疑。〔死京城士民忝前者剽掠之福，奔迸四出，故撫安之。離，力智翻。〕戊午，威至七里店，竇貞固帥百官出迎拜竭，因勸進。威營於皋門村。〔皋門村，蓋在皋門之外。按大梁城無阜門。詩大雅綿之篇曰：乃立皋門，皋門有伉。毛氏傳曰：王之郭門曰皋門。鄭氏箋曰：諸侯之宮，外門曰皋門，廟門曰應門，內有路門。天子之宮，加之庫、雉。至禮記明堂位記周賜魯公以天子之制，其言曰：庫門，天子皋門；雉門，天子應門。鄭註又云：天子五門，皋、庫、雉、應、路。魯有庫、雉、路，則諸侯三門歟﹖詳而味之，詩箋、記註，微有不同。而五代之時，汴城之外所謂皋門村，蓋以郭門之外有村，遂呼曰皋門村，合於毛氏詩傳。皋門村屬開封縣。薜史雲：王澶葬於開封縣之皋門原，以是知之。〕
武寧節使贇已至宋州，王峻、王殷聞澶州軍變，遣侍衛馬軍都指揮使郭崇威將七百騎往拒之，又遣前申州刺史馬鐸將兵詣許州巡檢。崇威忽至宋州，陳於府門外，贇大驚，闔門登樓詰之。〔詣許州巡檢，備劉信也。汴京至宋州三百八十五里耳，贇不意其至，故驚而詰之。詰，去吉翻。〕對曰：「澶州軍變，郭公慮陛下未察，故遣崇威來宿衛，無他也。」贇召崇威，崇威不敢進。馮道出「澶州軍變，郭公慮陛下未察，故遣崇威來宿衛，無他也。」贇召崇威，崇威不敢進。馮道出與崇威語，〔先是使馮道迎贇，故道在贇所。〕崇威乃登樓，贇執崇威手而泣。崇威以郭威意安諭之。
少頃，崇威出，時護聖指揮使張令超帥部兵為贇宿衛，〔按薜史，護聖，漢侍衛馬軍也。帥，讀曰率；下同。〕徐州判官董裔說贇曰：〔說，式芮翻。〕「觀崇威視瞻舉措，必有異謀。道路皆言郭威已為帝，而陛下深入不止，禍其至哉！請急召張令超，諭以禍福，使夜以兵劫崇威，奪其兵。明日，掠睢陽金帛，募士卒，北走晉陽。〔宋州，睢陽郡。贇父崇鎮晉陽。睢，音雖。走，音奏。〕彼新定京邑，未暇追我，此策之上也！」贇猶豫未決。是夕，崇威密譒令超，令超帥眾歸之。〔誘，音酉。〕贇大懼。
郭威遺贇書，雲為諸軍所迫；召馮道先歸，留趙上交、王度奉侍。道辭行，贇曰：「寡人此來所恃者，以公三十年舊相，故無疑耳。〔馮道，唐明宗天成二年為相，至是二十四年。曰三十年，舉成數也。遺，於季翻。〕今崇威奪吾衛兵，事危矣，公何以為計﹖」道默然。〔無以答贇，故默。馮道自謂癡頑老子，良不妄也。〕客將賈貞數日道，欲殺之。〔將，即亮翻。數，所角翻。〕贇曰：「汝輩勿草草，此無預馮公事。」〔契目主入汴，責劉繼動，繼勳歸罪於道，道幾死矣。宋州之事，使劉贇從賈貞之意，道亦必死矣。而契丹主謂道非多事者，劉贇謂無預馮公事，豈非以其在位素懷沖澹，與物無競，人皆敬其名德而然邪！道之全身，固為得矣，有國者焉用彼相哉！然自後唐同光以來，樞密使任事，丞相取充位而已。責人斯無難，惟受責俾如流；以此而言，道未肯受責也。〕崇威遷贇於外館，殺其腹心董裔、賈貞等數人。
己未，太后詰，廢贇為湘陰公。
馬鐸引兵入許州，劉信惶惑自殺。
庚申，太后誥，以侍中監國。〔太后兩詰，皆郭威之志也。侍中，稱郭威官。〕百官藩鎮相繼上表勸進。壬戌夜，監國營有步兵將校醉，揚言曏者澶州騎兵扶立，今步兵遺欲扶立，監國斬之。
56南漢主以宮人盧瓊仙、黃瓊芝為女侍中，朝服冠帶，參決政事。〔朝，直遙翻。〕宗室勳舊，誅刃殆盡，惟宦官林延遇等用事。〔史言南漢終以宦官、女寵亡國，而南漢主所以能終其世者，以僻處海隅，而中國未有真主耳。〕
