△卷第一百五十九
梁紀十五〔起旃蒙赤奮若（乙丑），盡柔兆攝提格（丙寅），凡二年。〕
高祖武皇帝十五
大同十一年（乙丑、五四五）
1春，正月，丙申，東魏遣兼散騎常侍李獎來聘。〔散，悉亶翻。騎，奇寄翻。〕
2東魏儀同爾朱文暢與丞相司馬任冑、都督鄭仲禮等，謀因正月望夜觀打簇戲作亂，〔北史曰：魏氏舊俗，以正月十五夜為打簇戲，能中者即時賞帛。按魏書，孝靜天平四年，春，正月，禁打簇相偷戲。蓋此禁尋弛也。任，音壬。〕殺丞相歡，奉文暢為主；事泄，皆死。文暢，榮之子也；其姊，敬宗之後，及仲禮姊大車，皆為歡妾，有寵，故其兄弟皆不坐。
歡上書言：「幷州，軍器所聚，動須女功，請置宮以處配沒之口；〔處，昌呂翻。〕又納吐谷渾之女以招懷之。」〔吐谷渾國於西魏西南，高歡越境納其女以招懷之，蓋欲借其力以侵擾西魏。吐，從暾入聲。谷，音谷。〕丁未，置晉陽宮。二月，庚申，東魏主納吐谷渾可汗從妹為容華。〔容華，前漢內職舊號。可，從刊入聲。汗，音寒。從，才用翻。〕
3魏丞相泰遣酒泉胡安諾槃陀始通使於突厥。突厥本西方小國，姓阿史那氏，世居金山之陽，為柔然鐵王。〔使，疏吏翻；下同。李延壽曰：突厥，其先居西海之右，獨為部落，蓋匈奴之別種也，姓阿史那氏。後為鄰國所破，盡滅其族。有一兒，年且十歲，兵人見其小，不忍殺之，乃刖足斷臂棄澤中，有牝狼以肉飼之；及長，與狼交合，遂有孕焉。彼王聞此兒尚在，復遣殺之。使者見在狼側，並欲殺狼。於時若有神物投狼於西海之東，落高昌國西北山；狼匿其中，遂生十男。男長，外託妻孕。其後各為一姓；阿史那其一也，最賢，遂為君長。故牙門建狼頭纛，示不忘本也。或雲：突厥本平涼雜胡，姓阿史那氏。魏太武滅沮渠氏，阿史那以五百家奔柔然。世居金山之陽，為柔然鐵工。金山形似兜鍪，借〔俗﹖〕號兜鍪突厥，突厥因以為號。又曰：突厥之先出於索國，在匈奴之北。其部落大人曰阿謗步；兄弟七十人，其一曰伊質泥師都，狼所生也。此說雖殊，終狼種也。程大昌曰：金山，形如兜鍪。其俗謂兜鍪為突厥，因以為號。厥，九勿翻。〕至其酋長土門，始強大，〔酋，慈秋翻。長，知兩翻。〕頗侵魏西邊。安諾槃陀至，其國人皆喜曰：〔「其國」之下當更有「國」字，屬下句。〕「大國使者至，吾國其將興矣。」
4三月，乙未，東魏丞相勸入朝於鄴，百姓迎於紫陌。〔朝，宜遙翻。鄴都記：紫陌在鄴城西北五百。〕歡握崔暹手而勞之曰：「往日朝廷豈無法官，莫肯舉劾。〔勞，力到翻。劾，戶概翻，又戶得翻。〕中尉盡心徇國，不避豪強，遂使遠邇肅清。衝鋒陷陣。大有其人；〔陳，讀曰陣。〕當官正色，今始見之。〔言聞之古人有當官色者，今始見崔暹也。〕富貴乃中尉自取，高歡父子無以相報。」賜暹良馬。暹拜，馬驚走，歡親擁之，授以轡。東魏主宴於華林園，〔鄴都倣京洛之制，亦有華林園。〕使歡擇朝廷公直者勸之酒；歡降階跪曰：「唯暹一人可勸，並請以臣所射賜物千段賜之。〔時於華林園宴射，賜歡物千段。歡請回以賜暹。〕高澄退，謂暹曰：「我尚畏羨，何況餘人！」
然暹中懷頗挾巧詐。初，魏高陽王斌有庶妹玉儀，不為其家所齒，為孫騰妓，〔斌，音彬。妓，渠綺翻。〕騰又棄之；高澄遇諸塗，悅而納之，遂有殊寵，〔白居易詩云：天下無正色，悅目即為姝。誠有是事。蓋玉儀所乏者非色，必妖媚善蠱惑，故所如眾女謠諑而不見容。〕封琅邪公主。澄謂崔季舒曰：「崔暹必造直諫，〔造，如字，作也。〕我亦有以待之。及暹諮事，澄不復假以顏色。〔復，扶又翻。〕居三日，暹懷刺墜之於前。〔續世說：古者未有紙，削竹木以書姓名，謂之刺。後以紙書，謂之名紙。唐李德裕貴盛，人務加禮，改具銜候起居之狀，謂之門狀。〕澄問：「何用此為﹖」暹悚然曰：「未得通公主。」澄大悅，把暹臂，入見之。季舒語人曰：〔語，牛倨翻。〕「崔暹常忿吾佞，在大將軍前，每言叔父可殺；及其自作，乃過於吾。」
5夏，五月，甲辰，東魏大赦。
6魏王盟卒。〔九月，魏以王盟為太傅。〕
7晉氏以來，文章競為浮華，魏丞相泰欲革其弊。六月，丁巳，魏主饗太廟。泰命大行臺度支尚書、領著作蘇綽〔度，徒洛翻。〕作大誥，宣示羣臣，戒以政事；仍命「自今文章皆依此體。」〔宇文泰令蘇綽倣周書作大誥，今其文尚在。使當時文章皆依此體，亦非所以崇雅黜浮也。〕
8上遣交州刺史楊瞟討李賁，〔瞟，匹妙翻。〕以陳霸先為司馬命定州刺史蕭勃會瞟於西江。〔五代志：鬱林郡，梁置定州。〕勃知軍士憚遠役，因詭說留瞟。〔說，式芮翻。〕瞟集諸將問計，霸先曰：「交趾叛換，罪由宗室，〔謂李賁之叛，由武林侯諮也。事見上卷七年。〕遂使溷亂數州，逋誅累歲。定州欲安目前，不顧大計；節下奉辭伐罪，當死生以之，豈可逗橈不進，長寇沮眾也！」〔橈，奴教翻。長，知兩翻。沮，在呂翻。〕遂勒兵先發。瞟以霸先為前鋒。至交州，〔考異曰：典略作「十二月癸丑至交州」，姚思廉陳書帝紀在六月，今從之。〕賁帥眾三萬拒之， 〔帥，讀曰率。〕敗於朱鳶，〔朱鳶縣，自漢以來屬交趾郡。五代志：朱鳶縣舊置武平郡。鳶，音緣。〕又敗於蘇歷江口，賁奔嘉寧城，〔沈約志：吳孫瞟建衡三 年，分交趾亡新興郡，並立嘉寧縣；晉武帝太康三年，更郡曰新昌。五代志：交趾郡臺寧縣，舊置興州新昌郡，隋改曰峯州。〕諸軍圍之。勃，昺之子也。〔吳平侯昺，帝從父弟也。昺，音丙。〕
9魏與柔然頭兵可汗謀連兵伐東魏，丞相歡患之，遣行臺郎中杜弼使於柔然，為世子澄求婚。〔使，疏吏翻。為，於偽翻。〕頭兵曰：「高王自娶則可。」歡猶豫未決。婁妃曰：「國家大計，願勿疑也。」世子澄、尉景亦勸之。歡乃遣鎮南將軍慕容儼往聘之，號曰蠕蠕公主。〔魏明元帝命柔然曰蠕蠕，謂其蠕動無知識也。阿那緕封蠕蠕王，雖曰以為國號，猶鄙賤之也。至高歡納其女，號曰蠕蠕公主，則徑以為國號，不復以為鄙賤矣。蠕，人兗翻。〕秋，八月，歡親迎於下館。〔據北史彭城太妃傳，下館，當在木井北。宋白曰：木井城，今幷州陽曲縣理。又曰：代州即古陰館城，有上館、下館。〕公主至，婁妃避正室以處之；歡跪而拜謝，〔婁妃，歡微時之妻，正室也。處，昌呂翻。〕妃曰：「彼將覺之，願絕勿顧。」〔史言婁妃為國家計，有趙姬使叔隗為內子而己下之之意。〕頭兵使其弟禿突佳來送女，且報聘；〔或雲「作聘」。〕【章：胡註「或雲作聘」。十二行本作「娉」；乙十一行本同；疑元刻本作「娉」，胡刻改誤。】仍戒曰：「待見外孫乃歸。」公主性嚴毅，終身不肯華言。歡嘗病，不得往，禿突佳怨恚，〔恚，於避翻。〕歡輿疾就之。
10冬，十月，乙未，詔有罪者復聽入贖。〔天監三年，除贖罪科，見一百四十五卷。復，扶又翻。〕
11東魏遣中書舍人尉瑾來聘。
12乙未，東魏丞相歡請釋邙山俘囚桎梏，配以民間寡婦。〔此邙山之捷所獲西魏之兵也。捷事見上卷九年。桎，之日翻。梏，古沃翻。〕
13十二月，東魏以侯景為司徒，中書令韓軌為司空；戊子，以孫騰錄尚書事。
14魏築圜丘於城南。〔長安城南也。〕
15散騎常侍賀琛啟陳四事：其一，以為「今北邊稽服，〔稽，音啟。謂東魏通和也。〕正是生聚教訓之時，〔用伍子胥「越十年生聚，十年教訓」之言。〕而天下戶口減落，關外彌甚。〔謂淮、汝、潼、泗新復州郡在邊關之外者。〕郡不堪州之控總，縣不堪郡之裒削，〔裒，薄侯翻。〕更相呼擾，〔更，工衡翻。〕惟事徵斂，〔斂，力贍翻。〕民不堪命，各務流移，此豈非牧守之過歟！〔守，式又翻；下同。〕東境戶口空虛，〔東境，謂三吳之地。〕皆由使命繁數，〔使，疏吏翻；下同。數，所角翻。〕窮幽極遠，無不皆至，每有一使，所屬搔擾；駑困守宰，則拱手聽其漁獵，桀黠長吏，又因之重為貪殘，〔黠，下八翻。長，知兩翻。重，直用翻。〕縱有廉平，郡猶掣肘。如此，雖年降復業之詔，屢下蠲賦之恩，而民不得反其居也。」其二，以為「今天下【章：十二行本「下」下有「守宰」二字；乙十一行本同；孔本同；張校同。】所以貪殘，良由風俗侈靡使之然也。今之燕喜，〔詩魯頌曰：魯侯燕喜。鄭氐箋雲：燕，飲也。〕相競誇豪，積果如丘陵，列餚同綺繡，露臺之產，不周一燕之資，〔露臺之產，謂百金也。露臺事見十五卷漢文帝後七年。〕而賓主之間，裁取滿腹，未及下堂，已同臭腐。又，畜妓之夫，無有等秩，〔畜，籲玉翻。妓，渠綺翻。〕為吏牧民者，致貲巨億，〔巨億者，憶億也。〕罷歸之日，不支數年，率皆盡於燕飲之物，歌謠之具。所費事等丘山，為歡止在俄頃，乃更追恨向所取之少；〔少，詩沼翻。〕如復傅翼，增其搏噬，〔復，扶又翻。傅，讀曰附。言罷官家食之人，復出為官，猶不能奮飛之鳥，復傅之羽翼也。〕一何悖哉！〔悖，蒲內翻；下同。〕其餘淫侈，著之凡百，〔言時人凡百所為，皆事淫侈也。〕習以成俗，日見滋甚，欲使人守廉白，安可得邪！誠宜嚴為禁制，道以節儉，〔道，讀曰導。〕糾奏浮華，變其耳目。夫失節之嗟，亦民所自患，正恥不能及羣，故勉強而為之；〔易曰：不節若，則嗟若，無咎。象曰：不節之嗟，又誰咎也！琛引用之以發己意，此論誠切中人情。強，其兩翻。〕苟以純素為先，足正彫流之弊矣。」其三，以為「陛下憂念四海，不憚勤勞，至於百司，莫不奏事。但斗筲之人，既得伏奏帷扆，〔扆，於豈翻。〕便欲詭競求進，不論國之大體，心存明恕；惟務吹毛求疵，擘肌分裏，〔吹毛以求其疵瘢，擘肌以分其肉理；言其苟細。〕以深刻為能，以繩逐為務。〔繩逐者，繩糾其過失而斥逐之也。〕跡雖似於奉公，事更成其威福，犯罪者多，巧避滋甚，長弊增姦，寔由於此。〔長，知兩翻。古寔、實同。〕誠願責其公平之效，黜其讒慝之心，則下安上謐，無徼悻之患矣。」〔徼，堅堯翻。〕其四，以為「今天下無事，而猶日不暇給，宜省事、息費，事省則民養，費息則財聚。應內省職掌各檢所部：凡京師治、署、邸、肆及國容、戎備，〔治，理事之所。署，舍止之所。邸，諸王列第及諸郡朝宿之區。肆，市列也。國容，禮樂、車服、旗章也。戎備，用兵之器備也。〕四方屯、傳、邸治，〔屯，軍屯也。傳，驛傳也。傳，張戀翻。〕有所宜除，除之，有所宜減，減之；興造有非急者，徵求有可緩者，皆宜停省，以息費休民。故畜其財者，所以大用之也；養其民者，所以大役之也。若言小事不足害財，則終年不息矣；以小役不足妨民，則終年不止矣。〔此亦確論也。如此，則難可以語富強而圖遠大矣。〕」
啟奏，上大怒，召主書於前，口授敕書以責琛。〔蕭子顯曰：自齊建武以來，詔命不關中書，專出舍人省。四省，謂之四戶。其下有主書令史，舊用武官，末改文吏，人數無員，莫非左右要密。〕大指以為：「朕有天下四十餘年，公車讜言，日關聽覽，〔讜，多曩翻。讜言，善言也，直言也。〕所陳之事，與卿不異，每苦倥梘，〔倥，康董翻。梘，作孔翻。倥梘，困苦也，不暇給也。〕更增惛惑。卿灴宜自同闒茸，〔闒，吐盍翻。傇，而隴翻。闒茸，不肖也，劣也。〕止取名字，宣之行路，言『我能上事，恨朝廷之不 用。』何不分別顯言：某刺史橫暴，〔上，時掌翻。別，彼列翻。橫，戶孟翻。〕某太守貪殘，〔守，式又翻。〕尚書、蘭臺某人姦猾，使者漁獵，並何姓名﹖ 〔使，疏吏翻。〕取與者誰﹖明言其事，得以誅黜，更擇材良。又，士民飲食過差，若加嚴禁，密房曲屋，云何可知﹖儻家家搜檢，恐益增苛擾。若指朝廷，我無此 事。昔之牲牢，久不宰殺，〔周禮：王膳用六牲，謂馬、牛、羊、豕、犬、雞也。又曰：王曰一舉，鼎十有二。註曰：殺牲盛饌曰舉；鼎十有二，牢鼎九、陪鼎三。帝事佛，乃不宰殺。〕朝中會同，菜蔬而已；若復減此，必有蟋蟀之譏。〔詩唐蟋蟀，刺晉僖公儉不中禮。朝，直遙翻。復，扶又翻。〕若以為功德事者，〔帝以供佛、供僧，設無遮、無礙會為功德事。〕皆是園中之物，變一瓜為數十種，〔種，章勇翻。〕治一菜為數十味；〔治，直之翻；下同。〕以變故多，何損於事！我自非公宴，不食國家之食，多歷年所；乃至宮人，亦不食國家之食。〔帝奄有東南，凡其所食，自其身以及六宮，不由佛營，不由神造，又不由西天竺國來，有不出於東南民力者乎﹖惟不出於公賦，遂以為不食國家之食。誠如此，則國家者果誰之國家邪！〕凡所營造，不關材官及以國匠，〔此自文其營造塔寺之過耳。材官將軍，屬少府卿。國匠者，官給其俸廩以供國家之用者。大匠卿，掌土木之工。〕皆資僱藉以成其事。勇怯不同，貪廉各用，亦非朝廷為之傅翼。〔為，於偽翻。傅，讀曰附。〕卿以朝廷為悖，乃自甘之，當思致悖所以！〔悖，蒲妹翻。〕卿雲『宜導之以節儉』，朕絕房室三十餘年，至於居處不過一牀之地，雕飾之物不入於官；受生不飲酒，不好音聲，所以朝中曲宴，未嘗奏樂，此羣賢之所見也。朕三更出治事，隨事多少，事少午前得竟，〔孔穎達曰：雜比曰音，單出曰聲。竟，畢其事也。處，昌呂翻。好，呼到翻。更，工衡翻。朝，直遙翻。少，詩沼翻。〕事多日昃方食，日常一食，若晝若夜；昔要腹過於十圍，〔要，讀曰腰。〕今之瘦削纔二尺餘，舊帶猶存，非為妄說。為誰為之﹖救物故也。〔為誰之為，於偽翻；下手為同。〕卿又曰『百司莫不奏事，詭競求進』，今不使外人呈事，誰屍其任！〔屍，主也。〕專委之人，云何可得﹖古人云：『專聽生姦，獨任成亂，』〔漢鄒陽之言。〕二世之委趙高，元后之付王莽，〔趙高事見秦紀，王莽事見漢紀。〕呼鹿為馬，又可法歟﹖卿雲『吹毛求疵』，復是何人﹖『擘肌分理』，復是何事﹖〔復，扶又翻；下當復、復見、敢復同。〕治、署、邸、肆等，何者宜除﹖何者宜減﹖何處興造非急﹖何處徵求可緩﹖各出其事，具以奏聞！富國強兵之術，息民省役之宜，並宜具列！若不具列，則是欺罔朝廷。倚【章：十二行本「倚」作「佇」；乙十一行本同；孔本同。】聞重奏，〔倚，側也。側者，傾待之義，如側耳、側身、側席之類。重，直龍。〕當復省覽，付之尚書，班下海內，〔省，悉景翻。下，遐嫁翻。〕庶惟新之美，復見今日。」琛但謝過而已，不敢復言。
上為人孝慈恭儉，博學能文，陰陽、卜筮、騎射、聲律、草隸、圍碁無不精妙。〔騎，奇寄翻。〕勤於政務，冬月四更竟，〔夜分五更，每更至五點而竟。〕即起視事，執筆觸寒，手為皴 裂。〔皴，七倫翻，皮細起也。〕自天監中用釋氏法，長齋斷魚肉，〔斷，音短。〕日止一食，惟菜羹、糲飯而已，〔糲，盧達翻。糲者，粗而不鑿也。〕或遇事 繁，百移中則嗽口以過。〔日移中，日過中也。「嗽」，當作「漱」，滌口也，音先奏翻。過，謂度日也。〕身衣布衣，木鼦皁帳，〔木綿，江南多有之，以春二三月之晦下子種之。既生，須一月三薅其四旁；失時不薅，則為草所荒穢，輒萎死。入夏漸茂，至秋生黃花結實。及熟時，其皮四裂，其中綻出如綿。土人以鐵鋌碾去其核，取如綿者，以竹為小弓，長尺四五寸許，牽弦以彈鼦，令其勻細。卷為小筩，就車紡之，自然抽緒，如繅絲狀，不勞紉緝，織以為布。自閩、廣來者，尤為麗密。方勺曰：閩、廣多種木綿，樹高七八尺，葉如柞，結實如大菱而色青，秋深即開露，白編茸然。土人摘取，去殼，以鐵扙捍盡黑子，徐以小了彈令紛起，然後紡績為布，名曰吉貝；今所貨木綿，特其細緊者耳。當以花多為勝，橫數之得百二十花，此最上品。海南蠻人織為巾，上出細字雜花卉，尤工巧，即古所謂白疊巾。身衣，於既翻。〕一冠三載，一衾二年，〔載，子亥翻，亦年也。〕後宮貴妃以下，衣不曳地。性不飲酒，非宗廟祭祀、大饗宴及諸法事，未嘗作樂。〔法事，謂奉佛為梵 唄。〕雖居暗室，恆理衣冠小坐，盛暑未嘗褰袒，〔小坐，宮中便坐也。恆，戶登翻。坐，徂臥翻。〕對內豎小臣，如遇大賓。然優假士人太過，牧守多浸漁百姓， 使者幹擾郡縣。又好親任小人，〔守，式又翻。使，疏吏翻。好，呼到翻。〕頗傷苛察；多造塔廟，公私費損。江南久安，風俗奢靡，故琛啟及之。上惡其觸實，〔惡，烏路翻。〕故怒。
臣光曰：梁高祖之不終也，宜哉！夫人君聽納之失，在於叢脞；〔孔安國曰：叢脞，細碎無大略。馬融曰：叢，總也。脞，小也。陸德明曰：脞，倉果翻；徐音鎖。〕人臣獻替之病，在於煩碎。是以明主守要道以御萬機之本，忠臣陳大體以格君心之非，故身不勞而收功遠，言至約而為益大也。觀夫賀琛之諫未【章：十二行本「未」上有「亦」字；乙十一行本同；孔本同。】至於切直，而高祖已赫然震怒，護其所短，矜其所長；詰貪暴之主名，〔詰，去吉翻。〕問勞費之條目，困以難對之狀，責以必窮之辭。自以蔬食之儉為盛德，日昃之勤為至治，〔昃，阻力翻。治，直吏翻。〕君道已備，無復可加，〔復，扶又翻。〕羣臣箴規，舉不足聽。如此，則自餘切直之言過於琛者，誰敢進哉！由是姦佞居前而不見，〔謂朱異、周石珍輩也。〕大謀顛錯而不知，〔謂納侯景，復與東魏和也。〕名辱身危，覆邦絕祀，為千古所閔笑，豈不哀哉！
16上敦尚文雅，疏簡刑法，自公卿大臣，鹹不以鞫獄為意。姦吏招權弄法，貨賂成市，枉濫者多。大率二歲刑已上歲至五千人；徒居作者具五任，〔任，謂其人巧力所任也。五任，謂任攻木者則役之攻木，任攻金者則役之攻金，任攻皮者則役之攻皮，任設色者則役之設色，任摶埴者則役之摶埴。任，音壬。〕其無任者著升械；〔魏武帝定甲子科，犯釱左右趾者，易以升械；是時乏鐵，故易以木焉。著，陟略翻。〕若疾病，權解之， 是後囚徒或有優、劇。〔言囚徒有力足以行賂者，則守吏詭言疾病，權解其械而得優寬。其無力以賂吏者，則雖實罹疾病，亦不得解械，更增苦劇也。〕時王侯子 弟，多驕淫不法。上年老，厭於萬幾。〔幾，居希翻。〕又專精佛戒，每斷重罪，則終日不懌；〔梁武帝斷重罪則終日不懌，此好生惡殺之意也。夷考帝之終身，自襄陽舉兵以至下建康，猶曰事關家國，伐罪救民。洛口之敗，洛口之敗，死者凡幾何人﹖俘山之役，死者凡幾何人﹖寒山之敗，死者又幾何人﹖其間爭城以戰，殺人盈城，爭地以戰，殺人盈野，南北之人交相為死者，不可以數計也。至於侯景之亂，東極吳、會，西抵江、郢，死於兵、死於饑者，自典午南渡之後，未始見也。驅無辜之人而就死地，不惟儒道之所不許，乃佛教之罪人；而斷一重罪乃終日不懌，吾誰欺，欺天乎！斷，丁亂翻。〕或謀反逆，事覺，亦泣而宥之。〔如臨賀王正德父子是也。〕由是王侯益橫，〔橫，戶孟翻。〕或白晝殺人於都街，或暮夜公行剽劫，〔剽，匹妙翻。〕有罪亡命者，匿於王家，有司不敢搜捕。上深知其弊，溺於慈愛，不能禁也。
17魏，東陽王榮為瓜州刺史，〔五代志：敦煌郡，舊置瓜州。〕與其伲鄧彥偕行。榮卒，瓜州首望表榮子康為刺史，〔各州之大姓，是為望族。首望者，又一州望族之首。〕彥殺康而奪其位；魏不能討，因以彥為刺史，屢徵不至，又南通吐谷渾。〔吐谷渾立國在敦煌之南，隔大河。吐，從暾入聲。谷，音浴。〕丞相泰以道遠難於動眾，欲以計取之，以給事黃門侍郎申徽為河西大使，密令圖彥。
徽以五十騎行，既至，止於賓館；彥見徽單使，〔兵從不多，故曰單使。文選李陵答蘇武書所謂「單車之使」者也。使，疏吏翻。騎，奇寄翻。〕不以為疑。徽遣人微勸彥歸朝，〔朝，直遙翻。〕彥不從；徽又使贊成其留計；〔贊其留敦煌之計。〕彥信之，遂來至館。徽先與州主簿敦煌令狐整等密謀，〔令狐整，瓜州之望也。姓譜：令狐本自畢萬之後晉大夫令狐文子，即魏顆也。敦，徒門翻。令，音零。〕執彥於坐，〔坐，徂臥翻。〕責而縛之；因宣詔慰諭吏民，且雲「大軍續至」，城中無敢動者，〔鄧彥久在瓜州，豈無黨與﹖威之以大軍繼至，故懼而不敢動。〕遂送彥於長安。泰以徽為都官尚書。
中大同元年（丙寅、五四六）是年夏四月，方改元為中大同〕
1春，正月，癸丑，楊瞟等克嘉寧城，〔瞟，匹妙翻。考異曰：典略作「乙未」。今從梁帝紀。〕李賁奔新昌獠中，諸軍頓於江口。〔江口，即蘇歷江入海之口。獠，魯皓翻。〕
2二月，魏以義州刺史史寧〔先是東、西魏爭義州，史寧先入城據之，西魏因以為刺史。〕為涼州刺史；前刺史宇文仲和據州，不受代，瓜州民張保殺刺史成慶以應之，晉昌民呂興殺太守郭肆，以郡應保。〔劉昫唐志：瓜州晉昌縣，漢敦煌郡之寘安縣，舊置晉昌郡及寘安縣，因改晉昌為永興；隋改為瓜州，改寘安為常樂；武德七年，復為晉昌。唐又有常樂縣，則漢之廣至縣地也。又按五代志，瓜州常樂縣，後魏置常樂郡，後周併涼興、廣至、寘安、閏泉合為涼興縣；隋廢郡，改縣為常樂。參而考之，則晉昌郡當置於隋常樂縣界。〕丞相泰遣太子太保獨狐信、開府儀同三司怡峯與史寧討之。
3三月，乙巳，大赦。
4庚戌，上幸同泰寺，遂停寺省，〔同泰寺有便省。〕講三慧經。〔考異曰：典略雲：癸卯，詔「以今月八日於同泰寺設無遮大會，捨朕身及以宮人並所王境土供養三寶。」四月，丙戌，公卿以錢二億萬奉贖。按韓愈佛骨表雲，「三度捨身為寺家奴，」若並此則四矣。今從梁書。〕夏，四月，丙戌，解講，大赦，改元。是夜，同泰寺浮圖災，上曰：「此魔也，宜廣為法事。」羣臣皆稱善。乃下詔曰：「道高魔盛，行善鄣生，〔魔，鬼魔。鄣，鄣礙。魔，眉波翻。行，下孟翻。〕當窮茲土木，倍增往日。」遂起十二層浮圖；將成，值侯景亂而止。
5魏史寧曉諭涼州吏民，率皆歸附，獨宇文仲和據城不下。五月，獨孤信使諸將夜攻其東北，自帥壯士襲其西南，遲明，克之，〔將，即亮翻。帥，讀曰率；下同。遲，直二翻。〕遂擒仲和。
初，張保欲殺州主簿令狐整，以其人望，恐失眾心，雖外相敬，內甚忌之。整陽為親附，因使人說保曰：「今東軍漸逼涼州，〔東軍，謂獨孤信之軍東自長安來。說，式芮翻。〕彼劫孤危，恐不能敵，宜急分精銳以救之。然成敗在於將領，〔將，即亮翻；下同。〕令狐延保，兼資文武，〔令狐整，字延保。〕使將兵以往，蔑不濟矣！」保從之。
整行及玉門，〔玉門縣，漢、晉屬酒泉郡。師古曰：闞駰雲：漢罷玉門關屯，徙其人於此。五代志：瓜州玉門縣，後魏置會稽郡，又有玉門郡。〕召豪傑保罪狀，馳還襲之。先克晉昌，斬呂興；進擊瓜州，州人素信服整，皆棄保來降。保奔吐谷渾。〔降，戶江翻。吐，從暾入聲。谷，音浴。〕
眾議推整為刺史，整曰：「吾屬以張保逆亂，恐闔州之人俱陷不義，故相與討誅之；今復見推，是效尤也。」〔左傳曰：尤而效之，罪又甚焉。復，扶又翻。〕乃推魏所遣使波斯者張道義行州事，〔使，疏吏翻。〕具以狀聞。丞相泰以申徽為瓜州刺史。召整壽昌太守，〔五代志：西城郡石泉縣，舊曰永樂，置晉昌郡，西魏改為壽昌郡，又改永樂為石泉。守，式又翻。〕封襄武男。整帥宗族鄉裏三千餘人入朝，從泰徵討，累遷驃騎大將軍、開府儀同三司，加侍中。〔令狐整以忠順貴顯於魏，史終言之。朝，直遙翻。驃，匹妙翻。騎，奇寄翻。〕
6六月，庚子，東魏以司徒景為河南大將軍、大行臺。
7秋，七月，壬寅，東魏遣散騎常侍元廓來聘。〔散，悉亶翻。〕
8甲子，詔：「犯罪非大逆，父母、祖父母不坐。」
9先是，江東唯建康及三吳、荊、郢、江、湘、梁、益用錢，〔先，悉薦翻。〕其餘州郡雜以穀帛，交、廣專以金銀為貨。上自鑄五銖及女錢，二品並行，〔杜佑曰：梁武帝鑄錢，肉好周郭，文曰五銖，重二銖三絫二黍，其百文則重一斤二兩。又別鑄除其肉郭，謂之公式女錢，徑一寸，文曰五銖，重如新鑄五銖。二錢並行。及其末也，又有兩柱錢。〕禁諸古錢。普通中，更鑄鐵錢。由是民私鑄者多，物價騰踊，交易者至以車載錢，不復計數。〔更，工衡翻。復，扶又翻。〕又自破嶺以東，八十為百，名曰「東錢」；〔破嶺，在今鎮江府丹楊縣，秦始皇所鑿，即破岡也。〕江、郢以上，七十為百，名曰「西錢」；建康以九十為百，名曰「長錢」。丙寅，詔曰：「朝四暮三，眾狙皆喜，名實未虧而喜怒為用。〔莊子曰：狙公賦芋，曰朝三而暮四，眾狙皆怒；曰朝四而暮三，眾狙皆喜。狙，千餘翻。〕頃聞外間多用九陌錢，陌減則物貴，陌足則物賤，非物有貴賤，乃心有顛倒。至於遠方，日更滋甚，徒亂王制，無益民財。自今可通用足陌錢！令書行後，百日為期，若猶有犯，男子謫運，女子質作，並同三年。」〔謫運者，以謫發之轉運；質作，質其身使居作；皆役之三年。此古所謂三歲刑也。〕詔下而人不從，錢陌益少；〔少，詩沼翻。〕至於季年，遂以三十五為百雲。
10上年高，諸子心不相下，〔下，遐嫁翻。〕【章：十二行本「下」下有「互相猜忌」四字；乙十一行本同；孔本同；退齋校同。】邵陵王綸為丹楊尹，湖東王繹在江州，武陵王紀在益州，皆權侔人主；太子綱惡之，常選精兵以衛東宮。〔為帝諸子皆不終張本。惡，烏路翻。〕八月，以綸為南徐州刺史。
11東魏丞相歡如鄴。〔自晉陽朝於鄴而書「如鄴」，言其威權陵上，若列國然。〕高澄遷洛陽石經五十二碑於鄴。〔石經見五十七卷漢靈帝熹平四年。〕
12魏徙幷州刺史王思政為荊州刺史，使之舉諸將可代鎮玉壁者。〔西魏置幷州刺史，僑治玉壁。將，即亮翻。〕思政舉晉州刺史韋孝寬，〔晉州屬東魏，韋孝寬遙領刺史耳。〕丞相泰從之。東魏丞相歡悉舉山東之眾，將伐魏；癸巳，自鄴會兵於晉陽；九月，至玉壁，圍之。以挑西師，〔挑，徒了翻。〕西師不出。
13李賁復帥眾二萬自獠中出，屯典澈湖，〔復，扶又翻。湖亦當在新昌郡界。考異曰：典略雲：「渡武平江，據新安村。」今從陳帝紀。〕大造船艦，充塞湖中。〔艦，戶黯翻。塞，悉則翻。〕眾軍憚之，頓湖口，不敢進。陳霸先謂諸將曰：「我師已老，〔楊瞟等自去年夏五月出師，至是幾一年半，故自謂師老。〕將士疲勞；且孤軍無援，入人心腹，若一戰不捷，豈望生全！今藉其屢奔，人情未固，夷、獠烏合，易為摧殄。〔獠，魯皓翻；下同。易，弋豉翻。〕正當共出百死，決力取之；無故停留，時事去矣！」諸將皆默然莫應。〔諸將心不欲戰，故默而莫敢應。〕是夜，江水暴起七丈，注湖中。霸先勒所部兵乘流先進，眾軍鼓譟俱前；賁眾大潰，竄入屈獠洞中。
14冬，十月，乙亥，以前東揚州刺史嶽陽王詧為雍州刺史。〔雍，於用翻。〕上捨詧兄弟而立太子綱，〔事見一百五十五卷中大通三年。〕內嘗愧之，寵亞諸子。〔言詧被寵，亞於諸子。帝固知詧之才器足以自立矣。〕以會稽人物殷阜，〔會，工外翻。〕故用詧兄弟迭為東揚州以慰其心。詧兄弟亦內懷不平。詧以上衰老，朝多秕政，〔朝，直遙翻。秕，卑履翻，不成粟也。書曰：若粟之有秕。後漢書安帝贊曰：秕我王度。註曰：秕，諭穢也。〕遂蓄聚貨財，折節下士，〔折，而設翻。下，遐嫁翻。〕招募勇敢，左右至數千人。以襄陽形勝之地，梁業所基，〔謂帝自襄陽起兵以得天下。〕遇亂可以圖大功。乃克己為政，撫循士民，數施恩惠，延納規諫，所部稱治。〔為詧據襄陽張本。數，所角翻。治，直吏翻。〕
15東魏丞相歡攻玉壁，晝夜不息，魏韋孝寬隨機拒之。城中無水，汲於汾，歡使移汾，一夕而畢。〔於汾水上流決而移之，不使近城。〕歡於城南起土山，欲乘之以入。城上先有二樓，〔先，悉薦翻。〕孝寬縛木接之，令常高於土山以禦之。歡使告之曰：「雖爾縛樓至天，我當穿地取爾。」乃鑿地為十道，又用術士李業興孤虛法，〔漢書藝文志有風後孤虛二十卷。史記日者傳曰：日辰不全，故有孤虛。註雲：甲乙謂之日，子醜謂之辰。六甲孤虛法，甲子旬中無戌亥，戌亥即為孤，辰巳即為虛。甲戌旬中無申酉，申酉為孤，寅卯為虛。甲申旬中無午未，午未為孤，子醜為虛。甲午旬中無辰巳，辰巳為孤，戌亥為虛。甲辰旬中無寅卯，寅卯為孤，申酉為虛。甲寅旬中無子醜，子醜為孤，午未為虛。賢曰：對孤為虛。玄女謂黃帝曰：戰陳之法，避孤擊虛。〕聚攻其北，北，天險也。〔天險，自然之險也；天設地造，不假人力者也。易曰：天險不可升也。〕孝寬掘長塹，邀其地道，選戰士屯塹上；每穿至塹，戰士輒禽殺之。又於塹外積柴貯火，〔塹，七豔翻。貯，丁呂翻。〕敵有在地道內者，塞柴投火，以皮排扻之，〔塞，悉則翻。排，讀與疒同，音步拜翻，韋囊也，所以吹火。〕一鼓皆焦爛。〔鼓排吹之，火氣入地道，故敵人在其中者皆焦爛。〕敵以攻車撞城，〔撞，直江翻。〕車之所及，莫不摧毀，無能禦者。孝寬縫布為幔，〔幔，莫半翻。〕隨其所向張之，布既懸空，車不能壞。〔壞，音怪。〕敵又縛松、麻於竿，〔松薪麻骨之燥者，燒之易然，故敵用之。〕灌油加火以燒布，並欲焚樓。孝寬作長鉤，利其刃，〔此所謂鉤刀也。杜佑曰：鉤竿如槍，兩旁有曲刃，可以鉤物。〕火竿將至，以鉤遙割之，松、麻俱落。敵又於城四面穿地為二十道，其中施樑柱，縱火燒之，柱折，城崩。〔高歡嘗用此術攻鄴以擒劉誕，故復用之於玉壁。折，而設翻。〕孝寬於崩處豎木柵以扞之，〔豎，而主翻。〕敵不得入城。外盡攻擊之術，而城中守禦有餘。孝寬又奪據其土山。歡無如之何，乃使倉曹參軍祖珽說之曰：〔珽，他鼎翻。說，式芮翻。〕「君獨守孤城而西方無救，恐終不能全，何不降也﹖」〔降，戶江翻；下同。〕孝寬報曰：「我城池嚴固，兵食有餘。攻者自勞，守者常逸，豈有旬朔之間，已須救援！〔浹日為旬，改月為朔。〕適憂爾眾有不返之危。孝寬關西男子，必不為降 將軍也！」〔自謂男子，言決不怯懦如婦人。〕珽復謂城中人曰：「韋城主受彼榮祿，或復可爾；〔可爾，猶言可如此也。復，扶又翻。〕自外軍民，何事相隨入湯 火中！」乃射募洛於城中，〔募格者，立賞格以募人。射，而亦翻；下同。〕雲：「能斬城主降者，拜太尉，封開國郡公，賞帛萬匹。」孝寬手題書背，返射城外 雲：「能斬高歡者準此。」珽，瑩之子也。〔祖瑩見一百五十卷普通六年。〕東魏苦攻凡五十日，士卒戰及病死者共七萬人，〔考異曰：北史韋孝寬傳雲：「苦戰六旬，傷及病死者什四五。」今從北齊書。〕共為一家。歡智力皆困，因而發疾。有星墜歡營中，士卒驚懼。十一月，庚子，解圍去。
先是歡別使侯景將兵趣齊子嶺，〔河內郡王屋縣，舊名長平，有齊子嶺，有軹關。杜佑曰：按齊子嶺在今王屋縣東二十里，周、齊分界處。先，悉薦翻。將，即亮翻。趣，七喻翻。〕魏建州刺史楊檦鎮車廂，恐其寇邵郡，〔先是，檦取建州，已而退還邵郡，西魏因授以建州刺史。車廂當在隋、唐之絳州垣縣界。宋白曰：絳州絳縣，本理車廂城，隋移縣理於城北十里，檦，與標同。〕帥騎禦久之。〔帥，讀曰率。騎，奇寄翻。〕景聞檦至，斫木斷路六十餘裏，〔斷，音短。〕猶驚而不安，遂還河陽。〔楊檦常才耳，侯景何至懼之如此！史之所言容有過其實者。〕
魏以韋孝寬為驃騎大將軍、開府儀同三司，進爵建忠公。〔賞守玉壁之功也。建忠公，建忠郡公。五代志：京兆郡三原縣，後周置建忠郡。〕時人以王思政為知人。
十一【章：乙十一行本「一」作「二」；張校同。】月，己卯，歡以無功，表解都督中外諸軍，東魏主許之。
歡之自玉壁歸也，軍中訛言韋孝寬以定功弩射殺丞相；〔射，而亦翻。〕魏人聞之，因下令曰：「勁弩一發，凶身自隕。」歡聞之，勉坐見諸貴，使斛律金作敕勒歌，〔斛律金，敕勒部人心，故使作敕勒歌。洪邁曰：斛律金唱敕律歌，本鮮卑語。按古樂府有其辭雲：「敕勒川，陰山下，天似穹廬，籠罩四野。天蒼蒼，野茫茫，風吹草低見牛羊。」餘謂此後人妄為之耳。敕勒與鮮卑殊種，斛律金出於敕勒，故使之作敕勒歌，若高歡則習鮮卑之俗者也。〕歡自和之，哀感流弟。〔和，胡臥翻。史言高歡將死，故當樂而哀，不能自揜。〕
16魏大行臺度支尚書、司農卿蘇綽，性忠儉，常以喪亂未平為己仕任，〔度，徒洛翻。喪，息浪翻。〕紀【章：十二行本「紀」上有「薦賢拔能」四字；乙十一行本同；孔本同；張校同。】綱庶政；丞相泰推心任之，人莫能間。〔間，古莧翻。〕或出遊，常預署空紙以授綽；有須處分，〔處，昌呂翻。分，扶問翻。〕隨事施行，及還，啟知而已。綽常謂「為國之道，當愛人如慈父，訓人如嚴師。」每與公卿論議，自晝達夜，事無巨細，若指諸掌，積勞成疾而卒。〔卒，子恤翻。〕泰深痛惜之，謂公卿曰：「蘇尚書平生廉讓，吾欲全其素志，恐悠悠之徒有所未達；如厚加贈諡，又乖宿昔相知之心；何為而可﹖」尚書令史麻瑤〔尚書令史，自東漢有之。唐六典曰：魏、晉以來，令史之任，用人常輕，齊、梁、後魏、北齊，雖預品秩，益又微矣。〕越次進曰：「儉約，所以其美也。」泰從之。歸葬武功，〔蘇綽，武功人，歸葬鄉裏。〕載以布車一乘，〔乘，繩證翻。〕泰與羣公步送出同州郭外。〔五代志：馮翊郡，後魏置華州，西魏改曰同州。孫愐曰：馮翊有九龍泉，泉有九源，同為一流，因以名州。〕泰於車後酹酒，〔酹，盧對翻，餟祭以酒沃地也。〕言曰：「尚書平生為事，妻子、兄弟所不知者，吾皆知之。唯爾知吾心，吾知爾志，方與共定天下，遽捨吾去，柰何！」因舉聲慟哭，不覺飜落於手。
17東魏司徒、河南大將軍、大行臺侯景，右足偏短，弓馬非其長，而多謀算。諸將高敖曹、彭樂等皆勇冠一時，〔冠，古玩翻。〕景常輕之，曰：「此屬皆如豕突，勢何所至！」〔言其勇而無謀也。〕景嘗言於丞相歡：「願得兵三萬，橫行天下，要須濟江縛取蕭衍老公，以為太平寺主。」〔史言侯景夙有取江南之志。太平寺蓋在鄴。〕歡使將兵十萬，專制河南，杖任若己之半體。〔杖，直兩翻，憑也。〕
景素輕高澄，嘗謂司馬子如曰：「高王在，吾不敢有異；王沒，吾不能與鮮卑小兒共事！」子如掩其口。及歡疾篤，澄詐為歡書以召景。先是，景與歡約曰：「今握兵在遠，人易為詐，〔先，悉薦翻。易，弋豉翻。〕所賜書皆請加微點。」歡從之。景得書無點，辭不至；又聞歡疾薦，用其行臺郎潁川王偉計，遂擁兵自固。
歡謂澄曰：「我雖病，汝面更有餘憂，何也﹖」〔言澄當以得盡總內外大權為喜，不應更有餘憂。〕澄去及對，歡曰：「豈非憂侯景叛邪﹖」對曰：「然。」歡曰：「景專制河南，十四年矣，〔東魏天平元年，歡使景取荊州，後遂委以河南，至是十三年。歡此語當在來春垂沒之時。〕常有飛揚跋扈之志，顧我能畜養，〔畜，許竹翻。〕非汝所能駕御也。今四方未定，勿遽發哀。庫狄幹鮮卑老公，斛律金敕勒老公，並性遒直，終不負汝。〔遒，慈秋翻，健也，固也。〕可朱渾道元、劉豐生，遠來投我，必無異心。〔可朱渾道元奔東魏見一百五十七卷大同元年。劉豐生奔東魏見二年。〕潘相樂本作道人，心和厚，汝兄弟當得其力。韓軌少戇，宜寬借之。〔少，詩沼翻。戇，陟降翻。〕彭樂心腹難得，宜防護之。〔終以邙山事銜之，為後彭樂被誅張本。〕堪敵侯景者，唯有慕容紹宗，我故不貴之，留以遺汝。」〔使澄厚以官爵，結紹宗之心。遺，於季翻；下患遺同。〕又曰：「段孝先忠高仁厚，〔段韶，字孝先。〕智勇兼備，親戚之中，唯有此子，軍旅大事，宜共籌之。」又曰：「邙山之戰，吾不用陳元康之言，〔事見上卷大同九年。〕留患遺汝，死不瞑目。」〔瞑，莫定翻。〕相樂，廣寧人也。
