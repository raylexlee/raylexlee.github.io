△卷第二百二十五
唐紀四十一〔起閼逢攝提格（甲寅），盡屠維協洽（己未）七月，凡五年有奇。〕
代宗睿文孝武皇帝中之下
大曆九年（甲寅、七七四）
1春，正月，壬寅，田神功薨於京師。〔田神功入朝見上捲上年。〕
2澧朗鎮遏使楊猷自澧州沿江而下，擅出境至鄂州，詔聽入朝。猷遂泝漢江而上，〔澧，音禮。使，疏吏翻。朝，直遙翻。泝，蘇故翻。下，遐稼翻。上，時掌翻。〕復州、郢州皆閉城自守，〔復、郢二州皆濱漢，此時蓋為山南東道巡屬。守，式又翻。〕山南東道節度使梁崇義發兵備之。
3二月，辛未，徐州軍亂，刺史梁乘逾城走。〔徐州，治彭城。〕
4諫議大夫吳損使吐蕃，留之累年，竟病死虜中。〔吐，從暾入聲。損出使見上卷六年。〕
5庚辰，汴宋兵防秋者千五百人，盜庫財潰歸，〔汴，皮變翻。考異曰：唐曆作「十日己酉」。按長曆，是月庚午朔。十日，乃已卯也。今從實錄。〕田神功薨故也。己丑，以神功弟神玉知汴宋留後。
6癸巳，郭子儀入朝，上言：「朔方，國之北門，中間戰士耗散，什纔有一。今吐蕃兼河、隴之地，雜羌、渾之眾，〔朝，直遙翻。史炤曰：羌，党項之屬。渾，吐谷渾也。〕勢強十倍。願更於諸道各發精卒，成四、五萬人，則制勝之道必矣。」
7三月，戊申，以皇女永樂公主許妻魏博節度使田承嗣之子華。〔樂，音洛。妻，七細翻。嗣，祥吏翻。〕上意欲固結其心，而承嗣益驕慢。〔吏言狼子野心，不可以恩結。〕
8以【章：十二行本「以」上有「戊午」二字；乙十一行本同；退齋校同。】澧朗鎮遏使楊猷為洮州刺吏、隴右節度兵馬使。〔澧，音禮。使，疏吏翻。洮，土刀翻。洮州時已陷吐蕃，楊猷特領刺吏耳。〕
9夏，四月，甲申，郭子儀辭還邠州，〔子儀自邠入朝，今還。還，從宣翻，又音如字。考異曰：唐曆作「癸未」。今從實錄。〕復為上言邊事，〔復，扶又翻。為，於偽翻；下為己、仍為同。〕至涕泗交流。
10壬辰，赦天下。
11五月，丙午，楊猷自澧州入朝。〔是年正月已書楊猷離澧州，沿江泝漢，今方至京師。朝，直遙翻。〕
12涇原節度使馬璘入朝，諷將士為己表求平章事。〔璘，離珍翻。將，即亮翻。〕丙寅，以璘為左僕射。〔璘，離珍翻。〕
13六月，盧龍節度使朱泚遣弟滔奉表請入朝，且請自將步騎五千防秋；上許之，〔泚，且禮翻，又音此。將，即亮翻，又音如字。騎，奇寄翻。〕仍為先築大第於京師以待之。
14癸未，興善寺胡僧不空卒，贈開府儀同三司、司空，賜爵肅國公，諡日大辯正廣智不空三藏和尚。〔釋典雲：佛在多羅柰，最初為五人說契經修多羅藏。佛在羅閱祗，最初為須那提說毗眉藏。佛在毗舍離獼猴池，最初為跂耆說阿毗曇藏。五百羅漢夜集阿毗曇，相續解說經，此為三藏學。又，三藏學，經、律、論也。卒，子恤翻。藏、徂浪翻。〕
15京師旱，京兆尹黎幹作土龍祈雨，自與巫覡更舞。〔覡，刑狄翻。更，工衡翻。〕彌月不雨，又禱於文宣王。上聞之，命撤土龍，減膳節用。秋，七月，戊午，雨。
16朱泚入朝，至蔚州，有疾，〔蔚，紆勿翻。此自幽州西出山後，取太原路入朝。宋白曰：蔚州，西南至代州四百六十里。〕諸將請還，俟間而行。〔待病間而行也。將，即亮翻。間，讀如字。〕泚曰：「死則輿屍而前！」諸將不敢復言。〔復，扶又翻。〕九月，庚子，至京師，士民觀者如堵。〔安、吏亂後，河北諸帥阻兵不朝，朱泚之來長安，士民以為美事。〕辛丑，宴泚及將士於延英殿，〔盧文紀曰：上元以來，置延英殿，或宰相欲有奏對，或天子欲有諮度，皆非時召見。程大昌曰：高宗初刱蓬萊宮，諸門殿亭皆 已立名。至上元二年，延英殿當御座生玉芝。則是初有大明宮，即有延英殿。顧召對宰臣，則始於代宗耳。代宗以曲晉卿年老，蹇甚，聽入閤不趨，為御延英，此優禮也。按六典，宣政殿前西上閤門之西，即為延英門。延英門之左，即延英殿。故陽城欲救陸贄，約拾遺王仲舒守延英殿上疏，伏閤不去也。〕犒賞之盛，近時未有。
17壬寅，回紇擅出鴻臚寺，白晝殺人，〔紇，下沒翻。臚，陵如翻。〕有司擒之；上釋不問。
18甲辰，命郭子儀、李抱玉、馬璘、朱泚分統諸道防秋之兵。〔璘，離珍翻。泚，且禮翻，又音此。〕
19冬，十月，壬申，信王璿薨。乙亥，梁王璿薨。〔二王皆玄宗子。信以州為國名。璿，戶盲翻，又音皇。璿，似宣翻。〕
20魏博節度使田承嗣誘昭義將吏使作亂。〔使，疏吏翻。嗣，祥吏翻。誘，羊久翻。將，即亮翻。〕
十年（乙卯、七七五）
1春，正月，丁酉，昭義兵馬使裴志清逐留後薛崿，帥其眾歸承嗣。〔帥，讀曰率。〕承嗣聲言救援，引兵襲相州，取之。〔相，息亮翻；下同。〕崿奔洺洲，〔洺，音名。〕上表請入朝，許之。〔上，時掌翻。朝，直遙翻。〕
2辛丑，郭子儀入朝。
3壬寅，壽王瑁薨。〔瑁，亦玄宗子；音莫報翻。〕
4乙巳，朱泚表請留闕下，以弟滔知幽州、盧龍留後，許之。
5昭義裨將薛擇為相州刺史，薛雄為衛州刺史，薛堅為洺州刺史，皆薛嵩之族也。〔相、衛、洺，本皆昭義巡屬。〕戊申，上命內侍魏（【章：十二行本「魏」作「孫」；乙十一行本同；下同；退齋校同。】知古如魏州諭田承嗣，使各守封疆；承嗣不奉詔，癸丑，遣大將盧子期取洺州，楊光朝攻衛州。
6乙卯，西川節度使崔寧奏破吐蕃數萬於西山，〔吐，從暾入聲。〕斬首萬級，捕虜數千人。
7丙辰，詔：「諸道兵有逃亡者，非承製敕，無得輒召募。」
8二月，乙丑，田承嗣誘衛州刺吏薛雄，雄不從，使盜殺之，屠其家，盡據相、衛四州之地，〔相、衛已陷於承嗣，磁、洺雖未下，而承嗣已據其地。相、衛二州自此屬魏博。〕自置長吏，掠其精兵良馬，悉歸魏州；逼魏知古與共巡磁、相二州，〔磁，疾之翻。〕使其將士割耳剺面，〔剺，力之翻。〕請承嗣為帥。〔帥，所類翻；下同。〕
9辛未，立皇子述為睦王，逾為郴王，連為恩王，溝為鄜王，〔郴，醜林翻。鄜，芳無翻。〕迅為隨王，造為忻王，暹為韶王，運為嘉王，遇為端王，遹為循王，〔遹，餘律翻。〕通為恭王，達為原王，逸為雅王。〔諸皇子皆以州為王國名。〕
10丙子，以華州刺吏李承昭知昭義留後。〔華，戶化翻。〕
11河陽三城使常休明，〔河陽縣，本屬懷州，顯慶二年，分屬河南府。城臨大河，長橋架水，古稱設險。此城，後魏之北中城也。東、西魏兵爭，又築中潬及南城，謂之河陽三城。乾元中，史思明再陷東京，李光弼以重兵守河陽。及雍王平賊，令魚朝恩守河陽，乃以河南之河清、濟源、溫四縣租稅入河陽三城，使河南尹但禮領其縣額，尋又以汜水軍賦屬之。使，疏吏翻。〕苛刻少恩。其軍士防秋者歸，休明出城勞之，〔少，詩沼翻。勞，力到翻。〕防秋兵與城內兵合謀攻之，休明奔東都；軍士奉兵馬使王惟恭為帥，大掠，數日乃定。上命監軍冉庭蘭慰撫之。〔監，古銜翻。〕
12三月，甲午，陝州軍亂，逐兵馬使趙令珍。〔陝，失冉翻。考異曰：唐曆：「三月二十八日辛卯，陝州軍亂」。實錄、唐統紀雲「甲午朔」，今從之。〕觀察使李國清不能禁，卑辭，徧拜將士，乃得脫去。〔陝，失冉翻。將，即亮翻。〕軍士大掠庫物。會淮西節度使李忠臣入朝，過陝，〔朝，直遙翻。過，古禾翻。〕上命忠臣按之；將士畏忠臣兵威，不敢動。忠臣設棘圍，令軍士匿名投庫物，〔設棘四圍周之，令投所掠庫物於其中。〕一日，獲萬緡，盡以給其從兵為賞。〔緡，眉巾翻。從，才用翻。〕
13乙巳，薛崿、常休明皆詣闕請罪，上釋不問。
14初，成德節度使李寶臣、淄青節度使李正己，皆為田承嗣所輕。〔使，疏吏翻。淄，莊持翻。嗣，祥吏翻。〕寶臣弟寶正取承嗣女，在魏州，與承嗣子維擊毬，馬驚，誤觸維死；承嗣怒，囚寶正，以告寶臣。寶臣謝教敕不謹，封杖授承嗣，使撻之；承嗣遂杖殺寶正，由是兩鎮交惡。及承嗣拒命，寶臣、正己皆上表請討之，〔上，時掌翻。〕上亦欲因其隙討承嗣。夏，四月，乙未，敕貶承嗣為永州刺史，〔永州，漢零陵郡，隋廢郡為永州。〕仍命河東、成德、幽州、淄青、淮西、永平、汴宋、河陽、澤潞諸道發兵前臨魏博，若承嗣尚或稽違，即令進討；罪止承嗣及其姪悅，自餘將士弟姪苟能自拔，一切不問。〔令，力丁翻。將，即亮翻。〕
時朱滔方恭順，與寶臣及河東節度使薛兼訓攻其北，正己與淮西節度使李忠臣等攻其南。五月，乙未，承嗣將霍榮國以磁州降。〔磁州，滏陽郡，本漢廣平縣地，隋廢郡，於滏陽縣置磁州，治滏陽，本漢成安縣地。將，即亮翻。降，戶江翻；下同。磁，牆之翻。〕丁未，李正己攻德州，拔之。〔德州自此屬平盧軍。〕李忠臣統永平、河陽、懷、澤步騎四萬進攻衛州。〔統，他綜翻，俗讀從上聲。〕六月，辛未，田承嗣遣其將裴志清等攻冀州，志清以其眾降李寶臣。甲戌，承嗣自將圍冀州，寶臣使高陽軍使張孝忠將精騎四千禦之，寶臣大軍繼至；承嗣燒輜重而遁。〔重，直用翻。冀州，治信都縣。將，即亮翻，又音如字。騎，奇寄翻。高陽軍，當置於瀛州高陽縣。兵志：橫海、北平、高陽等軍皆屬平盧道。蓋安、史之亂，以兵授張孝忠統制，而屬於李寶臣，因授高陽軍使耳。〕孝忠，本奚也。〔張孝忠，奚人，世為乙失活部酋長。〕
田承嗣以諸道兵四合，部將多叛而懼，秋，八月，遣使奉表，請束身歸朝。〔嗣，祥吏翻。將，即亮翻。使，疏吏翻。朝，直遙翻。〕
15辛巳，郭子儀還邠州。〔入朝而還所鎮。還，從宣翻，又音如字。邠，卑旻翻。考異曰：汾陽家傳作「丁丑」，今從實錄。〕子儀嘗奏除州縣官一人，不報，僚佐相謂曰：以令公勳德，奏一屬吏而不從，何宰相之不知體！」子儀聞之，謂僚佐曰：「自兵興以來，方鎮武臣多跋扈，凡有所求，朝廷常委曲從之；此無他，乃疑之也。今子儀所奏事，人主以其不可行而置之，是不以武臣相待而親厚之也；諸君可賀矣，又何怪焉！」聞者皆服。〔史言郭子儀忠純。〕
16己丑，田承嗣遣其將盧子期寇磁州。〔將，即亮翻。磁，牆之翻。〕
17九月，戊申，回紇白晝刺市人腸出，〔紇，下沒翻。刺，七亦翻。〕有司執之，繫萬年獄；其酋長赤心馳入縣獄，〔酋，才申翻。長，知兩翻。〕斫傷獄吏，劫囚而去。上亦不問。
18壬子，吐蕃寇臨涇，〔吐從暾入聲。臨涇，漢縣，屬安定郡。隋大業初，改曰湫谷縣，尋復曰臨涇縣，唐屬涇州。〕癸丑，寇隴州及普潤，大掠人畜而去；百官往往遣家屬出城竄匿。丙辰，鳳翔節度使李抱玉奏破吐蕃於義寧。〔隴州華亭縣，大曆八年置義寧軍。〕
19李寶臣、正己會於棗強，〔棗強縣，前漢屬清河郡，後漢省；晉復置，屬廣川郡，魏、隋以來屬冀州。〕進圍貝州，田承嗣出兵救之。兩軍各饗士卒，成德賞厚，平盧賞薄；既罷，平盧士卒有怨言，正己恐其為變，引兵退，寶臣亦退。李忠臣聞之，釋衛州，南渡河，屯陽武。〔陽武縣，屬鄭州，本原武城，武德四年置陽武縣，北至衛州五十許裏。〕寶臣與朱滔攻滄州，承嗣從父弟庭玠守之；〔從，才用翻。〕寶臣不能克。
20吐蕃寇涇州，涇原節度使馬璘破之於百里城。〔吐，從暾入聲。使，疏吏翻。璘，離珍翻。考異曰：汾陽家傳：「九月，吐蕃略潘原西而還。八日，至小石門白草川。十八日，下朝那川。二十三日，至裏城營、支磨原，入華亭。十月，公遣渾瑊、李懷光等與幽州、義寧、汴宋軍會於故平涼縣。三日詰朝，大破之。」今從實錄。〕戊午，命盧龍節度使朱泚出鎮奉天行營。〔泚，且禮翻，又音此。〕
21冬，十月，辛酉朔，日有食之。
22盧子期攻磁州，〔磁，牆之翻。考異曰：舊李寶臣傳作「攻邢州」。今從實錄。〕城幾陷；〔幾，居依翻。〕李寶臣與昭義留後李承昭共救之，大破子期於清水，〔按新書田承嗣傳，「清水」作「臨水」。晉置臨水縣於滏口之右，屬廣平郡，後魏及隋屬魏郡。唐初省，永泰元年，薛嵩表於臨水故城置昭義縣，屬磁州。〕擒子期送京師；斬之。河南諸將又大破田悅於陳留；〔陳留，漢縣，後魏廢，隋開皇六年復置；時屬汴州。九域志：在州東五十二里。將，即亮翻。〕田承嗣懼。
初，李正己遣使至魏州，承嗣囚之，至是，禮而遣之，遣使盡籍境內戶口、甲兵、穀帛之數以與之，曰：「承嗣今年八十有六，〔嗣，祥吏翻。考異曰：按承嗣卒時年七十五。此雲八十六者，蓋欺正己。〕溘死無日，〔溘，口答翻，奄也。莊子曰：溘然而死。謂奄然也。〕諸子不肖，悅亦孱弱，〔孱，士山翻。〕凡今日所有，為公守耳，〔為，於偽翻。〕豈足以辱公之師旅乎！」立使者於庭，南向，拜而授書；又圖正己之像，焚香事之。正己悅，遂按兵不進。於是河南諸道兵皆不敢進。承嗣既無南顧之虞，得專意北方。
上嘉李寶臣之功，遣中使馬承倩齎詔勞之；〔勞，力到翻。〕將還，寶臣詣其館，遺之百縑，〔遺，於季翻。〕承倩詬詈，擲出道中，寶臣凓其左右。〔為承倩詈辱，顧見左右而自慚也。詬，許候翻，又古候翻。〕兵馬使王武俊說寶臣曰：〔使，疏吏翻。說，式芮翻；下客說同。〕「今公在軍中新立功，豎子尚爾，況寇平之後，以一幅詔書召歸闕下，一匹夫耳，不如釋承嗣以為己資。」寶臣遂有玩寇之志。
承嗣知範陽寶臣鄉裏，心常欲之，〔寶臣本範陽內屬奚，範陽將張瑣高畜為假子，因冒其姓，歸唐，又賜姓李。〕因刻石作讖雲：「二帝同功勢萬全，將田為侶入幽燕，」密令瘞寶臣境內，〔讖，楚譖翻。瘞，於計翻。〕使望氣者言彼有王氣，寶臣掘而得之。又令客說之曰：「公與朱滔共取滄州，得之，則地歸國，非公所有。公能捨承嗣之罪，請以滄州歸公，仍願從公取範陽以自效。公以精騎前驅，承嗣以步卒繼之，蔑不克矣。」〔令，力丁翻。說，式芮翻。騎，奇寄翻。〕寶臣喜，謂事合符讖，遂與承嗣通謀，密圖範陽，承嗣亦陳兵境上。
寶臣謂滔使者曰：「聞朱公儀貌如神，願得畫像觀之。」滔與之。寶臣置於射堂，與諸將共觀之，曰：「真神人也！」滔軍於瓦橋，〔將，即亮翻。瓦橋，古易京之地，在莫州北三十里，唐置瓦橋關。宋白曰：涿州歸義縣瓦子濟橋，在涿州南，易州東，當九河之末，舊置瓦橋關，後周置雄州。〕寶臣選精騎二千，通夜馳三百里襲之，戒曰：「取貌如射堂者。」時兩軍方睦，滔不虞有變，狼狽出戰而敗，會衣他服得免。〔衣，於既翻。〕寶臣欲乘勝取範陽，滔使雄武軍使昌平劉怦守留府。〔怦，普耕翻。〕寶臣知有備，不敢進。
承嗣聞幽、恆兵交，即引軍南還，〔嗣，祥吏翻。恆，戶登翻。還，從宣翻，又音如字。〕使謂寶臣曰：「河內有警，不暇從公，石上讖文，吾戲為之耳！」寶臣凓怒而退。〔考異曰：舊王武俊傳曰：「代宗嘉其功，使中貴人馬承倩齎詔宣勞。承倩將歸，止傳舍，寶臣親遺百縑，承倩詬罵，擲出道中。王武俊勸玩養承嗣以為己資。寶臣曰：『今與承嗣有釁矣，可推腹心哉！』武俊曰：『勢同患均，轉寇讎為父子，欬唾間耳。若傳虛言，無益也。今中貴人劉清譚在驛，斬首送承嗣，承嗣立質妻孥矣。』寶臣曰：『吾不能如此。』武俊曰：『朱滔為國屯兵滄州，請擒送承嗣以取信。』許之。」按承嗣方求解於寶臣，何必擒滔以取信！且承倩尚在傳舍，武俊何不勸斬承倩而斬清譚乎！寶臣自以承嗣誘之共取幽州，故襲朱滔，非因承倩之辱也。今從唐紀。〕寶臣既與朱滔有隙，以張孝忠為易州刺史，使將精騎七千以備之。〔史言田承嗣兇狡過於諸帥。宋白曰：易州，東至幽州二百一十四里。將，即亮翻。又音如字。騎，奇寄翻。〕
23丙寅，貴妃獨孤氏薨，丁卯，追諡貞懿皇后。〔諡，神至翻。〕
24十一月，丁酉，田承嗣將吳希光以瀛州降。
25嶺南節度使路嗣恭擢流人孟瑤、敬冕為將，〔考異曰：鄴侯家傳作「敬俛」，今從舊傳。〕討哥舒晃。瑤以大軍當其衝，冕自間道輕入，〔間，古莧翻。輕，墟正翻。〕丁未，克廣州，斬哥舒晃〔考異曰：舊嗣恭傳曰：「嗣恭平廣州，商舶之徒，多因晃事誅之，嗣恭前後沒其家財寶數百萬貫，盡入私室，不以貢獻。代宗心甚銜之，故嗣恭雖有平方面功，止轉檢校兵部尚書，無所酬勞。」建中實錄曰：「自兵興以來，諸軍殺將帥而要君者多矣，皆因授其任以苟安之。其王師徵討，不失有罪，始斯役也。既而有謗其收南海府庫，閱上不實，不得用久之。」按代宗以嗣恭附元載，遺載琉璃盤，惡之，故不用耳，事見鄴侯家傳。或當時亦有人迎合，以匿貨謗嗣恭，不可知也。今不取。李肇國史補雲：「路嗣恭初平五嶺，元載奏言嗣恭多取南人金寶，是欲為亂，陛下不信，試召，必不入朝。三伏中，追詔至嗣恭不慮，請待秋涼以脩覲禮。江西判官柳渾入，雨泣曰：『公有功，方暑而追，是為執政所中。今少遷延，必族滅也。』嗣恭懼曰：『為之柰何﹖』渾曰：『健步追還表緘，公今日過江，宿石頭驛，乃可。』從之。代宗謂元載曰：『嗣恭不俟駕行矣。』載無以對。」按嗣恭素附元載，載誅，賴李泌營救得免，事見鄴侯家傳。載豈有譖嗣恭，雲欲為亂之理！蓋載已被誅而召嗣恭，適在三伏，渾有此疑，時人因以為渾美事耳。今不取。餘按去年命路嗣恭為嶺南節度使，討哥舒晃。嗣恭既誅晃而平廣州，則當在廣州。柳渾若以江西判官從嗣恭，亦當在廣州。今諫嗣恭請奉詔就道，乃言過江宿石頭驛。石頭驛，在豫章江之西岸。嗣恭自江西觀察赴召，可言宿石頭驛；自嶺南節度赴召，安得宿石頭驛哉！亦可以明李肇之誤。〕及其黨萬餘人。
嗣恭之討晃也，容管經略使不翃遣將將兵助之；西原賊帥覃問乘虛襲容州，〔姓譜：梁有東寧州刺史覃元先。則蠻中有覃姓尚矣。〕翃伏兵擊擒之。
26十二月，回紇千騎寇夏州，〔考異曰：此事出汾陽家傳，實錄、新、舊紀皆無之。按實錄，明年二月，加朔方戍兵以備回紇，則是回紇嘗入寇也。〕州將梁榮宗破之於烏水。〔烏水，在夏州朔方縣。貞觀七年，開延化渠，引烏水入庫狄澤。將，即亮翻。〕郭子儀遣兵三千救夏州，回紇遁去。〔夏，戶雅翻。紇，下沒翻。〕
27元載、王縉奏魏州鹽貴，請禁鹽入其境以困之。〔載，祖亥翻，又音如字。縉，音晉。〕上不許，曰：「承嗣負朕，百姓何罪！」
28田承嗣請入朝，李正己屢為之上表，乞許其自新。〔嗣，祥吏翻。朝，直遙翻。為，於偽翻。上，時掌翻。〕
十一年（丙辰、七七六）
1春，正月，壬辰，遣諫議大夫杜亞使魏州宣慰。〔使，疏吏翻。〕
3二月，庚辰，田承嗣復遣使上表請入朝。〔復，扶又翻。〕上乃下詔，赦承嗣罪，復其官爵，聽與家屬入朝，其所部拒朝命者，一切不問。
2辛亥，西川節度使崔寧奏破吐蕃四節度及突厥、吐谷渾、氐、羌羣蠻眾二十餘萬，斬首萬餘級。〔吐，從暾入聲。厥，九勿翻。〕
3二月，庚辰，田承嗣復遣使上表請入朝。〔復，扶又翻。〕上乃下詔，赦承嗣罪，復其官爵，聽與家屬入朝，其所部拒朝命者，一切不問。
4辛巳，增朔方五城戌兵，以備回紇。〔朔方先統三受降城並振武、豐安、定遠，為六城。時三受降城屬振武軍。使朔方統豐安、定遠、新昌、豐寧、保寧，謂之塞下五城。紇，下沒翻。〕
5三月，戊子，河陽軍亂，逐監軍冉庭蘭出城，大掠三日。庭蘭成備而入，誅亂者數十人，乃定。〔監，古銜翻。〕
6五月，汴宋留後田神玉卒。都虞候李靈曜殺兵馬使、濮州刺史孟鑒，北結田承嗣為援。〔汴，皮變翻。卒，子恤翻。使，疏吏翻。濮，博木翻。嗣，祥吏翻。〕癸巳，以永平節度使李勉兼汴、宋等八州留後。〔汴、宋、曹、濮、兗、鄆、徐、泗八州。濮，博木翻。〕乙未，以靈曜為濮州刺史，靈曜不受詔。六月，戊午，以靈曜為汴宋留後，遣使宣慰。
7秋，九【章：十二行本「九」作「七」；乙十一行本同；孔本同；張校同。】月，田承嗣遣兵寇滑州，敗李勉。〔滑州，永平節度治所。敗，補邁翻。〕
8吐蕃寇石門，入長澤川。〔長澤川，後魏置闡熙郡，隋廢郡為長澤縣，屬夏州。吐蕃寇原州，遂北入夏州界也。宋白曰：長澤縣，漢朔方郡三封縣之地。三封故城，赫連勃勃據之，築為統萬城。又按原州北有長澤監。吐，從暾入聲。〕
9八月，丙寅，加盧龍節度使朱泚同平章事。〔考異曰：實錄：「閏八月己亥，遣朱泚如奉天行營。」按去年已雲泚出鎮奉天行營；至此，又云；明年九月，又云。蓋泚每年往奉天防秋，至春還京師。但實錄不載其入朝耳。〕
10李靈曜既為留後，益驕慢，悉以其黨為管內八州刺史、縣令，欲效河北諸鎮。甲申，詔淮西節度使李忠臣、永平節度使李勉、河陽三城使馬燧討之。淮南節度使陳少遊、淄青節度使李正己皆進兵擊靈曜。
汴宋兵馬使、攝節度副使李僧惠，〔少，始照翻。考異曰：汾陽家傳作「李思惠」。今從舊傳。〕靈曜之謀主也。宋州牙門將劉昌遣僧【嚴：「僧」改「曾」。】神表潛說僧惠；僧惠召問計，昌為之泣陳逆順。〔將，即亮翻。說，式芮翻。為，於偽翻。〕僧惠乃與汴宋牙將高憑、石隱金遣神表奉表詣京師，請討靈曜。九月，壬戌，以僧惠為宋州刺史，憑為曹州刺史，隱金為鄆州刺史。
乙丑，李忠臣、馬燧軍於鄭州，〔汴，皮變翻。鄆，音運。〕靈曜引兵逆戰；兩軍不意其至，退軍滎澤，〔隋分滎陽縣置滎澤縣，唐屬鄭州。九域志：在州西北四 十五里。〕淮西軍士遺去者什五六。鄭州士民皆驚，走入東都。忠臣將歸淮西，燧固執不可，曰：「以順討逆，何憂不克，柰何自棄功名！」堅壁不動。忠臣聞之，稍收散卒，數日皆集，軍勢復振。〔史言李忠臣因馬燧以成功。復，扶又翻。〕
戊辰，李正己奏克鄆、濮二州。壬申，李僧惠敗靈曜兵於雍丘。〔濮，博木翻。敗，補邁翻；下敗永同。〕冬，十月，李忠臣、馬燧進擊靈曜，忠臣行汴南，燧行汴北，屢破靈曜兵；壬寅，與陳少遊前軍合，與靈曜大戰於汴州城西，靈曜敗，入城固守。癸卯，忠臣等圍之。
田承嗣遣田悅將兵救靈曜，敗永平、淄青兵於匡城，〔少，始照翻。匡城，漢長垣縣，隋開皇十六年，更名；時屬滑州。〕乘勝進軍汴州，【章：十二行本 「州」下有「乙巳」二字；乙十一行本同；張校同，雲無註本亦無。】營於城北數裏。丙午，忠臣遣裨將李重倩將輕騎數百夜入其營，縱橫貫穿，〔縱，子容翻。 穿，尺絹翻。〕斬數十人而還，〔還，從宣翻，又如字。〕營中大駭；忠臣、燧因以大軍乘之，鼓譟而入，悅眾不戰而潰。悅脫身北走，將士死者相枕藉，不可勝數。〔譟，則緖翻。枕，職任翻。藉，慈夜翻。勝，音升。〕靈曜聞之，開門夜遁，汴州平。重倩，本奚也。丁未，靈曜至韋城，〔隋分白馬縣置韋城縣於古韋國之墟，故曰韋城；時屬滑州。九域志：韋城縣，在滑州東南五十里。〕永平將杜如江擒之。
燧知忠臣暴戾，以己功讓之，不入汴城，〔將，即亮翻。汴，皮變翻。〕引軍西屯板橋。忠臣入城，果專其功；宋州刺史李僧惠與之爭功，忠臣因會擊殺之；又欲殺劉昌，昌遁逃得免。
甲寅，李勉械送李靈曜至京師；斬之。
11十二月，丁亥，李正己，李寶臣並加同平章事。
12涇原節度使馬璘疾亟，以行軍司馬段秀實知節度事，付以後事。秀實嚴兵以備非常，丙申，璘薨，〔使，疏吏翻。璘，離珍翻。考異曰：實錄：「庚寅，璘薨。」段公別傳曰：「十二月十三日景申，馬公薨。十二年正月八日，奉制除涇州刺史、知節度事。」實錄又云：「丁酉，以段秀實知河東留後。」按時馬璘新薨，秀實涇原留後，備禦吐蕃，豈可輟之使攝河東！蓋奏報未至，有斯命。尋聞璘薨，遂除涇原耳。亟，紀力翻。〕軍中奔哭者數千人，喧咽門屏，秀實悉不聽入。命押牙馬拐治喪事於內，〔拐，徒歷翻。治，直之翻。〕漢惠接賓客於外，妻妾子孫位於堂，宗族位於庭，將佐位於前，牙士卒哭於營伍，百姓各守其家。有離立偶語於衢路，輒執而囚之；〔記曲禮曰：離立者不出中間。註雲：離，兩也。〕非護喪從行者無得遠送。致祭拜哭，皆有儀節，送喪近遠，皆有定處，違者以軍法從事。都虞候史廷幹、兵馬使崔珍、十將張景華謀因喪作亂，秀實知之，奏廷幹入宿衛，徙珍屯靈臺，補景華外職，不戮一人，軍府晏然。〔自高仙芝喪師於大食，段秀實始見於史。段秀實始見於史。其後責李嗣業不赴難，滏水之潰，保河清以濟歸師；在邠州，誅郭晞暴橫之卒；與馬璘議論不阿，及治喪，曲防周慮，以安軍府；最後笏擊朱泚，以身徇國：其事業風節，卓然表出於唐諸將中。〕
璘家富有無算，治第京師，甲於勳貴，〔以功勳致貴顯，故曰勳貴。治，直之翻。〕中堂費二十萬緡，他室所減無幾，〔幾，居豈翻。〕其子孫無行，〔行，下孟翻。〕家貲尋盡。〔史言殖貨無厭者，適以為不肖子孫之資。〕
13戊戌，昭義節度使李承昭表稱疾篤；以澤潞行軍司馬李抱真兼知磁、邢兩州留後。〔使，疏吏翻。磁，牆之翻。〕
14庚戌，加淮西節度使李忠臣同平章事，仍領汴州刺史，治汴州。〔李忠臣破李靈曜，得汴州，即以與之。汴，皮變翻。〕
十二年（丁巳、七七七）
1春，三月，乙卯，兵部尚書、同平章事、鳳翔、懷澤潞、秦隴節度使李抱玉薨，〔尚，辰羊翻。〕弟抱真仍領懷澤潞留後。
2癸亥，以河東行軍司馬鮑防為河東節度使。防，襄州人也。
3田承嗣竟不入朝，又助李靈曜，上復命討之。承嗣乃復上表謝罪。〔嗣，祥吏翻。朝，直遙翻。復，扶又翻。上，時掌翻。〕上亦無如之何，庚午，悉復承嗣官爵，仍令不必入朝。〔令，力丁翻。〕
4中書侍郎、同平章事元載專橫，〔載，祖亥翻，又音如字。橫，戶孟翻。〕黃門侍郎、同平章事王縉附之，二人俱貪。載妻王氏〔載妻，王忠嗣之女。縉，音晉。〕及子伯和、仲武、縉弟、妹及尼出入者，爭納賄賂。〔尼，女夷翻。〕又以政事委羣吏，士之求進者，不結其子弟及主書卓英倩等，無由自達。上含容累年，載、縉不悛。〔悛，醜緣翻。〕
上欲誅之，恐左右漏泄，無可與言者，獨與左金吾大將軍吳湊謀之。湊，上之舅也。〔吳湊，章敬皇后弟也。〕會有告載、縉夜醮圖為不軌者，庚辰，上御延英殿，命湊收載、縉於政事堂，〔政事堂，在東省，屬門下。自中宗後，徙堂於中書省，則堂在右省也。按裴炎傳：故事，宰相於門下省議事，謂之政事堂。故長孫無忌為司空，房玄齡為僕射，魏徵為太子太師，皆知門下省事。至中宗時，裴炎為中書令，執政事筆，故徙政事堂於中書省。載，祖亥翻，又音如字。縉，音晉。〕又收仲武及卓英倩等繫獄。命吏部尚書劉晏與御史大夫李涵等鞫之， 〔尚，辰羊翻。〕問端皆出禁中，〔問端，猶今言問頭也。〕仍遣中使詰以陰事，載、縉皆伏罪。〔使，疏吏翻。詰，去吉翻。〕是日，先杖殺左衛將軍、知內侍省 事董秀於禁中，乃賜載自盡於萬年縣。載請主者：「願得快死！」主者曰：「相公須受少污辱，〔相，息亮翻。少，詩沼翻。〕勿怪！」乃脫穢韈塞其口而殺之。〔韈，勿伐翻，足衣。塞，悉則翻。〕王縉初亦賜自盡，劉晏謂李涵等曰：「故事，重刑覆奏，況大臣乎！且法有首從，〔首，謂罪首。從，謂從坐。從，才用翻。〕宜更稟進止。」涵等從之。上乃貶縉栝州刺史。〔宋白曰：栝州，晉為永嘉郡，隋改處州，尋為栝州，因栝蒼山為名。劉昫曰：京師東南四千二百七十八里。〕載妻王氏，忠嗣之女也，及子伯和、仲武、季能皆伏誅。有司籍載家財，胡椒至八百石，〔嗣，祥吏翻。本草曰：胡椒，生西戎，形如鼠李子，調食用之，味甚辛辣。徐表南中記曰：生南海諸國。〕他物稱是。〔稱，尺證翻。〕
5夏，四月，壬午，以太常卿楊綰為中書侍郎，禮部侍郎常袞為門下侍郎，並同平章事。綰性清儉簡素，制下之日，朝野相賀。郭子儀方宴客，聞之，減坐中聲樂五分之四。〔朝，直遙翻。坐，徂臥翻。〕京兆尹黎幹，騶從甚盛，〔騶，仄尤翻。從，才用翻。〕即日省之，止存十騎。中丞崔寬，第舍宏侈，亟毀撤之。
6癸未，貶使部侍郎楊炎、諫議大夫韓洄、包佶、〔佶，巨乙翻。〕起居舍人韓會等，【章：十二行本「等」下有「十餘人」三字；乙十一行本同；退齋校同。】皆載黨也。炎，鳳翔人。載常引有文學才望者一人親厚之，異日欲以代己，故炎及於貶。〔載，祖亥翻，又音如字。〕洄，滉之弟。會，南陽人也。上初欲盡誅炎等，吳湊諫救百端，始貶官。
7丁酉，吐蕃寇黎、雅州；〔武后大足元年，以雅州之漢源、飛越，巂州之陽山，置黎州。吐，從暾入聲。〕西川節度使崔寧擊破之。
8元載以仕進者多樂京師，惡其逼己，〔樂，音洛。惡，烏路翻。〕乃制俸祿，厚外官而薄京官，京官不能自給，常從外官乞貸。楊綰、常袞奏京官俸太薄；〔貸，他代翻，又土得翻。俸，扶用翻。〕己酉，詔加京官奉，歲約十五萬六千餘緡。〔唐會要：開元二十四年，敕百官料錢宜合為一色，都以月俸為名，各據本官，隨月給付：一品三十千，二品二十四千，三品十七千，四品十一千，五品九千二百，六品五千三百，七品四千五十，八品二千四百七十五，九品一千九百一十七。至大曆十二年，加京官俸：三師、三公、侍中、中書令每月各一百二十貫文，中書、門下侍郎月各 一百貫文，東宮三太、左、右僕射各八十貫文，東宮三少各七十貫文，尚書、御史大夫、太常卿各六十貫文，常侍、宗正卿、太子詹事、國子祭酒各五十貫文，左、 右丞及諸司侍郎、給、舍、中丞、賓客、殿中、祕書監、司農等卿、將作等監各四十五貫文，太子二庶子、太常少卿各四十貫文，諫議、諸司少卿、少監各三十五貫 文，國子司業、內侍、東宮三卿各三十貫文，郎中、侍御史、司天監、少詹事、諸王傅、國子博士、諭德、中允、中舍、殿中、祕書、太常、宗正丞各二十五貫文， 殿中侍御史、著作郎、大理正、都水使者、總監、內常侍、內給事各二十貫文，員外郎、通事舍人、起居、王府長史各十八貫文，監察御史、臺主簿、補闕、王府司 馬、司天少監、太子典內、太常博士、主簿、宗正主簿、門下錄事、中書主書各十五貫文，拾遺、司議、太子文學、祕書著作佐郎、國子、太學、四門、廣文博士、 大理司直、詹事府丞及諸寺、監丞、謁者監、中書、門下主事各十二貫文，洗馬、贊善、諸寺、監主簿、詹事府司直各十貫文，評事八貫文，諸校正各六貫文，諸奉 御、九成總監、諸王諮議、友、諸陵令各六貫二百文，城門、符寶、國子助教、六局郎、王府掾屬、太常侍醫、文學、錄事參軍、主簿、記室、諸衛及六軍長史、兩 市令、諸副總監、武庫署令、太公廟令各五貫三百文，太子通事舍人、東宮三寺丞、太學、廣文助教、內坊丞、諸直長、內寺伯、千牛衛及諸率府長史、諸陵丞、諸 陵署、諸王府判司、司竹、溫泉監、尚書都事、都水及諸總監丞、司天臺丞、太子侍醫、諸司上局署令、王府國令、苑四面副監、公主邑司令各四貫一百一十六文， 國子、四門助教、律、醫學博士、協律郎、內謁者、諸衛、六軍左、右衛率府等衛佐、諸王府參軍、大農、都省、兵、吏、禮、房考功主事、春坊錄事、司竹副監、諸司中局署令、都水主簿、諸司上局署及監廟司丞、司天臺靈臺郎、保章、挈壺正、太常針醫及醫監、尚醫局司醫各二貫四百七十文，太祝、奉禮、省中諸行主事、門下典儀、御史臺、殿中、祕書、內侍省、春坊、詹事府主事、諸寺監、諸衛、六軍諸司錄事、諸司中局署丞及大理獄丞、諸司監作監事、諸率府錄事、殿中省醫佐、食醫、奉輦、司庫、司廩、奉乘、鴻臚寺掌客、司儀、太僕主乘、內坊典直、司天臺司辰、司曆監、內侍 省宮教博士、東宮三寺主簿、太常太樂、鼓吹丞、醫正、按摩、菷禁、卜筮博士及針、醫、卜助教、國子書、算博士及助教、諸王府國丞、尉、諸總監主簿各一貫九 百一十七文。武官：左右金吾大將軍各四十五貫文，六軍大將軍、左右金吾將軍各四十貫文，諸衛大將軍、六軍將軍各三十貫文，諸衛將軍各二十五貫文，諸衛及六 軍中郎將、諸率府率、副率各一十貫五百六十七文，諸衛及六軍郎將、諸王府典軍副各九貫二百文，諸衛及六軍司陛、千牛及左右備身各五貫三百文，諸衛及六軍中 侯、太子千牛各四貫一百六十六文，諸衛及六軍司戈、太子備身各二貫四百七十五文，諸衛及六軍執戟及長上各一貫九百一十七文。京兆及諸府尹各八十貫文，少 尹、兩縣令各五十貫文，奉先、昭應、醴泉等縣令、司錄各四十五貫文，畿令各四十貫文，判司、兩縣丞各三十五貫文，兩縣簿、尉、奉先等縣丞各三十貫文，奉先 縣簿、尉、諸畿令各二十五貫文，畿簿、尉各二十貫文，參軍、文學博士、錄事各一十貫文。應給百司正員文武官月料錢外，檢校官同中書門下平章事，每月一百二十貫文；內侍省監，每月四十五貫文：每年約加一十五萬六千貫文。〕
五月，辛亥，詔自都團練使外，悉罷諸州團練守捉使。又令諸使非軍事要急，無得擅召刺史及停其職務，差人權攝。又定諸州兵，皆有常數，其召募給家糧、春冬衣者，謂之「官健」；差點土人，春夏歸農、秋冬追集、給身糧醬菜者，謂之「團結」。自兵興以來，州縣官俸給不一，重以元載、王縉隨情徇私，〔俸，扶用翻。重，直用翻。載，祖亥翻，又音如字。縉，音晉。〕刺史月給或至千緡、或數十緡，至是，始定節度使以下至主簿、尉俸祿，〔緡，眉巾翻。使，疏吏翻。自是年定俸之後，至於會昌，則又倍之。 節度使三十萬，都防禦使、副使、監軍十五萬，觀察使十萬，諸府尹、大都督府長史、都團練使、副使、上州刺史八萬，節度副使、中下州刺史、知軍事七萬，上州 別駕五萬五千，長史、司馬五萬，觀察、團練判官、掌書記五萬，諸大都督府司錄參軍事、鴘赤縣令四萬五千，節度推官、支使、防禦判官、上州錄事參軍、畿縣上 縣令四萬，諸大都督府判官、赤縣丞三萬五千，觀察、防禦、團練推官、巡官、鴘赤縣丞、兩赤縣主簿、尉、上州功曹參軍以下、上縣丞三萬，畿縣丞、鴘赤縣簿、 尉二萬五千，畿縣上縣主簿、尉二萬。由會昌以前，其間世有增減，不可詳也。按類篇；鴘，翻阮切，鷹二歲色。新地理志，唐京兆有赤縣、次赤縣。諸負郭，亦皆為次赤縣。鴘赤，字義不可曉，蓋次赤也。〕掊多益寡，上下有敘，法制粗立。〔粗，坐五翻。〕
9庚午，上遣中使發元載祖父墓，斲棺棄屍，毀其家廟，焚其木主。戊寅，卓英倩等皆杖。英倩之用事也，弟英璘橫於鄉裏。〔璘，離珍翻。橫，戶孟翻。〕及英倩下獄，〔下，戶嫁翻。〕英璘遂據險作亂；上發禁兵討之，乙巳，金州刺史孫道平擊擒之。
10上方倚楊綰，使釐革弊政，會綰有疾，秋，七月，己巳，薨。上痛悼之甚，謂羣臣曰：「天不欲朕致太平，何奪朕楊綰之速！」
11八月，癸未，賜東川節度使鮮於叔明姓李氏。〔使，疏吏翻。〕
12元載、王縉之為相也，上日賜以內廚御饌，可食十人，〔饌，雛戀翻，又雛晥翻。食，祥吏翻。〕遂為故事。癸卯，常袞與朱泚上言：「餐錢已多，〔餐錢，蓋所謂食料錢也。泚，直禮翻，又音此。上，時掌翻。〕乞停賜饌。」許之。袞又欲辭堂封，同列不可而止。〔唐制：堂封，歲三千六百縑。興元後纔千一百，德宗尋復舊。〕時人譏袞，以為：「朝廷厚祿，所以養賢，不能，當辭位，不當辭祿。」〔朝，直遙翻。〕
臣光曰：君子恥食浮於人；袞之辭祿，廉恥存焉，與夫固位貪祿者，不猶愈乎！〔夫，音扶。〕詩云：『彼君子兮，不素餐兮！』〔詩伐檀之辭。〕如袞者，亦未可以深譏也。
13楊綰、常袞薦湖州刺史顏真卿，〔大曆元年，真卿以攻元載，貶峽州別駕，尋改為吉州司馬，遷撫、湖二州刺史。〕上即日召還；〔還，從宣翻，又音如字。〕甲辰，以為刑尚書。〔尚，辰羊翻。〕綰、袞又薦淮南判官汲人關播，擢為都官員外郎。〔唐都官郎，掌配役隸、簿錄俘囚，以給衣糧、藥療，以理訴競雪冤，凡公私良賤必周知之，屬刑部。〕
14九月，辛酉，以四鎮、北庭行營兼涇原、鄭潁節度副使段秀實為節度使。〔考異曰：段公別傳曰：「自授鉞三五年間，西鄰無烽燧之警。」又曰：「戎帥論乞力陀慕公清德，不敢侵陵我疆。」舊傳亦曰：「三四年間，吐蕃不敢犯塞。」按是月吐蕃寇原州。十二月，朱泚拒吐蕃，自涇州還。明年九月，吐蕃逼涇州。雲三四年間不敢犯塞，蓋史家溢美之辭耳。〕秀實軍令簡約，有威惠，奉身清儉，室無姬妾，非公會，未嘗飲酒聽樂。
15吐蕃八萬眾軍於原州北長澤監，〔蓋長澤川，唐舊置馬監於此。吐，從暾入聲；下同。〕己巳，破方渠，〔方渠，漢縣，屬北地郡，後省。中宗神龍三年，分馬嶺置方渠縣，屬慶州。宋白續通典：靈州方渠鎮，宋初置通遠軍，秦長城在城北一里。〕入拔谷；郭子儀使裨將李懷光救之，吐蕃退。庚午，吐蕃寇坊州。
16冬，十月，乙酉，西川節度使崔寧奏大破吐蕃於望漢城。〔吐蕃築城於西山以望蜀，因名望漢城。使，疏吏翻。〕
17先是，秋霖，河中府池鹽多敗。〔河中府管下安邑、解縣，皆有鹽池。先，悉薦翻。〕戶部侍郎判度支韓滉恐鹽戶減稅，丁亥，奏雨雖多，不害鹽，仍有瑞鹽生。〔度，徒洛翻。滉，呼廣翻。宋白曰：大曆初，韓滉進漫生鹽，以為靈瑞。後又奏乳鹽生。〕上疑其不然，遣諫議大夫義興蔣鎮往視之。〔義興，漢陽羨縣地，晉置義興郡及縣，隋廢郡存縣，以屬常州。〕
18吐蕃寇鹽、夏州，又寇長武，〔邠州宜祿縣有長武城。時郭子儀遣李懷光築長武城，據原首，臨涇水，俯瞰通道，吐蕃自是不敢輕犯。宋白曰：長武鎮，在鳳翔府麟遊縣界，西至涇州四十里。夏，戶雅翻。〕郭子儀遣將拒卻之。〔將，即亮翻。〕
19以永平軍押牙匡城劉洽為宋州刺史。〔考異曰：舊劉玄佐傳雲：「李靈曜據汴州，洽將兵乘其無備，徑入宋州。」按劉昌以宋州牙門將說李僧惠歸順，則是僧惠先已為靈曜守宋州，朝廷因授宋州刺史耳。若僧惠未降，則洽不能得宋州；已降，則不敢取宋州。蓋僧惠已為李忠臣所殺，洽因引兵據宋州耳。舊傳欲以為洽功，故云然，其實非也。永平軍、治滑州。〕仍以宋、泗二州隸永平軍。
20京兆尹黎幹奏秋霖損稼，韓滉奏幹不實；上命御史按視，丁未，還奏，「所損凡三萬餘頃。」渭南令劉澡〔渭南縣，唐初屬華州，時屬雍州。宋白曰：郭緣生述徵 記雲：渭南縣，夷狄所置，謂苻、姚也。〕阿附度支，〔謂阿附韓滉。度，徒洛翻。〕稱縣境苗獨不損；御史趙計奏與澡同。上曰：「霖雨溥博，豈得渭南獨無！」 更命御史朱敖視之，損三千餘頃。上歎息久之，曰：「縣令，字人之官，不損猶應言損，迺不仁如是乎！」貶澡南浦尉，〔後魏分朐鉄縣置漁泉縣，後周改曰萬川，隋改曰南浦，唐帶萬州。〕計澧州司戶，而不問滉。〔澧，音禮。滉，呼廣翻。〕
21十一月，壬子，山南西道節度使張獻恭奏破吐蕃萬餘眾於岷州。〔使，疏吏翻。吐，從暾入聲。〕
22丙辰，蔣鎮還，奏言「瑞鹽實如韓滉所言」，仍上表賀，〔還，從宣翻，又音如字。上，時掌翻。〕請宣付史臣，【章：十二行本「臣」下有「並置神祠」四字；乙十一行本同；退齋校同。】錫以嘉名。上從之，賜號寶應靈應池。〔賜號者，安邑池也。〕時人醜之。
23十二月，丙戌，朱泚自涇州還京師。〔朱泚自幽州入朝，遂留京師，因遣防秋而還。還，從宣翻，又音如字。〕
24丁亥，崔寧奏破吐蕃十餘萬衆，斬首八千餘級。
25庚子，以朱泚兼隴右節度使，知河西、澤潞行營。
26平盧節度使李正己先有淄、青、齊、海、登、萊、沂、密、德、棣十州之地，及李靈曜之亂，諸道合兵攻之，所得之地，各為己有，正己又得曹、濮、徐、兗、鄆五州，因自青州徙治鄆州，使其子前淄州刺史納守青州。【章：十二行本「州」下有「癸卯，以納為青州刺史」九字；乙十一行本同；退齋校同；張校同，雲無註本亦無。】濮，博木翻。鄆，音運。考異曰：實錄，此年二月丙戌，以納為青州刺史，充淄、青留後。至此又云為青州刺史。舊正己傳雲：「正己自青州徙居鄆州，使子納及腹心之將分理其地。」納傳雲：「正己擊田承嗣，署奏留後，尋遷青州刺史。」今從之。〕正己用刑嚴峻，所在不敢偶語；然法令齊一，賦均而輕，擁兵十萬，雄據東方，鄰藩皆畏之。是時田承嗣據魏、博、相、衛、洺、貝、澶七州，〔澶州，漢東郡頓丘縣地。隋開皇十六年，分頓丘置澶淵縣，唐改曰澶水，避高祖諱也。武德四年，分黎州之澶水、魏州之頓丘、觀州置澶州，貞觀元年，州廢；大曆七年，田承嗣表以魏州之頓 丘、臨黃，復置澶州。嗣，祥吏翻。相，息亮翻。洺，音名。澶，時連翻。〕李寶臣據恆、易、趙、定、深、冀、滄七州，各擁眾五萬；梁崇義據襄、鄧、均、房、 復、郢六州，有眾二萬；相與根據蟠結，雖奉事朝廷而不用其法令，〔恆，戶登翻。朝，直遙翻。〕官爵、甲兵、租賦、刑殺皆自專之，上寬仁，一聽其所為。朝廷或完一城，增一兵，輒有怨言，以為猜貳，常為之罷役；〔為，於偽翻。〕而自於境內築壘、繕兵無虛日。以是雖在中國名藩臣，而實如蠻貊異域焉。
十三年（戊午、七七八）
1春，正月，辛酉，敕毀白渠支流碾磑以溉田。〔碾，尼展翻。磑，五對翻，磨也。公輸班作磑，後人又激水為之，不煩人力，引水激輪，使自旋轉，謂之水磨。史炤曰：碾，磨也。磑，也。〕昇平公主有二磑，入見於上，請存之。〔見，賢遍翻。〕上曰：「吾欲以利蒼生，汝識吾意，當為眾先。」公主即日毀之。
2戊辰，回紇寇太原，河東押牙泗水李自良曰：〔紇，下沒翻。唐節度使置都押牙，牙前重職也，即今制置使司帳前都提舉之職。泗水縣，屬兗州，漢之卞縣也。隋時分西界為汶陽縣，於卞縣古城置泗水縣。〕「回紇精銳遠來求鬬，難與爭鋒；不如築二壘於歸路，以兵戍之。虜至，堅壁勿與戰，彼師老自歸，乃出軍乘之。二壘抗其前，大軍蹙其後，無不捷矣。」留後鮑防不從，遣大將焦伯瑜等逆戰；癸酉，遇虜於陽曲，〔將，即亮翻。宋白曰：陽曲，漢舊縣；後漢末，移理木井城，今縣是也。〕大敗而還，死者萬餘人。回紇縱兵大掠。二月，代州都督張光晟擊破之於羊武谷，〔還，從宣翻，又音如字。紇，下沒翻。晟，成正翻。九域志：代州崞縣有陽武寨。〕乃引去。上亦不問回紇入寇之故，待之如初。
3己亥，吐蕃遣其將馬重英帥眾四萬寇靈州，〔吐，從暾入聲。帥，讀曰率。〕奪填漢、御史、尚書三渠水口以弊屯田。〔史炤曰：三渠，謂填漢渠、御史渠、尚書渠也。填，讀曰鎮。〕
4三月，甲戌，回紇使還，過河中，朔方軍士掠其輜重，〔朔方軍士之留屯河中者。使，疏吏翻。過，古禾翻，又古臥翻。輜，莊持翻。重，直用翻。〕因大掠坊市。
5夏，四月，甲辰，吐蕃寇靈州，朔方留後常謙光擊破之。
6六月，戊戌，隴右節度使朱泚獻貓鼠同乳不相害者以為瑞；〔泚，且禮翻，又音此。乳，如住翻。〕常袞帥百官稱賀。〔帥，讀曰率。〕中書舍人崔祐甫獨不賀，曰：「物反常為妖。貓捕鼠，乃其職也，今同乳，妖也。〔妖，於驕翻。〕何乃賀為！宜戒法吏之不察奸、邊吏之不禦寇者，以承天意。」上嘉之。祐甫，沔之子也。〔崔沔，開元名臣。沔，彌兗翻。〕秋，七月，【章：十二行本「月」下有「壬子」二字；乙十一行本同。】以祐甫知吏部選事。祐甫數以公事與常袞爭，由是惡之。〔為袞奏貶祐甫張本。選，須絹翻。數，所角翻。惡，烏路翻。〕
7戊午，郭子儀奏以回紇猶在塞上，邊人恐懼，請遣邠州刺史渾瑊將兵鎮振武軍，〔邠，卑旻翻。瑊，古鹹翻。將，即亮翻，又音如字。振武軍，在單于都護府城內，秦、漢之雲中郡城也。宋白曰：振武軍，即漢定襄郡之盛樂縣也，在陰山之陽，黃河之北。〕從之。回紇始去。
8辛未，吐蕃將馬重英二萬眾寇鹽、慶二州，〔重，直龍翻。〕郭子儀遣朔【章：十二行本「朔」上有「河東」二字；乙十一行本同。】方都虞候李懷光擊卻之。
9八月，乙亥，成德節度使李寶臣請復姓張，許之。〔寶臣賜姓見二百二十二卷寶應元年。使，疏吏翻。〕
10吐蕃二萬眾寇銀、麟州，略党項雜畜，〔吐，從暾入聲。銀州，漢西河郡圁陰縣地。麟州，漢、新秦中之地。黨，底朗翻。畜，許救翻。〕郭子儀遣李懷光擊破之。
11上悼念貞懿皇后不已，〔貞懿皇后，獨孤妃也，十年薨。〕殯於內殿，累年不忍葬；丁酉，始葬於莊陵。〔莊陵，在京兆三原縣西北五里。〕
12九月，庚午，吐蕃萬騎下青石嶺，逼涇州；〔青石嶺在涇州保定縣西。宋白曰：臨涇城，直涇州西北九十里，其界有青石嶺。騎，奇寄翻。〕詔郭子儀、朱泚與段秀實共卻之。
13冬，十二月，丙戌，以吏部尚書、轉運、鹽鐵等使劉晏為左僕射，知三銓及使職如故。〔尚，辰羊翻。射，寅謝翻。歐陽修曰：凡選有文武：文選，吏部主之；武選，兵部主之：皆為三銓，尚書、侍郎分主之，尚書掌其一，侍郎分其二。〕
14郭子儀入朝，命判官京兆杜黃裳主留務。李懷光陰謀代子儀，矯為詔書，欲誅大將溫儒雅等。黃裳察其詐，以詰懷光；〔朝，直遙翻。將，即亮翻。詰，去吉翻。〕懷光流汗服罪。於是諸將之難制者，黃裳矯子儀之命，皆出之於外，軍府乃安。
15以給事中杜亞為江西觀察使。
16上召江西判官李泌入見，〔泌，毗必翻。李泌出佐江西，見上卷五年。見，賢遍翻。〕語以元載事，曰：「與卿別八年，乃能誅此賊。賴太子發其陰謀，〔此歸功於太子耳。語，牛倨翻。〕不然，幾不見卿。」對曰：「臣昔日固嘗言之。陛下知羣臣有不善，則去之；〔幾，居依翻。去，羌呂翻。〕含容太過，故至於此。」上曰：「事亦應十全，不可輕發。」上因言：「朕面屬卿於路嗣恭，〔屬，之慾翻。〕而嗣恭取載意，奏卿為虔州別駕。嗣恭初平嶺南，獻琉璃盤，徑九寸，朕以為至寶。及破載家，得嗣恭所遺載琉璃盤，徑尺。〔遺，於季翻。程大昌曰：漢西域傳：罽賓國有琥珀、流離。師古註曰：魏略雲：大秦國出赤、白、黑、黃、青、綠、縹、紺、紅、紫十種流離。此蓋自然之物，採澤光潤，踰於眾玉。今俗所用，皆消冶石汁，加以眾藥，灌而為之，虛脆不耐，實非真物。按流離，今書附玉旁為琉璃字，師古之記是矣，亦未得其詳也。穆天子傳：天子東徵，有釆石之山，凡好石之器於是出。升山取釆石，鑄以成器。註雲：釆石，文釆之石也。則鑄石為器，古有之矣。顏氏謂為自然之物恐不詳也。北史大月氏傳：魏太武時，月氏人商販京師，自雲能鑄石為五色琉璃。於是釆礦於山中，即京師鑄之，既成，光澤乃美於西方來者。自是琉璃遂賤。用此言推之，則雖西域琉璃，亦用石鑄，無自然生成者。兼外國奇產，中國未始無之，獨不聞有所謂真琉璃也。然中國所鑄，有與西域異者。鑄之中國，色甚光鮮，而質則輕脆，沃以熱酒，隨手破裂。其來自海舶者，製差鈍樸，而色亦微暗。其可異者，雖百沸湯注之，與磁銀無異，了不復動，是名蕃琉璃也。蕃琉璃之異於中國，其別蓋如此，而未嘗聞以石琢之也。餘謂路嗣恭所獻者，蓋師古所謂大秦琉璃自然之物。否則代宗何以謂之至寶哉！程大昌考之不詳耳。〕俟其至，當與卿議之。」泌曰：「嗣恭為人，小心，善事人，畏權勢，精勤吏事而不知大體。昔為縣令，有能名；〔路嗣恭始名劍客，為蕭關令，連徙神烏、姑臧二縣，考績為天下最。玄宗以為可嗣漢魯恭，因賜名。〕陛下未暇知之，而為載所用，故為之盡力。陛下誠知而用之，彼亦為陛下盡力矣。〔為之，亦為，於偽翻。〕虔州別駕，臣自欲之，非其罪也。且嗣恭新立大功，〔即謂平嶺南之功。〕陛下豈得以一琉璃盤罪之邪！」上意乃解，以嗣恭為兵部尚書。〔邪，意耶。尚，辰羊翻。〕
17郭子儀以朔方節度副使張曇性剛率，謂其以武人輕己，銜之；〔曇，徒含翻。銜，戶緘翻。〕孔目官吳曜為子儀所任，〔諸鎮州皆有孔目官，以綜理眾事，吏職也。言一孔一目，皆所綜理也。〕因而構之。子儀怒，誣奏曇扇動軍眾，誅之。掌書記高郢力爭之，子儀不聽，奏貶郢猗氏丞。〔猗氏縣，屬河中府。宋白曰：本郇國地，猗頓於此起富，故曰猗氏。〕既而僚佐多以病求去，子儀悔之，悉薦之於朝，曰：「吳曜誤我。」遂逐之。〔史言郭子儀過而能改。朝，直遙翻。〕
18常袞言於上曰：「陛下久欲用李泌，〔泌，毗必翻。〕昔漢宣帝欲用人為公卿，必先試理人，請且以為刺史，使周知人間利病，俟報政而用之。」〔太公治齊，五月而報政。伯禽治魯，三年而報政。常袞用此語也。〕
十四年（己未、七七九）
1春，正月，壬戌，以李泌為澧州刺史。〔澧，音禮。〕
2二月，癸未，魏博節度使田承嗣薨。〔使，疏吏翻。嗣，祥吏翻。〕有子十一人，以其姪中軍兵馬使悅為才，使知軍事，而諸子佐之。甲申，以悅為魏博留後。〔為田緒殺悅張本。〕
3淮西節度使李忠臣，貪殘好色，將吏妻女美者，多逼淫之，悉以軍政委妹伲節度副使張惠光。惠光挾勢暴橫，軍州苦之。忠臣復以惠光子為牙將，暴橫甚於其父。〔好，呼到翻。橫，戶孟翻。復，扶又翻。將，即亮翻。〕左廂都虞候李希烈，忠臣之族子也，為眾所服。希烈因眾心怨怒，三月，丁未，與大將丁暠等〔暠，古老翻。〕殺惠光父子而逐忠臣。忠臣單騎奔京師，〔騎，奇寄翻。〕上以其有功，〔吐蕃寇京師，忠臣先諸鎮赴援，又有平李靈曜之功。〕使以檢校司空、同平章事留京師；以希烈為蔡州刺史、淮西留後。〔為李希烈以淮、蔡畔援張本。〕以永平節度使李勉兼汴州刺史，增領汴、潁二州，徙鎮汴州。〔永平軍本治滑州。汴，皮變翻。〕
4辛酉，以容管經略使王翃為河中少尹、知府事。河東副元帥留後部將凌正暴橫，翃抑之。〔使，疏吏翻。翃，戶萌翻。少，始照翻。帥，所類翻。將，即亮翻。橫，戶孟翻。〕正與其徒乘夜作亂，翃知之，故縮漏水數刻以差其期，賊驚，潰走，擒正，誅之，軍府乃安。
5成德節度使張寶臣既請復姓，〔去年寶臣請復姓張。〕又不自安，更請賜姓；夏，四月，癸未，復賜姓李。〔復，扶又翻。〕
6五月，癸卯，上始有疾，辛酉，制皇太子監國。〔監，古銜翻。〕是夕，上崩於紫宸之內殿，〔上年五十二。紫宸殿在東內宣政殿之北，蓬萊殿之南。〕遺詔以郭子儀攝冢宰。癸亥，德宗即位，在諒陰中，動遵禮法；嘗召韓王迥食，〔迥，德宗弟也。〕食馬齒羹，不設鹽、酪。〔馬齒，莧也。酪，音洛；乳酪也。〕
7常袞性剛急，為政苛細，不合眾心。時羣臣朝夕臨，〔臨，力鴆翻，哭也。〕袞哭委頓，從吏或扶之。〔從，才用翻。〕中書舍人崔祐甫指以示眾曰：「臣哭君前，有扶禮乎！」袞聞，益恨之。會議羣臣喪服，袞以為：「禮，臣為君斬衰三年。〔為，於偽翻。衰，倉回翻。〕漢文權制，猶三十六日。〔事見十五卷前漢文帝後七年。〕高宗以來，皆遵漢制。及玄宗、肅宗之喪，始服二十七日。今遺詔雲，『天下吏人，三日釋服。』古者卿大夫從君而服，皇帝二十七日而除，在朝羣臣亦當如之。」祐甫以為：「遺詔，無朝臣、庶人之別。〔朝，直遙翻；下同。別，彼列翻。〕朝野內外，莫非天下，凡百執事，孰非吏人！皆應【章：十二行本「應」下有「三日」二字；乙十一行本同；退齋校同。】釋服。」相與力爭，聲色陵厲。袞不能堪，乃奏祐甫率情變禮，請貶潮州刺史；上以為太重，閏月，壬申，貶祐甫為河南少尹。
初，肅宗之世，天下務殷，宰相常有數人更直決事，〔更，工衡翻。〕或休沐各歸私第，詔直事者代署其名而奏之，自是踵為故事。時部子儀、朱泚雖以軍功為宰相，皆不預朝政，袞獨居政事堂，〔唐初，政事堂在門下省。裴炎自侍中遷中書令，乃徙政事堂於中書省。三省長官議事於此。〕代二人署名奏祐甫。祐甫既貶，二人表言其非罪，上問：「卿向言可貶，今雲非罪，何也﹖」二人對，初不知。上初即位，以袞為欺罔，大駭。甲辰，百官衰絰，序立於月華門，〔程大昌曰：按六典，宣政殿前有兩廡，兩廡各自有門。其東曰日華，日華之東則門下省也。西廊有門曰月華，月華之西則中書省也。衰，倉回翻。〕有制，貶袞為潮州刺史，〔潮州，去京師五千許裏。〕以祐甫為門下侍郎、同平章事，聞者震悚。祐甫至昭應而還。〔昭應縣，本新豐縣，垂拱二年，改曰應山；神龍元年，復故名；玄宗更名昭應；隋新豐治古新豐城北；天寶昭應縣治昭應宮北。還，從宣翻，又音如字。〕既而羣臣喪服竟用袞議。
上時居諒陰，庶政皆委於祐甫，所言無不允。初，至德以後，天下用兵，諸將競論功賞，故官爵不能無濫。及永泰以來，天下稍平，而元載、王縉秉政，四方以賄求官者相屬於門，〔將，即亮翻。論，魯昆翻。載，祖亥翻，又音如字。縉，音晉。屬，之慾翻。〕大者出於載、縉，小者出於卓英倩等，皆如所欲而去。及常袞為相，思革其弊，杜絕僥幸，四方奏請，一切不與；而無所甄別，賢愚同滯。〔相，息亮翻。僥，堅堯翻。甄，稽延翻，察也。別，彼列翻。〕崔祐甫代之，欲收時望，推薦引拔，常無虛日；作相未二百日，除官八百人，〔考異曰：舊紀雲：「祐甫作相未逾年，凡除吏幾八百員，多稱允當。」今從建中實錄。〕前後相矯，終不得其適。上嘗謂祐甫曰：「人或謗卿，所用多涉親故，何也﹖」對曰：「臣為陛下選擇百官，〔為，於偽翻。〕不敢不詳慎。苟平生未之識，何以諳其纔行而用之。」〔諳，烏含翻。行，下孟翻；下同。〕上以為然。
臣光曰：臣聞用人者，無親疏、新故之殊，惟賢、不肖之為察。其人未必賢也，以親故而取之，固非公也；苟賢矣，以親故而捨之，亦非公也。夫天下之賢，固非一人所能盡也，若必待素識熟其纔行而用之，所遺亦多矣。〔夫，音扶。行，下孟翻。〕古之為相者則不然，舉之以眾，取之以公。眾曰賢矣，己雖不知其詳，姑用之，待其無功，然後退之，有功則進之；所舉得其人則賞之，非其人則罰之。進退賞罰，皆眾人所共然也，己不置豪髮之私於其間。苟推是心以行之，又何遺賢曠官之足病哉！
8詔罷省四方貢獻之不急者，又罷梨園使及樂工三百餘人，〔使，疏吏翻。梨園事始二百一十一卷玄宗開元二年。程大昌曰：梨園，在光化門北。光化門者，禁苑南面西頭第一門。〕所留者悉隸太常。
9郭子儀以司徒、中書令領河中尹、靈州大都督、單於、鎮北大都護、關內、河東副元帥、朔方節度、關內支度、鹽池、六城水運大使、押蕃部並營田及河陽道觀察等 使，〔河中、靈、夏皆有鹽池。朔方塞下有六城。單，音蟬。帥，所類翻。使，疏吏翻。〕權任既重，功名復大，〔復，扶又翻。〕性寬大，政令頗不肅，代宗欲分 其權而難之，久不決。甲申，詔尊子儀為尚父，〔太公望為周師尚父。說者謂可尚可父，天子師也。〕加太尉兼中書令，增實封滿二千戶，月給千五百人糧、二百馬食，子弟、諸伲遷官者十餘人，所領副元帥諸使悉罷之；以其裨將河東、朔方都虞候李懷光為河中尹、邠寧、慶、晉、絳、慈、隰節度使，以朔方留後兼靈州長史常謙光為靈州大都督、西受降城、定遠、天德、鹽、、夏、豐等軍州節度使，振武軍使渾瑊為單於大都護、東、中二受降城、振武、鎮北、綏銀、麟勝等軍州節度使，分領其任。〔將，即亮翻。邠，卑旻翻。長，知兩翻。降，戶江翻。夏，戶雅翻。渾，戶昆翻，又戶本翻。瑊，古鹹翻。〕
10丙戌，詔曰：「澤州刺史李鷃〔鷃，烏諫翻。〕上慶雲圖。〔上，時掌翻；下得上、上言同。〕朕以時和年豐為嘉祥，以進賢顯忠為良瑞，如卿雲、靈芝、珍禽、奇獸、怪草、異木，何益於人！〔卿雲，即慶雲也。〕佈告天下，自今有此，無得上獻。」內莊宅使上言諸州有官租萬四千餘斛，上令分給所在充軍儲。先是，諸國屢獻馴象，凡四十有二，〔令，力丁翻。先，悉薦翻。〕上曰：「象費豢養而違物性，將安用之！」命縱於荊山之陽，〔此禹貢所謂「導汧及岐至於荊山」者也。唐屬京兆富平縣界。〕及豹、貀、鬬雞、獵犬之類，悉縱之；〔貀，似豹，無前足，音女滑翻。史炤曰：貀，似狸，蒼黑，無前足，善捕鼠。〕又出宮女數百人。於是中外皆悅，淄青軍士，至投兵相顧曰：「明主出矣，吾屬猶反乎！」〔淄，莊持翻。〕
11戊子，以淮西留後李希烈為節度使。〔使，疏吏翻。〕
12辛卯，以河陽鎮遏使馬燧為河東節度使。河東承百井之敗，〔謂去年鮑防之敗也。按東都事略張齊賢傳：柏井，在幷州城北四十里。宋朝徙幷州城於陽曲縣。〕騎士單弱，燧悉召牧馬廝役，得數千人，教之數月，皆為精騎。〔騎，奇寄翻。〕造甲必為長短三等，稱其所衣，〔稱，尺證翻。衣，於既翻。〕以便進趨。又造戰車，行則載兵甲，止則為營陳，或塞險以遏奔衝；〔陳，讀曰陣。塞，悉則翻。〕器械無不精利。居一年，得選兵三萬。闢兗州人張建封為判官，署李自良代州刺史，委任之。
13兵部侍郎黎幹，狡險諛佞，與宦官特進劉忠翼相親善。忠翼本名清潭，恃寵貪縱。二人皆為眾所惡。〔惡，烏路翻。〕時人或言幹、忠翼嘗勸代宗立獨孤貴妃為皇后，妃子韓王迥為太子。上即位，幹密乘轝詣忠翼謀事；事覺，丙申，幹、忠翼並除名長流，至藍田，賜死。
14以戶部侍郎判度支韓滉為太 常卿，以吏部尚書劉晏判度支。〔度，徒洛翻。滉，呼廣翻。尚，辰羊翻。〕先是晏、滉分掌天下財賦，〔先，悉薦翻。大曆六年，韓滉判度支。分掌財賦，當在此 時。〕晏掌江【章：十二行本「江」作「河」；乙十一行本同；退齋校同。】南、山南、江淮、嶺南，滉掌關內、河東、劍南，至是，晏始兼之。上素聞滉掊克過甚；〔掊，蒲侯翻。〕故罷其利權，尋出為晉州刺史。〔晉州，治臨汾縣，古平陽也，京師東北七百二十五里。〕
至德初，第五琦始榷鹽以佐軍用，〔事見二百一十九卷至德元載。琦，音奇。榷，古嶽翻。〕及劉晏代之，法益精密。初歲入錢六十萬緡，末年所入逾十倍，而人不厭苦。大曆末，計一歲【章：十二行本「歲」下有「徵賦」二字；乙十一行本同。】所入總一千二百萬緡，〔緡，眉巾翻。〕而鹽利居其太半。以鹽為漕傭，自江、淮至渭橋，〔此東渭橋也。〕率萬斛，傭七千緡，自淮以北，列置巡院，擇能吏主之，不煩州縣而集事。
15六月，己亥朔，赦天下。
16西川節度使崔寧、永平節度使李勉並同平章事。〔使，疏吏翻。〕
17詔：「天下冤滯，州府不為理，〔為，於偽翻。〕聽詣三司使，〔所謂三司使，即御史中丞、中書省舍人、門下省給事中也。三人者，各以一司官來朝堂受詞，故謂之三司，非五代時理財之三司使也。〕以中丞、舍人、給事中各一人，日於朝堂受詞。推決尚未盡者，聽撾登聞鼓。〔唐時登聞鼓，在西朝堂之前。撾，側瓜翻。〕自今無得復奏置寺觀〔復，扶又翻。〕及請度僧尼。」於是撾登聞鼓者甚眾。右金吾將軍裴諝上疏，〔諝，私呂翻。〕以為：「訟者所爭皆細故，若天子一一親之，則安用吏理乎！」上乃悉歸之有司。
18制：「應山陵制度，務從優厚，當竭帑藏以供其費。」〔帑，他朗翻。藏，徂浪翻。〕刑部員外郎令狐峘上疏諫，〔令，力丁翻。峘，胡登翻。上，時掌翻。〕其略曰：「臣伏讀遺詔，務從儉約，若制度優厚，豈顧命之意邪！」〔邪，音耶。〕上答詔，略曰：「非唯中朕之病，〔中，竹仲翻。〕抑亦成朕之美，敢不聞義而徙！」峘，德棻之玄孫也。〔令狐德棻，事太宗。棻，扶分翻。〕
19庚子，立皇子誦為宣王，謨為舒王，諶為通王，諒為虔王，詳為肅王。乙巳，立皇弟迺為益，傀為蜀王。〔諶，氏壬翻。傀，口猥翻，又公回翻。皆以州名為王國名。〕
20丙午，舉先天故事，六品以上清望官，雖非供奉、侍衛之官， 日令二人更直待制，以備顧問。〔新志曰：初，太宗即位，命京官五品以上更宿中書、門下兩省，以備訪問。永徽中，命弘文館學士一人日待制於武德殿西門。文明 元年，詔京官五品以上清官日一人待制於章善、明福門。先天末，又命朝集使六品以上隨仗待制。永泰時，勳臣罷節制，無職事，皆待制於集賢門，凡十三人。崔祐 甫為相，建議文官一品以下更直待制。其後著令，正衙待制官日二人。宋白曰：時祐甫奏準元敕文官一品以下更直待制，其待制官，待奏事官盡，然後趨出，便於內廊賜待進止，至酉時然後放。令，力丁翻。更，工衡翻；下同。〕
21庚戌，以朱泚為鳳翔尹。〔泚，且禮翻，又音此。〕
22代宗優寵宦官，奉使四方者，不禁其求取。嘗遣中使賜妃族，還，問所得頗少，〔使，疏吏翻。還，從宣翻，又音如字。少，詩沼翻。〕代宗不悅，以為輕我命；妃懼，遽以私物償之。由是中使公求賂遺，無所忌憚。〔遺，於季翻。〕宰相嘗貯錢於閤中，每賜一物，宣一旨，無徒還者；〔相，息亮翻。貯，丁呂翻。〕出使所歷州縣，移文取貨，與賦稅同，皆重載而歸。上素知其弊，遣中使邵光超賜李希烈旌節；希烈贈之僕、馬及縑七百匹，黃茗二百斤。〔茗，莫迥翻；茶之晚取者。〕上聞之，怒，杖光超六十而流之。於是中使之未歸者，皆潛棄所得於山谷，雖與之，莫敢受。
23甲子，以神策都知兵馬使、右領軍大將軍王駕鶴為東都園苑使，〔東都園苑使，唐初苑總監之職也。〕以司農卿白琇珪代之，〔琇，息救翻。〕更名志貞。駕鶴典禁兵十餘年，權行中外，【章：十二行本「外」下有「詔下」二字；乙十一行本同。】上恐其生變；崔祐甫召駕鶴與語，留連久之，琇珪已視事矣。
24李正己畏上威名，表獻錢三十萬緡；上欲受之恐見欺，卻之則無辭。崔祐甫請遣使慰勞淄青將士，〔使，疏吏翻。勞，力到翻。將，即亮翻。〕因以正己所獻錢賜之，使將士人人戴上恩；又諸道聞之，知朝廷不重貨財。上悅，從之。正己大凓服。天下以為太平之治，庶幾可望焉。〔治，直吏翻。幾，居衣翻。〕
25秋，七月，戊辰朔，日有食之。
26禮儀使、吏部尚書顏真卿上言：「上元中，政在宮壺，始增祖宗之諡；〔尚，辰羊翻。上，時掌翻。壺，苦本翻；宮中道也。按咸亨五年八月十五日，改元上元，是日追尊高祖、太宗。政在宮壺，謂武后專政也。〕玄宗末，姦臣竊命，累聖之諡，有加至十一字者。〔按天寶十三載，加祖宗諡號並廟號皆為九字。而羣臣上玄宗尊號凡十四字。未知顏真卿所謂加至十一字何帝也。諡，神至翻。〕按周之文、武，稱文不稱武，言武不稱文，豈盛德所不優乎﹖蓋羣臣稱其至者故也。故諡多不為褒，少不為貶。〔少，始紹翻。〕今累聖諡號太廣，有踰古制，請自中宗以上皆從初諡，〔初諡，高祖太武皇帝，太宗文皇帝，高宗天皇大帝，中宗孝和皇帝。〕睿宗曰聖真皇帝，玄宗曰孝明皇帝，肅宗曰宣皇帝，以省文尚質，正名敦本。」上命百官集議，儒學之士， 皆從真卿議；獨兵部侍郎袁裃，〔裃，昌含翻，又七感翻。〕官以兵進，奏言：「陵廟玉冊、木主皆已刊勒，不可輕改，」事遂寢。不知陵中玉冊所刻，乃初諡也。 〔按唐陵中玉冊，自睿宗聖真皇帝以上所刻皆初諡。然玄宗諡冊曰至道大聖大明孝皇帝，肅宗諡冊曰文明武德大聖大宣孝皇帝。袁裃所謂木主、玉冊皆已刊勒，有見 乎此耳。〕
27初，代宗之世，事多留滯，四夷使者及四方奏計，或連歲不遣，乃於右銀臺門〔使，疏吏翻。右銀臺門，在東內宮城西面。又北，則九仙門。〕置客省以處之；〔處，昌呂翻。〕及上書言事【章：十二行本「事」下有「孟浪者」三字；乙十一行本同；退齋校同。】失職、未敘，亦置其中，動經十歲。常有數百人，並部曲、畜產動以千計，度支廩給，其費甚廣。〔度，徒洛翻。〕上悉命疏理，拘者出之，事竟者遣之，當敘者任之，歲省穀萬九千二百斛。
28壬申，毀元載、馬璘、劉忠翼之第。〔載，祖亥翻，又音如字。璘，離珍翻。〕初，天寶中，貴戚第舍雖極奢麗，而垣屋高下，猶存制度，然李靖家廟已為楊氏馬貛矣。及安、吏亂後，法度墮弛，〔墮，讀曰隳。〕大臣將帥【章：十二行本「帥」下有「宦官」二字；乙十一行本同。】競治第舍，各窮其力而後止，時人謂之木妖。〔將，即亮翻。帥，所類翻。治，直之翻。妖，於驕翻。〕上素疾之，故毀其尤者，仍命馬氏獻其園，隸宮司，〔宮司，掌宮禁園禦者也。〕謂之奉成園。〔雍錄：奉成園，在安邑坊。自丹鳳門南出，東街第六坊，為安邑坊。〕
30庚辰，詔回紇諸胡在京師者，各服其服，無得效華人。先是回紇留京師者常千人，〔紇，下沒翻。先，悉薦翻。〕商胡偽服而雜居者又倍之，縣官日給饔餼，〔熟曰饔，生曰餼，餼，許既翻。〕殖貲產，開第舍、市肆，美利皆歸之，日縱貪橫，〔橫，戶孟翻。〕吏不敢問。或衣華服，〔衣，於既翻。華服，中華之服也。〕誘取妻妾，故禁之。〔誘，羊久翻。〕
31辛卯，罷天下榷酒收利。〔唐初無酒禁，乾元元年，京師酒貴，肅宗以廩食方屈，乃禁京師酟酒，期以麥熟如初。二年，饑，復禁酟。廣德二年，定天下酟戶以月收稅。榷，古嶽翻。〕
32上之在東宮也，國子博士河中張涉為侍讀，〔太宗時，晉王府有侍讀，及為太子，亦置焉。〕即位之夕，召涉入禁中，事無大小皆諮之；明日，置於翰林為學士，〔翰林故事曰：翰林院者，在銀臺門內，以藝能、伎術召見者之所處也。玄宗初，置翰林待詔，掌四方表疏批答，應和文章。又以詔敕文告悉由中書，多壅滯，始選朝官有才藝學識者入居翰林，供奉別旨，然亦未定名。制詔書敕，猶或分在集賢。開元二十六年，始以翰林供奉改稱學士，別建學士院於翰林苑之南，俾專內命。其後又置東翰林院於金鑾殿之西，隨上所在。凡學士無定員，下自校書郎，上及諸曹尚書，皆為之。入院一歲則遷知制誥，未知制誥者，不作文書。久次者一人為承旨。〕親重無比。〔為張涉以贓賄得罪張本。〕乙未，以涉為右散騎常侍，仍為學士。〔散，悉亶翻。騎，奇寄翻。〕
