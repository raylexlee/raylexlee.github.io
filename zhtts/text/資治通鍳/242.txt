△卷第二百四十一
唐紀五十七〔起屠維大淵獻（己亥）二月，盡重光赤奮若（辛丑）六月，凡二年有奇。〕
憲宗昭文章武大聖至神孝皇帝下
元和十四年（己亥、八一九）
1二月， 李聽襲海州，克東海、朐山、懷仁等縣。〔海州，治朐山，本漢朐縣，後人加「山」字。東海，漢贛榆縣地，後齊置東海縣，屬東海郡；隋廢郡及縣，入廣饒縣，隋 仁壽元年改廣饒日東海，避太子諱也；唐屬海州。九域志：在州東一十里。懷仁縣，梁置南、北二青州，東魏廢州，置義塘郡及懷仁縣，隋廢郡，以縣屬海州。九域 志：在州北八十里。宋白曰：海州懷仁縣，本漢贛餘縣地。按漢贛餘，今縣東北三十里贛餘古城是也，梁於此置黃郭戍，後魏置義塘郡，理黃郭城，領義唐、歸義、 懷仁三縣，高齊移義唐郡及懷仁縣並理今密州莒縣界，隋開皇廢郡，移懷仁縣理此，今縣理是也。〕李愬敗平盧兵於沂州，拔丞縣。〔丞，漢縣，後魏置蘭陵郡，隋 廢郡為蘭陵縣，武德四年改曰丞縣，後屬沂州。九域志：在州西南一百八十里。宋白曰：丞，漢舊縣，春秋時鄫國也。晉置蘭陵郡，理理丞城。按前此丞縣理在今縣西一里，漢沒縣故城是也。隋開皇十六年置鄫州及丞縣，尋廢州及縣，仍移蘭陵縣置於鄫州故城，中唐又改蘭陵為丞縣。縣西北有丞水。敗，補邁翻。丞，時證翻。〕
李師道聞官軍侵逼，發民治鄆州城塹，脩守備，〔治，直之翻。塹，七豔翻。〕役及婦人，民益懼且怨。
都知兵馬使劉悟，正臣之孫也，〔劉正臣二百一十七卷肅宗至德元載。〕師道使之將兵萬餘人屯陽榖以拒官軍。悟務為寬惠，使士卒人人自便，軍中號日劉父。及田弘正渡河，悟軍無備，戰又數敗。〔數，所角翻。〕或謂師道曰：「劉悟不脩軍法，專收眾心，專收眾心，恐有他志，宜早圖之。」師道召悟計事，欲殺之。或諫曰：「今官軍四合，悟無逆狀，用一人言殺之，諸將誰肯為用！是自脫其爪牙也。」師道留悟旬日，復遣之，厚贈金帛以安其意。悟知之，還營，陰為之備。 師道以悟將兵在外，署悟子從諫門下別奏。〔門下別奏者，使廁員牙門下，俟別奏補官也。唐六典：凡諸軍鎮大使，三品已上，傔二十五人，別奏十人；副使，傔二 十人，別奏八人。總管，三品已上，傔十八人，別奏六人；子總管，四品已上，傔十一人，別奏三人。若討擊、防禦、遊弈使副，傔準品各減三人，別奏各減二人。 總管及子總管，傔準品各減二人，別奏各減一人。若鎮守已下無副使或隸屬大軍鎮者，使已下傔，奏並四分減一，所補傔、奏皆令自召以充。〕從諫與師道諸奴日遊 戲，頗得其陰謀，密疏以白父。
又有謂師道者曰：「劉悟終為患，不如早除之。」丙辰，師道潛遣二使齎帖授行營兵馬副使張暹，令斬悟首獻之，勒暹權領行營。時悟方據高丘張幕置酒，去營二三里。二使至營，密以帖授暹。暹素與悟善，陽與使者謀曰：「悟自使府還，〔還，音旋，又如字。〕頗為備，不可忽忽，暹請先往白之，雲『司空遣使存問將士，兼有賜物，請都頭速歸，〔軍中稱都將為都頭〕同受傳語。』〔傳語，謂師道遣使者所傳言語也。〕如此，則彼不疑，乃可圖也。」使者然之。暹懷帖走詣悟，屏人示之。〔屏，必郢翻，又卑正翻。〕悟潛遣人先執二使，殺之。
時已向暮，悟按轡徐行還營，坐帳下，嚴正自衛。召諸將，厲色謂之曰：「悟與公等不顧死亡以抗官軍，誠無負於司空。今司空信讒言，來取悟首。悟死，諸公其次矣。且天子所欲誅者獨司空一人，今軍勢日蹙，吾曹何為隨之族滅！欲與諸公卷旗束甲，〔卷，與捲同。〕還入鄆州，奉行天子之命，〔言奉行詔旨，以誅李師道。〕豈徒免危亡，富貴可圖也。諸公以為如何﹖」兵馬使趙垂棘立於眾首，良久，對曰：「事【章：十二行本「事」上有「如此」二字；乙十一行本同；孔本同；張校同。】果濟否﹖」悟應聲罵曰：「汝與司空合謀邪！」立斬之。徧問其次，有遲疑未言者，悉斬之，並斬軍中素為眾所惡者，〔惡，烏路翻。〕凡三十餘，屍於帳前。餘皆股慄，曰：「惟都頭命，願盡死！」
乃令士卒曰：「入鄆，人賞錢百緡，惟不得近軍帑。〔近，其靳翻。帑，他朗翻。〕其使宅及逆黨家財，任自掠取；〔使宅，謂節度使所居也。〕有仇者報之。」使士皆飽食執兵，夜半，聽鼓，三聲絕，　即行，人銜枚，馬縛口，遇行人，執留之，〔恐行人遇兵，走還城報師道，令執留之。〕人無知者。距城數裏，天未明，悟駐軍，使聽城上柝聲絕，〔天明，則柝聲絕。〕使十人前行，宣言「劉都頭奉帖追入城。」〔主帥文書下諸將謂之帖。〕門者請俟寫簡白使，〔古者聯竹為簡策以寫書為簡。白使，謂白節度使。使，疏吏翻。〕十人拔刃擬之，皆竄匿；悟引大軍繼至，城中譟譁動地。此至，〔比，必利翻，及也。〕子城已洞開，惟牙城拒守，〔凡大城謂之羅城，小城謂之子城。又有第三重城以衛節度使居宅，謂之牙城。謂之牙城。〕尋縱火斧其門而入。牙中兵不過數百，始猶有發弓矢者，俄知力不支，皆投於地。
悟勒兵升聽事，使捕索師道。索，山客翻。師道與二子伏廁牀下，索得之，〔索，山客翻。〕悟命置牙門外隙地，使人謂曰：「悟奉密詔送司空歸闕，然司空亦何顏復見天子！」〔復，扶又翻。〕師道猶有幸生之意，其子弘方仰曰：「事已至此，速死為幸！」尋皆斬之。〔代宗永泰元年，李正己得淄青，四世，五廾四年而滅。〕自卯至午，悟乃命兩都虞候巡坊市，禁掠者，即時皆定。大集兵民於毬場，親乘馬巡繞，慰安之。斬贊師道逆謀者二十餘家，文武將吏且懼且喜。【章：十二行本「喜」下有「皆入賀」三字；乙十一行本同；孔本同；張校同。】悟見李公度，執手歔欷；出賈直言於獄，〔直言被囚見上捲上年。〕置之幕府。
悟之自陽穀還兵趨鄆也，〔趨，七喻翻。〕潛使人以其謀告田弘正：「事成，當舉烽相白；萬一城中有備不能入，願公引兵為助。功成之日，皆歸於公，悟何敢有之。」且使弘正進據己營。弘正見烽，知得城，遣使往賀。悟函師道父子三首遣使送弘正營，弘正大喜，露布以聞。淄、青等十二州皆平。
弘正初得師道首，疑其非真，召夏侯澄使識之。澄熟視其面，長號隕紹者久之，乃抱其首，舐其目中塵垢，復慟哭。弘正為之改容，義而不責。〔識，如字，辨識也。號，戶刀翻。舐，直氏翻。復，扶又翻。為，於偽翻。夏侯澄禽見上捲上年。〕
2壬戌，田弘正捷奏至。乙丑，命戶部侍郎楊於陵為淄青宣撫使。已巳，李師道首函至。自廣德以來，垂六十年，藩鎮跋扈河南、北三十餘州，自除官吏，不供貢賦，至是盡遵朝廷約束。〔嗚呼！兼併易也，堅凝之難！讀史至此，盍亦知其所以得，鋻其所以失，則知資治通鑑一書不苟作矣。〕
上命楊於陵分李師道地，於陵按圖籍，視土地遠邇，計士馬眾寡，校倉庫虛實，分為三道，使之適均：〔於，音烏。〕以鄆、曹、濮為一道，〔鄆，音運。濮，音卜。〕淄、青、齊、登、萊為一道，兗、海、沂、密為一道；上從之。
劉悟以初討李師道詔雲：「部將有能殺師道以眾降者，師道官爵悉以與之。」意謂盡得十二州之地，遂補署文武將佐，更州縣長吏；〔更，工衡翻。〕謂其下曰：「軍府之政，一切循舊。自今但與諸公抱子弄孫，夫復何憂！」〔復，扶又翻；下復須同。〕
上欲移悟他鎮，恐悟不受代，復須用兵，密詔田弘正察之。弘正日遣使者詣悟，託言脩好，實觀其所為。悟多力，好手搏，〔好，呼到翻。〕得鄆州三日，則教軍中壯士手搏，與魏博使者庭觀之，自搖肩攘臂，離坐以助其勢。〔離，力智翻。坐，徂臥翻。〕弘正聞之，笑曰：「是聞除改，〔除改，謂除書改授他鎮。〕登即行矣，〔言登時即行也。〕何能為哉！」庚午，以悟為義成節度使。悟聞制下，手足失墜；〔言驚遽失守，不知所為。〕明日，遂行。弘正已將數道，比至城西二里，與悟相見於客亭，〔客亭，即驛亭，送迎使客之所。〕即受旌節，馳詣滑州，闢李公度、李存、郭昈、賈直言以自隨。
悟素與李文會善，既得鄆州，使召之，未至。〔李文會出登州見上捲上年。〕聞將移鎮，昈、存謀曰：「文會佞人，敗亂淄青一道，〔敗，補邁翻。〕滅李司空之族，萬人所共讎也！不乘此際誅之，田相公至，務施寬大，將何以雪三齊之憤怨乎！」〔自項羽分齊為三，以王田市、田都、田安，遂有三齊之名。後人因而言之。〕乃詐為悟帖，遣使即文會所至，取其首以來。使者遇文會於豐齊驛，斬之。〔據梁敬翔編遺錄，豐齊驛當在齊州東南三十里。宋白曰：齊州禹城縣有漢祝阿故城，在豐齊驛東北二里。〕比還，〔比，必利翻。及也。還，音旋，又如字。〕悟及昈、存已去，無所復命矣。文會二子，一亡去，一死於獄，家貲悉人所掠，田宅沒官。
詔以淄青行營副使張暹為戎州刺史。〔劉悟奏言其功也。〕
癸酉，加田弘正檢校司徒、同平章事。
先是，李師道將敗數月，〔先，悉薦翻。〕聞風動鳥飛，皆疑有變，禁鄆人親宴聚及道路偶語，犯者有刑。弘正既入鄆，悉除苛禁，人遊樂，寒食七晝夜不禁行人。〔弘正特為此示鄆人以寬大耳。按寒食之說不同，初學記曰：周禮司烜氏，仲春以木鐸徇火禁於國中。註雲：為季春將出火也。今寒食準節氣是仲春之末。清明是三月之初。然則禁火並周制也。洪容齋曰：先賢傳曰：太原舊俗以介子推焚骸，一月寒食。鄴中記曰：幷州俗，冬至後一百五日為子推斷火，冷食三日。魏武以太原、上黨、西河皆沍寒之地，令人不得寒食。此註已見前。〕或諫曰：「鄆人久為寇敵，今雖平，人心未安，不可不備。」弘正曰：「今為暴者既除，宜施以寬惠，若復為嚴察，是以桀易桀也，庸何愈焉！」〔愈，賢也，勝也。復，扶又翻。〕
先是，賊數遣人入關，截陵戟，焚倉場，流矢飛書，以震駭京師，沮撓官軍。〔事見二百三十九卷十年。數，所角翻。沮，在呂翻。撓，奴巧翻。〕有司督察甚嚴，潼關吏至發人囊篋以索之，〔索，山客翻。〕然終不能絕。及田弘正入鄆，閱李師道簿書，有賞殺武元衡人王士元等及賞潼關、蒲津吏卒案，乃知曏者皆吏卒受賂於賊，容其姦也。〔案，文案也，亦請之案牘。史言關津不足以禁姦，乃所以容姦。〕
裴度纂述察、鄆用兵以來上之憂勤機略，因侍宴獻之，請內印出付史官。〔請自禁中用印而出付史官。〕上曰：「如此，似出朕志，非所欲也。」弗許。〔史言憲宗此事得為君之體。〕
三月，戊子，以華州刺史馬總為鄆、曹、濮等州節度使。己丑，以義成節度使薛平為平盧節度、淄，青，齊，登，萊等州觀察使。〔自是之後，淄青專平盧之號，而鄆尋賜號天平軍矣。〕以淄青四面行營供軍使王遂為沂、海、兗、密等州觀察使。〔為王遂以嚴酷召亂張本。〕
3橫海節度使烏重胤奏：「河朔藩鎮所以能旅拒朝命六十餘年者，由諸州縣各置鎮將領事，收刺史、縣令之權，自作威福。曏使刺史反得行其職，則雖有奸雄如安、史，必不能以一州獨反也。臣所領德、棣、景三州，已舉牒反還刺史職事，應在州兵並令刺史領之。」夏，四月，丙寅，詔諸道節度、都團練、都防禦、經略等使所統支郡兵馬，並令刺史領之。自至德以來，節度使權重，所統諸州反置鎮兵，以大將主之，暴橫為患，〔橫，戶孟翻。〕故重胤論之。其後河北諸鎮，惟橫海最為順命，由重胤處之得宜故也。〔史言反側之地，擇帥不可不詳。處，昌呂翻〕。
4辛未，工部侍郎、同平章事程異薨。
5裴度在相位，知無不言，皇甫鎛之黨陰擠之。〔擠，子細翻，又子西翻。考異曰：舊傳曰：「鎛與宰相李逢吉、令孤楚合勢擠度，故出鎮。」按逢吉時在東川，楚在昭義，皆不為相。今不取。按後「昭義」當作「河陽」。〕丙子，詔度以門下侍郎、同平章事，充河東節度使。
皇甫鎛專以掊克取媚，〔掊，蒲侯翻。〕人無敢言者，獨諫議大夫武儒衡上疏言之。鎛自訴於上，上曰：「卿以儒衡上疏，將報怨邪！」鎛乃不敢言。儒衡，元衡之從父弟也。〔從，才用翻。〕
6史館脩撰李翱上言，貞觀三年置史館於門下省，有修撰四人，掌修國史。以為：「定禍亂者，武功也；興太平者，文德也。今陛下即以武功定海內，若遂革弊事，復高祖、太宗舊制；用忠正而不疑，屏邪佞而不邇；〔屏，必郢翻，又卑正翻。〕改稅法，不督錢而納布帛；〔自建中初，楊炎定兩稅法，不令民輸其土之所產而督錢。〕絕進獻，寬百姓租賦；厚邊兵，以制戎狄侵盜；數訪問待制官，以通塞蔽；〔數，所角翻。塞，悉則翻。〕此六者，政之根本，太平之所以興也。陛下既已能行其難，若何不為其易乎！以陛下天資上聖，如不惑近習容悅之辭，任骨鯁正直之士，與之興大化，可不勞而成也。若不以此為事，臣恐大功之後，逸欲易生。〔易，以豉翻。〕進言者必曰：『天下既平矣，陛下可以高枕自安逸，』〔忱，職任翻。〕如是，則太平未可期矣！」
7秋，七月，丁丑朔，田弘正送殺武元衡賊王士元等十六人，詔使【章：十二行本「使」作「仗」；乙十一行本同；孔本同；熊校同。】內京兆府、御史臺徧鞫之；皆款服。〔款，誠也，言吐誠而伏罪也。〕京兆尹崔元略以元衡物色詢之，則多異同。元略問其故，對曰：「恆、鄆同謀遣客刺元衡，〔恆，戶登翻。刺，七亦翻。〕而士元等後期，聞恆人事已成，遂竊以為己功，還報受賞耳。今自度為罪均，〔度，徒洛翻。〕終不免死，故承之。」上亦不欲復辨正，悉殺之。〔復，扶又翻。〕
8戊寅，宣武節度使韓弘始入朝，〔蔡、鄆既平，韓弘始入朝。〕上待之甚厚。弘獻馬三千，絹五千，【張：「五千」作「五十萬」。】雜繪三萬，金銀器千，〔繒，慈陵翻。〕而汴之庫貛尚有錢百餘萬緡，絹百餘萬匹，馬七千匹，糧三百萬斛。〔史言韓弘善完聚。〕
9己丑，羣臣上尊號曰元和聖文神武法天應道皇帝；赦天下。
10兗、海、沂、密觀察使王遂，本錢穀吏，性狷急，無遠識。〔狷，古掾翻。〕時軍府草創，〔是年三月，方分四州置觀察。〕人情未安，遂專以嚴酷為治，〔治，直吏翻。〕所用杖絕大於常行者；〔唐制：凡杖皆長三尺五寸，削去節目。訊杖，大頭徑三分三釐，小頭二分二釐。常行杖，大頭二分七釐，小頭一分七釐。笞杖，大頭二分小頭一分有半。〕每詈將迕，軏曰「反虜」；又盛夏役士卒營府舍，督責峻急；將卒憤怨。
辛卯，毅卒王弁與其徒四人浴於泝水，〔沂州治臨沂縣，以臨沂水名之也。〕密謀作亂，曰：「今服役觸罪亦死，奮命立事亦死，死於立事，不猶愈乎！明日，常侍與監軍副使有宴，軍將皆在告，直兵多休息，〔常侍，謂王遂也。副使，謂觀察副使也。在告，謂休假在私室也。直兵，直衛之兵也。〕吾屬乘此際出其不意取之，可以萬全。四人皆以為然，約事成推弁為留後。
壬辰，遂方宴飲，日過中，弁等五人突入，於直房前取弓刀，〔直房，直兵之所舍之室也。〕徑前射副使張敦實，殺之。〔射，而亦翻。〕遂與監事狼狽起走，弁執遂，數之以盛暑興役，用刑刻暴，〔數，所具翻。〕立斬之。傳聲勿驚監事，弁即自稱留後，升廳號令，與監軍抗禮，召集將吏參賀，眾莫敢不從。監軍具以狀聞。
11甲午，韓弘又獻絹二十五萬匹，絁三萬匹，〔絁，式支翻。〕銀器二百七十；左右軍中尉各獻錢萬緡。自淮西用兵以來，度支、鹽鐵及四方爭進奉，謂之「助軍」；賊平又進奉，謂之「賀禮」；後又進奉，謂之「助賞」；上加尊號又進奉，亦謂之「賀禮」。〔史歷元和進奉之弊。〕
12丁酉，以河陽節度使令狐楚為中書侍郎、同平章事。楚與皇甫鎛同年進士，故鎛引以為相。〔裴度之視師也，令狐楚出翰林，今皇甫鎛引而相之，亦所以杜度之再入。〕
13朝廷聞沂州軍亂，甲辰，以棣州刺史曹華為沂、海、兗、密觀察使。
14韓弘累表請留京師，八月，己酉，以弘守司徒，兼中書令。癸丑，以吏部尚書張弘靖同平章事，充宣武節度使。弘靖，宰相子，〔弘靖，張延賞之子。延賞相德宗。〕少有令聞，〔少，詩照翻。聞，音問。〕立朝簡默；河東、宣武闕帥，〔帥，所類翻。〕朝廷以其位望素重，使鎮之。弘靖承王鍔聚斂之餘，韓弘嚴猛之後，〔王鍔鎮河東，韓弘鎮宣武，弘靖皆承其後。斂，力贍翻；下同。〕兩鎮喜其廉謹寬大，故上下安之。〔張弘靖之簡貴，施之並、汴可也，施之幽燕則敗矣。〕
15己未，田弘正入朝，上待之尤厚。
16戊辰，陳許節度使郗士美薨，以庫部員外郎李渤為弔祭使。渤上言：「臣過渭南，聞長源鄉舊四百戶，今纔百餘戶，閺鄉縣舊三千戶，今纔千戶，〔閺，音旻。〕其他州縣大率相似。跡其所以然，皆由以逃戶稅攤於比鄰，〔攤，他幹翻。比，音毗，又毗至翻。〕致驅迫俱逃，此皆聚斂之臣剝下媚上，〔斂，力贍翻。〕惟思竭澤，不慮無魚。〔呂氏春秋曰：竭澤而漁，豈不得魚，而明年無魚。〕乞降詔書，紹攤逃之弊；盡逃戶之產償稅，不足者乞免之。計不數年，人皆復於農矣。」執政見而惡之，〔執政，謂皇甫鎛。惡，烏路翻。〕渤遂謝病，歸東都。
17癸酉，吐蕃寇慶州，〔慶州，隋弘化郡，開皇十六年改為慶州，以慶美取其嘉名，漢歸德、富平縣地。舊地：京師西北五百七十二里。〕營於方渠。
18朝廷議興兵討王弁，恐青、鄆相扇繼變，〔青、鄆與兗、海、沂、密，本一鎮也。故恐其相扇而動。〕乃除弁開州刺史，遣中使賜以告身。中使給之曰：「開州計已有人迎候道路，留後宜速發。」弁即日發沂州，邊從尚百餘人，〔從，才用翻。〕入徐州境，所在減之，其眾亦稍散。遂加以杻械，〔杻，敕久翻。〕乘驢入關。九月，戊寅，腰斬東市。
先是，三分鄆兵以隸三鎮，〔此言鄆、青、沂分為三鎮之初。先，悉薦翻。〕及王遂死，朝廷以為師道餘黨兇態未除，命曹華引棣州兵赴鎮以討之。沂州將士迎候者，華皆以好言撫之，使先入城，慰安其餘，眾皆不疑。華視事三日，大饗將士，伏甲士千人於幕下，乃集眾而諭之日：「天子以鄆人有遷徒之勞，特加優給，宜令鄆人處左，沂人處右。」〔處，昌呂翻；下聚處同。〕即定，令沂人皆出，因闔門，謂鄆人曰：「王常侍以天子之命為帥於此，將士何得輒害之！」語未畢，伏者出，圍而殺之，死者千二百人，無一得脫者。門屏間赤霧高丈餘，久之方散。〔兵死之氣，凝為赤霧。〕
臣光曰：春秋書楚子虔誘蔡侯般殺之於申。〔見昭十一年。般，音班。〕彼列國也，孔子猶深貶之，惡其誘討也，況為天子而誘匹夫乎！
王遂以聚斂之才，殿新造之邦，〔殿，多見翻，鎮也。〕用苛虐致亂。王弁康夫，乘釁竊發，〔釁，隙也。〕苟沂帥得人，戮之易於犬豕耳，〔帥，所類翻。易，以鼓翻。〕何必以天子詔書為誘人之餌乎！且作亂者五人耳，乃使曹華設詐，屠千餘人，不亦濫乎！然則自今士卒孰不猜其將帥，將帥何以令其士卒！上下盻盻，〔盻盻，恨視也，說文音五計翻，孫奭音五禮翻，又普莧翻。〕如寇讎聚處，〔處，昌呂翻。〕徥間則更相魚肉，〔間，古莧翻。更，工衡翻。〕惟先發者為雄耳，禍亂何時而弭哉！
惜夫！憲宗削平僭亂，幾致昇平，〔幾，鉅依翻。〕其美業所以不終，由苟徇近功不敦大信故也。
19甲辰，以田弘正兼侍中，魏博節度使如故。弘正三表請留，上不許。弘正常恐一旦物故，魏人猶以故事繼襲，故兄弟子姪皆仕諸朝，上皆握居顯列，朱紫盈庭，時人榮之。
20乙巳，上問宰相：「玄宗之政，先理而後亂，何也﹖」崔羣對曰：「玄宗用姚崇、宋璟、盧懷慎、蘇頲、韓休、張九齡則理，用字文融、李林甫、楊國忠則亂。故用人得失，所繫非輕。人皆以天寶十四年安祿山反為亂之始，臣獨以為開元二十四年罷張九齡相，專任李林甫，此理亂之所分也。願階下以開元初為法，以天寶末為戒，乃社稷無疆之福！」皇甫鎛深恨之。〔皇甫鎛自知以姦諂忝相位，故深恨崔羣之言。〕
21冬，十月，壬戌，容管奏安南賊楊清陷都護府，〔安南都護府，治交州。〕殺都護李象古及妻子、官屬、部曲千餘人。象古，道古之兄也，以貪縱荷刻失眾心。清世為蠻酋，象古召為牙將，清鬱鬱不得志。象古命清將兵三千討黃洞蠻，〔黃洞蠻即西原蠻，其屬黃氏者，謂之黃洞蠻。〕清因人心怨怒，引兵夜還，襲府城，陷之。
初，蠻賊黃少卿，自貞元以來數反覆，〔數，所角翻。〕桂管觀察使裴行立、〔數，所角翻。唐桂管管桂、昭、蒙、富、梧、潯、龔、鬱林、平琴、賓、澄、繡、象、柳、融等州。〕容管經略使陽旻欲徼倖立功，〔徼，堅堯翻。〕爭請討之；上從之。嶺南節度使孔戣屢諫曰：「此禽獸耳，但可自計利害，不足與論是非。」上不聽，大發江、湖兵會容、桂二管入討，士卒被瘴癘，死者不可勝計。〔被，皮義翻。勝，音升。〕安南乘之，遂殺都護。行立、旻竟無功，二管彫弊，惟戣所部晏然。〔嶺南節度使雖兼統五管，而廣州所管自為巡屬。劉昫曰：廣州管韶、循、岡、賀、端、新、康、封、瀧、恩、春、高、藤、義、竇、勤等州。戣，渠龜翻。〕
丙寅，以唐州刺史桂仲武為安南都護；赦楊清，以為瓊州刺史。
22是歲，吐蕃節度論三摩等將十五萬眾圍鹽州，党項亦發兵助之。刺史李文悅竭力拒守，凡二十七日，吐蕃不能克。靈武牙將史奉敬【嚴：「奉敬」改「敬奉」；下同。】言於朔方節度使杜叔良，請兵三千，齎三十日糧，深入吐蕃以解鹽州之圍。叔良以二千五百人與之。奉敬行旬餘；無聲問，朔方人以為俱沒矣。〔以為與鹽州俱沒。〕無何，〔言無何時也。〕奉敬自他道出吐蕃背，吐蕃大驚，潰去。奉敬奮擊，大破，不可勝計。〔當曰「奮擊，大破之，殺獲不可勝計」，文意乃為明暢〕。奉敬與鳳翔將野詩良輔、涇原將郝玼皆以勇著名於邊，吐蕃憚之。〔新、舊書皆作「史敬奉」。〕
23柳泌至台州，驅吏民採藥，歲餘，無所得而懼，〔泌知台州，見上捲上年。〕舉家逃入山中；浙東觀察使捕送京師。皇甫鎛、李道古保護之，上復使待詔翰林；服其藥，日加躁渴。〔躁，則到翻。〕
起居舍人裴潾上言，以為：「除天下之害者受天下之利，同天下之樂者饗天下之福，〔樂，音洛。〕自黃帝至於文、武，享國壽考，皆用此道也。自去歲以來，所在多薦方士，轉相汲引，其數浸繁。借令天下真有神仙，彼必深潛巖壑，惟畏人知。凡候伺權貴之門，以大言自衒奇技驚眾者，〔伺，相吏翻。衒，熒絹翻。伎，渠錡翻。〕皆不軌徇利之人，豈可信其說而餌其藥邪！夫藥以愈疾，非朝夕常餌之物；況金石酷烈有毒，又益以火氣，殆非人五藏之所能勝也。〔藏，徂浪翻。勝，音升。〕古者君飲藥，臣先嘗之，〔記曲禮之言。〕乞令獻藥者先自餌一年，則真偽自可辨矣。」上怒，十一月，己亥，貶潾江陵令。
24初，羣臣議上尊號，皇甫鎛欲增「孝德」字，中書侍郎、同平章事崔羣曰：「言聖則孝在其中矣。」鎛譖羣於上曰：「羣於陛下惜『孝德』二字。上怒。時鎛給邊軍賜與，多不時得，又所給多陳敗，〔陳，舊也。〕不可服用，軍士怨怒，流言欲為亂。〔流言，放言也。〕李光顏憂懼，欲自殺；〔李光顏時帥邠寧。〕遣人訴於上，上不信。京師恟懼，羣具以中外人情上聞。〔上聞，時掌翻。〕鎛密言於上曰：「邊賜皆如舊制，而人情忽如此者，由羣鼓扇，將以賣直，歸怨於上也。」上以為然。十二月，乙卯，以羣為湖南觀察使，於是中外切齒於縛矣。〔小人去君子以為自安之謀，不知適所以自危也。〕
25中書舍人武儒衡，有氣節，好直言，〔好，呼到翻。〕上器之，顧待甚渥，人皆言且入相。令狐楚忌之，思有以沮之者，〔沮，在呂翻。〕乃薦山南東道節度推官狄兼劚纔行。〔行，戶孟翻。〕癸亥，擢兼劚左拾遺內供奉。〔以資序尚淺，未除正官，令於左拾遺班內供奉，猶監察御史裏行也。〕兼劚，仁傑之族曾孫也。楚自草制辭，盛言「臣曾祖平一，在天后朝，辭榮終老。」〔平一在武后時，畏禍居嵩山，脩浮屠法，累詔不起。〕上由是薄楚之為人。
十五年（庚子、八二○）
1春，正月，沂、海、兗、密視察使曹華請徒理兗州；〔自沂州徙治兗州。許之。〕
2義成節度使劉悟入朝。
3初，左軍中尉吐突承璀謀立澧王惲為太子，〔惲，於粉翻。〕上不許。及上寢疾，承璀謀尚未息，太子聞而憂之，密遣人問計於司農卿郭釗，釗曰：「殿下但盡孝謹以俟之，勿恤其他。」釗，太子之舅也。〔釗，音詔。〕
上服金丹，多躁怒，左右宦官往往獲罪，有死者，人人自危；庚子，暴崩於中和殿。〔年四十三。〕時人皆言內常侍陳弘志弒逆，〔考異曰：實錄但云「上崩於大明宮之中和殿」。舊紀曰：「時帝暴崩，皆言內官陳弘志弒逆，史氏諱而不書。」王守澄傳曰：「憲宗疾大漸，內官陳弘慶等弒逆。憲宗英武，威德在人，內官祕之，不敢除討，但云藥發暴崩。」新傳曰：「守澄與內常侍陳弘志弒帝於中和殿。」裴廷裕東觀奏記雲：「宣宗追恨光陵商臣之酷，郭太后亦以此暴崩。」然茲事暖昧，終不能測其虛實，故但云暴崩。〕其黨類諱之，不敢討賊，但云藥發，外人莫能明也。
中尉梁守謙與諸宦官馬進潭、劉承偕、韋元素、於守澄等共立太子，殺吐突承璀及澧王惲，賜左、右神策軍士錢人五十緡，六軍、威遠人三十緡，〔按新志：左、右龍武，左、右神策，號六軍。今神策軍賜錢既厚而復有六軍，則明唐中世以後以左，右羽林、龍武、神武為六軍也。威遠別是一軍。〕左、右金吾人十五緡。
閏月，丙午，穆宗即位於太極殿東序。是日，召翰林學士段文昌等及兵部郎中薛放、駕部員外郎丁公著對于思政殿。〔以嗣君即位於太極殿東序及下文輟西宮朝臨徵之，中和殿、思政殿疑皆在西內。實錄言憲宗崩於大明宮之中和殿，則在東內。〕放，戎之弟；薛戎見二百三十五卷德宗貞元十六年。〕公著，蘇州人；皆太子侍讀也。上未聽政，放、公著常侍禁中，參預機密，上欲以為相，二人固辭。
4丁未，輟西宮朝臨，〔西宮，即西內。大行在殯，臣子朝夕臨。臨，哭也。朝，如字，音陡遙翻。臨，力浸翻。〕集羣臣於月華門外。〔唐東、西內皆有月華門。西內則太極門內之東廂有日華門，西廂有月華門。東內則宣政殿東廊有日華門，西廊有月華門。〕貶皇甫鏄為崖州司戶；市井皆相賀。
5上議命相，令狐楚薦御史中丞蕭俛；辛亥，以俛及段文昌皆為中書侍郎、同平章事。楚、俛與皇甫鎛皆同年進士，上欲誅鎛，〔以其附吐突承璀欲立澧王也。〕俛及宦官救之，故得免。
壬子，杖殺柳泌及僧大通，自餘方士皆流嶺表；貶左金吾將軍李道古循州司馬。〔以其薦柳泌，且保護之也。〕
6癸丑，以薛放為工部侍郎，丁公著為給事中。
7乙卯，尊郭貴妃為皇太后。
8丁卯，上與羣臣皆釋服從吉。〔用漢文帝遺制也。〕
9二月，丁丑，上御丹鳳門樓，赦天下。事畢，盛陳倡優雜戲於門內而觀之。〔倡，音昌。〕丁亥，上幸左神策軍觀手搏雜戲。
庚寅，監察御史楊虞卿上疏，以為：「陛下宜延對羣臣，周徧顧問，惠以氣色，使進忠若趨利，〔趨，七喻翻。〕論政若訴冤，如此而不致昇平者，未之有也。」衡山人趙知微亦上疏諫上遊畋無節。上雖不能用，亦不罪也。〔吳分湘南縣置衡山縣，唐初屬潭州，神龍三年度屬衡州。九域志；在州東北二百三十里。〕
10壬辰，廢邕管，命容管經略使陽旻兼領之。
11安南都護桂仲武至安南，楊清拒境不納。清用刑慘虐，其黨離心；仲武遣人說其莤豪，〔說，式芮翻。〕數月間，降者相繼，得兵七千餘人。朝廷以仲武為逗留，甲午，以桂管觀察使裴行立為安南都護。乙未，以太僕卿杜式方為桂管觀察使。丙申，貶仲武為安州刺史。
12丹王逾薨。〔逾，代宗子。〕
12吐蕃寇靈武。
14憲宗之末，回鶻遣合達幹來求昏尤切；憲宗許之。三月，癸卯朔，遣合達幹歸國。
15上見夏州觀察判官柳公權書跡，愛之。辛酉，以公權為右拾遺、翰林侍書學士。〔使之侍書而已，不使任代言之職。〕上問公權：「卿書何能如是之善﹖」對曰：「用筆在心，心正則筆正。」上默然改容，知其以筆諫也公權，公綽之弟也。
16辛未，安南將士開城維桂仲武，執楊清，斬之。裴行立至海門而卒；〔海門鎮，在白州博白縣東南。卒，子恤翻。〕復以仲武為安南都護。
17吐蕃寇鹽州。
18初，膳部員外郎元稹為江陵士曹，〔憲宗元和五年，元稹貶江陵士曹，事見二百三十卷。〕與監軍崔潭峻善。上在東宮，聞宮人誦稹歌詩而善之；及即位，潭峻歸朝，獻稹歌詩百餘篇。上問「稹安在﹖」對曰：「今為散郎。」〔郎中謂之正郎，員外郎謂之散郎。散，悉亶翻。〕夏，五月，庚戌，以稹為祠部郎中、知制誥；〔唐制：中書舍人六人，一人知制誥。開元初，以他官掌詔敕，未命，謂之兼知制誥。〕朝論鄙之。〔朝，直遙翻。〕會同僚食瓜於閣下，〔中書省曰鳳閣，又有紫微閣。〕有青蠅集其上，中書舍人武儒衡以扇揮之曰：「適從何來，遽集於此！」〔以蠅喻稹。〕同僚皆失色，儒衡意氣自若。
19庚申，葬神聖章武孝皇帝於景陵；〔景陵，在同州奉先縣西北二十里金熾山。〕廟號憲宗。〔古者祖有功而宗有德，商之中宗、高宗是也。西漢以文帝為太宗，武帝為世宗，宣帝為中宗，猶彷彿古意。東漢自明帝至桓帝廟號皆稱宗，非古也。唐十七宗，令人所稱者，三宗而已〕。
20六月，以湖南觀察使崔羣為吏部侍郎，召對別殿。上曰：「朕升儲副，知卿為羽翼。」〔事見二百三十八卷憲宗元和七年。〕對曰：「先帝之意，久屬聖明，臣何力之有！」〔崔羣之對，詞氣和而正，處送往事居之間，當以為法。〕
21太后居興慶宮，每朔望，上帥百官詣宮上壽。〔帥，讀曰率。宮上，時掌翻。〕上性侈，所以奉養太后尤為華靡。〔淮西既平，憲宗之政衰矣，況穆宗欲有以加之邪！〕
22秋，七月，乙巳，以鄆、曹、濮節度為天平軍。〔鄆，音運。濮，博木翻。鄆州，古須句國，秦為薛郡，漢為東平國，隋置鄆州，京師東北一千六百九十七里。曹州，漢濟陰國，後魏置西兗州，後周改曹州，取古國名也，京師東北一千四百五十三里。濮州，漢東郡鄄城縣地，後魏置濮陽郡，隋為濮州，京師東北一千五百七十里。〕
23門下侍郎、同平章事令狐楚坐為山陵使，部使盜官物，又不給工人傭直，收其錢十五萬緡為羨餘獻之，〔羨，式面翻。〕怨訴盈路，丁卯，罷為宣、歙、池觀察使。〔以史氏所書令狐楚此事言之，則罷相誠是也；以宣宗之用令狐綯言之，則罷楚為非矣；觀史必有能辨其是非者。宣州，秦鄣郡地，漢為丹楊郡，順帝改為宣城郡，隋為宣州，京師東南三千五百五十一里。歙州，吳新都郡，晉改新安郡，隋為歙州，京師東南三千六百六十七里。池州，漢石城縣地，梁昭明太子以其水出魚美　，改名貴池，唐置池州，東至宣州三百五里。歙，書涉翻。〕
24八月，癸巳，發神策兵二千浚魚藻池。〔魚藻池在魚藻宮。程大昌曰：禁池中有山，山中建魚藻宮。王建宮詞雲：「魚藻宮中鎖翠娥，先皇幸處不曾過。而今池底休鋪錦，菱葉雞頭漸漸多。」先皇，謂德宗也。自東內苑玄化門入禁苑，魚藻宮在其西。〕
25戊戌，以御史中丞崔植為中書侍郎、同平章事。
26己亥，再貶令孤楚衡州刺史。
27上甫過公除，〔遵漢制三十七日釋服，謂之公除。按此時二十七日公除，下所謂易月也。〕即事遊畋聲色，賜與無節。九月，欲以重陽大宴，〔九月九日，謂之重陽。九，陽數也，故云。貞元五年，詔以二月一日、三月三日、九月九日為三令節，任文武百寮選勝地追賞為樂。〕拾遺李玨帥其同僚上疏曰：「伏以元朔未改，〔玨，古嶽翻。元朔未改，謂未踰年也。春秋書元年春王正月即位。〕園陵尚新，雖陛下就易月之期，俯從人慾；而禮經著三年之制，猶服心喪。〔謂公除易服，為天下也。而三年之慕，內切於心，不可變也。〕遵同軌之會始離京，〔左傳：天子七月而葬，同軌畢至。離，力智翻。〕告遠夷之使未復命。〔唐制：國有太喪，遣使宣遺詔於四夷，謂之告哀使。〕遏密弛禁，蓋為齊人；〔書舜典曰：三載，四海遏密八音。孔安國註：遏，絕也。密，靜也。齊人，猶言齊民。為，於偽翻。〕合樂後庭，事將未可。」上不聽。
28韋午，加邠寧節度使李光顏、武寧節度使李愬並同平章事。
29冬，十月，王承宗薨；其下祕不發喪，子知感、知信皆在朝，〔憲宗元和十三年，王承宗以二子為質於朝，事見上卷。〕諸將欲取帥於屬內諸州。〔帥，所類翻；下同。〕參謀崔燧以承宗祖母涼國夫人命，告諭諸將及親兵，〔涼國夫人，蓋王武俊之妻。〕立承宗之弟觀察支使承元。
承元時年二十，〔考異曰：舊傳作「年十八」。按承元，大和七年卒，年三十三。則於今年二十矣。今從實錄。〕將士拜之，承元不受，泣且拜；諸將固請不已，承元曰：「天子遣中使監事，有事當與之議。」及監軍至，亦勸之。承元曰：「諸公未忘先聽，不以承元年少，〔少，詩照翻。〕欲使之攝軍務，承元請盡節【章：十二行本「節」下有「天子」二字；乙十一行本同；孔本同；張校同。】以遵忠烈【章：十二行本「烈」下有「王」字；乙十一行本同；張校同。】之志，王武俊封清河郡王，諡忠烈。諸公肯從之乎！」眾許諾。承元乃視事於都將聽事，〔聽，讀曰廳。都將聽事，都知兵馬使之聽事也。〕令左右不得謂己為留後，委事於參佐，密表請朝廷除帥。
庚辰，監軍奏承宗疾亟，弟承元權知留後，並以承元表聞。
30党項復引吐蕃寇涇州，〔復，扶又翻。〕連營五十里。
31辛巳，遣起居舍人柏耆詣鎮州宣慰。〔是年改恆州為鎮州，避上名也。〕
32壬午，羣臣人閤。〔歐陽修曰：唐故事，天子日御殿見羣臣，曰常參。朔望薦食諸陵寢，有思慕之心，不能臨前殿，則御便殿見羣臣，曰入閤。宣政，前殿也，謂之衙，衙有仗。紫宸，使殿也。其不御前殿而御紫宸也，乃自正衙喚仗由閤門而入，百官俟朝子衙者因隨而入見，故謂之入閤。程大昌曰：宣政之左有東上閤，宣政之右有西上閤，二閤在殿左右，而入閤者由之而入也。西內太極宮兩儀殿左右有東、西閤門，而兩廊下有日華、月華門。其曰閤者，即內殿也，非真有閤也。又曰：西內太極殿北有兩儀殿，即常日視朝之所。太極殿兩廡有東西二上閤，則是兩閤皆有門可入已，又可轉北而入兩儀。按程大昌言西內二閤門，後說較為明 白，而宣政殿入閤，則東內也。〕諫議大夫鄭覃、崔郾等五人進言：「陛下宴樂過多，〔郾，音偃。樂，音洛。〕畋遊無度。今胡寇壓境，〔謂吐蕃入寇也。〕忽有 急奏，不知乘輿所在。〔乘，繩證翻。〕又晨夕與【章：十二行本「與」下有「近習」二字；乙十一行本同；孔本同；張校同；退齋校同。】倡優狎暱，〔倡， 音昌。暱，尼質翻。〕賜與過厚。夫金帛皆百姓膏血，非有功不可與。雖內藏有餘，〔藏，徂浪翻。〕願陛下愛之，萬一四方有事，不復使有司重斂百姓。」〔復，扶又翻。斂，力贍翻。〕時久無閤中論事者，〔入閤，諫官論事，太宗之制也。〕上始甚訝之，〔訝，驚疑也。〕謂宰相曰：「此輩何人﹖」對曰：「諫官。」上乃使人慰勞之，〔勞，力到翻。〕曰：「當依卿言。」宰相皆賀，然實不能用也。〔考異曰：舊崔郾傳曰：「上即位，荒於禽酒，坐朝常晚。郾與同列鄭覃等延英切諫，上甚嘉之，畋遊稍簡。」杜牧郾行狀曰：「穆宗皇帝春秋富盛，稍以畋遊聲色為事，公晨朝正殿，揮同列進而言曰：『十一聖之功德，四海之大，萬國之眾，之治之亂，縣於陛下。自山已東百城千里，昨日得之，今日失之。西望戎壘，距宗廟十舍，百姓憔悴，蓄積無有。願陛下稍親政事，天下幸甚。』誠至氣直，天子為之動容斂袖，慰而謝之。」按是時未失山東，杜牧直取穆宗時事文飾以為郾諫辭耳。新傳承而用之，皆誤也。今從實錄、舊傳。〕賈，珣瑜之子也。〔鄭珣瑜，永貞間為相。〕
33上嘗謂給事中丁公著曰：「聞外間人多宴樂，〔樂，音洛。〕此乃時和人安，足用為慰。」公著對曰：「此非佳事，恐漸勞聖慮。」上曰：「何故﹖」對曰：「自天寶以來，公卿大夫競為遊宴，沈酣晝夜，優雜子女，〔沈，持林翻。樂記：擾雜子女。鄭註曰：獶，或為優。孔穎達曰：獶雜，謂獮猴也。言舞戲之時，狀如獮猴間雜，男子婦人無別也。〕不愧左右。如此不已，則百職皆廢，陛下能無獨憂勞乎！願少加禁止，乃天下之福也。」〔考異曰：實錄：「明年二月景子，觀神策雜伎。」因雲「上嘗召公著問」云云。舊紀遂雲「其日，上歡甚，顧公著」云云。今因覃等諫荒宴事言之。〕
34癸未，涇州奏吐蕃進營距州三十里，告急求救；以右軍中尉梁守謙為左，右神策、京西，北行營都監，將兵四千人，並發八鎮全軍救之；〔左，右神策軍分屯近畿，凡八鎮，長武、興平、好畤、普閏、郃陽、良原、定平、奉天也。宋白所記與此稍異。〕賜將士裝錢二萬緡。以郯王府長史邵同為太府少卿兼御史中丞，充答吐蕃請和好使。〔郯王經，順宗子也。將，即亮翻。緡，彌巾翻。郯，音談。長，知兩翻。少，始照翻。好，呼到翻。使，疏吏翻。〕
初，祕書少監田洎入吐蕃為弔祭使，〔按新書吐蕃傳：帝即位，遣田洎往告哀。則以洎為告哀使，非弔祭使。〕吐蕃請與唐盟於長武城下，洎恐吐蕃留之不得還，唯阿而已。〔還，音旋。唯，於癸翻。老子曰：唯之與阿，相去幾何。〕既而吐蕃為党項所引人入寇，因以為辭曰：「田洎許我將兵赴盟。」於是貶洎郴州司戶。〔黨，底朗翻。洎，其冀翻。將，即亮翻，又音如字。郴，醜林翻。〕
35成德軍始奏王承宗薨。乙酉，徒田弘正為成德節度使，以王承元為義成節度使，劉悟為昭義節度，李愬為魏博節度使。〔田弘正自魏博徒成德，劉悟自義成徒昭義，李愬初自武寧徒昭義，尋改魏博。〕又以左金吾將軍田布為河陽節度使。
36渭州刺史郝玼數出兵襲吐蕃營，所殺甚眾。〔元和四年，以原州之平涼縣置行渭州。數，所角翻。〕李光顏發邠寧兵救涇州。〔考異曰：舊傳，光顏救涇州事在十四年，今從實錄。〕邠寧兵以神策受賞厚，皆慍曰：「人給五十緡而不識戰鬬者，彼何人邪！〔謂上即位之賞也。慍，於問翻。〕常額衣資不得而前冒白刃者，此何人邪！」洶洶不可止。光顏親為開陳大義以諭之，〔為，於偽翻。〕言與涕俱，然後軍士感悅而行。將至涇州，吐蕃懼而退。丙戌，罷神策行營。〔罷梁守謙之軍也。〕
西川奏吐蕃寇雅州；辛卯，鹽州奏吐蕃營於烏、白池，〔鹽州五原縣有烏、白池，唐時鹽州元管四池：烏池、白池、瓦窯池、細項池。青、白鹽池在鹽州北。〕尋亦皆退。
37十一月，癸卯，遣諫議大夫鄭覃詣鎮州宣慰，賜錢一百萬緡以賞將士。王承元既請朝命，諸將及鄰道爭以故事勸之；承元皆不聽。及移鎮義成，將士諠譁不受命，承元與柏耆召諸將以詔旨諭之，諸將號哭不從。〔號，戶刀翻。〕承元出家財以散之，擇其有勞者擢之，謂曰：諸公以先代之故，不欲承元去，此意甚厚。然使承元違天子之詔，其罪大矣。昔李師道之未敗也，朝廷嘗赦其罪，師道欲行，諸將固留之；其後殺師道者亦諸將也。〔事見上卷元和十三年、十四年。〕諸將勿使承元為師道，則幸矣。」因涕泣不自勝，且拜之。〔勝，音升。〕十【嚴：「十」改「牙」。】將李寂等十餘人固留承元；承元斬以徇，軍中乃定。丁未，承元赴滑州。〔考異曰：舊承元傳曰：「承元與柏耆召諸將於館驛，諭之，斬李寂等，軍中始定。」舊鄭覃傳曰：「王承元移授鄭滑，鎮之三軍留承元，不能赴鎮。承元乞重臣宜諭，乃以覃為宣諭使。初，鎮卒辭語不遜，覃至，宣詔，諭以大義，軍人釋然聽命。」按實錄：「辛亥，田弘正奏：『今月九日王承元領兵二千人赴滑州。』」計覃於時猶未能到鎮州，作傳者推以為覃功耳。今從承元傳。〕將吏或以鎮州器用財貨行，承元悉命留之。
38上將幸華清宮，戊午，宰相率兩省供奉官詣延英門，〔兩者，以中書、門下言也。兩省官自左、右常侍以下至潰、補、起居郎、舍人，皆供奉官也。延英門，延英 殿門。〕三上表切諫，且言：「如此，臣輩當扈從。」〔從，才用翻；下同。〕求面對，皆不聽。諫官伏門下，〔門下，謂延英門下。〕至暮，乃退。己未，未明， 上自複道出城，幸華清宮，〔自複道至興慶宮，因而出城，不欲出皇城，使百官知之而扈從也。〕獨公主、駙馬、中尉、神策六軍仗帥禁兵十餘人扈從，晡時還宮。〔帥，讀日率。〕
39十二月，己巳朔，鹽州奏：吐蕃千餘人圍烏、白池。
40庚辰，西川奏南詔二萬人入界，請討吐蕃。
幘癸未，容管奏破黃少卿萬餘眾，拔營柵三十六。時少卿久未平，國子祭酒韓愈上言：「臣去年貶嶺外，〔謂貶潮州也。〕熟知黃家賊事。其賊無城郭可居，依山傍 險，〔傍，蒲浪翻。〕自稱洞主，尋常亦各營生，急則屯聚相保。比緣邕管經略使〔比，毗至翻。〕多不得人，德既不能綏懷，威又不能臨制，侵欺虜縛，以致怨 恨；遂攻劫州縣，侵暴平人，或復私讎，或貪小利，或聚或散，終亦不能為事。〔言不能為大事也。〕近者徵討本起裴行立、陽旻，〔事見上十四年。〕此兩人者本無遠慮深謀，意在邀功求賞。亦緣見賊未屯聚之時，將謂單弱，爭獻謀計。自用兵以來，已經二年，前後所奏殺獲計不下二萬餘人，儻皆非虛，賊已尋盡。至今賊猶依舊，足明欺罔朝廷。邕、容兩管，經此凋弊，殺傷疾疫，十室九空，如此不已，臣恐嶺南一道未有寧息之時。自南討已來，賊徒亦甚傷損，察其情理，厭苦必深。賊所處荒僻，〔處，昌呂翻。〕假如盡殺其人，盡得其地，在於國計不為有益。若因改元大慶，〔謂即位踰年改元，大赦天下。〕赦其罪戾，遣使宣諭，必望風降伏。仍為選擇有威信者為經略使，〔降，戶江翻。仍為，於偽翻。〕苟處置得宜，〔處，昌呂翻。〕自然永無侵叛之事。」上不能用。
穆宗睿聖文惠孝皇帝上〔諱恆，憲宗第三子。〕
長慶元年（辛丑、八二一）
1春，正月，辛丑，上祀圓丘；赦天下，改元。河北諸道各令均定兩稅。〔以河北諸鎮各奉圖請吏，輸賦稅，故令均定之。〕
2門下侍郎、同平章事蕭俛，介潔疾惡，為相，重惜官職，少所引拔。〔俛，音免。少，詩沼翻。〕西川節度使王播大修貢奉，且以賂結宦官，求為相，段文昌復左右之；〔復，扶又翻。左，音佐。右，音佑。〕詔徵播詣京師。俛屢於延英力爭，言：「播纖邪，物論沸騰，不可以污臺司。」〔污，烏故翻，涴也。〕上不聽，俛遂辭位。己未，播至京師。壬戌，俛罷為右僕射。俛固辭僕射，二月，癸酉，改吏部尚書。
3盧龍節度使劉總既殺其父兄，〔事見二百三十八卷憲宗元和五年。〕心常自疑，數見父兄為崇；〔數，所角翻。崇，雖遂翻。〕常於府舍飯僧數百，〔飯，扶晚翻。〕使晝夜為佛事，每視事退則處其中，或處他室，則驚悸不敢寐。〔處，昌呂翻。悸，其季翻。〕晚年，恐懼尤甚；亦見河南、北皆從化，己卯，奏乞棄官為僧； 〔考異曰：舊溫造傳曰：「長慶元年，奉使河朔稱旨，遷殿中侍御史。既而幽州劉總請以所部九州聽朝旨，穆宗選可使者，或薦造，乃拜起居舍人，充太原、幽州、 鎮州宣諭使。造初至範陽，劉總具櫜鞬郊迎，乃宣聖旨，示以禍福。總俯伏流汗，若兵加於項矣。及造使還，總遂移家入覲。」按實錄：長慶元年正月己巳，以造為太原、鎮州等道宣慰使。二月己卯，劉總奏乞為僧。計造奉使尚未還。三月癸亥，總已卒。八月丁亥，以殿中侍御史溫造為起居舍人、充鎮州四面諸軍宣慰使。造前以京兆司錄宣慰兩河，眾推其材，故有是命。舊傳誤也。〕仍乞賜錢百萬緡以賞將士。
4上面諭西川節度使王播令歸鎮，播累表乞留京師。會中書侍郎、同平章事段文昌請退，壬申，以文昌同平章事，充西川節度使；以輸林學士杜元穎為戶部侍郎、同平章事；以播為刑部尚書，充鹽鐵轉運使。元穎，淹之六世孫也。〔杜淹，太宗朝為相。〕
5回鶻保義可汗卒。
6三月，癸丑，以劉總兼侍中，充天平節度使；以宣武節度使張弘靖為盧龍節度使。
7乙卯，以權知京兆尹盧士玫為瀛莫觀察使。〔玫，莫杯翻。〕
8戊午，立皇弟憬為鄜王，悅為瓊王，悅為瓊王，惸為沔王，懌為婺王，愔為茂王，怡為光王，協為淄王，憺為衢王，惋為澶王；〔憬，居永翻。惸，渠營翻。愔，挹淫翻。憺，徒覽翻，又徒濫翻。惋，烏貫翻。澶，時連翻。〕皇子湛為景王，涵為江王，湊為漳王，溶為安王，瀍為穎王。
9劉總奏懇乞為僧，且以其私第為佛寺；詔賜總名大覺，寺名報恩，遣中使以紫僧服及天平節鉞、侍中告身並賜之，惟其所擇。
詔未至，總已削髮為僧，將士欲遮留之，總殺其唱帥者十餘人，〔遮留者，遮道而留行。唱帥者，作唱以帥眾。帥，讀曰率。〕夜，以印節授留後張閗，遁去；〔張閗與總同謀殺其父兄者也。〕及明，軍中始知之。閗奏總不知所在；〔考異曰：新傳：「總以節付張皋。皋，閗之兄，為涿州刺史，總之妻父也。」按實錄：「幽州留後張閗奏：『總以剃髮為僧，不知所在。』」然則不以節付皋也。〕癸亥，卒於定州之境。〔德宗貞元元年，劉怦得幽州，三世，三十六年而滅。〕
10翰林學士李德裕，吉甫之子也，以中書舍人李宗閔嘗對策譏切其父，恨之。〔譏切事見二百三十七卷憲宗元和三年。〕宗閔又與翰林學士元稹爭進取有隙。右補闕楊汝士與禮部侍郎錢徽掌貢舉，西川節度使段文昌、翰林學士李紳各以書屬所善進士於徽；及牓出，文昌、紳所屬皆不預，〔屬，之慾翻；下屬書同。牓者，書取中進士姓名而揭示之。〕及第者，〔取中進士，謂之及第，言其文學及等第也。〕鄭朗，覃之弟；裴譔，度之子；蘇巢，宗閔之伲；楊殷士，汝士之弟也。
文昌言於上曰：「今歲禮部殊不公，殊，絕也。」所取進士皆子弟無藝，〔言皆公卿子弟，無藝能也。〕以關節得之。」〔唐人謂相屬請為關節，此語至今猶然。〕上以問諸學士，德裕、稹、紳皆曰：「誠如文昌言。」上乃命中書舍人王起等覆試。〔覆，審也。再引試取中進士以審其實才曰覆試。〕夏，四月， 丁丑，詔黜朗等十人，〔考異曰：鄭覃傳曰：「朗，長慶元年登進士甲科。」此蓋言其始者登科耳。〕貶徽江州刺史，宗閔劍州刺史，汝士開江令。〔江州，京師東 南二千九百四十八里。劍州，京師南一千六百六十二里。開江，漢朐鉄縣地，梁置漢豐縣，西魏改曰永寧縣，隋改曰盛山，唐代宗廣德元年改曰開江，帶開州。〕
或勸徽奏文昌、紳屬書，上必悟，徽曰：「苟無愧心，得喪一致，〔喪，息浪翻。〕奈何奏人私書，豈士君子所為邪！」取而焚之，時人多之。紳，敬玄之曾孫；〔李敬玄，高宗朝為相。〕起，播之弟也。自是德裕、宗閔各分朋黨，更相傾軋，垂四十年。〔更，工衡翻。〕
11丙戌，冊回鶻嗣君為登囉羽錄沒密施句主毗伽崇德可汗。〔按通鑑例，回鶻新可汗未嘗書嗣君。唐會要曰：冊回鶻可汗為君登裏囉羽錄密施句主毗伽崇德可汗。囉，魯何翻。〕
12五月，丙申朔，回鶻遣都督、宰相等五百餘人來逆公主。
13壬子，鹽鐵使王播奏：約榷茶額，每百錢加稅五十。右拾遺李玨等上疏，以為：「榷茶近起貞元多事之際，〔見二百三十四卷德宗貞元九年。〕今天下無虞，所宜寬橫斂目；〔橫，戶孟翻。斂，力贍翻。〕而更增之，百姓何時當得息肩！」不從。
13丙辰，建王恪薨。
15癸亥，以太和長公主嫁回鶻。公主，上之妹也。吐蕃聞唐與回鶻婚，六月，辛未，寇青塞堡；〔新書吐蕃傳作「清塞堡」。〕鹽州刺史李文悅擊卻之。戊寅，回鶻奏：「以萬騎出北庭，萬騎出安西，拒吐蕃以迎公主。」
16初，劉總奏分所屬為三道：以幽、涿、營為一道，請除張弘靖為節度使；平、薊、媯、檀為一道，請除平盧節度使薛平為節度使；瀛、莫為一道，請除權知京兆尹盧士玫為觀察使。〔釋名曰：幽州在北，幽昧之地，故曰幽，西南至涿州一百二十里。營州，以營室分為名。幽涿接境。營州治柳城，道里絕遠。劉總奏以為一道，必有說。平州西至薊州二百里。薊州西北部至檀州二百十七里。檀州西至媯州二百五十里。瀛州北至莫州二百一十里。玫，莫回翻。〕
弘靖先在河東，以寬簡得眾，〔弘靖鎮河東見二百三十九巷憲宗元和十一年。〕總與之鄰境，〔幽，並二鎮接壤。〕聞其風望，以燕人桀驁日久，〔燕，於賢翻。〕故舉弘靖自代以安輯之。平，嵩之子，〔薛嵩從史思明為將，代宗初來降。〕知河朔風俗，而盡誠於國，故舉之。士玫，則總妻族之親也。
總又盡擇麾下【章：十二行本「下」下有「宿將有功」四字；乙十一行本同；退齋校同；張校同，雲無註本亦無。】伉健難制者都知兵馬使朱克融等送之京師，〔伉，口浪翻。無所卑屈曰伉。〕乞加獎拔，使燕人有慕羨朝廷祿位之志。又獻徵馬萬五千匹，〔徵馬，戰馬也。〕然後削髮委去。〔委，棄也。〕克融，滔之孫也。〔朱滔畔換於德宗之時。〕
是時上方酣宴，不留意天下之務，崔植、杜元穎無遠略，不知安危大體，苟欲崇重弘靖，惟割瀛、莫二州，以士玫領之，自餘皆統於弘靖。朱克融等久羈旅京師，至假伹依食，日詣中書求官，植、元穎不之省。〔伹，居大翻，乞也。省，悉景翻，察也。〕及除弘靖幽州，勒克融輩歸本軍驅使，克融輩皆憤怨。
先是，河北節度使皆親冒寒暑，與士卒均勞逸。〔先，悉薦翻。〕及弘靖至，雍容驕貴，肩輿於萬眾之中，燕人訝之。〔訝者，見之而驚疑也。燕，於賢翻；下同。〕弘靖莊默自尊，涉旬乃一出坐決事，賓客將吏罕得聞其言，情意不接，政事多委之幕僚。而所闢判官韋雍輩多年少輕薄之士，嗜酒豪縱，出入傳呼甚盛，或夜歸燭火滿街，皆燕人所不習也。詔以錢百萬緡賜將士，弘靖留其二十萬緡充軍府雜用，雍輩復裁刻軍士糧賜，〔復，扶又翻。〕繩之以法，數以反虜詬責吏卒，〔數所角翻。詬，許候翻，又古候翻。〕謂軍士曰：「今天下太平，汝曹能挽兩石弓，不若識一丁字！」由是軍中人人怨怒。〔撫柔荒獷，宣流德化，適其俗，脩其政者易為功。駭之以其所未嘗見，懼之以其所未嘗聞，鮮不速禍。〕
