△卷第二百一十一
唐紀二十七〔起閼逢攝提格（甲寅），盡強圉大荒落（丁巳），凡四年。〕
玄宗至道大聖大明孝皇帝上之中
開元二年（甲寅、七一四）
1春，正月，壬申，制：選京官有才識者除都督、刺史，都督、刺史有政跡者除京官，〔京官即在朝官也。〕
2己卯，以盧懷慎檢黃門監。〔去年改門下省為黃門，侍中為監。檢校黃門監，檢校侍中也。〕
3舊制，雅俗之樂，皆隸太常。上精曉音律，以太常禮樂之司，不應典倡優雜伎；〔倡，音昌。伎，渠倚翻；下同。〕乃更置左右教坊以教俗樂，命右驍衛將軍範及為之使。〔更，工衡翻。使，疏吏翻。〕又選樂工數百人，自教法曲於梨園，謂之「皇帝梨園弟子」。〔梨園在禁菟中，註已見前。〕又教官中使習之。又選伎女，置宜春院，〔宜春院當在西內宜春門內，近射殿。給射殿。〕給賜其家。禮部侍郎張廷珪、酸棗尉袁楚客皆上疏，以為「上春秋鼎，宜崇經術，邇端士，尚樸素；深以悅鄭聲、好遊獵為戒。」〔上，時掌翻。疏，所去翻。好，呼到翻。〕上雖不能用，鹹【章：十二行本「鹹上有「欲開言路」四字；乙未十行本同；孔本同；退齋校同。】嘉賞之。
4中宗以來，貴戚爭營佛寺，奏度人為僧， 兼以偽妄；富戶強丁多削髮以避傜役，所在充滿。姚崇上言：「佛圖澄不能存趙，〔石虎敬重佛圖澄，澄死而趙亡。〕鳩摩羅什不能存秦，〔姚興師鳩摩羅什，興死 而秦亡。〕齊襄、梁武，未免禍殃。但使蒼生安樂，即是福身；何用妄度姦人，使壞正法！」〔樂，音洛。壞，音怪。〕上從之。丙寅，命有司沙汰天下僧尼，〔尼，女夷翻。〕以偽妄還俗者萬二千餘人。
5初，營州都督治柳城以鎮撫奚、契丹，則天之世，都督趙文翽失政，奚、契丹攻陷之，〔見二百五卷武后萬歲通天元年。契，欺訖翻，又音喫。翽，呼會翻。〕是後寄治幽州東漁陽城。〔據舊書，漁陽城在幽州東二百里。〕或言：「靺鞨、奚、霫大欲降唐，正以唐不建營州，無所依投，為默啜所侵擾，故且附之；〔靺鞨，音末曷。霫，而立翻。降，戶江翻。啜，陟劣翻。〕若唐復建營州，則相帥歸化矣。」〔復，扶又翻。帥，讀曰率。〕幷州長史、和戎，大武等軍州節度大使薛納信之，〔大武軍在代州北，後改曰大同軍。使，疏吏翻。〕奏請擊契丹，復置營州；上亦以冷陘之役，欲討契丹。〔冷陘敗見上卷先天元年。〕羣臣姚崇等多諫。甲申，以訥同紫微黃門三品，將兵擊契丹，〔將，即亮翻。〕羣臣乃不敢言。
6薛王業之舅王仙童，侵暴百姓，御史彈奏；業為之請，〔彈，徒丹翻。為，於偽翻。〕敕紫微、黃門覆按。姚崇、盧懷慎等奏：「仙童罪狀明白，御史所言無所枉，不可縱捨。」上從之。由是貴戚束手。
7二月，庚寅朔，太史奏太陽志虧不虧。姚崇表賀，請書之史冊；從之。
8乙未，突厥可汗默啜遣其子同件特勒及妹夫火拔頡利發、〔厥，九勿翻。可從刊入聲。汗，音寒。頡，戶結翻。考異曰：舊郭虔瓘傳雲「默啜伲」，今從舊突厥傳及唐曆。舊虔瓘傳作「移江可汗」，突厥傳作「移涅可汗」，今從唐紀。〕石阿失畢將兵圍北庭都護府，都護郭虔瓘擊破之。〔阿，烏葛翻。將，即亮翻。敗，補邁翻。〕同俄單騎逼城下，虔瓘伏壯士於道側，突起斬之。〔騎，奇寄翻。〕突厥請悉軍中資糧以贖同俄，聞其已死，慟哭而去。
9丁未，敕：「自今所在毋得創建佛寺；舊寺頹壞應葺者，詣有司陳牒檢視，然後聽之。」
10閏月， 以鴻臚少卿、朔方軍副大總管王晙兼安北大都護、朔方道行軍大總管，令豐安定遠、三受降城及旁側諸軍皆受晙節度。〔靈州界有豐安、定遠等軍，在黃河外。武德 四年，分豐州迴樂縣置豐安縣，貞觀十三年，省入迴樂。杜佑曰：豐安軍在靈武西黃河外百八十餘裏；定遠軍在靈武東北二百里黃河外。臚陸如翻。晙，子峻翻。 降，戶江翻。〕徒大都護府於中受降城，〔杜佑曰：安北府東至榆木三百五十里，南至朔方八百里，西至九原三百五十里，北至回紇界七百里。〕置兵屯田。
11丁卯，復置十道按察使，〔罷十道按察使，見上捲上年。復，扶又翻。使，疏吏翻。〕以益州長史陸象先等為之。〔長，知兩翻。〕
12上思徐有功用法平直，乙亥，以其子大理司宜惀為恭陸令。〔惀，力迍翻，又力尹翻。恭陵，孝敬皇帝陵。〕竇孝諶之子光祿卿豳公希瑊等請以己官爵讓惀以報其德，〔竇孝諶事見二百五卷武后長壽二年。諶，氏壬翻。瑊，古鹹翻。〕由是惀累遷申王府司馬。〔唐制：大理司直從六品上，親王府司馬從四品下。〕
13丙子，申王成義請以其府錄事閻楚珪為其府參軍，〔唐親王府錄事從九品上，流外官也；參軍，正七品上。〕上許之。姚崇、盧懷慎上言，「先嘗得旨雲王公、駙馬有所奏請，非墨敕皆勿行。〔引近旨以寢格其請。〕臣竊以量材授官，當歸有官；〔量，音良。〕若緣親故之恩，得以官爵為惠，踵習近事，〔近事，謂中宗朝濫官之弊。〕實紊紀網。」〔紊，音問。〕事遂寢。由是請謁不行。
14突厥石阿失畢既失同俄，不敢歸；癸未，與其妻來奔，以為右衛大將軍，封燕北郡王。〔燕，因肩翻。〕命其妻曰金山公主。
15或告太子少保劉幽求、太子詹事鍾紹京有怨望語，下紫微省按問，幽求等不服。姚崇、盧懷慎、薛訥言於上曰：「幽求等皆功臣，乍就閒職，微有沮喪，〔下，遐嫁翻。沮，在呂翻。喪，息浪翻。〕人情或然。功業既大，榮寵亦深，一朝下獄，恐驚遠聽。」戊子，貶幽求為睦州刺史，紹京為果州刺史。〔果州，漢安漢縣地。宋於安漢故城置南宕渠郡，隋廢郡，改安漢縣曰南充縣，屬隆州；武德四年，置果州。舊志：睦州，京師東南三千六百五十九里，果州至京師二千五百五十八里。考異曰：幽求傳曰：「姚崇素嫉忌之，及奏言幽求鬱怏於散職，兼有怨言，貶授睦州刺史。」紹京傳曰：「姚崇素惡紹京之為人，因奏紹京發言怨望，左遷綿州刺史。」今從實錄。〕紫微侍郎王琚行邊軍未還，〔去年遣王琚按行北邊諸軍。行，下孟翻。還，從宣翻，又如字。〕亦坐幽求黨貶澤州刺史。〔澤州，京師東北一千三十里。〕
16敕：「涪州刺史周利貞等十三人，皆天后時酷吏，〔周利貞、裴談、張棲正、張思敬、王承本、劉暉、楊允、康暐、封珣行、張知默、衛遂忠、公孫琰、鍾思廉等凡十三人。涪，音浮。〕比周興等情狀差輕，宜放歸草澤，終身勿齒。」
17西突厥十姓莤長都擔叛。三月，己亥，磧西節度使阿史那獻克碎葉等鎮，擒斬都擔，降其部落二萬餘帳。〔厥，九勿翻。莤，慈由翻。長，知兩翻。擔，都甘翻。磧，七跡翻。降，戶江翻。考異曰：實錄此月雲，「獻摛賊帥都擔，六月，梟都擔首。」蓋此月奏摛之，六月傳首方至耳。實錄此月又云，「以西域二萬餘帳內附」，六月雲「擒其部落五萬餘帳」，新傳雲「三萬帳」。蓋兵家好虛聲，今從其少者。〕
18御史中丞姜晦以宗楚客等改中宗遺詔，〔事見二百九卷睿宗景雲元年。〕表州刺史韋安石、太子賓客韋嗣立、刑部尚書趙彥昭、特進致仕李嶠，於時同為宰相，不能匡正，令監察御史郭震彈之；〔監，古銜翻。彈徒丹翻〕。且言彥昭拜巫趙氏為姑，蒙婦人服，與妻乘車詣其家。甲辰，貶安石為沔州別駕，嗣立為嶽州別駕，彥昭為袁州別駕，〔舊志：嶽州，京師東南二千二百二十七里；袁州，京師東南三千五百八十里。沔，彌莌翻。考異曰：彥昭傳曰：「姚崇素惡彥昭之為人。」今從實錄。〕嶠為滁州別駕。〔滁州，漢全椒縣地，江左為南、北二譙州及新昌郡，隋改南譙州曰滁州。舊志：滁州，京師東南二千五百六十四里。滁，音除。〕安石至沔州，晦又奏安石嘗檢校定陵，〔定陵，中宗陵。〕盜隱官物，下州徵贓。〔下，遐嫁翻。〕安石歎曰：「此祇應須我死耳。憤恚而迕。〔盡，於避翻。迕，子恤翻。〕晦，皎之弟也。
19毀天樞，〔造天區見二百五卷武后延載元年。〕發匠鎔其鐵錢，【章：十二行本作「銅鐵；乙十一行本同；孔本同；張校同。】歷月不盡。先是，韋後亦於天街作石臺，高數丈，以頌功德，〔天街即京城朱雀街。先，悉薦翻。高，古號號。〕至是並毀之。
20夏，四月，辛巳，突厥可汗默啜復遣使求婚，〔復，扶又翻。使，疏吏翻。〕自稱「乾和永清太駙馬、天上得果報天男、突厥聖天骨咄祿可汗。」〔天男，猶雲天子也。咄，當沒翻。〕
21五月，己丑，以歲饑，悉罷員、試、檢校官，〔員外官，一也；試官，二也；檢校官，三也。罷之，以其冗濫，糜俸廩也。〕自今非有戰功及別敕，毋得注擬。〔注三項官，今後非有戰功及別敕特行錄用，吏、兵部毋得注擬。〕
22己酉，吐蕃相坌達延〔吐，從暾入聲。相，息亮翻。坌，蒲頓翻。〕遺宰相書，〔遺，於季翻。〕請先遣解琬至河源正二國封疆，然後結盟。琬嘗為朔方大總管，故吐蕃請之。前此琬以金紫光祿大夫致仕，復召拜左散騎常侍而遣之。〔復，扶又翻，又如字。〕又命宰相復坌達延書，招懷之，琬上言，吐蕃必陰懷叛計，請預屯兵十萬於秦、渭等州以備之。〔史言解琬所言，其識遠過崔漢衡。上，時掌翻。〕
23黃門監魏知古，本起子吏，因姚崇引薦，以至同為相。崇意輕之，請知古攝吏部尚書、知東都選事，遣吏部尚書宋璟於門下過官；〔唐制：凡文武職事官六品以下，吏、兵部進擬必過門下省，量其階資；校其才用，以審定之；若擬職不當，隨其優屈退而量焉，謂之過官。選，須絹翻。〕知古銜之。
崇二子分司東都，恃其父有德於知古，頗招權請託；知古歸，悉以聞。他日，上從容問崇：〔從，千容翻。〕「卿子才性何如﹖含何官也﹖」崇揣知上意，〔揣，初委翻。〕對曰：「臣有三子，兩在東都，為人多欲而不謹；是必以事幹魏知古，臣未及問之耳。」上始以崇必為其子，〔為，於偽翻。〕及聞崇奏，喜問：「卿安從知之﹖」對曰：「知古微時，臣卵而翼之。〔左傳：楚子西謂白公勝曰：「勝如卵，餘翼而長之。」〕臣子愚，以為知古必德臣，容其為非，故敢幹之耳。」上於是以崇為無私，而薄知古負崇，欲斥之。崇固請曰：「臣子無狀，撓陛下法，〔撓，奴巧翻，又奴教翻。〕陛下赦其，已幸矣；苟因臣逐知古，天下必以陛下為私於臣，累聖政矣。」〔累，力瑞翻。〕上久乃許之。辛亥，知古罷為工部尚書。〔考異曰：舊知古傳：「二年還京，上屢有顧問，恩意甚厚，尋改紫微令。姚崇深忌憚之，陰加讒毀，乃除工部尚書，罷知政事。」新傳亦云「由黃門監改紫微令」。令據實錄，知古自黃門監罷政事；其所以罷，從柳氏舊聞。〕
24宋王成器，申王成義，於上兄也；岐王範，薛王業，上之弟也；豳王守禮，上之從兄也。〔從，才用翻。〕上素友愛，近世帝王莫能及；初即位，為長枕大被，與兄弟同寢。諸王每旦朝於側門，〔朝，直遙翻；下同。〕退則相從宴飲，鬬雞，擊毬，或獵於近郊，近賞別墅，中使存問相望於道。〔墅，承與翻。使，疏吏翻；下同。〕上聽朝罷，多從諸王遊，在禁中，拜跪如家人禮，令食起居，相與同之。於殿中設五幄，與諸王更處其中。【章：十二行本「中」下有「謂之五王帳」五字；乙十一行本同；孔本同。】〔更，工衡翻；下更奏同。處昌呂翻。〕或講論賦，間以飲酒、博弈、遊獵，〔間，古莧翻；下讒間同。〕或自執絲竹；成善笛，範善琵琶，與上更奏之。諸王或有疾，上為之終日不食，終夜不寢。業嘗疾，上方臨朝，須臾之間，使者十返。一親業煮藥，〔為，於偽翻。〕回飆吹火，誤爇上須，左右驚救之。一曰：但仗王飲此藥而愈，須何足惜﹖」〔爇，如悅翻。須，與鬚同。〕成器尤恭慎，未嘗議及時政，與人交結；上愈信重之，故間之言無自而之。然專以【章：十二行本「以」下有「衣食」二字；乙十一行本同。】聲色畜養娛樂之，〔畜，籲玉翻。樂，音洛。〕不任以職事。羣臣以成器等地逼，請循故事出刺外州。金月，丁巳，以宋王成器兼岐州刺史，〔舊志，岐州，京師西三百一十五里。〕申王成義兼豳州刺史，〔考異曰：實錄、舊傳作「幽州」，今從唐曆、舊紀。〕豳王守禮兼虢州刺史，〔虢州西至京師四百三十里。〕令到官但領大綱，自餘州務，皆委上佐主之。〔上佐，長史、司馬也。〕是後諸王為都護、都督、刺史者並準此。
25丙寅，吐蕃使其宰相尚欽藏來獻盟書。〔尚，吐蕃之貴姓也。〕
26上以風俗奢靡，秋七月，乙未，制：「乘輿服御、金銀器玩，宜合有司銷毀，以供軍國之用；其珠玉、錦繡，焚於殿前；〔乘，繩證翻。〕后妃以下，皆毋得服珠玉錦繡。」戊戌，敕：「百官所服帶及酒器、馬銜、鐙，〔鐙，都鄧翻，鞍鐙也。〕三品以上，聽飾以玉，四品以金，五品以銀，自餘皆禁之；婦人服飾從其夫、子。〔夫、子者，夫若子也。〕其舊成錦繡，聽染為皁。自今天兀下更毋得采珠玉，織錦繡等物，違者杖一百，工人減一等。」〔唐法：杖一百，決臀杖二十；減一等則杖八十。〕罷兩京織錦坊。
臣光曰：明皇之始欲為治，〔始，宜吏翻。〕能自刻厲節儉如此，晚節猶以奢敗；甚哉奢靡之易以溺人也！詩云：「靡不有初，鮮克有終。」〔詩蕩之辭。易，以鼓翻。鮮，息淺翻。〕可不慎哉！
27薛訥與左監門衛將軍杜賓客、定州刺史崔宣道等將兵六萬〔監，古銜翻。將，即亮翻。考異曰：舊傳雲「兵二萬，僉載雲「八萬人皆沒」。今從唐紀。〕出檀州擊契丹。賓客以為「士迕盛夏負戈甲，齎資糧，深入寇境，難以成功。」訥曰：「盛夏草肥，羔犢孳息，〔小羊曰羔，小牛曰犢。孳，津之翻，生也。〕因糧於敵，正得天時，一舉滅虜，不可失也。」行至灤水峽中，〔薊州雄武軍東北行百二十里至鹽城守捉，又東北渡灤河。灤，落官翻。〕契丹伏兵遮其前後，從山上擊之，唐兵大敗，死者什八九。訥與數十騎突圍，得免，虜中嗤之，謂之「薛婆」。〔俗謂婦人之老曰婆。言薛訥老曰婆。言薛訥老怯如老婦人也。〕薛【章：十二行本「薛」作「崔」；乙十一行本同；張校同。】宣道將後軍，聞訥敗，亦走。訥歸罪於宣道及胡將李思敬等八人，〔將，即亮翻。〕制悉斬之於幽州。庚子，敕免訥死，削除其官爵；獨赦杜賓客之罪。
28壬寅，以北庭都護郭虔瓘為涼州刺史、河西諸軍州節度使。〔使，疏吏翻。〕
29果州刺史鍾紹京心怨望，數上疏妄陳休咎；〔數，所角翻。〕乙巳，貶溱州刺史。〔溱，側詵翻。〕
30丁未，房州刺史襄王重茂薨，輟朝三日，追諡曰殤皇帝。〔以韋氏所立，故仍諡曰皇帝。重，直龍翻。朝，直遙翻。〕
31戊申，禁百官家毋得與僧、尼、道士往還。壬子，禁人間鑄佛、寫經。
32宋王成器等請獻興慶坊宅為離宮；甲寅，制許之，始作興慶宮，〔興慶宮，後謂之南內，在皇城東南，距京城之東，直東內之南。自東內達南內，有夾城複道，經通化門達南內，人主往來兩宮，外人莫知之。〕仍各賜成器等宅，環於宮側。〔寧王、岐王宅在安興坊，薛王宅在勝業坊，二坊相連，皆在興慶宮西。寧王即宋王也。環，音宦。〕又於宮西南置樓，題其西曰「花萼相輝之樓」，南曰「勤政務本之樓」。上或登樓，聞王奏樂則召升樓同宴，或幸其所居盡歡，賞賚優渥。
33乙卯，以岐王範兼絳州刺史，薛王業兼同州刺史。〔考異曰：實錄雲「八月，乙卯」。據長曆，八月丙辰朔。實錄自此以下脫少；今取唐曆、舊本紀補之。〕仍敕宋王以下每季二人入朝，〔朝，直遙翻。〕周而復始。
34民間訛言，上採擇女子以充掖庭，〔掖，音亦。〕上聞之，八月，乙丑，令有司具車牛於崇明門，〔唐六典：大明宮紫宸殿，內朝正殿也。殿之南面紫宸門，紫宸門之左曰崇明門，右曰光順門。〕自選後宮無用者載還其家；敕曰：「燕寢之內，尚令罷遣；閭閻之間，足可知悉。」
35乙亥，吐蕃將坌達延、乞力徐帥眾十萬寇臨洮、軍蘭州，至於渭源，〔果如解琬之言。岷州溢樂縣，古臨洮縣，義寧二年更名渭源，漢隴西之首陽縣也。後魏分隴西置渭源郡，又改首陽為渭源縣。唐以縣屬渭州。將，即亮翻。坌，蒲頓翻。帥，讀曰率；下同。洮，土刀翻。〕掠取牧馬；命薛訥白衣攝左羽林將軍，為隴右防禦使，〔薛訥以灤河之敗削除官爵，故命以白衣攝宮出隴石。使，疏吏翻；下同。〕以右驍衛將軍常樂郭知運為副使，〔常樂，漢廣至縣地，曹籪分廣至置宜禾縣，李暠於此置涼興郡，隋置常樂鎮，武德五年改鎮為縣，屬瓜州。驍，堅堯翻。樂，意洛。〕與太僕少卿王晙帥兵擊之。辛巳，大募勇士，詣河、隴就訥教習。
初，鄯州都督楊矩以九曲之地與吐蕃，〔事見上卷睿宗景雲元年。鄯，時戰翻，又音善。〕其地肥饒，吐蕃就之畜牧，〔畜，籲玉翻。〕因以入寇。矩悔懼自殺。
36乙酉，太子賓客薛謙光獻武后所製豫鼎銘，〔武后鑄九州鼎，自製銘。〕其末雲：上玄降鑒，方建隆基。」〔通典載豫州鼎銘曰：「犧、農首出，軒、昊應期，唐、虞繼踵，湯，武乘時。天下光宅，域內雍熙。上玄降鑒，方建隆基。」〕以為上受命之符。姚崇表賀，且請宣示史官，頒告中外。
臣光曰：日食不驗，太史之過也；而君臣相賀，是誣天也。採偶然之文以為符命，小臣之諂也；而宰相因而實之，是侮其君也。上誣於天，下侮其君，以明皇之明，姚崇之賢，猶不免於是，豈不惜哉！
37九月，戊申，上幸驪山溫湯。
38敕以歲稔傷農，令諸州脩常平倉法；〔太宗時置義倉及常平倉，以備凶荒。高宗以後，稍假以他費，至神龍中略盡，至是復置之。〕江、嶺、淮、浙、劍南地下濕，不堪貯積，不在此例。〔貯，丁呂翻。〕
39突厥可汗默啜衰老，氏虐愈甚；壬子，葛邏祿等部落詣涼州降。〔邏，郎佐翻。降，戶江翻〕
40冬，十月，吐蕃復寇渭源。〔復，扶又翻〕丙辰，上下詔欲親徵，發兵十餘萬人，馬四萬匹。
41戊午，上還宮。
42甲子，薛訥與吐蕃戰於武街，〔水經註：武街城在漢狄道縣東白石山西北。唐為武街驛，與大來谷皆屬臨洮渭源縣界。劉昫曰：武街驛在渭州西界〕大破之。時太僕少卿隴右羣牧使王晙帥所部二千人與訥會擊吐蕃。坌達延將吐蕃兵十萬屯大來谷，晙選勇士七百，衣胡服，夜襲之，〔晙，子峻翻。帥，讀曰率。坌，蒲頓翻。將，即亮翻。亢，於既翻。〕多置鼓角於其後五里，前軍遇敵大呼，後人鳴鼓角以應之。虜以為大軍至，驚懼，自相殺傷，可者萬計。訥時在武街，去大來谷二十里，虜軍塞其中間；〔呼，火故翻。塞，悉則翻。〕晙復夜出襲之，虜大潰，始得與訥軍合。追奔至洮水，復戰於長城堡，〔秦築長城，起臨洮，因以名堡。復，扶又翻。〕又敗之，〔敗，補邁翻。〕前後殺獲數萬人。豐安軍使王海賓戰死。【章：十二行本「死」下有「乙丑，敕罷親徵」六字；乙十一行本同；孔本同；張校同；退齋校同。】〔使，疏吏翻。〕
戊辰，姚崇、盧懷慎等奏：「頃者吐蕃以河為境，神龍中尚公主，遂踰河築城，置獨山、九曲兩軍，〔即楊矩所與九曲之地也。〕去積石三百里，又於河上造橋。今吐蕃既叛，宜毀橋拔城。」從之。
以王海賓之子忠嗣為朝散大夫、尚輦奉御，〔朝，直遙翻。散，悉亶翻。〕養之宮中。
44突厥十姓胡祿屋等諸部詣北庭請降，〔此西突厥也。降，戶江翻；下同。〕命都護郭虔瓘撫存之。
45乙酉，命左驍衛郎將尉遲緕使於吐蕃，宣慰金城公主。吐蕃遣其大臣宗俄因矛【嚴：「矛」改「子」。】至洮水請和，用敵國禮；〔驍，堅堯翻。將，即亮翻。尉，紆勿翻。使，疏吏翻。洮，土刀翻。〕上不許。自是連歲犯邊。〔考異曰：唐曆：「四年七月丁丑，吐蕃以去年之敗，遣其大臣宋俄因矛款塞請和，自恃兵強，求敵國之禮；天子忿之。」按自此至四年，非去年也。既雲以敗請和，又何得雲自恃兵強；既雲天子忿之，又當年八月已許其和！今從舊傳。〕
46十一月，辛卯，葬殤皇帝。
47丙申，遣左散騎常侍解琬詣北庭宣慰突厥降者，隨便宜區處。〔處，昌呂翻。〕
48十二月，壬戌，沙陀金山入朝。
49甲子，置隴右節度大使，須嗣鄯、奉、河、渭、蘭、臨、武、洮、岷、郭、疊、宕十二州，〔「須」當作「領」。「嗣」字衍。「奉」當作「秦」，「郭」當作「廓」。臨州本漢隴西之狄道地，晉置武始邵，隋廢邵復為狄道縣，屬蘭州，天寶三載始分置臨州，新、舊志皆云然。據此，則已置臨州久矣。武州，古白馬之地，漢武帝開置武都邵，西魏改曰石門縣，置武州。宕州，後魏宕昌羌之地，後周置宕昌邵，天和元年置宕州。鄯，時戰翻，又音善。宕，徒浪翻。〕以隴右防禦副使郭知運為之。
50乙丑，立皇子嗣真為鄫王，〔考異曰：實錄於此作「鄫王」，於後作「郯王」。今從舊傳。餘詳考新、舊二史，嗣真是年與嗣初、嗣玄同封，然嗣真實帝之第四子，非長子也。長子乃嗣直也，次子則嗣謙也。先天元年，封嗣直郯王，嗣謙郢王。〕嗣初為鄂王，嗣主為鄄王。「嗣主」當作「嗣玄」。【章：乙十一行本正作「嗣畜」。】辛巳，立郢王嗣謙為皇太子。嗣真，上之長子，母曰劉華妃。〔劉華妃，郯王嗣直之母。若鄫王嗣真之母則錢妃也。亦誤。〕嗣謙，次子也，母曰趙麗妃；〔帝置惠妃、麗妃、華妃，以代三夫人。〕麗妃以倡進，有寵於上，故立之。〔以母寵而立其子，母寵衰則子愛弛矣。為後廢太子張本。倡，音昌。〕
51是歲，置幽州節度、經略、鎮守大使，領幽、易、平、檀、媯、燕六州。〔媯，居為翻。燕，因肩翻。〕
52突騎施可汗守忠之弟遮弩恨所分部落少於其兄，遂叛入突厥，請為鄉導，以伐守忠。〔騎，奇寄翻。少，詩沼翻。鄉，讀曰嚮。〕默啜遺兵二萬擊守忠，虜之而還。〔還，從宣翻，又如字。考異曰：舊傳以為景龍三年事。按實錄，娑葛既為十四姓　可汗，自後無娑葛名，但屢雲突騎施守忠入朝，或者守忠即娑葛賜名邪﹖景雲以後，守忠猶在。又，開元一年六月，阿史那獻奏有龍見於北庭，為鎮將妻馮言之，曰突騎施娑葛三年後破散，默啜八年後自滅。然則娑葛於時尚在也；竟不知死於何年，故附此。〕謂遮弩曰：「汝叛其兄，何有於我！」遂並殺之。〔書之，以戒兄弟日尋干戈而假手於他人以逞其志者。〕
三年（乙卯、七一五）
1春，正月，癸卯，以盧懷慎檢校吏部尚書兼黃門監。懷慎清謹儉素，不營資產，雖貴為卿相，所得俸賜，隨散親舊，〔俸，芳用翻。〕妻子不免飢寒，所居不蔽風雨。
姚崇嘗有子喪，〔喪，息浪翻。〕謁告十餘日，政事委積，懷慎不能決，惶恐，入謝於上。上曰：「朕以天下事委姚崇，以卿坐鎮雅俗耳。」崇既出，須臾，裁決側盡，頗有得色，顧謂紫微舍人齊澣曰：「餘為相，可比何人﹖」澣未對。崇曰：「何如管、晏﹖」澣曰：「管、晏之法雖不能施於後，猶能沒身。公所為法，隨復更之，似不及也。」〔復，扶又翻。更，工衡翻。觀姚崇之所以問，齊澣之所以對，皆揣己人，欲不失其實。今之好議論者，當大臣得權之時，則譽之為伊、傅、周、召；為大臣者安受之而不愧。失權之後，則詆之為王莽、董卓、李林甫、楊國忠，為大臣者亦受之而不得以自明。則今日之諂我者，乃他日之毀我者也。〕崇曰：「然則竟如何﹖」澣曰：「公可謂救時之相耳。」崇喜，投筆曰：「救時之相，豈易得乎！」
懷慎與崇同為相，自以纔不及崇，每事推之，〔易，以鼓翻。推，吐雷翻，又如字。時人謂之「伴食宰相」。〕
臣光曰：昔鮑叔之於管仲，子皮之於子產，皆位居其上，能知其賢而下之，授以國政；孔子美之。〔管仲請囚於魯，鮑叔受之以歸，言於桓公曰：「管九吾治於高傒，使相可也。」桓公用之，送霸諸侯。鄭子皮當國，授子產政，子產辭。子皮曰：「虎帥以聽，孰敢不聽！」遂授以政，鄭國大治。下，遐稼翻。〕曹參自謂不及蕭何，一遵其法，無所變更；漢業以成。〔事見十二卷漢惠帝二年。更，工衡翻。〕夫不肖用事，為其僚者，愛身保祿而從之，不顧國家之安危，是誠罪人也。賢智用事，為其僚者，愚惑以亂其治，專固以分其權，媢嫉以毀其功，復戾以竊其名，是亦罪人也。〔治，直吏翻。媢，音冒。愎，弼力翻。〕崇，唐之賢相，懷慎與之同心戮力，以濟明皇太平之政，夫何罪哉！秦誓曰：「如有一介臣，斷斷猗，無他技；〔斷，可亂翻。猗，於綺翻，又於宜翻。技，渠綺翻；下同。〕其心休休焉，其如有容；人之有技，若己有之，人之彥聖，其心好之，〔好，呼到翻。〕不啻如自其口出，是能容之，以保我子孫黎民，亦職有利哉。」懷慎之謂矣。
2御史大夫宋璟坐監朝堂杖人杖輕，貶睦州刺史。〔監，古銜翻。朝，直遙翻。〕
3突厥十姓降者前後萬餘帳。高麗莫離支文簡，十姓之伲也，二月，與閖跌都督思泰等亦自突厥帥眾來降；〔麗，力知翻。閖，奚結翻。跌，徒結翻。帥，讀曰率。考異曰：實錄，二年九月壬子，「葛邏祿、車鼻施失揼羅俟斤等十二人詣涼州內屬。」乙卯，「胡祿屋闕及首領等一千三十一人來降。」十月庚辰，「胡祿屋二萬帳詣北庭內屬。」明年正月，「突厥葛邏祿下首領裴羅達幹來降。」二月，「突厥十姓部落左廂五咄陸啜、右廂五弩失畢俟斤等相繼內屬，前後二千餘帳。」三月，「突厥支副忌等來朝，詔曰『胡祿屋大首領之匐忌』」。四月，「　三姓葛邏祿率眾歸國」。五月「詔葛邏祿、胡屋、鼠尼施等」。又云：「宜令北庭都護湯嘉惠與葛邏祿、胡屋等相應。安西都護呂林璟與鼠尼施相應。」又云：「及新來十姓大首領計會掎角。」唐曆，九月雲「胡祿屋闕啜」，十月雲「胡祿屋二萬帳」。新傳前雲「胡祿屋」，後雲「胡屋」。按十姓有胡祿居闕啜、鼠尼施處半啜。諸書名號雖各參差，要之葛邏、胡祿屋、鼠尼施為三姓必矣。然胡祿屋以二萬帳，而云十姓內屬前後二千餘帳，參差難據，今從舊傳。餘考新、舊史，時默啜既破突騎施，不能撫安，西突厥十姓故來降，而高文簡則默啜之子伲也。〕制皆以河南地處之。〔處，昌呂翻。〕
4三月，胡祿屋莤長支匐忌等入廾。上以十姓降者浸多，夏，四月，庚申，以右羽林大將軍薛訥為涼州鎮大總管，赤水等軍並受節度，居涼州；〔涼州有赤水軍，木赤烏鎮，有赤青泉，因名之；幅員五千一百八十里，軍之最大者也。〕左衛大將郭虔瓘為朔州鎮大總管，和戎等軍並受節度，居幷州，〔「朔州」，蜀本作「朔川」；新紀亦然。〕【章：十二行本正作「川」；乙十一行本同。】勒兵以備默啜。
默啜發兵擊葛邏祿、胡祿屋、鼠尼施等，屢破之；〔葛邏祿本突厥諸族，在北庭西北金山之西，有三族，一謀落，二熾俟，三踏實力；當東西突厥間，後稍南徙，自號三姓葉護。邏，廊佐翻。尼，女九翻。〕敕北庭都護湯嘉惠、左散騎常寺解琬等發兵救之。五月，壬辰，敕嘉惠等與葛邏祿、胡祿屋、鼠尼施及定邊道大總管阿史那獻互相應援。
5山東大蝗，民或於田旁焚香膜拜設祭而不敢殺，姚崇奏遣御史督州縣捕而瘞之。〔膜，莫胡翻。膜拜，胡禮拜也。瘞，於計翻。考異曰：舊傳：「開元四年，山東蝗大起，崇奏請捕瘞。」按本紀：「三年六月，山東諸州大蝗，姚崇奏差御史下諸道促官吏遣人驅撲焚瘞；從之。是歲，田收有獲，人不甚飢。」四年又云，「是夏，山東、河南、河北蝗蟲大起，遣使分捕而瘞之。」又實錄，今年十一月，「制以間者河南、河北災蝗水潦。」明年正月辛未，「以右丞倪若水為汴州刺史。」五月刺曰：「今年蝗暴，乃是孳生，所由官司不早除遏，信蟲成長，看食田苗，不恤人災，自為身計。向若信其拘忌，不有指麾，則山東之苗，掃地俱盡。」然則三年有蝗，崇令討捕不能盡，明年又有蝗也。今從本紀。〕議者以為蝗眾多，除不可盡；上亦疑之。崇曰：「今蝗滿山東，河南、北之人，流亡殆盡，豈可坐視食苗，會不救乎！借使除之不盡，猶勝養以成災。」上乃從之、盧懷慎以為殺蝗太多，恐傷和氣。崇曰：「昔楚莊吞蛭而愈疾，〔賈誼書曰：楚王食寒葅而得蛭，因遂吞之，腹有疾而不能食。令尹入問疾。曰：「磿食葅而得蛭，不行其罪，是法廢而威不立也；譴而誅之，恐監食者皆死，遂吞之。」令尹曰：「天道無親，唯德是輔。王有仁德，疾不為傷。」王疾果愈。蛭，之日翻。〕孫叔殺蛇而致福；〔說苑：孫叔敖為兒時，出遊見兩頭蛇，殺而埋之，還家而哭。母問其故，曰：「見兩頭蛇，恐死。」母曰：「蛇安在﹖」曰：「聞見兩頭蛇者死，恐人復見，已殺而埋之矣。」母曰：「毋憂，汝不死矣，吾聞有陰德者天必報以福。」〕柰何不忍於蝗而忍人之飢死乎！若使殺蝗有禍，崇請當之。」
6秋，七月，庚辰朔，日有食之。
7上謂宰相曰：「朕每讀書有所疑滯，無從質問；可選儒學之士，日使入內侍讀。」盧懷慎薦太常卿馬懷素，九月，戊寅，以懷素為左散騎常侍，使與右散騎常侍褚無量更日侍讀。〔更，工衡翻。〕每至閤門，令乘肩輿以進；或在別館道遠，聽於宮中乘馬。親送迎之，待以師傅之禮。以無量羸老，特為之造腰輿，〔羸，倫為翻。腰輿，令人舉之，適與腰平。為，於偽翻。〕在內殿令內侍昇之。〔昇，羊茹翻。〕
8九姓思結都督磨散等來降；己未，悉除官遣還。
9西南蠻寇邊，遣右驍衛將軍李玄道發戎、瀘、夔、巴、梁、鳳等州兵三萬人〔戎州本犍為郡，梁置戎州。瀘，音盧。〕並舊屯兵討之。
10壬戎，以涼州大總管薛訥為朔方道行軍大總管，太僕卿呂延祚、靈州刺史杜賓客副之，以討突厥。
11甲子，上幸鳳泉湯；〔唐六典：岐州郿縣有鳳凰湯。〕十一月，乙卯，還京師。
12劉幽求自杭州刺史徙郴州刺，〔郴州，漢郴縣地，為桂陽郡治所，隋平陳，置郴州。郴，醜林翻。〕憤恚，〔恚，於避翻。〕甲申，卒於道。〔卒，子恤翻。〕
13丁酉，以左羽林大將軍虔瓘兼安西大都護、四鎮經略大使。虔瓘請自募關中兵萬人詣安西討擊，皆給遞馱及熟食；〔遞馱者，沿路遞發馬、牛、驢馱運兵器什物也。唐六典；曰：驢載曰馱，每馱一百斤，其腳直一百里一百文，山阪處一百二十 文，驢少處不得過一百五十文，平易處不得下八十文；其有人負處，兩人分一馱。又給熟食，欲其速達安西。馱，徒何翻。〕敕許之。將作大匠韋湊上疏，以為：「今西域服從，雖或時有小盜竊，舊鎮兵足以制之。關中常宜充實，以強幹弱枝。自頃西北二虜寇邊，凡在丁壯，徵行略盡，豈宜更募驍勇，遠資荒服！〔驍，堅堯翻。〕又一萬徵人行六餘裏，鹹給遞馱熟食，道次州縣，將何以供！秦、隴之西、戶口漸少，涼州已往，沙磧悠然，〔少，詩沼翻；下同。磧，七跡翻；下同。〕遺彼居人，如何取濟﹖縱令必克，其獲幾何﹖儻稽天誅，無乃甚損！請計所用、所得，校其多少，則知利害。昔唐堯之化，兼愛夷、夏，中外又安；漢武窮兵遠徵，雖多克獲，而中國疲耗。〔唐協和萬邦。韋湊所謂兼愛夷、夏也。漢武事見漢紀。夏，戶雅翻。〕今論帝王之盛德者，皆歸唐堯，不歸漢武，況邀功不成者，復何足比議乎！」時姚崇亦以虔瓘之策為不然。既而虔瓘卒無功。〔復，扶又翻。卒，子恤翻。〕
14初，監察御史張孝嵩奉使廓州〔監，古銜翻。使，疏吏翻；下同。〕還，陳磧西利害，請往察其形勢；上許之，聽以便宜從事。
拔汗那者，古烏孫也，內附歲久。吐蕃與大食共立阿了達為王，發兵攻之，拔汗那王兵敗，奔安西求救。孝嵩謂那護呂休璟曰：「不救則無以號令西域。」遂帥旁側戎落兵萬餘人，出龜茲西數千里，下數百城，〔環，俱永翻。帥，讀曰率。龜，音丘慈。下，遐嫁翻。〕長驅而進。是月， 攻阿了達於連城。孝嵩自擐甲督士卒急攻，自巳至酉，屠其三城，俘斬千餘級，阿了達與數騎逃入山。〔環，音宦。騎，奇寄翻。〕孝嵩傳檄諸國，威振西域，大 食、唐居、大宛、罽賓等八國皆遣使請降。【章：十二行本「降」下有「勒石紀功而還」六字；乙十一行本同；孔本同；張校同；退齋校同。】罽，音計。〕會有言 其贓污者，坐繫涼州獄，貶靈州兵曹參軍。〔兵曹參軍，即司兵參軍。是後復用孝嵩為都護，著名西域。〕
15京兆尹崔日知貪暴不法，御史大夫李傑將糾之，日知反構傑罪。十二月，侍御史楊瑒廷奏日：「若糾彈之司，使姦人得而恐愒，〔瑒，雉杏翻，又音暢。愒，呼葛翻。〕則御史臺可廢矣。」上遽命傑視事如故，貶日知為歙縣丞。〔歙縣，漢屬丹陽郡，縣南有歙浦，因以為名；唐帶歙州。歙，書涉翻。〕
16或上言：「按察使徒煩擾公私，〔考異曰：開元宰臣奏雲李伯等，不知伯何人也，今去其名。〕請精簡刺史、縣令，停按察使。」上命召書省官議之。姚崇以為：「今止擇十使，猶患未盡得人，況天下三百餘州，縣多數倍，安得刺史縣令皆稱其職乎！」〔稱，尺證翻；下不稱同。〕乃止。
17尚書左丞韋玢〔玢，方貧翻。〕奏：「郎官多不舉職，請沙汰，改授他官。」玢尋出為刺史，宰相奏擬冀州，敕改小州。姚崇奏言：「臺郎寬怠及不稱職，玢請沙汰，乃是奉公。臺郎甫爾改官，玢即貶黜於外，議者皆謂郎官謗傷；臣恐後來左右丞指以為戒，則省事何從而舉矣！〔省事，謂尚書省之事也。〕伏望聖慈詳察，使當官者無所疑懼。」乃除冀州刺史。
18突騎守忠既死，默啜兵還，守忠部將蘇祿鳩集餘眾，為之莤長〔騎，寄寄翻。將，即亮翻。莤，慈由翻。長，知兩翻。〕蘇祿頗善綏撫，十姓部落稍稍歸之，有眾二十萬，遂據有西方，尋遣使入見。〔使，疏吏翻；下同。見，賢遍翻。〕是歲，以蘇祿為左羽林大將軍、金方道經略大使。〔西方屬金，故曰金方道。〕
19皇后妹夫尚衣奉御長孫昕以細故與御史大夫李傑不協。〔殿中省有尚食、尚藥、尚衣、尚舍、尚乘、尚輦六局，各有奉御二人。尚衣奉御掌供天子衣服，詳其制度，辯其名數，而供其進御。〕
四年〔丙辰、七一六〕
1春，正月，昕與其妹夫楊仙玉於里巷伺傑而毆之。〔伺，相吏翻。毆，烏口翻。〕傑上表自訴曰：「髮膚見毀，雖則痛身，冠冕被陸，誠為辱國。」上大怒，命於朝堂杖殺，以謝百僚。〔上，時掌翻。被，皮義翻。朝，宜遙翻。〕仍以敕書慰傑曰：「昕等朕之密戚，不能訓導，使陸犯衣冠，雖寘以極刑，未足謝罪。卿宜以剛腸疾惡，勿以兇人介意。」
2丁亥，宋王成器更名憲，申王成義更名撝。〔二王以成字犯昭成皇后諡號更名。更，工衡翻。〕
3乙酉，隴右節度使郭虔瓘奏，奴石良纔等八人皆有戰功，請除遊擊將軍。〔唐制：遊擊將軍五品下。〕敕下，〔下，遐嫁翻。〕盧懷慎等奏曰：「郭虔瓘恃其微效，輒侮彝章，為奴請五品，〔為，於偽翻。〕實亂綱紀，不可許。」上從之。
4丙午，以鄫王嗣真為安北大都護、安撫河東，關內，隴右諸蕃大使，〔據新、舊書，此亦郯王嗣直，以為鄫王嗣真，誤也。而新、舊書以安北為安西，亦誤。使，疏吏翻；下同。〕以安北大都護張知運為之副。陝王嗣昇為安西大都護、安撫河西四鎮諸蕃大使，以安西都護郭虔瓘為之副。〔陝，失冉翻。〕二王皆不出閤。諸王謠領節度自此始。
5二月，丙，上幸驪山溫湯。
6吐蕃圍松州。
7丁卯，上還宮。
8辛未，以尚書右丞倪若水為汴州刺史兼河南採訪使。〔唐會要：開元二十二年二月十九日，初置十道採訪處置使。據此，則先置採訪使，二十二年始置採訪處置使也。舊志：汴州，京師東一千三百五十里。〕
9癸酉，松州都督孫仁獻襲擊吐蕃於城下，大破之。
10上嘗遣宦官詣江南取鵁鶄等，〔鵁，居餚翻。鶄，諮盈翻。鵁貭似鳧而大腳、高毛冠，水鳥也。爾雅曰：鳽，鳼鶄。陸佃新義曰：鵁鶄鬬視不流，其睛交據，汧出不流，所謂鵁鶄旋目者也。爾雅翼：鳽似鳧而脛高，有毛冠，江東人養之以厭火災，又謂之交精。精，目精也；其目精交也。陸龜蒙曰：鵁鶄，黑襟，青脛，丹爪噣，色幾及項。鸂，苦奚翻。鷘，恥力翻。鸂鷘，亦水鳥也，毛有五色。陸佃埤雅曰：鸂鷘五色，尾有毛如船柂，小於鴨，性食短狐，在山澤中，無復毒氣。故淮賦雲：「鸂鷘尋邪而逐害。」此鳥蓋溪中之敕邪逐害者，故以名雲。陳昭裕建州圖經曰：鸂鷘於水中宿，先少若有敕令也。亦以浮游，雄者左，雌者右，羣伍皆有武度。〕欲置苑中，使者所至煩擾。道過汴州，倪若水上言：「今農桑方急，而羅捕禽鳥以供園池之翫，遠自江、嶺，水陸傳送，食以梁肉。〔傳，張戀翻。食，祥吏翻。〕道路觀者，豈不以陛下賤人而貴鳥乎！陛下方當以鳳凰為凡鳥，麒麟為凡獸，況鵁鶄、鸂鷘，曷足貴也！」上手敕謝若水，賜帛四十段，縱散其鳥。
11山東蝗復大起，〔復，扶又翻。〕姚崇又命捕之。倪若水謂：「蝗乃天災，非人力所及，宜脩德以禳之。〔禳，如羊翻。〕劉聰時，常捕埋之，為害益甚。」拒御史，不從其命。崇牒若水曰：「劉聰偽主，德不勝妖；今日聖朝，妖不勝德。〔妖，於喬翻。朝，直遙翻。〕古之良守，〔守，手又翻。〕蝗不入境。若其脩德可免，彼豈無德致然！」若水乃不敢違。夏，五月，甲辰，敕委使者詳察州縣捕蝗勤惰者，各以名聞。由是連歲蝗災，不至大饑。
12或言於上曰：「今歲選敘大濫，〔選，須絹翻；下典選同。〕縣令非才。」及入謝，上悉召縣令於宣政殿庭，〔大明宮正殿曰含元殿，其北曰宣政殿。〕試以理人策。惟鄄城令韋濟詞理第一，〔鄄城古縣，漢屬濟陰郡，後漢為兗州治所，晉屬濮陽郡，唐帶濮州。鄄，吉掾翻。〕擢為醴泉令。〔自緊縣擢為次赤縣也。〕餘二百餘人不入第，且令之官； 〔「百」當乍「十」。〕四十五人放歸學問。吏部侍郎盧從願左遷豫州刺史，李朝隱左遷滑州刺史。〔舊志：滑州法京師一千四百四十里。朝，直遙翻。考異曰：韋 濟傳雲「問安人策一道」。今從唐曆。盧從願傳曰：「上盡召新授縣令，一時於殿庭策試，考入下第者，一切放歸學問。」唐曆試在四月，從願、朝隱貶在五月。朝隱傳雲：「四年春，以授縣令非其人，貶。」今從唐曆。又韋濟傳曰：「時有人密奏上曰：『今歲吏部選敘大濫，縣令非才，全不簡擇。』及縣令謝官日，引入殿庭問安人策，試者一百餘人，獨濟策第一，或有不書紙者。擢濟為醴泉令，二十餘人還舊官，四十五人放歸習讀。」今亦從唐曆。〕從願典選六年，與朝隱皆名稱職。史以從願、朝隱為稱職，則或言為非矣。稱，尺證翻。〕初，高宗之世，馬載、裴行儉在吏部最有名，時人稱吏部前有馬、裴，後有盧，李。濟；嗣立之子也。〔韋嗣立，思謙之子，長安中為相。〕
13有胡人上言海南多珠翠奇寶，〔海南謂林邑、扶南、真臘諸國也。，時掌翻。〕可往營致，因言市舶之利；〔舶，音白。〕又欲往師子國〔師子國，天竺旁國也，居西南海中，舊無人民，止有鬼神及龍居之。諸國商賈來共市易，鬼神不見其形，但出珍寶，顯其所堪價，商賈依價取之。其地和適，無冬夏之異。諸國人聞其土樂，因此競至，或有停住者，遂成大國；能馴養師子，因以名國。〕求靈藥及善醫之嫗，寘之官掖。〔嫗，威遇翻。，掖，音亦。〕上命監察御史楊範臣與胡人偕往求之，範臣從容奏曰：「階下前年焚珠玉、錦繡，示不復用。今所求者何以異於所焚者乎！彼市舶與商賈爭利，殆非王者之體。〔從，千容翻。復，扶又翻。賈，音古。〕胡藥之性，中國多不能知；況於胡嫗，豈宜寘之宮！扶御史，天子耳目之宮，必有軍國大事，臣雖觸冒炎瘴，死不敢辭。此特胡人胘惑玄婂，無益聖　德，竊恐非陛下之意，願熟思之。」上遽自引咎，慰諭而罷之。
14六月，癸亥，上皇崩於百福殿。〔年五十五。考異曰：睿宗、玄宗實錄皆曰甲子。按下雲，「己巳，睿宗一七齋，度萬安公主為女道士。」今從舊本紀、唐曆。〕己巳，以上女萬安公主為女官，欲以追福。
15癸酉，拔曳固斬突厥可汗默啜首來獻。時默啜北擊拔曳固，大破之於獨樂水，〔樂，音洛。〕恃勝輕歸，不復設備，遇拔曳固迸卒頡質略，自柳林突出，斬之。 〔兵敗潰散，士卒迸走，故曰迸卒。復，扶又翻。迸，北孟翻。〕時大武軍子將郝靈荃奉使在突厥，〕子將，小將也。唐令，制每軍大將一人，別奏八人，傔十六 人。副二人，分掌軍務，奏、傔滅大將半，判官二人，典四人。總管四人，二主左、右虞候，二主左、右押衙，傔各五人。子將八人，資其分行陣，辯金鼓及部署， 傔各二人。〕頡質略以其首歸之，〔考異曰：唐曆作「勃曳固」，今從實錄。唐曆又云「靈荃引持勒回紇部落斬默啜於毒樂河」，今從舊傳。舊傳雲「入蕃使郝靈儉」，今從唐曆。又新舊紀皆雲六月癸酉斬默啜，唐曆亦在六月。玄宗實錄，七月戊寅詔書與降附突厥雲：「簌其衰弱，早就翦除，其能捉獲默啜者，巳卜賞格。」蓋未奏到耳。〕與偕詣闕，懸其首於廣街。拔曳固、回紇、同羅、霫、僕固五部皆來降，置於大武軍北。
默啜之子小可汗立，骨咄祿之子闕特勒擊殺之，〔骨咄祿即骨篤祿，默啜之兄也，永淳二年反，天授二年死，默啜代立。〕及默啜諸子、親信略盡；立其兄左賢王默棘連，是為毗伽可汗，國人謂之「小殺」。毗伽以國固讓闕特勒，闕特勒不受；乃以為左賢王，專典兵馬。
16秋，七月，壬辰，太常博士陳貞節、蘇獻以太廟七室已滿，請遷中宗神主於別廟，奉睿宗神主祔太廟；從之。又奏遷昭成皇后祔睿宗室，肅明皇后留妃於儀神廟。〔肅明皇后，睿宗之元妃也。昭成後，次妃也，以生帝升祔睿宗，而肅明後祀於別廟，非禮也。儀坤廟，見上卷景雲二年。〕八月，乙巳，立中宗廟於太廟之西。
17辛未，契丹李失活、奚李大酺帥所部來降。〔武后萬歲通天時，奚、契丹叛。帝即位之後，孫佺、薛相相繼喪師，兩蕃一敢乘勝憑陸中國，乃相帥來降，中勢安強，有以服其心故也。酺，音蒲。帥，讀曰率。降，戶江翻；下同。〕制以失活為松漠郡王、行左金吾大將軍兼松漠都督，因其八部落莤長，拜為刺史；〔貞觀末，以契丹達稽部為峭茖州，紇便部為彈汗州，獨活部為無逢州，芬問部為羽陸州，突便部為日連州，芮奚部為徒河州，墜斤為萬丹州，伏部為匹黎、赤山二州，並松漠府凡六部十州；今復以其莤長各為刺史。〕又以將軍薛泰督軍鎮撫之。大酺為饒樂郡王、行右金吾大將軍兼饒樂都督。失活，盡忠之從父弟也。〔李盡忠即萬歲通天叛者。樂，音洛。從，才用翻。〕
18吐蕃復請和；〔復，扶又翻；下祿復、多復、必復、無復同。〕上許之。
突厥默啜既死，奚、契丹拔曳固等諸部皆內附，突騎施蘇祿復自立為可汗。突厥部落多離散，毗伽可汗患之，乃召默啜時牙官暾欲谷，以為謀主。暾欲谷年七十餘，〔暾，乃昆翻。〕多智略，國人信服之。突厥降戶處河曲者，〔北河之曲。處，昌呂翻。〕聞毗伽立，多復叛歸之。
幷州長史王晙上言：「此屬徒以其國喪亂，〔喪，息浪翻。〕故相帥來降；若彼安寧，必復叛去。今置之河曲，此屬桀黠，實難制御，往往不受軍州約束，興兵剽掠；〔黠，戶八翻。剽，匹妙翻。〕聞其逃者已多與虜聲問往來，通傳委曲。乃是畜養此屬使為間諜，〔畜，籲玉翻。間，工莧翻。〕日月滋久，姦詐逾深，窺伺邊隙，將成大患。虜騎南牧，必為內應，〔伺，相吏翻。騎，奇寄翻。〕來逼軍州，表裏受敵，雖有韓、彭，不能取勝矣。願以秋、冬之交，大集兵眾，諭以利害，給其資糧，徙之內地。二十年外，漸變舊俗，皆成勁兵；雖一時暫勞，然永久安靖。比者守邊將吏及出境使人，多為諛辭，怭非事實，〔比，毗至翻。將，即亮翻。〕或雲北虜破滅，或雲降戶妥帖，皆欲自衒其功，非能盡忠徇國。願察斯利口，〔孔子曰：「惡利口之覆邦家者。」〕勿忘遠慮。議者必曰：『國家曏時已嘗寘降戶於河曲，皆獲安寧，〔謂貞觀時也。〕今何所疑！』此則事同時異，不可不察。曏者，頡利既亡，降者無復異心，故得久安無變。今北虜尚存，〔謂默啜雖死，毗伽又立也。〕此屬或畏其威，或懷其惠，或其親屬，豈樂南來！較之彼時，固不侔矣。〔彼時，謂貞觀之時。樂，音洛。〕以臣愚慮，徙之內地，上也；多屯士馬，大為之備，華、夷相參，人勞費廣，次也；正如今曰，下也。願審茲三策，擇利而行，縱使因徙逃亡，得者皆為唐有；若留至河冰，恐必有變。」
疏奏，未報；降戶閖跌思泰、阿悉爛等果叛。冬，十月，甲辰，命朔方大總管薛訥發兵追討之。王晙引州兵西濟河，晝夜兼行，造擊叛者，破之，斬獲三千級。
先是，單於副都護張知運悉收降戶兵仗，〔先，悉薦翻。〕令渡河而南，降戶怨怒。御史中丞姜晦為巡邊使，〔使，疏吏翻。〕降戶訴無弓矢，不得射獵，晦悉還之；降戶得之，遂叛。張知運不設備，與之戰於青剛嶺，〔青剛嶺在慶州方渠縣北，靈州之南。〕為虜所擒，欲送突厥；至綏州境，將軍郭知運以朔方兵邀擊之，大破其眾於黑山呼延谷，虜釋張知運而去。上以張知運喪師斬之以徇。
毗伽可汗既得思泰等，欲南入為寇。暾欲谷曰：「唐主英武，民和年豐，未有間隙，不可動也。〔喪，息浪翻。間，克莧翻。〕我眾新集，力尚疲羸，且當息養數年，始可觀變而舉。毗伽又欲築城，並立寺觀，〔羸，倫為翻。寺觀，古玩翻。〕暾欲谷曰：「不可。突厥人徒稀少，〔少，詩沼翻。〕不及唐家百分之一，所以能與為敵者，正以逐水草，居處無常，〔處，昌呂翻。〕射獵為業，人皆習武，強則進兵抄掠，弱則竄伏山林，唐兵雖多，無所施用。若築城而居，變更舊俗，〔更，工衡翻。〕一朝失利，必為所滅。釋、老之法，教人仁弱，非用武爭勝之術，不可崇也。」毗伽乃止。
20唐午，葬大聖皇帝於橋陸，〔橋陸在同州蒲城縣三十里。昃歲改蒲城縣為奉先縣，屬京兆尹。〕廟號睿宗。御史大夫李傑護橋陸作，判官王旭犯贓，傑按之，反為所構，左遷衢州刺史。〔衢州，漢新安、太末之地，晉改新安為信安，改太末為龍丘，屬東陽郡，唐武德四年分置衢州。衢州，京師東南四千七百十二里。〕
21十一月，己卯，黃門監盧懷慎疾亟，上表薦宋璟、李傑、李朝隱、盧從願並明時重器，所坐者小，所棄者大，望垂矜錄；上深納之。乙未，薨。〔考異曰：鄭處誨明皇雜錄雲：「懷慎為黃門監、吏部尚書，尺病既久，宋璟、盧從願相與訪焉。懷慎常器重二人，持二人手謂曰：『公出入為藩輔，主上求治甚切，然享國歲久，近者稍倦於勤，必有人乘此而進矣，君其志之。』按懷慎初為史部時，環貶睦州；及卒，璟猶未歸。從願未嘗入相。又四年未為享國歲久。今不取。〕家無餘蓄，惟一老蒼頭，請自鬻以辦喪事。〔史言盧懷慎之奴異乎人奴。〕
22丙申，以尚書左丞源乾曜為黃門侍郎、同平章事。
姚崇無居第，寓居罔極寺，以病痁謁告，〔唐會要，神龍元年，太平公主為天后立罔極寺於大寧坊，開元二十年改為興唐寺。痁，失廉翻，瘧疾也。〕上遣使問今食起居狀，日數十輩。〔使，疏吏翻。〕源乾曜奏事或稱旨，上輒曰：「此必姚崇之謀也。」或不稱旨，輒曰：「何不與姚崇議之！」〔稱，尺證翻。〕乾曜常謝實然。每有大事，上常令乾曜就寺問崇問。癸卯，乾曜請遷崇於四方館，〔四方館屬中書省。〕仍聽家人入侍疾；上許之。崇以四方館有簿書，非病者所宜處，固辭。上曰：「設四方館，為官吏也；使卿居之，為社稷也。〔處，昌呂翻。為，於偽翻。〕恨不可使卿居禁中耳，此何足辭！」
崇子光祿少卿彝、宗正少卿異，廣通賓客，頗受饋遺，為時所譏。〔遺，不季翻。〕主書趙誨為崇所親信，〔唐中書省主書四人，從七品上。〕受古人賂，事覺，上親鞫問，下獄尚當，崇復營收，〔下，遐稼翻。復，扶又翻。〕上由是不悅。會曲赦京城，敕特標誨名，杖之一百，流嶺南。〔考異曰：朝野僉載：「紫微舍人倪若水贓至八百貫，因諸王內宴，姚元崇諷之曰：『倪舍人正直，百司嫉之，欲成事，何不為上言之！』諸王入，眾共救之，遂釋，一無所問。主書趙誨受蕃餉一刀子，或直六七百；元崇宜敕處死。後有降，崇乃伩曰：『別敕處死者，決一百配流。』大理決趙誨一百不死，夜，遣給使縊殺之。」「伩」蓋「批」字也。今從舊傳。〕崇田是憂懼，數請相位，〔收，所角翻。〕薦廣州都督宋璟自代。
十二月，上將幸東都，以璟為刑部尚書、西京留守，〔璟，俱永翻。守，式又翻。〕令馳驛詣闕，遣內侍、將軍楊思勗迎之。〔按舊書楊思勗傳，時為內常侍、右監門衛將軍。內侍，內侍省官之長，內常侍則為之貳者也。內侍，從四品下；內常侍，正五品上。〕璟風度凝遠，人草測其際，在塗竟不與思勗交言。思勗素貴幸，歸，訴於上，上嗟歎良久，益重璟。
23丙辰，上幸驪山溫湯；乙丑，還宮。
24閏月，己亥，姚崇罷為開府儀同三司，源乾曜罷為京兆耳、西京留守，〔守，手又翻。〕以刑部尚書宋璟守吏部尚書兼黃門監，紫微侍郎蘇頲同平章事。〔頲，他鼎翻。〕
璟為相，務在擇人，隨材授任，使百官各稱其職；〔稱，尺證翻。〕刑賞無私，敢犯顏直諫。上其敬憚之，雖不合意，亦曲從之。
突厥默啜自則天世為中國患，朝廷肝食，〔朝，直遙翻。旰，古按翻。〕傾天下之力不能克；郝靈荃得其首，自謂不世之功。璟以天子好武功，恐好事者競生心徼倖，〔好，呼到翻。徼，工堯翻。〕痛抑其賞，逾年始授郎將；靈荃慟哭而死。〔郝靈荃因人以為功，授以郎將，非抑之也。將，即亮翻。〕
璟與蘇頲相得甚厚，頲遇事多讓於璟，璟每論事則頲為之助，璟嘗謂人曰：「吾與蘇氏父子皆同居相府，僕射寬厚，誠為國器，〔僕射，謂蘇緕也。〕然獻可替否，吏事精敏，則黃門過其父矣。」〔按舊書蘇頲傳，頲以紫微侍郎同紫微黃門平章事。〕
姚、宋相繼為相，崇善應變成務，璟善守法持正；二人志操不同，然協心輔佐，使賦役寬平，刑罰清省，百姓富庶。唐世賢相，前稱房、杜，後稱姚、宋，他人莫得比焉。二人每進見，上輒為之起，去則臨軒送之。〔見，賢遍翻。輒為，於偽翻。〕及李林甫為相，雖寵任過於姚、宋，然禮遇殊卑薄矣。〔史終言之。〕紫微舍人高仲舒博通典籍，齊澣練習時務，姚、宋每坐二人以質所疑；既而歎曰：「欲知古，問高君，欲知今，問齊君，可以無闕政矣。」
25辛丑，罷十道按察使。〔開元二年復置按察使。〕
26舊制，六品以下官皆委尚書省奏擬，是歲，始制員外郎、御史、起居、遺、補不擬。〔員外郎、御史、起居、遺、補，皆臺省要官，由人主親除，不由尚書奏擬。按唐制，員外郎從六品，侍御史、起居郎亦從六品，補闕七品，拾遺及監察御史則八品耳。
五年（丁巳，七一七）
1春，正月，癸卯，太廟四室壞，上素服避正殿。時上將幸東都，〔舊志：東都至西京八百五十里。〕以問宋璟、蘇頲，對曰：「陛下三年之制未終，怯年六月睿宗崩，故云然。〕遽爾行幸，恐未契天心，災異為戒；願且停車駕。」又問姚崇，對曰：「太廟屋材，皆苻堅時物，歲久杇腐而壞，適與行期相會，何足異也！〔言不足以為災異。〕且王者以四海為家，陛下以關中不稔幸東都，百司供已備，不可失信；但應遷神主於太極殿，更脩太廟，〔更，工衡翻。〕如期自行耳。」上大喜，從之。賜崇絹二百匹。己酉，上行享禮於太極殿，令姚崇五日一朝，仍入閤供奉，〔入閤供奉者，應內殿朝參立於供奉班中。姚崇舊相也，蓋立於供奉班首。朝，直遙翻。〕恩禮更厚，有大政輒訪焉。右散騎常侍褚無量上言：「隋文帝富有天下，遷都之日，豈取苻氏舊材以立太廟乎！此特諛臣之言耳。願陛下克謹天戒，訥忠諫，遠諂諛。」〔褚無量之言，讜言也。上，時掌翻。遠，於願翻。〕上弗聽。
辛亥，行幸東都。過崤谷，道隘不治；〔崤谷在陝州硤石縣。〕上欲免河南尹及知頓使官，〔車駕行幸有知頓使。使，疏吏翻。〕宋璟諫曰：「陛下方事巡幸，今以此罪二臣，臣恐將來民受其弊。」上遽命釋之。璟曰：「陛下罪之，以臣言而免之，是臣代陛下受德也；請令待罪朝堂而後赦之。」〔朝，直遙翻。〕上從之。〔考異曰：實錄：「此年五月乙巳，以李朝隱為河南尹。」宋璟傳雲：「上次永寧之崤 谷，馳道隘狹，車騎停擁，河南尹李朝隱、知頓使王怡失於部伍，上令黜其官爵。」二傳相違。蓋當時河南尹不知何人，非朝隱耳。又明皇雜錄曰：「上幸東都，至 繡嶺宮，當時炎酷，上以行宮狹隘，謂左右曰：『此有佛寺乎﹖示將避暑於廣夏。』或雲：『六軍填委於其中，不可速行。』上謂高力士曰：『姚崇多計，第往覘之」』尹士回奏雲：『姚崇方紾絺綌乘釔駟按轡於木陰下。』上悅曰：『吾得之矣。』遽命小駟，而頓消暑沄，乃歎曰：『小事尚如此，觸類而長之，天下固受其惠矣。』」按正月東幸，二月至東都，未炎暑也。今不取。〕
二月，甲戌，至東都，赦天下。
2奚、契丹既內附，貝州則史宋慶禮建議，請復營州。三月，庚戌，制復置營州都督於柳城，〔制復，扶又翻，又如子。〕兼平盧軍使，管內州縣鎮，戍皆如其舊；〔武后萬歲通元年營州陷，至是乃復。〕以太子詹事姜師度為營田、支度使，與慶禮等築之，三旬而畢。慶禮清勤嚴肅，開屯田八十餘所，招安流散，數年之間，倉廩充實，市裏浸繁。
3夏，四月，甲戌，賜奚王李大酺妃辛氏號固安公主。〔酺，音蒲。〕
4己丑，皇子嗣一卒，追立為夏王，諡曰悼。〔夏，戶雅翻。〕嗣一母武惠妃，攸止之女也。〔武攸止，武后從子也。〕
5突騎施莤長左羽林大將軍蘇祿部眾浸強，雖職貢不乏，陰有窺邊之志。五月，十姓可汗阿史那獻欲發葛邏祿餘擊之，上不許。
6初，上微時，與太常卿苒皎親善，及誅竇懷貞等，〔誅懷貞等，見上卷元年。〕皎預有功，由是寵遇羣臣莫及，常出入臥內，與后妃連榻宴飲，賞易不可勝紀。〔勝，音升。〕弟晦，亦以皎故累遷吏部侍郎。宋璟言皎兄弟權寵太盛，非所以安之，上亦以為然。秋，七月，庚，以晦為宗正卿，因下制曰：「西漢諸將，以權貴不全；〔謂漢高帝時也。將，即亮翻。〕南陽故人，以優閒自保。〔謂漢光武時也。〕皎宜放歸田園，散官、勳、封皆如故。」〔散，悉亶翻。〕
7壬寅，隴右節度使郭知運大破吐蕃於九曲。
8安西副大都護湯嘉惠奏突騎施引大食、吐蕃，謀取四鎮，圍揼換及大石城，〔揼換即撥換城。大石城蓋石國城也。〕已發三姓葛邏祿兵與阿史那獻擊之。
9幷州長史張嘉貞上言：「突厥九姓新降者，散居太原以北，請宿重兵以鎮之。」辛酉，置天兵軍於幷州，集兵八萬；以嘉貞為天兵軍大使。〔天兵軍在幷州城中。〕
10太常少卿王仁惠奏則天立明堂不合古制；又，明堂尚質，而窮極奢侈，密邇宮掖，人神雜擾。甲子，制復以明堂為乾元殿，〔毀乾元殿見二百四卷武后垂拱四年。復，扶又翻，又如字。〕冬至、元日受朝賀，〔朝，直遙翻。〕季秋大吇，復就圜丘。
11九月，中書、門下省及侍中皆復舊名。〔改中書、門下省及省官名，見上卷元年。〕
12貞觀之制，中書、門下及三品官入奏事，必使諫官、史官隨之，有失則匡正，美惡必記之；諸司皆於正牙奏事，御史彈百官，服豸冠，對仗讀彈文；〔獬肜冠，法冠也，一曰柱後惠文，高五，寸以纚為展筩，鐵柱卷，執法者服之，觀王義方彈李義府事可見。彈，徒丹翻；下同。〕故臣不得專君而小臣不得為讒 慝。〔慝，吐得翻。〕及許敬宗、李義府用事，政多私僻，奏事官多俟仗下，於御坐前屏左右密奏，〔坐，徂臥翻。屏，必郢翻。〕監奏御史〔監奏御史，意即殿中 侍御史也。監，古銜翻；下同。〕及待制官〔永徽中，命弘文館學士一人日待制於武德殿西門。文明元年，詔京官五品已上清官日一人待制於章善明福門；先天末， 又命朝集使六品已上二人隨仗待制。〕遠立以俟其退；諫官、御史【章：十二行本作「史官」；乙十一行本同；孔本同。】皆隨仗出，仗下後事，不復預聞。 〔復，扶又翻。〕武后以法制羣下，諫官、御史得以風聞言事，自御史大夫至監察得互相彈奏，率以險詖相傾覆。〔詖，彼義翻。〕及宋璟為相，欲復貞觀之政，戊申，制：「自今事非的須祕密者，皆令對仗奏聞，史官自依故事。」〔唐制：天子御正殿，則左右皆俯陛而聽，有命則退而書之；若仗在紫宸內閤，則夾香案分立殿下。自永徽之後，唯得對仗承旨，仗下之後，謀議皆不得預聞。〕
13冬，十月，癸酉，伊闕人孫平子上言：「春秋譏魯躋僖公；〔春秋文二年：大事於太廟，躋僖公。傳曰：逆祀也，君子以為失禮。禮無不順；祀，國之大事也，而逆之，可謂禮乎！子雖齊聖，不先父食久矣。故禹不先鯀，湯不先契，文、武不先不窟。宋祖帝乙，鄭祖厲王，猶上祖也。上時掌翻。〕今遷中宗於別廟而祀睿宗，正與魯同。兄臣於弟，猶不可躋，〔謂魯僖公嘗臣於閔公也。〕況弟臣於兄，〔謂睿宗之於中宗也。〕可躋之於兄上乎！若以兄弟同昭，〔昭，讀曰続。〕則不應山兄置於別廟。願下羣臣博議，遷中宗入廟。」事下禮官，〔下，遐嫁翻。〕太常博士陳貞節、馮宗、蘇獻議，以為：「七代之廟，不數兄弟。殷代或兄弟四人相繼為君，〔殷時陽甲、盤庚、小辛、小乙兄弟四人相繼為君。〕若數以為代，則無祖禰之祭矣。〔彌，乃禮翻。〕今睿宗之室當亞高宗，故為中宗特立別廟。中宗既升新廟，睿宗乃祔高宗，何嘗躋居中宗之以﹖而平子引躋僖公為證，誣罔聖朝，漸不可長。」時論多是平子，上亦以為然，故議久不決。蘇獻，頲之從祖兄也，〔長，知兩翻。從，才用翻。考異曰：唐曆曰：獻，頲之再從叔。今從舊志、新表。〕故頲右之。〔左傳：天子之所右者，寡君右之。右，音又。〕卒從禮官議。〔卒，子恤翻。〕平子論之不已，謫為康州都城尉。〔都城，漢端溪縣地，晉立都城縣，屬晉康郡，隋省併入端溪，屬信安郡，唐分端溪罝康州，都城屬焉。〕
14新廟成。〔更作太廟成也。〕戊寅，神主祔廟。
15上命宋璟、蘇頲為諸皇子制名及國邑之號，〔為，於偽翻。〕又令別制一佳名及佳號進之。璟等上言：「七子均養，著於國風。〔詩曹國曰：鳲鳩在桑，其子七兮。淑人君子，其儀一兮。註雲：鳲鳩之養其子，朝從上下，暮從上下，暮從下上，平均如一。上，時掌翻。〕今臣等所制名號各三十餘輒混同以進，以彰陛下覆燾無偏之德。」〔覆，敷又翻。〕上甚善之。
16十一月，丙申，契丹王李失活入朝。〔朝，直遙翻。考異曰：長曆，十一月丁酉朔，丙申，十月晦也，與實錄差一日。舊紀、唐曆皆雲「十一月己亥，契丹李失活來朝。」今從實錄。〕十二月，壬午，以東平王外孫楊氏為永樂公主，妻之。〔東平王續，紀王慎之子也。慎，太宗子。樂，音洛。妻，子細翻。〕
17祕書監馬懷素奏：「省中書散亂訛缺，請選學術之士二十人整比校補。」從之。〔比，毗至翻。〕於是搜訪逸書，選吏繕寫，命國子博士尹知章、桑泉尉韋述等二十人同刊正，〔桑泉縣，隋開皇十六年分猗氏縣置，屬蒲州。考異曰：舊傳為櫟陽尉，今從韋述集賢註記。〕以左散騎常侍褚無量為之使，〔使，疏吏翻。〕於乾元殿前編校羣書。
