△卷第一百九十二
唐紀八〔起柔兆閹茂（丙戌）九月，盡著雍困敦（戊子）七月，凡二年。〕
高祖神堯大聖光孝皇帝下之下
武德九年（丙戌、六二六）
1九月，突厥頡利獻馬三千匹，羊萬口；上不受，〔自是年八月甲子以後，凡稱上者，皆太宗也。厥，九勿翻。〕但詔歸所掠中國戶口，徵溫彥博還朝。〔彥博沒於突厥，見上卷八年。朝，直遙翻。〕
丁未，上引諸衛將卒習射於顯德殿庭，〔是年八月，上即位於東宮顯德殿，是後常御之。將，即亮翻；下同。〕諭之曰：「戎狄侵盜，自古有之，患在邊境少安，則人主逸遊忘戰，〔少，詩照翻；下同。〕是以寇來莫之能禦。今朕不使汝曹穿池築苑，專習弓矢，居閒無事，則為汝師，突厥入寇，則為汝將，庶幾中國之民可以少安乎！」〔將，即亮翻。幾，居希翻。少，始紹翻。〕於是日引數百人教射於殿庭，上親臨試，中多者賞以弓、刀、帛，其將帥亦加上考。〔唐考功之法，上、中、下皆分三等。中多之中，竹仲翻。帥，所類翻。〕羣臣多諫曰：「於律，以兵刃至御在所者絞。今使卑碎之人張弓挾矢於軒陛之側，陛下親在其間，萬一有狂夫竊發，出於不意，非所以重社稷也。」輕州刺史封同人詐乘驛馬入朝切諫。〔唐舊志：武德三年，分同州之河西、韓城、郃陽置西韓州；又於陝州界置南韓州。封同人當是自韓城乘驛入朝也。〕上皆不聽，曰：「王者視四海如一家，封域之內，皆朕赤子，朕一一推心置其腹中，柰何宿衛之士亦加猜忌乎！」由是人思自勵，數年之間，悉為精銳。
上嘗言：「吾自少經略四方，頗知用兵之要，〔少，詩照翻。〕每觀敵陳，則知其強弱，〔陳，讀曰陣；下其陳同。〕常以吾弱當其強，強當其弱。彼乘吾弱，逐奔不過數十百步，吾乘其弱，必出其陳後反擊之，無不潰敗，所以取勝，多在此也！」
2己酉，上面定臣長孫無忌等爵邑，〔長，知兩翻。〕命陳叔達於殿下唱名示之，且曰：「朕敘卿等勳賞或未當，宜各自言。」〔當，丁浪翻。〕於是諸將爭功，紛紜不已。〔將，即亮翻。〕淮安王神通曰：「臣舉兵關西，首應義旗，〔事見一百八十四卷隋恭帝義寧元年。〕今房玄齡、杜如晦等專弄刀筆，功居臣上，臣竊不服。」上曰：「義旗初起，叔 父雖首唱舉兵，蓋亦自營脫禍。及竇建德吞噬山東，叔父全軍覆沒；〔事見一百八十八卷武德二年。〕劉黑闥再合餘燼，叔父望風奔北。〔事見一百八十九卷四 年。〕玄齡等運籌帷幄，坐安社稷，論功行賞，固宜居叔父之先。叔父，國之至親，朕誠無所愛，但不可以私恩濫與勳臣同賞耳！」諸將乃相謂曰：「陛下至公，雖淮安王尚無所私，吾儕何敢不安其分。」遂皆悅服。〔儕，士皆翻。分，扶問翻。〕房玄齡嘗言：「秦府舊人未遷官者，皆嗟怨曰：『吾屬奉事左右，幾何年矣，今除官，返出前宮、齊府人之後。』」上曰：「王者至公無私，故能服天下之心。朕與卿輩日所衣食，皆取諸民者也。故設官分職，以為民也，〔為，於偽翻。〕當擇賢才而用之，豈以新舊為先後哉！必也新而賢，舊而不肖，安可捨新而取舊乎！今不論其賢不肖而直嗟怨，豈為政之體乎！」
3詔：「民間不得妄立妖祠。〔妖，於驕翻。〕自非卜筮正術，其餘雜佔，悉從禁絕。」
4上於弘文殿聚四部書二十萬卷，〔歐陽修曰：歷代盛衰，文章與時高下，然其變態百出，不可窮極，何其多也！自漢以來，史官列其名氏篇第，以為六藝、七略，至唐始分為四類，曰經、史、子、集，以甲、乙、丙、丁為次，謂之四庫書，亦曰四部書。〕置弘文館於殿側，〔唐會要：武德四年，於門下省置修文館，至九年三月，改為弘文館。至其年九月，太宗即位於弘文殿。納義門在嘉德門之西。即我朝之崇文館也，避宣祖諱，改「弘」為「崇」。〕精選天下文學之士虞世南、褚亮、姚思廉、歐陽詢、蔡允恭、蕭德言等，以本官兼學士，令更日宿直，聽朝之隙，引入內殿，講論前言往行，商榷政事，或至夜分乃罷。〔唐太宗以武定禍亂，出入行間，與之俱者，皆西北驍武之士。至天下既定，精選弘文館學生，日夕與之議論商榷者，皆東南儒生也。然則欲守成者，捨儒何以哉！更，工衡翻。朝，直遙翻。行，下孟翻。榷，訖嶽翻。〕又取三品已上子孫充弘文館學士。【章：十二行本「士」作「生」；乙十一行本同；孔本同。】
5冬，十月，丙辰朔，日有食之。
6詔追封故太子建成為息王，諡曰隱；齊王元吉為刺【章：十二行本「刺」作「海陵」二字，「王」下有「諡曰刺」三字；乙十一行本同；孔本同；退齋校同。】王，〔息，古國名。諡法：隱拂不成曰隱。不思忘愛曰刺；暴戾無親曰刺。諡，神至翻。刺，盧達翻。〕以禮改葬。葬日，上哭之於宜秋門，甚哀。〔太極宮圖：宜秋門在千秋殿之西，百福門之東。〕魏徵、王珪表請陪送至墓所，〔考異曰：高祖實錄、建成元吉傳：「太宗踐阼，改葬加諡。」太宗實錄及本紀皆不書葬月日，唯唐曆在此年十月。貞觀政要此表在二年。據此夫七月魏徵為諫議大夫，宣慰山東，王珪亦未為黃門侍郎，葬建成、元吉恐在後，但別無年月日可附，今且從唐曆。〕上許之，命宮府舊僚皆送葬。
7癸亥，立皇子中山王承乾為太子，生八年矣。〔生於承乾殿，因以名之。〕
8庚辰，初定功臣實封有差。〔唐爵九等：一曰王，食邑萬戶，正一品；二曰嗣王、郡王，食邑五千戶，從一品；三曰國公，食邑三千戶，從一品；四曰開國郡公，食邑二千戶，正二品；五曰開國縣公，食邑千五百戶，從二品；六曰開國縣侯，食邑千戶，從三品；七曰開國縣伯，食邑七百戶，正四品上；八曰開國縣子，食邑五百戶，正五品上；九曰開國縣男，食邑三百戶，從五品上。凡封戶，三丁以上為率，歲租三之一入於朝廷；食實封者，得真戶分食諸州。〕
9初，蕭瑀薦封德彝於上皇，上皇以為中書令。及上即位，瑀為左僕射，德彝為右僕射。議事已定，德彝數反【章：十二行本「反」下有「之」字；乙十一行本同；孔本同；張校同；退齋校同。】於上前，〔瑀，音禹。射，寅謝翻。數，所角翻。〕由是有隙。時房玄齡、杜如晦新用事，皆疏瑀而親德彝，〔太宗初政之時，以房、杜之賢，蕭瑀之直，而不相親，乃親封德彝者，蓋以瑀之疏直，難與共事於危疑之時，而封德彝之狡數，不與之親密，則不能得其情也。後之為相者，其心無所權量，但曰親君子，遠小人，未有能濟者也。〕瑀不能平，遂上封事論之，〔上，時掌翻。〕辭指寥落，由是忤旨。〔忤，五故翻。〕會瑀與陳叔達忿爭於上前，庚辰，瑀、叔達皆坐不敬，免官。〔考異曰：舊傳，「太宗以玄齡等功高，由是忤旨，廢於家。俄拜少師，復為左僕射，坐與叔達忿爭免。」按實錄忿爭在作少師前，今從之。〕
10甲申，民部尚書裴矩奏「民遭突厥暴踐者，〔厥，九勿翻。踐，慈演翻。〕請戶給絹一匹。」上曰：「朕以誠信御下，不欲虛有存恤之名而無其實，戶有大小，豈得雷同給賜乎！」於是計口為率。
11初，上皇欲強宗室以鎮天下，故皇再從、三從弟〔同曾祖為再從兄弟，同高祖為三從兄弟。從，才用翻。〕及兄弟之才，雖童孺皆為王，王者數十人。〔封宗室為郡王，見一百九十卷五年。〕上從容問羣臣：「徧封宗子，於天下利乎﹖」〔從，千容翻。〕封德彝對曰：「前世唯皇子及兄弟乃為王，自餘非有大功，無為王者。上皇敦睦九族，大封宗室，自兩漢以來未有如今之多者。爵命既崇，多給力役，〔力役，蓋防閤庶僕白直之類。〕恐非示天下以至公也！」上曰：「然。朕為天子，所以養百姓也，豈可勞百姓以養己之宗族乎！」十一月，庚寅，降宗室郡王皆為縣公，惟有功者數人不降。
12丙午，上與羣臣論止盜。或請重法以禁之，上哂之〔笑不壞顏為哂。哂，式忍翻。〕曰：「民之所以為盜者，由賦繁役重，官吏貪求，飢寒切身，故不暇顧廉恥耳。朕當去奢省費，〔去，羌呂翻。〕輕傜薄賦，選用廉吏，使民衣食有餘，則自不為盜，安用重法邪！」〔邪，音耶。〕自是數年之後，海內昇平，路不拾遺，外戶不閉，商旅野宿焉。
上又嘗謂侍臣曰：「君依於國，國依於民。刻民以奉君，猶割肉以充腹，腹飽而身斃，君富而國亡。故人君之患，不自外來，常由身出。夫欲盛則費廣，費廣則賦重，賦重則民愁，民愁則國危，國危則君喪矣。〔夫，音扶。喪，息浪翻。〕朕常以此思之，故不敢縱欲也。」
13十二月，己巳，益州大都督竇軌奏稱獠反，〔是年六月，廢大行臺，置大都督府。是後分諸州都督府為上、中、下三等：大州都督從二品，長史從三品，司馬從四品；中州都督正三品，別駕正四品，長史正五品上，司馬正五品下；下州都督從三品，別駕、長史、司馬亦皆遞降一品。獠，魯皓翻。〕請發兵討之。上曰：「獠依阻山林，時出鼠竊，乃其常俗；牧守苟能撫以恩信，自然帥服，〔守，式又翻。帥，與率同。〕安可輕動干戈，漁獵其民，比之禽獸，豈為民父母之意邪！」〔邪，音耶。〕竟不許。
14上謂裴寂曰：「比多上書言事者，〔比，毗志翻。〕朕皆粘之屋壁，〔粘，女廉翻。〕得出入省覽，〔省，悉景翻。〕每思治道，或深夜方寢。公輩亦當恪勤職業，副朕此意。」
上厲精求治，數引魏徵臥內，訪以得失；〔治，直吏翻。數，所角翻；下者數同。〕徵知無不言，上皆欣然嘉納。上遣使點兵，〔使，疏吏翻。〕封德彝奏：「中男雖未十八，其軀幹壯大者，亦可並點。」〔唐制：民年十六為中男，十八始成丁，二十一為丁，充力役。〕上從之。敕出，魏徵固執以為不可，不肯署敕，〔按唐制，中書舍人則署敕。魏徵時為諫議大夫，抑太宗亦使之連署邪﹖〕至於數四。上怒，召而讓之曰：「中男壯大者，乃姦民詐妄以避徵役，取之何害，而卿固執至此！」對曰：「夫兵在御之得其道，不在眾多。陛下取其壯健，以道御之，足以無敵於天下，何必多取細弱以增虛數乎！且陛下每雲：『吾以誠信御天下，欲使臣民皆無欺詐。』今即位未幾，失信者數矣！」〔幾，居豈翻。數，所角翻。〕上愕然曰：「朕何為失信﹖」對曰：「陛下初即位，下詔雲：『逋負官物，悉令蠲免。』〔蠲，圭淵翻。〕有司以為負秦府國司者，非官物，徵督如故。陛下以秦王升為天子，國司之物，非官物而何！又曰：『關中免二年租調，關外給復一年。』既而繼有敕雲：『已役已輸者，以來年為始。』散還之後，方復更徵，〔調，徒弔翻。給復，方目翻。方復，扶又翻；下復點同。言既散還其已輸之物而復徵。〕百姓固已不能無怪。今既徵得物，復點為兵，何謂以來年為始乎！又陛下所與共治天下者於守宰，〔治，直之翻。守，式又翻。〕居常簡閱，鹹以委之；至於點兵，獨疑其詐，豈所謂以誠信為治乎！」〔治，直吏翻；下同。〕上悅曰：「曏者朕以卿固執疑卿不達政事，今卿論國家大體，誠盡其精要。夫號令不信，則民不知所從，天下何由而治乎！〔夫，音扶。治，直吏翻；下同。〕朕過深矣！」乃不點中男，賜徵金甕一。
上聞景州錄事參軍張玄素名，〔景州，漢平原郡鬲縣地，隋置弓高縣，屬觀州。唐平河北，分弓高置景州。上州錄事參軍，從七品上，掌勾稽省署抄目；錄事掌受事發辰，兼勾稽失。〕召見，問以政道，對曰：「隋主好自專庶務，〔好，呼到翻。〕不任羣臣；羣臣恐懼，唯知稟受奉行而已，莫之敢違。以一人之智決天下之務，借使得失相半，乖謬已多，下諛上蔽，不亡何待！陛下誠能謹擇羣臣而分任以事，高拱穆清而考其成敗以施刑賞，何憂不治！又，臣觀隋末亂離，其欲爭天下者不過十餘人而已，其餘皆保鄉黨、全妻子，以待有道而歸之耳。乃知百姓好亂者亦鮮，但人主不能安之耳。」〔好，呼到翻。鮮，息善翻。〕上善其言，擢為侍御史。
前幽州記室直中書省張蘊古上大寶箴，〔唐諸州無記室，唯王國有記室參軍，從六品上。蘊古蓋廬江王瑗督幽州時為記室也。唐制，資序未至，以怹官入省者為直。上，時掌翻。〕其略曰：「聖人受命，拯溺亨屯，〔屯，陟倫翻。〕故以一人治天下，不以天下奉一人。」又曰：「壯九重於內，所居不過容膝；〔治，直之翻。重，直龍翻。〕彼昏不知，瑤其臺而瓊其室。羅八珍於前，所食不過適口；〔周禮：膳夫，珍用八物。註雲：珍，謂淳熬、淳毋、炮豚、炮牂、擣珍、漬、熬、肝膋也。淳，之純翻。毋，莫胡翻，一音武由翻。牂，作郎翻。膋，力彫翻。〕惟狂罔念，丘其糟而池其酒。」又曰：「勿沒沒而闇，勿察察而明，雖冕旒蔽目而視於未形，雖黈纊塞耳而聽於無聲。」〔冕而前旒，所以蔽明。黈纊充耳，所以塞聰。師古曰：以黃鼦為圜，用兩組掛之於冕，垂兩耳旁，示不外聽也。黈，他口翻。塞，悉則翻。〕上嘉之，賜以束帛，〔唐制：凡賜十段，其率絹三匹，布三端，綿四屯；若雜綵十段，則絲布二四，紬二匹，綾二匹，縵四匹；若賜蕃客錦綵，率十段，則錦一張，綾二匹，縵四匹，綿四屯；凡時服稱一具者全給之，一副者減給之。正冬之會，稱賜束帛有差者，五品已上五匹，六品已下二匹；命婦視其夫、子。〕除大理丞。〔大理丞，正六品，掌分判寺事。〕
15上召傅奕，賜之食，謂曰：「汝前所奏，幾為吾禍。〔事見上卷是年六月。幾，居依翻。〕然凡有天變，卿宜盡言皆如此，勿以前事為懲也。」上嘗謂奕曰：「佛之為教，玄妙可師，卿何獨不悟其理﹖」對曰：「佛乃胡中桀黠，〔黠，戶八翻。〕誑耀彼土。中國邪僻之人，取莊、老玄談，飾以妖幻之語，用欺愚俗，無益於民，有害於國，臣非不悟，鄙不學也。」上頗然之。
16上患吏多受賕，〔枉法受賂曰賕。賕，音求。〕密使左右試賂之。有司門令史受絹一匹，〔司門郎，屬刑部，掌天下門出入往來之籍賦而審其政，有令史六人。唐令，布帛皆闊尺八寸長四丈為匹。〕上欲殺之，民部尚書裴矩諫曰：「為吏受賂，罪誠當死；但陛下使人遺之而受，〔遺，於季翻。〕乃陷人於法也，恐非所謂『道之以德，齊之以禮。』」〔引論語孔子之言。道，讀曰導。〕上悅，召文武五品已上告之曰：「裴矩能當官力爭，不為面從，儻每事皆然，何憂不治！」〔治，直吏翻。〕
臣光曰：古人有言：君明臣直。裴矩佞於隋而忠於唐，非其性之有變也；君惡聞其過，則忠化為佞，君樂聞直言，則佞化為忠。〔惡，烏路翻。樂，音洛。〕是知君者表也，臣者景也，表動則景隨矣。
17是歲，進皇子長沙郡王恪為漢王、宜陽郡王祐為楚王。
18新羅、百濟、高麗三國有宿仇，〔北史曰：新羅本辰韓種，在高麗東南，亦曰秦韓，相傳秦世亡人避役，來適馬韓，割東界居之，故名秦韓。始有六國，稍分為十二，新羅其一也。或稱魏毋丘儉破高麗，奔沃沮，後復國，其留者為新羅，兼有沃沮、不耐、韓、濊之地。其王本百濟人，自海洮入新羅，遂王其國，附庸百濟；後致強盛，因與百濟為敵。百濟伐高麗，來請救，悉兵往破之。自是相攻不置，後獲百濟王，殺之，滋結怨。麗，力知翻。〕迭相攻擊；上遣國子助教奢往諭指，〔晉武帝鹹寧四年立國子學，置祭酒、博士各一人，助教十五人，以教生徒。孝武太元十年，損助教為十人。唐助教五人，從六品上，掌佐博士分經教授。〕三國皆上表謝罪。〔上，時掌翻。〕
太宗文武大聖大廣孝皇帝上之上〔諱世民，高祖次子也。帝初諡文皇帝，廟號太宗；咸亨五年，追諡太宗文武聖皇帝；天寶八載，追尊太宗文武大聖皇帝；十三載，又加尊太宗文武大聖大廣孝皇帝〕
貞觀元年（丁亥、六二七）觀，古玩翻。〕
1春，正月，乙酉，改元。
2丁亥，上宴羣臣，奏秦王破陳樂，〔陳，讀曰陣。新志：太宗為秦王，破劉武周，軍中相與作秦王破陳樂曲。〕上曰：「朕昔受委專徵，民間遂有此曲，雖非文德之雍容，然功業由茲而成，不敢忘本。」封德彝曰：「陛下以神武平海內，豈文德之足比。」上曰：「戡亂以武，守成以文，文武之用，各隨其時。卿謂文不及武，斯言過矣！」德彝頓首謝。
3己亥，制：「自今中書、門下及三品以上入閤議事，皆命諫官隨之，有失輒諫。」〔程大昌曰：唐西內太極殿，即朔望受朝之所，蓋正殿也。太極之北有兩儀殿，即常日視朝之所。太極殿兩廡有東西二上閤，則是兩閤皆有門可入，已又可轉北而入兩儀也。此太宗時入閤之制也。至高宗以後，多居東內，御宣政前殿，則謂之衙，衙有仗；御紫宸便殿，則謂之入閤。其不御宣政前殿而御紫宸也，乃自正衙喚仗，由閤門而入，百官候朝於衙者，因隨而入見，謂之入閤。〕
4上命吏部尚書長孫無忌等與學士、法官更議定律令，〔長，知兩翻。〕寬絞刑五十條為斷右趾，〔斷，丁管翻。〕上猶嫌其慘，曰：「肉刑之廢已久，宜有以易之。」蜀王法曹參軍裴弘獻〔唐制，諸王有功、倉、戶、兵、騎、法、士等七曹參軍，正七品上。〕請改為加役流，徙三千里居作三年；詔從之。〔考異曰：新、舊刑法志皆雲「居作二年」。今從王溥會要。〕
5上以兵部郎中戴冑忠清公直，〔兵部郎中，掌判帳及天下武官之階品、衛府之名數。〕擢為大理少卿。〔少，始照翻。〕上以選人多詐冒資蔭，敕令自首，不首者死。〔選，息絹翻；下同。首，手又翻。〕未幾，有詐冒事覺者，〔幾，居豈翻。〕上欲殺之。冑奏：「據法應流。」上怒曰：「卿欲守法而使朕失信乎﹖」對曰：「敕者出於一時之喜怒，法者國家所以布大信於天下也。陛下忿選人之多詐，故欲殺之，而既知其不可，復斷之以法，〔斷，丁亂翻。〕此乃忍小忿而存大信也。」上曰：「卿能執法，朕復何憂！」〔復，扶又翻；下不復、朕復、何復同。〕冑前後犯顏執法，言如湧泉，上皆從之，天下無冤獄。
6上令封德彝舉賢，久無所舉。上詰之，〔詰，去吉翻。〕對曰：「非不盡心，但於今未有奇才耳！」上曰：「君子用人如器，各取所長，古之致治者，豈借才於異代乎﹖〔治，直吏翻。〕正患己不能知，安可誣一世之人！」德彝慚而退。
御史大夫杜淹奏「諸司文案恐有稽失，請令御史就司檢校。」上以問封德彝，對曰：「設官分職，各有所司。果有愆違，御史自應糾舉；若徧歷諸司，搜擿疵纇，〔擿，他狄翻。纇，盧對翻。〕太為煩碎。」淹默然。上問淹：「何故不復論執﹖」對曰：「天下之務，當盡至公，善則從之，德彝所言，真得大體，臣誠心服，不敢遂非。」上悅曰：「公等各能如是，朕復何憂！」
7右驍衛大將軍長孫順德受人餽絹，事覺，〔長，知兩翻。驍，堅堯翻。〕上曰：「順德果能有益國家，朕與之共有府庫耳，何至貪冒如是乎！」〔冒，莫北翻。〕猶惜其有功，不之罪，但於殿庭賜絹數十匹。大理少卿胡演曰：「順德枉法受財，罪不可赦，柰何復賜之絹﹖」上曰：「彼有人性，得絹之辱，甚於受刑；如不知愧，一禽獸耳，殺之何益！」
8辛丑，天節將軍燕郡王李藝據涇州反。〔宜州道為天節軍，置將軍一人。燕，因肩翻。〕
藝之初入朝也，〔武德五年，藝引兵與太子建成會討劉黑闥，遂入朝。朝，直遙翻。〕恃功驕倨，秦王左右至其營，藝無故毆之。〔毆，烏口翻。〕上皇怒，收藝繫獄，既而釋之。上即位，藝內不自安。曹州妖巫李五戒〔妖，於驕翻。〕謂藝曰：「王貴色已發！」勸之反。藝乃詐稱奉密敕，勒兵入朝。遂引兵至豳州，豳州治中趙慈皓馳出謁之，〔諸州治中，即別駕。〕藝入據豳州，詔吏部尚書長孫無忌等為行軍總管以討之。〔長，知兩翻。〕趙慈皓聞官軍將至，密與統軍楊岌圖之，〔岌，魚及翻。〕事洩，藝囚慈皓。岌在城外覺變，勒兵攻之，藝眾潰，棄妻子，將奔突厥。至烏氏，〔厥，九勿翻。漢烏氏縣屬安定郡，故城在彈箏峽東。氏，音支。〕左右斬之，傳首長安。弟壽，為利州都督，亦坐誅。
9初，隋末喪亂，〔喪，息浪翻。〕豪桀並起，擁眾據地，自相雄長；唐興，相帥來歸，上皇為之割置州縣以寵祿之，〔帥，讀曰率。長，知兩翻。為，於偽翻。〕由是州縣之數，倍於開皇、大業之間。上以民少吏多，思革其弊；〔少，詩沼翻。〕二月，命大加併首，因山川形便，分為十道：一曰關內，二曰河南，三曰河東，四曰河北，五曰山南，六曰隴右，七曰淮南，八曰江南，九曰劍南，十曰嶺南。〔京兆、同、華、商、岐、邠、隴、涇、原、寧、慶、鄜、坊、丹、延、靈、會、鹽、夏、綏、銀、豐、勝為關內道。洛、汝、陝、虢、鄭、滑、許、潁、陳、蔡、汴、宋、亳、徐、濠、宿、鄆、齊、曹、濮、青、淄、登、萊、棣、兗、海、沂、密為河南道。蒲、晉、絳、汾、隰、並、南汾、遼、沁、嵐、石、忻、代、朔、蔚、澤、潞為河東道。懷、孟、魏、博、相、衛、澶、貝、邢、洺、磁、恆、冀、深、趙、滄、景、德、易、定、幽、涿、瀛、莫、燕、檀、營、平為河北道。荊、峽、歸、夔、澧、朗、忠、涪、萬、襄、唐、隨、鄧、均、房、郢、復、金、梁、洋、利、鳳、興、成、扶、文、壁、巴、蓬、通、開、隆、果、渠為山南道。秦、渭、河、鄯、蘭、階、洮、岷、廓、疊、宕、涼、瓜、沙、甘、肅為隴右道。楊、楚、滁、和、壽、廬、舒、光、鄿、黃、安、申為淮南道。潤、常、蘇、湖、杭、睦、越、衢、婺、括、臺、福、建、泉、宣、歙、池、洪、江、鄂、嶽、饒、信、虔、吉、袁、撫、潭、衡、永、道、郴、邵、黔、辰、夷、思、僰為江南道。益、嘉、眉、邛、簡、資、巂、雅、南會、翼、維、松、姚、恭、戎、梓、遂、綿、劍、合、龍、普、渝、陵、榮、瀘為劍南道。廣、番、循、潮、南康、瀧、端、新、封、南宕、春、羅、南石、高、南合、崖、振、邕、南方、南簡、淳、欽、南尹、象、藤、桂、梧、賀、連、南昆、靜、樂、南恭、融、容、牢、南林、南扶、南越、南義、交、陸、峯、愛、南德為嶺南道。〕
10三月，癸巳，皇后帥內外命婦親蠶。〔內命婦，宮內女官，自貴妃至侍巾，亦分各品。外命婦有六：王、嗣王、郡王之母、妻為妃，一品之國公母、妻為國夫人，三品以上母、妻為郡夫人，四品母、妻為郡君，五品母、妻為縣君，勳官四品有封者，母、妻為鄉君。凡外命婦朝參，視夫、子之品。唐制，皇后以季春吉巳享先蠶，遂以親桑。輿服志：皇后親蠶，服鞠衣，黃羅為之。帥，讀曰率。〕
11閏月，癸丑朔，日有食之。
12壬申，上謂太子少師蕭瑀曰：「朕少好弓矢，〔少，詩照翻。瑀，音禹。好，呼到翻。〕得良弓十數，自謂無以加，近以示弓工，乃曰『皆非良好』。朕問其故，工曰：『木心不直，則脈理皆邪，弓雖勁而發矢不直。』朕始寤曏者辨之未精也。朕以弓矢定四方，識之猶未能盡，況天下之務，其能徧知乎！」乃命京官五品以上〔京官，即在京職事官也。〕更宿中書內省，〔更，工衡翻。〕數延見，問以民間疾苦，政事得失。〔數，所角翻；下數與同。〕
13涼州都督長樂王幼良，性粗暴，〔樂，音洛。〕左右百餘人，皆無賴子弟，侵暴百姓；又與羌、胡互市。或告幼良有異志，上遣中書令宇文士及馳驛代之，並按其事。左右懼，謀劫幼良入北虜，又欲殺士及據有河西。復有告其謀者，〔復，扶又翻；下汗復、復與同。〕夏，四月，癸巳，賜幼良死。
14五月，苑君璋帥眾來降。〔帥，讀曰率。降，戶江翻；下同。〕初，君璋引突厥陷馬邑，殺高滿政，〔事見一百九十卷高祖武德六年。厥，九勿翻。〕退保恆安。〔隋朔州雲內縣之恆安鎮，即後魏所都之平城也，唐後置雲州及雲中縣。恆，戶登翻。〕其眾皆中國人，多棄君璋來降。君璋懼，亦降，請捍北邊以贖罪，上皇許之。君璋請約契，上皇使鴈門人元普賜之金券。〔鴈門縣帶代州，漢廣武縣地。〕頡利可汗復遣人招之，〔頡，奚結翻。可，從刊入聲。汗，音寒。〕君璋猶豫未決，恆安人郭子威說君璋以「恆安地險城堅，〔說，輸芮翻。〕突厥方強，且當倚之以觀變，未可束手於人。」君璋乃執元普送突厥，復與之合，數與突厥入寇。〔數，所角翻。〕至是，見頡利政亂，知其不足恃，遂帥眾來降。〔苑君璋與劉武周同起，至是始降。〕上以君璋為隰州都督、芮國公。〔芮，古國名。〕
15有上書請去佞臣者，〔上，時掌翻。去，羌呂翻。〕上問：「佞臣為誰﹖」對曰：「臣居草澤，不能的知其人，願陛下與羣臣言，或陽怒以試之，彼執理不屈者，直臣也，畏威順旨者，佞臣也。」上曰：「君，源也；臣，流也；濁其源而求其流之清，不可得矣。君自為詐，何以責臣下之直乎！朕方以至誠治天下，見前世帝王好以權譎小數接其臣下者，常竊恥之。〔治，直之翻。好，呼到翻。譎，古穴翻。〕卿策雖善，朕不取也。」
16六月，辛巳，右僕射密明公封德彝薨。〔諡法，思慮果遠曰明。註雲：自任近乎專。〕
17壬辰，復以大子少師蕭瑀為左僕射。〔蕭瑀去年免官。復，扶又翻；下弟復同。少，始照翻。瑀，音禹。〕
18戊申，上與侍臣論周、秦脩短，蕭瑀對曰：「紂為不道，武王徵之。周及六國無罪，始皇滅之。得天下雖同，人心則異。」上曰：「公知其一，未知其二。周得天下，增脩仁義；秦得天下，益尚詐力：此脩短之所以殊也。蓋取之或可以逆得，守之不可以不順故也。」瑀謝不及。
19山東大旱，詔所在賑恤，無出今年租賦。〔賑，忍津翻。〕
20秋，七月，壬子，以吏部尚書長孫無忌為右僕射。無忌與上為布衣交，加以外戚，有佐命功，〔無忌，皇后之兄，以佐誅建成、元吉為功。長，知兩翻。〕上委以腹心，其禮遇羣臣莫及，欲用為宰相者數矣。〔歐陽修曰：唐因隋制，以三省之長，尚書令、侍中、中書令共議國政，此宰相職也。後以太宗為尚書令，臣下避不敢居其職，由是僕射為尚書省長官，與侍中、中書令號為宰相。其品立既崇，不欲輕以授人，故常以他官居宰相職而假以他名，如杜淹以吏部尚書參議朝政，魏徵以祕書監參預朝政，或曰參議得失、參知政事之類，其名非一，皆宰相職也。數，所角翻。〕文德皇后固請曰：「妾備位椒房，家之貴寵極矣，誠不願兄弟復執國政。呂、霍、上官，可為切骨之戒，幸陛下矜察！」上不聽，卒用之。〔卒，子恤翻。〕
21初，突厥性淳厚，政令質略。頡利可汗得華人趙德言，委用之。〔厥，九勿翻。頡，奚結翻。可，從刊入聲。汗，音寒。華人，謂中國人也。華，讀如字。〕德言專其威福，多變更舊俗，政令煩苛，國人始不悅。頡利又好信任諸胡而疏突厥，胡人貪冒，多反覆，兵革歲動；〔數興兵討其反覆者，故無寧歲。更，工衡翻。好，呼到翻。冒，莫北翻。〕會大雪，深數尺，〔深，式鴆翻。〕雜畜多死，連年饑饉，民皆凍餒。頡利用度不給，重斂諸部，〔畜，許救翻。斂，力贍翻。〕由是內外離怨，諸部多叛，兵浸弱。言事者多請擊之，上以問蕭瑀、長孫無忌〔瑀，音禹。長，知兩翻。〕曰：「頡利君臣昏虐，危亡可必。今擊之，則新與之盟；不擊，恐失機會；如何而可﹖」瑀請擊之。無忌對曰：「虜不犯塞而棄信勞民，非王者之師也。」上乃止。
22上問公卿以享國久長之策，蕭瑀言：「三代封建而久長，秦孤立而速亡。」上以為然，於是始有封建之議。
23黃門侍郎王珪有密奏，附侍中高士廉，寢而不言。上聞之，八月，戊戌，出士廉為安州大都督。
24九月，庚戌朔，日有食之。
25辛酉，中書令宇文士及罷為殿中監，御史大夫杜淹參豫朝政。〔朝，直遙翻。考異曰：實錄雲「杜淹署位」，不知所謂署位何也，今從新書宰相表。是時宰相無定名，或雲參預朝政，或雲參知機務之類甚眾，不知其入銜否也。如李靖「三兩日一至門下、中書平章政事」，魏徵「朝章國典，參議得失」之類，則決不入銜矣。〕他官參豫政事自此始。
淹薦刑部員外郎邸懷道，〔刑部郎，掌貳尚書、侍郎，舉其典憲，而辯其輕重。邸，丁禮翻，姓也；後魏有邸珍。〕【嚴：「邸」改「郅」。】上問其行能，〔行，下孟翻。〕對曰：「煬帝將幸江都，召百官問行留之計，懷道為吏部主事，〔唐承隋制，尚書諸司皆有主事，從九品上。〕獨言不可。臣親見之。」上曰：「卿稱懷道為是，何為自不正諫﹖」對曰：「臣爾時不居重任，又知諫不從，徒死無益。」上曰：「卿知煬帝不可諫，何為立其朝﹖既立其朝，何得不諫﹖卿仕隋，容可雲位卑；後仕王世充，尊顯矣，何得亦不諫﹖」對曰：「臣於世充非不諫，但不從耳。」上曰：「世充若賢而納諫，不應亡國；若暴而拒諫，卿何得免禍﹖」淹不能對。上曰：「今日可謂尊任矣，可以諫未﹖」對曰：「願盡死。」上笑。
26辛未，幽州都督王君廓謀叛，道死。
君廓在州，驕縱多不法，徵入朝。〔朝，直遙翻；下同。〕長史李玄道，房玄齡從甥也，〔從，才用翻。〕憑君廓附書。君廓私發之，不識草書，疑其告己罪；行至渭南，〔後魏於新豐、鄭縣之間置渭南郡，隋廢郡為縣，屬京兆尹，在長安東一百一十五里。〕殺驛吏而逃，將奔突厥，〔厥，九勿翻。〕為野人所殺。
27嶺南酋長馮盎、談殿等迭相攻擊，〔談，姓；殿，名。姓譜：蜀錄雲：晉有徵東將軍談巴。酋，慈由翻。長，知兩翻。〕久未入朝，〔朝，直遙翻。〕諸州秦稱盎反，前後十數；上命將軍藺謩等發江、嶺數十州兵討之。魏徵諫曰：「中國初定，嶺南瘴癘險遠，不可以宿大兵。且盎反狀未成，未宜動眾。」上曰：「告者道路不絕，何雲反狀未成﹖」對曰：「盎若反，必分兵據險，攻掠州縣。今告者已數年，而兵不出境，此不反明矣。諸州既疑其反，陛下又不遣使鎮撫，〔使，疏吏翻；下同。〕彼畏死，故不敢入朝。若遣信臣示以至誠，彼善於免禍，可不煩兵而服。」上乃罷兵。冬，十月，乙酉，遣員外散騎侍郎李公掩持節慰諭之。〔散，悉亶翻。騎，奇寄翻。考異曰：魏文貞公故事作「李公淹」，又有前蒲州刺史韋叔諧偕行。今從實錄。〕盎遣其子智戴隨使者入朝。上曰：「魏徵令我發一介之使，而嶺表遂安，〔使，疏吏翻。朝，直遙翻。〕勝十萬之師，不可不賞。」賜徵絹五百匹。
28十二月，壬午，左僕射蕭瑀坐事免。〔瑀，音禹。〕
29戊申，利州都督【章：十二行本「督」下有「義安王」三字；乙十一行本同；孔本同；張校同。】李孝常等謀反，伏誅。
孝常因入朝，留京師，與右武衛將軍劉德裕及其甥統軍元弘善、監門將軍長孫安業互說符命，謀以宿衛兵作亂。〔監，工銜翻。長，知兩翻。〕安業，皇后之異母兄也，嗜酒無賴；父晟卒，〔卒，子恤翻。〕弟無忌及後並幼，安業斥還舅氏。〔高士廉，無忌及後之舅也。〕及上即位，後不以舊怨為意，恩禮甚厚。及反事覺，後涕泣為之固請曰：〔泣為，於偽翻。〕「安業罪誠當萬死。然不慈於妾，天下知之；今寘以極刑，人必謂妾所為，恐亦為聖朝之累。」〔累，力瑞翻。〕由是得減死，流巂州。〔巂，音髓。〕
30或告右丞魏徵私其親戚，上使御史大夫溫彥博按之，無狀。〔言無其事狀。〕彥博言於上曰：「徵不存形跡，遠避嫌疑，〔遠，於願翻。〕心雖無私，亦有可責。」上令彥博讓徵，且曰：「自今宜存形跡。」他日，徵入見，〔見，賢遍翻；下進見同。〕言於上曰：「臣聞君臣同體，宜相與盡誠；若上下俱存形跡，則國之興喪尚未可知，〔喪，息浪翻。〕臣不敢奉詔。」上睢然曰：「吾已悔之。」〔睢九遇翻。〕徵再拜曰：「臣幸得奉事陛下，願使臣為良臣，勿為忠臣。」上曰：「忠、良有以異乎﹖」對曰：「稷、契、皋陶，君臣協心，俱享尊榮，所謂良臣。〔契，息列翻。陶，音遙。〕龍逄、比干，面折廷爭，身誅國亡，所謂忠臣。」〔逄，皮江翻。折，之舌翻。爭，讀曰諍。〕上悅，賜絹五百匹。
上神爭英毅，羣臣進見者，皆失舉措；上知之，每見人奏事，必假以辭色，聞規諫。嘗謂公卿曰：「人慾自見其形，必資明鏡；君欲自知其過，必待忠臣。苟其君愎諫自賢，〔愎，符逼翻。〕其臣阿諛順旨，君既失國，臣豈能獨全！如虞世基等諂事煬帝以保富貴，煬帝既弒，世基等亦誅。〔事見一百八十五卷高祖武德元年。〕公輩宜用此為戒，事有得失，毋惜盡言！」
31或上言秦府舊兵，宜盡除武職，追入宿衛。〔上，時掌翻。〕上謂之曰：「朕以天下為家，惟賢是與，豈舊兵之外皆無可信者乎！汝之此意，非所以廣朕德於天下也。」
32上謂公卿曰：「昔禹鑿山治水而民無謗讟者，與人同利故也。〔治，直之翻。〕秦始皇營宮室而人怨叛者，病人以利己故也。夫靡麗珍奇，固人之所欲，〔夫，音扶。〕若縱之不已，則危亡立至。朕欲營一殿，材用已具，鑒秦而止。王公已下，宜體朕此意。」由是二十年間，風俗素樸，衣無錦繡，公私富給。
33上謂黃門侍郎王珪曰：「國家本置中書、門下以相檢察，中書詔敕或有差失，則門下當行駮正。〔中書出命，門下審駮。按唐制，凡詔旨制敕，璽書冊命，皆中書舍人起草進畫，既下，則署行而過門下省，有不便者，塗竄而奏還，謂之塗歸。駮，北角翻。〕人心所見，互有不同，苟論難往來，務求至當，〔難，乃旦翻。當，丁悢翻。〕捨己從人，亦復何傷！比來或護己之短，遂成怨隙，〔復，扶又翻。比，毗至翻。〕或苟避私怨，知非不正，〔言知其非而不加駮正也。〕順一人之顏情，為兆民之深患，此乃亡國之政也。煬帝之世，內外庶官，務相順從，當是之時，皆自謂有智，禍不及身。及天下大亂，家國兩亡，雖其間萬一有得免者，亦為時論所貶，終古不磨。卿曹各當徇公忘私，勿雷同也！」
34上謂侍臣曰：「吾聞西域賈胡得美珠，剖身以藏之，〔賈，音古。〕有諸﹖」侍臣曰：「有之。」上曰：「人皆知【章：十二行本「知」下有「笑」字；乙十一行本同；張校同，雲無註本亦無。】彼之愛珠而不愛其身也；吏受賕抵法，與帝王徇奢欲而亡國者，何以異於彼胡之可笑邪！」〔賕，音求。邪，音耶。〕魏徵曰：「昔魯哀公謂孔子曰：『人有好忘者，徙宅而忘其妻。』孔子曰：『又有甚者，桀、紂乃忘其身。』亦猶是也。」〔好，呼到翻。忘，巫放翻。〕上曰：「然。朕與公輩宜戮力相輔，庶免為人所笑也！」
35青州有謀反者，州縣逮捕支黨，收繫滿獄，詔殿中侍御史安喜崔仁師覆按之。〔曹魏時，蘭臺遣御史二人居殿中，伺察姦非，遂稱殿中侍御史；唐從七品下，掌朝廷供奉之儀式。安喜縣，屬定州，漢為盧奴、安險二縣地，章帝改為安喜，慕容垂改安喜為不連，後魏復曰安喜；後齊廢盧奴縣入安喜，隋改曰鮮虞，唐復曰安喜。〕仁師至，悉脫去杻械，〔去，羌呂翻。杻，女九翻。〕與飲食湯沐，寬慰之，止坐其魁首十餘人，餘皆釋之。還報，敕使將往決之。〔此時敕使非官，官凡奉敕出使者則謂之敕使。使，疏吏翻。〕大理少卿孫伏伽謂仁師曰：「足下平反者多，〔少，始照翻。反，音翻。〕人情誰不貪生，恐見徒侶得免，未肯甘心，深為足下憂之。」〔為，於偽翻；下不為、竊為同。〕仁師曰：「凡治獄當以平恕為本，豈可自規免罪，〔規，圖也。治，直之翻。〕知其冤而不為伸邪！〔邪，音耶。〕萬一闇短，誤有所縱，以一身易十囚之死，亦所願也。」伏伽慚而退。及敕使至，更訊諸囚，皆曰：「崔公平恕，事無枉濫，請速就死。」無一人異辭者。
36上好騎射，〔好，呼到翻；下同。騎，奇寄翻。〕孫伏伽諫，以為：「天子居則九門，〔天門九重，人主之門亦曰九重。所謂禁衛九重，虎豹九關，皆言九門也。〕行則警蹕，非欲苟自尊嚴，乃為社稷生民之計也。陛下好自走馬射的以娛悅近臣，此乃少年為諸王時所為，〔少，詩照翻。〕非今日天子事業也。既非所以安養聖躬，又非所以儀刑後世，臣竊為陛下不取。」上悅。未幾，以伏伽為諫議大夫。〔幾，居豈翻。考異曰：韓琬御史臺記：「伏伽，武德中自萬年主簿上疏極諫，太宗怒，命引出斬之。伏伽曰：『臣寧與關龍逄遊於地下，不願事陛下。』」太宗曰：『朕試卿耳。卿能若是，朕何憂社稷！』命授之三品。宰臣曰：『伏伽匡陛下之過，自主簿授之三品，彰陛下之過深矣，請授之五品。』遂拜為諫議大夫。」按高祖實錄，「武德元年，伏伽自萬年縣法曹上書，高祖詔授治書侍御史。」御史臺記誤也。今據魏徵故事。〕
37隋世選人，十一月集，至春而罷，人患其期促。至是，吏部侍郎觀城劉林甫〔觀縣，古之觀國。國語註曰：夏啟子太康之弟所封也。觀縣，漢屬東郡，光武改曰衛縣，晉、魏屬頓丘郡，曰衛國縣，隋開皇六年改曰觀城縣，屬魏州，唐屬澶州。選，須絹翻；下同。觀，古玩翻。〕奏四寺聽選，隨闕主擬，人以為便。
唐初，士大夫以亂離之後，不樂仕進，官員不充。省符下諸州差人赴選，州府及詔使〔樂，音洛。下，遐稼翻。使，疏吏翻。詔使，即前所謂敕使。〕多以赤牒補官。至是盡省之，勒赴省選，集者七千餘人，林甫隨才銓敘，各得其所，時人稱之。詔以關中米貴，始分人於洛州選。
上謂房玄齡曰：「官在得人，不在員多。」命玄齡併省，留文武總六百四十三員。
38隋祕書監晉陵劉子翼，〔晉陵縣帶常州。〕有學行，性剛直，朋友有過，常面責之。李百藥常稱：「劉四雖復罵人，〔劉子翼第四，唐人多以第行相呼。學行，下孟翻。復，扶又翻。〕人終不恨。」是歲，有詔徵之，辭以母老，不至。
39鄃令裴仁軌〔鄃縣，漢、晉屬清河郡，中廢，隋開皇十六年置，屬貝州。鄃，音輸。〕私役門夫，上怒，欲斬之。殿中侍御史長安李乾祐諫曰：「法者，陛下所與天下共也，非陛下所獨有也。今仁軌坐輕罪而抵極刑，臣恐人無所措手足。」上悅，免仁軌死，以乾祐為侍御史。〔唐制，殿中侍殿史，從七品下；侍御史，從六品下。〕
40上嘗語及關中、山東人，意有同異。殿中侍御史義豐張行成跪奏曰：〔義豐，漢中山安國縣，隋開皇六年改曰義豐，屬安州。〕「天子以四海為家，不當有東西之異；恐示人以隘。」上善其言，厚賜之。自是每有大政，常使預議。
41初，突厥既強，敕勒諸部分散，有薛延陀、迴紇、都播、骨利幹、多濫葛、同羅、僕固、拔野古、思結、渾、斛薛、結、阿跌、契苾、白霫等十五部，皆居磧北，風俗大抵與突厥同；〔厥，九勿翻。敕勒，即鐵勒也。薛延陀先與薛種雜居，後滅延陀部有之，號薛延陀，姓一利咥氏。回紇先曰袁紇，亦曰烏護，曰烏紇，至隋曰韋紇，後稱回紇，姓藥葛羅氏，居薛延陀北娑陵水上，距長安七千裏。都播亦曰都波，其地北瀕小海，西堅昆，南迴紇。骨利幹居瀚海北。多濫葛亦曰多覽葛，在薛延陀東，瀕同羅水。同羅在薛延陀北，多濫葛之東，距長安七千裏而贏。僕固亦曰僕骨，在多濫葛之東，地最北。拔野古一曰拔野固，或為拔曳固，漫散磧北，地千里，直僕固，鄰於靺鞨。思結在延陀故牙。渾在諸部最南。斛薛居多濫葛北。奚結在同羅北。阿跌一曰訶跌，或為閖跌。契苾一曰契苾羽，在焉耆西北鷹娑川，多濫葛之南。白霫居鮮卑故地，直京師東北五千裏，與同羅、僕固接，避薛延陀，保奧支水冷陘山。「斛薛」之下「結」之上當有「奚」字。紇，音鶻。跌，徒結翻。契，欺訖翻。苾，毗必翻，又蒲結翻。霫，似入翻。磧，七跡翻。考異曰：舊書「敕勒」作「鐵勒」。新書雲：即元魏時高車。或曰：「敕勒」訛為「鐵勒」。今從新書。舊書「多濫葛」作「多覽葛」，又作「多臘葛」。今從實錄、唐統紀。又舊書「僕固」或作「僕骨」。按胡語難明，以中國字寫之，故訛謬不壹。今從陳子昂集及僕固懷恩傳。〕薛延陀於諸部為最強。
西突厥曷薩那可汗方強，敕勒諸部皆臣之。曷薩那徵稅無度，諸部皆怨。曷薩那誅其渠帥百餘人，敕勒相帥叛之，〔薩，桑葛翻。可，從刊入聲。汗，音寒。渠帥，所類翻。相帥，讀曰率。〕共推契苾哥楞為易勿真莫賀可汗，居貪于山北。〔楞，盧登翻。「貪于山」，新書作「貪汙山」。〕又以薛延陀乙失揼為也咥小可汗，〔咥，徒結翻。〕居燕末山北。〔燕，因肩翻〕及射匱可汗兵復振，〔復，扶又翻。〕薛延陀、契苾二部並去可汗之號以臣之。〔此上皆序隋時事。去，羌呂翻。〕
回紇等六部在鬱督軍山者，東屬始畢可汗。〔鬱督軍山在大漠外，直長安西北六千里。〕統葉護可汗勢衰，乙失揼之孫夷男帥部落七萬餘家，附於頡利可汗。〔帥，讀曰率；下同。頡，奚結翻。考異曰：舊鐵勒傳雲：「貞觀二年，葉護可汗死，其國大亂，夷男始附於頡利。」按突厥傳，元年，薛延陀已叛頡利，擊走其欲谷設。安得二年始附頡利乎！〕頡利政亂，薛延陀與回紇、拔野古等相帥叛之。頡利遣其兄子欲谷設將十萬騎討之，〔新書阿史那社爾傳，以欲谷設為頡利子。〕回紇酋長菩薩將五千騎，與戰於馬鬣山，大破之。〔將，即亮翻。騎，奇寄翻。酋，慈由翻。長，知兩翻。菩，薄乎翻。薩，桑葛翻。〕欲谷設走，菩薩追至天山，部眾多所所虜，回紇由是大振。薛延陀又破其四設，〔突厥號典兵者為設；四設，四部帥之典兵者也。〕頡利不能制。
頡利益衰，國人離散。會大雪，平地數尺，羊馬多死，民大飢，頡利恐唐乘其弊，引兵入朔州境上，揚言會獵，實設備焉。鴻臚卿鄭元暃使突厥還，〔周有大行人之官，秦為典客，漢景帝曰大行，武帝曰大鴻臚。梁置十二卿，鴻臚為冬卿，去「大」字；唐因之，掌賓客及兇儀之事。暃，殊玉翻。臚，陵如翻。〕言於上曰：「戎狄興衰，專以羊馬為候。今突厥民飢畜瘦，〔畜，許救翻；下同。〕此將亡之兆也，不過三年。」上然之。羣臣多勸上乘間擊突厥，上曰：「新與人盟而背之，不信；〔間，古莧翻。背，蒲妹翻。〕利人之災，不仁；乘人之危以取勝，不武。縱使其種落盡叛，六畜無餘，朕終不擊，必待有罪，然後討之。」〔種，章勇翻。畜，許救翻。〕
西突厥統葉護可汗〔厥，九勿翻。可，從刊入聲。汗，音寒。考異曰：高祖實錄止雲「葉護」，舊傳作「統葉護」，今從之。〕遣真珠統俟斤與高平王道立來，〔高平王道立使西突厥，見上卷高祖武德八年。俟，渠之翻。〕獻萬釘寶鈿金帶，馬五千匹，以迎公主。頡利不欲中國與之和親，數遣兵入寇，〔數，所角翻。〕又遣人謂統葉護曰：「汝迎唐公主，要須經我國中過。」統葉護患之，未成婚。
二年（戊子、六二八）
1春，正月，辛亥，右僕射長孫無忌罷。〔從無忌之請也。考下文可見。長，知兩翻。〕時有密表稱無忌權寵過盛者，上以表示之，曰：「朕於卿洞然無疑，若各懷所聞而不言，則君臣之意有不通。」又召百官謂之曰：「朕諸子皆幼，視無忌如子，非他人所能間也。」無忌自懼滿盈，固求遜位，皇后又力為之請，〔間，古莧翻。為，於偽翻。〕上乃許之，以為開府儀同三司。
2置六司侍郎，副六尚書；〔六司侍郎，吏部正四品上，餘皆正四品下。〕並置左右司郎中各一人。〔左、右司郎中，從五品上。尚書左丞勾吏、戶、禮十二司，右丞管兵、刑、工十二司；左、右司郎中各掌副十二司之事，以舉正稽違，省署符目。〕
3癸丑，吐谷渾寇岷州，都督李道彥擊走之。〔吐，從暾入聲。谷，音浴。〕
4丁巳，徙漢王恪為蜀王，衛王泰為越王，楚王祐為燕王。〔燕，因肩翻。〕
5上問魏徵曰：「人主何為而明，何為而暗﹖」對曰：「兼聽則明，偏信則暗。昔堯清問下民，故有苗之惡得以上聞；〔書呂刑曰：皇帝清問下民，鰥寡有辭於苗。上，時掌翻。〕舜明四目，達四聰，故共、孫、驩兜不能蔽也。〔舜明目達聰，而難任人，故四凶不能逃其罪也。共，音恭。〕秦二世偏信趙高，以成望夷之禍；〔事見秦紀。〕梁武帝偏信朱異，以取臺城之辱；〔事見梁紀。〕隋煬帝偏信虞世基，以致彭城閣之變。〔事見隋煬帝紀及高祖武德元年。〕是故人君兼聽廣納，則貴臣不得擁蔽，而下情得以上通也。」上曰：「善！」
上謂黃門侍郎王珪曰：「開皇十四年大旱，隋文帝不許賑給，而令百姓就食山東，比至末年，〔賑，津忍翻。比，必利翻，及也。〕天下儲積可供五十年。煬帝恃其富饒，侈心無厭，〔厭，於鹽翻。〕卒亡天下。〔卒，子恤翻；下同。〕但使倉廩之積足以備凶年，其餘何用哉！」
6二月，上謂侍臣曰：「人言天子至尊，無所畏憚。朕則不然，上畏皇天之監臨，下憚羣臣之瞻仰，兢兢業業，猶恐不合天意，未副人望。」魏徵曰：「此誠致治之要，〔治，直吏翻；下同。〕願陛下慎終如始，則善矣。」
7上謂房玄齡等曰：「為政莫若至公。昔諸葛亮竄瘳立、李嚴於南夷，亮卒而立、嚴皆悲泣，有死者，〔事見七十二卷魏明帝青龍二年。廖，力救翻，又力弔翻。卒，子恤翻。〕非至公能如是乎！又高熲為隋相，公平識治體，隋之興亡，繫熲之存沒。〔事見隋紀。〕朕既慕前世之明君，卿等不可不法前世之賢相也！」〔相，息亮翻。〕
8三月，戊寅【嚴：「寅」改「申」。】朔，日有食之。
9壬子，大理少卿胡演進每月囚帳；〔少，始照翻。囚帳，具每月禁繫罪囚之姓名，猶今之禁曆也。〕上命自今大辟〔闢，毗亦翻。〕皆令中書、門下四品已上〔自二省長貳而下至諫議大夫也。〕及尚書議之，庶無冤濫。既而引囚至岐州刺史鄭善果，上謂胡演曰：「善果雖復有罪，〔復，扶又翻。〕官品不卑，豈可使與諸囚為伍。自今三品已上犯罪，不須引過，聽於朝堂俟進止。」〔太極宮承天門左右有東西朝堂。朝，直遙翻；下同。〕
10關內旱饑，民多賣子以接衣食；己巳，詔出御府金帛為贖之，歸其父母。〔為，於偽翻。〕庚午，詔以去歲霖雨，今茲旱、蝗，赦天下。詔書略曰：「若使年穀豐稔，天下又安，移災朕身，以存萬國，是所願也，甘心無吝。」會所在有雨，民大悅。
11夏，四月，己卯，詔以「隋末亂離，因之饑饉，暴骸滿野，傷人心目，宜令所在官司收瘞。」〔瘞，於計翻。〕
12初，突厥突利可汗建牙直幽州之北，主東偏，奚、霫等數十部多叛突厥來降，〔厥，九勿翻。可，從刊入聲。汗，音寒。霫，先立翻。降，戶江翻。〕頡利可汗以其失眾責之。及薛延陀、回紇等敗欲谷設，〔頡，奚結翻。紇，下沒翻。敗，補邁翻。〕頡利遣突利討之，突利兵又敗，輕騎奔還。〔騎，奇寄翻。還，從宣翻。〕頡利怒，拘之十餘日而撻之，突利由是怨，陰欲叛頡利。頡利數徵兵於突利，〔數，所角翻。〕突利不與，表請入朝。上謂侍臣曰：「曏者突厥之強，控弦百萬，憑陵中夏，〔夏，戶雅翻。〕用是驕恣以失其民。今自請入朝，非困窮，肯如是乎！朕聞之，且喜且懼。何則﹖突厥衰則邊境安矣，故喜。然朕或失道，他日亦將如突厥，能無懼乎！卿曹宜不惜苦諫，以輔朕之不逮也。」
頡利發兵攻突利，丁亥，突利遣使來求救，〔頡，奚結翻。使，疏吏翻；下同。〕上謀於大臣曰：「朕與突利為兄弟，有急不可不救。〔結兄弟，事見上卷高祖武德七年。〕然頡利亦與之有盟，〔謂渭橋之盟也，見上卷武德九年。〕柰何﹖」兵部尚書杜如晦曰：「戎狄無信，終當負約，今不因其亂而取之，後悔無及。夫取亂侮亡，〔書仲虺之誥之辭。夫，音扶。〕古之道也。」
丙申，契丹酋長帥其部落來降。〔契，欺訖翻，又音喫。酋，慈由翻。長，知兩翻。降，戶江翻；下同。〕頡利遣使請以梁師都易契丹，上謂使者曰：「契丹與突厥異類，今來歸附，何故索之！〔索，山客翻。〕師都中國之人，盜我土地，暴我百姓，突厥受而庇之，我興兵致討，輒來救之，彼如魚遊釜中，何患不為我有！借使不得，亦終不以降附之民易之也。」
先是，上知突厥政亂，不能庇梁師都，〔先，悉薦翻。〕以書諭之，師都不從。上遣夏州都督長史劉旻、司馬劉蘭成圖之，〔夏，戶雅翻。長，知兩翻。〕旻等數遣輕騎踐其禾稼，多縱反間，離其君臣，其國漸虛，降者相屬。〔數，所角翻。騎，奇寄翻。踐，慈演翻。間，古莧翻。屬，之慾翻。〕其名將李正寶等謀執師都，事洩，來奔，〔將，即亮翻。洩，息列翻。〕由是上下益相疑。旻等知可取，上表請兵。〔上，時掌翻。〕上遣右衛大將軍柴紹、殿中少監薛萬均擊之，〔少，始照翻。〕又遣旻等據朔方東城以逼之。〔克東城見一百九十卷武德五年。〕師都引突厥兵至城下，劉蘭成偃旗臥鼓不出。師都宵遁，蘭成追擊，破之。突厥大發兵救師都，柴紹等未至朔方數十里，與突厥遇，奮擊，大破之，遂圍朔方。突厥不敢救，城中食盡。壬寅，師都從父弟洛仁殺師都，以城降，〔梁師都，隋大業末起兵，至是而滅。從，才用翻。〕以其地為夏州。〔夏，戶雅翻。〕
13太常少卿祖孝孫，以梁、陳之音多吳、楚，周、齊之音多胡、夷，於是斟酌南北，考以古聲，〔少，始照翻。〕作唐雅樂，凡八十四調、三十一曲、十二和。〔律有七聲，十二律凡八十四調。隋有皇夏十四曲，孝孫制十二和，以法天之成數，凡三十一曲。十二和者，一曰豫和，二曰順和，三曰永和，四曰肅和，五曰雍和，六曰壽和，七曰舒和，八曰太和，九曰昭和，十曰休和，十一曰正和，十二曰承和。調，徒弔翻。和如字。〕詔協律郎張文收與孝孫同脩定。〔漢協律都尉，佩二千石印綬。唐協律郎，正八品上，屬太常寺。〕六月，乙酉，孝孫等奏新樂。上曰：「禮樂者，蓋聖人緣情以設教耳，治之隆春，豈由於此﹖」〔治，直吏翻。〕御史大夫杜淹曰：「齊之將亡，作伴侶曲，〔北齊之時，陽俊之多作六言砍辭，淫蕩而拙，世俗流傳，名為陽五伴侶。〕陳之將亡，作玉樹後庭花，〔杜佑曰：玉樹後庭花，堂堂黃鸝留，金釵兩鬢垂，並陳後主所造，恆與宮中女學士及朝臣唱和為詩，太樂令何胥採其尤輕豔者為此曲。〕其聲哀思，〔思，相吏翻。〕行路聞之皆悲泣，何得言治之隆替不在樂也！」上曰：「不然。夫樂能感人，故樂者聞之則喜，〔夫，音扶。故樂，音洛。〕憂者聞之則悲，悲喜在人心，非由樂也。將亡之政，民必愁苦，故聞樂而悲耳。今二曲具存，朕為公奏之，〔為，於偽翻。〕公豈悲乎﹖」右丞魏徵曰：「古人稱『禮雲禮雲，玉帛云乎哉！樂雲樂雲，鍾鼓云乎哉！』〔論語載孔子之言。〕樂誠在人和，不在聲音也。」
臣光曰：臣聞垂能目方圓，心度曲直，〔垂，古之巧人。度，徒洛翻。〕然不能以教人，其所以教人者，必規矩而已矣。聖人不勉而中，〔中，竹仲翻。〕不思而得，然不能以授人，其所以授人者，必禮樂而已矣。禮者，聖人之所履也；樂者，聖人之所樂也。聖人履中正而樂和平，〔所樂，音洛；下所樂、哀樂同。〕又思與四海共之，百世傳之，於是乎作禮樂焉。故工人執垂之規矩而施之器，是亦垂之功已；王者執五帝、三王之禮樂而施之世，是亦五帝、三王之治已。〔治，直吏翻；下同。〕五帝、三王，其違世已久，後之人見其禮知其所履，聞其樂知其所樂，炳然若猶存於世焉，此非禮樂之功邪！〔所樂，音洛。邪，音耶。〕
夫禮樂有本、有文：〔夫，音扶。〕中和者，本也；容聲者，末也；二者不可偏廢。先王守禮樂之本，未嘗須臾去於心，行禮樂之文，未嘗須臾遠於身。興於閨門，著於朝廷，被於鄉遂比鄰，〔遠，於願翻。被，皮義翻。朝，直遙翻。比，毗至翻，又音毗。〕達於諸侯，流於四海，自祭祀軍旅至於飲食起居，未嘗不在禮樂之中；如此數十百年，然後治化周浹，鳳凰來儀也。〔浹，即協翻。〕苟無其本而徒有其末，一日行之而旦日捨之，求以移風易俗，誠亦難矣。是以漢武帝置協律，砍天瑞，非不美也，不能免哀痛之詔。〔見本紀。〕王莽建羲和，考律呂，非不精也，不能救漸臺之禍。〔王莽令劉歆考定律呂，羲和掌之。班固取以志律曆。漸臺事見漢淮陽王紀。漸，子廉翻。〕晉武制笛尺，調金石，非不詳也，不能弭平陽之災。〔晉武帝使荀勗定鍾律。平陽之災，謂懷、愍二帝蒙塵也。〕梁武帝立四器、調八音，非不察也，不能免臺城之辱。〔四器，謂制四通也。事見一百四十五卷天監元年。臺城之辱見一百六十二卷太清三年。〕然則韶、夏、濩、武之音，具存於世，〔舜樂曰韶，禹樂曰夏，湯樂曰濩，周武王樂曰武。夏，戶雅翻。濩，戶故翻。〕苟其餘【張：「餘」作「德」。】不足以稱之，〔稱，尺證翻。〕曾不能化一夫，況四海乎！是猶執垂之規矩而無工與材，坐而待器之成，終不可得也。況齊、陳淫昏之主，亡國之音，蹔奏於庭，烏能變一世之哀樂乎！〔蹔，與暫同。樂，音洛。〕而太宗遽雲治之隆替不由於樂，何發言之易〔易，以豉翻。〕而果於非聖人也如此！
夫禮非威儀之謂也，〔扶，音扶。〕然無威儀則禮不可得而行矣。樂非聲音之謂也，然無聲音則樂不可得而見矣。譬諸山，取其一土一石而謂之山則不可，然土石皆去，山於何在哉！故曰：「無本不立，無文不行。」〔記禮器之言。〕柰何以齊、陳之音不驗於今世而謂樂無益於治亂，何異睹拳石而輕泰山乎！必若所言，則是五帝、三王之作樂皆妄也。「君子於其所不知，蓋闕如也，」〔論語載孔子之言。〕惜哉！
14戊子，上謂侍臣曰：「朕觀隋煬帝集，文辭奧博，亦知是堯、舜而非桀、紂，然行事何其反也！」魏徵對曰：「人君雖聖哲，猶當虛己以受人，故智者獻其謀，勇者竭其力。煬帝恃其俊才，驕矜自用，故口誦堯、舜之言而身為桀、紂之行，〔行，下孟翻。〕曾不自知以至覆亡也。」上曰：「前事不遠，吾屬之師也！」
15畿內有蝗。辛卯，上入苑中，〔出玄武門北入禁苑。〕見蝗，掇數枚，〔掇，丁活翻，又陟劣翻，拾取也。〕祝之曰：「民以穀為命，而汝食之，寧食吾之肺腸。」舉手欲吞之，左右諫曰：「惡物或成疾。」上曰：「朕為民受災，〔為，於偽翻。〕何疾之避！」遂吞之。是歲，蝗不為災。
16上曰：「朕每臨朝，欲發一言，未嘗不三思，〔朝，直遙翻。三，息暫翻，又如字。〕恐為民害，是以不多言。」給事中知起居事杜正倫曰：「臣職在記言，〔古者有左、右史，天子言則左史書之，動則右史書之。隋始置起居舍人。貞觀二年，省起居舍人，移其職於門下省，置起居朗二員，其以他官兼者，謂之知起居注、知起居事。〕陛下之失，臣必書之，豈徒有害於今，亦恐貽譏於後。」上悅，賜帛二百段。
17上曰：「梁武帝君臣惟談苦空，〔言所談者惟苦行空寂也。〕侯景之亂，百官不能乘馬。元帝為周師所圍，猶講老子，百官戎服以聽。〔事見一百六十五卷梁元帝承聖三年。〕此深足為戒。朕所好者，〔好，呼到翻。〕唯堯、舜、周、孔之道，以為如鳥有翼，如魚有水，失之則死，不可暫無耳。」
18以辰州刺史裴虔通，隋煬帝故人，特蒙寵任，而身為弒逆，〔事見一百八十五卷高祖武德元年。按通鑑紀事各為段，凡改段處，率空一字，別為一節，此段頭既空字「以」字之上，合有「上」字，文乃明。〕雖時移事變，屢更赦令，〔更，工衡翻。〕倖免族夷，不可猶使牧民，乃下詔除名，流驩州。〔貞觀元年，改德州日南郡曰驩州。〕虔通常言「身除隋室以啟大唐」，自以為功，頗有觖望之色。〔觖，窺瑞翻，又於決翻，怨望也。〕及得罪，怨憤而死。
19秋，七月，詔宇文化及之黨萊州刺史牛方裕、絳州刺史薛世良、廣州都督長史唐奉義、隋武牙郎將元禮並除名徙邊。〔長，知兩翻。武牙郎將即虎牙郎將，唐避諱，改「虎」曰「武」。將，即亮翻。〕
20上謂侍臣曰：「古語有之：『赦者小人之幸，君子之不幸。』『一歲再赦，善人喑啞。』〔喑，於今翻。啞，烏下翻。〕夫養稂莠者害嘉穀，〔夫，音扶。稂，魯當翻。莠，與久翻。稂莠皆惡草害稼。〕赦有罪者賊良民，故朕即位以來，不欲數赦，〔數，所角翻。〕恐小人恃之輕犯憲章故也！」
