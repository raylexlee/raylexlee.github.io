△卷第一百七十一
陳紀五〔起玄黓執徐（壬辰），盡閼逢敦牂（甲午），凡三年。〕
高宗宣皇帝上之下
太建四年（壬辰、五七二）
1春，正月，丙午，以尚書僕射徐陵為左僕射，〔尚書置二僕射，分為左、右；若省一僕射，則止稱僕射。〕中書監王勱為右僕射。〔勱，莫敗翻。〕
2己巳，齊主祀南郊。〔五代志：後齊制：圜丘、方澤並三年一祭，謂之禘祀，其南、北郊則歲一祀，皆以正月上辛。今書己巳，似玫齋之日為始也。南郊，為壇於國南，廣輪三十六尺，高九尺，四面各一陛，為一壝，內壝去壇二十五步，中壝、外壝相去如內壝，四面各通一門。又為大營於外壝之外，廣輪二百七十步營垽廣一丈深八尺，四面各一門。又為燎壇於中壝之外丙地，廣輪二十七尺，高一尺八寸，四面各一陛。祀所感帝靈威仰於壇，以高祖神武皇帝配。禮用四圭，有邸幣，各如方色。其上帝及配帝，各用騂特牲一。〕
3庚午，上享太廟。
4辛未，齊主贈琅邪王儼為楚恭哀帝以忍太后心，〔儼死，見上捲上年。〕又以儼妃李氏為楚帝后。
5二月癸酉，周遣大將軍昌城公深聘於突厥，〔厥，九勿翻。〕司賓李除、小賓部賀遂禮聘於齊。〔後周倣成周之制以建官，司賓，蓋周官大行人之職；小賓部，其小行人之職歟﹖杜佑曰：後周秋官之屬有小賓部下大夫、上士。〕深，護之子也。
6己卯，齊以衛菩薩為太尉。〔菩，薄胡翻。薩，桑割翻。考異曰：北齊書、北史並同。不知菩薩何人，亦不言何官。〕辛巳，以並省吏部尚書高元海為尚書左僕射。〔自元魏置諸道行臺，各置令、僕、尚書等官。齊神武破爾朱兆，得晉陽，建大丞相府而居之；文宣受禪，遂置尚書省。〕
7乙酉，封皇子叔卿為建安王。
8庚寅，齊以尚書左僕射唐邕為尚書令，侍中祖珽為左僕射。〔珽，他鼎翻。〕初，胡太后既幽於北宮，〔事見上捲上年。〕珽欲以陸令萱為太后，為令萱言魏保太后故事。〔保太后，事見百二十卷宋帝元嘉二年。為令之為，於偽翻。〕且謂人曰：「陸雖婦人，然實雄傑，自女媧以來，未之有也。」〔司馬貞曰：女媧亦風姓有神聖之德，代宓羲立，號曰女希氏。蓋宓羲之後已經數世，金木輪環，周而復始也。孫愐曰：女媧，古女後也。媧，古華翻。〕令萱亦謂珽為「國師」、「國寶」，由是得僕射。
9三月，癸卯朔，日有食之。
10初，周太祖為魏 相，立左右十二軍，總屬相府；太祖殂，皆受晉公護處分，〔立十二軍事見百六十二卷梁簡文帝大寶元年。敬帝太平元年，周太祖殂，十二軍受護處分，始是年也。 世祖天嘉元年，護歸政於周世宗，寔武成元年，護猶總軍旅。次年，護弒世宗，立高祖，改元保定，政悉歸護。事具百六十六卷至百六十八卷。相，息亮翻。處，昌 呂翻。分，扶問翻。〕凡所徵發，非護書不行。護第屯兵侍衛，盛於宮闕。諸子、僚屬皆貪殘恣橫，〔橫，戶孟翻。〕士民患之周主深自晦匿，無所關預，人不測其淺深。
護問稍伯大夫庾季才曰：「比；日天道何如﹖」〔後周稍伯，蓋周官稍人之職。周官稍人，主為縣師令都鄙丘句之政。距王城三百里曰稍。杜佑曰：後周地官之屬，有每方稍伯，中大夫。又每遂有小筲伯、稍大夫，皆下大夫。又有小稍伯、稍伯、稍正，上士、中士。庾季才明於天文，故護問之。稍，所教翻。比，毗至翻。季才對曰：「荷恩深厚，敢不盡言。〕頃上臺有變，〔荷，下可翻。隋志曰：三臺六星，兩兩而居，起文昌，列招搖，三公之立也。西近文昌二星，謂之上臺。〕公宜歸政天子，請老私門。此則享期頤之壽，〔曲禮：百年日期頤。鄭玄曰：，期猶要也；頤，養也。〕受旦、奭之美，〔周公旦、召公奭。〕子孫常為藩屏。〔屏，必郢翻。〕不然，非復所知。」〔復，扶又翻。〕護沈吟久之，曰：「吾本志如此，但辭未獲免耳。〔沈，持林翻。沈吟者，深味其言，微發於聲而不能自決之貌。〕公既為王官，可依朝例，〔朝，直遙翻；下同。〕無煩別參寡人也。」自是疏之
衛公直，帝之母弟也，深暱於護；及沌口之敗，〔沌口敗，事見上卷臨海王光大二年。暱，尼質翻。沌，柱兗翻。〕坐免官，由是怨護，勸帝誅之，冀得其位。帝乃密與直及右宮伯中大夫宇文神舉、內史下大夫太原王軌、右侍上士宇文孝作謀之。〔周官，宮伯掌王宮宿衛次舍之職事。內史掌詔王爵祿、廢置、殺生、予奪之法，命諸侯、孤、卿、大夫，則策命之。凡四方之事書，內史讀之。後周蓋髣髴其意以置官。至隋諱「忠」字，以中書為內史，其位任尤重。左、右侍亦倣周官侍御以置官而刱其名。五代志：周置左、右宮伯，掌侍衛之禁，各更直於內，小宮伯貳之，臨朝則在前侍之首，行則夾路車左右。中侍，掌御寢之禁；左、右侍，陪中侍之後。左、右前侍，掌御寢南門之左右；左、右後侍，掌寢北門之左右。杜佑曰：周制：宮伯，中大夫，屬天官；內史，屬春官，有中大夫、下大夫。〕神舉，顯和之子；孝作，安化公深之子也。〔安化公書爵，以別護子深。安化郡，唐之慶州。〕
帝每於禁中見護，常行家人禮，〔以兄弟齒。〕太后賜護坐，帝立侍於旁。丙辰，護自同州還長安，帝御文安殿見之。因引護入含仁殿謁太后，且謂之曰：「太后春秋高，頗好飲酒，〔好，呼到翻。〕雖屢諫，未蒙垂納。兄今入朝，願更啟請。」因出懷中酒誥授之，〔周成王作酒誥，戒耳彝酒，珽。鄭玄曰：珽，亦笏也；珽之言珽然無所屈也。或謂之大圭，長三尺，杼上，終葵首。終葵首者，於杼上又廣其首如椎頭。隋志：今制，珽長尺二寸、方而不折，以球玉為之。珽，他頂翻。〕護踣於地。〔踣，蒲北翻。〕帝令宦者何泉以御刀斫之，泉惶懼，斫不能傷。衛公直匿於戶內，躍出，斬之。時神舉等皆在外，更無知者。〔史言周主勇決。〕
帝召宮伯長孫覽等，告以護已誅，〔長，知兩翻。〕令收護子柱國譚公會、大將軍莒公至、〔譚、莒，古國名。〕崇業公靜、正平公乾嘉〔崇業、正平皆郡公。按 隋書帝紀，隨州有崇鄴郡，而志不載。五代志：絳郡正平縣，舊置正平郡。〕乃其弟乾基、乾光、乾蔚、乾祖、乾威〔蔚，紆勿翻。〕並柱國北地侯龍恩、龍恩弟大 將軍萬壽、〔侯，姓也。〕大將軍劉肋、中外府司錄尹公正、袁傑、〔護都督中外，故置中外府，其屬有長史、司馬、司錄。〕膳部大夫李安等，於殿中殺之。覽，稚之孫也。〔長孤稚著功名於正光、永安之間。〕
初，護既殺趙貴等，【章：十二行本「等」下有「諸將多不自安」六字；乙十一行本同；孔本同；張校同。】護殺貴等，事見百六十七卷高祖永定元年。〕侯龍恩為護所親，其從弟開府儀同三司植謂龍恩曰：〔從，才用翻。〕「主上春秋既富，安危繫於收公。若多所誅戮以自立威權，豈唯社稷有累卵之危，恐吾宗亦緣此而敗，兄安得知而不言！」龍恩不能從。植又承間言於護曰：〔間，古莧翻。〕「公以骨肉之親，當社稷之寄，願推誠王室，擬跡伊、周，則率土幸甚！」護曰：「我誓以身報國，卿豈謂吾有他志邪！」〔邪，音耶。〕又聞其先與龍恩言，陰忌之，植以憂卒。〔卒，子恤翻。〕及護敗，龍恩兄弟皆死，高祖以植為忠，特免其子孫。
大司馬兼小冢宰、亥州牧齊公憲，素為護所親任，〔雍，於用翻。〕賞罰之際，皆得參預，權勢頗盛。護欲所陳，多令憲聞奏，其間或有可不，〔不，讀曰否。〕憲慮主相嫌隙，〔相，息亮翻。〕每曲而暢之，帝亦察其心。及護死，召憲入，憲免冠拜謝；帝慰勉之，使詣護第收符及諸文籍。衛公直素忌憲，固請誅之，帝不許。
護世子訓為蒲州刺中，是夜，帝遣柱國越公盛乘傳徵訓，至同州，賜死。〔自蒲州西南玉同州一百三十里，同州西南至長安二百二十五里。傳，張戀翻。〕昌城公深使突厥未還，〔使，疏吏翻。〕遣開府儀同三司宇文德齎璽書就殺之。護長史代郡叱羅協、〔叱羅，虜複姓。魏收官氏志：拓跋內人諸姓有叱羅氏。協時在同州。璽，斯氏翻。〕司錄弘農馮遷及所親任者，皆除名。
丁巳，大赦，改元。〔改元建德。〕
以宇文孝伯為騎大將軍，〔騎，奇寄翻。〕與王軌並加開府儀同三司。初，孝伯與帝同日生，太祖愛之，養於第中，幼與帝同學。乃即立位，欲引致左右，託言欲與孝伯講習舊經，故護弗之疑也，以為右侍上士，出入臥內，預聞機務。孝伯為人，沈正忠諒，〔沈，持林翻。〕朝政得失，外間細事，無不使帝聞之。〔朝，直遙翻；下同。〕
帝閱護書記，有假託符命妄造異謀者；皆坐誅；唯得庾季才書兩紙，盛言緯候災祥，〔緯，謂七緯日月五星之行，失行則為災。候，謂月令七十二候，失節則為災。緯，於貴翻。〕宜返政歸權，帝賜季才粟三百石，帛二百段，遷太中大夫。
癸亥，以尉遲迥為太師，〔尉，紆勿翻。〕柱國竇熾為太傅，李穆為太保，齊公憲為大豚宰，衛公直為大司徒，陸通為大司馬，柱國辛威為大司寇，趙公招為大司空。〔後周之制：三公九命，六官七命。〕
時帝始親覽朝政，頗事威刑，雖骨肉無所寬借。齊公憲雖遷冢宰，實奪之權。又謂憲侍讀輩文舉曰：「昔魏末不綱，〔後周諸王有侍讀之官。不綱，言人君不能操持大綱，致眾目紊亂。〕太祖輔政；及周室受命，晉公復執大權；積習生常，愚者謂法應如是。豈有年三十天子而可為人所制乎！詩云：『夙夜匪懈，以事一人。』〔詩大雅烝民之詩。懈，古隘翻。〕一人，謂天子耳。卿雖陪侍齊公，不得遽同為臣，欲死於所事。宜輔以正道，勸以義方，輯睦我君臣，協和我兄弟，勿令自致嫌疑。」文舉鹹以白憲，憲指心撫幾曰：「吾之夙心，公寧不知！但當盡忠竭節耳，知復何言。」〔復，扶又翻。〕
衛公直，性浮詭貪狠，〔狠，戶懇翻。〕意望大冢宰；既不得，殊怏怏；更請為大司馬，欲據兵權。帝攜知其意，曰：「汝兄弟長幼有序，豈可返居下列！」由是用為大司徒。〔為後三年衛公直作亂張本。怏，於兩翻。揣，初委翻。長，知兩翻。〕
11夏，四月，周遣工部成公建、小禮部辛彥之聘於齊。〔杜佑通典：周制：工部中大夫屬冬官，五命；禮部屬春官，中大夫，五命；小禮部，上士也，三命。〕
12庚寅，周追尊略陽公為孝閔皇帝。〔廢略陽公事見百六十七卷高祖永定元年。〕
13癸巳，周立皇子魯公贇為太子，〔贇，於倫翻。〕大赦。
14五月，癸卯，王勱卒。〔勱，音邁。卒，子恤翻。〕
15齊尚書右僕射祖珽，勢傾朝野，左丞相鹹陽王斛律光惡之， 〔珽，化鼎翻。朝，直遙翻。惡，烏路翻。〕遙見，輒罵曰：「多事乞索小人，〔乞索，求取也。小人求取無厭，致國家多事。索，山客翻。〕欲行何計！」又嘗謂 諸將曰：「兵【章：十二行本「兵」上有「邊境消息」四字；乙十一行本同；孔本同；張校同。】馬處分，趙令恆與吾輩參論。〔趙令，謂趙彥深，為尚書令，以其官稱之也。處，昌呂翻。分，扶問翻。將，即亮翻。恆，戶登翻。〕盲人掌機密以來，〔祖珽病盲，故詆之。盲事始上卷臨海王光大元年。〕全不與吾輩語，正恐誤國家事耳。」光嘗在朝堂垂簾坐，〔朝，直遙翻；下同。〕珽不知，乘馬過其前，光怒曰：「小人乃敢爾！」〔爾，猶言如此也。〕後珽在內省，〔齊蓋以門下省為內省。〕言聲高慢，光適過，聞之，又怒。珽覺之，私賂光從奴問之，〔從，才用翻。〕奴曰：「自公用事，相王每夜抱膝歎曰：『盲人入，國必破矣。』」〔相，息亮翻。〕
穆提婆求娶光庶女，不許。齊王賜提婆晉陽田，光言於朝曰：「此田，神武帝以來常種禾，飼馬數千匹，以擬寇敵。〔飼，祥吏翻。〕今賜提婆，無乃闕軍務也！」由是祖、穆皆怨之。
斛律後無寵，珽因而間之。〔間，古莧翻。〕光弟羨，為都督、幽州刺史、行臺尚書令，亦善治兵，〔治，直之翻。〕士馬精強，鄣候嚴整，突厥畏之，謂之「南可汗」。〔可，從刊入聲。汗，音寒。〕光長子武都，為開府儀同三司、梁，兗州刺史。〔長，知兩翻。〕
光雖貴極人臣，性節儉，不好聲色，〔好，呼到翻。〕罕接賓客，杜絕饋餉，不貪權勢。每朝廷會議，常獨後言，言輒合理。或有表疏，令人執筆，口占之，務從省實。〔語省而事實。〕行兵倣其父金之法，營舍未定，終不入幕；或竟日不坐，身不脫介冑，常為士卒先。士卒有罪，唯大杖撾背，〔撾，側瓜翻。〕未嘗妄殺，眾皆爭為之死。〔為，於偽翻。〕自結髮從軍，未嘗敗北，深為鄰敵所憚。周勳州刺史韋孝寬〔高歡、宇文泰兵爭，泰使韋孝寬守玉壁，歡盡力攻之，不克而歸，遂死。宇文氏於此止立勳州以旌其功。其地在隋絳郡稷山縣。〕密為謠言曰：「百升飛上天明月照長安。」〔上，時掌翻。〕又曰：「高山不推自崩，〔推，吐雷翻。〕槲木不扶自舉。」令諜人傳之於鄴，〔諜，達協翻。〕鄴中小兒歌之於路。珽因續之曰：「盲老公背受大斧，饒舌老母不得語。」〔珽，屯鼎翻。今人猶謂多口為饒舌。〕使其妻兄鄭道蓋奏之。帝以問珽，珽與陸令萱皆曰：「實聞有之。」珽因解之曰：「百升者，斛也。盲老公，謂臣也，與國同憂。饒舌老母，似謂女侍中陸氏也。且斛律累世大將，明月聲震關西，豐樂威行突厥，〔斛律光，字明月；羨，字豐樂。將，即亮翻。樂，音洛。〕女為皇后，男尚公主，謠言甚可畏也。」帝以問韓長鸞，長鸞以為不可，事遂寢。
珽又見帝，請間，〔間，古莧翻，又音如字。〕唯何洪珍在側，帝曰：「前得公啟，即欲施行，長鸞以為無 此理。」珽未對，洪珍進曰：「若本無意則可；既有此意而不決行，萬一泄露，如何﹖」帝曰：「洪珍言是也。」然猶未決。會丞相府佐封士讓密啟雲：「光前西討 還，敕令散兵，光引兵逼帝城，將行不軌，事不果而止。〔還，從宣翻，又音如字。令，力丁翻。事見上卷三年。封士讓密啟，亦珽等使之也。〕家藏弩甲，僮奴千數，每遣使往豐樂、武都所，〔使，疏吏翻；下同。〕陰謀往來。若不早圖，恐事不可測。」帝遂信之，謂何洪珍曰：「人心亦大靈，我前疑其欲反，果然。」帝性怯，恐即有變，令洪珍馳召祖珽告之。欲召光，恐其不從命，珽請：「遣使賜以駿馬，語雲：〔使，疏吏翻。語，牛倨翻。〕『明日將遊東山，王可乘上同行。』光必入謝，因而執之。」帝如其言。
六月，戊辰，光入，至涼風堂，劉桃枝自後撲之，不僕。〔撲，弼角翻。〕顧曰：』「桃枝常為如此事。〔齊自文宣以來，每殺諸王大臣，劉桃枝率攘臂為之，故光云然。〕我不負國家。」桃枝與三力士以弓弦罥其頸，拉而殺之，〔罥，古縣翻。拉盧合翻。〕血流於地，爕之，跡終不滅。〔爕，初限翻，削也。〕於是下詔稱其欲反，並殺其子開府儀同三司世雄、儀同三司恆伽。〔齊制：開府同三司，從一品；儀同三司，第二品。恆，戶登翻。伽，求加翻。〕
祖珽使二千石郎邢祖信簿錄光家。〔齊制：二千石郎，掌畿外得失等事。〕珽於都省問所得物，〔都省，即尚書都省。五代志：後齊制，錄、令、僕射總理六尚書事，謂之都省。〕祖信曰：「得弓十五，宴射箭百，刀七，賜擡二。」〔明非私藏兵器。擡，色角翻。〕珽厲聲曰：「更得何物﹖」曰：「得棗杖二十束，擬奴僕與人鬬者，不問曲直，即杖之一百。」〔朿朿木堅而宓理，可以為杖。〕珽大慚，乃下聲曰：「朝廷已加重刑，郎中何宜為雪！」〔為，於偽翻。〕乃出。人尤其抗直，祖信慨然曰：「賢宰相尚死，我何惜餘生！」
齊主遣使就州斬斛律武都，又遣中領軍賀拔伏恩乘驛，捕斛律羨，仍以洛州行臺僕射中山篾孤永業代羨，與大將軍鮮於桃枝發定州騎卒續進。〔騎，奇寄翻。〕伏 恩等至幽州，門者白：「使人衷甲，〔使，疏吏翻；下同。〕馬有汗，宜閉城門。」羨曰：「敕使豈可疑拒！」〔敕使，謂使者奉敕而來；至唐時，率以稱宦者。〕出見之。伏恩執而殺之。初，羨常以盛滿為懼，表解所職，不許。臨刑，歎曰：「富貴如此，女為皇后，公主滿家，常使三百兵，何得不敗！」及其子伏護、世達、世遷、世辨、世酋皆死。〔酋慈由翻。〕
周主聞光死，為之大赦。〔幸其死也。為，於偽翻。〕
祖珽與侍中高元海共執齊政。元海妻，陸令萱之甥也，元海數以令萱密語告珽。〔收，所角翻。〕珽求為領軍，齊主許之，元海密言於帝曰：「孝徵漢人，〔祖珽，孝徵。〕兩目文盲，豈可為領軍！」因言珽與廣寧王孝珩交結，〔孝珩，文襄之子，齊主所忌也。珩，戶庚翻。〕由是中止。珽求見，自辨，〔見，賢遍翻。〕且言：「臣與元海素嫌，必元海譖臣。」帝弱顏，不能諱，以實告之，〔見人輒自羞而顏有怩忸者為弱顏，今人猶有是言。〔珽因言元海與司農卿尹子華等結為朋黨。又以元海所泄密語告令萱，令怒，出元海為鄭州刺史。〔地形志：天平初，置潁州，治長社城；武定七年，改鄭州，治潁陰城。周滅齊，改鄭州曰許州，於滎陽置鄭州。〕子華等皆被黜。〔被，皮義翻。〕
珽自是專主機衡，〔尚書職掌機密，任耳銓衡。〕總知騎兵、外兵事，〔後齊制：尚書中郎有中兵、外兵，各分左、右。左外兵掌河南及潼關已東諸州，右外兵掌河北及潼關已西諸州丁帳及發召徵兵等事。騎，奇寄翻。〕內外親戚，皆得顯位。帝常令中要人扶侍出入，〔中要人，宦官之親要者。〕直至永巷，每同御榻論決政事，委任之重，羣臣莫比。
16秋，七月，遣使如周。〔使，疏吏翻；下同。〕
17八月，庚午，齊廢皇后斛律氏為庶人。〔斛律光既死，則其女廢矣。〕以任城王湝為右丞相，〔湝，戶皆翻，又音皆。〕馮翊王潤為太尉，蘭陵王長恭為大司馬，廣寧王孝珩為大將軍，安德王延宗為大司徒。
18齊使領軍封輔相聘於周。
19辛未，周使司城中大夫杜杲來聘。〔宋以武公名改司空為司城，侯國之卿也。後周倣成周之遺制，必不以諸侯之卿名官，蓋髣髴周官掌固之職。〕上謂之曰：「若欲合從圖齊，〔從，子容翻。〕宜以樊、鄧見與。」對曰：「合從圖齊，豈弊邑之利！必須城鎮，宜待得之於齊，先索漢南，〔索，山客翻。〕使臣不敢聞命。」〔使，疏吏翻。〕
20初，齊胡太后自愧失德，〔胡太后失德久矣，事發則見上捲上年。〕欲求悅於齊主，乃飾其兄長仁之女置宮中，令帝見之，帝果悅，納為昭儀。〔元魏以來，昭儀次於皇后，位視大司馬。〕及斛律後廢，陸令萱欲立穆夫人；太后欲立胡昭儀，力不能遂，乃卑辭厚禮以求令萱，結為姊妹。令萱亦以胡昭儀寵幸方隆，不得已，與祖珽白帝立之。戊子，立皇胡氏。
21己丑，齊似北平王仁堅為尚書令，特進許季良為左僕射，彭城王寶德為右僕射。
22癸巳，齊主如晉陽。
23九月，庚子朔，日有食之。
24辛亥，大赦。
25冬，十月，庚午，周詔：「江陵所虜充官口者，悉免為民。」〔梁元帝承聖三年，江陵破，士民皆為魏所虜入關。〕
26辛未，周遣小匠師楊勰等來聘。〔匠師，大司空之屬也。杜佑通典：周小匠師下大夫，屬冬官，四命。又有上士，三命。勰，音協。〕
27周綏德公陸通卒。〔綏德縣公也。西魏於綏州上縣置綏德縣。卒，子恤翻。〕
28乙酉，上享太廟。〔五代志：陳立七廟，一歲五祠，春、夏、秋、冬、臘也。每祭，共以一太牢，始祖以三牲首，餘惟骨體而已。〕
29齊陸令萱欲立穆昭儀為皇后，私謂齊主曰：「豈有男為皇太子而身為婢妾者！」胡後有寵於帝，不可離間，〔間，古莧翻。〕令萱乃使人行厭蠱之術，〔厭，一琰翻。〕旬朔之間，胡後精神恍惚，〔恍，呼廣翻。惚，音忽。〕言笑無恆，帝漸畏而惡之。恆，戶登翻。惡，烏路翻。〕令萱一旦忽以皇后服御衣被昭儀，〔衣，於既翻。被，皮義翻。〕又別造寶帳，爰及枕蓆器玩，莫非珍奇。坐昭儀於帳中，謂帝曰：「有一聖女出，將大家看之。」及見昭儀，令萱乃曰：「如此人不作皇后，遣何物人作！」帝納其言。
甲午，立穆氏為右皇后，以胡氏為左皇后。
30十一月，庚戌，周主行如羌橋，〔羌橋在長安東，以苻、姚諸羌而得名。〕集長安以東諸軍都督以上，頒賜有差。乙卯，還宮。以趙公招為大司馬。壬申，周主如斜谷，〔斜，音耶，又似嗟翻。谷，音欲，又古祿翻。〕集長安已西都【章：十二行本「都」上有「諸軍」二字；乙十一行本同；孔本同。】督已上，頒賜有差。丙戌，還宮。
31庚寅，周主遊道會苑，以上善殿壯麗，焚之。
32十二月，辛巳，周主祀南郊。〔五代志曰：後周憲章姬周，祭祀之式，多依儀禮。南郊，為方壇於國南五里，其崇一丈二尺，其廣四丈，其壝方百二十步，內壝半之。祭以正月上辛，以始祖獻侯莫那配所感帝靈威仰於其上。〕
33齊胡後之立，非陸令萱意，令萱一旦於太后前作色而言曰：「何物親姪，作如此語！」太后問其故，俴萱曰：「不可道。」固問之，乃曰：「語大家雲：〔語大，牛倨翻。〕『太后行多非法，不可以。』」〔行，下孟翻。〕太后大怒，呼後出，立剃其髮，送還家。〔剃，他計翻。〕辛丑，廢胡後為庶人。然齊主猶思之，每致物以通意。
自是令萱與其子侍中穆提婆勢傾內外，賣官鬻獄，聚儉無厭。〔儉，力贍翻。厭，一鹽翻。〕每王賜與，動傾府藏。〔藏，徂浪翻。〕令萱則自太后以下，皆受其指麾；提婆則唐邕之徒，皆重足屏氣；〔重，直龍翻。屏，必郢翻。〕殺生予奪，唯意所欲。
34乙巳，周以柱國田弘為大司空。
35乙卯，是主享太廟。〔五代志：後周思復古之道，右宗廟而左社稷，置太祖之廟並高祖已下二昭二穆，凡五，親盡則遷。其有德者，謂之祧廟，亦不毀。〕
36是歲，突厥木杆可汗卒，復捨其子大邏，便而立其弟，是為佗鉢可汗。佗鉢以攝圖為爾伏可汗，統其東面；又以其弟褥但可汗之子為步離可汗，居西面。〔厥，九勿翻。梁世祖承聖二年，突厥土門可汗卒，捨其子攝圖，立其弟俟鬥〔斤〕，稱為木杆可汗。褥但既佗鉢之弟，蓋小可汗也。杆，古按翻。可，從刊入聲。汗，音寒。卒，子恤翻。復，扶又翻。佗，徒何翻。〕周人與之和親，歲給繒絮錦綵十萬段。〔繒，慈陵翻。〕突厥在長安者，衣錦食肉，常以千數。〔衣，於既翻。〕齊人亦畏其為寇，爭厚賂之。佗鉢益驕，謂其下曰：「但使我在南兩兒常孝，何憂於貧！」〔在南兩兒，謂爾伏、步離二人，所部分西北，皆南近中國。〕
阿史那後無寵於周主，〔考異曰：周書曰：「後有姿貌，善容止，周帝甚敬焉。」按房玄齡唐高祖實錄雲：「武帝納厥女，陋而無寵，太穆皇后勸帝強撫慰之。」今從之。〕神武公竇毅尚襄陽公主，〔神武郡公，拓跋魏置神武郡於尖山。〕生女尚幼，密言於帝曰：「今齊、陳鼎峙，〔齊、陳及周，三國鼎峙。〕突厥方強，願舅抑情慰撫，以生民為念！」帝深納之。〔此女後適李淵，是為唐高祖竇皇后。〕
五年（癸巳、五七三）
1春，正月，癸酉，以吏部尚書沈君理為右僕射。
2戊寅，齊以並省尚書令高阿那肱錄尚書事，總知外兵及內省機密，與侍中城陽王穆提婆、領軍大將軍昌黎王韓長鸞共處衡軸，〔處，昌呂翻。車軛曰衡，持輪者曰軸。車非二者不行，故以為喻。〕號曰「三貴」，蠹國害民，日月滋甚。〔滋，益也。〕
長鸞弟萬歲，子寶行、寶信，並開府儀同三司，萬歲仍兼侍中，寶行、寶信皆尚公主。每羣臣旦參，〔參，朝參也。〕帝常先引長鸞顧訪，出後，方引奏事官。若 不視，內省有急奏事，皆附長鸞奏聞，軍國要密，無不經手。尤疾士人，朝夕宴私，唯事譖訴。常帶刀走馬，未嘗安行，瞋目張拳，〔瞋，昌真翻。〕有噉人之勢。朝士諮事，莫敢仰視，動致呵叱。每罵雲：「漢狗大不可耐，唯須殺之！」〔呵，虎何翻。叱，昌慄翻。耐，奴代翻。〕
3庚辰，齊遣崔象來聘。
4辛巳，上祀南郊；甲午，享太廟；二月，辛丑，祀明堂。
5乙巳，齊主右皇穆氏為皇后。穆後母名輕霄，本穆氏之婢也，面有黥字。〔北史：輕霄本穆子倫婢，轉入宋欽道家。欽道之婦勡輕霄，黥其而為「宋」字，姦私而生此女，莫知其姓。〕後既以陸令萱為母，穆提婆為外家，號令萱曰「太姬」。太姬者，齊皇后母號也，視一品，班在長公主上。〔長，知兩翻。〕由是不復問輕霄。〔復，扶又翻。〕輕霄自療面，欲求見後，太姬使禁掌之，竟不得見。
齊主頗好文學。〔好，呼到翻。〕丙午，祖珽奏置文林館，多引文學之士以充之，謂之待詔；以中書侍郎博陵李德林、黃門侍郎琅邪顏之推同判館事，又命共撰修文殿御覽。〔齊大統中，毀東宮，起修文等殿。撰，士免翻。〕
6甲寅，周太子贇巡省西土。〔省，悉景翻。〕
7乙卯，齊以北平王堅錄尚書事。〔按上年秋八月，齊以北平王仁堅錄尚書事，此恐逸「仁」字。〕丁巳，齊主如晉陽。
8壬戌，周遣司會侯莫陳凱等聘於齊。〔周官司會屬冢宰。鄭玄曰：會，大計也。司會主天下之大計，計官之長，若今尚書。後周司會屬天官，中大夫也。會，工外翻。〕
9庚辰，齊主還鄴。
10三月，己卯，周太子於岐州獲二白鹿以獻，〔因巡省而獲白鹿。〕周主詔曰：「在德不在瑞。」
11帝謀伐齊，公卿各有異同，唯鎮前將軍吳明徹決策請行。〔梁武帝置八鎮將軍，東、西、南、北止施在外，左、右、前、後止施在內。〕帝謂公卿曰：「朕意已決，卿可共舉元帥。」〔帥，所類翻。〕眾議以中權將軍淳子量位重，共署推之。〔梁置四中將軍，與八鎮將軍同擬官品第二。然四中班四徵之上，八鎮班四徵之下，故以量位為重。〕尚書左僕射徐陵獨曰：「吳明徹家在淮左，〔吳明徹，秦郡人。〕悉彼風俗；將略人才，當今亦無過者。」〔將，即亮翻；下同。〕都官尚書河東裴忌曰：「臣同徐 僕射。」陵應聲曰：「非但明徹良將，裴忌即良副也。」壬午，分命眾軍，以明徹都督徵討諸軍事，忌監軍事，〔將，即亮翻。監，工銜翻。〕統眾十萬伐齊。明徹 出秦郡，都督黃法鰳出歷陽。〔鰳，巨俱翻。〕
12夏，四月，己亥，周主享太廟。
13癸卯，前巴州刺史魯廣達與齊師戰於大峴，破之。〔梁置巴州於巴陵。此大峴在合肥之南，歷陽之北。峴，戶典翻。〕
14戊申，齊以蘭陵王長恭為太保，南陽王綽為大司馬，安德王延宗為太尉，武興王普為司徒，開府儀同三司宜陽王趙彥深為司空。
15齊人於秦郡置秦州，州前江浦通塗水，〔今真州閘即其地。塗，讀曰滁。〕齊人以大木為柵於水中。辛亥，吳明徹遣豫章內史程文季將驍勇拔其柵，克之。〔將，即亮翻，又音如字，領也。驍，堅堯翻。〕文季靈洗之子也。〔梁、陳之間程靈洗以勇鳴。〕
齊人議禦陳師，開府儀同三司王紘曰：「官軍比屢失利，人情騷動。〔考之史， 比年以來，齊師未嘗失利，蓋爭宜陽、汾北，周、齊更勝迭負，周師雖退，齊師亦疲也。比，毗至翻。〕若復出頓江、淮，恐北狄、西寇，乘弊而來【章：十二行 本「來」下有「則世事去矣」五字；乙十一行本同；孔且同；張校同。】復，扶又翻。北狄，謂突厥；西寇，謂周。〕莫若薄賦省傜，息民養士，使朝廷輯睦，遐邇 歸心。天下皆當肅清，豈直陳氏而已。」不從。遣軍救歷陽，〔考異曰：陳書帝紀雲：「齊遣兵十萬救歷陽。」黃法鰳傳雲：「步騎五萬援歷陽。」蕭摩訶傳雲： 「尉胡等帥眾十萬來援。」按源文宗之語，恐無此數。今不取。〕庚申，黃法鰳擊破之。又遣開府儀同三司尉破胡、長孫洪略救秦州。〔尉，紆勿翻。〕
趙彥深私問計於祕書監源文宗曰：「吳賊侏張，遂至於此。〔侏，舊音張流切，蓋因書「譸張為幻」，爾雅「譸」作「侜」，遂有此音。按類篇：侏，音張流切，其義華也。書所謂侜張，其義誕也。以文理求之，皆於此不近，姑闕之以待知者。〕弟往為奏、沍刺史，〔齊置秦州於秦郡，沍州於石樑。〕悉江、淮間情事，今何術以禦之﹖」文宗曰：「朝廷精兵，必不肯多付諸將；〔將，即亮翻。〕數千已下，適足為吳人之餌。尉破胡人品，王之所知，〔彥深封宜陽王，故稱之。〕敗績之事，匪朝伊夕。國家待遇淮南，失之同 於蒿箭。〔唐高祖遣李密徇山東，廷臣多諫。帝曰：「如以蒿箭射蒿中耳。」言不足惜也。乃知此語之來久矣。〕如文宗計者，不過專委王琳，招募淮南三四萬人， 風俗相通，能得死力；兼令舊將將兵屯於淮北。【章：十二行本「北」下有「足以固守」四字；乙十一行本同；孔本同；張校同。】將，即亮翻。〕且琳之於頊，必不肯北面事之，明矣。竊謂此計之上者。若不推赤心於琳更遣餘人掣肘，〔宓子賤為單父宰，言於魯君，請與二吏俱至邑，使二吏書而掣其肘，書不工，輒怒之。吏不能堪，歸以告魯君。魯君曰：「是慮我掣其肘耳。」宓賤是以能為單父。後之言「掣肘」者本此。掣，昌列翻。〕復成速禍，彌不可為。」〔是役卒如文宗之言。復，扶又翻。〕彥深歎曰：「弟此策誠足制勝千里，但口舌爭之十日，已不見從。時事至此，安可盡言！」因相顧流涕。文宗名彪，以字行，子恭之子也。〔源子恭以幹用稱於熙平、永安之間。〕
文宗子師為左 外兵郎中，攝祠部，嘗白高阿那肱：「龍見當雩。」阿那肱驚曰：「何處龍見﹖其色如何﹖」師曰：「龍星初見，禮當雩祭，非真龍也。」阿那肱怒曰：「漢兒多 事，強知星宿！」遂不祭。師出，竊歎曰：「禮既廢矣，齊能久乎！」〔見，賢遍翻。強，其兩翻。春秋左氏傳曰：龍見而雩。杜預註雲：龍見建巳之月，蒼龍宿之體，昏見東方，萬物始盛，待雨而大，故祭天，遠為百穀祈甘雨。鄭玄曰：雩，吥嗟求雨之祭。札穎達曰：天之四方，皆有七宿，各成一形：東方成龍形，西方成虎形，皆南首而北尾；南方成鳥形，北方成龜形，皆西首而東尾。五代志：後齊以孟夏龍見而雩，祭太微五精帝於夏郊之東，為圖壇於其上，祈穀實，以顯祖文宣帝配。通鑑言國之將亡，率侮詬之。諸源世仕魏朝，貴顯習知典禮，遂有雩祭之請，冀以取重，乃以取詬。通鑑詳書之，又一芪也因源文宗不敢盡言，併及其子竊歎之事。〕
齊師選長大有膂力者為前隊，又有蒼頭、犀角、大力，其鋒甚銳，又有西域胡，善射，弦無虛發，眾軍尤憚之。辛酉，戰於呂梁。〔呂梁在彭城，疑此即石樑。〕將戰，吳明徹謂巴山太守蕭摩訶曰：「若殪此胡，〔守，式又翻。殪，一計翻。〕則彼軍奪氣，君纔不減關羽矣。」摩訶曰：「願示其狀，當為公取之。」〔為，於偽翻。〕明徹乃召降人有識胡者，使指示之，自酌酒以飲摩訶。〔降，戶江翻。飲，於禁翻。〕摩訶飲畢，馳馬衝齊軍。胡挺身出陳十餘步，〔陳，讀曰陣。〕殼弓未發，摩訶遙擲銑鋧，〔銑，蘇典翻。鋧，他典翻。類篇曰：銑鋧，小鑿也。〕正中其額，應手而僕。〔中，竹仲翻。〕齊軍大力十餘人出戰，摩訶又斬之。於是齊軍大敗，尉破胡走，〔考異曰：北齊書，破胡敗在五月。今從齊書。〕長孫洪略戰死。
破胡之出師也，齊人使侍中王琳與之俱。琳謂破胡曰：「吳兵甚銳，宜以長策制之，慎勿輕鬬！」破胡不從而敗。琳單騎僅免，〔騎，奇寄翻。〕還，至彭城，齊人即使之赴壽陽召募以拒陳師，復以慮潛為揚州道行臺尚書。〔復，扶又翻。慮潛在壽陽，與王琳不協，事見一百六十八卷世祖天嘉二年。〕
甲子，南譙太守徐槾克石樑城。〔槾，謨幹翻。五代志：石樑在江都郡永福縣，齊置涇州於此。〕五月，己巳，瓦梁城降。〔以五代志考之，瓦梁城當在江都郡六合縣界。〕癸酉，陽平郡降。〔以地形志考之，梁置淮州，治淮陰城，其屬有陽平郡，治陽平城，其地當在淮陰城西。〕甲戌，徐槾克廬江城。〔按地形志，梁置廬江郡，治潛縣。潛縣今屬無為軍界，徐槾之師蓋漸西向。〕歷陽窘蹙乞降，黃法鰳緩之，則又拒守。法鰳鰳，帥卒急攻，〔帥，讀曰率。〕丙子，克之，盡殺戍卒。進軍合肥，合肥望旗請降，法鰳禁侵掠，撫勞戍卒，〔勞，力到翻。〕與之盟而縱之。
16丁丑，周以柱國侯莫陳瓊為大宗伯，滎陽公司馬消難為大司寇，〔難，乃旦翻。〕江陵總管陸騰為大司空。瓊，崇之弟也。〔侯莫陳崇，八柱國之一也。〕
17己卯，齊北高唐郡降。〔五代志：同安郡宿松縣，梁置高唐郡。降，戶江翻。〕辛巳，詔南豫州刺史黃法鰳〔鰳，巨俱翻。〕徙鎮歷陽。〔晉氏南渡，豫部殲覆， 刺史祖約自譙城退屯壽春。咸和間，庾亮治蕪湖。鹹康問，毛寶治邾城。永和初，趙胤鎮牛渚。二年，謝尚鎮蕪湖，四年，進壽春，九年，鎮歷陽，十一年，進馬 頭。寧康初，桓沖戍姑孰。宋永初中，分淮東為南豫州，治歷陽，淮西為豫州。泰始中，淮西陷沒，以揚州之淮南、宣城為南豫州，治宣城，蕭齊治姑孰。梁武佳兵，治無定所。侯景之亂，江、淮之地 皆歸高齊。陳治宣城，今復歷陽，命徙鎮焉。〕乙酉，南齊昌太守黃詠克齊昌外城。〔五代志：蘄春郡蘄春縣，舊曰蘄陽，梁改蘄水，後齊改曰齊昌，置齊昌郡。 守，式又翻。〕丙戌，廬陵內史任忠軍於東關，克其東、西二城，〔東關東、西二城，吳諸葛恪所築也。任，音壬。〕進克蘄城；〔五代志：廬江郡襄安縣，梁曰 蘄。蘄，居衣翻，又音其。〕戊子，又克譙郡城。〔此地形志合州之南譙郡城也，亦在蘄縣界。〕秦州城降。〔自四月辛亥拔秦州水柵，至是三十八日，州城始降。〕癸巳，瓜步、胡墅二城降。〔二城皆在六合縣界，臨江。降，戶江翻。〕帝以秦郡，吳明徹之鄉裏，詔具太牢，令拜祠上冢，〔上，時掌翻。〕文武羽儀甚盛，鄉人榮之。
18齊自和士開用事以來，政體隳紊。〔和士開用事，始一百六十九卷世祖天嘉四年。隳，音揮。紊，扶問翻。〕及祖珽執政，頗收舉才望，內外稱美。珽復欲增損政務，沙汰人物，〔汰，音太。〕官號服章，並依故事。又欲黜諸閹豎及羣小輩，為致治之方，〔豎，臣庾翻，童僕未冠者也，又音樹。治，直之翻。〕陸令萱、穆提婆議頗同異。珽乃諷御史中丞麗伯律，令劾主書王子沖納賂。〔麗，姓，伯律，名。姓苑有麗姓。後齊制：中書省有舍人、主書各十人。劾，戶概翻，又戶得翻。〕知其事連提婆，欲使贓罪相及，望因此並坐及令萱。猶恐齊主溺於近習，〔溺，奴狄翻。〕欲引兵黨為援，乃請以胡後兄君瑜為侍中、中領軍；又徵君瑜兄梁州刺史君璧，〔元魏置梁州於大梁城。〕欲以為御史中丞。令萱聞而懷怒，百方排毀，出君瑜為金紫光祿大夫，解中領軍；〔出者，自內省出就朝列。金紫光祿大夫，本晉之左、右光祿大夫，假金章紫綬，後遂於左、右光祿大夫之下又置金紫光祿大夫，而光祿大夫假銀印青綬者，為銀青光祿大夫。後齊制：金紫光祿大夫從二品，中領軍第三品。君瑜既解中領軍，有品秩而無職事。〕君璧還鎮梁州。胡後之廢，頗亦由此。釋王子沖不問。
珽日以益捤，諸宦者更共譖之。帝以問陸令萱，令萱憫默不對，〔憫默，憂而不敢言之貌。〕三問，乃下牀拜曰：「老婢應死。〔言其罪應死也。〕老婢始聞和士開言孝徵多才博學，意謂善人，故舉之。比來觀之，〔比，毗至翻。〕大是姦臣。人寔難知，老婢應死。」帝令韓長鸞檢按。〔檢，察也，搜也，校也，舉也。按，考驗也，亦舉也。〕長鸞素惡珽，〔惡，烏路翻。〕得其詐出敕受賜等十餘事。帝以嘗與之重誓，故不殺，解珽侍中、僕射，出為北徐州刺史。〔五代志：琅邪郡，舊置北徐州。〕珽求見帝，長鸞不許，遣人推出柏閤，〔見，賢遍翻。推，吐雷翻。〕珽坐，不肯行，長鸞令牽曳而出。
癸巳，齊以領軍穆提婆為尚書左僕射，侍中、中書監段孝言為右僕射。孝言韶之弟也。〔段韶歷事高氏，五世著忠孝，戰功為多。〕初，祖珽執政，引孝言為助，除吏部尚書。孝言凡所進擢，非賄則舊，求仕者或於廣會膝行跪伏，公自陳請，孝言顏色揚揚，以為己任，隨事酬許。將作丞崔成忽於眾中抗言曰：「尚書，天下尚書，豈獨段家尚書也！」孝言無辭以應，唯厲色遣下而已。既而與韓長鸞共搆祖珽，逐而代之。
19齊蘭陵武王長恭，貌美而勇，以邙山之捷，威名大盛，〔考異曰：北齊書：「長恭與周戰於邙山。後主謂曰：『入陳太深，失利悔無所及。』對曰：『家事親切，不覺遂然。』帝嫌其稱『家事』，遂忌之。」按邙山之戰在河清三年，後主時年九歲，尚未即位，何得有此問！且稱「家事」亦何足致忌！今不取。〕武士歌之，為蘭陵王入陳曲，〔杜佑曰：北齊蘭陵王長恭，才武而貌美，常著假面以對敵。嘗擊周師金墉城下，勇冠三軍。齊人壯之，作此舞，以郊其指麾擊刺之容，謂之蘭陵王入陳曲。〕齊主忌之。及代段韶督諸軍攻定陽，頗務聚儉，〔邙山之捷見一百六十九卷世祖天嘉五年。攻定陽見上卷太建三年。陳，讀曰陣。儉，力贍翻。〕其所親尉相願〔尉，紆勿翻。〕問之曰：「王受朝寄，何得如此﹖」〔朝，直遙翻。〕長恭未應。相願曰：「豈非以邙山之捷，欲自穢乎﹖」長恭曰：「然。」相願曰：「朝廷若忌王，即當用此為罪，無乃避禍而更速之乎！」長恭涕泣前膝問計，〔俯身而問，膝前於席，故曰前膝。〕相願曰：「王前既有功，今復告捷，〔復，扶又翻。〕威聲太重。宜屬疾在家，〔屬，之慾翻。〕勿預時事。」長恭然其言，未能退。及江、淮用兵，恐復為將，〔復，扶又翻。將，息亮翻。〕歎曰：「我去年面腫，今何不發！」自是有疾不療。齊主遣使酖殺之。〔療，力弔翻。使，疏吏翻。〕
20六月，【章：十二行本「月」 下有「庚子」二字；乙十一行本同；孔本同；張校同。】郢州刺史李綜克灄口城。〔水經註：江水逕魯山南，左得湖口水，又東合灄口水，水上承沔水於安陸縣而 東，逕灄陽縣北，東南柱於江。灄，書涉翻。〕乙巳，任忠克合州外城。〔按地形志及五代志，皆雲合州治合肥。合肥前已降黃法鰳，今任忠又克合州外城，何也﹖ 當考。〕庚戌，淮陽、沭陽郡皆棄城走。〔五代志：梁置淮陽郡於下邳郡之淮陽縣，又置潼陽郡於東海郡之沭陽縣，東魏改曰流陽郡。沭，食聿翻。〕
21壬子，周皇孫衍生。
22齊主遊南苑，從官賜死者六十人。〔史言齊主淫刑以逞。從，才用翻。〕以高阿那肱為司徒。
23癸丑，程文季攻齊涇州，拔之。〔按齊逕州治石樑，是年四月， 徐槾已克石樑城。〕乙卯，宣毅司馬湛陀克新蔡城。〔梁置鎮兵、翊師、宣惠、宣毅四將軍，代舊四中郎將，蓋皆有長史、司馬。湛，姓；陀，名。後漢有大司農湛 重。五代志：廬江郡淠水縣，弋陽郡定城縣、殷城縣，皆有梁所置新蔡郡。又，固始縣有後齊所置新蔡郡，未知孰是。湛，徒減翻。陀，徒何翻。〕
24丙辰，齊使開府儀同三司王紘聘於周。
25癸亥，黃法鰳克合州。〔以此觀之，則前請降者，合肥戍卒也。鰳，巨俱翻。〕吳明徹進攻仁州，〔地形志：梁置仁州，治赤坎城，蓋在山陽縣界。〕甲子，克之。
26治明堂。〔五代志：陳制：明堂殿屋十二間，中央六間，安六座，四方帝各依其方，黃帝居坤維。治，直之翻。〕
27秋，七月，戊辰，齊遣尚書左丞陸騫將兵二萬救齊昌，出自巴、蘄，〔出自巴水、蘄水之間也。將，即亮翻。蘄，音機，又音祁。〕遇西陽太守汝南周炅。〔西陽郡在黃岡縣界。炅，枯迥翻，又古惠翻。〕炅留羸弱，設疑兵以當之，身帥精銳，由間道遊其後，大破之。〔羸，倫為翻。 帥，讀曰率。間，古莧翻。〕己巳，徵北大將軍吳明徹軍至峽口，克其北岸城；南岸守者棄城走。〔峽口，峽石口也。夾岸築兩城以扼淮流。吳明徹以功進律，自從 二品升第二品。〕周炅克巴州。〔後齊置巴州於黃岡。〕淮北、絳城及穀陽士民，並殺其戍主，以城降。〔絳城蓋虹縣城，音同而字異耳。五代志：彭城郡穀陽縣， 後齊置穀陽郡。〕
齊巴陵王王琳與揚州刺史王貴顯保壽陽外郭，吳明徹以琳初入，眾心未固，丙戌，乘夜攻之，城潰。齊兵退據相國城及金城。〔二城皆在壽陽城中。相國城，劉裕伐長安所築，故名。金城，壽陽中城也。自晉以來，率謂中城為金城。〕
八月，乙未，山陽城降。〔五代志：江都郡山陽縣，舊置山陽郡。〕壬寅，盱眙城降。〔盱眙縣亦屬江都，舊置盱眙郡。盱眙，音籲怡。〕壬子，戎昭將軍徐敬辯克海安城。〔陳制：戎昭將軍，品第八，秩六百石。海安城，在海陵縣東，今為海安鎮。〕青州東海城降。〔東海郡，梁置南、北二青州，今朐山縣。〕戊午，平固侯敬泰等克晉州。〔平固縣，沈約志：屬南康郡，吳立，曰平陽，晉武帝太康元年更名。五代志：同安郡，梁置晉州，因晉熙以為名。〕九月，甲子，陽平城降，〔五代志：江都郡安宜縣，梁置陽平郡。〕王申，高陽太守沈善慶克馬頭城。〔五代志：鍾離郡塗山縣，古當塗地，後齊置馬頭郡。〕甲戌，齊安城降。〔五代志：永安郡黃岡縣，後齊置齊安郡。〕丙子，左衛將軍樊毅克廣陵楚子城。〔此廣陵非江都之廣陵。按魏太和中，蠻帥田益宗納土於魏，魏為立東豫州，治廣陵城。五代志：汝南郡新息縣，魏置東豫州。則此廣陵乃新息之廣陵也。又，梁武帝置楚州於汝南郡之城陽縣，治楚城，即楚子城也。水經：淮水先過城陽縣而後過新息縣，則知廣陵城與楚子城相近。〕
28壬午，周太子贇納妃楊氏。妃，大將軍隨公堅之女也。〔為楊堅由後父而篡周張本。〕
太子好暱近子人，〔好，呼到翻。暱，尼質翻。近，其靳翻。〕左宮正宇文孝伯言於周主曰：「皇太子四海所屬，〔屬，之慾翻。〕而德聲未聞，臣忝宮官，實當其責。且春秋尚少，〔少，詩照翻。〕志業未成，請妙選正人，為其師友，調護聖質，猶望日就月將。〔就，從也；將，行也；從事於學，將以行之也。鄭玄曰：日就月將，言當習之以積。〕如或不然，悔無及矣。」帝儉容曰：「卿世載鯁直，〔鯁，古杏翻。毛晃曰：鯁，魚骨，又骨不下嚥。世謂謇諤者為骨鯁謂直言難受，如骨之咈咽也。〕竭誠所事。觀卿此言，有家風矣。」孝伯拜謝曰：「非言之難，受之難也。」帝曰：「正人豈復過卿！」〔復，扶又翻。〕於是以尉遲運為右宮正。運，迥之弟子也。〔尉，紆勿翻。〕
帝嘗問萬年縣丞南陽樂運曰：「卿言太子何如人﹖」對曰：「中人。」帝顧謂齊公憲曰：「百官佞我，皆稱太子聰明睿智。唯運所言忠直耳。」因問運中人之狀。對曰：「如齊桓公是也：管仲相之則霸，豎貂輔之則亂，〔相，息亮翻。〕可與為善，可與為惡。」帝曰：「我知之矣。」乃妙選宮官以輔之，仍擢運為京兆丞。〔由赤縣丞擢京郡丞。〕太子聞之，意甚不悅。
29癸未，沈君理卒。〔卒，子恤翻。〕
30壬辰晦，前鄱陽內史魯天念克黃城。〔地形志，譙州下蔡郡有黃城縣。按東魏置譙州於渦陽，則黃城亦其屬縣也。蓋下蔡在淮北，而黃城在壽陽西。水經註：柴水東逕黃城西，故弋陽縣也。城內二城，西即黃城也。柴水東北入於淮，謂之淮口。〕甲【章：十二行本「甲」上有「冬十月」三字；乙十一行本同；孔本同。】午，郭默城降。〔晉氏不競，劉、石強盛；郭默轉徙而南，築城以自保，故有其名。〕
31己亥，以特進領國祭酒周弘正為尚書右僕射。
32齊國子祭酒張雕，以經授齊主為侍讀，帝甚重之。雕與寵胡何洪珍相結，穆提婆、韓長鸞等惡之。〔惡，烏路翻。〕洪珍薦雕為侍中，加開府儀同三司，奏度支事，〔度，徒洛翻。後齊六尚書，度支其一也，統廣支、倉部、左戶、右戶、金部、庫部六曹。凡度支事，雕以奏聞。〕大為帝所委信，常呼「博士」。雕自以出於微賤，致位大臣，欲立效以報恩，論議抑揚，無所迴避，省宮掖不急之費，禁約左右驕縱之臣，數譏切寵要，獻替帷幄，〔數，所角翻。〕帝亦深倚仗之。雕遂以澄清為己任，意氣甚高，貴倖皆側目。【章：十二行本「目」下有「陰謀陷之」四字；乙十一行本同；孔本同；張校同。】
尚書左丞封孝琰，隆之之弟子，〔封隆之，高氏起兵，佐命之臣。〕與侍中崔秝舒，皆為相珽所厚。孝琰嘗謂珽曰：「公是衣冠宰相，異於餘人。」近習聞之，大以為恨。
會齊主將如晉陽，季舒與張雕議，以為：「壽陽被圍，〔被，皮義翻。〕大軍出拒之，信使往還，〔使，疏吏翻。〕須稟節度。且道路小人，或相驚恐，以為大 駕向幷州，畏避南寇。若不啟諫，恐人情駭動。」遂與從駕文官連名進諫。〔從，才用翻。〕時貴臣趙彥深、唐邕、段孝言等，意有異同，季舒與爭，未決。長鸞遽 言於帝曰：「諸漢官連名總署，聲雲諫幸幷州，其實未必不反，宜加誅戮。」辛丑，齊主悉召已署名者集含章殿，斬季舒、雕、孝琰及散騎常侍劉逖、黃門侍郎裴 澤、郭遵於殿庭，家屬皆徙北邊，婦女配奚官，幼男下蠶室，〔下，戶嫁翻。〕沒入貲產。癸卯，遂如晉陽。
33吳明徹攻壽陽，堰肥水以灌城，〔按水經註：肥水過壽陽城而入淮。然引流入城，交絡城中，吳明徹堰之以灌成，其勢順易。〕城中多病腫泄，〔泄，私列翻。〕死者什六七。齊行臺右僕射琅邪皮景和等救壽陽，〔「琅邪」之下，疑脫「王」字。〕以尉破胡新敗，怯懦不敢前，屯於淮口，〔淮口蓋即潁口。景和之師自潁上出至淮而屯，因謂之淮口。〕敕使屢促之。〔使，疏吏翻；下同。〕然始渡淮，〔然，如此也。如此始渡淮也。〕眾數十萬，去壽陽三十里，頓軍不進。諸將皆懼，〔將，即亮翻；下同。〕曰：「堅城未拔，大援在近，將若之何﹖」明徹曰：「兵貴神速，而彼結營不進，自挫其鋒，吾知其不敢戰，明矣。」乙巳，躬擐甲冑，〔擐，音宦。〕四面疾攻，一鼓拔之，生擒王琳、王貴顯、盧潛及扶風王可朱渾道裕、尚書左丞李騊餘送建康。〔可朱渾，虜三字姓。騊，徒刀翻。駼，同都翻。〕景和北遁，盡數其駝馬輜重。〔重，直用翻。〕
琳體貌閑雅，喜怒不形於色；強記內敏，軍府佐吏千數，皆能識其姓名；〔識，職吏翻。〕刑罰不濫，輕財愛士，得將卒心；雖失地流寓在鄴，齊人皆重其忠義。及被擒，故麾下將卒多在明徹軍中，見者皆歔欷，不能仰視，爭為之請命〔將，即亮翻。被，皮義翻。歔，音虛，欷，音希，又許既翻。為，於偽翻。〕及致資給。明徹恐其為變，遣使追斬之於壽陽東二十里，〔使，疏吏翻。〕哭者聲如雷。有一叟以酒脯來祭，哭盡哀，收其血而去。田夫野老，知與不知，聞者莫不流涕。
齊穆提婆、韓長鸞聞壽陽陷握槊不輟，曰：「本是彼物，從其取去。」〔南、北兵爭，壽陽本屬江南，故云然。史言齊之君臣以樂慆憂。〕齊主聞之，頗以為憂，提婆等曰：「假使國家盡失黃河以南，猶可作一龜茲國。〔龜茲，音丘慈，唐人又讀為屈隹。〕更可憐人生如寄，唯當行樂，〔樂，音洛。〕何用愁為！」左右嬖臣因共贊和之，〔嬖，卑義翻，又匹計翻。和，戶臥翻。〕帝即大喜，酣飲鼓舞，〔酣，戶甘翻。〕仍使於黎陽臨河築城戍。〔懼陳兵之來，真欲畫河自保。〕
丁未，齊遣兵萬人至潁口，〔潁水入淮之口。〕樊毅擊走之。辛亥，遣兵援蒼陵，又破之。〔地形志：揚州淮南郡壽春縣，故楚有蒼陵城。水經註：淮水東流，與潁口會，東南逕蒼陵北，又東北流，逕壽春縣故城西。〕齊主以皮景和全軍而還，賞之，除尚書令。〔還，從宣翻，又音如字。〕
丙辰，詔以壽陽復為豫州，〔復宋、齊之舊也。〕以黃城為司州。以明徹為都督豫，合等六州諸軍事、車騎大將軍、豫州刺史，遣謁者蕭淳風就壽陽冊命，〔騎，奇寄翻。陳依梁制，謁者僕射，秩千石。〕於城南設壇，士卒二十萬，陳旗鼓戈甲。明徹登壇拜受，成禮而退，將卒榮之。上置酒，舉杯屬徐陵曰：「賞卿知人。」〔將，即亮翻。屬，之慾翻。〕陵避席曰：「定策聖衷，非臣力也。」以黃法鰳為徵西大將軍、合州刺史。〔鰳，巨俱翻。〕
戊午，湛陀克齊昌城。十一月，甲戌，淮陰城降。〔五代志：江都郡山陽縣有淮陰郡。降，戶江翻。〕庚辰，威虜將軍劉桃枝克朐山城。〔陳制：威虜將軍，品第，八秩六百石。此劉桃枝自是陳將，非齊之劉桃枝。五代志：東海郡有朐山縣。朐，音劬。〕辛巳，樊毅克濟陰城。〔五代志：鍾離郡化明縣，故曰睢陵，置濟陰郡。濟，子禮翻。〕己丑，魯廣達攻濟南徐州，克之；〔「濟」當作「齊」。書「齊南徐」，以別京口之南徐。以五代史考之，齊之南徐州，本置於下邳郡宿豫縣。詳又註於考異之下。〕以廣達為北徐州刺史，鎮其地。〔考異曰：陳書帝紀及廣達傳，皆雲北徐州。按北齊書祖珽傳：「珽保全北徐州城不陷。」蓋南人謂京口為南徐州，故謂此為北徐州，其實乃北齊之南徐也。按此所謂齊南徐州，乃舊琅邪郡。宋泰始初，琅沒魏，莊帝永安二年，置北徐州於琅邪。時齊以祖珽為北徐州，鎮琅邪。魏收地形志：太和中，立北徐州於宿豫。蕭衍置北徐州於鍾離。南、北兵爭，疆埸之間，一彼一此，各立州，郡當隨其所立州名書之，恐不可以齊之北徐州為齊南徐州也。〕
齊北徐州民多起兵以應陳，逼其州城，〔按五代志，齊置北徐州於琅邪。〕祖珽命不閉城門，禁人不得出衢路，〔爾雅：四達謂之衢。珽，他鼎翻。〕城中寂然。反者不測其故，疑人走城空，不設備。珽忽令鼓譟震天，反者皆驚走。既而復結陳向城，〔復，扶又翻。陳，讀曰陣。〕珽令錄事參軍王君植將兵拒之，自乘馬臨陳左右射。〔射，食亦翻。〕反者先聞其盲，謂其必不能出，忽見之，大驚。穆提婆欲令城陷，不遣援兵，珽且戰且守，十餘日，反者竟散走。
詔懸王琳首於建康市。故吏梁驃騎倉曹參軍朱瑒〔梁制：將軍府有功曹、倉曹、中兵、外兵、騎兵、長流、城局等參軍。驃，四妙翻。騎，奇寄翻。瑒，雉杏翻，又音暢。〕致書徐陵求其首，曰：「竊以典午將滅，徐廣為晉家遺老；〔典，司也，午屬馬；故謂司馬為典午。徐廣事見一百十九卷宋高祖永初元年。〕當塗已謝，馬孚稱魏室忠臣。〔「當塗高」者，魏也。司馬孚事見七十九卷晉世祖泰始元年。〕梁故建寧公琳，當離亂之辰，總方伯之任，天厭梁德，尚思匡繼，徒蘊包胥之志，〔左傳：吳破楚，入郢，中包胥赴秦請救，以秦師破吳而復楚。〕終遘萇弘之眚，〔周靈王即位，諸侯不朝。萇弘乃明鬼神事，設射諸侯之不來者，欲依怪物以致諸侯。諸侯不從，而周室愈微。後二世至敬王，晉入殺萇弘。〕至使身沒九泉，頭行千里。伏惟聖恩博厚，明詔爰發，赦王經之哭，〔按魏元帝景元元年，司馬昭弒高貴鄉公，併收王經。其吏向雄，抱經哭於東市，昭赦雄。〕許田橫之葬。〔漢高帝葬田橫，事見十一卷五年。〕不使壽春城下，唯傳報葛之人；〔魏高貴卿公甘露三年，司馬昭破壽春，諸葛誕麾下不降而死，事見七十七卷。〕滄洲島上，獨有悲田之客。」〔即田橫事。〕陵為之啟上。〔為，於偽翻。〕十二月， 壬辰朔，並熊曇朗等首皆還其親屬。〔熊曇朗誅，見一百六十八卷世祖天嘉元年。〕瑒瘞琳於八公山側，義故會葬者數千人。瑒間道奔齊，〔義故，故舊以義結者。 瘞，於計翻。間，古莧翻。〕別議琳葬，尋有壽陽人茅智勝等五人，密送其柩於鄴。〔柩，音舊。〕齊贈琳開府儀同三司同、錄尚書事，諡曰忠武王，給轀輬車以葬之。〔自秦、漢以來，天子葬用轀，音溫。輬，音涼。〕
34癸巳，周主集羣臣及沙門、道士，帝自升高坐，辨三教先後，〔坐，徂臥翻。〕以儒為先，道為次，釋為後。
35乙未，譙城降。〔五代志：譙郡山桑縣，梁置渦州，東魏改曰譙州。降，戶江翻。〕
36乙巳，立皇子叔明為宜都王，叔獻為河東王。
37壬午，任忠克霍州。〔五代志：廬江郡霍山縣，梁置霍州。任，音壬。〕
詔徵安州刺史周炅入朝。〔按五代志：西魏置安州於安陸，梁、陳無安州。隋書周法尚傳：炅為定州刺史，或者「安」字其「定」定之誤歟﹖朝，直遙翻。〕初，梁定州刺史田龍升以城降，〔定州，梁置治蒙蘢城。水經註：舉水出龜頭山，西北流，逕蒙蘢城南，梁定州治。五代志：永安郡麻城縣，陳置定州。〕詔仍舊任。及炅入朝，龍升以江北六州、七鎮叛入於齊，齊遣歷陽王景安將兵應之。齊遣歷陽王景安將兵應之。詔以炅為江北道大都督，總眾軍以討龍升，斬之。景安退走，盡復江北之地。
38是歲，突厥求婚於齊。
六年（甲午、五七四）
1春，正月，壬戌朔，周齊公憲等七人進爵為王。
2己巳，周主享太廟；乙亥，耕藉田。〔藉，秦昔翻。〕
3壬子，【章：十二行本「子」作「午」；乙十一行本同；張校同。】上享太廟。
4甲申，廣陵金城降。〔去年九月，樊毅克廣陵楚子城，其金城至是始降。降，戶江翻。〕
5二月，壬午【章：孔本「午」作「辰」；張校同。】朔，日有食之。
6乙未，齊主還鄴。〔去年十月如晉陽，至是始還。〕
7乙酉，周紀國公賢等六人進爵為王。
8辛亥，上耕藉田。梁初，依宋、齊，以正月用事。天監十二年，武帝以為啟蛓而耕，書雲：「以殷仲春，」藉田理在建卯，於是改用二月。陳因而不改。藉，而亦翻。〕
9齊朔州行臺南安王思好，本高氏養子，驍勇，得邊鎮人心。〔驍，堅堯翻。〕齊主使嬖臣斫骨光弁至州，〔斫骨，虜複姓。嬖，卑義翻，又博計翻。〕光弁不禮於思好，思好怒，遂反，雲欲入除君側之惡」。進軍至陽曲，〔五代志：太原郡汾陽縣，舊曰陽曲。〕自號大丞相。武衛將軍趙海在晉陽，【章：十二行本「陽」下有「掌兵」二字；乙十一行本同；孔本同；張校同。】蒼猝不暇奏，矯詔發兵拒之。矯詔發兵拒之。帝聞變，使尚書令唐邕等馳之晉陽，〔之，往也。〕辛丑，帝勒兵繼進。未至，思好軍敗，投水死。其麾下二千人，劉桃枝圍之，且殺且招，終不降，以至於盡。
先是有人告思好謀反，〔降，戶江翻。先，悉薦翻。〕韓長鸞女適思好子，奏言：「是人誣告貴臣，下殺無以息後。」乃斬之。思好既誅，告者弟伏闕下求贈官，長鸞不為通。〔通鑑言齊嬖倖壅蔽之禍。為，於偽翻。〕
丁未，齊主還鄴。甲寅，以唐邕為錄尚書事。
10乙卯，周主如雲陽宮。
12庚申，周叱奴太后有疾。〔叱奴，虜複姓。〕三月，辛酉，周主還長安。癸酉，太后殂。帝居倚廬，〔陸德明曰：廬倚東牆而為之，故曰「倚廬」。考異曰：隋書張衡傳雲：「武帝居憂，與左右出獵，衡露髮輿櫬切諫。」按帝居喪有禮，疑衡自敘之妄。〕朝夕進一溢米。〔鄭玄曰：二十兩為溢。於粟米之法，一溢，為米一升二十四分升之一。溢，音逸。〕羣臣表請，累旬乃止。命太子總釐庶政。〔釐，治也。〕
衛王直譖齊王憲於帝曰：「憲飲酒食肉，無異平日。」帝曰：「吾與齊王異生，〔異生，謂異母也。〕俱非正嫡，特以吾故，同袒括髮。〔袒者，肉袒；括者，結也。杜預曰：以麻約髮。〕汝當愧之，何論得失！汝，親太后之子，特承慈愛；但當自勉，無論他人。」
13夏，四月，乙卯，齊遣侍中薛孤康買弔於周，〔薛孤，虜複姓。〕且會葬。
初，齊世祖為胡後造珠裙，〔為，於偽翻；下同。〕所費不可勝計；〔勝，音升。〕為火所焚。至是，齊主復為穆後營之。〔復，扶又翻。〕使商胡齎錦綵三萬，與弔使偕往市珠。〔使，疏吏翻。〕周人不與齊主竟自造之。及穆後愛衰，其侍婢馮小憐大幸，拜為淑妃；與齊主坐則同席，出則並馬，誓同生死。
14五月，庚申，周葬文宣皇后於永固陵；周主跣行至陵所。辛酉，詔曰：「三年之喪，達於天子。但軍國務重，須自聽朝。衰麻之節苫廬之禮，率遵前典，〔喪服小記：斬衰括髮以麻，寢苫居廬。朝，直遙翻。衰，七回翻。苫，息廉翻。〕以申罔極。〔詩：父兮生我，母兮鞠我，欲報之德，昊天罔極。〕百僚宜依遺令，既葬而除。」〔除服也。〕公卿固請依權制，帝不許，卒申三年之制。〔卒，子恤翻。〕五服之內，亦令依禮。〔五服者，斬衰三年服，齊衰期年服，大功九月服，小功五月服，緦麻三月服。〕
15庚午，齊大赦。
16齊人恐陳師渡淮，使皮景和屯西兗州備之。〔西兗州治定陶。〕
17丙子，周禁佛、道二教，經、像悉毀，〔經，謂二教之書。像，謂佛像、天尊像。〕罷沙門、道士，並令還俗。並禁諸淫祀，非祀典所載者盡除之。
18六月，壬辰，周弘正卒。〔卒，子恤翻。〕
19壬子，周更鑄五行大布錢，一當十，與布泉並行。〔行布泉見一百六十八卷世祖天嘉元年。更，工衡翻。〕
20戊午，周立通道觀以壹聖賢之教。〔觀，古玩翻。〕
21秋，七月，庚申，周主如雲陽，以右宮正尉遲運兼司武，〔左傳：宋平公曰：「司武而梏於朝。」杜預註：司武，司馬。周建六官，已有大司馬，司武蓋其屬也。尉，紆勿翻。〕與薛公長孫覽輔太子守長安。〔長，知兩翻。〕
初，帝取衛王直第為東宮，〔建德元年，立太子，始建東宮。〕使直自擇所居。直歷觀府署，無如意者；末取廢陟屺寺，欲居之。〔陟屺寺，取望母為名，直意欲以同母感動周主。〕齊王憲謂直曰：「弟子孫多，此無乃褊小﹖」〔屺，墟里翻。褊，補辨翻。〕直曰：「一身尚不自容，何論論子孫！」直嘗從帝校獵而亂行，帝對眾撻之，直積怨憤，因帝在外，遂作亂。乙酉，帥其黨肅章門。〔肅章，宮門名。唐長安太極宮，太極殿後，兩儀殿前，中為朱明門，東則虔化門，西則肅章門，蓋周遺制。帥，讀曰率。〕長孫覽懼，奔詣帝所。尉遲運偶在門中，直兵奄至，手自闔門。直黨與運爭門，斫傷運指，僅而得閉。直不得入，縱火焚門。運恐火盡，直黨得進，取宮取宮中材木及牀榻以益火，膏油灌之，火轉熾。久之，直不得進，乃退。運帥留守兵，因其退而擊之，〔帥，讀曰率；下同。〕直大敗，帥百餘騎奔荊州。〔欲就梁。騎，奇寄翻。〕戊子，帝還長安。八月，辛卯，擒直，廢為庶人，囚於別宮，尋殺之。以尉遲運為大將軍，賜賚其甚厚。
丙申，周主復如雲陽。〔復，扶又翻。〕
22癸丑，齊主如晉陽。甲辰〔寅〕，齊以高勱為尚書右僕射。〔勱，音邁。〕
23九月，庚申，周主如同州。
24冬，十月，丙申，周遣御正弘農楊尚希、禮部盧愷來聘。〔武成元年，增御正四人，位上大夫。保定四年，又改禮部禮為司宗，大司禮為禮部。杜佑曰：周　竹製：禮部中大夫，屬春官。〕愷，柔之子也。〔盧柔仕魏為中書監。〕
25甲寅，周主如蒲州；丙辰，如同州；十一月，甲戌，還長安。
26十二月，戊戌，以吏部尚書王瑒為右僕射，度支尚書孔奐為吏部尚書。瑒，沖之子也。〔瑒，雉杏翻，又音暢。度，徒洛翻。〕
時新復淮、泗，攻戰、降附，功賞紛紜。〔攻戰敘其功，降附敘其賞。降，戶江翻。〕奐識鑒精敏不受請託，事無凝滯，人皆悅服。湘州刺史始興王叔陵，屢諷有司，求為三公。奐曰：「袞章之職，本以德舉，〔三公一命。袞，命服，身之章也。〕未必皇枝。」因以白帝。帝曰：「始興那忽望公！且朕兒為公，須在鄱陽王後。」〔言世祖之子常先為公。〕奐曰：「臣之所見，亦如聖旨。」
27齊定州刺史南陽王綽，喜為殘虐，〔此定州治中山。，喜許既翻。〕嘗出行，見婦人抱兒，奪以飼狗。婦人號哭，〔飼，禮吏翻。號，戶刀翻。〕綽怒，以兒血塗婦人，縱狗使食之。常雲：「我學文宣伯之為人。」齊主聞之，鎮詣行在，至而宥之。問：「在州何事最樂﹖」〔樂，音各；下同。〕對曰：「多聚蠍於器，置狙其中，觀之極樂。」帝即命夜索蠍一斗，比曉，得三二升，置浴斛，使人裸臥斛中，號叫宛轉。帝與綽臨觀，喜噱不已。〔蠍，許竭翻，螫人蟲，渡淮以北即有之。通俗文：長尾曰蠆，短尾曰蠍。索，山客翻。比，必寐翻，及也。浴斛，浴哭也。裸，郎果翻，赤體也。號，戶刀翻。噱，其虐翻。嗢噱，卑不止。〕因讓綽曰：「如此樂事，何不馳驛奏聞！」〔樂，音洛。〕由是有寵，拜大將軍，朝夕同戲。韓長鸞疾之，是歲，出為齊州刺史。將發，使人誣告其反。奏雲：「此犯國法，不可赦！」帝不忍明誅，使寵胡何猥薩與之手搏，搤而殺之。〔薩，桑割翻。搤，於革翻。〕
