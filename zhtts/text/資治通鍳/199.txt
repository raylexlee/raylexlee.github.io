△卷第一百九十八
唐紀十四〔起旃蒙大荒落（乙巳）六月，盡著雍涒灘（戊申）三月，凡二年有奇。〕
太宗文武大聖大廣孝皇帝下之上
貞觀十九年（乙巳、六四五）觀，古玩翻。〕
1六月，丁酉，李世勣攻白巖城西南，上臨其西北。城主孫代音潛遣腹心請降，〔降，戶江翻；下同。〕臨城，投刀鉞為信，且曰：「奴願降，城中有不從者。」上以唐幟與其使，〔幟，昌志翻。使，疏吏翻。〕曰：「必降者，宜建之城上。」代音建幟，城中人以為唐兵已登城，皆從之。
上之克遼東也，白巖城請降，既而中悔。上怒其反覆，令軍中曰：「得城當悉以人物賞戰士。」〔言以其男女及財物為賞也。〕李世勣見上將受其降，帥甲士數十人請曰：「士卒所以爭冒矢石，不顧其死者，貪虜獲耳；〔帥，讀曰率；下同。冒，莫比翻；下同。〕今城垂拔，柰何更受其降，孤戰士之心！」〔觀世勣此１，蓋少年為盜之氣習未除耳。〕上下馬謝曰：「將軍言是也。然縱兵殺人而虜其妻孥，〔孥，音奴。〕朕所不忍。將軍秏下有功者，朕以庫物賞之，庶因將軍贖此一城。」世勣乃退。得城中男女萬餘口，上臨水設幄受其降，仍賜之食，八十以上賜帛有差。他城之兵在白巖者悉慰諭，給糧仗，任其所之。
先是，遼東城長史為部下所殺，其省事奉妻【章：十二行本「妻」上有「其」字；乙十一行本同；張校同。】子奔白巖。〔省事，吏職也，自後魏以來有之，賀拔嶽之攻尉遲菩薩也，菩薩使省事傳語是也。先，悉薦翻。省，悉景翻。〕上憐其有義，賜帛五匹；為長史造靈輿，歸之平壤。〔為，於偽翻；下自為、彼為、汝為、當為同。〕以白巖城為巖州，以孫代音為刺史。
契苾何力瘡重，〔契，欺訖翻。苾，毘必翻。〕上自為傅藥，推求得刺何力者高突勃，付何力使自殺之。何力奏稱：「彼為其主冒白刃刺臣，乃忠勇之士也，〔刺，七亦翻。〕與之初不相識，非有怨讎。」遂捨之。〔怨，於元翻。〕
初，莫離支遣加屍城七百人戍蓋牟城，李世勣盡虜之，其人請從軍自效，上曰：「汝家皆在加屍，汝為我戰，莫離支必殺汝妻子，得一人之力而滅一家，吾不忍也。」戊戌，皆廩賜遣之。
己亥，以蓋牟城為蓋州。
丁未，車駕發遼東，丙辰，至安市城，〔安市，漢古縣，屬遼東郡；舊書薛仁貴傳作「安地城」。〕進兵攻之。 丁巳，高麗北部耨薩延壽、惠真帥高麗、靺鞨兵十五萬救安市。〔後漢書東夷傳：高句驪有五族：有消奴部、絕奴部、順奴部、灌奴部、桂婁部。賢曰：按今高麗五 部：一曰內部，一名黃部，即桂婁部也；二曰北部，一名後部，即絕奴部也；三曰東部，一名左部，即順奴部也；四曰南部，一名前部，即灌奴部也；五曰西部，一 名右部，即消奴部也。據北史，高麗五部各有耨薩，蓋其酋長之稱也。耨，奴屋翻。新書：高麗大城置耨薩一，比都督也。麗，力知翻。靺鞨，音末曷。〕上謂侍臣曰：「今為延壽策有三：引兵直前，連安市城為壘，據高山之險，食城中之粟，縱靺鞨掠吾牛馬，攻之不可猝下，欲歸則泥潦為阻，坐困吾軍，上策也。〔若高延壽出於上策，不知太宗何以應之！唯有江夏王道宗之計策耳。〕拔城中之眾，與之宵遁，中策也。不度智能，來與吾戰，下策也。〔度，徒洛翻。〕卿曹觀之，必出下策，成擒在吾目中矣！」
高麗有對盧，年老習事，〔東夷傳：高句驪置官，有相加、對盧、沛者。陳壽曰：其置官有對盧則不置沛者，有沛者則不置對盧。薛居正曰：高麗官，其大者號大 對盧，比一品，總知國事。對盧以下官，總卅一級。列置州縣六十餘，大城置耨薩，比都督；小城置運使，比刺史。〕謂延壽曰：「秦王內芟羣雄，〔芟，所銜 翻。〕外服戎狄，獨立為帝，此命世之材，今舉海內之眾而來，不可敵也。為吾計者，莫若頓兵不戰，曠日持久，分遣奇兵斷其運道，〔斷，丁管翻。〕糧食既盡，求戰不得，欲歸無路，乃可勝。」〔此即帝所謂上策也。〕延壽不從，引軍直進，去安市城四十里。上猶恐其低徊不至，命左衛大將軍阿史那社爾將突厥千騎以誘之，〔厥，九勿翻。騎，奇寄翻。誘，音酉。〕兵始交而偽走。高麗相謂曰：「易與耳！」競進乘之，至安市城東南八里，依山而陳。〔易，以豉翻。陳，讀曰陣；下為陳、陳於、布陳、其陳同。〕
上悉召諸將問計，長孫無忌對曰：「臣聞臨敵將戰，必先觀士卒之情。臣適行經諸營，見士卒聞高麗至，皆拔刀結旆，喜形於色，此必勝之兵也。陛下未冠，〔冠，古玩翻。〕身親行陣，〔行，戶剛翻。〕凡出奇制勝，皆上稟聖謀，諸將奉成算而已。今日之事，乞陛下指蹤！」〔以獵為喻，指示獸蹤，則狗得以追殺。〕上笑曰：「諸公以此見讓，朕當為諸公商度。」〔度，徒洛翻。〕乃與無忌等從數百騎乘高望之，觀山川形勢，可以伏兵及出入之所。高麗、靺鞨合兵為陳，長四十里。〔長，直亮翻。〕江夏王道宗曰：「高麗傾國以拒王師，平壤之守必弱，願假臣精卒五千，覆其本根，則數十萬之眾可不戰而降。」上不應。〔為上悔不用道宗策張本。夏，戶雅翻。〕遣使紿延壽曰：「我以爾國強臣弒其主，故來問罪，至於交戰，非吾本心。入爾境，芻粟不給，故取爾數城，俟爾國脩臣禮，則所失必復矣。」延壽信之，不復設備。〔使，疏吏翻。紿，蕩亥翻。復，扶又翻。〕
上夜召文武計事，命李世勣將步騎萬五千陳於西嶺；長孫無忌將精兵萬一千為奇兵，自山北出於狹谷以衝其後；上自將步騎四千，挾鼓角，偃旗幟，登北山上；敕諸軍聞鼓角齊出奮擊。因命有司張受降幕於朝堂之側。〔降，戶江翻。朝，直遙翻。行營備宮省之制，故亦有朝堂。〕戊午，延壽等獨見李世勣布陳，勒兵欲戰。上望見無忌軍塵起，命作鼓角，舉旗幟，諸軍鼓譟並進，延壽等大懼，欲分兵禦之，而其陳已亂。會有雷電，〔方合戰而雷電皆至。〕龍門人薛仁貴〔龍門，漢皮氏縣地；後魏曰龍門縣，並置龍門郡；隋廢郡，以縣屬蒲州。唐武德初，為泰州治所；貞觀十七年州廢，屬絳州。薛仁貴自編戶應募。〕著奇服，大呼陷陳，〔著，陟略翻。呼，火故翻。〕所向無敵；高麗兵披靡，〔披，普彼翻。〕大軍乘之，高麗兵大潰，斬首二萬餘級。上望見仁貴，召拜遊擊將軍。〔唐制，武散階，遊擊將軍，從五品下。〕仁貴，安都之六世孫，〔薛安都為將，以勇聞於宋、魏之間。〕名禮，以字行。
延壽等將餘眾依山自固，上命諸軍圍之，長孫無忌悉撤橋梁，斷其歸路。〔斷，丁管翻。〕己未，延壽、惠真帥其眾三萬六千八百人請降，〔考異曰：實錄雲：「李勣奏曰：『向若陛下不自親行，臣與道宗將數萬人攻安市城未克，延壽等十餘萬抽戈齊至，城內兵士復應開門而出，臣救首救尾，旋踵即敗，必為延壽等縛送向平壤，為莫離支等所笑；今日臣敢謝陛下性命恩澤。』帝素狎勣，笑而頷之。」按勣後獨將兵取高麗，豈必太宗親行邪！此非史官虛美，乃勣諛辭耳。今不取。〕入軍門，膝行而前，拜伏請命。上語之曰：「東夷少年，跳梁海曲，至於摧堅決勝，故當不及老人，自今復敢與天子戰乎﹖」〔語，牛倨翻。少，詩照翻。復，扶又翻；下無復同。〕皆伏地不能對。上簡耨薩以下酋長三千五百人，授以戎秩，遷之內地，〔酋，慈由翻。長，知兩翻。〕餘皆縱之，使還平壤；皆雙舉手以顙頓地，歡呼聞數十里外。〔聞，音問。〕收靺鞨三千三百人，悉阬之，〔以靺鞨犯陣也。〕獲馬五萬匹，牛五萬頭，鐵甲萬領，他器械稱是。〔稱，尺證翻。〕高麗舉國大駭，後黃城、銀城皆自拔遁去，數百里無復人煙。
上驛書報太子，仍與高士廉等書曰：「朕為將如此，何如﹖」〔史言太宗有矜功之心。將，即亮翻。〕更名所幸山曰駐驆山。〔據舊史，其山本名六山。更，工衡翻。〕
秋，七月，辛未，上徙營安市城東嶺。己卯，詔標識戰死者屍，〔識，音志。〕俟軍還與之俱歸。戊子，以高延壽為鴻臚卿，臚，陵如翻。〕高惠真為司農卿。
張亮軍過建安城下，壁壘未固，士卒多出樵牧，高麗兵奄至，軍中駭擾。亮素怯，踞胡牀，直視不言，將士見之，更以為勇。總管張金樹等鳴鼓勒兵擊高麗，破之。
八月，甲辰，候騎獲莫離支諜者高竹離，反接詣軍門，〔反接兩手縛之也。騎，奇寄翻。諜，達協翻；下同。〕上召見，解縛問曰：「何瘦之甚﹖」對曰：「竊道問行，〔問，古莧翻；下同。〕不食數日矣。」命賜之食，謂曰：「爾為諜，宜速反命。為我寄語莫離支：〔語，牛倨翻；下語爾同。〕欲知軍中消息，可遣人徑詣吾所，何必間行辛苦也！」竹離徒跣，上賜屩而遣之。〔屩，居灼翻，草履也。〕
丙午，徙營於安市城南。上在遼外，凡置營，但明斥候，不為塹壘，雖逼其城，高麗終不敢出為寇抄，〔塹，七豔翻。〕軍士單行野宿如中國焉。〕史言帝威懾絕域，所謂善師者不陳。〕
上之【章：十二行本「之」下有「將」字；乙十一行本同；孔本同；張校同。】伐高麗也，薛延陀遣使入貢，〔使，疏吏翻。〕上謂之曰：「語爾可汗：〔可，從刊入聲。汗，音寒。〕今我父子東徵高麗，汝能為寇，宜亟來！」真珠可汗惶恐，遣使致謝，且請發兵助軍；上不許。及高麗敗於駐驆山，莫離支使靺鞨說真珠，啗以厚利，真珠懾服不敢動。〔說，輸芮翻。啗，徒覽翻，又徒濫翻。懾，之涉翻。考異曰：實錄：「上謂近臣曰：『以我量之，延陀其死矣。』聞者莫能測。」按太宗雖明，安能料薛延陀之死！今不取。〕九月，壬申，真珠卒，〔卒，子恤翻。〕上為之發哀。〔為，於偽翻。〕
初，真珠請以其庶長子曳莽為突利失可汗，居東方，統雜種；〔長，知兩翻。種，章勇翻。〕嫡子拔灼為肆葉護可汗，居西方，統薛延陀；詔許之，皆以禮冊命。曳莽性躁擾，〔躁，則到翻。〕輕月用兵，與拔灼不協。真珠卒，來會喪。既葬，曳莽恐拔灼圖己，先還所部，拔灼追襲殺之，自立為頡利俱利薛沙多彌可汗。〔為薛延陀亂亡張本。〕
2上之克白巖也，謂李世勣曰：「吾聞安市城險而兵精，其城主材勇，莫離支之亂，城守不服，莫離支擊之不能下，因而與之。建安兵弱而糧少，〔少，詩沼翻。〕若出其不意，攻之必克。公可先攻建安，建安下，則安市在吾腹中，此兵法所謂『城有所不攻』者也。」〔孫子兵法之言。〕對曰：「建安在南，安市在北，吾軍糧皆在遼東；今踰安市而攻建安，若斷吾運道，將苦之何﹖〔斷，丁管翻。〕不如先攻安市，安市下，則鼓行而取建安耳。」上曰：「以公為將，〔將，即亮翻。〕安得不用公策。勿誤吾事！」世勣遂攻安市。
安市人望見上旗蓋，輒乘城鼓譟，上怒，世勣請克城之日，男女皆阬之，安市人聞之，益堅守，攻久不下。高延壽、高惠真請於上曰：「怒既委身大國，不敢不獻其誠，欲天子早成大功，奴得與妻子相見。安市人顧惜其家，人自為戰，未易猝拔。〔易，以豉翻。〕今奴以高麗十餘萬眾，望旗沮潰，〔沮，在呂翻。〕國人膽破，烏骨城耨薩老耄，不能堅守，移兵臨之，朝至夕克。其餘當道小城，必望風奔潰。然後收其資糧，鼓行而前，平必不守矣。」羣臣亦言：「張亮兵在沙城，〔沙城即卑沙城。〕召之信宿可至，乘高麗兇懼，〔兇，許拱翻。〕併力拔烏骨城，渡鴨綠水，直取平壤，在此舉矣。」上將從之，獨長孫無忌以為：「天子親徵，異於諸將，不可乘危徼倖。〔徼，古堯翻。〕今建安、新城之虜，眾猶十萬，若向烏骨，皆躡吾後，不如先破安市，取建安，然後長驅而進，此萬全之策也。」上乃止。〔太宗之定天下，多以出奇取勝，獨遼東之役，欲以萬全制敵，所以無功。〕
諸軍急攻安市，上聞城中雞彘聲，謂李世勣曰：「圍城積久，城中煙火日微，今雞彘甚喧，此必饗士，欲夜出襲我，宜嚴兵備之。」是夜，高麗數百人縋城而下。〔縋，馳偽翻。〕上聞之，自至城下，召兵急擊，斬首數十級，高麗退走。
江夏王道宗督眾築土山於城東南隅，浸逼其城，城中亦增高其城以拒之。士卒分番交戰，日六、七合，衝車祿石，壞其樓堞，〔祿，與砲同，匹膓翻。壞，音怪。〕城中隨立木柵以塞其缺。道宗傷足，上親為之針。〔塞，悉則翻。為，於偽翻。〕築山晝夜不息，凡六旬，用功五十萬，山頂去城數丈，下臨城中，道宗使果毅傅伏愛將兵屯山頂以備敵。山頹，壓城，城崩；會伏愛私離所部，〔離，力智翻。〕高麗數百人從城缺出戰，遂奪據土山，塹而守之。〔塹，七豔翻。〕上怒，斬伏愛以徇，命諸將攻之，三日不能克。道宗徒跣詣旗下請罪，上曰：「汝罪當死，但朕以漢武殺王恢，〔見十八卷元光二年。〕不如秦穆用孟明，〔秦穆公使孟明帥師東伐，再為晉師所敗，穆公復用孟明。孟明增脩其政，帥師伐晉，晉人不敢出，遂霸西戎。〕且有破蓋牟、遼東之功，故特赦汝耳。」
上以遼左早寒，草枯水凍，士馬難久留，且糧食將盡，癸未，敕班師。先拔遼、蓋二州戶口渡遼，乃耀兵於安市城下而旋，城中皆屏跡不出。〔屏，必郢翻。〕城主登城拜辭，上嘉其固守，賜縑百匹，〔縑，並絲繒也。〕以勵事君。命李世勣、江夏王道宗將步騎四萬為殿。〔殿，丁練翻。〕
乙酉，至遼東。丙戌，渡遼水。遼澤泥潦，車馬不通，命長孫無忌將萬人，翦草填道，水深處以車為梁，上自繫薪於馬鞘以助役。〔將，即亮翻。鞘，所交翻，鞭鞘也。按孔穎達禮記正義曰：弓頭為鞘。此所謂馬鞘，蓋馬鞍頭也。〕冬，十月，丙申朔，上至蒲溝駐馬，督填道諸軍渡渤錯水，〔蒲溝，渤錯水，皆在遼澤中。〕暴風雪，士卒沾濕多死者，敕然火於道以待之。
凡徵高麗，拔玄菟、橫山、蓋牟、磨米、遼東、白巖、卑沙、麥谷、銀山、後黃十城，〔菟，同都翻。磨，莫臥翻。〕徙遼、蓋、巖三州戶口入中國者七萬人。〔考異曰：實錄上雲，「徙三州戶口入內地者，前後七萬人」；下癸丑詔書雲，「獲戶十萬，口十有八萬」。蓋並不徙者言之耳。〕新城、建安、駐驆三大戰，斬首四萬餘級，戰士死者幾二千人，〔幾，音祁，近也。〕戰馬死者什七、八。上以不能成功，深悔之，歎曰：「魏徵若在，不使我有是行也！」命馳驛祀徵以少牢，〔少，詩照翻。〕復立所製碑，〔踣碑見上卷十七年。〕召其妻子詣行在，勞賜之。〔勞，力到翻。〕
丙午，至營州。〔營州至洛陽二千九百一十里。〕詔遼東戰亡士卒骸骨並集柳東南，命有司設太牢，上自作文以祭之，臨哭盡哀。其父母聞之，曰：「吾兒死而天子哭之，死何所恨！」上謂薛仁貴曰：「朕諸將皆老，思得新進驍勇者將之，〔將，即亮翻。驍，堅堯翻。〕無如卿者，朕不喜得遼東，喜得卿也。」
丙辰，上聞太子奉迎將至，從飛騎三千人馳入臨喻關，〔漢遼西郡有臨渝縣。唐志，營州有渝關守捉城。杜佑曰：臨渝關在平州盧龍縣城東百八十里。騎，奇寄翻。師古曰：渝，音喻。〕道逢太子。上之發定州也，指所御褐袍謂太子曰：「俟見汝，乃易此袍耳。」在遼左，雖盛暑流汗，弗之易。及秋，穿敗，左右請易之，上曰：「軍士衣多弊，吾獨御新衣，可乎﹖」至是，太子進新衣，乃易之。
諸軍所虜高麗民萬四千口，先集幽州，將以賞軍士，上愍其父子夫婦離散，命有司平其直，悉以錢布贖為民，讙呼之聲，三日不息。〔讙，許爰翻。〕十一月，辛未，車駕至幽州，高麗民迎於城東，拜舞呼號，〔號，戶高翻。〕宛轉於地，塵埃彌望。
庚辰，過易州境，司馬陳元暃使民於地室蓄火種蔬而進之；上惡其諂，免元暃官。〔暃，殊玉翻。惡，烏路翻。〕
丙戌，車駕至定州。
丁亥，吏部尚書楊師道坐所署用多非其才，左遷工部尚書。
壬辰，車駕發定州。十二月，辛丑，上病癰，即步輦而行。戊申，至幷州，太子為上吮癰，扶輦步從者數日。〔為，於偽翻。吮，徐兗翻。從，才用翻。〕辛亥，上疾瘳，百官皆賀。〔瘳，醜留翻。〕
上之徵高麗也，使右領軍大將軍執失思力將突厥屯夏州之北以薛延陀。〔力將，即亮翻；下同。夏，戶雅翻。〕薛延陀多彌可汗既立，以上出征未還，引兵寇河南，〔河南者，北河之南，即朔方、新秦之地。〕上遣左武候中郎將長安田仁會與思力合兵擊之。思力羸形偽退，誘之深入，及夏州之境，整陳以待之。〔羸，倫為翻。誘，音酉。陳，讀曰陣。〕薛延陀大敗，追奔六百里，耀威磧北而還。〔磧，七跡翻。還，從宣翻，又如字。考異曰：高宗實錄雲：「會延陀死，耀威漠北而還。」其意指真珠為延陀也。按真珠憚太宗威靈，不敢入寇，又死在九月；而此雲冬來寇，必非真珠也。田仁會傳作十八年，亦誤也。〕多彌復發兵寇夏州；〔武德三年，分幷州之樂平、遼山、平城、石艾置遼州樂平郡；八年，改曰箕州。後周置蔚州於漢代郡之靈丘，隋廢州，以靈丘縣屬肆州；唐武德六年，分肆州之靈丘、易州之飛狐地置蔚州。雲州，雲中郡，貞觀十四年自朔州北定襄城徙治定襄縣，其地實隋馬邑郡之雲內縣恆安鎮，即漢魏所都平城也。開元十八年，改定襄縣為雲中縣。蔚，紆勿翻。〕右衛大將軍代州都督薛萬徹，左驍衛大將軍阿史社爾，發勝、夏、銀、綏、丹、延、鄜、坊、石、隰十州兵鎮勝州；〔勝州，隋之榆林郡。後魏舊有銀州，隋廢為儒林縣，屬綏州；貞觀二年，分綏州之儒林真鄉縣復置銀州銀川郡，漢西河之圁陰、圁陽縣地也。圁，音銀。杜佑曰：銀州，春秋白狄地，治儒林縣，漢圁陰縣地。丹州，古孟門河西之地；西魏置汾州義川郡，後改州為丹州。隋廢州及郡，以義川縣屬延州。義寧元年，分延州之義川、鹹寧、汾川置丹州鹹寧郡。坊州，春秋白狄之地；姚與置中部縣，後魏置中部郡。隋廢郡，以中部縣屬敷州。武德二年分鄜州，置坊州中部郡，以周天和七年，元皇帝放牧鄜州，於此置馬坊也，鄜，音膚。〕勝州都督宋君明，左武候將軍薛孤吳，發靈、原、寧、鹽、慶五州兵鎮靈州；〔西魏於五原置西安州，後改為鹽州，隋廢州為鹽川郡，貞觀二年復置鹽州。〕又令執失思力發靈、勝二州突厥兵，與道宗等相應。薛延陀至寒下，知有備，不敢進。
3初，上留侍中劉洎輔皇太子於定州，仍兼左庶子、檢校民部尚書，總吏、禮、戶部三尚書事。〔劉洎既檢校民部尚書，又總吏、禮，是為三尚書事，民部之外，安得復有戶部哉！唐六典：貞觀二十三年，始改民部為戶部。洎，其冀翻。〕上將行，謂洎曰：「我今遠徵，爾輔太子，安危所寄，宜深識我意。」對曰：「願陛下無憂，大臣有罪者，臣謹即行誅。」上以其言妄發，頗怪之，戒曰：「卿性疏而太健，必以此敗，深宜慎之！」及上不豫，洎從內出，色甚悲懼，謂同列曰：「疾勢如此，聖躬可憂！」或譖於上曰：「洎言國家不足憂，但當輔幼主行伊、霍故事，大臣有異志者誅之，自定矣。」上以為然，〔因洎於上前先有誅有罪大臣之言，遂信譖者之言為然。〕庚申，下詔稱：「洎與人竊議，窺窬萬一，謀執朝衡，自處伊、霍，〔朝，直遙翻。處，昌呂翻。〕猜忌大臣，皆欲夷戮。宜賜自盡，〔賜自盡，即賜死也，令自盡其命。考異曰：實錄雲：「黃門侍郎褚遂良誣奏之曰：『國家之事不足慮也，正當輔少主行伊、霍，大臣有異志者誅之，自然定矣。』太宗疾愈，詔問其故，洎以實對。遂良執證之不已。洎引中書令馬周以自明，太宗問周，周對與洎所陳不異。帝以詰遂良；又證，周諱之，洎遂及罪。」按此事中人所不為，遂良忠直之臣，且素無怨仇，何至如此！蓋許敬宗惡遂良，故修實錄時以洎死歸咎於遂良耳。今不取。〕免其妻孥。」〔孥，音奴。〕
中書令馬周攝吏部尚書，以四時選為勞，〔四時選始一百九十二卷元年。選，須絹翻。〕請復以十一月選，至三月畢；從之。〔復，扶又翻。〕
4是歲，右親衛中郎將裴行方〔六典曰：隋氏左、右親衛、左、右勳衛、左、右翊衛各置開府一人，武德七年改開府，各置中郎將一人，正四品下，掌各領其屬以宿衛，而各總其府事。將，即亮翻。〕討茂州叛羌黃郎弄，大破之，〔貞觀八年，改會州汶山郡曰茂州，取界內茂滋山為名。後書：冉駹，其山有六夷、七羌、九氐各部落。〕窮其餘黨，西至乞習山，臨弱水而歸。〔蜀之西山有弱水。〕
二十年（丙午、六四六）
1春，正月，辛未，夏州都督喬師望、右領軍大將軍執失思力等擊薛延陀，大敬之，虜獲二千餘人。多彌可汗輕騎遁去，〔騎，奇寄翻。〕部內騷然矣。
2丁丑，遣大理卿孫伏伽等二十二人以六條巡察四方，〔用漢六條也。〕刺史、縣令以下多所貶黜，其人詣闕稱冤者，前後相屬。〔屬，之慾翻。〕上令褚遂良類似聞，上親臨決，以能進擢者二十人，以罪死者七人，流以下除免者數百千人。
3二月，乙未，上發幷州。三月，己巳，車駕還京師。〔幷州至京師一千三百六十里。〕上謂李靖曰：「吾以天下之眾困於小夷，何也﹖」靖曰：「此道宗所解。」〔解，戶買翻。〕上顧問江夏王道宗，具陳在駐驆時乘虛取平壤之言。上帳然曰：「當時匆匆，吾不憶也。」〔是役也，不唯不用乘虛取平壤之策，乘勝取烏骨之策亦不用也。〕
4上疾未全平，欲守保養，庚午，詔軍國機務並委皇太子處決。於是太子間日聽政於東宮，既罷，則入侍藥膳，不離左右。〔處，昌呂翻。間，古莧翻。離，力智翻。〕上命太子暫出遊觀，太子辭不願出；上乃置別院於寢殿側，使太子居之。褚遂良請遣太子旬日一還東宮，與師傅講道義；從之。
上掌幸未央宮，闢仗已過，〔闢仗者，衛士在駕前攘闢左右，止行人，所謂陳兵清道而後行也。闢，音闢。〕忽於草中見一人帶橫刀，〔橫刀者，用皮襻帶之，刀橫掖下。〕詰之，〔詰，去吉翻。〕曰：「聞闢仗至，懼不敢出，闢仗者不見，遂伏不敢動。」上遽引還，顧謂太子：「茲事行之，則數人當死，汝於後速縱遣之。」又嘗乘腰輿，〔腰輿，令人舉之，其高至腰。〕有三衛誤拂御衣，〔親衛、勳衛、翊衛，謂之三衛。〕其人懼，色變。上曰：「此間無御史，吾不汝罪也。」
5陝人常德玄告刑部尚書張亮養假子五百人，與術士公孫常語，雲「名應圖讖」，〔陝，失冉翻。讖，楚譖翻。〕又問術士程公穎曰：「吾臂有龍鱗起，欲舉大事，可乎﹖」上命馬周等按其事，亮辭不服。上曰：「亮有假子五百人，養此輩何為﹖正欲反耳！」命百官議其獄，皆言亮反，當誅。獨將作少匠李道裕言：「亮反形未具，〔將作少匠，從四品下。〕罪不當死。」上遣長孫無忌、房玄齡就獄與亮訣曰：「法者天下之平，與公共之。公自不謹，與兇人往還，陷入於法，今將柰何！公好去。」〔好去者，與之決別之辭。〕己丑，亮與公穎俱斬西市，籍沒其家。
歲餘，刑部侍郎缺，上命執政妙擇其人，擬數人，皆不稱旨，既而曰：「朕得其人矣。往者李道裕議張亮獄雲『反形未具』，此言當矣，〔稱，尺證翻。當，丁浪翻。〕朕雖不從，至今悔之。」遂以道裕為刑部侍郎。
6閏月，癸巳朔，日有食之。
7戊戌，罷遼州都督府及巖州。〔伐高麗所得二州。〕
8夏，四月，甲子，太子太保蕭瑀解太保，仍同中書門下三品。
9五月，甲寅，高麗王藏及莫離支蓋金遣使謝罪；〔使，疏吏翻；下同。〕並獻二美女，上還之。金，即蘇文也。
10六月，丁卯，西突厥乙毗射匱可汗遣使入貢，且請婚；上許之，且使割龜茲、於闐、疏勒、朱俱波、蔥嶺五國以為聘禮。〔於闐時兼有漢戎盧、扜彌、渠勒、皮山五國故地。疏勒在蔥嶺東北。判汗國，治蔥嶺中都城。杜佑曰：朱俱波亦曰朱俱槃，漢子合國也，去疏勒八九百里。〕
11薛延陀多彌可汗，性褊急，猜忌無恩，廢棄父時貴臣，專用己所親暱，〔暱，尼質翻。〕國人不附；多彌多所誅殺，人不自安。回紇酋長吐迷度與僕骨、同羅共擊之，〔紇，下沒翻。酋，慈由翻。長，知兩翻。〕多彌大敗。乙亥，詔以江夏王道宗、左衛大將軍阿史那社爾為瀚海安撫大使；又遣右領衛大將軍執失思力將突厥兵，右驍衛大將軍契苾何力將涼州及胡兵，代州都督薛萬徹、營州都督張儉各將所部兵，分道並進，以擊薛延陀。
上遣校尉宇文法詣烏羅護、靺鞨，〔烏羅護直京師東北六千里，一曰烏羅渾，即後魏之烏洛侯也。東鄰靺鞨，大抵風俗皆靺鞨也。將，即亮翻。驍，堅堯翻。契，欺訖翻。苾，毗必翻。校，戶教翻。靺鞨，音末曷。〕遇薛延陀阿潻設之兵於東境，法師靺鞨擊破之。薛延陀國中驚擾，曰：「唐兵至矣！」諸部大亂。多彌引數千騎奔阿史德時健部落，〔頡利滅，李靖徙突厥羸破數百帳於雲中，以阿史德為之長，眾稍盛。〕回紇攻而殺之，並其宗族殆盡，遂據其地。諸俟斤互相攻擊，爭遣使來歸命。〔俟，渠之翻。〕
薛延陀餘眾西走，猶七萬餘口，共立真珠可汗兄子咄摩支為伊特勿失可汗，歸其故地。尋去可汗之號，〔咄，當沒翻。去，羌呂翻。〕遣使奉表，請居鬱督軍山之北；使兵部尚書崔敦禮就安集之。
敕勒九姓酋長，以其部落素服薛延陀種，聞咄摩支來，皆恐懼，朝議恐其為磧北之患，乃更遣李世勣與九姓敕勒共圖之。上戒世勣曰：「降則撫之，叛則討之。」 〔種，章勇翻。朝，直遙翻。磧，七跡翻。降，戶江翻；下同。考異曰：舊李勣傳雲：「詔勣以二百騎發突厥兵討擊。」今從鐵勒傳。〕乙丑，上手詔，以「薛延陀 破滅，其敕勒諸部，或來降附，或未歸服，今不乘機，恐貽後悔，朕當自詣靈州招撫。其去歲徵遼東兵，皆不調發。」〔調，徒釣翻。〕
時太子當從行，少詹事張行成上疏，以為：「皇太子從幸靈州，不若使之監國，〔上，時掌翻。監，古銜翻。〕接對百寮，明習庶政，既為京師重鎮，且示四方盛德。宜割私愛，俯從公道。」上以為忠，進位銀青光大夫。
12李世勣至鬱督軍山，〔考異曰：勣傳作「烏德犍山」。唐曆雲即「鬱督軍山」；虜語兩音也。鐵勒傳雲：「至於天山。」今從唐曆。〕其酋長梯真達官帥眾來降。 〔帥，讀曰率。〕薛延陀咄摩支南奔荒谷，世勣遣通事舍人蕭嗣業往招慰，咄摩支詣嗣業降。其部落猶持兩端，世勣縱兵追擊，前後斬五千餘級，虜男女三萬餘人。 秋，七月，咄摩支至京師，拜右武衛大將軍。
13八月，甲子，立皇孫忠為陳王。
14己巳，上行幸靈州。
15江夏王道宗兵既渡磧，遇薛延陀阿波達官眾數萬拒戰，道宗擊破之，斬首千餘級，追奔二百里。道宗與薛萬徹各遣使招諭敕勒諸部，其酋長皆喜，頓首請入朝。〔朝，直遙翻。〕庚午，車駕至浮陽。〔浮陽，舊書作「涇陽」，當從之。涇陽縣，前漢屬安定郡，後漢、晉省，後魏屬隴東郡，隋、唐屬京兆。杜佑曰：京兆涇陽縣，乃秦封涇陽君之地。漢涇陽縣在今平涼郡界涇陽故城是。此時車駕蓋至京兆之涇 陽。〕回紇、拔野古、同羅、僕骨、多濫葛、思結、阿跌、契苾、跌結、渾、斛薛等十一姓名遣入頁，〔跌，徒結翻。考異曰：舊回紇鐵勒傳作「多覽葛」，今從實 錄及本紀、唐曆。又回紇傳、陳彭年唐紀作「斛薩」，鐵勒傳作「解薛」。今從實錄。實錄又有契丹、奚，雲十三姓。按契丹、奚本非薛延陀所統，又內附已久，嘗 從徵遼，非至此乃降。今從舊本紀。〕稱：「薛延陀不事大國，暴虐無道，不能與奴等為主，自取敗死，部落鳥散，不知所之。奴等各有分地，〔分，扶問翻。〕不從薛延陀去，歸命天子。願賜哀憐，乞置官司，養育奴等。」上大喜。辛未，詔回紇等使者宴樂，頒賚拜官，〔樂，音洛。〕賜其酋長璽書，〔璽，斯氏翻。〕遣右領軍中郎將安永壽報使。〔使，疏吏翻；下同。〕
壬申，上幸漢故甘泉宮，〔甘泉宮在京兆雲陽縣界磨石嶺，又曰磨盤嶺，又曰車盤嶺。元和志曰：當其登山，必自車箱阪而上，阪在雲陽縣西北三十八里，縈紆曲 折，單軌財通，上阪即平原宏敞，樓觀相屬。以其曲折，故名。〕詔以「戎、狄與天地俱生，上皇並列，流殃構禍，乃自運初。〔言戎、狄之流殃構禍，乃自唐興運之初也。〕朕聊命偏師，遂擒頡；始弘廟略，已滅延陀。鐵勒百餘萬戶，散處北溟，〔處，昌呂翻。〕遠遣使人，委身內屬，請同編列，並為州郡；混元以降，〔太極元氣，函三為一，混沌未分，謂之混元。〕殊未前聞，宜備禮告廟，仍頒示普天。」
庚辰，至涇州；丙戌，踰隴山，〔隴山時屬隴州汧源縣界。〕至西瓦亭，觀馬牧。〔原州平高縣南有瓦亭故關。瓦亭水出隴山，東北斜趣，西南流，經成紀、略陽、顯親界，又東南出新陽峽，入於渭，故有東、西瓦亭之別。〕九月，上至靈州，〔靈州在京師西北千二百五十里。〕敕勒諸部俟斤遣使相繼詣靈州者數千人，鹹雲：「願得天至尊為奴等天可汗，子子孫孫常為天至尊奴，死無所恨。」甲辰，上為詩序其事曰：「雪恥酬百王，除兇報千古。」公卿請勒石於靈州；從之。
16特進同中書門下三品宋公蕭瑀，性狷介，與同寮多不合，〔狷，吉縣翻。〕嘗言於上曰：「房玄齡與中書門下眾臣，朋黨不忠，執權膠固，陛下不詳知，但未反耳。」上曰：「卿言得無太甚！人君選賢才以為股肱心膂，當推誠任之。人不可以求備，必捨其所短，取其所長。朕雖不能聰明，何至頓迷臧否，乃至於是！」〔否，音鄙。〕瑀內不自得，既數忤旨，〔數，所角翻。忤，五故翻。〕上亦銜之，但以其忠直居多，未忍廢也。
上嘗謂張亮曰：「卿既事佛，何不出家﹖」瑀因自請出家。上曰：「亦知公雅好桑門，不違公意。」〔好，呼到翻。〕瑀須臾復進曰：〔復，扶又翻。〕「臣適思之，不能出家。」上以瑀對羣臣發言反覆，尤不能平；會稱足疾不朝，或至朝堂而不入見。上知瑀意終怏怏，冬，十月， 手詔數其罪曰：〔朝，直遙翻。見，賢遍翻。怏，於兩翻。數，所具翻。〕「朕於佛教，非意所遵。求其道者未驗福於將來，脩其教者翻受辜於既往。至若梁武窮心 於釋氏，簡文銳意於法門，傾帑藏以給僧祗，殫人力以供塔廟。〔帑，他朗翻。藏，徂浪翻。祗，巨支翻。事並見梁紀。〕及乎三淮沸浪，〔三淮本之詩，淮有三州。〕五嶺騰煙，〔謂侯景既亂，而蕭勃、元蘭又復亂於嶺南也。〕假餘息於熊蹯，引殘魂於雀鷇，〔熊蹯，楚成王事；雀鷇，趙武靈王事；引以喻梁武餓死於臺城。蹯，音煩。鷇，苦候翻。〕子孫覆亡而不暇，社稷俄頃而為墟，報施之徵，何其謬也！〔施，式豉翻。〕瑀踐覆車之餘軌，襲亡國之遺風；棄公就私，未明隱顯之際；身俗口道，莫辨邪正之心。修累葉之殃源，祈一躬之福本，上以違忤君主，下則扇習浮華。自請出家，尋復違異。〔復，扶又翻。〕一迴一惑，在乎瞬息之間；自可自否，變於扆之所。〔帷扆之所，謂天子朝羣臣之所。〕乘棟梁之體，豈具瞻之量乎！朕隱忍至今，瑀全無悛改。〔悛，醜緣翻。〕可商州刺史，〔商州，漢弘農上洛、商縣地，晉置上洛郡，後魏置洛州，後周改商州。京師至商州二百八十一里。〕仍除其封。」
17上自高麗還，蓋蘇文益驕恣，雖遣使奉表，其言率皆誕；又待唐使者倨慢，常窺伺邊隙。屢敕令勿攻新羅，而侵陵不止。壬申，詔勿受其朝貢，更議討之。〔使，疏吏翻。伺，相吏翻。朝，直遙翻。〕
18丙戌，車駕還長安。
冬，十月，己丑，上以幸靈州往還，冒寒疲頓，欲於歲前專事保攝。十一月，己【張：「己」作「乙」。】醜，詔祭祀、表疏、胡客、兵馬、宿衛，行魚契給驛、〔祭祀，謂郊廟社稷明堂也。表疏，在朝羣臣及四方所上者。胡客，四夷朝貢之客。兵馬，調遣征伐及番上宿衛者也。符寶郎掌天子八寶及國之符節，辨其所用，有事則請之於內，既事則奉而藏之，藏其左而班其右，以閤中外之契。一曰銅魚符，所以起軍旅，易守長。二曰傳符，所以給郵驛，通制命。三曰隨身魚符，所以明貴賤，應徵召。四曰木契，所以重鎮守，慎出納。五曰旌節，所以委良能，假賞罰。魚符之制，王畿之內，左三右一，王畿之外，左五右一；左者在內，右者在外。行用之日，從第一為首，後事須用，以次發之，周而復始。大事兼敕書，小事但降符函封，遣使合而行之。傳符之制，太子監國曰雙龍符，左右各十。京都留守曰麟符。左二十，其右一十有九。東方曰青龍符，四方曰騶虞符，南方曰朱雀符，北方曰玄武符，左四右三，左者進內，右者付外。隨身符之制，左二右一。太子以玉，親王以金，庶官以銅，佩以為飾。刻姓名者，去官而納焉；不刻者，傳而佩之。木契之制，太子監國，則王畿之內，左右各三，王畿之外，左右各五；庶官鎮守，則左右各十。旌節之制，命大將帥及遣使於四方，則請而假之。旌以專賞，節以專殺。〕授五品以上官及除解決死罪皆以聞，餘並取皇太子處分。〔處，昌呂翻。分，扶問翻。〕
19十二月，己丑，羣臣累請封禪；從之。詔造羽衛送洛陽宮。
20戊寅，回紇俟利發吐迷度、僕骨俟利發砍濫拔延、多濫葛俟斤末、拔野古俟利發屈利失、同羅俟利發時健啜、思結酋長烏碎及渾、斛薛、奚結、阿跌、契苾、白霫 酋長，皆來朝。敕勒（原缺二十二字）庚辰，上賜宴於芳蘭殿，〔按閣本大明宮圖，玄武門右玄武後有殿後有紫蘭殿，大樂宴胡客，率引入玄武門。今此芳蘭 殿，豈紫蘭殿邪﹖〕命有司□□□□【章：十二行本「司」下四空格為「厚加給待」四字；乙十一行本同；孔本同；張校同；退齋校同；熊校同。】每五日一會。
21癸未，上謂長孫無忌等曰：「今日吾生日，世俗皆為樂，〔樂，音洛；下宴樂同。〕在朕翻成傷感。今君臨天下，富有四海，而承歡膝下，永不可得，此子路所以有負米之恨也。〔家語：子路見孔子曰：「昔由事二親之時，常食藜藿之實，為親負米百里之外。親沒之後，南遊於楚，後車百乘，積粟萬鍾，累茵而坐，列鼎而食，願欲食藜藿，為親負米，不可得也。」子曰：「由也事親，可謂生事盡力，死事盡思者也。」〕詩云：『哀哀父母，生我劬勞。』〔詩蓼莪之辭。〕柰何以劬勞之日更為宴樂乎！」因泣數行下，〔行，戶剛翻。〕左右皆悲。
22房玄齡嘗以微譴歸第，褚遂良上疏，以為：「玄齡自義旗之始翼贊聖功，〔謂謁見於軍門，署為記室時也。上，時掌翻。〕武德之季冒死決策，〔謂誅建成、元吉時也。〕貞觀之初選賢立政，〔謂遜直於王、魏在朝，文武隨能收敘也。觀，古玩翻。〕人臣之勤，玄齡為最。自非有罪在不赦，搢紳同尤，不可遐棄。陛下若以其衰老，亦當諷諭使之致仕，退之以禮；不可以淺鮮之過，〔鮮，少也。鮮，息淺翻。〕棄數十年之勳舊。」上遽召出之。頃之，玄齡復避位還家。〔復，扶又翻。〕久之，上幸芙蓉園，〔芙蓉園在京城東南隅，秦之隑州、漢之樂遊苑、唐之曲江，同此地也。長安志曰：隋營宮城，宇文愷以其地在京城東南隅，地高不便，故闕此地，不為居人坊巷，而鑿之為池以厭勝之。又會黃渠水自城外南來，入城為芙蓉池，且為芙蓉園也。劉餗小說曰：園本古曲江，文帝惡其名「曲」，改曰芙蓉，為其水盛而芙蓉富也。〕玄齡敕子弟汛掃門庭，曰：「乘輿且至！」〔乘，繩證翻。〕有頃，上果幸其第，因載玄齡還宮。
二十一年（丁未、六四七）
1春，正月，開府儀同三司申文獻公高士廉疾篤；辛卯，上幸其第，流涕與訣；壬辰，薨。上將往哭之，房玄齡以上疾新愈，固諫，上曰：「高公非徒君臣，兼以故舊姻戚，〔高士廉，長孫後之母舅也。士廉識帝於龍潛，因以甥女妻帝。〕豈得聞其喪不往哭乎！公勿復言！」〔復，扶又翻。〕帥左右自興安門出，〔按六典，大明宮南面五門，次西曰興安門。但貞觀以前，人主常居太極宮，高宗龍朔之後，方居大明宮。然此時已營永安宮，永安即大明也。或者帝自永安宮而出興安門歟﹖按舊書高士廉傳：上出興安門，至延喜門，長孫無忌迎諫馬首。延喜門直皇城之東北隅，而興安門直大明宮城之西南隅，由大明之興安門至皇城之延喜門，其路迂且遠，意太極宮中別自有興安門也。帥，讀曰率。〕長孫無忌在士廉喪所，聞上將至，輟哭，迎諫於馬首曰：「陛下餌金石，於方不得臨喪，柰何不為宗廟蒼生自重！〔為，於偽翻。〕且臣舅臨終遺言，深不欲以北首、夷衾，輒屈鑾駕。」〔死者北首。夷衾，覆屍之衾。鄭氏曰：夷之言屍也，屍之槃曰夷槃，牀曰夷牀，衾曰夷衾，移屍曰夷於堂，皆依屍而為言者也。首，式又翻。〕上不聽。無忌中道伏臥，流涕固諫，上乃還入東苑，南望而哭，涕下如雨。及柩出橫橋，〔長安故城橫門外有橋，曰潢橋。柩，音舊。橫，音光。〕上登長安故城西北樓，望之慟哭。
2丙申，詔以回紇部為瀚海府，僕骨為金微府，〔考異曰：舊書作「金徽」。今從實錄、唐曆。〕多濫葛為燕然府，拔野古為幽陵府，同羅為龜林府，思結為盧山府，〔府者，都督府也。燕，因肩翻。〕渾為皋蘭州，斛薛為高闕州，奚結為雞鹿州，阿跌為雞田州，契苾為榆溪州，思結別部為蹛林州，白霫為寘顏州；〔蹛，音帶。寘，徒年翻。〕各以其酋長為都督、刺史，各賜金銀繒帛及錦袍。〔繒，慈陵翻。〕敕勒大喜，捧戴歡呼拜舞，宛轉塵中。及還，上御天成殿宴，設十部樂而遣之。諸酋長奏稱：「臣等既為唐民，往來天至尊所，如詣父母，請於回紇以南、突厥以北開一道，謂之參天可汗道，置六十八驛，各有馬及酒肉以供過使，〔使，疏吏翻。〕歲貢貂皮以充租賦，仍請能屬文人，〔屬，之慾翻。〕使為表疏。」〔疏，所去翻。〕上皆許之。於是北荒悉平，然回紇吐迷度已私自稱可汗，官號皆如突厥故事。
3丁酉，詔以明年仲春有事泰山，禪社首；〔應劭曰：社首山在漢泰山郡博縣。晉灼曰：山在鉅平縣南十二里。唐志：兗州博城縣有社首山。〕餘並依十五年議。
4二月，丁丑，太子釋奠於國學。
5上將復伐高麗，〔復，扶又翻。〕朝議以為：「高麗依山為城，攻之不可猝拔。〔朝，直遙翻。〕前大駕親徵，國人不得耕種，所克之城，悉收其穀，繼以旱災，民太半乏食。今若數遣偏師，更迭擾其疆埸，〔數，所角翻。更，工衡翻。埸，音亦。〕使彼疲於奔命，釋耒入堡，〔耒，盧對翻。〕數年之間，千里蕭條，則人心自離，鴨綠之北，可不戰而取矣。」上從之。三月，以左武衛大將軍牛進達為青丘道行軍大總管，〔相如子虛賦曰：「夫齊東陼鉅海，觀乎成山，射乎之罘，秋獵乎青丘，彷徨乎海外。」服虔曰：青丘國在海東三百里。晉天文志有青丘七星，在軫東南，蠻夷之國也。〕右武候將軍李海岸之，發兵萬餘人，乘樓船自萊州汎海而入。又以太子詹事李世勣為遼東道行軍大總管，右武衛將軍孫貳朗等副之，將兵三千人，〔將，即亮翻。〕因營州都督府兵自新城道入。兩軍皆選習水善戰者配之。
6辛卯，上曰：「朕於戎、狄所以能取古人所不能取，臣古人所不能臣者，皆順眾人之所欲故也。昔禹帥九州之民，鑿山槎木，〔帥，讀曰率。槎，士下翻，逆斫木也。〕疏百川注之海，其勞甚矣，而民不怨者，因人之心，順地之勢，與民同利故也。」
7是月，上得風疾，苦京師盛暑，夏，四月，乙丑，命脩終南山太和廢宮為翠微宮。〔楊大年曰：翠微宮在驪山絕頂。〕
8丙寅，置燕然都護府，統瀚海等六都督、皋蘭等七州，〔六都督，七州並見上。新書曰：置燕然都護府於古單於臺。宋白曰：在西受降城東南四十里。〕以揚州都督府司馬李素立為之。素立撫以恩信，夷落懷之，共率馬牛為獻；素立唯受其酒一盃，餘悉還之。
9五月，戊子，上幸翠微宮。冀州進士張昌齡獻翠微宮頌，上愛其文，命於通事舍人裏供奉。〔資格淺不得除正官，命於通事舍人班裏供奉。〕
初，昌齡與進士王公治【嚴：「治」改「瑾」。】皆善屬文，名振京師，考功員外郎王師旦知貢舉，〔屬，之慾翻。唐初以考功員外郎知貢舉，至開元間，考功員外郎李昂為舉人詆訶；帝以員外郎望輕，遂移貢舉於禮部，以侍郎主之。禮部選士自此始。〕黜之，舉朝莫曉其故。及奏第，上怪無二人名，詰之。〔朝，直遙翻。詰，去吉翻。〕師旦對曰：「二人雖有辭華，然其體輕薄，終不成令器。若置之高第，恐後進效之，傷陛下雅道。」上善其言。
10壬辰，詔百司依舊啟事皇太子。
11庚辰，上御翠微殿，〔翠微宮之正殿也。〕問侍臣曰：「自古帝王雖平定中夏，不能服戎、狄。〔夏，戶雅翻。〕朕纔不逮古人而成功過之，自不諭其故，諸公各率意以實言之。」羣臣皆稱：「陛下功德如天地，萬物不得而名言。」上曰：「不然。朕所以能及此者，止由五事耳。自古帝王多疾勝己者，朕見人之善，若己有之。人之行能，不能兼備，〔行，下孟翻。〕朕常棄其所短，取其所長。人主往往進賢則欲寘諸懷，退不肖則欲推諸壑，〔推，吐雷翻。〕朕見賢者則敬之，不肖者則憐之，賢不肖各得其所。人主多惡正直，〔惡，烏路翻。〕陰誅顯戮，無代無之，朕踐阼以來，正直之士，比肩於朝，未嘗黜責一人。〔朝，直遙翻。〕自古皆貴中華，賤夷、狄，朕獨愛之如一，故其種落皆依朕如父母。〔種，章勇翻。〕此五者，朕所以成今日之功也。」顧謂褚遂良曰：「公嘗為史官，〔褚遂良嘗知起居注；十八年，拜黃門侍郎，參綜朝政，不復兼史職，故曰嘗。〕如朕言，得其實乎﹖」對曰：「陛下盛德不可勝載，〔勝，音升。〕獨以此五者自與，蓋謙謙之志耳。」
12李世勣軍既渡遼，歷南蘇等數城，〔前漢書：玄菟郡高句驪縣有南蘇水，西北經塞外。〕高麗多背城拒戰，〔背，蒲妹翻。〕世勣擊破其兵，焚其羅郭而還。〔還，從宣翻，又如字。〕
13六月，癸亥，以司徒長孫無忌揚州都督，實不之任。
14丁丑，詔以「隋末喪亂，〔喪，息浪翻。〕邊民多為戎、狄所掠，今鐵勒歸化，宜遣使詣燕然等州，〔使，疏吏翻；下同。燕，因肩翻。〕與都督相知，訪求沒落之人，贖以貨財，給糧遞還本貫；其室韋、烏羅護、靺鞨三部人為薛延陀所掠者，亦令贖還。」
15癸未，以司農卿李緯為戶【嚴：「戶」改「民」。】部尚書。〔緯，於貴翻。〕時房玄齡留守京師，〔守，手又翻。〕有自京師來者，上問：「玄齡何言﹖」對曰：「玄齡聞李緯拜掌書，但云李緯美髭鬢。」〔髭，即移翻。〕帝遽改除緯洛州刺史。〔考異曰：唐曆雲：「居無何，改緯太子詹事。」今從舊傳。〕
16秋，七月，牛進達、李海岸入高麗境，凡百餘戰，無不捷，攻石城，拔之。進至積利城下，高麗兵萬餘人出戰，海岸擊破之，斬首二千級。
17上以翠微宮險隘，不能容百官，庚子，詔更營玉華宮於宜春【嚴：「春」改「君」。】之鳳皇谷。〔玉華宮在宜春縣西四十里。〕庚戌，車駕還宮。〔還，從宣翻，又音如字。〕
18八月，壬戌，詔以薛延陀新降，土功屢興，〔降，戶江翻。屢，力句翻，又音如字。〕加以河北水災，停明年封禪。
19辛未，骨利軒遣使入貢；丙戌，以骨利幹為玄闕州，拜其俟斤為刺史。〔使，疏吏翻。俟，渠之翻。〕骨利幹於鐵勒諸部為最 遠，晝長夜短，日沒後，天色正曛，煮羊脾適熟，日已復出矣。〔骨利幹居瀚海北，產良馬。其地北距海，至京師最遠。又北渡海，則晝長夜短，蓋近日出處。復， 扶又翻。考異曰：實錄、唐曆皆作「羊胛」。僧一行大衍曆義及舊天文志、唐統紀皆作「脾」。新天文志雲：「胹，羊髀。」按正言羊脾者，取其易熟故也。若煮羊 胛及髀，則雖中國，通夕亦未爛矣。今從大衍曆義。〕
20己丑，齊州人段志沖上封事，〔上，時掌翻。〕請上致政於皇太子；太子聞之， 憂形於色，發言流涕。長孫無忌等請誅志沖。〔長，知兩翻。〕上手詔曰：「五嶽陵霄，四海亙地，納汙藏疾，無損高深。〔左傳雲：川澤納汙，山藪藏疾。亙，古 鄧翻。〕志沖欲以匹夫解位天子，〔言欲使天子解位也。〕朕若有罪，是其直也；若其無罪，是其狂也。譬如尺霧障天，不虧於大；寸雲點日，何損於明！」
21丁酉，立皇子明為曹王。明母楊氏，巢刺王之妃也，有寵於上；〔刺，盧達翻。〕文德皇后之崩也，欲立為皇后。魏徵諫曰：「陛下方比德唐、虞，柰何以辰嬴自累！」〔左傳：晉太子圉為質於秦，秦穆公以女妻之，圉將逃歸，謂之曰：「與子歸乎﹖」嬴氏不敢從，圉遂逃歸。及晉公子重耳入秦，秦穆公納女五人，懷嬴與焉，謂之辰嬴。賈季曰：辰嬴嬖於二君是也。累，力瑞翻。〕乃止。尋以明繼元吉後。
22戊戌，敕宋州刺史王波利等發江南十二州工人造大船數百艘，欲以徵高麗。〔十二州：宣、潤、常、蘇、湖、杭、越、臺、婺、括、江、洪也。艘，蘇遭翻。麗，加知翻。〕
23冬，十月，庚辰，奴剌啜匐俟友帥其所部萬餘人內附。〔奴剌部落居吐谷渾、党項之間，剌，來達翻。啜，陟劣翻。匐，蒲北翻。俟，渠之翻。帥，讀曰率；下同。〕
24十一月，突厥車鼻可汗遣使入貢。車鼻名斛勃，本突厥同族，世為小可汗。頡利之敗，突厥餘眾欲奉以為大可汗，時薛延陀方強，車鼻不敢當，帥其眾歸之。或說薛延陀：「車鼻貴種，有勇略，〔說，輸芮翻。種，章勇翻。〕為眾所附，恐為後患，不如殺之。」車鼻知之，逃去。薛延陀遣數千騎追之，〔騎，奇寄翻。〕車鼻勒兵與戰，大破之，乃建牙於金山之北，〔其地三垂鬥絕，惟一面可容車騎，壤土夷博。〕自稱乙注車鼻可汗，突厥餘眾稍稍歸之，數年間勝兵三萬人，〔勝，音升。〕時出抄掠薛延陀。〔抄，楚交翻。〕及薛延陀敗，車鼻勢益張，【張：知亮翻。】遣其子沙鉢羅特勒入見，〔見，賢遍翻。〕又請身自入朝。〔朝，直遙翻；下同。〕詔遣將軍郭廣敬徵之。車鼻特為好言，初無來意，竟不至。〔考異曰：實錄，「詔遣雲麾將軍安調遮、右屯衛郎將韓華迎之。車鼻徒飾其辭，初無來意。韓華將招歌邏祿共劫之，車鼻覺其謀，華與車鼻子陟苾特勒相射而死，調遮亦被殺。」今從舊突厥傳。〕
25癸卯，徙順陽王泰為濮王。〔濮，博木翻。〕
26壬子，上疾愈，三日一視朝。
27十二月，壬申，西趙酋長趙磨帥萬餘戶內附，以其地為明州。〔東謝之南有西趙蠻，西抵昆明，南即西洱河，山穴阻深，趙氏世為酋長。酋，慈由翻。長，知兩翻。〕
28龜茲王伐疊卒，弟訶黎布失畢立，〔龜茲，音丘慈。訶，虎何翻。〕浸失臣禮，侵漁鄰國。上怒，戊寅，詔使持節，崑丘道行軍大總管，〔自古相傳，西域有崑崙山，河源所出。又爾雅曰：三成為崑崙丘，故曰崑丘道。使，疏吏翻。〕左驍衛大將軍阿史那社爾、副大總管、左驍衛大將軍契苾何力、安西都護郭孝恪等將兵擊之，仍命鐵勒十三州、突厥、吐蕃、吐谷渾連兵進討。〔驍，堅堯翻。契，欺訖翻。苾，毗必翻。將，即亮翻。吐，從暾入聲。谷，音浴。〕
29高麗王使其子莫離支任武入謝罪，上許之。
二十二年（戊申、六四八）
1春，正月，己丑，上作帝範十二篇以賜太子，曰君體、建親、求賢、審官、納諫、去讒、戒盈、崇儉、賞罰、務農、閱武、崇文；〔去，羌呂翻。〕且曰：「脩身治國，備在其中。〔治，直之翻。〕一旦不諱，更無所言矣。」又曰：「汝當更求古之哲王以為師，如吾，不足法也。夫取法於上，僅得其中；取法於中，不免為下。吾居位已來，不善多矣，錦繡珠玉不絕於前，宮室臺榭屢有興作，犬馬鷹隼無遠不致，〔隼，息尹翻。〕行遊四方，供頓煩勞，此皆吾之深過，勿以為是而法之。顧我弘濟蒼生，其益多；肇造區夏，其功大。益多損少，故人不怨；功大過微，故業不墮；〔夏，戶雅翻。少，詩沼翻。墮，讀曰隳。〕然比之盡美盡善，固多愧矣。汝無我之功勤而承我之富貴，竭力為善，則國家僅安；驕惰奢縱，則一身不保。且成遲敗速者，國也；失易得難者，位也；可不惜哉！可不慎哉！」〔太宗自疏其所行之過差者以戒太子，可謂至矣。然太子病於柔弱好內，乃無一言及此以警策之，人莫知其子之惡，信矣！易，以豉翻。〕
2中書令兼右庶子馬周病，上親為調藥；〔為，於偽翻。〕使太子臨問；庚寅，薨。
3戊戌，上幸驪山溫湯。
4己亥，以中書舍人崔仁師為中書侍郎，參知機務。
5新羅王金善德卒，以善德妹真德為柱國，封樂浪郡王，遣使冊命。〔卒，子恤翻。樂浪，音洛琅。使，疏吏翻。〕
6丙午，詔以右武衛大將軍薛萬徹為青丘道行軍大總管，右衛將軍裴行方副之，將兵三萬餘人及樓船戰艦，〔艦，戶黯翻。〕自萊州泛海以擊高麗。
7長孫無忌檢校中書令、知尚書、門下省事。〔長孫無忌蓋總三省之事。〕
8戊申，上還宮。
9結骨自古未通中國，〔杜佑曰：結骨在回紇西北三千里。〕聞鐵勒諸部皆服，二月，其俟利發失鉢屈阿棧入朝。〔俟，渠之翻。屈，居勿翻。阿，烏葛翻。棧，士限翻。朝，直遙翻。〕其國人皆長大，赤髮綠睛，〔睛，音精。〕有黑髮者以為不祥。上宴之於天【張：「天」作「大」。】成殿，謂侍臣曰：「昔渭橋斬三突厥首，自謂功多，〔謂武德九年，頡利犯便橋時也。〕今斯人在席，更不以為怪邪！」失鉢屈阿棧請除一官，「執笏而歸，誠百世之幸。」戊午，以結骨為堅昆都督府，以失鉢屈阿棧為右屯衛大將軍、堅昆都督，隸燕然都護。〔燕，因肩翻。〕又以阿史德時健俟斤部落置祁連山，隸營【章：十二行本「營」作「靈」；乙十一行本同。】州都督。
是時四夷大小君長爭遣使入獻見，〔長，知兩翻。使，疏吏翻。見，賢遍翻；下引見同。〕道路不絕，每元正朝賀，常數百千人。辛酉，上引見諸胡使者，謂侍臣曰：「漢武帝窮兵三十餘年，疲弊中國，所獲無幾；〔幾，居豈翻。〕豈如今日綏之以德，使窮髮之地盡為編戶乎！」〔陸德明經典釋文曰：司馬雲：窮髮，北極之下無毛之地也。崔雲：北方無毛地也。按毛，草也。地理書曰：山以草木為髮。〕
10上營玉華宮，〔程大昌曰：玉華宮在坊州宜君縣。〕務令儉約，惟所居殿覆以瓦，〔覆，敷又翻。〕餘皆茅茨；然備設太子宮百司苞山絡野，所費已巨億計。乙亥，上行幸玉華宮；己卯，畋於華原。〔華原、宜君、銅官，漢雲陽祋祤之地。後魏於華原置北雍州，西魏改為宜州，又置北地郡。隋開皇初，郡廢，大業初，州廢，以縣屬京兆。唐初復置宜州，貞觀十七年，州廢，而以華原復屬於京兆。〕
11中書侍郎崔仁師坐有伏閤自訴者，仁師不奏，除名，流連州。〔連州，漢桂陽、陽山之地，梁置陽山郡，隋置連州，大業初，廢州為熙平郡，唐復為連州。連州在京師南三千六百六十五里。考異曰：舊傳「流龔州」。今從新、舊本紀。〕
12三月，己丑，分瀚海都督俱羅勃部置燭龍州。
13甲午，上謂侍臣曰：「朕少長兵間，頗能料敵；〔少，詩照翻。長，知兩翻。〕今崑丘行師，處月、處密二部及龜茲用事者羯獵顛那利每懷首鼠，必先授首，弩失畢其次也。」〔「弩失畢」當作「布失畢」，龜茲王也。〕
14庚子，隋蕭後卒，詔復其位號，諡曰愍；使三品護葬，備鹵簿儀衛，送至江都，與煬帝合葬。
15充容長城徐惠〔唐會要曰：舊制，昭儀、昭容、昭媛、脩儀、脩容、脩媛、充儀、充容、充媛各一人，為九嬪，正二品。晉武帝太康三年，分烏程立長城縣，屬吳興郡，今湖州長興縣是也。惠，徐考德之女。〕以上東徵高麗，西討龜茲，翠微、玉華，營繕相繼，又服玩頗華靡，上疏諫，其略曰：「以有盡之農功，填無窮之巨浪；圖未獲之他眾，喪已成之我軍。〔喪，息浪翻；下喪國同。〕昔秦皇併吞六國，反速危亡之基，晉武奄有三方，翻成覆敗之業；〔魏、蜀三方鼎峙，至晉混一。〕豈非矜功恃大，棄德輕邦，圖利忘危，肆情縱欲之所致乎！是知地廣非常安之術，人勞乃易亂之源也。」又曰：「雖復茅茨示約，〔易，以豉翻。復，扶又翻。〕猶興木石之疲，和僱取人，不無煩擾之弊。」又曰：「珍玩伎巧，乃喪國之斧斤；〔伎，渠綺翻。喪，息浪翻。〕珠玉婂繡，寔迷心之酖毒。」又曰：「作法於儉，猶恐其奢，作法於奢，何以制後！」上善其言，甚禮重之。
