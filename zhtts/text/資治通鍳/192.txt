△卷第一百九十一
唐紀七〔起閼逢涒灘（甲申）六月，盡柔兆閹茂（丙戌）八月，凡二年有奇。〕
高祖神堯大聖光孝皇帝下之上
武德七年（甲申、六二四）
1六月，辛丑，上幸仁智宮避暑。〔帝作仁智呂於宜州之宜君縣。〕
2辛亥，瀧州、扶州獠作亂，遣南尹州都李光度等擊平之。〔瀧州，永熙郡，漢端溪縣地。又瀧州信義縣，武德元年分置懷德縣，仍置南扶州。南尹州，鬱林郡，漢廣鬱縣地。後漢谷永為鬱林太守，降烏許人十餘萬，開置七縣，即此地也。瀧，呂江翻。獠，魯皓翻。〕
3丙辰，吐谷渾寇扶州，〔此扶州以生羌之地置，註已見上。吐，從暾入聲。谷，音浴。〕刺史蔣善合擊走之。
4 壬戌，慶州都督楊文幹反。〔慶州弘化郡，漢北地馬嶺、方渠縣地。按宋白續通典：慶州弘化郡東南三里有不窋城，後魏大統十一年置朔州，隋文帝改置合川鎮，十 六年，置慶州，以慶美取其嘉名。今郡城名尉李城，在白馬兩川交口，亦曰不窋城。附郭安化縣，隋置合水縣，武德改合川縣，貞觀改弘化縣，尋隨郡改縣名。管下 華池縣，漢歸德縣地；樂盤縣，漢富平縣地；馬領、方渠，則為通遠軍地矣。史記正義曰：漢鬱郅縣，今慶州弘化縣是。〕
初，齊王元吉勸太子建成除秦王世民，曰：「當為兄手刃之！」〔為，於偽翻；下迭為、復為同。〕世民從上幸元吉第，元吉伏護軍宇文寶於寢內，欲刺世民；〔刺，七亦翻。〕建成性頗仁厚，遽止之。元吉慍曰：「為兄計耳，於我何有！」
建成擅募長安及四方驍勇二千餼人為東宮衛士，〔慍，於問翻。驍，堅堯翻。〕分屯左、右長林，號長林兵。〔東宮有左、右長林門。考異曰：舊傳雲：「建成私召四方驍勇，並募長安惡少年二千餘人，畜為宮甲，分屯左、右長林，號長林兵。」實錄雲：「元吉見秦王有大功，每懷勡害，言論醜惡，譖害日甚。每謂建成曰：『當為大哥手刃之。』建成性頗仁厚，初止之；元吉數言不已，建成後亦許之。元吉因令速發，遂與建成各募壯士，多匿罪人，賞賜之，圖行不軌。其記室榮九思為詩以刺之曰：『丹青飾成慶，玉帛擅專諸。』而弗悟也。典籤裴宣儼因免官改事秦府，謂泄其事，又鴆之。自殺斯人已後，人皆振恐，知其事，莫有敢言。後乃連結宮闈，與建成俱通德妃尹氏，以為內援。」舊傳又云：「厚賂中書令封德彝以為黨助。由是高祖頗疏太宗而加愛元吉。」今但擇取其可信者書之。〕又密使右虞候率可達志從燕王李藝發幽州突騎三百，置宮東諸坊，欲以補東宮長上。〔可達，虜複姓。騎，奇寄翻。燕，因肩翻。唐六典：凡應宿衛官，各從番第。諸衛將軍、中郎將、郎將及諸衛率、副率、千牛備身、備身左右、太子千牛並上；折衝、果毅應宿衛者，並一日上，兩日下；諸色長上若司階、中候、司戈並五日上，十日下。上，時掌翻；下上變同。〕為人所告，上召建成責之，流可達志於巂州。〔巂，音髓。〕
楊文幹嘗宿衛東宮，建成與之親厚，私使募壯士送長安。上將幸仁智宮，命建成居守，世民、元吉皆從。〔守，手又翻；下同。從，才用翻。〕建成使元吉就圖世民，曰：「安危之計，決在今歲。」又使郎將爾朱煥、校尉橋公山以甲遺文幹。二人至豳州，上變，〔豳州，漢漆縣地；漢末置新平郡，東北有古豳亭，後魏置豳州。爾朱煥等至豳州，言有急變，豳州以聞，遂得至仁智宮。遺，於季翻。將，即亮翻。校，戶教翻。〕告太子使文幹舉兵，使【章：十二行本「使」作「欲」；乙十一行本同；孔本同；張校同。】表裏相應；〔考異曰：統記雲：「建成遣郎將爾朱煥、校尉橋公山齎甲以賜文幹，令起兵；煥等行至豳州，懼罪，告之。」劉餗小說雲：「人妾告東宮。」今從實錄。〕又有寧州人杜鳳舉亦詣宮言狀。上怒，託他事，手詔召建成，令詣行在。建成懼，不敢赴。太子舍人徐師謩勸之據城舉兵；〔考異曰：統記作「師譽」。今從實錄。〕詹事主簿趙弘智勸之貶損車服，屏從者，〔屏，必郢翻，又卑正翻。〕詣上謝罪，建成乃詣仁智宮。未至六十里，悉留其官屬於毛鴻賓堡，〔後魏將毛鴻賓所築，因以為名。宋白曰：三原縣有鴻賓柵，後魏孝昌中，蕭寶寅亂，毛鴻賓立柵捍之，其故城在縣北一十五里。〕以十餘騎往見上，〔騎，奇寄翻。〕叩頭謝罪，奮身自擲，幾至於絕。〔幾，居依翻。〕上怒不解，是夜，置之幕下，〔鄭康成曰：在上曰幕，幕或在地展陳於上。〕飼以麥飯，〔飼，祥吏翻。〕使殿中監陳福防守，遣司農卿宇文穎馳召文幹。〔漢初置治粟內史，景帝改曰大農，武帝加司字；梁置十二卿曰司農卿，掌邦國倉儲委積之事。〕穎至慶州，以情告之，文幹遂舉兵反。上遣左武衛將軍錢九隴與靈州都督楊師道擊之。
甲子，上召秦王世民謀之，世民曰：「文幹豎子，敢為狂逆，計府僚已應擒戮；若不爾，正應遣一將討之耳。」〔將，即亮翻。〕上曰：「不然。文幹事連建成，恐應之者眾。汝宜自行，還，立汝為太子。吾不能效隋文帝自誅其子，當封建成為蜀王。蜀兵脆弱，〔脆，此芮翻。〕他日苟能事汝，汝宜全之；不能事汝，汝取之易耳！」〔易，以豉翻。〕
上以仁智宮在山中，恐盜兵猝發，夜，帥宿衛南出山外，〔帥，讀曰率。〕行數十里，東宮官屬【章：十二行本「屬」下有「將卒」二字；乙十一行本同；孔本同。】繼至，皆令三十人為隊，分兵圍守之。明日，復還仁智宮。〔考異曰：實錄雲：「高祖之出山也，建成憂憤，臥於幕下。天策兵曹杜淹請因亂襲之，建成左右亦有斯請，今上並拒而不納。」唐統紀雲：「太宗之從內出，夜經建成幕，度建成侍衛左右唯有十人，並來跪捧太宗足，皆雲：『今日之事，一聽王旨，若遣屏除，今其時也。』太宗叱而止之。既而還向府僚說其事，眾僚文武並進曰：『文幹為儲君作逆，天下共知；假手宮臣，正合天意。』太宗曰：『寡人始奉恩旨，何忍旋踵！即有所違，卿與之言，必無此理。』府僚又請，終拒而不聽。」按是時高祖無誅建成意，左右何敢輒殺之！今不取。〕
世民既行，元吉與妃嬪更迭為建成請，封德彝復為之營解於外，〔為，於偽翻。〕上意遂變，復遣建成還京師居守。惟責以兄弟不睦，歸罪於太子中允王珪、左衛率韋挺、〔左右衛率掌東宮羽衛兵仗之政令，正四品上。率，所律翻。〕又策兵曹參軍杜淹，並流於巂州。〔巂，音髓。〕挺，沖之子也。〔韋沖事隋文帝，招撫叛胡，以赴長城之役，又著績於南方。〕初，洛陽既平，杜淹久不得調，〔調，徒弔翻。〕欲求事建成。房玄齡以淹多狡數，恐其教導建成，益為世民不利，乃言於世民，引入天策府。
5突厥寇代州之武周城，〔武周縣，漢屬鴈門郡，魏、晉省，後魏屬代郡，隋廢入朔州雲內縣。杜佑曰：朔州馬邑郡治善陽縣，有秦馬邑城、武周塞。厥，九勿翻。〕州兵擊破之。
6秋，七月，己巳，苑君璋以突厥寇朔州，總管秦武通擊卻之。
7楊文幹襲陷寧州，〔宋白曰：寧州以安寧取稱。九域志：北至慶州一百二十里。〕驅掠吏民出據百家堡。〔百家堡在慶州馬嶺縣。〕秦王世民軍至寧州，其黨皆潰。癸酉，文幹為其麾下所殺，傳首京師。獲宇文穎，誅之。
8丁丑，梁師都行臺白伏願來降。〔降，戶江翻。〕
9戊寅，突厥寇原州；遣寧州刺史鹿大師救之，又遣楊師道趨大木根山。【章：十二行本「山」下有「邀其歸路」四字；乙十一行本同；孔本同；張校同；退齋校同。】〔大木根山，在雲中河之西，拓跋氏之先所居也。〕庚辰，突厥寇隴州；遣護軍尉遲敬德擊之。〔尉，紆勿翻。〕
10吐谷渾寇岷州。辛巳，吐谷渾、党項寇松州。〔吐，從暾入聲。谷，音浴。〕
11癸未，突厥寇陰盤。〔陰盤縣，漢屬安定，晉屬京兆，後魏置平涼郡，隋、唐屬涇州，唐後改陰盤曰潘原。〕
12甲申，扶州刺史蔣善合擊吐谷渾於松州赤磨鎮，破之。
13己丑，突吐利設與苑君璋寇幷州。
14甲子，車駕還京師。
15或說上曰：〔說，輸芮翻。〕「突厥所以屢寇關中者，以子女玉帛皆在長安故也。〔厥，九勿翻。〕若焚長安而不都，則胡寇自息矣。」上以為然，遣中書侍郎宇文士及踰南山至樊、鄧，行可居之地，〔踰長安南山出商州，即至樊、鄧。行，下孟翻。〕將徙都之。太子建成、齊王元吉、裴寂皆贊成其策，蕭瑀等雖知其不可而不敢諫。〔瑀，音禹。〕秦王世民諫曰：「戎狄為患，自古有之。陛下以聖武龍興，光宅中夏，〔夏，戶雅翻。〕精兵百萬，所徵無敵，柰何以胡寇擾邊，遽遷都以避之，貽四海之羞，為百世之笑乎！彼霍去病漢廷一將，猶志滅匈奴；〔霍去病曰：「匈奴未滅，無以家為！」將，即亮翻。〕況臣忝備藩維，願假數年之期，請係頡利之頸，致之闕下。〔頡，奚結翻。〕若其不效，遷都未晚。」上曰：「善。」建成曰：「昔樊噲欲以十萬眾橫行匈奴中，〔事見十二卷漢惠帝三年。〕秦王之言得無似之！」世民曰：「形勢各異，用兵不同，樊噲小豎，何足道乎！不出十年，必定漠北，非【章：十二行本「非」下有「敢」字；乙十一行本同；孔本同。】虛言也！」〔為太宗滅突厥張本。〕上乃止。建成與妃嬪因共譖世民曰：「突厥雖屢為邊患，得賂即退。秦王外託禦寇之名，內欲總兵權，成其篡奪之謀耳！」
上校獵城南，太子、秦、齊王皆從，〔從，才用翻。〕上命三子馳射角勝。建成有胡馬，肥壯而喜蹶，〔喜，許記翻。〕以授世民曰：「此馬甚駿，能超數丈澗，弟善騎，〔騎，奇寄翻。〕試乘之。」世民乘以逐鹿，馬蹶，世民躍立於數步之外，馬起，復乘之，〔復，扶又翻。〕如是者三，顧謂宇文士及曰：「彼欲以此見殺，死生有命，庸何傷乎！」建成聞之，因令妃嬪譖之於上〔令，力丁翻。嬪，毗賓翻。〕曰：「秦王自言，我有天命，方為天下主，豈有浪死！」上大怒，先召建成、元吉，然後召世民入，責之曰：「天子自有天命，非智力可求；汝求之一何急邪！」〔邪，音耶。〕世民免冠頓首，請下法司案驗。〔下，遐嫁翻。〕上怒不解，會有司奏突厥入寇，上乃改容勞勉世民，命之冠胂，與謀突厥。〔厥，九勿翻。勞，力到翻。冠，古玩翻。〕閏月，己未，詔世民、元吉將兵出豳州以禦突厥，〔將，即亮翻。〕上餞之於蘭池。〔蘭池，即秦始皇遇盜之地。史記註曰：地理志，渭城縣有蘭池宮。正義曰：括地誌，蘭池陂即古之蘭池，在鹹陽縣界。秦記曰：始皇引渭水為池，築為蓬瀛，刻石為鯨，長二百丈；遇盜之處也。〕上每有寇盜，輒命世民討之，事平之後，猜嫌益甚。
16初，隋末京兆韋仁壽為蜀郡司法書佐，〔按新書百官志：諸州法曹司法參軍，掌鞫獄麗法，督盜賊，知贓賄沒入。又有參軍事，註雲：武德初改行書佐曰行參軍，尋又改曰參軍事。則書佐即參軍之任也。〕所論囚至市，猶西向為仁壽禮佛然後死。〔史言韋仁壽論刑，人自以為不冤。為，於偽翻。〕唐興，爨弘達帥西南夷內附朝廷遣使撫之，〔帥，讀曰率。使，疏吏翻。〕類皆食縱，遠民患之，有叛者。仁壽時為巂州都督長史，上聞其名，命檢校南寧州都督，寄治越巂，〔巂州，越巂郡。巂，音髓。長，知兩翻。〕使之歲一至其地慰撫之。仁壽性寬厚，有識度，既受命，將兵五百人至西洱河，〔將，即亮翻。洱，仍吏翻。〕周歷數千里，蠻、夷豪帥皆望歸附，來見仁壽。仁壽承製置七州、十五縣，各以其豪帥為刺史、縣令，〔按舊書地理志，是年置西寧、豫、西平、利、南雲、磨、南寧七州。志又有西平州，亦是年置。帥，所類翻。〕法令清肅，蠻、夷悅服。將還，〔還，從宣翻，又音如字。〕豪帥皆曰：「天子遣公都督南寧，何為遽去﹖」仁壽以城池未立為辭。蠻、夷即相帥為仁壽築城，立廨舍，〔帥，讀曰率。為，於偽翻。廨，古隘翻。〕旬日而就。仁壽乃曰：「吾受詔但令巡撫，不敢擅留。」蠻、夷號泣送之，〔號，戶高翻。〕因各遣子弟入貢。壬戌，仁壽還朝，〔朝，直遙翻。〕上大悅，命仁壽徙鎮南寧，以兵戍之。
17苑君璋引突厥寇朔州。〔厥，九勿翻。〕
18八月，戊辰，突厥寇原州。
19己巳，吐谷渾寇鄯州。〔鄯州西平郡，禿髮氏所都之地。鄯，時戰翻。〕
20壬申，突厥寇忻州，丙子，寇幷州；京師戒嚴。戊寅，寇綏州，〔綏州，雕陰郡。雕陰古縣，漢屬上郡，今延州以北橫山之地也。孫愐曰：綏州，春秋時為白狄所居，秦為上郡，後魏置上州，又改為綏州，取綏德縣為名。〕刺史劉大俱擊卻之。
是時，頡利、突利二可汗舉國入寇，連營南上，〔頡，奚結翻。可，從刊入聲。汗，音寒。上，時掌翻。〕秦王世民引兵拒之。會關中久雨，糧運阻絕，士卒疲於徵役，器械頓弊，〔頓，讀曰鈍。〕朝廷及軍中鹹以為憂。世民與虜遇於豳州，勒兵將戰，己卯，可汗帥萬餘騎奄至城西，陳於五隴阪，〔帥，讀曰率。騎，奇寄翻；下同。陳，讀曰陣；下虜陳同。阪，音反。〕將士震恐。世民謂元吉曰：「今虜騎憑陵，不可示之以怯，當與之一戰，汝能與我俱乎﹖」元吉懼曰：「虜形勢如此，柰何輕出，萬一失利，悔可及乎！」世民曰：「汝不敢出，吾當獨往，汝留此觀之。」〔世民獨出外以威示突厥，內以服元吉之心。〕世民乃帥騎馳詣虜陳，告之曰：「國家與可汗和親，何為負約，深入我地！我秦王也，可汗能鬬，獨出與我鬬；若以眾來，我直以此百騎相當耳。」頡利不之測，笑而不應。〔頡利素服秦王神武，恐其以百騎挑戰，而伏大兵四合以擊之，故不敢應。〕世民又前，遣騎告突利曰：「爾往與我盟，有急相救；今乃引兵相攻，何無香火之情也！」〔古者盟誓質諸天地山川鬼神，歃血而已；後世有對神立誓者，有禮佛立誓者，始有香火之事。〕突利亦不應。〔秦王以此疑頡利之心，突利恐因此為頡利所疑，故亦不敢應。〕世民又前，將渡溝水，頡利見世民輕出，又聞香火之言，疑突利與世民有謀，乃遣止世民曰：「王不須渡，我無他意，更欲與王申固盟約耳。」乃引兵稍卻。是後霖雨益甚，世民諸將曰：「虜所恃者弓矢耳，〔將，即亮翻。〕今積雨彌時，筋膠俱解，弓不可用，彼如飛鳥之折翼；〔折，而設翻。〕吾屋居火食，刀槊犀利，〔犀，堅也。〕以逸制勞，此而不乘，將復何待！」〔復，扶又翻。〕乃潛師夜出，冒雨而進，突厥大驚。世民又遣說突利以利害，〔說，輸芮翻。〕突利悅，聽命。頡利慾戰，突利不可，乃遣突利與其夾畢特勒阿史那思摩來見世民，請和親，世民許之。思摩，頡利之從叔也。〔從，才用翻。〕突利因自託於世民，請結為兄弟；世民亦以恩意撫之，與盟而去。〔為後突利先來降張本。〕
庚寅，岐州刺史柴紹破突厥於杜陽谷。〔杜陽山在岐州扶風縣。孔穎達詩譜曰：周原者，岐山陽地，屬杜陽，地形險阻，而原田肥美。杜陽，漢縣，屬扶風，有杜陽山，山北有杜陽谷。〕
壬申，突阿史那恩摩入見，〔見，賢遍翻。〕上引升御榻，慰勞之。〔勞，力到翻。〕思摩貌類胡，不類突厥，故處羅疑其非阿史那種，〔厥，九勿翻。種，章勇翻。〕歷處羅、頡利世，常為夾畢特勒，終不得典兵為設。既入朝，〔處，昌呂翻。頡，奚結翻。朝，直遙翻。〕賜爵和順王。
丁酉，遣左僕射裴寂使於突厥。〔使，疏吏翻。〕
21九月，癸卯，日南人姜子路反，〔日南郡，德州，後改驩州。〕交州都督王志遠擊破之。
22癸卯，突厥寇綏州，都督劉大俱擊破之，獲特勒三人。
冬，十月，己巳，突厥寇甘州。
23辛未，上校獵於鄠之南山；〔鄠縣屬京兆，在南山下，北至長安城六十里。鄠，音戶。〕癸酉，幸終南。〔酈道元曰：武功縣太一山，古文以為終南山，在武功縣西南。按鄠、長安之西南山皆曰終南山；「終」，亦作「中」。〕
24吐谷渾及羌人寇疊州，陷合川。〔疊州，合川郡，治疊川，秦、漢以來為諸羌保據。後周武帝逐吐谷渾，取羣山重疊之義，置疊州。合川縣，後周置西疆郡，隋廢為縣，治吐谷渾馬牧城，唐武德三年移治交戍城。吐，從暾入聲。谷，音浴。〕
25丙子，上幸樓觀，謁老子祠；〔岐州盩厔縣有樓觀、老子祠。觀，古玩翻。〕癸未，以太牢祭隋文帝陵；十一月，丁卯，上幸龍躍宮；〔京兆高陵縣西四十里有龍躍宮。〕庚午，還宮。
26太子詹事裴矩權檢校侍中。〔太子詹事，正三品，掌東宮三寺、十率府之政令。唐改隋納言為侍中。〕
八年（乙酉、六二五）
1春，正月，丙辰，以壽州都督張鎮周為舒州都督。〔壽州，淮南郡，南朝曰豫州，北朝曰揚州，隋開皇九年曰壽州。〕鎮周以舒州本其鄉裏，到州，就故宅多市酒餚，召親戚故人，與之師宴，〔酣，戶甘翻。〕散髮萁踞，如為布衣時，凡十日。既而分贈金帛，泣，與之別，曰：「今日張鎮周猶得與故人歡飲，明日之後，則舒州都督治百姓耳，〔治，直之翻。〕君民禮隔，不得復為交遊。」〔復，扶又翻；下復置同。〕自是親戚故人犯法，一無所縱，境內肅然。
2丁巳，遣右武衛將軍段德操徇夏州地。〔夏，戶雅翻。〕
3吐谷渾寇疊州。〔吐，從暾入聲。谷，音浴。〕
4是月，突厥、吐谷渾各請互市，詔皆許之。〔厥，九勿翻。〕先是，中國喪亂，民乏耕牛，至是資於戎狄，雜畜被野。〔先，悉薦翻。喪，息浪翻。畜，許救翻。被，皮義翻。〕
5夏，四月，乙亥，党項寇渭州。〔黨，底朗翻。〕
6甲申，上幸鄠縣，校獵於甘谷，〔鄠縣有甘亭，夏啟與有扈氏戰之地。甘水出南山甘谷，北流逕秦萯陽宮西，又北逕甘亭西。鄠，音戶。〕營太和宮於終南山；〔長安城南五十里有太和谷、太和宮。〕丙戌，還宮。
7西突厥統葉護可汗遣使請婚，〔突厥大臣曰葉護，西突厥可汗自葉護為可汗，因號統葉護可汗。可，從刊入聲。汗，音寒。使，疏吏翻。〕上謂裴矩曰：「西突厥道遠，緩急不能相助，今求婚，何如﹖」對曰：「今北狄方強，為國家今日計，且當遠交而近攻，用秦範睢之言。臣謂宜許其婚以威頡利；〔頡，奚結翻。〕俟數年之後，中國完實，足抗北夷，然後徐思其宜。」上從之。〔考異曰：新、舊傳皆雲封德彝之謀。今從實錄。〕遣高平王道立至其國，統葉護大喜。道立，上之從子也。〔從，才用翻。〕
8初，上以天下大定，罷十二軍。〔見上捲上年。〕既而突厥為寇不已，辛亥，復置十二軍，以太常卿竇誕等為將軍，簡練士馬，大舉擊突厥。
9甲寅，涼州胡睦伽陀引突厥襲都督府，〔孫愐曰：睦，姓也。伽，求迦翻。〕入子城；長史劉君傑擊破之。〔長，知兩翻。〕
10六月，甲子，上幸太和宮。
11丙子，遣燕郡王李藝屯華亭縣〔華亭縣，隋大業初置，屬安定郡，義寧二年，分置隴州，至元和三年，併入汧源縣。燕，因肩翻。〕及彈箏峽，〔皆以守隴道。箏，音爭。〕水部郎中姜行本斷石嶺道以備突厥。〔唐制：水部郎中掌天下川瀆陂池之政令，以導達溝洫，堰決溝渠，凡舟楫灌溉之利，皆總而舉之。凡諸曹郎中，從五品上；員外郎，從六品上。斷，丁管翻。厥，九勿翻。〕
丙戌，頡利可汗寇靈州。〔頡，奚結翻。可，從刊入聲。汗，音寒。〕丁亥，以右衛大將軍張瑾為行軍總管以禦之，以中書侍郎溫彥博為長史。先是，上與突厥書用敵國禮，〔先，悉薦翻。〕秋，七月，甲辰，上謂侍臣曰：「突厥貪婪無厭，〔婪，盧南翻。厭，於鹽翻。〕朕將徵之，自今勿復為書，〔復，扶又翻。〕皆用詔敕。」
12丙午，車駕還宮。
13己酉，突厥頡利可汗寇相州。〔「相州」，疑當作「桓州」；此時突厥兵不能至相州也。〕
14睦伽陀攻武興。〔蜀有武興鎮，後魏置東益州，梁為武興蕃王國，西魏改曰興州順政郡；此非睦伽陀所攻者也。按晉書地理志，永寧中，張軌為涼州刺史，鎮武威，上表請合秦、雍流移人於姑臧西北置武興郡；睦伽陀所攻者即此武興故城。〕
15丙辰，代州都督藺謩與突厥戰於新城，不利；〔新城在馬邑南。〕復命行軍總管張瑾屯石嶺，李高遷趨大谷以禦之。〔「大谷」，當作「太谷」。舊曰陽邑，隋開皇十八年更名太谷，屬幷州。宋白曰：幷州太谷縣，本漢陽邑縣，今縣東十五里陽邑故城是也。後魏太武景明二年，復置陽邑縣，隋開皇十八年，改陽邑為太谷，因縣西太谷為名。復，扶又翻。趨，七喻翻。〕丁巳，命秦王出屯蒲州以備突厥。〔考異曰：舊本紀，「八月六日，突厥寇定州，命皇太子往幽州，秦王往幷州，以備突厥。」唐曆亦同。今據實錄，七月秦王出蒲州，八月無太子往幽州、秦王往幷州事。〕
八月，壬戌，突厥踰石嶺，寇幷州；癸亥，寇靈州；丁卯，寇潞、沁、韓三州。〔沁源，漢穀遠縣地，後魏改名，隋恭帝義寧元年置義寧郡，武德元年置沁州，又以潞州之襄垣、黎城、涉、銅鞮鄉等縣置韓州。沁，七鴆翻。〕
16左武候大將軍安修仁擊睦伽陀於且渠川，破之。〔且，子餘翻。且渠川，沮渠氏之墟也。沮渠蒙遜據涼州，川以是得名。〕
17詔安州大都督李靖出潞州道，行軍總管任緕屯太行，以禦突厥。〔行，戶剛翻。厥，九勿翻〕頡利可汗將兵十餘萬大掠朔州。〔頡，奚結翻。可，從刊入聲。汗，音寒。將，即亮翻。〕壬申，幷州道行軍總管張瑾與突厥戰於太谷，全軍皆沒，瑾脫身奔李靖。行軍長史溫彥博為虜所執，〔長，知兩翻。〕虜以彥博職在機近，〔中書侍郎，機近在官。〕問以國家兵糧虛實，彥博不對，虜遷之陰山。庚辰，突厥寇靈武，〔考異曰：實錄、統紀並雲寇廣武。按北邊地名無廣武；下雲靈州都督敗之，蓋「靈武」字誤耳。今按舊唐志，代州鴈門，漢廣武縣。或者寇廣武即太谷乘勝之兵歟﹖史臣以漢古縣名稱鴈門為廣武耳。〕甲申，靈州都督任城王道宗擊破之。〔道宗所破者，癸亥寇靈州之兵，詳見通鑑舉要。〕丙戌，突厥寇綏州。丁亥，頡利可汗遣使請和而退。〔使，疏吏翻。〕
九月，癸巳，突厥沒賀咄設陷幷州一縣，丙申，代州都督藺謩擊破之。
18癸卯，初令太府檢校諸州權量。〔檢校其輕重小大也。唐制：凡度以北方秬黍中者，一黍之廣為分，十分為寸，十寸為尺，一尺二寸為大尺，十尺為丈。凡量以秬黍中者，容一千二百黍為籥，二籥為合，十合為升，十升為鬥，三鬥為大斗，十鬥為斛。凡權衡以秬黍中者，百黍之重為銖，二十四銖為兩，三兩為大兩，十六兩為斤。其量制，公私又不用籥，合內之分，則有抄撮之細。程大昌曰：杜佑通典敘六朝賦稅而論其總曰：其度量三升當今一升，秤則三兩當今一兩，尺則尺二寸當今一尺。註雲：當今，謂即時。即時者，當佑之時也。〕
19丙午，右領軍將軍王君廓破突厥於幽州，俘斬二千餘人。
突厥寇藺州。〔藺州，當置於漢西河郡藺縣界，而新、舊志並不載。〕
20冬，十月，壬申，吐谷渾寇疊州，遣扶州刺史蔣善合救之。〔吐，從暾入聲。谷，音浴。〕
21戊寅，突厥寇鄯州，遣霍公柴紹救之。〔厥，九勿翻。突厥既能寇鄯州，則上之藺州為蘭州，未可知也。鄯，時戰翻。〕
十一月，辛卯朔，上幸宜州。
22權檢校侍中裴矩罷判黃門侍郎。
23戊戌，突厥寇彭州。〔武德元年，以寧州彭原縣置彭州。〕
24庚子，以天策司馬宇文士及權檢校侍中。
25辛丑，徙蜀王元軌為吳王，漢王元慶為陳王。
26癸卯，加秦王世民中書令，齊王元吉侍中。
27丙午，吐谷渾寇岷州。
28戊申，眉州山獠反。〔眉州，通義郡，本漢犍為郡南安縣地，西魏置湄州，因峨眉山而名。獠，魯皓翻。〕
31以襄邑王神符檢校揚州大都督。始自丹楊徙州府及居民於江北。〔由此廣陵專揚州之名。〕
九年（丙戌、六二六）
1春，正月，己亥，詔太常少卿祖孝孫等更定雅樂。〔少，始照翻。更，工衡翻。〕
2甲寅，以左僕射裴寂為司空，日遣員外郎一人更直其第。
3二月，庚申，以齊王元吉為司徒。
4丙子，初令州縣祀社稷，又令士民裏閈相從立社。〔閈，侯旰翻，閭也。裏門謂之閈。〕各申祈報，〔春夏祈而秋冬報。〕用洽鄉黨之歡。戊寅，上祀社稷。
5丁亥，突厥寇原州，遣折威將軍楊毛【嚴：「毛」改「屯」。】擊之。〔折威將軍，十二軍將軍之一也。寧州道為折威軍。〕
6三月，庚寅，上幸昆明池；壬辰，還宮。
7癸巳，吐谷渾，党項寇岷州。
8戊戌，益州道行臺尚書郭行方擊眉州叛獠，破之。〔獠，魯皓翻。〕
9壬寅，梁師都寇邊，陷靜難鎮。〔難，乃旦翻。〕
10丙午，上幸周氏陂。
11辛亥，突厥寇靈州。〔厥，九勿翻。〕
12乙卯，車駕還宮。
13癸丑，南海公歐陽胤奉使在突厥，帥其徒五十人謀掩襲可汗牙帳；〔使，疏吏翻。帥，讀曰率。可，從刊入聲。汗，音寒。考異曰：實錄雲五千人。按奉使安得五千人，蓋「十」字誤作「千」字耳。〕事泄，突厥囚之。
14丁巳，突厥寇涼州，都督長樂王幼良擊走之。〔樂，音洛。〕
15戊午，郭行方擊叛獠於洪、雅二州，大破之，〔歷考新、舊志，劍南有雅州，無洪州。或曰：即眉州洪雅縣，「二州」二字衍。隋開皇十三年，以西魏嘉州洪雅鎮置縣。宋白曰：因洪雅川為名。〕俘男女五千口。
16夏，四月，丁卯，突厥寇朔州；庚午，寇原州；癸酉，寇涇州。戊寅，安州大都督李靖與突厥頡利可汗戰於靈州之硤石，自旦至申，突厥乃退。
17太史令傅奕上疏〔唐太史令從五品下，掌觀察天文，稽定曆數，凡日月星辰之變，風雲氣色之異。上，時掌翻。〕請除佛法曰：「佛在西域，言妖路遠，〔妖，於驕翻。〕漢譯胡書，恣其假託。使不忠不孝削髮而揖君親，遊手遊食易服以逃租賦。偽啟三塗，謬張六道，〔釋氏以地獄、餓鬼、畜生為三塗，言人之為惡者必墮此也。又添阿脩羅、天神、地祇為六道。〕恐愒愚夫，〔愒，今人讀如喝，呼葛翻。〕詐欺庸品。乃追懺既往之罪，〔懺，楚鑒翻。釋氏以自陳悔過為懺。〕虛規將來之福；佈施萬錢，希萬倍之報，〔施，式豉翻。〕持齋一日，冀百日之糧。遂使愚迷，妄求功德，不憚科禁，輕犯憲章；有造為惡逆，身墜刑網，方乃獄中禮佛，規免其罪。且生死壽夭，〔夭，於矯翻。〕由於自然，刑德威福，關之人主，貧富貴賤，功業所招，而愚僧矯詐，皆雲由佛。竊人主之權，擅造化之力，其為害政，良可悲矣！降自羲、農、至於有漢，皆無佛法，君明臣忠，祚長年久。漢明帝始立胡神，西域桑門自傳其法。〔事見四十五卷漢明帝永明八年。〕西晉以上，國有嚴科，不許中國之人輒行髡髮之事。洎於苻、石，羌、胡亂華，主庸臣佞，政虐祚短，梁武、齊襄，足為明鏡。〔謂梁武帝餓死臺城，齊文襄為膳奴所弒也。〕今天下僧尼，數盈十萬，翦刻繒綵，裝束泥人，競為厭魅，〔尼，女夷翻。繒，慈陵翻。厭，於琰翻。魅，音媚。〕迷惑萬姓。請令匹配，即成十萬餘戶，產育男女，十年長養，一紀教訓，可以足兵。〔長，知兩翻。〕四海免蠶食之殃，百姓知威福所在，則妖惑之風自革，淳樸之化還興。〔妖，於驕翻。〕竊見齊朝章仇子佗表言：『僧尼徒眾，糜損國家，寺塔奢侈，虛費金帛。』〔沙門，或曰桑門，亦聲相近，總謂之僧，皆胡言也。僧，譯為和命眾，桑門，為息心，比丘，為乞；俗人之信憑道法者，男曰優婆塞，女曰優婆夷。其為沙門者，初脩十誡，曰沙彌，而終於二百五十，則具足成大僧。佛弟子收奉舍利，建宮宇，謂為塔，亦胡言，猶宗廟也，故世稱塔廟。〕為諸僧附會宰相，對朝讒毀，〔言對朝廷而肆讒毀也。朝，直遙翻。佗，徒何翻。〕諸尼依託妃、主，潛行謗讟，子佗竟被囚縶，刑於都市。〔被，皮義翻。〕周武平齊，制封其墓。臣雖不敏，竊慕其蹤。」
上詔百官議其事，唯太僕卿張道源稱奕言合理。〔古有太僕正，漢九卿有太僕，梁十二卿有太僕卿。唐太僕卿掌邦國廄牧、車輿之政令。〕蕭瑀曰：「佛，聖人也，而奕非之；非聖人者無法，〔引孝經之言。瑀，音禹。〕當治其罪。」〔治，直之翻。〕奕曰：「人之大倫，莫如君父。佛以世嫡而叛其父，以匹夫而抗天子。〔釋典謂佛以王太子出家，故言以世嫡叛其父。釋氏之法不拜君親，故言以匹夫抗天子。〕蕭瑀不生於空桑，〔昔有莘氏女採桑於伊川，得嬰兒於空桑中，言其母孕於伊水之濱，夢神告之曰：「臼水出而東走。母明而視之，臼水出焉，告其鄰居而走，顧望其邑鹹為水矣。其母化為空桑，子在其中。莘女取而獻之，長有賢德，教以為尹，是謂伊尹。〕乃遵無父之教。非孝者無親，瑀之謂矣！」〔亦以孝經之言難瑀。〕瑀不能對，但合手曰：「地獄之設，正為是人！」〔釋氏之說，謂為善者則昇天堂，為惡者墮地獄。為，於偽翻。〕
上亦惡沙門、道士苟避徵傜，不守戒律，皆如奕言。又寺觀鄰接廛邸，溷雜屠沽，〔惡，烏路翻。觀，古玩翻；下同。〕辛巳，下詔：「命有司沙汰天下僧、尼、道士、女冠，其精勤練行者，遷居大寺觀，給其衣食，毋令闕乏。〔行，下孟翻。觀，古喚翻。〕庸猥粗穢者，悉令罷道，【張：「道」作「遣」。】勒還鄉裏。京師留寺三所，觀二所，諸州各留一所，餘皆罷之。」
傅奕性謹密，既職在占候，杜絕交遊，所奏災異，悉焚其笹，人無知者。
18癸未，突厥寇西會州。〔武德二年，以平涼郡之會寧鎮置西會州。厥，九勿翻。〕
19五月，戊子，虔州胡成郎等殺長史，叛歸梁師都；〔「虔州」當作「慶州」。長，知兩翻。〕都督劉旻追斬之。
20壬辰，党項寇廓州。〔廓州，澆河郡，古邯川之地。黨，底朗翻。〕
21戊戌，突厥寇秦州。
22壬寅，越州人盧南反，殺刺史甯道明。〔此嶺南之越州，後改廉州。〕
23丙午，吐谷渾、党項寇河州。〔吐，從暾入聲。谷，音浴。〕
24突厥寇蘭州。〔蘭州，金城郡，漢金城郡之枝陽縣地，以皋蘭山名州。〕
25丙辰，遣平道將軍柴紹柴將兵擊胡。〔岐州道為平道軍，柴紹為將軍。紹將，即亮翻。〕
26六月，丁巳，太白經天。〔漢天文志曰：太白經天，天下革，民更王。孟更註雲：謂出東入西，出西入東也。太白陰星，出東當伏東，出西當伏西，過午則經天。晉灼雲：日，陽也，日出則星亡。晝見午上為經天。劉向五紀論曰：太白少陰，弱不得專行，故以巳、未為界，不得經天而行。經天則晝見，其佔為兵喪，為不臣，為更王，強國弱，小國強。〕
秦王世民既與太子建成、齊王元吉有隙，以洛陽形勝之地，恐一朝有變，欲出保之，乃以行臺工部尚書溫大雅鎮洛陽，遣秦府車騎將軍榮陽張亮將左右王保等千餘人之洛陽，〔騎，奇寄翻。亮將，即亮翻。之，往也。〕陰結納山東豪傑以俟變，多出金帛，恣其所用。元吉告亮謀不軌，下吏考驗；〔下，遐嫁翻。〕亮終無言，乃釋之，使還洛陽。
建成夜召世民，飲酒而酖之，世民暴心痛，吐血數升，〔吐，土故翻。〕淮安王神通扶之還西宮。〔西宮，蓋即弘義宮。新書曰：秦王居西宮之承乾殿。〕上幸西宮，問世民疾，敕建成曰：「秦王素不能飲，自今無得復夜飲。」〔復，扶又翻；下可復、不復、事復、能復同。〕因謂世民曰：「首建大謀，削平海內，皆汝之功。吾欲立汝為嗣，汝固辭；〔事見前。嗣，祥吏翻。〕且建成年長，為嗣日久，吾不忍奪也。觀汝兄弟似不相容，同處京邑，必有紛競，〔長，知兩翻。處，昌呂翻。〕當遣汝還行臺，居洛陽，自陝以東皆主之。〔秦王時領陝東道大行臺。陝，失冉翻。〕仍命汝建天子旌旗，如漢梁孝王故事。」〔梁孝王事見漢景帝紀。〕世民涕泣，辭以不欲遠離膝下，〔離，力智翻。〕上曰：「天下一家，東、西兩都，道路甚邇，〔舊書地理志：東都在西都之東八百五十里。〕吾思汝即往，毋煩悲也。」將行，建成、元吉相與謀曰：「秦王若至洛陽，有土地甲兵，不可復制；〔復，扶又翻。〕不如留之長安，則一匹夫耳，取之易矣。」乃密令數人上封事，言「秦王左右聞往洛陽，無不喜躍，觀其志趣，恐不復來。」又遣近幸之臣以利害說上，〔易，以豉翻。上，時掌翻。說，輸芮翻。〕上意遂移，事復中止。
建成、元吉與後宮日夜譖訴世民於上，〔後宮，即尹德妃、張婕妤等。〕上信之，將罪世民。陳叔達諫曰：「秦王有大功於天下，不可黜也。且性剛烈，若加挫抑，恐不勝憂憤，或有不測之疾，〔勝，音升。〕陛下悔之何及！」上乃止。元吉密請殺秦王，上曰：「彼有定天下之功，罪狀未著，何以為辭﹖」元吉曰：「秦王初平東都，顧望不還，散錢帛以樹私恩，又違敕命，非反而何！但應速殺，何患無辭！」上不應。
秦府僚屬皆憂懼不知所出。行臺考功郎中房玄齡謂比部郎中長孫無忌曰：〔唐制：考功郎中屬吏部，掌文部官吏之考課。考課之法有四善、二十七最。比部屬刑部，掌勾諸司百僚俸料、公廨、贓贖，調斂徒役，課程逋懸數物，周知內外之經費而總勾之。比，音毗。〕「今嫌隙已成，一旦禍機竊發，豈惟府朝塗地，〔府朝，猶言府廷也。漢時郡僚謂本郡為郡朝，亦此類。朝，直遙翻。〕乃實社稷之憂；莫若勸王行周公之事以安家國。〔謂周公誅管、蔡也。〕存亡之機，間不容髮，正在今日！」無忌曰：「吾懷此久矣，不敢發口；今吾子所言，正合吾心，謹當白之。」乃入言世民。世民召玄齡謀之，玄齡曰：「大王功蓋天地，當承大業；今日憂危，乃天贊也，願大王勿疑。」乃與府屬杜如晦共勸世民誅建成、元吉。
建成、元吉以秦府多驍將，欲誘之使為己用，〔驍，堅堯翻。將，即亮翻。誘，音酉。〕密以金銀器一車贈左二副護軍尉遲敬德，〔時秦、齊府各置左右六府護軍。尉，紆勿翻。〕並以書招之曰：「願迂長者之眷，以敦布衣之交。」〔長，知兩翻。〕敬德辭曰：「敬德，蓬戶甕牖之人，遭隋末亂離，久淪逆地，罪不容誅。秦王賜以更生之恩，〔事見一百八十八卷三年。〕今又策名藩邸，〔左傳：狐突曰：「策名委質，貳乃闢也。」杜預註雲：名書於所臣之策。〕唯當殺身以為殿；於殿下無功，不敢謬當重賜。若私交殿下，乃是貳心，徇利忘忠，殿下亦何所用！」建成怒，遂與之絕。敬德以告世民，世民曰：「公心如山嶽，雖積金至鬥，〔鬥，謂北斗。唐人詩曰：「身後堆金柱北斗。」蓋時人常語也。〕知公不移。相遺但受，何所嫌也！〔遺，唯季翻。〕且得以知其陰計，豈非良策！不然，禍將及公。」既而元吉使壯士夜刺敬德，敬德知之，洞開重門，〔刺，七亦翻。重，直龍翻。〕安臥不動，刺客屢至其庭，終不敢入。〔長其勇也。〕元吉乃譖敬德於上，下詔獄訊治，〔下，遐嫁翻。治，直之翻。〕將殺之，世民固請，得免。又譖左一馬軍總管程知節，出為康州刺史。〔武德元年，以成州同谷縣置西唐州。〕知節謂世民曰：「大王股肱羽翼盡矣，身何能久！知節以死不去，願早決計。」又以金帛誘右二護軍段志玄，志玄不從。〔誘，音酉。〕建成謂元吉曰：「秦府智略之士，可憚者獨房玄齡、杜如晦耳。」皆譖之於上而逐之。
世民腹心唯長孫無忌尚在府中，與其舅雍州治中高士廉、右候車騎將軍三水侯君集〔長，知兩翻。右候車騎將軍，以車騎將軍屬右候衛也。三水縣，漢屬安定郡，隋、唐屬邠州。宋白曰：三水縣以縣界有羅川穀，三泉並流為名。雍，於用翻。騎，奇寄翻。〕及尉遲敬德等，〔尉，紆勿翻。〕日夜勸世民誅建成、元吉。世民猶豫未決，問於靈州大都督李靖，靖辭；問於行軍總管李世勣，世勣辭；世民由是重二人。〔考異曰：統紀雲：「秦王懼，不知所為。李靖、李勣數言大王以功高被疑，靖等請申犬馬之力。」劉餗小說：「太宗將誅蕭牆之惡以主社稷，謀於衛公靖，靖辭；謀於英公徐勣，勣亦辭。帝由是珍此二人。」二說未知誰得其實。然劉說近厚，有益風化，故從之。舊建成傳又云：「封德彝密勸大宗誅建成，世民不從。德彝更言於上曰：『秦王既有大功，終不為太子之下，若不立之，願早為之所。』又說建成作亂，曰：『夫為四海者不顧其親。漢高乞羹，此之謂矣。』」按許敬宗傳雲：「敬宗父善心及虞芯南兄世基，皆為宇文化及所殺，封德彝時為內史舍人，備見其事，嘗謂人曰：『世基被誅，世南匍匐而請代；善心之死，敬宗舞蹈以求生。』人以為口實，敬宗銜之。及為德彝立傳，盛加其惡。」疑此亦近誣，今不取。〕
會突厥鬱射設數萬騎屯河南，入塞，圍烏城，〔烏城，蓋在鹽州五原縣烏鹽池；或曰，在朔方烏水上。杜佑曰：武威郡南二里有烏城守捉。將，即亮翻。騎，奇寄翻。厥，九勿翻。〕建成薦元吉代世民督諸軍北征，上從之，命元吉督右武衛大將軍李藝、天紀將軍張瑾等救烏城。〔關內十二軍，涇州道曰天紀軍，置將軍一人。〕元吉請尉遲敬德、程知節、段志玄及秦府右三統軍秦叔寶等與之偕行，簡閱秦王帳下精銳之士以益元吉軍。率更丞王晊密告世民曰：〔唐志：太子率更寺，令一人，從四品上；丞二人，從七品上。掌宗族次序、禮樂、刑罰及漏刻之政令。更，工衡翻。晊，之日翻。〕「太子語齊王：『今汝得秦王驍將精兵；擁數萬之眾，吾與秦王餞叉於昆明池，使壯士拉殺之於幕下，秦雲暴卒，主上宜無不信。〔語，牛倨翻。拉，盧合翻。驍，堅堯翻。將，即亮翻。考異曰：舊傳以為建成實有此言而晊告之。按建成前酖秦王，高祖已知之。今若明使壯士拉殺而欺雲暴卒，高祖豈有肯信之理！此說殆同兒戲。今但至晊告建成等，則事之虛實皆未可知，所謂疑以傳疑也。〕吾當使人進說，令授吾國事。敬德等既入汝手，宜悉坑之，孰敢不服！』」世民以晊言告長孫無忌等，無忌等勸世民先事圖之。〔先，悉薦翻。〕世民歎曰：「骨肉相殘，古今大惡。吾誠知禍在朝夕，欲俟其發，然後以義討之，不亦可乎！」敬德曰：「人情誰不愛其死！今眾人以死奉王，乃天授也。禍機垂發，而王猶晏然不以為憂，大王縱自輕，如宗廟社稷何！大王不用敬德之言，敬德將竄身草澤，不能留居大王左右，交手受戮也！」無忌曰：「不從敬德之言，事今敗矣。敬德等必不為王有，無忌亦當相隋而去，不能復事大王矣！」〔敬德、無忌詭言逃去以激世民，使之速發。復，扶又翻；下同。〕世民曰：「吾所言亦未可全棄，公更圖之。」敬德曰：「王今處事有疑，非智也；臨難不決，非勇也。〔處，昌呂翻。〕且大王素所畜養勇士八百餘人，〔畜，籲玉翻。〕在外者今已入宮，擐甲執兵，〔擐，音宦。〕事勢已成，大王安得已乎！」
世民訪之府僚，皆曰：「齊王兇戾，終不肯事其兄。比聞護軍薛實嘗謂齊王曰：〔比，毗至翻。此齊府護軍也。〕『大王之名，合之成「唐」字，大王終主唐祀。』〔合，音閤。〕齊王喜曰：『但除秦王，取東宮如反掌耳。』彼與太子謀亂未成，已有取太子之心。亂心無厭，〔厭，於鹽翻。〕何所不為！若使二人得志，恐天下非復唐有。〔復，音扶又翻；下聽復同，又並音如字。〕以大王之賢，取二人如拾地芥耳，柰何徇匹夫之節，忘社稷之計乎！」世民猶未決，眾曰：「大王以舜為何如人﹖」曰：「聖人也。」眾曰：「使舜浚井不出，則為井中之泥，塗廩不下，則為廩上之灰，安能澤被天下，法施後世乎！是以小杖則受，大杖則走，蓋所存者大故也。」〔瞽瞍使舜浚井，既入，從而揜之，舜穿井為匿空旁出。使塗廩，捐嘥，瞽瞍焚廩，舜以兩笠自扞而下。家語：孔子曰：「舜事瞽瞍，小杖則受，大杖則走。」被，皮義翻。〕世民命卜之，幕僚張公謹自外來，【章：十二行本「來」下有「見之」二字；乙十一行本同；孔本同；張校同；退齋校同。】取龜投地，〔說苑曰：靈龜五色，似玉似金，北陰向陽，上高象天，下平法地，易號為龜。〕曰：「卜以決疑；今事在不疑，尚何卜乎！卜而不吉，庸得已乎！」於是定計。〔考異曰：唐曆雲：「布卦未畢，張公謹適自外至，諫曰：『夫事不可疑而疑者，其禍立至。今假使卜之不吉，其可已乎！』遂折蓍。秦王曰：『善！』」今從舊唐書。〕
世民令無忌密召房玄齡等，曰：「敕旨不聽復事王；今若私謁，必坐死，不敢奉教！」〔房玄齡之言，亦以激發世民。〕世民怒，謂敬德曰：「玄齡、如晦豈叛我邪！」〔邪，音耶。〕取所佩刀授敬德曰：「公往觀之，若無來心，可斷其首以來。」〔斷，丁管翻。〕敬德往，與無忌共諭之曰：「王已決計，公宜速入共謀之。吾屬四人，不可羣行道中。」乃令玄齡、如晦著道士服，〔著，陟略翻。〕與無忌俱入，敬德自他道亦至。
己未，太白復經天。傅奕密奏：「太白見秦分，〔見，賢遍翻。分，扶問翻。〕秦王當有天下。」上以其狀授世民。於是世民密奏建成、元吉淫亂後宮，且曰：「臣於兄弟無毫負，今欲殺臣，似為世充、建德報讎。臣今枉死，永違君親，魂歸地下，實恥見諸賊！」上省之，愕然，〔為，於偽翻。省，悉景翻。〕報曰：「明當鞫問，汝宜早參。」〔明，謂明日也。參，謂朝參。〕
庚申，世民帥長孫無忌等入，伏兵於玄武門。〔玄武門，宮城北門。帥，讀曰率。長，知兩翻。〕張婕妤竊知世民表意，馳語建成。〔婕妤，音接予。語，牛倨翻。〕建成召元吉謀之，元吉曰：「宜勒宮府兵，託疾不朝，以觀形勢。」〔朝，直遙翻。〕建成曰：「兵備已嚴，當與弟入參，自問消息。」乃俱入，趣玄武門。〔趣，七喻翻；下同。〕上時已召裴寂、蕭瑀、陳叔達等，欲按其事。〔瑀，音禹。〕
建成、元吉至臨湖殿，覺變，即跋馬東歸宮府。〔跋，蒲掇翻。跋馬者，搖駷馬銜，偏促一轡，又以兩足搖鼓馬腹，使之迴走。〕世民從而呼之，元吉張弓射世民，再三不彀，〔控弦不開，所以不至於彀，蓋倉皇失措也。射，而亦翻；下同。〕世民射建成，殺之。尉遲敬德將七十騎繼至，〔將，即亮翻。騎，奇寄翻；下同。〕左右射元吉墜馬。世民馬逸入林下，為木枝所絓，〔絓，胡卦翻。〕墜不能起。元吉遽至，弓將扼之，敬德躍馬叱之。元吉步欲趣武德殿，敬德追射，殺之。翊衛車騎將軍馮翊馮立〔太子左右衛率府所領，亦有親、勳、翊三衛府。〕聞建成死，歎曰：「豈有生受其恩而死逃其難乎！」〔難，乃旦翻。〕乃與副護軍薛萬徹、屈咥直府左車騎萬年謝叔方〔屈咥宜，即驅咥直也，屬帳內府。咥，徒結翻，又醜慄翻。萬年，赤縣，本隋大興縣，武德元年更名。〕帥東宮、齊府精兵二千馳趣玄武門。〔帥，讀曰率。趣，七喻翻。〕張公謹多力，獨閉關以拒之，不得入。雲麾將軍敬君弘掌宿衛兵，屯玄武門，〔雲麾將軍，梁百二十五號將軍之一也，唐為武散階，從三品上。〕挺身出戰，所親止之曰：「事未可知，且徐觀變，俟兵集，成列而戰，未晚也。」君弘不從，與中郎將呂世衡大呼而進，皆死之。〔唐諸衛中郎將皆正四品下。呼，火故翻。〕君弘，顯雋之曾孫也。〔敬顯雋仕北齊，官至尚書右僕射。〕守門兵與萬徹等力戰良久，萬徹鼓譟欲攻秦府，將士大懼；〔將，即亮翻。〕尉遲敬德持建成、元吉首示之，〔尉，紆勿翻。〕宮府兵遂潰。萬徹與數十騎亡入終南山。馮立既殺敬君弘，謂其徒曰：「亦足以少報太子矣！」〔少，詩沼翻。〕遂解兵，逃於野。
上方泛舟海池，〔閤本太極宮圖：太橿宮中凡有三海池，東海池在玄武門內之東，近凝雲閤；北海池在玄武門內之西；又南有南海池，近咸池殿。〕世民使尉遲敬德入宿衛，敬德擐甲持矛，直至上所。上大驚，問曰：「今日亂者誰邪﹖〔邪，音耶。〕卿來此何為﹖」對曰：「秦王以太子、齊王作亂，舉兵誅之，恐驚動陛下，遣臣宿衛。」上謂裴寂等曰：「不圖今日乃見此事，當如之何﹖」蕭瑀、陳叔達曰：「建成、元吉本不預義謀，又無功於天下，疾秦王功高望重，共為姦謀。今秦王已討而誅之，秦王功蓋宇宙，率土歸心，陛下若處以元良，〔太子謂之元良。瑀，音禹。處，昌呂翻；下處分、處決同。〕委之國事，無復事矣！」〔復，扶又翻。〕上曰：「善！此吾之夙心也。」時宿衛及秦府兵與二宮左右戰猶未已，敬德請降手敕，令諸軍並受秦王處分，〔分，扶問翻。〕上從之。天策府司馬宇文士及自東上閤門出宣敕，〔閤本太極宮圖，太極殿有東上閤門、西上閤門。〕眾然後定。上又使黃門侍郎裴矩至東宮曉諭諸將率，皆罷散。〔將，即亮翻；下同。〕上乃召世民，撫之曰：「近日以來，幾有投杼之惑。」〔投杼，事見三卷周赧王七年。幾，居希翻。〕世民跪而吮上乳，號慟久之。〔吮，徂兗翻。號，戶高翻。〕
建成子安陸王承道、河東王承德、武安王承訓、汝南王承明、鉅鹿王承義，元吉子梁郡王承業、漁陽王承鸞、普安王承獎、江夏王承裕、義陽王承度皆坐誅，仍絕屬籍。
初，建成許元吉以正位之後，立為太弟，故元吉為之盡死。〔為，於偽翻。〕諸將欲盡誅建成、元吉左右百餘人，籍沒其家，尉遲敬德固爭曰：「罪在二兇，既伏其誅；若及支黨，非所以求安也！」乃止。是日，下詔：「赦天下。凶逆之罪，止於建成、元吉，自餘黨與，一無所問。其僧、尼、道士、女冠並宜依舊。〔是年四月，命有司沙汰僧、尼、道士、女冠。〕國家庶事，皆取秦王處分。」〔處，昌呂翻；下同。〕
辛酉，馮立、謝叔方皆自出；薛萬徹亡匿，世民履使諭之，乃出。世民曰：「此皆忠於所事，義士也。」釋之。
癸亥，立世民為皇太子。又詔：「自今軍國庶事，無大小悉委太子處決，然後聞秦。」
臣光曰：立嫡以長，〔長，知兩翻。〕禮之正也。然高祖所以有天下，皆太宗之功；隱太子以庸劣居其右，地嫌勢逼，必不相容。曏使高祖有文王之明，隱太子有泰伯之賢，太宗有子臧之節，〔文王舍伯邑考而立武王；泰伯讓國於弟王季歷；子臧辭曹國而不受。〕則亂何自而生矣！既不能然，太宗始欲俟其先發，然後應之，如此，則事非獲已，猶為愈也。既而為羣下所迫，遂至蹀血禁門，〔如淳曰：殺人流血滂沱為蹀血。師古曰：蹀，謂履涉之也。蹀，徒頰翻。〕推刃同氣，〔推，吐雷翻。〕貽譏千古，惜哉！夫創業垂統之君，子孫之所儀刑也，〔夫，音扶。〕彼中、明、肅、代之傳繼，得非有所指擬以為口實乎！明皇不稱廟號而稱帝號者，溫公避本朝諱耳。中宗、肅宗之季，玄宗、代宗並以兵清內難而後繼大統。〕
27戊辰，以宇文士及為太子詹事，長孫無忌、杜如晦為左庶子，高士廉、房玄齡為右庶子，尉遲敬德為左左衛率，程知節為右衛率，虞世南為中舍人，褚亮為舍人，〔尉，紆勿翻。率，所律翻。東宮門下坊，左庶子二人，正四品上。掌侍從贊相，駮正啟奏，皇太子出則版奉外辨中嚴，入則解嚴；凡令書下，則畫諾覆審，留所畫以為案，更寫印署注令諾送詹事府典書坊。右庶子二人，正四品下。中舍人正五品上，舍人正六品上。舍人掌行令書、令旨及表啟之事。太子通表如人臣之禮。宮臣上太子，大事以牋，小事以啟，其封題皆曰「上右春坊」。通事舍人開封以進，其事可施行者，皆下於坊，舍人開，庶子參詳之，然後進；不可者則否。蓋門下坊猶上臺之門下省，典書坊猶上臺之中書省，唐初仍隋制也。龍逆改門下坊為左春坊，典書坊為右春坊。〕姚思廉為洗馬。〔洗，悉薦翻；下同。〕悉以齊王國司金帛什器賜敬德。〔唐制：親王國有國司，置國尉、國丞，掌判國司、勾稽、監印事。〕
初，洗馬魏徵常勸太子建成早除秦王，及建成敗，世民召徵謂曰：「汝何為離間我兄弟！」眾為之危懼，〔間，古莧翻。為，於偽翻。〕徵舉止自若，對曰：「先太子早從徵言，必無今日之禍。」世民素重其才，改容禮之，引為詹事主簿。〔詹事主簿，從七品上，掌印檢、勾稽府事。〕亦召王珪、韋挺於巂州，〔去年六月，王珪等流巂州。巂，音髓。〕皆以為諫議大夫。
世民命縱禁苑鷹犬，罷四方貢獻，聽百官各陳治道，〔治，直吏翻。〕政令簡肅，中外大悅。
以屈突通為陝東道行臺左僕射，鎮洛陽。〔陝，失冉翻。〕
益州行臺僕射竇軌與行臺尚書韋雲起、郭行方不協。雲起弟慶儉及宗族多事太子建成，建成死，軌誣雲起與建成同反，收斬之。行方懼，逃奔京師，軌追之，不及。
28吐谷渾寇岷州。〔吐，從暾入聲。谷，音浴。〕
29突厥寇隴州；辛未，寇渭州；遣右衛大將軍柴紹擊之。〔厥，九勿翻。左右衛大將軍，掌統領宮庭警衛之法。〕
30廢益州大行臺，置大都督府。
31壬申，上以手詔賜裴寂等曰：「朕當加尊號為太上皇。」
32辛巳，幽州大都督廬江王瑗反，〔瑗，於眷翻。〕右領軍將軍王君廓殺之，傳首。
初，上以瑗儒怯非將帥才，〔懦，乃臥翻，又奴亂翻。將，即亮翻。帥，所類翻。〕使君廓佐之。君廓故羣盜，勇悍險詐，〔悍，戶旰翻。〕瑗推心倚仗之，許為婚姻。太子建成謀害秦王，密與瑗相結。建成死，詔遣通事舍人崔敦禮馳驛召瑗。〔通事舍人，秦謁者之官也。晉置舍人、通事各一人，隸中書，東晉曰通事舍人，唐從六品上。掌朝見引納及辭謝者於殿庭。凡近臣入侍，文武就列，引以進退。凡四方通表，蠻夷納貢，皆受而進之。〕瑗心不自安，謀於君廓。君廓欲取瑗以為功，乃說曰：〔說，輸芮翻；下涉說同。〕「大王若入，必無全理。今擁兵數萬，柰何受單使之召，自投罔罟乎！」〔使，疏吏翻；下同。〕因相與泣。瑗曰：「我今以命託公，舉事決矣。」乃劫敦禮，問以京師機事；敦禮不屈，瑗囚之。發驛徵兵，且召燕州刺史王詵赴薊，與之計事。〔隋於營州之境汝羅故城置遼西郡，武德元年曰燕州。六年，自營州遷於幽州城中，又於懷戎置北燕州。武德六年，李藝自幽州朝，王詵為長史，實掌州事，幽州之人素信服之。瑗欲反，故召之與計事。燕，因肩翻。詵，疏臻翻。〕兵曹參軍王利涉說瑗曰：「王君廓反覆，不可委以機柄，宜早除去，以王詵代之。」〔去，羌呂翻。〕瑗不能決。君廓知之，往見詵，詵方沐，握髮而出，君廓手斬之，持其首告眾曰：「李瑗與王詵同反，囚執敕使，擅自徵兵。今詵已誅，獨有李瑗，無能為也。汝寧隋瑗族滅乎，欲從我以取富貴乎﹖」眾皆曰：「願從公討賊。」君廓乃帥其麾下千餘人，踰西城而入，瑗不之覺；君廓入獄出敦禮，瑗始知之，遽帥左右數百人被甲而出，〔帥，讀曰率。被，皮義翻。〕遇君廓於門外。君廓謂瑗眾曰：「李瑗為逆，汝何為隨之入湯火乎！」眾皆棄兵而潰。淮瑗獨存，罵君廓曰：「小人賣我，行自及矣！」遂執瑗，縊之。〔縊，於賜翻，又於計翻。〕壬午，以王君廓為左領軍大將軍兼幽州都督，以瑗家口賜之。敦禮，仲方之孫也。〔崔仲方仕周，獻平齊之策；及隋，獻平陳之策；孝芬之孫也。〕
33乙酉，罷天策府。〔置天策府，見一百八十九卷四年。〕
34秋，七月，己丑，柴紹破突厥於秦州，斬特勒一人，士卒首千餘級。〔厥，九勿翻。〕
35以秦府護軍秦叔寶為左衛大將軍，又以程知節為大武衛大將軍，尉遲敬德為大右武大將軍。〔尉，紆勿翻。考異曰：唐曆，三人除官皆在癸巳。今從實錄。〕
36壬辰，以高士廉為侍中，房玄齡為中書令，蕭瑀為左僕射，張孫無忌為吏部尚書，杜如晦為兵部尚書。癸巳，以宇文士及為中書令，封德彝為右僕射；又以前天策府兵曹參軍杜淹為御史大夫，中書舍人顏師古、劉林甫為中書侍郎，左衛副率侯居集為左衛將軍，左虞候段志玄為驍衛將軍，副護軍薛萬徹為右領軍將軍，右內副率張公謹為右武候將軍，〔左虞候，即東宮左虞候率也。按唐書，「驍衛」之上當有「左」字。隋文帝置左、右內率，領東宮千牛備身侍奉之事，副率為之貳。瑀，音禹。長，知兩翻。率，所律翻。驍，堅堯翻。〕右監門率長孫安業為右監門將軍，〔漢、魏置城門校尉。唐置左、右監門衛大將軍、將軍，掌宮禁門籍之法，凡京司應入宮殿，門皆有籍，左將軍判入，右將軍判出。監，右銜翻。〕右內副率李客師為領左右軍將軍。〔「領」字當在「左右」之下，「左、右」二字亦當去其一，但未知當去何字耳。唐志：隋置左、右領軍府，大業三年，改左、右屯衛，唐因屯衛名，改為左、右威衛；又採前代領軍名，別置左、右領軍衛，職掌如左、右衛。又按新志，武德五年，改左、右備身府為左、右府。或者李客師為領左、右將軍，「左右」之下亦當去「軍」字。顯慶五年，改左、右府為千牛府。〕安業，無忌之兄；客師，靖之弟也。
37太子建成、齊王元吉之黨散亡在民間，雖更赦令，〔更，工衡翻。〕猶不自安，徼倖者爭告捕以邀賞。〔徼，堅堯翻。〕諫議大夫王珪以啟太子。丙子，太子下令：「六月四日已前事連東宮及齊王，十七日前連李瑗者，並不得相告言，違者反坐。」〔瑗，於眷翻。反坐者，反以所告罪人之罪坐之。考異曰：太宗實錄，「六月丙申」。唐曆脫「七月」而在「壬辰」下。按六月無丙申。丙申，七月十日也。今從唐曆。〕
丁酉，遣諫議大夫魏徵宣慰山東，聽以便宜從事。徵至磁州，〔武德元年，以相州之滏陽、臨水、成安置磁州，以其地產磁石名州。舊州：磁州在京師東北一千四百八十五里。磁，疾之翻。〕遇州縣錮送前太子千牛李志安、齊王護軍李思行詣京師，〔械鎖而送之，謂之錮送。〕徵曰：「吾受命之日，前宮、齊府左右皆赦不問；今復送思行等，〔復，扶又翻。〕則誰不自疑！雖遣使者，人誰信之！〔使，疏吏翻。〕吾不可以顧身嫌，不為國慮。且既蒙國士之遇，敢不以國士報之乎！」遂皆解縱之。太子聞之，甚喜。
右衛率府鎧曹參軍唐臨出為萬泉丞，〔東宮十率府皆有倉、兵、鎧三曹參軍，從八品。武德元年，分蒲州之稷山、安邑、龍門、猗氏、汾陰置萬泉縣，屬泰州，後屬絳州。鎧，可亥翻。率，所律翻。〕縣有繫囚十許人，會春雨，臨縱之，使歸耕種，皆如期而返。臨，令則之弟子也。〔唐令則事隋太子勇，勇廢，被誅。〕
38八月，丙辰，突厥遣使請和。〔厥，九勿翻。使，疏吏翻；下同。〕
39壬戌，吐谷渾遣使請和。〔吐，從暾入聲。谷，音浴。〕
40癸亥，制傳位於太子；太子固辭，不許。甲子，太宗即皇帝位於東宮顯德殿，赦天下；關內及蒲、芮、虞、泰、陝、鼎六州免二年租調，自餘給復一年。〔陝，失冉翻。調，徒弔翻。復，方目翻。〕
41詔【章：十二行本「詔」上有「癸未」二字；乙十一行本同。】以「宮女眾多，幽閟可愍，〔閟，兵媚翻。〕宜簡出之，各歸親戚，任其適人。」
42初，稽胡酋長劉仚成帥眾降梁師都，〔事見一百八十九卷四年。酋，慈由翻。長，知兩翻。仚，許延翻。帥，讀曰率。降，戶江翻；下同。〕師都信讒，殺之，由是所部猜懼，多來降者。〔降，戶江翻。〕師都浸衰弱，乃朝於突厥，為之畫策，〔朝，直遙翻。為，於偽翻。〕勸令入寇。於是頡利、突利二可汗合兵十餘萬寇涇州，〔頡，奚結翻。可，從刊入聲。汗，音寒。〕進至武成，京師戒嚴。
43丙子，立妃長孫氏為皇后。〔長，知兩翻。〕後少好讀書，造次必循禮法，〔少，詩照翻。好，呼到翻。造，七到翻。〕上為秦王，與太子建成、齊王元吉為隙，後奉事高祖、承順妃嬪，〔嬪，毗賓翻。〕彌縫其闕，甚有內助。及正位中宮，務存節儉，服御取給而已。上深重之，嘗與之議賞罰，後辭曰：「『牝雞之晨，唯家之索，』〔書牧誓引古人之言。索，蘇各翻，盡也。〕妾婦人，安敢豫聞政事！」固問之，終不對。
44己卯，突厥進寇高陵。〔厥，九勿翻。高陵縣，漢屬馮翊，唐屬京兆，在長安東北七十里。〕辛巳，涇州道行軍總管尉遲敬德與突厥戰涇陽，〔涇陽縣屬京兆，在長安北七十里。杜佑曰：京兆涇陽縣，乃秦封涇陽君之地，後漢及晉池陽之地。漢涇陽在今平涼郡界，涇陽故城是。尉，紆勿翻。〕大破之。獲其俟斤阿史德烏沒啜，〔突厥官三十八等，俟斤在吐屯之下。阿史德別是一姓。俟，渠機翻。〕斬首千餘級。
癸未，頡利可汗進至渭水便橋之北，〔自長安出鹹陽，過渭水便橋。〕遣其腹心執失思力入見，以觀虛實。〔見，賢遍翻。〕思力盛稱「頡利與突利二可汗將兵百萬，今至矣。」〔頡，奚結翻。可，從刊入聲。汗，音寒。將，即亮翻。〕上讓之曰：「吾與汝可汗面結和親，贈遺金帛，前後無算。〔言不可算計其數也。遺，於季翻。〕汝可汗自負盟約，引兵深入，於我無愧！汝雖戎狄，亦有人心，何得全忘大恩，自誇強盛！我今先斬汝矣！」思力懼而請命。〔請貸其死命也。〕蕭瑀、封德彝請禮遣之。上曰：「我今遣還，虜謂我長之，愈肆憑陵。」〔瑀，音禹。還，從宣翻，又音如字。〕乃囚思力於門下省。
上自出玄武門，與高士廉、房玄齡等六騎徑詣渭水上，〔騎，奇寄翻；下同。〕與頡利隔水而語，責以負約。突厥大驚，皆下馬羅拜。〔厥，九勿翻。〕俄而諸軍繼至，旌甲蔽野，頡利見執失思力不返，而上挺身輕出，軍容甚盛，有懼色。上麾諸軍使卻而布陳，〔陳，讀曰陣。〕獨留與頡利語。蕭瑀以上輕敵，叩馬固諫，上曰：「吾籌之已熟，非卿所知。突厥所以敢傾固而來，直抵郊甸者，以我國內有難，〔謂方有殺建成、元吉之難。難，乃旦翻。〕朕新即位，謂我不能抗禦故也。我若示之以弱，閉門拒守，虜必放兵大掠，不可復制。〔復，扶又翻。〕故朕輕騎獨出，示若輕之；又震曜軍容，使之【嚴：「之」改「知」。】必戰；出虜不意，使之失圖。虜入我地既深，必有懼心，故與戰則克，與和則固矣。制服突厥，在此一舉。卿第觀之！」是日，頡利來請和，詔許之。上即日還宮。乙酉，又幸城西，斬白馬，與頡利盟於便橋之上。突厥引兵退。〔頡，奚結翻。厥，九勿翻。考異曰：劉餗小說：「武德末年，突厥至渭水橋，控弦四十萬。太宗初親庶政，驛召衛公問策。時發諸州軍未到，長安居人勝兵不過數萬，胡人精騎勝突挑戰，日數合。帝怒，欲擊之。靖請傾府庫賂以求和，軍邀其歸路，帝從其言，胡兵遂退。於是據險邀之，虜棄老弱而遁，獲馬數萬匹，金帛一無遺焉。」今據實錄、紀傳，結盟而退，未嘗掩襲，小說所載為誤。〕
蕭瑀請於上曰：「突厥未和之時，諸將爭請戰，陛下不許，〔瑀，音禹。厥，九勿翻。將，即亮翻。〕臣等亦以為疑，既而虜自退，其策安在﹖」上曰：「吾觀突厥之眾雖多而不整，君臣之志唯賄是求，當其請和之時，可汗獨在水西，〔謂渭水之西。可，從刊入聲。汗，音寒。〕達官皆來謁我，〔突厥言達官，猶中國言顯官也。〕我若醉而縛之，因襲擊其眾，勢如拉朽。〔拉，盧合翻。〕又命長孫無忌、李靖伏兵於幽州以待之，〔「幽州」當作「豳州」。自渭北北歸，歸路正經豳州，此史書傳寫誤耳。開元十三年，以「豳」字類「幽」，改曰邠州，則當時亦病此矣。〕虜若奔歸，伏兵邀其前，大軍躡其後，覆之如掌耳。所以不戰者，吾即位日淺，國家未安，百姓未富，且當靜以撫之。一與虜戰，所損甚多；虜結怨既深，懼而脩備，則吾未可以得志矣。故卷甲韜戈，啗以金帛，〔卷，讀曰捲。啗，徒濫翻。〕彼既得所欲，理當自退，志意驕惰，不復設備，〔復，扶又翻。〕然後養威伺釁，一舉可滅也。〔釁，許覲翻。〕將欲取之，必固與之，〔老子曰：將欲奪之，必固與之。〕此之謂矣。卿知之乎﹖」瑀再拜曰：「非所及也。」〔言非己之智慮所能及也。〕
