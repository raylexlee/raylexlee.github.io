△卷第一百二十三
宋紀五〔起柔兆困敦（丙子），盡重光大荒落（辛巳），凡六年。〕
太祖文皇帝中之上
元嘉十三年（丙子、四三六）
1春，正月，癸丑朔，上有疾，不朝會。〔朝，直遙翻；下同。〕
2甲寅，魏主還宮。
3二月，戊子，燕王遣使入貢於魏，〔使，疏吏翻；下同。〕請送侍子。魏主不許，〔燕王屢請送侍子而不至，魏主知其詐，故不許。〕將舉兵討之；壬辰，遣使者十餘輩詣東方高麗等諸國告諭之。〔諭以燕王之罪，使不得與通；或有奔逸，使不德容受之也。〕
4司空、江州刺史、永脩公檀道濟，〔漢靈帝中平中，立永脩縣，屬豫章郡，隋開皇九年，併入建昌縣。〕立功前朝，威名甚重，左右腹心並經百戰，諸子又有才氣，朝廷疑畏之。〔朝，直遙翻。〕帝久疾不癒，劉湛說司徒義康，以為「宮車一日晏駕，道濟不復可制。」〔說，輸芮翻復，扶又翻；下足復同。〕會帝疾篤，義康言於帝，召道濟入朝。其妻向氏謂道濟曰：〔姓譜，祁姓之後為向國。向，式亮翻，又如字。〕「高世之勳，自古所忌。今無事相召，禍其至矣。」既至，留之累月。帝稍間，〔間，如字。〕將遣還，已下渚，〔道濟將還江州，船已下秦淮渚。〕未發；會帝疾動，義康矯召道濟入祖道，因執之。三月，己未，下詔稱：「道濟潛散金貨，招誘剽猾，〔誘，音酉。剽，匹妙翻。〕因朕寢疾，規肆禍心。」收付廷尉，並其子給事黃門侍郎植等十一人誅之，唯有其孫孺。〔唯有諸孫之在重孺者。〕又殺司空參軍薛彤、高進之；二人皆道濟腹心，有勇力，時人比之關、張。〔關羽、張飛也。〕
道濟見牧，憤怒，目光如炬，脫幘投地曰：「乃壞汝萬裏長城！」〔壞，音怪。〕魏人聞之，喜曰：「道濟死，吳子輩不足復憚。」〔為後魏人入寇，帝思道濟張本。〕
庚申，大赦；以中軍將軍南譙王義宣為江州刺史。
5辛未，魏平東將軍娥清、安西將軍古弼將精騎一萬伐燕，平州刺史拓跋嬰帥遼西將軍諸軍會之。〔將，即亮翻。騎，奇寄翻。帥讀曰率；下同。〕
6氐王楊難當自稱大秦王，改元建義。立妻為王后，世子為太子，置百官皆如天子之制，然猶貢奉宋、魏不絕。
7夏，四月，魏娥清、古弼攻燕白狼城，克之。〔白狼縣，漢屬右北平郡。燕以白狼城為重鎮，置幷州。魏後入併建德郡廣都縣。有白狼山，白狼水。〕
高麗遣其將葛盧孟光將眾數萬隨陽伊至和龍迎燕王。〔去年，燕遣陽伊請迎於高麗。〕高麗屯於臨川。〔臨川，在和龍城東。〕燕尚書令郭生因民之憚遷，開城門納魏兵，〔考異曰：後魏古弼傳作「大臣古泥」，今從十六國春秋鈔。〕魏人疑之，不入。生逐勒兵攻燕王，王引高麗兵入自東門，與生戰於闕下，生中流矢死。〔中，竹仲翻。〕葛盧孟光入城，命軍士脫弊褐，取燕武庫精仗以給之，大掠城中。
五月，乙卯，燕王帥龍城見戶東徒，〔帥，讀曰率。見，賢遍翻。馮氏歷二主二十八年而滅。〕焚宮殿，火一旬不滅；令婦人被甲居中，陽伊等勒精兵居外，葛盧孟光帥騎殿後，〔被，皮義翻。殿，丁旬翻。〕方軌而進，前後八十餘裏。古弼部將高荀子帥騎欲追之，〔將，即亮翻。帥，讀曰率。騎，奇寄翻。〕弼醉，拔刀止之，故燕王得逃去。魏主聞之，怒，檻軍徵弼及娥清至平城，皆黜為門卒。
戊午，魏主遣散騎常侍封撥使高麗，〔散，悉亶翻。騎，奇寄翻。使，疏吏翻。〕令送燕王。
8丁卯，魏主如河西。
9六月，詔寧朔將軍蕭汪之將兵討程道養；軍至郪口，〔郪江源出今潼川府銅山縣，歷遂寧父府長江縣而合於涪水，謂之郪口。郪，音妻。〕帛氐奴請降。〔降，戶江翻。〕道養兵敗，還入郪山。
10赫連定之西遷也，〔事見上卷八年。〕楊難當遂據上邽。秋，七月，魏主遣驃騎大將軍樂平王丕、尚書令劉絜督河西、高平諸軍以討之，先遣平東將軍崔賾齎詔書諭難當。〔驃，匹妙翻。騎，奇寄翻。賾，士革翻。〕
11魏散騎侍郎遊雅來聘。〔姓譜：鄭公子偃字子游，後以為氏，魏為廣平望姓。〕
八月，魏主畋於河西。
14魏主遣廣平公張黎發定州兵一萬二千通莎泉道。〔莎泉在靈丘。魏收地形志：靈丘郡有莎泉縣。隋廢靈丘為縣，併莎泉入焉。莎，素何翻。〕
九月，庚戌，魏樂平王丕等至略陽；楊難當懼，請奉詔，攝上邽守兵還仇池。諸將議以為：「不誅其毫帥，〔帥，所類翻。〕軍還之後，必相聚為亂。又，大眾遠出，不有所掠，無以充軍實，賞將士。」丕將從之，中書侍郎高允參丕軍事，諫曰：「如諸將之謀，是傷其向化之心；大軍既還，為亂必速。」丕乃止，〔還，從宣翻，又如字。〕撫慰初附，秋毫不犯，秦、隴遂安。難當以其子順為雍州刺史，鎮下辨。〔雍，於用翻。辨，步莧翻。〕
高麗不送燕王於魏，遣使奉表，稱「當與馮弘俱王化」。魏主以高麗違詔，議擊之，將發隴右騎卒，〔麗，力知翻。使，疏吏翻。騎，奇寄翻。〕劉絜曰：「秦、隴新民，且當優復，〔新民，新附之民也。復，方目翻。〕俟其饒實，然後用之。」樂平王丕曰：「和龍新定，宜廣脩農桑以豐軍實，然後進取，則高麗一舉可滅也。」魏主乃止。
癸丑，封皇子濬為始興王，駿為武陵王。
冬，十一月，己酉，魏主如稒陽，〔稒，音固。〕驅野馬於雲中，置野馬苑；閏月，壬子，還宮。
初，高祖克長安，〔事見一百十八卷晉安帝義熙十三年。〕得古銅渾儀，〔渾，戶本翻。〕儀狀雖舉，不綴七曜。〔日月五星謂之七曜。〕是歲，詔太史令錢樂之更鑄渾儀。徑六尺八分，以水轉之，昏明中星與天相應。〔孟春之月，昏，參中；旦，尾中。仲春之月，昏，弧中；旦，建星中。季春之月，昏，七星中；旦，牽牛中。孟夏之月，昏，冀中；旦，婺女中。仲夏之月，昏，亢中；旦，危中。季夏之月，昏，火中；旦，奎中。孟秋之月，昏，建星中；旦，畢中。仲秋之月，昏，牽牛中；旦，觜觿中。季秋之月，昏，虛中；旦，柳中。孟冬之月，昏，危中；旦，七星中。仲冬之月，昏，煉壁中，旦，軫中。季冬之月，昏，婁中；旦，氐中。更，工衡翻。〕
柔然與魏絕和親，犯魏邊，〔柔然與魏和，見上卷八年。〕
吐谷渾惠王慕踭卒，弟慕利延立。〔踭，古回翻。〕
十四年〔丁丑，四三七〕
1春，正月，戊子，魏北平宣王長孫嵩卒。〔長，知兩翻。〕
2辛卯，大赦。
3二月，乙卯，魏主如幽州。三月，丁丑，魏主以南平王渾為鎮東大將軍、儀同三司，鎮和龍。己卯，還宮。
4帝遣散騎常侍劉熙伯如魏議納幣，〔散，悉亶翻。〕會帝女亡而止。〔魏請婚始上卷十年。〕
5夏，四月，趙廣、張尋、梁顯等各帥眾降；別將王道恩斬程道養，送首，餘黨悉平。〔九年，趙廣等反，今乃平。帥，讀曰率。降，戶江翻。將，即亮翻。〕丁未，以輔國將軍周籍之為益州刺史。
6魏主以民官多貪，〔郡守、縣令，親民之官。〕夏，五月，己丑，詔吏民得舉告守令不如法省。於是姦猾專求牧宰之失，迫脇在位，橫於閭裏；〔橫，戶孟翻。〕而長吏鹹降心待之，貪縱如故。〔長，知兩翻。〕
7丙申，魏主如雲中。
8秋，七月，戊子，魏永昌王健等討山胡白龍餘黨於西河，滅之。
9八月，甲辰，魏主如河西；九月，甲申，還宮。
10丁酉，魏主遣使者拜吐谷渾王慕利延為鎮西大將軍、儀同三司，改封西平王。
11冬，十月，癸卯，魏主如雲中；十一月，壬申，還宮。
魏主復遣散騎侍郎董琬、高明等多齎金帛使西域，招撫九國。〔復，扶又翻；下不復、為復同。九國入貢，見上卷十二年。〕琬等至烏孫，其王甚喜，曰：「破落那、者舌二國〔破落那，漢大宛國也，去代萬四千四百五十里。者舌，漢康居國也，去代萬五千四百五十里也。〕皆欲稱臣致貢於魏，但無路自致耳，今使君宜過撫之。」乃遣導譯送琬詣破落那，明詣者舌。旁國聞之，爭遣使者隨琬等入貢，凡十六國，自是每歲朝貢不絕。〔朝，直遙翻。〕
魏主以其妹武威公主妻河西王牧犍，〔妻，七細翻。犍，居言翻。〕河西王遣宋繇奉表詣平城謝，且問公【章：甲十一行本「公」上有「其母及」三字；乙十一行本同；孔本同；張校同；退齋校同。】主所宜稱。魏主使羣臣議之，皆曰：「母以子貴，妻從夫爵。〔春秋之義，母以子貴。禮記：婦人無爵，從夫之爵。〕牧犍母宜稱河西國太后，公主於其國稱王后，於京師則稱公主。」魏主從之。
初，牧犍娶涼武昭王之女，及魏公主至；李氏與其母尹氏遷居酒泉。頃之，李氏卒，尹氏撫之，不哭，曰：「汝國破家亡，今死晚矣。」牧犍之弟無腲穌諱鎮酒泉，謂尹氏曰：「後株孫在伊吾，〔李保奔伊吾，見一百十九卷營陽王景平元年。〕後欲就之乎﹖」尹氏未測其意，紿之曰：「吾子孫漂蕩，託身異域；餘生無幾，當死此，不復為氈裘之鬼也。」未幾，潛奔伊吾。無諱遣騎追及之，尹氏謂追騎曰：「沮渠酒泉許吾歸北，何為復追！汝取吾首以往，吾不復還矣。」追騎不敢逼，引還。尹氏卒於伊吾。〔史言尹氏義烈。紿，蕩亥翻。幾，居豈翻。復，扶又翻。騎，奇寄翻。卒，子恤翻。〕
牧犍遣將軍沮渠旁周入貢於魏，魏主遣侍中古弼、尚書李順賜其侍臣衣服，並徵世子封壇入侍。是歲，牧犍遣封壇如魏，亦遣使詣建康，〔使，疏吏翻。〕獻雜書及敦煌趙　所撰甲寅元曆，〔敦，徒門翻。躍，讀曰斐。魏書作「躍」」。撰，士免翻。〕並求雜書數十種，〔種，章勇翻。〕帝皆與之。
李順自河西還，魏主問之曰：「卿往年言取涼州之策，朕以東方有事，未遑也。今和龍已平，吾欲即以此年西征，可乎﹖」對曰：「臣疇昔所言，〔見上卷十年。〕以今觀之，私謂不謬。然國家戎車屢動，士馬疲勞，西征之議，請俟他年。」魏主乃止。
十五年（戊寅、四三八）
1春，二月，丁未，以吐谷渾王慕利延為都督西秦，河，沙三諸軍事、鎮西大將軍、西秦，河二州刺史、隴西王。
2三月，癸未，魏主詔罷沙門五十以下者。〔以其強壯，罷使為民，以從徵投。〕
3初，燕王弘至遼東，高麗王璉遣使勞之曰：〔麗，力知翻。璉，力展翻。勞，力到翻。〕龍城王馮君，爰適野次，士馬勞乎﹖」弘凓怒，稱制讓之；高麗處之平郭，〔處，昌呂翻。〕尋徒北豐。弘素侮高麗，政刑賞罰，猶如其國；高麗乃奪其侍人，取其太子王仁為質。〔質，音致。〕弘怨高麗，遣使上表求迎，上遣使者王白駒等迎之，並令高麗資遣。高麗王不欲使弘南來，遣將孫漱、高仇等殺弘於北豐，並其子孫十餘人，〔果如楊　之言。將，即亮翻；下同。〕諡弘曰昭成皇帝。白駒等帥所領七千餘人掩討漱、仇、殺仇，生擒漱。高麗王以白駒等專殺，遣使執送之。上以遠國，不欲違其意，下白駒等獄，〔下，遐稼翻。〕已而原之。
4夏，四月，納故黃門侍郎殷淳女為太子劭妃。
5五月，戊寅，魏大赦。
6丙申，魏主如五原；秋，七月，自五原北伐柔然。命樂平王丕督十五將出東道，永昌王健督十五將出西道，魏主自出中道。至浚稽山，復分中道為二：陳留王崇從大澤向涿邪山，魏主從浚稽北向天山，西登白阜，〔天山在漠北，即唐鐵勒思結，多濫葛所保之地，非伊吾之折羅漫山也。白阜，疑即雪山。復，扶又翻。邪，讀曰耶。〕不見柔然而還。時漠北大旱，無水草，人馬多死。
7冬，十一月，丁卯朔，日有食之。
8十二月，丁巳，魏主至平城。
9豫章雷次宗好學，〔好，呼到翻；下同。〕隱居廬山。〔廬山在尋陽，今在南康城北十五里，尋陽之南，正面廬山。〕嘗徵為散騎侍郎，不就。是歲，以處士徵至建康，為開館於雞籠山，〔雞籠山在臺城北郊。散，悉　翻。騎，奇寄翻。處，昌呂翻。為，於偽翻。〕使眾徒教授。帝雅好藝文，使丹楊尹廬江何尚之立玄學，太子率更令何承天立史學，〔晉志，太子率更令主宮殿門戶及賞罰事，職如光祿勳、衛尉。更，工銜翻。〕司徒參軍謝元立文學，並次宗儒學為四學。元，靈運之從祖弟也。帝數幸次宗學館，令次宗以巾転侍講，〔從，才用翻。數，所角翻。転，古侯翻。江南人士交際以為盛服，蓋次於朝服。毛脩之不肯以巾転到殷景仁之門是也。蜀註曰：巾謂巾幘，転謂單衣。〕資給甚厚。又除給事中，不就。久之，還廬山。
臣光曰：易曰：「君子多識前言往行以畜其德。」〔行，下孟翻。易大畜彖辭。〕孔子曰：「辭達而已矣。」〔論語所記。〕然則史者儒之一端，文者儒之餘事；至於老、莊虛無，固非所以為教也。夫學者所以求道；天下無二道，安有四學哉！
10帝性仁厚恭儉，勤於為政；守法而不峻，容物而不馳。百官皆久於其職，守宰以六期為斷；吏不茍免，民有所係。三十年間，四境之內，晏安無事，戶口蕃息；〔斷，丁斷翻。蕃，音煩。〕出租供傜，止於歲賦，〔歲賦，常賦也，言不額外取民。〕晨出暮歸，自事而已。〔自適己事而已。〕閭閻之間，講誦相聞；士敦操尚，鄉恥輕薄。江左風俗，於斯為美，後之言政治者，皆稱元嘉焉。〔治，直吏翻。〕
十六年（己卯、四三九）
1春，正月，庚寅，司徒義康進位大將軍、領司徒，〔自漢以來，大將軍未三公上。司徒，承相職也。義康既進位，猶領司徒職。〕南兗州刺史、江夏王義恭進位司空。〔夏，戶雅翻。〕
2魏主如定州。
3初，高祖遺詔，令諸子次第居荊州。臨川王義慶在荊州八年，欲為之選代，〔為，於偽翻。〕其次應在南礁王義宣。帝以義宣人才凡鄙，置不用；二月，己亥，以衡陽王義季為都督荊，湘等八州諸軍事、荊州刺史。義季嘗春月出畋，有老父被苦而耕，〔被，皮義翻。苦，詩廉翻。〕左右斥之，老父曰：「盤於遊畋，古人所戒。〔夏太康以遊畋矢國。周公以文王戒成王盤樂也。〕今陽和布氣，一日不耕，民矢其時，柰何以從禽之樂而驅斥老農也！」〔樂，音洛。〕義季止馬曰：「賢者也。」命賜之食，辭曰：「大王不奪農時，則境內之民皆飽大王之食，老夫何敢獨受大王之賜乎！」義季問其名，不告而退。
4三月，魏雍州刺史葛那寇上洛，〔魏雍州刺史治長安。此北上洛；南上洛寄治魏興。魏書官氏志：內入諸姓，賀葛氏改為葛氏。雍，於用翻。〕上洛太守鐔長生棄郡走。〔鐔，徐林翻。〕
5辛未，魏主還宮。
6楊保宗與兄保顯自童亭奔魏。〔保宗鎮童亭見上卷十二年。〕庚寅，魏主以保宗為都督隴西諸軍事、徵西大將軍、開府儀同三司、秦州牧、武都王，鎮上邽，妻以公主；〔妻，七細翻。〕保顯為鎮西將軍、晉壽公。〕
7河西王牧犍通於其嫂李氏，兄弟三人傳嬖之。〔傳，遞也。以便辟得幸曰嬖。嬖，卑義翻。陸德明必計翻。〕李氏與牧　之姊共毒魏公主，〔公主，魏主妹也。〕魏主遣解毒醫乘傳救之，得愈。〔傳，知戀翻。〕魏主徵李氏，牧犍不遣，厚資給，使居酒泉。
魏每遣使者詣西域，〔使，疏吏翻；下同。〕常詔牧犍發導護送出流沙。使者自西域還，至武威，牧犍左右有告魏使者曰：「我君承蠕蠕可汗妄言云：〔可，從刊 入聲。汗音寒。〕『去歲魏天子自來伐我，士馬疫死，大敗而還；〔還，從宣翻，又如字；下同。〕我擒其長弟樂平王丕。』我君大喜，宣言於國。又聞可汗遣使告 西域諸國，稱『魏已削弱，今天下唯我為強，若更有魏使，勿復供奉。』西域諸國頗有貳心。」〔復，扶又翻；下能復同。兩屬曰貳。西域既貢奉魏，又信柔然之言，是有貳心。〕使還，具以狀聞。魏主遣尚書賀多羅使涼州觀虛實，多羅還，亦言牧犍雖外脩臣禮，內實乖悖。〔悖，蒲內翻，又蒲沒翻。〕
魏主欲討之，以問崔浩。對曰：「牧犍逆心已露，不可不誅。官軍往年北伐，雖不克獲，實無所損。戰馬三十萬匹，計在道死傷不滿八千，常歲贏死亦不滅萬匹。〔贏，倫為翻。〕而遠方乘虛，遽謂衰耗不能復振。今出其不意，大事猝至，彼必駭擾，不知所為，擒之必矣。」魏主曰：「善！吾意亦以為然。」於是大集公卿議於西堂。〔魏平城太極殿有東、西堂。〕
弘農王奚斤等三十餘人皆曰：「牧犍，西垂下國，雖心不純臣，然繼父位以來職貢不乏。朝廷待以藩臣，妻以公主；〔妻，七細翻。〕今其罪惡未彰，宜加恕宥。國家新徵蠕蠕，〔蠕，人兗翻。〕士馬疲弊，未可大舉。且聞其地鹵瘠，〔鹹地曰鹵，墝地曰瘠。〕難得水草，大軍既至，彼必嬰城固守。攻之不拔，野無所掠，此危道也。」
初，崔浩惡尚書李順，〔伐夏之役，浩、順有隙。順以使涼為魏主所寵待，浩愈惡之。惡，烏路翻。〕順使涼州凡十二返，〔使，疏吏翻。〕魏主以為能。涼武宣王數與順遊宴，〔沮渠矇遜諡武宣王。數，所角翻。〕對其羣下時為驕慢之語；恐順泄之，隨以金寶納於順懷，順亦為之隱。〔亦為，於偽翻。〕浩知之，密以白魏主，魏主未之信。及議伐涼州，順與尚書古弼皆曰：「自溫圉水以西至姑臧，〔據北史，「溫圉水」當作「溫圍」。〕地皆枯石，絕無水草。彼人言，「姑臧城南天梯山上，冬有積雪，深至丈餘，春夏消釋，下流成川，居民引以溉灌。」彼聞軍至，決此渠口，水必乏絕。〔彼人，謂涼人也。〕環城百里之內，〔環，音宦。〕地不生草，人馬飢渴，難以久留。斤等之議是也。」魏主乃命浩與斤等相詰難，眾無復他言，但云「彼無水草」。浩曰：「漢書地理志稱『涼州之畜為天下饒』，若無水草，畜何以蕃﹖〔詰，去吉翻。難，乃旦翻。復，扶又翻；下敢復同。漢書地理志曰：涼州土廣民稀，水草宜畜牧，故涼州之畜為天下饒。畜，許救翻，又許六翻。蕃音繁。〕又，漢人終不於無水草之地築城郭，建郡縣也。且雪之消釋，僅能斂塵，何得通渠溉灌乎！此言大為欺誣矣。」〔欺，誑也。誣，詐也。〕李順曰：「耳聞不如目見，吾嘗目見，何可共辯﹖」浩曰：「汝受人金錢，欲為之遊說，謂我目不見便可欺邪！」帝隱聽，聞之，〔為，於偽翻。說，輸芮翻。隱聽者，隱屏而聽也。〕乃出見斤等，辭色嚴厲，羣臣不敢復言，唯唯而已。〔唯，於癸翻。〕
羣臣既出，振威將軍代人伊與言於帝〔與，蒲撥翻。〕曰：「涼州若果無水草，彼何以為國﹖眾議皆不可用，宜從浩言。」帝善之。
夏，五月，丁丑，魏主治兵於西郊；〔治，直之翻。〕六月，甲辰，發平城。使侍中宣都王穆壽輔太子晃監國，決留臺事，內外聽焉。〔監，工銜翻。〕又使大將軍長樂王稽敬、〔「稽敬」，北史作「稽敬」，當從之。魏書官氏志：北方諸姓，紇奚氏改為稽氏。〕輔國大將軍建寧王崇將二萬人屯漠南以備柔然。〔王將，即亮翻。〕命公卿為書以讓河西王牧犍，數其十二罪，且曰：「若親帥羣臣委贄遠迎，〔數，所具翻。帥，讀曰率。古者執贄以見，拜，贄，首則委之於地，起則取而進之，此之謂委贄。〕謁拜馬首，上策也。六軍既臨，面縛輿櫬，其次也。若守迷窮城，不時悛悟，〔櫬，初覲翻。悛，醜緣翻。〕身死族滅，為世大戮。宜思厥中，自求多福！」
8己酉，改封隴西王吐谷渾慕利延為河南王。
9魏主自雲中濟河；秋，七月，己巳，至上郡屬國城。〔漢置屬國於邊郡以處降胡，此屬國城，漢舊城也。班書地理志：上郡龜茲縣，屬國都尉治。〕壬午，留輜重，部分諸軍，〔重，直用翻。分，扶問翻。〕使撫軍大將軍永昌王健、尚書令劉　與常山王素為前鋒，兩道並進；驃騎大將軍樂平王丕、太宰陽平王杜超為後繼；〔驃，匹妙翻。騎，奇寄翻。〕以平西將軍源賀為鄉導。〔鄉，讀曰嚮。〕
魏主問賀以取涼州方略，對曰：「姑臧城旁有四部鮮卑，皆臣祖父舊民，〔禿髮傉檀據姑臧，既而沮渠所取，有四部鮮卑留居城外。賀，傉檀之子也。〕臣願處軍前，〔處，昌呂翻。〕宣國威信，示以禍福，必相帥歸命。〔帥，讀曰率。〕外援既服，然後取其孤城，如反掌耳。」魏主曰：「善！」
八月，甲午，永昌王健獲河西畜產二十餘萬。
河西王牧健聞有魏師，驚曰：「何為乃爾！」用左丞姚定國計，不肯出迎，求救於柔然。遣其弟徵南大將軍董來將兵萬餘人出戰於城南，〔來將，即亮翻。〕望風奔潰。劉絜用卜者言，以為日辰不利，斂兵不追，董來遂得入城。魏主由是怒之。〔為魏誅劉絜張本。〕
丙申，魏主至姑臧，遣使諭牧犍令出降。〔使，疏吏翻。降，戶江翻。〕牧犍聞柔然欲入魏邊為寇，冀幸魏主東還，遂嬰城固守；其兄子祖踰城出降。魏主具知其情，乃分軍圍之。源賀引兵招慰諸部下三萬餘落，故魏主得專攻姑臧，無復外慮。〔復，扶又翻；下不復同。〕
魏主見姑臧城外水草豐饒，由是恨李順，謂崔浩曰：「卿之昔言，今果驗矣。」〔自是魏主決意誅李順矣。〕對曰：「臣之言不敢不實，類皆如此。」
魏主之將伐涼州也，太子晃亦以為疑。至是，魏主賜太子詔曰：「姑臧城【章：甲十一行本「城」下有「東」字；乙十一行本同；孔本同；張校同；退齋校同。】西門外，湧泉合於城北，其大如河。自餘溝渠流入漠中，其間乃無燥地。故有此敕，以釋汝疑。」
10庚子，立皇子鑠為南平王，〔鑠，書藥翻。〕
11九月，丙戌，河西王牧犍兄子萬年帥所領降魏。〔考異曰：宋書氐胡傳曰：「茂虔兄子萬年為虜內應，茂虔見執。」今從後魏書。帥，讀曰率。降，戶江翻；下同。〕姑臧城潰，牧犍帥其文武五千人面縛請降；魏主釋其縛而禮之。收其城內戶口二十餘萬，倉庫珍寶不可勝計。使張掖王禿髮保周、〔保周奔魏，封張掖公，今進為王。保周，源賀之兄也。勝，音升。〕龍驤將軍穆羆、【章：甲十一行本「羆」作「罷」；乙十一行本同；孔本同。】驤，思將翻。〕安遠將軍源賀分徇諸郡，雜胡降者又數十萬。
初，牧犍以其弟無諱為沙州刺史、都督建康以西諸軍事、領酒泉太守，宜得為秦州刺史、都督丹嶺以西諸軍事、領張掖太守，〔丹嶺在姑臧西，即刪丹嶺。〕安周使為樂都太守，〔乞伏衰減，樂都亦為沮渠所有。樂，音洛。考異曰：宋書「宜得」作「儀德」，「安周」作「從子豐周」，今從後魏書。〕從弟唐兒為敦煌太守。〔從，才用翻。敦，徒門翻。〕及姑臧破，魏主遣鎮南將軍代人奚眷擊張掖，鎮北將軍封沓擊樂部；宜得燒倉庫，西奔酒泉，安周南奔吐谷渾，封沓掠數千戶而還。〔還，從宣翻，又如字。〕奚眷進攻酒泉，無諱、宜得收遺民奔晉昌，遂就唐兒於敦煌。魏主使戈陽公元絜守酒泉，及武威、張掖皆置將守之。〔將，即亮翻。〕
魏主置酒姑臧，謂羣臣曰：「崔公智略有餘，吾不復以為奇。〔復，扶又翻。〕伊與弓馬之士，而所見乃與崔公同，深可奇也。」與善射，能曳牛卻行，走及奔馬，而性忠謹，故魏主特愛之。
魏主之西伐也，穆壽送至河上，〔自平城送魏主西至河。〕魏主敕之曰：「吳提與牧犍相結素深，聞朕討牧犍，吳提必犯塞，〔柔然敕連可汗名吳提。〕朕故留壯兵肥馬，使卿輔佐天子。收田既畢，即發兵詣漠南，分伏要害以待虜至，引使擊之，無不克矣。涼州路遠，朕不得救，傾勿違朕言！」壽頓首受命。壽雅信中書博士公孫質，以為謀主。壽、質皆信卜筮，以為柔然必不來，不為之備。質、軌之弟也。〔公孫軌見一二十卷四年。〕
柔然敕連可汗聞魏主向姑臧，乘虛入寇，留其兄乞列歸與稽敬、建寧王崇相拒於北鎮。〔北鎮，即魏主破降高車所置六鎮也。以在平城之北，故曰北鎮。或曰，北鎮直代都北，即懷朔鎮。〕自帥精騎深入，〔帥，讀曰率。騎，奇寄翻。〕至善無七介山，平城大駭，民爭走中城。〔走，音奏。〕穆壽不知所為，欲塞西郭門，〔塞，悉則翻。〕請太子避保南山，竇太后不聽而止。〔竇太后，即保太后。〕遣司空長孫道生、徵北大將軍張黎拒之於吐頹山。會稽敬、建寧王崇擊破乞列歸於陰山之北，擒之，並其伯父他吾無麗胡及將帥五百人，〔將，即亮翻。帥，所類翻。〕斬首萬餘級。敕連聞之，遁去，追至漠南而還。
冬，十月，辛酉，魏主東還，留樂平王丕徵西將軍賀多羅鎮涼州，徒沮渠牧犍宗族及吏民三萬戶於平城。〔考異曰：十六國春秋鈔雲「十萬戶」，今從後漢書。〕
癸亥，禿髮保周帥諸部鮮卑據張掖叛魏。〔帥，讀曰率。〕
十二月，乙亥，太子劭加元服，大赦。劭美鬚眉，好讀書，便弓馬，喜延賓客；〔好，呼到翻。喜，許記翻；下尤喜同。〕意之所欲，上必從之，東宮置兵與羽林等。〔師古曰：羽林，宿衛之官，言其如羽之疾，如林之多也。為劭以東宮兵弒逆張本。〕
14壬午，魏主至平城，以柔然入寇，無大失亡，故穆壽等得不誅。魏主猶以妹伲待沮渠牧犍，徵西大將軍、河西王如故。牧犍母卒，葬以太妃之禮，武宣王置守家三十家。〔為沮渠蒙遜置守冢。〕
涼州自張氏以來，號為多士。〔永嘉之亂，中州之人士避地河西，張氏禮而用之，子孫相承，衣冠不墜，故涼州號為多士。〕沮渠牧犍尤喜文學，以敦煌闞駰為姑臧太守，〔敦，徒門翻。闞，苦濫翻。駰，音因。〕張湛為兵部尚書，〔曹魏置五兵尚書。據此，則兵部之號起於河西。〕劉昞、索敞、陰興為國師助教，金城宋欽為世子洗馬，〔索，昔各翻。洗，悉薦翻。〕趙柔為金部郎，〔曹魏置二十三郎，金部其一也，主財帛委輸。〕廣平程駿、駿從弟弘為世子侍講。〔從，才用翻。〕魏主克涼州，皆禮而用之，以闞駰、劉昞為樂平王丕從事中郎。安定胡叟，少有俊才，〔少，詩照翻。〕往從牧犍，牧犍不甚重之，叟謂程弘曰：「貴主居僻陋之國而淫名僭禮，以小事大而心不純壹，外慕仁義而實無道德，其亡可翹足待也。吾將擇木，〔左傳：衛孔文子將攻太叔疾，訪於仲尼，仲尼曰：「甲兵之事，未之學也。」退，命駕而行，曰：「鳥則擇木，木豈能擇鳥！」〕先集於魏；與子暫違，非久闊也。」遂適魏。歲餘而牧犍敗。魏主以叟為先識，拜虎威將軍，賜爵始復男。〔按地名無始復。漢書地理志，越巂郡有姑復縣，或者「始」字其「姑」字之誤乎！〕河內常爽，世寓涼州，不受禮命，魏主以為宣威將軍。河西右相宋繇從魏主至平城而卒。〔相，息亮翻。卒，子恤翻。〕
魏主以索敞為中書博士。時魏朝方尚武功，〔朝，直遙翻。〕貴遊子弟不以講學為意。〔鄭玄曰：貴遊子弟，王公之子弟；遊，無官司者。〕敞為博士十餘年，勤於誘導，肅而有禮，〔誘，音酉。〕貴遊皆嚴憚之，多所成立，前後顯達至尚書、牧守者數千人。〔守，手又翻。〕常爽置館於溫水之石，〔水經註：桑乾城西十里有溫湯。〕教授七百餘人：爽立賞罰之科，弟子事之如嚴君。由是魏之儒風始振。高允每稱爽訓厲有方，曰：「文翁柔勝，先生剛克，〔漢景帝末，文翁為蜀郡守，仁愛好教化，選郡縣小吏開敏有才者詣京師受業博士；又修起學官，於成都市中招下縣子弟為學官弟子，為除更繇，由是大化。至今巴、蜀好儒雅，文翁之教也。克，亦勝也，言文翁以柔勝而常爽以剛勝也。〕立教雖殊，成人一也。」
陳留江強，寓居涼州，獻經、吏、史、諸子千餘及書法，亦拜中書博士。〔魏延昌三年，強孫式上表曰：「臣聞伏羲氏作而八卦形其畫，軒轅氏興而靈龜彰其彩。古史倉頡，覽二象之父，觀鳥獸之跡，別刱文字以代結繩，用書契以維事，迄於三代，雖依類取制，未能違倉矣。故周禮八歲入小學，保氏教以六書，蓋是史頡之遺法。及宣王太史史籀著大篆十五篇，與古文或同或異，時人謂之籀 書。孔子脩六經，左丘明述春秋，皆以古文，厥意可得而言。其後七國殊軌，文字乖舛，暨秦兼天下，丞相李斯乃奏蠲罷不合秦文者。斯作倉頡篇，中車府令高作爰 歷篇，太史令胡母敬作博學篇，皆取史籀式，頗有省改，所謂小篆者也。於是秦燒經書，滌除舊典，官獄繁多，以趣簡易，始用隸書；古文自此息矣。隸書者，始皇 使下杜人程邈附於小篆所作也；世人以邈徒隸，即謂之隸書。故秦有八體：一曰大篆，二曰小篆，三曰符書，四曰蟲書，五曰摹印，六曰署書，七曰殳書，八曰隸書。漢興，有尉律學，復教以籀書，又習八體試之，課最，以為尚書史，書省字不正，輒舉劾焉。又有草書，莫知誰始，其形書雖無厥誼，亦一時之變通也。孝宣時，召通倉頡讀者，讀張敞從受之；涼州刺史杜業、沛人爰禮、講學大夫秦近亦能言之。孝平時，徵禮等百餘人說文字於未央官中；以禮為小學元士；黃門侍郎揚雄採以作訓纂篇。及亡新居攝，自以運應製作，使大司馬甄豐校文字之部，頗改定古文。時有六書：一曰古文，孔子壁中書也；二曰奇字，即古文而異者；三曰篆書；四曰佐書，秦隸書也；五曰繆篆，所以摹印也；六曰鳥蟲，所以書旛信也。壁中書者，魯恭王壞孔子宅而得禮、尚書、春秋、論語、孝經也。又，北平侯張蒼獻春秋左氏傳，書體與孔氏相類，即前代之古文矣。後漢扶風喜號曰工篆，小異斯法而甚精巧，自是後學，皆其法也。又詔侍中賈逵脩理舊文，殊藝異術，王教一端，茍有可以加於國者，靡不悉集。逵即汝南許慎古文學之師也。後慎嗟時人之好奇，歎俗儒之穿鑿，故撰說文解字十五篇，首一終亥，各有部屬，可謂類聚羣分，雜而不越，文質彬彬，最可得而論也。左中郎將蔡邕採李斯、曹喜之法以為古今雜形，詔於太學立石碑，刊載五經，題書楷法，多是邕書也。後開鴻都，書畫奇能，莫不雲集。時諸方獻篆，無出邕者。魏初，博士清河張揖著埤蒼、廣雅、古今字詰，方之許篇，古今體用，或得或失。陳留邯鄲亦與揖同時，博古開藝，特善蒼雅、許氏字指，八體六書，精究厥理，有名於揖，以書教諸皇子。又建三字石經於漢碑酉，其文蔚煥，三體復宜；較之說文，篆、隸大同而古字小異。又有京兆韋誕，河東衛覬，二家並號能篆，當時臺觀牓題、寶器之銘，悉是誕書；鹹傳之子孫，世稱其妙。晉世呂忱表上字林六卷，尋其況趣，附託許慎說文而按偶章句，隱別古籀奇惑之字，文得正隸，不差篆意也。忱弟靜，別傲故左校令李登聲類之法，作韻集五卷，使宮、商、譽、徵、羽各為一篇，而文字與兄，便是魯、衛、音讀楚、夏，時有不同。皇魏承百王之季，紹五運之緒，世易風移，文字改變，篆形謬錯，隸體失真。俗學鄙習，復加虛巧，談辨之士，以意為疑，炫惑於時，難以釐改，乃曰「追來為歸，」「巧言為辯」，「小兔為聴，」「神蟲為蠶」，如斯甚眾，皆不合孔氏古書、史籀大篆、許氏說文、石經三字也。嗟夫！文字者，六籍之宗，王教之始，前人所以垂今，今人所以識古。臣六世祖瓊，家世陳留，往晉之初，與從父兄應元皆受學於衛覬，古篆之法，蒼雅、方言、說文之誼，當時並收善譽。而祖遇洛陽之亂，避地河西，數世傳習，斯業所以不墜也。世祖太延中，牧犍內附，臣亡祖文威杖策歸國，奉獻五世傳掌之書、古篆八體之法，時蒙褒錄，敘列於儒林，官班文省，家號世業。臣藉六世之資，奉尊祖考之訓，切慕古人之軌，企踐儒門之轍，輒求撰集古來文字，以許慎說文為主，及孔氏尚書、五經音註、籀篇、三倉、凡將、方言、通俗文、祖文宗、埤蒼、廣雅、古今字詰、三字石經、字林、韻集、諸賦文字，有六書之誼者，以類編聯，文無複重，統為一部。其古　奇惑，俗隸諸體，鹹使班於篆下，各有區別。訓詁假借之誼，隨文而解；音讀楚、夏之聲，逐字而註；其所不知，則闕如也。冀省百氏之觀而同文字之域。」詔如所請。中書，自曹魏置監、令以來，未嘗置博士，蓋拓跋氏初置是官也。〕魏主命 崔浩監祕書事，〔監，工銜翻。〕綜理史職；以中書侍郎高允、散騎侍郎張偉參典著作。〔曹魏明帝景初初，中書改置監、令，又置通事郎；及晉，改曰中書侍郎。 散，悉亶翻。騎，奇寄翻。〕浩啟稱：「陰仲逵、【章：甲十一行本「逵」作「達」；乙十一行本同；下同；張校同。】段承根，涼土美才，請同脩國史。」皆 除著作郎。仲逵，武威人；承根，暉之子也。〔段暉事乞伏熾磐、暮末父子。〕
浩集諸曆家，考校漢元以來日月薄食、五星行度，〔漢元，漢初也。〕並譏前史之失，別為魏曆，以示高允。允曰：「漢元年，十月，五星聚東井，〔見九卷漢高帝元年考異。〕此乃曆術之淺事；今譏漢史而不覺此謬，恐後人之譏今猶今之譏古也。」浩曰：「所謬云何﹖」允曰：「按星傳：『太白辰星，常附日而行。』十月日在尾、箕，〔孟冬之月，日在尾；言在尾、箕者，竟一月言之也。傳，直戀翻。〕昏沒於申南，而東井方出於寅北，二星何得背日而行﹖〔背，蒲妹翻。〕是史官欲神其事，不復推之於理也。」〔復，如字，又扶又翻。〕浩曰：「天文欲為變者，何所不可邪﹖」允曰：「此不可以空言爭，宜更審之。」坐者鹹怪允之言，唯東宮少傅遊雅曰：〔東宮少傳，即太子傳。少，詩照翻。〕「高君精於曆數，當不虛也。」後歲餘，浩謂允曰：「先所論者，本不經心；及更考究，果如君言。五星乃以前三月聚東井，非十月也。」眾乃歎服。允雖明曆，初不推步為人論說，〔為，於偽翻。〕唯遊雅知之。雅數意以災異問允，〔數，所角翻。〕允曰：「陰陽災異，知之甚難；既已知之，復恐漏泄，〔復，扶又翻。〕不知不知也。天下妙理至多，何以問此！」雅乃止。魏主問允：「為政何先﹖」時魏多封禁良田，允曰：「臣少賤，〔允自言其少賤也。少，詩照翻。〕唯知農事；若國家廣田積穀，公私有備，則饑饉不足憂矣。」帝乃命悉除田禁以賦百姓。
吐谷渾王慕利延聞魏克涼州，大懼，帥眾西遁，踰沙漠。〔帥，讀曰率。〕魏主以其兄慕踭有擒赫連定之功，〔事見上卷八年。〕遣使撫諭之，〔使，疏吏翻。〕慕利延乃還故地。
氐王楊難當將兵數萬寇魏上邽，〔將，即亮翻；下同。〕秦州人多應之。東平呂羅漢說鎮將拓跋意頭曰：「難當眾盛，今不出戰，示之以弱，仲情離沮，不可守也。」意頭遣羅漢將精騎千餘出衝難當陳，所向披靡，〔說，輸芮翻。陳，讀曰陣。披，普彼翻。〕殺其左右騎八人，難當大驚。會魏主以璽書責讓難當，〔璽，斯氏翻。〕難當引還仇池。
南豐太妃司馬氏卒，故營陽王之後也。〔九年，帝以江夏王義恭子朗為南豐王，奉營陽王祀，以後為南豐太妃。〕
趙廣、張尋等復謀反，伏諸。〔十四年，廣、尋降，至建康，復謀反。復，扶又翻；下復能、復那、不復、無復同。〕
十七年（庚辰、四四膶）
1春，正月，己酉，沮渠無諱寇魏酒泉，元絜輕之，出城與語；壬子，無諱執絜以圍酒泉。
2二月，魏假通常直侍邪穎來聘。〔散騎常侍，秦官也。曹魏末，增置員外散騎常侍。晉武帝秦始十年，使員外二人與散騎常侍通直，故謂之通直散騎常侍。穎假以出使，非正官也。〕
3三月，沮渠無諱拔酒泉。
4夏，四月，戊午朔，日有食之。
5庚辰，沮渠無諱寇魏張掖，禿髮保周刪丹；〔刪丹縣，漢屬張掖郡，後分屬四郡，唐屬甘州；居延海在縣界。〕丙戌，魏主遣撫軍大將軍永昌王健督將討之。〔將，即亮翻。〕
6司徒義康專總朝權。上贏疾積年，〔贏，倫為翻。〕心勞輒發，屢至危殆；義康盡心營奉，藥石非口所親嘗不進，或連夕不寐；內外眾事皆專決施行。性好吏職，〔好，呼到翻；下好於同。〕糾剔文案，莫不精盡。上由是多委以事，凡所陳奏，入無不可；方伯以下，並令義康選用，生殺大事，或以錄命斷之。〔義康錄尚書，故謂其命為錄命。斷，丁亂翻。〕勢傾遠近，朝野輻湊，每旦府門常有車數百乘，〔朝，直遙翻。乘，繩證翻。〕義康傾身引接，未嘗懈倦。復能強記，耳目所經，終身不忘，好於稠人廣席，標題所憶以示聰明。士之幹練者，多被意遇。〔懈，古隘翻。復，扶又翻；下同。好，呼到翻。被，皮義翻。〕嘗謂劉湛曰：「王敬弘、王球之屬，竟何所堪！坐取富貴，復那可解！」〔王敬弘恬淡有重名，王球簡貴虛靜，皆以門望位八坐，不以文案關心，故義康云然。解，戶買翻。〕然素無學術，不識大體，朝士有才用者皆引入己府，府僚無施及忤旨者乃斥為臺官。〔晉、宋以來謂天朝為天 臺。忤，五故翻。〕自謂兄弟至親，不復存君臣形跡，率心而行，曾無猜防。私置僮六千餘人，不以言臺。四方獻饋，皆以上品薦義康而以次者供御；上嘗冬月噉 甘，〔甘似橘而巨，其皮黃於橘，其味甘於橘。〕歎其形味並劣。義康曰：「今年甘殊有佳者。」遣人還東府取甘，大供御者三寸。
領軍劉湛與僕射殷景仁有隙，〔事見上卷十二年。〕湛欲倚義康之重以傾之。義康權勢已盛，湛愈推崇之，無復人臣之禮，上浸不能平。湛初入朝，上恩禮甚厚。湛善論治道，　前代故事，敘致銓理，〔致，極致也；理，文理也；言敘其極致，又銓次其文理也。治，直吏翻。諳，烏含翻。〕聽者忘疲。每入雲龍門，御者即解駕，左右及羽儀隨意分散，不夕不出，以此為常。及晚節驅煽義康，〔馬方走而疾其鞭策曰驅，火方熾而鼓其氣燄曰煽。〕上意雖內離而接遇不改，嘗謂所親曰：「劉班方自西還宮，與語，常視日早晚，慮其將去；比入，吾亦視日早晚，若其不去。」〔湛，小字班虎，故稱之為班。比，毗至翻，近也。〕
殷景仁密言於上曰：「相王權重，非社稷計，宜少加裁抑！」〔相，息亮翻。少，詩沼翻。〕上陰然之。
司徒左長史劉斌，湛之宗也；〔斌，音彬。〕大將軍從事中郎王履，謐之孫也；〔王謐識武帝於徵時，晉、宋之際，位任通顯。〕及主簿劉敬文，祭酒魯郡孔胤秀，皆以傾諂有寵於義康；見上多疾，皆謂「官車一日晏駕，宜立長君。」〔長，知兩翻。〕上嘗疾篤，使義康具顧命，詔義康還省，流涕以告湛及景仁。湛曰：「天下艱難，詎是幼主所御！」義康、景仁並不答。〔考異曰：南史以為義康有此言，湛、景仁並不答。按義康雖不識大體，豈敢自為此言！湛常欲推崇義康，豈肯聞而不答！今從宋書及宋略。〕而胤秀等輒就尚書議曹索晉鹹康末立康帝舊事，〔「議曹」，南史作「儀曹」，當從之。曹魏置二十三郎，儀曹其一也。立康帝事見九十七卷。索，山客翻。〕義康不知也；及上疾瘳，徵聞之。〔瘳，醜留翻。〕而斌等密謀，欲使大業終歸義康，遂邀結朋黨，伺察禁省，〔伺，相吏翻。〕有不與己同者，必百方構陷之，又採拾景仁短長，或虛造異同以告湛。自是主、相之勢分矣。〔相，息亮翻。〕
義康欲以劉斌為丹楊尹，〔斌，音彬。〕言次，啟上陳其家貧。言未卒，〔卒，子恤翻。〕上曰：「以為吳郡。」後會稽太守羊玄保求還，〔會，工外翻。〕義康又欲以斌代之，啟上曰：「羊玄保求還，不審以誰為會稽﹖」上時未有所擬，倉猝曰：「我已用王鴻。」自去年秋，上不復往東府。〔史言帝巳疏忌義康，而義康貪戀權勢，惑於附麗者，不能引退。復，扶又翻；下同。〕
五月，癸巳，劉湛遭母憂去職。湛自知罪釁已彰，無復全地，〔釁，許覲翻。〕謂所親曰：「今年必敗。常日正賴口舌爭之，故得推遷耳；今既窮毒，〔謂母子相訣，則人理窮而罹荼毒也。〕無復此望，禍至其久乎！」〔考異曰：南史雲。「湛伏甲於室，以俟上臨弔，謀又泄，竟弗之幸。」宋書無此事。按湛若謀泄，當即伏誅，豈得尚延半歲！今從宋書。〕
7乙巳，沮渠無諱復圍張掖，不克，退保臨松。〔臨松郡臨松縣，當是沮渠氏所置，後宇文周廢入張掖。復，扶又翻;下同。〕魏主不復加討，但以詔踰之。
8六月，丁丑，魏皇孫濬生，大赦，改元太平真君，取寇謙之神書雲「輔佐北方太平真君」故也。〔寇謙之神書見一百十九卷營陽王景平元年。〕
9太子卲詣京口拜京陵，司徒義康、竟陵王誕等並從，〔從，才用翻。〕南兗州刺史、江夏王義恭自江都會之。〔夏，戶雅翻。〕
10秋，七月，己丑，魏永昌王健擊破禿髮保周於番禾；保周走，遣安南將軍尉眷追之。〔番，音盤。尉，紆勿翻。〕
丙申，魏太后竇氏殂。
壬子，皇后袁氏殂。〔太子劭弒逆之心萌於此矣。〕
癸丑，禿髮保周窮迫自殺。
八月，甲申，沮渠無諱使其中尉梁偉詣魏永昌王健請降，〔降，戶江翻。〕歸酒泉郡及所虜將士元絜等。魏主使尉眷留鎮涼州。
14九月，壬子，葬元皇后。
上以司徒彭城王義康嫌隙已著，將成禍亂，冬，十月，戊申，收劉湛付廷尉；下詔暴其罪惡，就獄誅之，並誅其子黯、亮、儼及其黨劉斌、劉敬文、孔胤秀等八人，徒尚書庫部郎何默子等五人於廣州，〔曹魏置尚書二十三郎，庫部其一也。〕因大赦。是日，敕義康入宿，留止中書省。其夕，分收湛等；青州刺史杜驥勒兵殿內以備非常，遣人宣旨告義康以湛等罪狀。義康上表遜位，詔以義康為江州刺史，侍中、大將軍如故，出鎮豫章。
初，殷景仁臥疾五年，景仁臥疾始上卷十二年。〕雖不見上，而密函去來，日以十數，朝政大小，必以諮之；〔朝，直遙翻。〕影跡周密，莫有窺其際者。收湛之日，景仁使拂拭衣冠，左右皆不曉其意。其夜，上出華林園延賢堂，召景仁。景仁猶稱腳疾，以小牀輿就坐；誅討處分，一以委之。〔坐，徂臥翻。處，昌呂翻。分，扶問翻。〕
初，檀道濟薦吳興沈慶之忠謹曉兵，上使領隊防東掖門。劉湛為領軍，嘗謂之曰：「卿在省歲久，比當相論。」〔省，謂領軍省。比，毗寐翻。謂當為之論敘也。〕慶之正色曰：「下官在省十年，自應得轉，不復以此仰累！」〔復，扶又翻；下同。累，力瑞翻。〕收湛之夕，上開門召慶之，慶之戎服縛縛而入，上曰：「卿何意乃爾急裝﹖」慶之曰：「夜半喚隊主，〔江南軍制，呼長帥為隊主、軍主。隊主者，主一隊之稱；軍主者，主一軍之稱。〕不容緩服。」〔史言沈慶之有識略。〕上遣慶之收劉斌，殺之。
騎將軍徐湛之，逵之之子也，〔徐逵之，武帝愛伲，死於司馬楚之、魯宗之難。驍，堅堯翻。騎，奇寄翻。〕與義康尤親厚，上深銜之。義康敗，湛之被收，罪當死。其母會稽公主，於兄弟為長嫡，〔被，皮義翻。會，工外翻。長，知兩翻。〕素為上所禮，家室大小，必諮而後行。高祖微時，嘗自於新洲伐荻，有納布衫襖，〔納，與納同。〕臧皇后手所作也；既貴，以付公主曰：「後世有驕者不節，可以此衣示之。」至是，公主入宮見上，號哭，不復施臣妾之禮，以錦囊盛納衣擲地〔號，戶高翻。盛，時徵翻。〕曰：「汝家本貧賤，此是我母汝父所；〔為，於偽翻；下右為、嘗為同。〕今日得一飽餐，遽欲殺我兒邪！」上乃赦之。
吏部尚書王球，履之叔父也，以簡淡有美名，為上所重。履性進利，〔言履務進而好利也。〕深結義康及湛；球履戒之，不從。誅湛之夕，履徒跣告球，〔跣，先典翻。〕球徐曰：「阿父在，汝亦何憂！」〔江南人士呼叔父、伯父為阿父，亦為伯父、叔父者以自呼。阿，烏葛翻。〕上以球故，履得免死，廢於家。〔據南史，帝初為宜都王，以球為友，簡淡見重，蓋素知之也。〕
義康方用事，人爭求親暱，〔暱，尼質翻。〕唯司徒主簿江湛早能自疏，求出為武陵內史。檀道濟嘗為其子求婚於湛，湛固辭，道濟因義康以頃請之，湛拒之愈堅。故不染於二公之難。〔難，乃旦翻。〕上聞而嘉之。湛，夷之子也。〔江夷嚮用於元嘉之初。〕
彭城王義康停省十餘日，見上奉辭，便下渚；上惟對之慟哭，餘無所言，上遣沙門慧琳視之，義康曰：「弟子有還不理不﹖」〔不，讀曰否。〕慧琳曰：「恨公不讀數百卷書！」
初，吳興太守謝述，裕之弟也。〔謝裕見一百十五卷晉安帝義熙五年。〕累佐義康，數有規益；早卒。〔義康鎮江陵，述為　騎長史、南郡太守；義康入相，又為司徒長史。數，所角翻。〕義康將南，〔將自建康南征豫章。〕歎曰：「昔謝述惟勸吾退，劉班惟勸吾進；今班存而述死，其敗也宜哉！」上亦曰：「謝述若存，義康必不至死。」
以徵虜司馬蕭斌為義康諮議參軍，領豫章太守，事無大小，皆以委之。斌，摹之之子也。〔蕭摹之見上卷十二年。〕使龍驤將軍蕭承之將兵防守。〔驤，思將翻。之將，即亮翻。〕義康左右愛念者，並聽隨從；〔從，才用翻。〕資奉優厚，信賜相係，朝廷大事皆報示之。
久之，上就會稽公主宴集，甚懼；主起，再拜叩頭，悲不自勝。〔勝，音升。〕上不曉其意，自起扶之。主曰：「車子歲暮必不為陛下所容，今特請其命。」〔義康，小字車子。〕因慟哭，上亦流涕，指蔣山曰：「必無此慮。若違今誓，便是負初寧陵。」〔高祖葬初寧陵，在蔣山。〕即封所飲酒賜義康，並書曰：「會稽姊飲宴憶弟，所飲酒今封送。」故終主之身，義康得無恙。〔恙，餘亮翻。〕
臣光曰：文帝之於義康，友愛之情，其始非不隆也；終於失兄弟之歡，虧君臣之義。跡其亂階，正由劉湛權利之心無有厭已。〔厭，於鹽翻。〕詩云：「貪人敗類」，〔芮良夫桑柔之詩。敗，補邁翻。〕其是之謂乎！
徵南兗州刺史江夏王義恭為司徒、錄尚書事。戊寅，以臨川王義慶為南兗州刺史；殷景仁為揚州刺史，僕射、吏部尚書如故。義恭懲彭城之敗，雖為總錄，奉行文書而已，上乃安之。〔彭城，義康也。〕上年給相府錢二千萬，他物稱此；〔相，息亮翻。稱，尺證翻。〕而義恭性奢，用常不足，上又別給錢，年至千萬。
十一月，丁亥，魏主如山北。
殷景仁既拜揚州，贏疾遂篤，〔贏，倫為翻。〕上為之敕西州道上不得有車聲；〔為，於偽翻。揚州治所在建唐臺城西，故謂之西州。宋白曰：秣陵縣，秦屬鄣郡。丹楊圖雲：自句容以西屬鄣郡，以東屬會稽郡，武帝元封二年，改鄣郡為丹楊郡，置揚州刺史，理秣陵，西州橋、冶城之間是其理處。劉繇為揚州刺史，始移理曲阿。孫策號此為酉州。〕癸丑，卒。〔卒，子恤翻。〕
十二月，癸亥，以光錄大夫王球為僕射。戊辰，以始興王濬為揚州刺史。時濬尚幼，州事悉委後軍長史範曄、主簿沈璞。曄，秦之子；璞，林子之子也。〔範秦為高祖所賞愛。林子從高祖為將有功。〕曄尋遷左衛將軍，以吏部郎沈演之為右衛將軍，對掌禁旅；又以庚炳之為吏部郎，俱參機密。演之，勁之曾孫也。〔沈勁守死於洛陽，以雪父充為逆之罪。〕
曄有雋才，而薄情淺行，數犯名教，為士流所鄙。〔行，下孟翻。數，所角翻。〕性躁競，自謂才用不盡，常怏怏不得志。〔為後範曄謀亂張本。〕吏部尚書何尚之言於帝曰：「範曄志趨異常，〔趨，與趣同，七著翻。〕請出為廣州刺史；若在內釁成，不得不加鈇鋮，鈇鋮亟行，〔釁，許覲翻。亟，區記翻。〕非國家之美也。」帝曰，始誅劉湛，復遷範曄，〔復，扶又翻；下復稱同。〕人將謂卿等不能容才，朕信受讒言；但共知其如此，無能為害也。」
是歲，魏寧南將軍王龍卒，呂玄伯留守其墓，終身不去。〔慧龍不殺玄伯，見上卷八年。〕
魏主欲以伊與為尚書，封郡公，與辭曰：「尚書務殷，公爵至重，非臣年少愚近所宜膺受。」〔與，蒲撥翻。少，詩照翻。〕帝問其所欲，對曰：「中、祕二省多諸文士，〔中、祕，謂中書省、祕書省也。〕若恩矜不已，請參其次。〕帝善之，以為中護軍將軍、祕書監。
大秦王楊難當復稱武都王。〔十三年，難當自稱大秦王。〕
十八年（辛巳、四四一）
1春，正月，癸卯，魏以沮渠無諱為徵西大將軍、涼州牧、酒泉王。
2彭城王義康至豫章，辭刺史，〔辭江州刺史也。〕甲辰，以義康都督江、交、廣三州諸軍事。前龍驤參軍巴東扶令育詣闕上表，〔驤，思將翻。扶，姓也。〕稱：「昔袁盎諫漢文帝曰：『淮南王若道路遇霜露死，陛下有殺弟之名。』文帝不用，追悔無及。〔見十四卷文帝六年。〕彭城王義康，先朝之愛子，〔朝，直遙翻。〕陛下之次弟，若有迷謬之愆，正可數之以善惡，〔數，所具翻。〕導之以義方，柰何信疑伺似之嫌，一旦黜削，遠送南垂！草萊黔首，皆為陛下痛之。〔為，於偽翻；下窺為同。〕廬陵往事，足為龜鑑。〔見百二十卷元年。〕恐義康年窮命盡，奄忽於南，臣雖微賤，竊為陛下羞之。陛下徒知惡枝之宜伐，豈知伐枝之傷樹！伏願亟召義康返於京甸，兄弟協和，君臣輯睦，則四海之望塞，多言之路絕矣。〔塞，悉則翻。〕何必司徒公、揚州牧然後可以置彭城王哉。若臣所言於國為非，請伏重誅以謝陛下。」表奏，即收付建康獄，賜死。
裴子野論曰：夫在上為善，若雲行雨施，〔施，式智翻。〕萬物受其賜；及其惡也，若天裂地震，萬物所驚駭，其誰弗知，其誰弗見！豈戮一人之身，鉗一夫之口，所能攘逃，所能弭滅哉﹖是皆不勝其忿怒而有增於疾疹也。〔勝，音升。疹，醜刃翻。〕以太祖之含弘，尚掩耳於彭城之戮；自斯以後，誰易由言！〔鄭玄曰：由，用也。易，以鼓翻。〕有宋累業，罕聞直諒，豈骨骾之氣，俗愧前古﹖抑時王刑政使之然乎﹖張約隕於權臣，〔事見百二十卷元年。〕扶育斃於哲後，宋之鼎鑊，籲，可胃哉！
3魏新興王俊荒淫不法，三月，庚戌，降爵為公。俊母先得罪死，俊積怨望，有逆謀；事覺，賜死。
4辛亥，魏賜鬱久閭乞列歸為朔方王，沮渠萬年為張掖王。〔十六年，魏擒乞列歸，沮渠萬年亦以是年以姑臧降魏。〕
5夏，四月，沮渠唐兒叛沮渠無諱；無諱留從弟天周守酒泉，〔從，才用翻。〕與弟宜得引兵擊唐兒，唐兒敗死。魏以無諱終為邊患，庚辰，遣鎮南將軍奚眷擊酒泉。
6秋，八月，辛亥，魏遣散騎侍郎張偉來聘。
7九月，戊戌，魏永昌王健卒。
8冬，十一月，戊子，王球卒。己亥，以丹楊尹孟顗為尚書僕射。〔顗，魚豈翻。〕
9酒泉城中食盡，萬餘口皆餓死，沮渠天周殺妻以食戰士。〔食，祥吏翻。〕庚子，魏奚眷拔酒泉，獲天周，送平城，殺之。沮渠無諱乏食，且畏魏兵之盛，乃謀西度流沙，遣其弟安周西擊鄯善。鄯善王欲降，〔鄯，上善翻。降，戶江翻。〕會稽使者至，勸令拒守；安周不能克，退保東城。〔鄯善國之東城也。〕
10氐王楊難當傾國入寇，謀據蜀土，遣其建忠將軍符沖出東洛以禦涼州兵；〔五代志：義城郡景谷縣，舊白水縣也，後周省東洛郡入焉。餘據白水縣，漢屬廣漢，晉屬晉壽，則東洛在晉壽界也。〕梁、秦二州刺史劉真道擊沖斬之。真道，懷敬之子也。〔劉懷敬見一百一十一卷晉安帝隆安三年。〕難當攻拔　萌，獲晉壽太守申坦，遂圍涪城；〔涪，音浮。〕巴西、梓潼二郡太守劉道錫嬰城固守，難當攻之十餘日，不克，乃還。道錫，道產之弟也。十二月，癸亥，詔龍驤將軍裴方明等帥甲士三千人，又發荊、雍二州兵以討難當，皆受劉真道節度。〔裴方明，益州之良將也。程道養，趙廣之亂屢有戰功，故用之。為明年平仇池張本。驤，思將翻。帥，讀曰率。雍，於用翻。考異曰：氐胡傳作「十九年正月遣方明等」，今從帝紀。〕
11晉寧太守爨松子反，寧州刺史徐循討平之。〔晉惠帝永安二年，分建寧西七縣為益州郡，至懷帝，更名晉寧郡。〕
天門蠻田向求等反，破漊中；〔沈約曰：漊中縣，二漢無，晉太康地誌有，疑是吳立，屬天門郡。漊，郎侯翻。〕荊州刺史衡陽王義季遣行參軍曹孫念討破之。
魏寇謙之言於魏主曰：「今陛下以真君御世，建靜輪天宮之法，開古以來，未之有也。應登受符書以彰聖德。」帝從之。
