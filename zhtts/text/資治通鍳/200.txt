△卷第一百九十九
唐紀十五〔起著雍涒灘（戊申）四月，盡旃蒙單閼（乙卯）九月，凡七年有奇。〕
太宗文武大聖大廣孝皇帝下之下
貞觀二十二年（戊申、六四八）觀，古玩翻。〕
1夏，四月，丁巳，右武候將軍梁建方擊松外蠻，破之。〔松外諸蠻依阻山谷，亦屬古南中之地，蓋以其在松州之外而得名也。新志：松外蠻在巂州昌明縣徼外。〕
初，巂州都督劉伯英上言：「松外諸蠻蹔降復叛，請出師討之，以通西洱、天竺之道。」〔此即漢武帝欲通之道，而為昆明所蔽者也。巂州，漢邛都夷之地，武帝開置越巂郡。後周武帝置嚴州，唐為巂州。巂，音髓。上，時掌翻。蹔，與暫同。降，戶江翻。復，扶又翻。洱，乃吏翻。〕敕建方發巴蜀十三州兵討之。〔十三州：益、眉、榮、梓、利、綿、遂、巴、盧、渠、達、集、渝也。〕蠻酋雙舍帥眾拒戰，〔酋，慈由翻。帥，讀曰率；下同。〕建方擊敗之，〔敗，補邁翻。〕殺獲千餘人。羣蠻震懾，亡竄山谷。建方分遣使者諭以利害。〔懾，之涉翻。使，疏吏翻。〕皆來歸附，前後至者七十部，戶十萬九千三百，建方署其酋長蒙和等為縣 令，〔長，知兩翻；下同。〕各統所部，莫不感悅。因遣使詣西洱河，〔新書曰：西洱河蠻道，由郎州走三千里。時建方自巂州道千五百里遣奇兵奄至其地。〕其帥 楊盛大駭，具船將遁，使者曉諭以威信，盛遂請降。〔帥，所類翻。降，戶江翻。〕其地有楊、李、趙、董等數十姓，各據一州，大者六百，小者二、三百戶，無大 君長，不相統壹，語雖小訛，其生業、風俗，大略與中國同，自雲本皆華人，其所異者以十二月為歲首。
2己未，契目辱紇主曲據帥眾內附，〔奚，契丹酋領皆稱為辱紇主。契，欺訖翻，又音喫。帥，讀曰率。〕以其地置玄州，以曲據為刺史，隸營州都督府。
3甲子，烏胡鎮將古神感〔烏胡鎮當置於海中烏胡島。自登州東北海行，過大謝島、龜歆島、淤島而後至烏湖島；又三百里北渡烏湖海。姓譜，周太王去邠適岐，稱古公，因氏焉。〕將兵浮海擊高麗，遇高麗步騎五千，戰於易山，破之。〔「易山」，新書作「曷山」。將，即亮翻。麗，力知翻。騎，奇奇翻。〕其夜，高麗萬餘人襲神感船，神感設伏，又破之而還。〔還，從宣翻，又如字。〕
4初，西突厥乙毗咄陸可汗〔厥，九勿翻。咄，當沒翻。可，從刊入聲。汗，音寒。〕以阿史那賀魯為葉護，居多邏斯水，在西州北千五百里，〔邏，郎佐翻。〕統處月、處密、始蘇、歌邏祿、失畢五姓之眾。乙毗咄陸奔吐火羅，〔見一百九十六卷十六年。〕乙毗射匱可汗遣兵迫逐之，部落亡散。乙亥，賀魯帥其餘眾數千帳內屬，詔處之於庭州莫賀城，〔庭州西延城西六十里有沙鉢城守捉，蓋即莫城也；以賀魯後立為沙鉢羅葉護可汗，故改城名也。處，昌呂翻。〕拜左驍衛將軍。〔驍，堅堯翻。〕賀魯聞唐兵討龜茲，請為鄉導，〔龜茲，音丘慈。鄉，讀曰嚮。〕仍從數十騎入朝。〔朝，直遙翻。〕上以為崑丘道行軍總管，厚宴賜而遣之。〔為賀魯後叛張本。〕
5五月，庚子，右衛率長史王玄策擊帝那伏帝王阿羅那順，大破之。〔東宮十率府，各有長史，正七品上。新書作「那伏帝阿羅那順」，無「王」字。率，所律翻。〕
初，中天竺王屍羅逸多兵最強，四天竺皆臣之，〔天竺國，漢身毒國也，或曰摩伽陀，或曰婆羅門，去京師九千六百里，居蔥嶺南，幅員三萬裏，分東、西、南、北、中五天竺。南天竺瀕海，北天竺距雪山，東天竺際海，與扶南、林邑接，西天竺與罽賓、波斯接，中天竺在四天竺之會。都城曰茶餺和羅城。杜佑曰：天竺，塞種也。顏師古曰：塞，釋也。〕玄策奉使至天竺，諸國皆遣使入貢。會屍羅逸多卒，國中大亂，其臣阿羅那順自立，發胡兵攻玄策，玄策帥從者三十人與戰，〔使，疏吏翻。卒，子恦翻。帥，讀曰率。從，才用翻。〕力不敵，悉為所擒，阿羅那順盡掠諸國貢物。玄策脫身宵遁，抵吐蕃西境，以書徵鄰國兵，吐蕃遣精銳千二百人，泥婆國遣七千餘騎赴之。〔泥婆羅國直吐蕃之西樂陵川，臣於吐蕃。吐，從暾入聲。騎，奇寄翻。〕玄策與其副蔣師仁帥二國之兵進至中天竺所居茶餺和羅城，〔帥，讀曰率。餺，音博。新書曰：茶餺和羅城濱伽毗黎河。〕連戰三日，大破之，斬首三千餘級，赴水溺死者且萬人。〔溺，奴狄翻。〕阿羅那順棄城走，更收餘眾，還與師仁戰；又破之，擒阿羅那順。餘眾奉其妃及王子，阻乾陀衛江，〔水經註曰：崑崙山，釋氏曰阿耨達山，河水出其東北阪，屈從其東南流注於蒲昌海，自蒲昌海潛行地下，南出積石而為中國河。其崑崙山西，有大水出焉，白新頭河，西南流逕烏長國，又東南流逕中天竺國，亦曰恆河，又西逕四大塔北，又西逕陀衛國北。所謂乾陀衛江蓋即此也。〕師仁進擊之，眾潰，獲其妃及王子，虜男女萬二千人。於是天竺響震，城邑聚落降者五百八十餘所，〔降，戶江翻。〕偽阿羅那順以歸。以玄策為朝散大夫。〔唐制：文散階朝散大夫，從五品下。朝，直遙翻。散，悉亶翻。〕
6六月，乙丑，以白霫部為居延州。〔霫，而立翻。〕
7癸酉，特進宋公蕭瑀卒，太常議諡曰「德」，尚書議諡曰「肅」。〔周公諡法：剛德克就曰肅。諡，時利翻。〕上曰：「諡者，行之跡，當得其實，〔行，下孟翻。〕可諡曰貞褊公。」〔賀琛諡法：直道不橈曰貞；儉嗇無德曰褊；心隘政急曰褊。〕子銳嗣，尚上女襄城公主。上欲為之營第，〔為，於偽翻。〕公主固辭，曰：「婦事舅姑，當朝夕侍側，苦居別第，所闕多矣。」上乃命即瑀第而營之。
8上以高麗困弊，議以明年發三十萬眾，一舉滅之。或以為大軍東徵，須備經歲之糧，非畜乘所能載，宜具舟艦為水運。隋末劍南獨無寇盜，屬者遼東之役，劍南復不預及，〔畜，許救翻。乘，繩證翻。艦，戶黯翻。屬，之慾翻。復，扶又翻。〕其百姓富庶，宜使之造舟艦。上從之。秋，七月，遣右領左右府長史強偉〔領左右府，亦分為左、右，各有長史，此即左、右千牛府也。強，其兩翻，姓也。〕於劍南道伐木造舟艦，大者或長百尺，其廣半之。別遣使行水道，〔長，直亮翻。行，下孟翻。〕自巫峽抵江、揚，趣萊州。〔趣，七喻翻。〕
9庚寅，西突厥相屈利啜請帥所部從討龜茲。〔相，息亮翻。屈，居勿翻。啜，陟劣翻。帥，讀曰率。〕
10初，左武衛將軍武連縣公武安李君羨直玄武門，〔武連縣時屬始州，始州後改劍州。武安縣，漢屬魏郡，晉屬廣平郡，後周、隋屬洛州。左、右武衛將軍乃南牙諸衛將軍；直玄武門，則掌北門宿衛。〕時太白屢晝見，太史佔雲：「女主昌。」民間又傳祕記雲：「唐三世之後，女主武王代有天下。」上惡之。〔見，賢遍翻。惡，烏路翻；下深惡同。〕會與諸武臣宴宮中，行酒令，〔行酒令者，一人為令伯，餘人以次行之。下文使各言小名，即酒令也。〕使各言小名。君羨自言名五娘，上愕然，因笑曰：「何物女子，乃爾勇健！」又以君羨官稱封邑皆有「武」字，深惡之，後出為華州刺史。〔華，戶化翻。〕有布衣員道信，自言能絕粒，曉佛法，君羨深信之，數相從，屏人語。〔員，音運，姓也。數，所角翻。屏，必郢翻。〕御史奏君羨與妖人交通，謀不軌。〔妖，於喬翻。〕壬辰，君羨坐誅，籍沒其家。
上密問太史令李淳風：「祕記所云，信有之乎﹖」對曰：「臣仰稽天象，府察曆數，其人已在陛下宮中，為親屬，自今不過三十年，當王天下，〔王，於況翻。〕殺唐子孫殆盡，其兆既成矣。」上曰：「疑似者盡殺之，何如﹖」對曰：「天之所命，人不能違也。王者不死，徒多殺無辜。且自今往三十年，其人已老，庶幾頗有慈心，為禍或淺。〔幾，居希翻。〕今惜使得而殺之，天或生壯者肆其怨毒，恐陛下子孫，無遺類矣！」上乃上。
11 司空梁文昭公房玄齡留守京師，〔守，手又翻。〕疾篤，上徵赴玉華宮，肩輿入殿，至御座側乃下，相對流涕，因留宮下，聞其小愈則喜形於色；加劇則憂悴。 〔悴，秦醉翻。〕玄齡謂諸子曰：「吾受主上厚恩，今天下無事，唯東徵未已，羣臣莫敢諫，吾知而不言，死有餘責。」乃上表諫，〔上，時掌翻。〕以為：「老子曰：『知足不辱，知止不殆。』陛下功名威德亦可足矣，拓地開疆亦可止矣，且陛下每決一重囚，必令三覆五奏，進素膳，止音樂者，〔見一百九十三卷五年。〕重人命也。今驅無罪之士卒，委之鋒刃之下，使肝腦塗地，獨不足愍乎！〔明謹用刑，重人命也。踴躍用兵，則忘人命之為重矣。引彼形此，玄齡之言可謂深切著明。〕向使高麗違失臣節，誅之可也；侵擾百姓，滅之可也；他日能為中國患，除之可也。今無此三條而坐煩中國，內為前代雪恥，外為新羅報讎，豈非所存者小，所損者大乎！〔說到此，分明見得高麗不必徵。當時在朝之臣諫東徵者，未有能及此者也，此是忠誠懇切中流出。為，於偽翻。〕願陛下許高麗自許，焚陵波之船，罷應募之眾，自然華、夷慶賴，遠肅邇安。臣旦夕入地，儻蒙錄此哀鳴，〔論語：曾子有疾，孟敬子問之，曾子言曰：「鳥之將死，其鳴也哀；人之將死，其言也善。」死且不朽！〕玄齡子遺愛尚上女高陽公主，上謂公主曰：「彼病篤如此，尚能憂我國家。」上自臨視，握手與訣，悲不自勝。〔勝，音升。〕癸卯，薨。
柳芳曰：玄齡佐太宗定天下，及終相位，凡三十二年，天下號為賢相；〔相，息亮翻。〕然無跡尋，德亦至矣。故太宗定禍亂而房、杜不言功。王、魏善諫諍而房、杜讓其賢，英、衛善將兵而房、杜行其道，〔新贊作「房、杜濟以文」。將，即亮翻。〕理致太平，善歸人主。為唐宗臣，宜哉！
12八月，己酉朔，日有食之。
14辛未，遣左領軍大將軍執失思力出金山道擊薛延陀餘寇。
15九月，庚辰，崑丘道行軍大總管阿史那社爾擊處月、處密，破之，餘眾悉降。〔降，戶江翻。〕
16癸未，薛萬徹等伐高麗還。〔還，從宣翻，又如字。〕萬徹在軍中，使氣陵物，裴行方奏其怨望，坐除名，流象州。〔裴行方副萬徹東伐，見上捲上年。象州，漢潭中中溜縣之地，隋為始安郡桂林縣，唐武德四年，置象州桂郡，以象山名州。〕
17己丑，新羅奏為百濟所攻，破其十三城。
18己亥，以黃門侍郎褚遂良為中書令。
19強偉等發民造船，役及山獠，雅、邛眉三州獠反。〔強，其兩翻。邛，渠容翻。獠，魯皓翻。〕壬寅，遣茂州都督張士貴、右衛將軍梁建方發隴右、峽中兵二萬餘人以擊之。蜀人苦造船之役，或乞輸直僱潭州人造船；上許之。州縣督迫嚴急，民至賣田宅、鬻子女不能供，穀價踊貴，劍外騷然。〔自劍門關以南謂之劍外，內京師而外諸夏也。〕上聞之，遣司農少卿長孫知人馳驛往視之。知人奏稱：「蜀人脆弱，不耐勞劇。〔脆，此芮翻。〕大船一艘，庸絹二千二百三十六匹。山谷已伐之木，挽曳未畢，復徵船庸，〔艘，蘇遭翻。復，扶又翻。〕二事併集，民不能堪，宜加存養。」上乃敕潭州船庸皆從官給。
20冬，十月，癸丑，車駕還京師。
21回紇吐迷度兄子烏紇蒸其叔母。〔紇，下沒翻。〕烏紇與俱陸莫賀達官俱羅勃，皆突厥車鼻可汗之伲也，相與謀殺吐迷度以歸車鼻。烏紇夜引十餘騎襲吐迷度，殺之。燕然副都護元禮臣使人誘烏紇，許奏以為瀚海都督，烏紇輕騎詣禮臣謝，禮臣執而斬之，以聞。〔燕，因肩翻。誘，音酉。騎，奇寄翻。〕上恐回紇部落離散，遣兵部尚書崔敦禮往安撫之。久之，俱羅勃入見，上留之不遣。〔回紇由是又微。見，賢遍翻。〕
22阿史那社爾既破處月、處密，引兵自焉耆之西趨龜茲北境，〔趨，七喻翻。〕分兵為五道，出其不意，焉耆王薛婆阿那支棄城奔龜茲，保其東境。社爾遣兵追擊，擒而斬之，〔十六年，郭孝恪破焉耆，立慄婆準為王，而阿那支殺之，今也罪人斯得。〕立其從父弟先那準為焉耆王，〔新書曰：立突騎支弟婆伽利為王。此從舊書。從，才用翻。〕使修職貢。龜茲大震，守將多棄城走。社爾進屯磧口，去其都城三百里，〔「磧口」，新、舊書作「磧石」。龜茲都伊邏盧城，北倚白山，亦曰阿羯田山。將，即亮翻。磧，七跡翻。〕遣伊州刺史韓威帥千餘騎為前鋒，〔帥，讀曰率；下同。騎，奇寄翻。〕右衛將軍曹繼叔次之。至多褐城，龜茲王訶利布失畢、其相那利、羯獵顛帥眾五萬拒戰。〔相，息亮翻。羯，居謁翻。〕鋒刃甫接，威引兵偽道，龜茲悉眾追之，行三十里，與繼叔軍合。龜茲懼，將卻，繼叔乘之，龜茲大敗，逐北八十里。
23甲戌，以迴紇吐迷度子前左屯衛大將軍婆閏為左驍衛大將軍、大俟利發、瀚海都督。〔驍，堅堯翻。俟，渠之翻。考異曰：舊回紇傳雲：「詔西突厥可汗阿史那賀魯統五啜，五俟斤，二十餘部，居多羅斯水南，去西州馬行十五日程。回紇不肯西屬突厥。」按賀魯時為將軍，自多邏斯水入居庭州，永徽二年乃西遁，自稱可汗，所統咄陸五啜，弩失畢五俟斤，唐未嘗以回紇隸之也。今不取。〕
24十一月，庚子，契丹帥窟哥、奚帥可度者並帥所部內屬。〔帥，所類翻；下別帥同。並帥，讀曰率。〕以契丹部為松漠府，〔杜佑曰：松漠之地，在柳城郡之北。〕以窟哥為都督；又以其別帥達稽等部為峭落等九州，各以其辱紇主為刺史。〔峭落州、無逢州、羽陵州、白連州、徒何州、萬丹州、疋黎州、赤山州、並松漠府為九州。峭，七笑翻。〕以奚部為饒樂府，以可度者為都督；〔樂，音洛。〕又以其別帥阿會等部為弱水等五州，亦各以其辱紇主為刺史。〔弱水州、祁黎州、洛緕州、太魯州、渴野州。〕辛丑，置東夷校尉官於營州。〔校，戶教翻。〕
25十二月，庚午，太子為文德皇后作大慈恩寺成。〔西京雜記：西京外城，朱雀街東第三橋，皇城之東第一街進業坊，隋無漏寺之故基，太子即其地建寺，為文德皇后祈福，竹木森邃，為京城觀遊之最。雍錄曰：慈恩寺在朱雀街東第三街，自北次南第十五坊，名曰進昌坊，寺南臨黃渠，竹木森邃。為，於偽翻。〕
26龜茲王布失畢既敗，走保都城，阿史那社爾進軍逼之，布失畢輕騎西走。社爾拔其城，使安西都護郭孝恪守之。沙州刺史蘇海政、尚輦奉御薛萬備帥精騎追布失畢，行六百里，布失畢窘急，保撥換城，〔自安西府西出柘厥關，渡白馬河四百餘裏至撥換城。騎，奇寄翻。帥，讀曰率；下同。〕社爾進軍攻之四旬，閏月，丁丑，拔之，擒布失畢及羯獵顛。那利脫身走，潛引西突厥之眾並其國兵萬餘人，襲擊孝恪。孝恪營於城外，龜茲人或告之，孝恪不以為意。那利奄至，孝恪帥所部千餘人將入城，那利之眾已登城矣，城中降胡與之相應，〔降，戶江翻；下同。〕共擊孝恪，矢刃如雨，孝恪不能敵，將復出，〔復，扶又翻；下利復同。〕死於西門。城中大擾，倉部郎中崔義超〔倉部郎，掌判天下倉儲，受納租稅，出給祿廩之事，屬戶部。義超以是官從軍。〕召募得二百人，衛軍資財物，與龜茲戰於城中，曹繼叔、韓威亦營於城外，自城西北隅擊之。那利經宿乃退，斬首三千餘級，城中始定。後旬餘日，那利復引山北龜茲萬餘人趣都城，〔山北，蓋白山之北也。趣，七喻翻。〕繼叔逆擊，大破之，斬首八千級。那利單騎走，龜茲人執之，以詣軍門。
阿史那社爾前後破其大城五，遣左衛郎將權祗甫詣諸城，開示禍福，皆相帥請降，〔帥，讀曰率。降，戶江翻。〕凡得七百餘城，虜男女數萬口。社爾乃召其父老，宣國威靈，諭以伐罪之意，立其王之弟葉護為王；龜茲人大喜。西域震駭，西突厥、於闐、安國爭饋駝馬軍糧，〔闐，徒賢翻，又徒見翻。〕社爾勒石紀功而還。〔還，從宣翻，又如字。〕
27戊寅，以崑丘道行軍總管、左驍衛將軍阿史那賀魯為泥伏沙鉢羅葉護，賜以鼓纛，使招討西突厥之未服者。〔假賀魯以羽翼，正速其叛耳。驍，堅堯翻。纛，徒到翻。〕
28癸未，新羅相金春秋及其子文王入見。〔相，息亮翻。見，賢遍翻。〕春秋，真德之弟也。上以春秋為特進，文王為左武衛將軍。春秋請改章服從中國，內出冬服賜之。
二十三年（己酉、六四九）
1春，正月，辛亥，龜茲王布失畢及其相那利等至京師，上責讓而釋之，以布失畢為左武衛中郎將。〔龜茲，音丘慈，又音屈佳。將，即亮翻。考異曰：實錄雲「左武衛翊衛中郎將」，舊傳為「武翊衛中郎將」。按會要，武德五年，改左、右翊衛為左、右衛。然則於時已無翊衛之名，且布失畢必不獨兼兩衛之官。今去「翊衛」字。按唐六典，左、右衛有親、勳、翊三衛中郎將，其餘諸衛府各有翊衛中郎將，「翊衛」二字，恐不可去。〕
2西南徒莫祗等蠻內附，以其地為傍、望、覽、丘四州，隸朗州都督府。〔徒莫祗蠻在爨蠻之西。「朗州」，當作「郎州」。武德元年，開南中，仍舊置南寧州，貞觀八年，改為郎州，以其地本夜郎國也。〕
3上以突厥車鼻可汗不入朝，遣右驍衛郎將高侃發回紇、僕骨等兵襲擊之。兵入其境，諸部落相繼來降。拔悉密吐屯肥羅察降，以其地置新黎州。〔舊書雲：車鼻長子羯漫陀，先統拔悉密部，遣其子菴鑠入朝，帝嘉之，為置新黎州。朝，直遙翻。降，戶江翻。考異曰：高宗實錄雲：「初，突厥車鼻可汗遣其子車鉢羅入貢，太宗遣使徵之，不至。太宗大怒，遣右驍衛郎將高侃引回紇、僕骨等兵襲擊之，其下諸部落相次歸降。其子羯漫陀先統拔悉密部，泣諫其父，請歸國；車鼻不聽。羯漫陀遂背父來降，以其地為新黎州。」舊傳雲：「二十三年，遣右驍衛郎將高侃潛引回紇、僕骨等兵眾襲擊之，其酋長歌邏祿泥執闕俟利發、乃拔塞匐、處木昆、莫賀咄俟斤等，帥部落，背車鼻，相繼來降。車鼻長子羯漫陀先統拔悉密部，車鼻未敗前，遣其子菴鑠入朝，太宗嘉之，拜左屯衛將軍，更置新黎州以統其眾。」今從太宗實錄。〕
4二月，丙戌，置瑤池都督府，〔此因穆天子傳西王母觴天子於瑤池之上而命名也。〕隸安西都護；戊子，以左衛將軍阿史那賀魯為瑤池都督。
5三月，丙辰，置豐州都督府，使燕然都護李素立兼都督。
6去冬旱，至是始雨。辛酉，上力疾至顯道門外，赦天下。丁卯，敕太子於金液門聽政。〔按唐六典：城門郎掌京城、皇城、宮殿諸門。明德等門為京城門，朱雀等門為皇城門，承天等門為宮城門，嘉德等門為宮門，太極等門為殿門。通內諸門，並同上閤門，顯道、金液，其亦通內諸門之門歟﹖圖志不能盡載耳。〕
7夏，四月，乙亥，上行幸翠微宮。
8上謂太子曰：「李世勣才智有餘，然汝與之無恩，恐不能懷服。我今黜之，若其即行，俟我死，汝於後用為僕射，親任之；若徘徊顧望，當殺之耳。」五月，戊午，以同中書門下三品李世勣為疊州都督；世勣受詔，不至家而去。〔史言太宗以機數御李世勣，世勣亦以機心而事君。杜佑曰：疊州去京師千三百四十里。孫愐曰：疊州自秦至魏，諸羌據焉，周武帝逐諸羌，乃置疊州，蓋以山重疊名之。〕
9辛酉，開府儀同三司衛景武公李靖薨。
10上苦利增劇，太子晝夜不離側，〔離，力智翻。〕或累日不食，髮有變白者。上泣曰：「汝能孝愛如此，吾死何恨！」丁卯，疾篤，召長孫無忌入含風殿。〔含風 殿，在翠微宮。〕上臥，引手捫無忌頤，無忌哭，悲不自勝；〔勝，音升。〕上竟不得有所言，因令無忌出。己巳，復召無忌及褚遂良入臥內，〔復，扶又翻。〕謂之曰：「朕今悉以後事付公輩。太子仁孝，公輩所知，善輔導之！」謂太子曰：「無忌、遂良在，汝勿憂天下！」又謂遂良曰：「無忌盡忠於我，我有天下，多其力也，我死，勿令讒人間之。」〔武、許之間二臣，玉幾之命猶在高宗之耳，何遽忘之邪！間，古莧翻。〕仍令遂良草遺詔。有頃，上崩。〔年五十有三。〕
太子擁無忌頸，號慟將絕，無忌攬涕，請處分眾事以安內外，太子哀號不已，〔號，戶高翻。處，昌呂翻。分，扶問翻。〕無忌曰：「主上以宗廟社稷付殿下，豈 得效匹唯哭泣乎！」乃祕不發喪。庚午，無忌等請太子先還，飛騎、勁兵及舊將皆從。〔騎，奇寄翻。將，即亮翻。從，才用翻。〕辛未，太子入京城；大行御馬 輿，侍衛如平日，繼太子而至，頓於兩儀殿。以太子左庶子於志寧為侍中，少詹事張行成兼侍，以檢校刑部尚書、右庶子、兼吏部侍郎高季輔兼中書令。壬申，發喪太極殿，宣遺詔，太子即位。〔太極殿，西內正朝，於此發喪，太子於柩前即位。〕軍國大事，不可停闕；平常細務，委之有司。諸王為部督、刺史者，並聽奔喪，濮王泰不在來限。罷遼東之役及諸土木之功。四夷之人入仕於朝及來朝貢者數百人，聞喪皆慟哭，翦髮、剺面、割耳，流血灑地。〔朝，直遙翻。剺，裏之翻。〕
六月，甲戌朔，高宗即位，赦天下。
11丁丑，以疊州都督李勣為特進、檢校洛州刺史、洛陽宮留守。〔李世勣去「世」字，避太宗二名也。守，手又翻。〕
12先是，太宗二名，令天下不連言者勿避；〔先，悉薦翻。〕至是，始改官名犯先帝諱者。〔孔穎達曰：曲禮，卒哭乃諱。註雲：敬鬼神之名也。諱，避也。生者不相避名。衛侯名惡，大夫有名惡，君臣同名，春秋不非。按昭七年，衛侯惡卒。穀梁傳雲：昭元年有衛齊惡。今衛便惡何﹖謂君臣同名也，君子不奪人親所名也。〕
13癸未，以長孫無忌為太尉，兼檢校中書令，知尚書、門下二省事。無忌固辭知尚書省事，帝許之，仍令以太尉同中書門下三品。〔唐制：三公正一品。無忌既為太尉，而令同中書門下三品，當時朝議之失也。〕癸巳，以李勣為開府儀同三司、同中書門下三品。
14阿史那社爾之破龜茲也，行軍長史薛萬備請因兵威說於闐王伏闍信入朝，〔說，輸芮翻。闍，視遮翻。朝，直遙翻。〕社爾從之。秋，七月，己酉，伏闍信隨萬備入朝，詔入謁梓宮。
15八月，癸酉，夜，地震，晉州尤甚，壓殺五千餘人。
16庚寅，葬文皇帝於昭陵，〔昭陵在京兆醴泉縣西北六十里九嵕山。〕廟號太宗。〔自唐太宗後，為臣子者率稱其君之廟號，豈非子孫臣民亦病其諡號太多非實，而古者祖有功宗有德之義微乎！〕阿史那社爾、契苾何力請殺身殉葬，上遣人諭以先旨不許。蠻夷君長為先帝所擒服者頡利等十四人，皆琢石為其像，刻名列於北司馬門內。
17丁酉，禮部尚書許敬宗奏弘農府君廟應毀，〔弘農府君，魏弘農太守重耳也，於高宗為七世祖，親盡應毀。〕請藏主於西夾室，從之。〔太廟有東西夾室，夾太室兩旁，故謂之夾室。〕
18九月，乙卯，以李勣為左僕射。〔行筅帝之治命也。〕
19冬，十月，以突厥諸部置舍利等五州隸雲中都督府，〔五州：舍利州、思闢州、阿史那州、綽州、白登州。〕蘇農等六州隸定襄都督府。〔史四載蘇農州、阿德州、執失州、拔延州，餘二州逸。〕
20乙亥，上問大理卿唐臨繫囚之數，對曰：「見囚五十餘人，〔見，賢遍翻。〕唯二人應死。」上悅。上嘗錄繫囚，前卿所處者多號呼稱冤，臨所處者獨無言。上怪問其故。囚曰：「唐卿所處，本自無冤。」〔號，戶高翻。處，昌呂翻。〕上歎息良久，曰：「治獄者不當如是邪！」〔治，直之翻。〕
21上以吐蕃贊普弄讚為駙馬都尉，〔漢武帝置三都尉：曰奉車都尉，曰駙馬都尉，曰騎都尉。唐以騎都尉為勳官，駙馬都尉以授尚主者，奉車都尉不復除授。〕封西海郡王。贊普致書於長孫無忌等雲：「天子初即位，臣下有不忠者，當勒兵赴國討除之。」〔吐蕃以太宗晏駕，固有輕中國之心矣。〕
22十二月，詔濮王泰開府置僚屬，車服珍膳，特加優異。
高宗天皇大聖大弘孝皇帝上之上〔諱治，字為善，小字雉奴，太宗第九子也。文明元年，諡曰天皇大帝，廟號高宗；天寶八載，加尊號高宗天皇大聖皇帝；十三載，加尊號高宗天皇太聖大弘孝皇帝。〕
永徽元年（庚戌、六五○）
1春，正月，辛丑朔，改元。
2丙午，立妃王氏為皇后。後，思政之孫也。〔王思政為西魏守潁川，沒於東魏。〕以後父仁祐為特進、魏國公。
3己未，以張行成為侍中。
4辛酉，上召朝集使，〔朝，直遙翻。使，疏吏翻。〕謂曰：「朕初即位，事有不便於百姓者悉宜陳，不盡者更封奏。」自是日引刺史十人入閤，問以百姓疾苦，及其政治。〔治，直吏翻。〕
有洛陽人李弘泰誣告長孫無忌謀反，上命立斬之。無忌與褚遂良同心輔政，上亦尊禮二人，恭己以聽之，〔以帝之尊任二人如此，武后譖而去之，雖隊諸淵不悔也。哲婦之為鴟梟也尚矣。〕故永徽之政，百姓阜安，有貞觀之遺風。〔觀，古玩翻。〕
5太宗女衡山公主應適長孫氏，有司以為服既公除，欲以今秋成婚。於志寧上言：「漢文立制，本為天下百姓。公主服本斬衰，〔上，時掌翻。為，於偽翻。衰，倉回翻。〕縱使服隨例除，豈可情隨例改，請俟三年喪畢成婚。」上從之。
6二月，辛卯，立皇子孝為許王，上金為杞王，素節為雍王。〔帝後宮鄭生孝，楊生上金，蕭淑妃生素節。雍，於用翻。〕
7夏，五月，壬戌，吐蕃贊普弄讚卒，〔卒，子恤翻。〕其嫡子早死，立其孫為贊普。贊普幼弱，政事皆決於國相祿東贊。〔相，息亮翻。〕祿東贊性明達嚴重，行兵有法，吐蕃所以強大，威服氐、羌，皆其謀也。
8六月，高侃擊突厥，至阿息山。車鼻可汗召諸部兵皆不赴，與數百騎遁去。侃帥精騎追至金山，擒之以歸，其眾皆降。〔騎，奇寄翻。帥，讀曰率。降，戶江翻。〕
9初，阿史那社爾虜龜茲王布失畢，立其弟為王。〔事見太宗貞觀二十六年。〕唐兵既還，其酋長爭立，更相攻擊。〔酋，茲由翻。長，知兩翻。更，工衡翻。〕秋，八月，壬午，詔復以布失畢為龜茲王，〔復，扶又翻。〕遣歸國，撫其眾。
10九月，庚子，高侃執車鼻可汗至京師，釋之，拜左武衛將軍，處其餘眾於鬱督軍山，〔處，昌呂翻。〕置狼山都督府以統之。以高侃為衛將軍。〔唐無衛將軍，「衛」字之上須有脫字。〕於是突厥盡為封內之臣，分置單於、瀚海二都護府。單於領狼山、雲中、桑乾三都督，蘇農等一十四州；瀚海領瀚海、金徽、新黎等七都督，仙萼等八州；各以其酋長為刺史、都督。〔新書作「蘇農二十四州」，舊書作「一十四州」。又考是後調露元年，溫傅、奉職二部反，二十四州皆叛應之，則「二」字為是。然單于都護府所領見於史者，蘇農等四州，舍利等五州及桑乾府所領鬱射、藝失、卑失、叱略等四州，呼延府所領賀魯、葛邏、閖跌等三州，財十九州耳，其五州逸，無所考。又有定襄、呼延二都督而無狼山都督，是其廢置離合，不可詳也。狼山府，顯慶三年廢為州。「金徽」當作「金微」。瀚海都護府領瀚海、金微、新黎、幽陵、龜林、堅昆六都督府，其一逸；仙萼、浚稽、餘吾、稽落、居延、窴顏、榆溪、渾河、燭龍凡八州。宋白曰：振武軍舊為單于都護府，即漢定襄郡之盛樂縣也，在陰山之陽，黃河之北，西南至東受降城百二十里。瀚海都護後　移於回紇本部。乾，音幹。〕
11癸亥，上出畋，遇雨，問諫議大夫昌樂谷那律曰：「油衣若為則不漏﹖」〔炙轂子曰：惟絹油之製及帽油，陳始有之。樂，音洛。〕對曰：「以瓦為之，必不漏。」上悅，為之罷獵。〔悅為之為，於偽翻。考異曰：舊書那律傳雲：嘗從太宗出獵，在塗遇雨，有此語，意欲太宗不為畋獵，太宗悅，賜帛二百段。唐錄、政要高宗出獵有此月日，唐統紀亦在此年，今從之。〕
12李勣固求解職，冬，十月，戊辰，解勣左僕射，以開府儀同三司、同中書門下三品。
13己未，監察御史陽武韋思謙〔陽武縣，漢屬河南郡，自晉以來屬滎陽郡。監，工銜翻。〕劾奏中書令褚遂良抑買中書譯語人地。〔中書掌受四方朝貢及通表疏，故有譯語人。劾，戶概翻，又戶得翻。〕大理少卿張叡冊以為準估無罪。思謙奏曰：「估價之設，備國家所須，臣下交易，豈得淮估為定！〔估，音古。〕叡冊舞文，附下罔上，罪當誅。」是日，左遷遂良為同州刺史，叡冊循州刺史。思謙名仁約，以字行。
14十二月， 庚午，梓州都督謝萬歲、兗州都督謝法興、與黔州都督李孟嘗討琰州叛獠；〔「梓州，當作「牂州」。武德三年，牂柯蠻酋謝龍羽降，以其地置牂州。「兗州」當作 「充州」，武德三年，以牂柯蠻別部置。琰州，亦蠻州，貞觀四年置。皆屬黔州都督府。黔，音琴。獠，魯皓翻。〕萬歲、法興入洞招慰，為獠所殺。
二年（辛亥、六五一）
1春，正月，乙巳，以黃門侍郎宇文節、中書侍郎柳奭並同中書門下三品。奭，亨之兄子，〔柳亨，西魏尚書左僕射慶之孫，竇誕之伲也，亨妻即襄陽公主之女。〕王皇后之舅也。
2左驍衛將軍、瑤池都督阿史那賀魯〔驍，堅堯翻。〕招集離散，廬帳漸盛，聞太宗崩，謀襲取西、庭州刺史駱弘義知其謀，表言之， 上遣通事舍人橋寶明馳往慰撫。寶明說賀魯，令長子咥運入宿衛，授右驍衛中郎將，尋復遣歸。咥運乃說其父擁眾西走，〔說，輸芮翻。復，扶又翻。〕擊破乙毗射 匱可汗，併其眾，建牙於雙河及千泉，〔自雙河西南抵賀魯牙帳二百里。千泉屬石國界，又在賀魯牙帳西南。新書曰：素葉城西四百里至千泉，地二百里，南雪山， 三垂平陸，多泉地，因名之。〕自號沙鉢羅可汗，咄陸五啜，努失畢五俟斤皆歸之，勝之數十萬，〔咄，當沒翻。啜，步劣翻。俟，渠之翻。勝，音升。〕與乙毗咄陸可汗連兵，處月、處密及西域諸國多附之。以咥運為莫賀咄葉護。〔咥，徒結翻。〕
3焉耆王婆伽利卒，國人表請復立故王突騎支；〔卒，子恤翻。復，扶又翻。騎，奇寄翻。〕夏，四月，詔加突騎支右武衛將軍，遣還國。
4金州刺史滕王元嬰驕奢縱逸，居亮陰中，畋遊無節，數夜開城門，勞擾百姓，或引彈彈人，或埋人雪中以戲笑。〔數，所角翻。引彈，徒旦翻，徒旦翻。〕上賜書切讓之，且曰：「取適之方，亦應多緒，晉靈荒君，何足為則！〔左傳，晉靈公不君，從臺上彈人以觀其避丸。〕朕以王至親，不能【張：「能」作「忍」。】致王於法，今書王下上考以愧王心。」
元嬰與蔣王惲皆好聚斂，〔惲，於粉翻。好，呼到翻。斂，力贍翻。〕上嘗賜諸王帛各五百段，獨不及二王，敕曰：「勝叔、蔣兄自能經紀，不須賜物；給麻兩車以為錢貫。」二王大凓。
5秋，七月，西突厥沙鉢羅可汗寇庭州，攻陷金嶺城及蒲類縣，〔西州交河縣北行八十里入谷，又百三十里經柳谷，渡金沙嶺，百六十里至庭州蒲類縣，屬西州，後屬庭州，又改為後庭縣。〕殺略數千人。詔左武候【嚴：「候」改「衛」。】大將軍梁建方、右驍衛大將軍契苾何力為弓月道行軍總管，〔弓月城在庭州西千有餘裏。〕右驍衛將軍高德逸、右武候將軍薛【嚴：「薛」改「薩」。】孤、吳仁為副，發秦、成、岐、雍府兵三萬人〔成州，漢武都上祿、下辨之地，後魏置仇池郡。漢陽郡南秦州，西魏改曰成州。雍州，京兆郡。雍，於用翻。〕及回紇五萬騎以討之。〔紇，下沒翻。〕
6癸巳，詔諸禮官學士議明堂制度，以高祖配五天帝。太宗配五人帝，〔五天帝，註已見七十九卷晉武帝泰始二年。五人帝：東方帝太皞、西方帝少皞、南方帝炎帝、北方帝顓頊、中央帝黃帝。〕
7八月，己巳，以於志寧為左僕射，張行成為右僕射，高季輔為侍中；志寧、行成仍同中書門下三品。
8己卯，郎州白水蠻反，寇麻州，〔白水蠻與青蛉、弄棟接，隸郎州。麻州，貞觀二十二年分郎州置。〕遣左領軍將軍趙孝祖等發兵討之。
9九月，癸巳，廢玉華宮為佛寺。戊戌，更命九成宮為萬年宮。〔更，工衡翻。〕
10庚戌，左武候引駕盧文操踰牆盜左藏物，上以引駕職在糾繩，〔左、右武候，掌宮中及京城晝夜巡警之法，以執禦非違；有引駕仗三衛六十人，引駕佽飛六十六人。左、右藏，晉始有之，唐因而不改，各有令一人。宋白曰：唐制：左、右金吾有引駕仗百四十人，以三衛人數充。左藏掌邦國庫藏，右藏掌國寶貨。藏，徂浪翻。〕乃自為盜，命誅之。諫議大夫蕭鈞諫曰：「文操情實難原，然法不至死。」上乃免文操死，顧侍臣曰：「此真諫議也！」
11閏月，長孫無忌等上所刪定律令式；〔上，時掌翻。〕甲戌，詔頒之四方。
12上謂宰相曰：「聞所在官司，行事猶互觀顏面，多不盡公。」長孫無忌對曰：「此豈敢言無；然肆情曲法，實亦不敢。至於小小收取人情，恐陛下尚不能免。」無忌以元舅輔政，凡有所言，上無不嘉納。
13冬，十有一月，辛酉，上祀南郊。
14癸酉，詔：「自今京官及外州有獻鷹隼及犬馬者，罪之。」〔隼，息允翻。〕
15戊寅，特浪羌酋董悉奉求，闢惠羌酋卜檐莫各帥種落萬餘戶詣茂州內附。〔特浪、闢惠皆生羌也。是年，以其地置蓬魯等三十二州，屬茂州都督府。酋，茲由翻。檐，餘廉翻。帥，讀曰率。種，章勇翻。〕
16竇州、義州蠻酋李寶誠等反，〔義州，漢猛陵縣地，梁置永業郡，隋改為懷德縣，屬瀧州，唐武德五年，置南義州，貞觀二年，曰義州。〕桂州都督劉伯英討平之。
17郎州道總管趙孝祖討白水蠻，蠻酋禿磨蒲及儉彌于帥眾據險拒戰，孝祖皆擊斬之。會大雪，蠻飢凍，死亡略盡。孝祖奏言：「貞觀中討昆州烏蠻，始開青蛉、弄棟為州縣。〔昆州，漢益州郡地，隋置昆州，以亂廢。唐武德初，開南中，復置。柘東兩爨蠻，自曲州、靖州西南昆川、曲軛、晉寧、喻獻、安寧距龍和城，通謂之西爨白蠻。自彌鹿、升麻二川，南至步頭，謂之東爨烏蠻。青蛉，漢武帝開為縣，屬越巂郡。弄東縣屬益州郡，晉並屬雲南郡，後屬興寧郡，隋亂，與中國絕，唐以青蛉地置髳州，弄東地置裒州。〕弄棟之西有小勃弄、大勃弄二川，〔勃弄屬漢永昌郡界，唐武德七年，置南雲州，貞觀八年，更名匡州。〕恆扇誘弄棟，欲使之反。〔恆，戶登翻。〕其勃弄以西與黃瓜、葉榆、西洱河相接，〔葉榆亦漢武帝開為縣，有葉榆澤，屬益州郡，後漢屬永昌郡，晉屬雲南郡，後分屬東河陽郡。〕人眾殷實，多於蜀川，無大酋長，好結讎怨，〔好，呼到翻。〕今因破白水之兵，請隨便西討，撫而安之。」敕許之。
18十二月，壬子，處月朱邪孤注殺招慰使單道惠，〔邪，音耶。單，音善。〕與突厥賀魯相結。
19是歲，百濟遣使入貢，上戒之，使「勿與新羅、高麗相攻，不然，吾將發兵討汝矣。」
三年（壬子、六五二）
1春，正月，己未朔，吐谷渾、新羅、高麗、百濟並遣使入貢。
2癸亥，梁建方、契苾何力等大破處月朱邪孤注於牢山。〔新書：牢山亦曰賭蒲，東北距烏德犍山，度馬行十五日。〕孤注夜遁，建方使副總管高德逸輕騎追之，〔騎，奇寄翻。〕行五百餘裏，生擒孤注，斬首九千級。軍還，御史劾奏梁建方兵力足以追討，而逗留不進；高德逸敕令市馬，自取駿者。劾，戶概翻，又戶得翻。〕上以建方等有功，釋不問。大理卿李道裕奏言：「德逸所取之馬，筋力異常，請實中廄。」〔中廄，猶言內廄也。〕上謂侍臣曰：「道裕法官，進馬非其本職，妄希我意；豈朕行事不為臣下所信邪！朕方自咎，故不復黜道裕耳。」〔復，扶又翻。〕
3己巳，以同州刺史褚遂良為吏部尚書、同中書門下三品。
4丙子，上饗太廟；丁亥，饗先農，幾耕藉田。〔漢儀：天子正月親耕藉田，告祠先農。先農即神農也。祠以太牢，百官皆從。唐制，天子以孟冬吉亥享先農，而遂以耕藉。〕
5二月，甲寅，上御安福門樓，〔唐六典：長安皇城西南二門，北曰安福，南曰順義；安福西直京城之開遠門。〕觀百戲。乙卯，上謂侍臣曰：「昨登樓，欲以觀人情及風俗奢儉，非為聲樂。〔為，於偽翻。〕朕聞胡人善為擊鞠之戲，〔鞠以韋為之，實以柔物，今謂之毬子。〕嘗一觀之。昨初升樓，即有羣胡擊鞠，意謂朕篤好之也。〔好，呼到翻。〕帝王所為，豈宜容易。〔易，以豉翻。〕朕已焚此鞠，冀杜胡人窺望之情，亦因以為誡。」
6三月，辛巳，以宇文節為侍中，柳奭為中書令，以兵部侍郎三原韓瑗守黃門侍郎、同中書門下三品。〔瑗，於眷翻。〕
7夏，四月，趙孝祖大破西南蠻，斬小勃弄酋長歿盛，擒大勃弄酋長楊承顛。自餘皆屯聚保險，大者有眾數萬，小者數千人，孝祖皆破降之，〔降，戶江翻。〕西南蠻遂定。
8甲午，灃州刺史彭思王元則薨。〔灃，音禮。〕
9六月，戊申，遣兵部尚書崔敦禮等將並、汾步騎萬人往茂州。〔茂州，考之新、舊志無之，當置之於薛延陀故地也。將，即亮翻。〕發薛延陀餘眾渡河，置祁連州以處之。
10秋，七月，丁巳，立陳王忠為皇太子，赦天下。王皇后無子，柳奭為後謀，〔為，於偽翻。〕以忠母劉氏微賤，勸後立忠為太子，冀其親己；外則諷長孫無忌等使請於上。上從之。乙丑，以於志寧兼太子少師，張行成兼少傅，高季輔兼少保。
11丁丑，上問戶部尚書高履行：「去年進戶多少﹖」〔戶部尚書即民部尚書，避太宗諱，改焉。進戶，新增進之戶也。少，詩沼翻。〕履行奏：「去年進戶總一十五萬。」因問隋代及今日見戶，〔見，賢遍翻。〕履行奏：「隋開皇中，戶八百七十萬，即今戶三百八十萬。」〔即今，猶言當今也，唐人多有此語。〕履行，士廉之子也。
12九月，守中書侍郎來濟同中書門下三品。
13冬，十一月，庚寅，弘化長公主自吐谷渾來朝。〔弘化公主，貞觀十三年降吐谷渾慕容諾曷鉢。長，知兩翻。〕
11丁丑，上問戶部尚書高履行：「去年進戶多少﹖」〔戶部尚書即民部尚書，避太宗諱，改焉。進戶，新增進之戶也。少，詩沼翻。〕履行奏：「去年進戶總一十五萬。」因問隋代及今日見戶，〔見，賢遍翻。〕履行奏：「隋開皇中，戶八百七十萬，即今戶三百八十萬。」〔即今，猶言當今也，唐人多有此語。〕履行，士廉之子也。
15散騎常侍房遺愛尚太宗女高陽公主，〔散，悉亶翻。騎，奇寄翻。〕公主驕恣甚，房玄齡薨，公主教遺愛與兄遺直異財，既而反譖遺直。遺直自言，太宗深責讓 主，由是寵衰；主怏怏不悅。〔怏，於兩翻。〕會御史劾盜，得浮屠辯機寶枕，〔浮屠，正號曰佛陀，與浮屠音聲相近，皆西方言，其來轉為二音，華言譯之則謂之浮覺，言滅穢成明道為聖悟。劾，戶概翻，又戶得翻。〕雲主所賜。主與辯機私通，餉遺億計，〔餉遺，唯季翻。〕更以二女子侍遺愛。太宗怒，腰斬辯機，殺奴婢十餘人；主益怨望，太宗崩，無戚容。上即位，主又令遺愛與遺直更訟，〔直更，工衡翻。〕遺愛坐出為房州刺史，〔房州，古房陵、上庸地，西魏置光遷國，後周改曰遷州，隋改曰房州，尋廢州為房陵郡，唐復曰房州。〕遺直為隰州刺史。又，浮屠智勗等數人私侍主，主使掖庭令陳玄運伺宮省禨祥。〔掖庭局令，從七品下，宦者為之，屬內侍省，掌宮禁女工之事，凡宮人名籍，司其除附。禨，居希翻，又其既翻。〕
先是，駙馬都尉薛萬徹〔高祖女丹陽公主下嫁薛萬徹。先，悉薦翻。〕坐事除名，徙寧州刺史，入朝，與遺愛款暱，〔朝，直遙翻。暱，尼質翻。〕對遺愛有怨望語，且曰：「今雖病足，坐置京師，鼠輩猶不敢動。」因與遺愛謀，「若國家有變，當奉司徒荊王元景為主。」元景女適遺愛弟遺則，由是與遺愛往來。元景嘗自言，夢手把日月。駙馬都尉柴令武，紹之子也，〔柴紹尚高祖女平陽公主。〕尚巴陵公主，〔巴陵公主，太宗之女。〕除衛州刺史，託以主疾留京師求醫，因與遺愛謀議相結。高陽公主謀黜遺直，奪其封爵，使人誣告遺直無禮於己。遺直亦言遺愛及主罪，雲：「罪盈惡稔，恐累臣私門。」〔累，力瑞翻。〕上令長孫無忌鞫之，〔令，力丁翻。長，知兩翻。〕更獲遺愛及主反狀。
司空、安州都督吳王恪母，隋煬帝女也。恪有文武才，太宗常以為類己，欲立為太子，無忌固爭而止，〔事見一百九十七卷貞觀十七年。〕由是與無忌相惡。恪名望素高，為物情所向，無忌深忌之，欲因事誅恪以絕眾望。遺愛知之，因言與恪同謀，冀如紇幹承基得免死。〔事見一百九十六卷、一百九十七卷貞觀十七年。〕
四年（癸丑、六五三）
1春，二月，甲申，詔遺愛、萬徹、令武皆斬，元景、恪、高陽、巴陵公主並賜自盡。上泣謂侍臣曰：「荊王，朕之叔父，吳王，朕兄，欲伹其死，可乎﹖」〔伹，居大翻。〕兵部尚書崔敦禮以為不可，乃殺之。萬徹臨刑大言曰：「薛萬徹大健兒，留為國家效死力，豈不佳，〔尚辰羊翻。為，於偽翻。〕乃坐房遺愛殺之乎！」吳王恪且死，罵曰：「長孫無忌竊弄威權，構害良善，宗社有靈，當族滅不久！」
乙酉，侍中兼太子詹事宇文節，特進、太常卿江夏王道宗、左驍衛大將軍駙馬都尉執失思力〔高祖女九江公主下嫁執失思力。夏，戶雅翻。驍，堅堯翻。〕並坐與房遺愛交通，流嶺表。節與遺愛親善，及遺愛下獄，〔下，遐嫁翻。〕節頗左右之。〔左右，讀曰佐佑。〕江夏王道宗素與長孫無忌、褚遂良不協，故皆得罪。戊子，廢恪母弟蜀王愔為庶人，置巴州；〔愔，於今翻。〕房遺直貶春州銅陵尉，〔銅陵縣，漢允吾縣地，屬合浦郡。宋置瀧潭縣，屬新寧郡；隋改為銅陵縣，屬端州；唐初屬春州。〕萬徹弟萬備流交州。罷房玄齡配饗。〔鄭樵曰：盤庚雲：茲予大享於先王，爾祖其從與享之。周制，凡有功者祭於大烝。漢制，祭功臣於庭。生時侍燕於庭，死則降在庭位，謂之配饗。〕
2開府儀同三司李勣為司空。
3初，林邑王範頭利卒，〔卒，子恤翻。〕子真龍立，大臣伽獨弒之，盡滅範氏。伽獨自立，國人弗從，乃立頭利之伲婆羅門為王。國人鹹思範氏，復罷婆羅門，〔復，扶又翻。〕立頭利之女為王。女不能治國，〔治，直之翻。〕有諸葛地者，頭利之姑子也，父為頭利所殺，南奔真臘，〔真臘，一名吉蔑，本扶南屬國，去京師二萬七百里，東距車渠，西屬驃，南瀕海，北與道明接，東北抵驩州，貞觀初，並扶南，有其地。〕大臣可倫翁定遣使迎而立之，〔使，疏吏翻；下同。〕妻以女王，〔妻，七細翻。〕眾然後定。夏，四月，戊子，遣使入貢。
4秋，九月，壬戌，右僕射北平定公張行成薨。〔諡法：純行不爽曰定。〕甲戌，以褚遂良為右僕射，同中書門下三品如故，仍知選事。〔選，須絹翻。〕
5冬，十月，庚子，上幸驪山溫湯；乙巳，還宮。
6初，睦州女子陳碩真〔吳鯀權分丹楊立新安郡，隋仁壽三年置睦州，大業初，廢州為遂安郡，唐復為睦州。〕以妖言惑眾，〔妖，於喬翻；下同。〕與妹夫章叔胤舉兵反，自稱文佳皇帝，以叔胤為僕射。甲子夜，叔胤帥眾攻桐廬，陷之。〔吳分富春立桐廬縣，屬吳郡，隋、唐屬睦州。九域志：縣在州東一百五里。項安世曰：桐廬縣，魏黃初四年，吳置，以桐溪側有大椅樹，垂條偃蓋，旁蔭數畝，遠望如廬，因謂之桐廬。帥，讀曰率。〕碩真撞鍾焚香，〔撞，直江翻。〕引兵二千攻陷睦州及於潛，〔於潛縣，漢屬丹楊郡，晉、宋屬吳興郡，梁、陳屬錢唐郡，隋、唐屬杭州。宋白曰：吳越春秋，奏徙大越鳥語之人寘之朁。闞駰十三州志：「朁」，讀為「潛」。吳錄、地理志：縣西有朁山。舊「朁」字無「水」，至隋加「水」。於，如字。〕進攻歙州，不克。〔歙，音攝。〕敕揚州刺史房仁裕發兵討之。碩真遣其黨童文寶將四千人寇婺州，〔將，即亮翻；下同。〕刺史崔義玄發兵拒之。民間訛言碩真有神，犯其兵者必滅族，士眾兇懼。〔兇，許勇翻。〕司功參軍崔玄籍曰：〔功、倉、戶、兵、法、士參軍，所謂州判司也。〕「起兵仗順，猶且無成，況憑妖妄，其能久乎！」義玄以玄籍為前鋒，自將州兵繼之，至下淮戍，遇賊，與戰。左右以楯蔽義玄，〔楯，食尹翻。〕義玄曰：「刺史避箭，人誰致死！」命撤之。於是士卒齊奮，賊眾大潰，斬首數千級。聽其餘眾歸首；〔歸首，式又翻。〕進至睦州境，降者萬計。〔降，戶江翻。〕十一月，庚戌，房仁裕軍合，獲碩真、叔胤，斬之，餘黨愁平。義玄以功拜御史大夫。〔御史大夫，天子耳目官也，非以賞功。厥後崔義玄承中宮旨繩長孫無忌等，豈不忝厥官哉！〕
7癸丑，以兵部尚書崔敦禮為侍中。
8十二月，庚子，侍中蓨憲公高季輔薨。〔諡法：博聞多能曰憲。蓨，音條。〕
9是歲，西突厥乙毗咄陸可汗卒，其子頡苾達度設號真珠葉護，始與沙鉢羅可汗有隙，與五弩失畢共擊沙鉢羅，破之，斬首千餘級。
五年（甲寅、六五四）
1春，正月，壬戌，羌酋凍就內附，以其地置劍州。〔凍就，特浪生羌卜樓大首領也。劍州羈縻，屬松州都督府。〕
2三月，戊午，上行幸萬年宮。〔考異曰：實錄戊午以下，皆為二月。按長曆，二月丁丑朔，無戊午。戊午，三月十二日也。〕
3庚申，加贈武德功臣屈突通等十三人官。
初，王皇后無子，蕭淑妃有寵，〔考異曰：新、舊唐書或作「蕭良娣」。實錄皆作「良娣」，廢王后詔亦曰「良娣蕭氏」。按當時後宮位號無良娣名，唯漢世太子宮有良娣。疑高宗在東宮時，蕭為良娣，及即位，拜淑妃也。〕王后疾之。上之為太子也，入侍太宗，見才人武氏而悅之。〔才人，晉武帝所制爵，視千石以下；宋、齊之時，以為散職；梁於九嬪之下，置五職、三職，才人位列三職，比駙馬都尉；唐承隋制，才人五人，正五品。〕太宗崩，武氏隨眾感業寺為尼。〔長安志曰：貞觀二十三年五月，太宗上仙，其年即以安業坊濟度尼寺為靈寶寺，盡度太宗嬪御為尼以處之。程大昌曰：以通鑑及長安志及呂大防長安圖參定，通鑑言武氏在感業寺，長安志在安業寺，惟此差不同。然志能言寺之位置及始末，則安業者是也。〕忌日，上詣寺行香，見之，武氏泣，上亦泣。王后聞之，陰令武氏長髮，〔長，知兩翻。〕勸上內之後宮，欲以間淑妃之寵。〔間，古莧翻。〕武氏巧慧，多權數，初入宮，卑辭屈體以長髮，〔長，知兩翻。〕勸上內之後宮，欲以間淑妃之寵。〔間，古莧翻。〕武氏巧慧，多權數，初入宮，卑辭屈體以事後；後愛之，數稱其美於上。〔數，所角翻。〕未幾大幸，〔幾，居豈翻。〕拜為昭儀，後及淑妃寵皆衰，更相與共譖之，上皆不納。昭儀欲追贈其父而無名，故託以褒賞功臣，【章：十二行本「臣」下有「徧贈屈突通等」六字；乙十一行本同；孔本同；退齋校同。】而武士彠預焉。〔為廢皇后、淑妃張本。彠，一虢翻。〕
4乙丑，上幸鳳泉湯；〔鳳泉湯在岐州郿縣。〕乙【章：十二行本「乙」作「己」；乙十一行本同；孔本同；張校同。】巳，還萬年宮。
5夏，四月，大食發兵擊波斯，〔波斯國居達遏水之西，距京師萬五千裏而嬴，東與吐火羅、康接，北鄰突厥可薩部，西南皆瀕海。其先波斯匿王，大月氏別裔，王因以姓，又以為國號。杜佑曰：波斯國即條支之故地，大月氏之別種，其先有波斯匿王，因以為號。大食本波斯地，隋大業中，有波斯國人牧於俱紛摩地，山有獸，言曰：「山西三穴有利兵，黑質而白文，得之者王，」走視，如言。石文言當反，乃詭眾裒亡命於恆曷水，劫商旅，保西鄙自王，移黑石寶之，國人往討，皆大敗而還，於是遂強。〕殺波斯王伊嗣侯，伊嗣侯之子卑路斯奔吐火羅。大食兵去，吐火羅發兵立卑路斯為波斯王而還。
6閏月，丙子，以處月部置金滿州。〔其地近古輪臺，屬北庭都護府。〕
7丁丑，夜，大雨，山水漲溢，衝玄武門；〔此萬年宮之玄武門也。唐離宮諸門，蓋略倣宮城之制。〕宿衛士皆散走。右領軍郎將薛仁貴曰：〔唐制：自左、右衛至左、右金吾衛，其屬各有左、右中郎將府，有中郎將及左郎將、右郎將。將，即亮翻。〕「安有宿衛之士，天子有急而敢畏死乎！」乃登門桄大呼以警宮內。〔桄，枯黃翻，門前橫木也。呼，火故翻。〕上遽出乘高，俄而水入寢殿，水溺衛士及麟遊居人，〔隋文帝於岐州之北置仁壽宮。大業初，置普潤縣。義寧二年，於宮獲白麟，因分普潤於宮置麟遊縣。仁壽宮，唐改為九成宮，又改曰萬年宮。溺，奴狄翻。〕死者三千餘人。
8壬辰，新羅女王金真德卒，詔立其弟春秋為新羅王。
9六月，丙午，恆州大水，呼沱溢，漂溺五千三百家。〔恆，戶登翻。沱，徒何翻。〕
10中書令柳奭以王皇后寵衰，內不自安，請解政事；癸亥，罷為吏部尚書。
11秋，七【章：十二行本「七」作「九」；乙十一行本同；孔本同；退齋校同。】月，丁酉，車駕至京師。
12戊戌，上謂五品以上曰：「頃在先帝左右，見五品以上論事，或仗下面陳，〔唐制：常朝諸衛皆立仗，仗下宰執、諫官奏事。〕或退上封事，終日不絕；〔上，時掌翻。〕豈今日獨無事邪，何公等皆不言也﹖」
13冬，十月，僱雍州四萬一千人築長安外郭，三旬而畢。〔僱者，以錢若物酬其功庸，不徒役其力也。雍，於用翻。〕癸丑，雍州參軍薛景宣上封事，言：「漢惠帝城長安，尋晏駕；〔事見十二卷漢惠帝三年、五年。上，時掌翻；下同。〕今復城之，〔復，扶又翻。〕必有大咎。」於志寧等以景宣言涉不順，請誅之。上曰：「景宣雖狂妄，若因上封事得罪，恐絕言路。」遂赦之。
14高麗遣其將安固將高麗、靺鞨兵擊契丹；〔麗，力知翻。將，即亮翻。靺鞨，音末曷。契，欺訖翻，又音喫。〕松漠都督李窟哥禦之，大敗高麗於新城。〔窟，苦骨翻。敗，補邁翻。〕
15是歲大稔，洛州粟米鬥兩錢半，徤米鬥十一錢。〔徤，音庚，稻之不黏者。〕
16王皇后、蕭淑妃與武昭儀更相譖訴，〔更，工衡翻。〕上不信後、淑妃之語，獨信昭儀。後不能曲事上左右，母魏國夫人柳氏及舅中書令柳奭入見六宮，又不為禮。武昭儀伺後所不敬者，〔伺，相吏翻。〕必傾心與相結，所得賞賜分與之。由是後及淑妃動靜，昭儀必知之，皆以聞於上。
後寵雖衰，然上未有意廢也。會昭儀生女，後憐而弄之，後出，昭儀潛扼殺之，覆之以被。〔覆，敷又翻。〕上至，昭儀陽歡笑，發被觀之，女已死矣，即驚啼。問左右，左右皆曰：「皇后適來此。」上大怒曰：「後殺吾女！」昭儀因泣數其罪。〔數，所具翻。〕後無以自明，上由是有廢立之志。又畏大臣不從，乃與昭儀幸太尉長孫無忌第，酣飲極驩，席上拜無忌寵姬子三人皆為朝散大夫，〔朝，直遙翻。散，悉亶翻。〕仍載金寶繒錦十車以賜無忌。上因從容言皇后無子以諷無忌，〔從，千容翻。〕無忌對以他語，竟不順旨，上及昭儀皆不悅而罷。昭儀又令母楊氏詣無忌第，屢有祈請，無忌終不許。禮部尚書許敬宗亦數勸無忌，無忌厲色折之。〔上於無忌官庶櫱又有橫賜，意可知矣，無忌欲格其非心，則辭而不受可也。為無忌得罪張本。數，所角翻。折，之舌翻。〕
六年（乙卯、六五五）
1春，正月，壬申朔，上謁昭陵；甲戌，還宮。
2己丑，巂州道行軍總管曹繼叔破胡叢、顯養、車魯等蠻於斜山，拔十餘城。〔胡叢，劍山招討使所領五部落之一也；顯養、車魯亦各蠻種。「車魯」，新書作「東魯」。巂，音髓。〕
3庚寅，立皇子弘為代王，賢為潞王。
4高麗與百濟、靺鞨連兵，侵新羅北境，取三十三城；新羅王春秋遣使求援。〔使，疏吏翻。〕二月，乙丑，遣營州都督程名振、左衛中郎將蘇定方發兵擊高麗。〔將，即亮翻。〕
5夏，五月，壬午，名振等渡遼水，高麗見其兵少，開門渡貴端水逆戰，〔按舊書程名振傳，貴端水當在新城西南。少，詩沼翻。〕名振等奮擊，大破之，殺獲千餘人，焚其外郭及村落而還。
6癸未，以右屯衛大將軍程知節為蔥山道行軍大總管，〔蔥山即蔥嶺。〕以討西突厥沙鉢羅可汗。
7壬辰，以韓瑗為侍中，〔瑗，於眷翻。〕來濟為中書令。
8六月，武昭儀誣王后與其母魏國夫人柳氏為厭勝，〔厭，於葉翻，又一琰翻。考異曰：舊傳雲：「後懼不自安，密與母柳氏求巫祝勝，事發，故廢。」今從實錄。〕敕禁後母柳氏不得入宮。秋，七月，戊寅，貶吏部尚書柳奭為遂州刺史。奭行至扶風，〔武德元年，分岐山置湋川縣，取湋水為名；貞觀八年，更名扶風，屬岐州。九域志：縣在州東八十里。〕岐州長史於承素希旨奏奭漏洩禁中語，復貶榮州刺史。〔榮州，漢南安江陽之地，隋為大牢縣，屬資州，武德元年，分置榮州。復，扶又翻。〕
唐因隋制，後宮有貴妃、淑妃、德妃、賢妃皆視一品。上欲特置宸妃，以武昭儀為之，韓瑗、來濟諫，以為故事無之，乃止。〔考異曰：唐曆在此年四月，今據實錄。四月，韓瑗、來濟未為侍中、中書令。唐曆又云：「瑗、濟諫，帝不從。」按立武后詔書，猶雲昭儀武氏。然則未嘗為宸妃也。今從會要。〕
中書舍人饒陽李義府為長孫無忌所惡，〔惡，烏路翻。〕左遷壁州司馬。〔武德八年，析巴州始寧縣地置壁州。〕敕未至門下，義府密知之，問計於中書舍人幽州王德儉，德儉曰：「上欲立武昭儀為後，猶豫未決者，直恐宰臣異議耳。君能建策立之，則轉禍為福矣。」義府然之，是日，代德儉直宿，叩閤上表，請廢皇后王氏，立武昭儀，以厭兆庶之心。〔厭，於葉翻。〕上悅，召見，與語，賜珠一斗，留居舊職。昭儀又密遣使勞勉之，〔使，疏吏翻。勞，力到翻。〕尋超拜中書侍郎。〔考異曰：舊傳雲：「高宗將立武后，義府密申謟贊，擢拜中書侍郎、同中書門下三品、監修國史，賜爵廣平縣男。」新書本紀、年表皆雲「是歲七月，義府為中書侍郎參知政事。」實錄但云「超拜中書侍郎」。宰輔圖：「十一月，自中書侍郎參知政事。」今從之。〕於是衛尉卿許敬宗、御史大夫崔義玄、中丞袁公瑜皆潛布腹心於武昭儀矣。
9乙酉，以侍中崔敦禮為中書令。
10八月，尚藥奉御蔣孝璋員外特置，仍同正員。〔尚藥局奉御，員二人，掌合和御藥及診候方脈之事。〕員外同正自孝璋始。
11長安令裴行儉聞將立武昭儀為後，以國家之禍必自此始，與長孫無忌、褚遂良私議其事。袁公瑜聞之，以告昭儀母楊氏，行儉坐左遷西州都督府長史。〔唐制：長安、萬年、河南、洛陽、太原、晉陽六縣，謂之京縣。京縣令，正五品上。西州，中都督府；中都督府長史亦正五品上。但從輦轂下出佐邊州，故為左遷。〕行儉，仁基之子也。〔裴仁基，隋將，歸李密，為王世充所殺。〕
12九月，戊辰，以許敬宗為禮部尚書。
上一日退朝，〔朝，直遙翻。〕召長孫無忌、李勣、於志寧、褚遂良入內殿。遂良曰：「今日之召，多為中宮，上意既決，逆之必死。太尉元舅，司空功臣，不可使上有殺元舅及功臣之名。遂良起於草茅，無汗馬之勞，致位至此，且受顧託，不以死爭之，何以下見先帝！」勣稱疾不入。無忌等至內殿，上顧謂無忌曰：「皇后無子，武昭儀有子，今欲立昭儀為後，何如﹖」遂良對曰：「皇后名家，先帝為陛下所娶。〔為，於偽翻。〕先帝臨崩，執陛下手謂臣曰：『朕佳兒佳婦，今以付卿。』此陛下所聞，言猶在耳。皇后未聞有過，豈可輕廢！臣不敢曲從陛下，上違先帝之命！」上不悅而罷。明日又言之，遂良曰：「陛下必欲易皇后，伏請妙擇天下令族，何必武氏。武氏經事先帝，眾所具知，天下耳目，安可蔽也。萬代之後，謂陛下為如 何！願留三思！臣今忤陛下，罪當死。」〔忤，五故翻。〕因置笏於殿階，解巾叩頭流血曰：「還陛下笏，乞放歸田裏。」上大怒，命引出。昭儀在簾中大言曰： 「何不撲殺此獠！」無忌曰：「遂良受先朝顧命，有罪不可加刑。」〔撲，弼角翻，又普木翻。獠，魯皓翻。朝，直遙翻。顧，音古。考異曰：唐曆雲：「無忌等將 入，遂良曰：『今者多為中宮事，遂良欲諫，何如﹖』無忌曰：『公但極言，無忌接公。』及入，上再三顧無忌曰：『莫大之罪，無絕嗣。皇后無子，今欲廢之，立武士彠女，何如﹖』無忌曰：『自貞觀二十三年後，先朝託付遂良，望陛下問其可否﹖』」按如此則是無忌賣遂良也。今不取。〕於志寧不敢言。
韓瑗因間奏事，〔間，古莧翻。〕涕泣極諫，上不納。明日又諫，悲不自勝，〔勝，音升。〕上命引出。瑗又上疏諫曰：「匹夫匹婦，猶相選擇，況天子乎！皇后母儀萬國，善惡由之，故嫫母輔佐黃帝，〔漢書古今人表：幠母，黃帝妃，生倉林。師古曰：幠，音謨；即嫫母也。何承天纂文曰：嫫母，醜人也，黃帝愛幸之。嫫，音謨。〕妲己傾覆殷王，〔妲己，有蘇氏之美女，紂愛之，唯妲己之言是從，卒以亡殷。妲，當割翻。〕詩云：『赫赫宗周，裒姒滅之。』〔詩小雅正月之辭。韓瑗之意，謂嫫母以醜而佐黃帝有天下，妲己、褎姒以美豔而亡殷、周，女在德不在色也。〕每覽前古，常興歎息，不謂今日塵黷聖代。作而不法，後嗣何觀！〔左傳，曹劌諫魯莊公之辭。〕願陛下詳之，無為後人所笑！使臣【張：「臣」下脫「言」字。】有以益國，葅醢之戮，臣之分也！〔分，扶問翻。〕昔吳王不用子胥之言而麋鹿遊於姑蘇。〔漢伍被曰：昔子胥諫吳王，吳王不用，迺曰，「臣今見麋鹿遊於姑蘇之臺也。」師古曰：姑蘇，因山為臺 名，西南去吳國二十五里。范成大吳郡志曰：姑蘇臺在姑蘇山。舊圖經雲：在吳縣西三十里。續圖經雲：三十五里。史記正義曰：在吳興西南三十里，橫山西北麓姑 蘇山上。〕臣恐海內失望，棘荊生於闕庭，宗廟不血食，期有日矣！」來濟上表諫曰：「王者立後，上法乾坤，必擇禮教名家，幽閑令淑，副四海之望，稱神祇之意。是故周文造舟以迎太姒，而興關雎之化，百姓蒙祚；〔太姒，文王之妃也。詩云：文定厥祥，親迎於渭，造舟為梁，不顯其光。太姒佐文王以興王業，故關雎美其德。稱，尺證翻。造，七到翻。〕孝成縱欲，以婢為後，使皇統亡絕，社稷傾淪。〔事見漢成帝紀。〕有周之隆既如彼，大漢之禍又如此，惟陛下詳察！」上皆不納。〔褚遂良、韓瑗、來濟言皆痛切。此時去貞觀未遠，士大夫敢言之氣未衰，自三人者得罪，在朝之臣唯承武后風旨，安能言人所難言哉！〕
他日，李勣入見，〔見，賢遍翻。〕上問之曰：「朕欲立武昭儀為後，遂良固執以為不可。遂良既顧命大臣，事當且已乎﹖」對曰：「此陛下家事，何必更問外人！」〔自李勣有是言，李林甫襲取之以成明皇殺三子之禍。德宗舒王之議亦祖此說，微李泌，東宮殆哉！〕上意遂決。許敬宗宣言於朝曰：「田舍翁多收十斛麥，尚欲易婦；況天子欲立後，何豫諸人事而妄生異議乎！」〔以田舍翁況天子，許敬宗之事君，不敬莫大乎是！朝，直遙翻。〕昭儀令左右以聞。庚午，貶遂良為潭州都督。〔潭州，在京師南二千四百四十五里。〕
