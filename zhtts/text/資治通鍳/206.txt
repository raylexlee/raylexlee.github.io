△卷第二百五
唐紀二十一〔起玄黓執徐（壬辰），盡柔兆涒灘（丙申），凡五年。〕
則天順聖皇后中之上
長壽元年（壬辰、六九二）是年四月，改元如意；九月，改元長壽。自四月以前猶是天授三年。〕
1正月，戊辰朔，太后享萬象神宮。
2臘月，立故於闐王尉遲伏闍雄之子瑕為於闐王。〔闐，徒賢翻。尉，紆勿翻。闍，視遮翻。〕
3春，一月，丁卯，太后引見存撫使所舉人，〔遣存撫使見上卷天授元年。見，賢遍翻。使，疏吏翻。〕無問賢愚，悉加擢用，高者試鳳閣舍人、給事中，次試員外郎、侍御史、補闕、拾遺、校書郎。〔唐校書郎，正九品上。考異曰：「天授二年二月，十道舉人石艾縣令王山齡等六十人，擢為拾遺、補闕，懷州錄事參軍霍獻可等二十四人為御史，幷州錄事參軍徐昕等二十四人為著作佐郎及評事，內黃尉崔宣道等二十二人為衛佐。」疑與此只是一事。〕試官自此始、時人為之語曰：「補闕連車載，拾遺平斗量；〔容齋隨筆以為此語出於張鷟〕。欋推侍御史，〔欋，其俱翻。釋名曰：齊、魯謂四齒杷為欋。推，吐雷翻。〕灕脫校書郎。」〔灕，烏管翻。坡詩：「但信櫝藏終自售，豈知灕脫本無模。」〕有舉人沈全交續之曰：「阱心存撫使，咪目聖神皇。」〔劾，戶吳翻，麵粘也。咪，莫禮翻，物入目中也；老子曰：播糠眯目。〕為御史紀先知所擒，劾其誹謗朝政，請杖之朝堂，然後付法，〔劾，戶概翻，又戶得翻。誹敷尾翻。朝，直遙翻。〕太后笑曰：「但使卿輩不濫，何恤人言！直釋其罪、。」先知大慚。太后雖濫以祿位收天下人心，然不稱職者，尋亦黜之，或加刑誅。挾刑賞之柄以駕御天下，政由己出，明察善斷，故當時英賢亦競為之用。〔稱，尺證翻。斷，丁亂翻。〕
4寧陵丞廬江郭霸以諂諛幹太后，〔寧陵縣，屬宋州，本戰國時魏之甯城，漢高祖改為寧陵縣。廬江，漢龍舒縣地，屬廬江郡，梁置湖州，隨廢州為廬江縣，屬廬州。考異曰：新傳，名弘霸。舊傳，御史臺記皆單名霸，唯統紀延載元年雲弘霸。僉載雲應革命舉，蓋正謂此時也。今從臺記。〕拜監察御史。〔監，古銜翻。〕中丞魏元忠病，霸往問之，因嘗其糞，喜曰：「大夫糞甘則可憂；〔中丞而呼為大夫，過呼之也。〕今苦，無傷也。」元忠大惡之，〔惡，烏路翻。〕遇人輒告之。
5戊辰，以夏官尚書楊執柔同平章事。執柔，恭仁弟之孫也，太后以外族用之。〔太后母楊氏。尚，辰羊翻。〕
6初，隨煬帝作東都，〔見一百金十卷大業元年。煬，羊亮翻。〕無外城，僅有短垣而已，至是，　鳳閣侍郎李昭德始築之。
7 左臺中丞來俊臣羅告同平章事任知古、狄仁傑、裴行本、司禮【章：十二行本「禮」作「農」；乙十一行本週；孔本同；　退齋校同。】卿崔【章：十二行本「崔」 作「裴」；乙十一行本同；　下同。】宣禮、前文昌左丞盧獻、御史中丞魏元忠、潞州刺史李嗣真謀反。〔任，音壬。嗣，禮吏翻。考異曰：舊來俊臣傳雲：「地官 尚書狄仁傑、益州長史任令暉、冬官尚書李遊道、秋官尚書袁智弘、司賓卿崔基、文昌左丞盧獻等六人，並為羅告。並為羅告。」李嶠傳雲：「太后使給事中李嶠與大理少卿張德裕、侍御史劉憲覆其獄，德裕等雖知其枉，懼罪，並從俊臣所奏。嶠曰：『豈有知其枉濫而不為申明哉！孔子曰：「見義不為，無勇也。」』及與德裕等列其枉狀，由是忤旨，出為潤州司馬。」按嶠平生行事，恐不能如此，今不取。〕先是，來俊臣奏請降敕，一問即承反者得減死。〔先，悉薦翻。〕及知古等下獄，〔下，遐嫁翻。〕俊臣以此誘之；〔誘，音酉。〕仁傑對曰：「大周革命，萬物惟新，唐室舊臣，甘從誅戮。反是實！」俊臣乃少寬之。〔少，詩沼翻；下同。〕判官王德壽謂仁傑曰：〔判官，俊臣之屬官也。〕「尚書定減死矣。德壽業受驅策，欲求少階級，煩尚書引楊執柔，可乎﹖」仁傑曰：「皇天后土遣狄仁傑為如此事！」以頭觸柱，血流被面；德壽懼而謝之。〔被，皮義翻。〕
侯思止鞫魏元忠，元忠辭氣不屈；思止怒，命倒曳之。元忠曰：「我薄命，譬如墜驢，足絓於鐙，為所曳耳。」〔絓，戶掛翻。鐙，都鄧翻。〕思止愈怒，更曳之，元忠曰：「侯思止，汝若須魏元忠頭則截取，何必使承反也！」
狄仁傑既承反，有司待報行刑，不復嚴備。仁傑裂帛書冤狀，置綿衣中，謂王德壽曰：「天時方熱，靖授家人去其綿。」德壽許之。仁傑子光遠得書，持之告變，得召見。〔復，扶又翻。去，羌呂翻。見，賢遍翻。〕則天覽之，以問俊臣，對曰：「仁傑等下獄，臣未嘗褫其巾帶，〔褫，池爾翻。〕寢處其安，〔處，昌呂翻。〕苟無事實，安承反！」太后使通事舍人周綝往視之，俊臣暫假仁傑等巾帶，羅立於西，使綝視之；綝不敢視，惟東顧唯諾而已。〔綝，醜林翻。唯，於癸翻。〕俊臣又詐為仁傑等謝死表，使綝奏之。
樂思晦男未十歲，沒入司農，〔思晦死見上捲上年。〕上變，得召見，〔上，時掌翻。見賢遍翻。〕太后問狀，對曰：「臣父已死，臣家已破，但惜陛下法為俊臣等所弄，陛下不信臣言，乞擇朝臣之忠清、陛下素所信任者，〔朝，直遙翻。〕為反狀以付俊臣，無不承友矣。」太后意稍寤，召見仁傑等，問曰：「卿承反何也﹖」對曰：「不承，則已死於拷掠矣。」〔陸德明經典釋文：掠，音亮。〕太后曰：「何為作謝死表﹖」對曰：「無之。」出表示之，乃知其詐，於出此七族。庚午，貶知古江夏令，仁傑彭澤令，宣禮夷陵令，元忠涪陵令，獻西卿令；〔江夏，本漢沙羨縣地，屬江夏郡，晉改沙羨為沙陽。江、漢二水會於縣西，春秋謂之夏汭，晉宋謂之夏口，宋置江夏郡，治於此；隨因郡名置江夏縣；唐屬鄂州。彭澤，漢縣，屬豫章，隨更名龍城，唐復曰彭澤，屬江州。涪陵縣，漢屬巴郡，劉蜀置涪陵郡；隋涪陵縣，屬渝州；唐武德元年分置涪州為州治所。西鄉即漢成固縣地，蜀置西鄉縣，後魏為洋州治所。夏，戶雅翻。涪，音浮。〕流行本、嗣真於嶺南。
俊臣與武承嗣等固請誅之，太后不許。俊臣乃獨稱行本罪尤重，請誅之；秋官郎中徐有功駮之，〔駮，北角翻。〕以為「明主有更生之恩，〔更，工衡翻。〕俊臣不能將順，虧損恩信。」
殿中侍御史貴鄉霍獻可，〔後魏分館陶西界，置貴鄉縣於趙城，周建德七年自趙城東南移三十里，以孔思集寺為縣治所；大象二年於縣置魏州。〕宣禮之甥也，言於太后曰：「陛下不殺崔宣禮，臣請隕命於前。」以頭觸殿階，血流霑地，以示為人臣者不私其親。太后皆不聽。獻可常以綠帛裹其傷，微露之於揺頭下，〔續事始曰：三代黔首以皁絹裹髮，周武帝裁為四腳，名以揺頭，馬周請重繫前腳。〕冀太后見之以為忠。
8甲戌，補闕薛謙光上疏，〔上，時掌翻。〕以為：「選舉之法，宜得實才，取捨之間，風化所繫。今之人，鹹稱覓舉，奔競相尚，誼訴無慚。〔選，宣戀翻。〕至於才應經邦，惟令試策；武能制敵，止驗彎弧。昔漢武帝見司馬相如賦，恨不同時，及置之朝廷，終文園令，〔漢司馬相如為子虛賦，武帝讀而善之，曰：「朕獨不得與此人同時！」楊得意曰：「臣邑人司馬相如自言為此賦。」上召以為郎，後為孝文園令，病免而卒。〕知其不堪公卿之任故也。吳起將戰，左右進劍，起曰：『將者提鼓揮桴，臨敵決疑，一劍之任，非將事也。』〔將者、非將，即亮翻。桴，方無翻。〕然則虛文豈足以佐時，善射豈足以克敵！要在文吏察其行能，武吏觀其勇略，考居官之藏否，〔行，下孟翻。否，音鄙。〕行舉者賞罰而已。」
9來俊臣求金於左衛大將軍泉獻誠，不得，誣以謀反，下獄，乙亥，縊殺之。〔下，遐嫁翻。縊於計翻〕。
10庚辰，司刑卿、檢校陝州刺史李遊道為冬官尚書、同平章事。〔陝，失冉翻。〕
11二月，己亥，吐蕃党項部落萬餘人內附，〔吐，從暾入聲。黨，底朗翻。〕分置十州。
12戊午，以秋官尚書袁智弘同平章事。〔秋官，刑部。〕
13夏，四月，丙申，赦天下，改元如意。〔如意元年起此。〕
14五月，丙寅，禁天下屠殺及捕魚蝦。江淮旱，饑，民不得采魚蝦，餓死者甚眾。〔後禁屠捕而殺人如刈草菅，可以人而不如物乎！蝦，戶加翻。〕
右拾遺張德，生男三日，私殺羊會同僚，補闕杜肅懷一餤，〔餤，徒濫翻，又弋廉翻，徒甘翻，〕上表告之。〔上，時掌翻。〕明日，太后對仗，謂德曰：「聞卿生男，甚喜。」德拜謝。太后曰：「何從得肉﹖」德叩頭服罪。太后曰：「朕禁屠宰，吉凶不預。然卿自今召客，亦須擇人。」出肅表示之。肅大慚，舉朝欲唾其面。〔朝，直遙翻。唾，吐臥翻。〕
15吐蕃酋長曷蘇帥部落請內附，以右玉鈴衛將軍張玄遇為安撫使，將精卒二萬迎之。六月，軍至大渡水西，曷蘇事洩，為國 人所擒。別部酋長昝捶帥羌蠻八千餘人內附，玄遇以其部落置萊川州而還。〔酋，慈由翻。長，知兩翻。讀曰率。鈐，其廉翻。使，疏吏翻。將，即亮翻，又音如 字。昝，子感翻。捶，止橤翻，新書作「插」。黎州都督府所管羈縻州有米川州，新作「葉州」。還，從宣翻，又音如字。考異曰：唐紀作「沓搖」。今從實錄。〕
16辛亥，萬年主簿徐堅上疏，以為：「書有五聽之道，〔上，時掌翻，疏，所據翻。周禮小司寇；以五聽聽獄訟，求民情：一曰辭聽，觀其所出言，不直則煩；二曰色聽，觀其顏色，不直則赧然；三曰氣聽，不直則喘；四曰耳聽，觀其聽聆，不直則惑；五曰目聽，觀其眸子，不直則眊然。〕令著三覆之奏。 〔見一百九十三卷太宗貞觀五年。〕竊見比有敕推按反者，〔比，毗至翻。〕令使者得實，即行斬決。〔令，力丁翻。使，疏吏翻。〕人命至重，死不再生，萬一懷 枉，吞聲赤族，豈不痛哉！此不足肅姦逆而明典型，適所以長威福而生疑懼。臣望絕此處分，〔長，知兩翻。處，昌呂翻；下處事同。分，扶問翻。〕依法覆奏。 又，法官之任，宜加簡擇，有用法寬平，為百姓所稱者，願親而任之；有處事深酷，不允人望者，願疏而退之。」堅，齊聃之子也。〔處，昌呂翻。徐齊聃見二百一卷高宗咸亨元年。聃，它甘翻。〕
17夏官侍郎李昭德密言於太后曰：「魏王承嗣權太重。」〔夏官，兵部。嗣，祥吏翻。〕太后曰：「吾姪也，故委以腹心。」昭德曰：「姪之於姑，其親何如子之於父﹖子猶有篡弒其父者，況姪乎！今承嗣既陛下之姪，為親王，又為宰相，〔相，息亮翻。〕權侔人主，臣恐陛下不得久安天位也！」太后矍然曰：「朕未之思。」〔矍，九縛翻。〕秋，七月，戊寅，以文昌左相、同鳳閣鸞臺三品武承嗣為特進，納言武攸寧為冬官尚書，〔嗣，祥吏翻。冬官，工部。尚，辰羊翻。〕夏官尚書、同平章事楊執柔為地官尚書，並罷政事；以秋官侍郎新鄭崔元綜為鸞臺侍郎，〔秋官，刑部。新鄭，春秋鄭國都。鄭武公隨周平王東遷，邑於虢、鄫之間，莊公所謂「吾先君新邑於此」，是也。漢為新鄭縣，屬河南，邵魏、晉省，隋開皇十六年復置，屬鄭州。〕夏官侍郎李昭德為鳳閣侍郎，檢校天官侍郎姚暃為文昌左丞，〔夏官，兵部。鳳閣，中書。天官，吏部。改尚書為文昌。暃，殊玉翻。〕檢校地官侍郎李元素為文昌右丞，與司賓卿崔神基〔地官，戶部。司賓卿，即鴻臚卿。〕並同平辛事。〔考異曰：舊昭德傳：「舉明經，累遷至鳳閣侍郎。長壽二年增置夏官侍郎，以昭德為之；是歲，遷鳳閣鸞臺平章事。」新紀、表、傳皆雲，「昭德自夏官侍郎遷鳳閣侍郎同平章事。」蓋昭德自鳳閣為夏官，自夏官復為鳳閣也。婁師德傳：「長壽元年增置夏官侍郎。」今從之。「崔神基」，實錄作「崔基」。今從新紀、表。〕暃，思廉之孫；〔姚思廉事隋及唐。〕元素，敬玄之弟也。〔李敬玄相高宗。〕辛巳，以營繕大匠王璿為夏官尚書、同平章事。〔光宅改將作監為營繕監。璿，似宣翻。〕承嗣亦毀昭德於太后，太后曰：「吾任昭德，始得安眠，此代吾勞，汝勿言也。」
是時，酷吏恣橫〔橫，下孟翻。〕百官畏之側足，昭德獨廷奏其姦。太后好祥瑞，〔好祥瑞，呼到翻。〕有獻白石赤文者，執政詰其異，〔詰，去吉翻。〕對曰：「以其赤心。」昭德怒曰：「此石赤心，他石盡反邪﹖」〔邪，音耶。〕左右皆笑。襄州人胡慶以丹漆書龜腹曰：「天子萬萬年。」詣闕獻之。昭德以刀刮盡，奏請付法。太后曰：「此心亦無惡。」命釋之。
太后習貓，使與鸚鵡共處。〔處，昌呂翻。〕出示百官，傳觀未遍，貓飢，搏鸚鵡食之，太后甚慚。
太后自垂拱以來，任用酷吏，先誅唐宗室貴戚數百人，次及大臣數百家，其刺史、郎將以下，不可勝數。〔將，即亮翻。勝，音升。〕每除一官，戶婢竊相謂曰：〔戶婢，官婢之直宮中門戶者。〕「樸又來矣。」不旨月，輒遭掩捕、族誅。監察御史朝邑嚴善思，〔後魏分馮詡置澄城郡，仍置南五泉縣，西魏改為朝邑縣，隨、唐屬司州。監，古銜翻。朝，直遙翻。〕公直敢言。時告密者不可勝數，〔勝，音升。〕太后亦厭其煩，命善思按問，引虛伏罪者八百五十餘人。羅織之黨為之不振，〔為，不偽翻。〕乃相與搆陷善思，坐流驩州。〔舊志：驩州至京師陸路一萬二千四百五十二里，水路一萬七千裏，至東都一萬一千五百九十五里，水路一萬六千二百二十里。宋白曰：驩州，日南郡，堯放驩兜於崇山，即此。〕太后知其枉，尋復召為渾儀監丞。〔後改司天為渾儀監。丞，從七品下。復，扶又翻。渾，戶本翻。〕善思名譔，以字行。〔譔，士免翻。〕
右補闕新鄭朱敬則以太后本任威刑以禁異議，今既革命，眾心已定，宜省刑尚寬，乃上疏，以為：「李斯相秦，用刻薄變詐以屠諸侯，不知易之以寬和，卒至土崩，此不知變之禍也。〔事見秦紀。上，時掌翻。相，息亮翻。卒，子恤翻。〕漢高祖定天下，陸賈、叔孫通說之以禮義，傳世十二，此知變之善也。〔說，輸芮翻。事見漢紀。〕自文明草昧，天地屯蒙，〔草，造也；昧，蒙也。造物之始，始於冥昧，言後稱制之初，改元文明，造始之時也。屯者物之始，蒙者物之犛，言後稱制之初，猶天地生物之始。屯，涉倫翻。〕三叔流言，四凶構難，〔三叔，指韓、霍諸王；四凶，指除敬業等。難，乃旦翻。〕不設鉤距，無以應天順人，不切刑名，不可摧姦息暴。故置神器，開告諯，〔謂鑄匭以開告密之門也〕。曲直之影必呈，包藏之心盡露，神道助道，無罪不除，蒼生晏然，紫宸易主。然而急趨無善跡，〔以步趨為諭也。〕促柱少和聲，〔以琴瑟為諭也。少，詩沼翻。〕向時之妙策，乃當今之芻狗也。〔芻狗，祭祀所用，既祭則棄之矣。〕伏願覽秦、漢之得失，考時事之合宜，審糟粕之可遺，〔以酒為諭，泲取其醇汁而去其糟粕。〕覺蘧廬之須毀，〔莊子曰：蘧廬可以一宿而不可以久處。郭象註雲：蘧廬，傳舍也。〕去萋菲之牙角，〔詩云：萋兮菲兮、成是貝錦。彼譖人者，亦已太甚！去，羌呂翻。〕頓姦險之鋒芒，窒羅織之源，掃朋黨之跡，使天下蒼生坦然大悅，豈不樂哉！」〔樂，音洛。〕太后善之，賜帛三百段。
侍御史周矩上疏曰：「推劾之吏皆相矜以虐，泥耳籠頭，枷研楔轂，〔枷研，以重枷研其頸；楔轂，以鐵圈轂其首而加楔。楔，先結翻。轂，呼角翻。〕摺膺籤爪，〔摺，與拉同，力答翻，摧也。 膺，胸也。籤爪，以竹籤其爪甲，今鞫獄者十指下籤，即其遺虐。〕懸髮薰耳，號曰『獄持』。或累日節食，連宵緩問，晝夜搖撼，使不得眠，號曰『宿囚』。此等 既非木石，且救目前，苟求賒死。〔賒，遠也，言伏法而死，較死於獄中為稍賒也。〕臣竊聽輿議，皆稱天下太平，何苦須反！豈被告者盡是英雄，欲求帝王邪﹖但不勝楚毒自誣耳。〔被，皮義翻。勝，音升。〕願陛下察之。今漢朝側息不安，〔朝，直遙翻。〕皆以為階下朝與之密，夕與之讎，不可保也。周用仁而昌，秦用刑而亡。願陛下緩刑用仁，天下幸甚！」太后頗採其言，制獄稍哀。〔考異曰：御史臺記雲：「書奏，遂授洛州司功。」舊薛懷義傳雲：「矩劾奏懷義，遷矩天官員外郎，竟為懷義所搆，下獄免官。」御史臺記又云：「時天官選曹無緒，敕矩監之。侍郎李景謀為矩所制，乃引為員外，不閑於吏道，自此左出矣。」據舊傳：矩劾奏薛懷義在後。若此年出為洛州司功，則不當復劾懷義。但舊傳矩疏在載初元年二月。是時制獄未息，今因朱敬則疏終言之。〕
18太后春秋雖高，善自塗澤，雖左右不覺其哀。丙戌，敕以齒落更生，九月，庚子，御則天門，赦天下，改元。〔至是方改元長壽，自此以後方是長壽元年。〕更以九月為社。〔更，工衡翻〕。
19制於幷州置北都。
20癸丑，同平章事李遊道、王璿、袁智弘、崔神基、李元素、春官侍郎孔思元、益州長史任命輝，皆為王弘義所陷，流嶺南。〔璿，似宣翻。長，知兩翻。任，音壬。〕
21左羽林中郎將來子珣坐事流州，尋卒。〔愛州至京師八百里，東都千一百里。將，即亮翻。卒，子恤翻。〕
22初，新豐王孝傑從劉審禮擊吐蕃為副總管，與審禮皆沒於吐蕃。〔新豐縣屬雍州，後改昭應縣。劉審禮沒，見二百二卷高宗儀鳳三年。吐，從暾入聲。〕贊普見孝傑泣曰：「貌類吾父。」厚禮之，後竟得歸，累遷右鷹揚衛將軍。〔光宅改左、右鷹揚衛。〕孝傑久在吐蕃，知其虛實。會西州都督唐休璟請復取龜茲、於闐、疏勒、碎葉四鎮，〔復，扶又翻，又音如字。龜茲，音丘慈，又音屈佳。闐，徒賢翻，又徒見翻。棄四鎮見二百一卷高宗咸亨元年。〕敕以孝傑為武威軍總管，與武衛大將軍阿史那忠節將兵擊吐蕃。〔此時既改武衛為鷹揚衛，不應復以舊官名命忠節。豈史家仍襲舊官名而書之邪﹖將，又音如字。〕冬，十月，丙戌，大破吐蕃，復取四鎮。置安西都護府於龜茲，發兵戍之。
二年（癸巳、六九三）
1正月，壬辰朔，太后享萬象神宮，以魏王承嗣為亞獻，梁王三思為終獻。太后自制神宮樂，用舞者九百人。
2戶婢團兒為太后所寵信，有憾於皇嗣，乃譖皇嗣妃劉氏、德妃竇氏為厭菷。〔厭，於協翻。又，於琰翻。〕癸巳，妃與德妃朝太后於嘉豫殿，〔朝，直遙翻。〕既退，同時殺之，〔考異曰：新本紀：「臘月癸亥，殺皇嗣妃劉氏、德妃竇氏。」舊傳雲「正月二日」，今從之。今按德妃竇氏即玄宗母也。〕瘞於宮中，莫知所在。〔瘞，於計翻。〕德妃，抗之曾孫也。〔竇抗，太穆皇后之從兄。〕皇嗣畏忤旨，不敢言，〔忤，五故翻。〕居太后前，容止自如。團兒復欲害皇嗣，有言其情於太后者，太后乃殺團兒。〔復，扶又翻。考異曰：劉子玄太上皇實錄雲：「韋團兒諂佞多端，天后尤所信任。欲私於上而拒焉，怨望，遂作桐人潛埋於二妃院內，譖殺之，又矯制按問上。」今從則天實錄。〕
是時，告密者皆誘人奴婢告其主，以求功賞。德妃父孝諶為潤州刺史，有奴妄為妖異以恐德妃母龐氏，〔誘，音酉。諶，氏壬翻。妖，於喬翻。龐，皮江翻。〕龐氏懼，奴請夜祠禱解，因發其事。下監察御史龍門薛季昶之，〔監，古銜翻。下遐嫁翻。〕季昶誣奏，以為與德妃同祝詛，先涕泣不自勝，〔祝，職救翻。勝，音升。〕乃言曰：「龐氏所為，臣子所不忍道。」太后擢季昶為給事中。龐氏當斬，其子希瑊〔瑊，古鹹翻。〕詣侍御史徐有功訟冤，有功牒所司停刑，上奏論之，以為無罪；季昶奏有功阿黨惡逆，請付法，法司處有功罪當姣。令史以白有功，〔侍御史之屬，有令十七人。上，時掌翻。處，昌呂翻。〕有功嘆曰：「豈我獨死，諸人永不死邪！」既食，掩扇而寢。人以為有功苟自強，必內憂懼，密伺之，方熟寢。〔伺，相吏翻。〕太后召有功，迎謂曰：「卿比按獄，失出何多﹖」對曰：「失出，人臣之小過；好生，聖人之大德。」〔誤出人罪，謂之失出。比，毗至翻。好，呼到翻。〕太后默然。由是龐氏得減死，與其三子皆流嶺南，孝諶貶羅州司馬，有功亦除名。〔考異曰：舊有功傳：「有功為御史，坐龐氏除名，尋起為左司郎中。」竇孝諶傳：「長壽二年，龐氏為酷吏所陷。」御史臺記：「有功自秋官員外郎，坐龐氏除名為流人，月餘，授御史。」按實錄，有功，「天授初，累補司刑丞、秋官員外郎，稍遷郎中，後以公事免，萬歲通天元年，擢拜殿中侍御史。」今從之。〕
3戊申，姚暃奏請令宰相撰時政記，〔會要：暃以為帝王謨訓，不可闕於紀述，史官疏遠，無因得書，請自今以後，所論軍國政要，宰臣一人撰錄，號為時政記。〕月送史館。從之。時政記自此始。
4臘月，丁卯，降皇孫成器為壽春王，恆王成義為衡陽王，〔恆，戶登翻。〕楚王隆基為臨淄王，衛王隆範為巴陵王，趙王降業為彭城王，皆睿宗之子也。
5春，一月，庚子，以夏官侍郎婁師德同平章事。師德寬厚清慎，犯而不校。與李昭德俱入朝，〔朝，直遙翻。〕師德體肥行緩，昭德屢待之不至，怒罵曰：「田舍夫！」師德徐笑曰：「師德不為田舍夫，誰當為之！」其弟除代州刺史，將行，師德謂曰：「吾備位宰相，汝復為州牧，〔復，扶又翻。〕榮寵過盛，人所疾也，將何以自免﹖」弟長跪曰：「自今雖有人唾某面，某拭之而已，庶不為兄憂。」師德愀然曰：〔愀，七小翻。〕「此所以為吾憂也！人唾汝面，怒汝也；汝拭之，乃逆其意，所以重其怒。夫唾，不拭自乾，〔乾，音幹。〕當笑而受之。」
6甲寅，前尚方監裴匪躬、內常侍範雲仙坐私謁皇嗣腰斬於市。〔光宅改少府監為尚方監。內侍省有內常侍六人，正五品下，漢中常侍之職也。考異曰：舊來俊臣傳雲：「按張虔勗、範雲仙於洛陽牧院，虔勗等不堪其苦，自訟於徐有功，俊臣命衛士以亂刀殺之。 雲仙亦言，歷事先朝，稱所司冤苦，俊臣命截去其舌。士庶膽破，無敢言者。」按張虔勗天授二年被殺，雲仙此年坐謁皇嗣斬。今從實錄。〕自是公卿以下皆不得 見。又有告皇嗣潛有異謀者，太后命來俊臣鞫其左右，左右不勝楚毒，皆欲自誣。〔勝，音升。〕太常工人京兆安金藏〔時公卿不得見皇嗣，唯金藏等工人得在左 右。〕大呼謂俊臣曰：「公既不信金藏之言，請剖心以明皇嗣不反。」即引佩刀自剖其胸，五藏皆出，流血被地。太后聞之，令轝入宮中，〔呼，火故翻。藏，但浪翻。被，皮義翻。轝，羊茹翻。〕使醫內五藏，以桑皮線縫之，傳以藥，經宿始蘇。太后親臨視之，歎曰：「吾有子不能自明，使汝至此。」即命俊臣停推。〔停其獄，不復推鞫也。〕睿宗由是得免。
7罷舉人習老子，更習太后所造臣軌。〔更，工衡翻。習老子見二百二卷高宗上元元年。〕
8二月，丙子，新羅王政明卒，遣使立其子理洪為王。〔卒，子恤翻。使，疏吏翻。〕
9乙亥，禁人間錦。侍御史侯思止私畜錦，李昭德按之，杖殺於朝堂。〔朝，直遙翻。〕
10或告嶺南流人謀反，太后遣司刑評事萬國俊攝監察御史就按之。〔監，古銜翻。〕國俊至廣州，悉召流人，矯制賜自盡。流人號呼不服，〔號，戶高翻。〕國俊驅就水曲，盡斬之，一朝殺三百餘人。然後詐為反狀，還奏，因言諸道流人，亦必有怨望謀反者，不可不早誅。太后喜，擢國俊為朝散大夫、行侍御史。〔朝，直遙翻。散，悉亶翻。〕更遣右翊衛兵曹參軍劉光業、〔按武德四年已改左、右翊衛為左、右衛，疑「翊」字衍。兵曹參軍掌五府武官宿衛番第，受其名數，而大將軍配焉。〕司刑評事王德壽、苑南面監丞鮑思恭、〔唐京都苑各有四面監，監各一人，從六品下；副監一人，從七品下；丞一人，正八品下。各掌所管面苑內宮館園池與其種植修葺之事；丞則掌判監事。〕尚輦直長王大貞、〔長，知兩翻。〕右武威衛兵曹參軍屈貞筠皆攝監察御史，詣諸道晏流人。光業等以國俊多殺蒙賞，爭效之，光業殺七百人，德壽殺五百人，自餘少者不減百人，其遠年雜犯流人亦與之俱斃。太后頗知其濫，制：「六道流人未死者並家屬皆聽還卿裏。」國俊等亦相繼死，或得罪流竄。〔考異曰：實錄曰，光業等亦受鸞臺侍郎傅遊藝之旨。按天授二年，遊藝已死。舊遊藝傳曰遊藝請則天發六道使。雖身死之後，竟從其謀，武后本遣萬國俊一使。國俊還言諸道流人亦反，故更遣五使耳，遊藝豈豫知遣六道使！此所謂天下之惡皆歸焉者也。潘遠紀聞曰：「補闕李秦授寓直中書，進封事曰：『陛下自登極，誅斥李氏及諸大臣，其家人親放流放在外，以臣所料，且數萬人，如一旦同心，招集為逆，出陛下不意，臣恐社稷必危。識曰：「代武者劉」夫劉者流也，陛下不殺此輩，臣恐為禍深焉。』天后納之，夜召入，謂曰：『卿名秦授，天以卿授胼也，何啟予心！』即拜考功員外郎，仍知制誥，賜朱紱，女妓十人，金帛稱是，與謀發敕使十人於十道，安慰流者，其實賜墨敕與牧守，有流放者殺之。天后度流人已死，又使使者安撫流人曰：『吾前發十道使，安慰流人，何使不曉吾意，擅加殺害，深為酷暴！其輒殺流人使並所在鎖項，將至害流人處斬之，以快亡魂。諸流人未死或他事繫者，兼家口於還。』」按當時止誅嶺南一道，因萬國俊言，更發五道使，非併發十道使也，十道在近地者，何嘗有流人也！國俊既以多殺受賞，餘使或病死，或自以他罪流竄，必無並斬之理。今並從實錄及舊傳。〕
11來俊臣誣冬官尚書蘇幹，雲在魏州與琅邪王沖通謀，〔沖舉兵，見上卷垂拱四年。〕夏，四月，乙未，殺之。
12五月，癸丑，棣州河溢。【章：十二行本「溢」下有「流二千餘家」五字；乙十一行本同；孔本同；張校同；退齋校同。】棣州，後漢樂安郡，中廢；唐武德四年，分滄州之厭次、陽信、滴河、樂陵置棣州。〕
13秋，九月，丁亥朔，日有食之。
14魏王承嗣等五千人表請加尊號曰金輪聖神皇帝。乙未，太后御萬象神宮，受尊號，赦天下。作金輪等七寶，〔七寶，曰金輪寶，曰白象寶，曰女寶，曰馬寶，曰珠寶，曰主兵臣寶，曰主藏臣寶。〕每朝會，陳之殿庭。〔朝，直遙翻。〕
庚子，追尊昭安皇帝曰渾元昭安皇帝，〔渾，戶本翻。〕文穆皇帝日立極文穆皇帝，孝明高皇帝日無上孝明高皇帝；皇后從帝號。〔後又追尊其三世。〕
15辛丑，以文昌左丞、同平章事姚暃為司賓卿，罷政事；以司賓卿萬年豆盧欽望為內史，〔新書宰相世系表：豆盧氏本姓慕容氏，北地王精降後魏，北人謂歸義為「豆盧」，因以為氏。〕文昌左丞韋巨源同平章事，秋官侍郎吳人陸元方為鸞臺侍郎、同平章事。巨源，孝寬之玄孫也。〔韋孝寬事宇文氏為名將。〕
延載元年（甲午、六九四）是年五月改元。〕
1正月，丙戌，太后享萬象神宮。
2突厥可汗骨篤祿卒，其子幼，弟默啜自立為可汗。臘月，甲戌，默啜冠靈州。
3室韋反，〔北史曰：室韋蓋契丹之類，其南者為契丹，在北者為室韋。新書：室韋，契丹別種，東胡之北邊，蓋丁零苗裔也。地據黃龍，北傍峱越河，直京師東北七千裏，東黑水靺鞨，西突厥，南契丹，北瀕海。其國無君長，惟大酋皆號莫賀咄，管攝其部而附於突厥。〕遣右鷹揚衛大將軍李多祚擊破之。
4春，一月，以婁師德為河源等軍檢校營田大使。〔使，疏吏翻；下同。〕
5二月，武威道總管王孝傑破吐蕃教論贊刃、【嚴：「刃」改「興」。】突厥可汗俀子等於冷泉及大嶺，〔俀子，西突厥部所立也。俀，吐猥翻，弱也。大嶺，谷名。〕各三萬餘人，碎葉鎮守使韓思忠破泥熟俟斤等萬餘人。〔俟，渠之翻。考異曰：此事諸書皆無，唯統紀有之。統紀又云：「又破吐蕃萬泥勳沒馱城。」語不可曉，今刪去。〕
6庚午，以僧懷義為代北道行軍大總管，〔考異曰：實錄、新紀皆雲「伐逆道」。今從舊懷義傳。〕以討默啜。
7三月，甲申，以鳳閣舍人蘇味道為鳳閣侍郎、同平章事，李昭德檢校內史。更以僧懷義為朔方道行軍大總管，以李昭德為長史，蘇味道為司馬，帥契苾明、曹仁師、沙吒忠義等十八將軍以詩默啜，〔帥，讀曰率；下同。契，欺訖。苾，毗必翻。吒，陟加翻。〕未行，虜退而止。昭德嘗與懷義議事，失其旨，懷義撻之，昭德惶懼請罪。
8夏，四月，壬戌，以夏官尚書、武威道大總管王孝傑同鳳閣鸞臺三品。
9五月，魏王承嗣等二萬六千餘人上尊號曰越古金輪聖神皇帝。〔上，時掌翻。〕甲午，御則天門樓受尊號，赦天下，改元。
10天授中，遣監察御史壽春裴懷古安集西南蠻。六月，癸丑，永昌蠻酋薰朝帥部落二十餘萬戶內附。〔姚州境有永昌蠻，居永昌郡地。「薰期」新書作「董期」。監，古銜翻。酋，慈由翻。〕
11 河內有老尼居神都麟趾寺，與嵩山人韋什方等以妖妄惑眾。〔尼，女夷翻。妖，於喬翻。〕尼自號淨光如來，雲能知未然；什方自雲吳赤烏年【章：十二行本 「年」上有「元」字；乙十一行本同；孔本同；張校同。】生。又有老胡亦自言五百歲，雲見薛師已二百年矣，〔僧懷義本馮小寶也，太后使與薛紹通昭穆，故老 胡謂之薛師。〕容貌愈少。〔少，詩照翻。〕太后甚信重之，賜什方姓武氏。秋，七月，癸未，以什方為正諫大夫、同平章事，制雲：「邁軒代之廣成，〔莊子曰：廣成子居崆峒之上，黃帝立於下風而問道。廣成子曰：「吾修身千二百歲矣，吾形未嘗哀。」黃帝名軒轅，因曰軒代。〕逾漢朝之河上。」〔葛洪曰：河上公者，莫知其姓名也，漢文帝時，結草為庵於河之濱，文帝從之問老子，河上公曰：「餘註是經以來千七百餘年。」朝，直遙翻。〕八月，什方乞還山，制罷遣之。
12戊辰，以王孝傑為瀚海道行軍總管，仍受朔方道行軍大總管薛懷義節度。
13已巳，以司賓少卿姚暃為納言；左肅政中丞原武楊再思為鸞臺侍郎，洛州司馬杜景儉為鳳閣侍郎，並同平章事。
豆盧欽望請京官九品已上輸兩月俸以贍軍，〔唐制：一品月俸八千，食料一千八百，雜用一千二百；二品月俸六千五百，食料一千五百，雜用一千；三品月俸五千一百，食料一千一百，雜用九百；四品月俸三千五百，食料七百，雜用七百；五品月俸三千，食料雜用六百；六品月俸二千，食料、雜用四百；七品月俸一千七百五十，食料雜用三百五十；八品月俸一千三百，食料三百，雜用二百五十；九品月俸一千五十，食料二百五十，雜用二百；行署月俸一百四十，食料三十。俸，扶用翻。贍，昌豔翻。〕轉帖百官，令拜表。〔轉帖者，止書一帖，使吏以轉示百官。〕百官但赴拜，不知何事。拾遺王求禮謂欽望曰：「明公祿厚，輸之無傷；卑官貧迫，奈何不使其知而欺奪之乎﹖」欽望正色拒之。既上表，〔上，時掌翻。〕求禮進言曰：「陛下富有四海，軍國有儲，何藉貧官九品之俸而欺奪之！」姚暃曰：「求禮不識大體。」求禮曰：「如姚暃，為識大體者邪！」事遂寢。
15武三思帥四夷酋長請鑄銅鐵為天樞，立於端門之外，〔端門，洛陽皇城正南門。〕銘紀功德，黜唐頌周；以姚暃為督作使。〔使，疏吏翻。〕諸胡聚錢百萬億，買銅鐵不能足，賦民間農器以足之。
16九月，壬午朔，日有食之。
17殿中丞來俊臣坐贓貶同州參軍。王弘義流瓊州，〔曹魏初置殿中監，隨煬帝置少監及丞。舊志：瓊州至兩京與崖州道里相類。考異曰：統紀雲：「萬歲通天元年五月，監察御史紀履忠劾奏御史中丞來俊臣犯狀有五，請下獄理罪。」御史臺記：「履忠與來俊臣不協，具衣冠而彈之，不果，黜授顏城尉。俊臣誅，授右領軍衛胄曹。」新傳雲：「俊臣納賈人金，為御史紀履忠所劾下，下獄當死，後忠其上變，得不誅，免為民。」按舊傳雲：「俊臣為履忠所告，下獄；長壽二年除殿中丞，又坐贓，出為同州參軍；萬歲通天元年召為合宮尉。」統紀雲萬歲通天元年紀履忠劾奏，誤也。王弘義傳雲：「延載元年，俊臣貶，弘義亦流瓊州。」是俊臣長壽二年已前贓下獄，此年又坐贓貶。今從舊傳。〕詐稱敕追還，至漢北，侍御史胡元禮遇之，按驗，得其姦狀，杖殺之。
內史李昭德恃太后委遇，頗專權使氣，人多疾之，前魯王府功萬參軍丘愔上疏攻之〔唐 諸王府功曹參軍事，正七品上，掌文官簿書、考課陳設。愔，於今翻。上，時掌翻；下長上同。疏，所據翻。〕其略曰「陛下天授以，前萬機獨斷。〔斷，丁亂 翻。〕自長壽以來，委任昭德，參奉機密，獻可替否；事有便利，不預諮謀，要待畫日將行，〔凡制敕皆進，畫日而後行。〕方乃別生駁異。〔駁，北角翻。〕揚露 擅，顯示於人，歸義引愆，義不如此。」〔善則稱君，過則稱己，人臣之義也。〕又曰：「臣觀其膽，乃大於身，鼻息所衝，上拂雲漢。」又曰：「蟻穴壞隄，針芒寫氣，權重一去，收之極難。」長上果毅鄧注，〔唐六典：長上折衝、果毅，應宿衛者，並一日上，兩日下。〕又著石論數千言，述昭德專權之狀。鳳閣舍人逄弘敏取奏之，〔逢，皮江翻。〕太后由是惡昭德。壬寅，貶昭德為南賓尉，〔惡，烏路翻。南賓縣屬欽州，本漢合浦縣地，隨開皇十八年置南賓縣。〕尋又免死流竄。
18太后出黎花一枝以示宰相，宰相皆以為瑞。杜景儉獨曰：「今草木黃落，而此更發榮，陰陽不時，咎在臣等。」因拜謝。太后曰：「卿真宰相也！」〔相，悉亮翻。〕
19冬，十月，壬申，以文昌右丞李元素為鳳閣侍郎，左肅政中丞周允元檢校鳳閣侍郎，並同平章事。〔校，古鵜翻。〕允元，豫州人也。
20嶺南獠反，以容州都督張玄遇為桂、永等州經略大使以討之。〔容州，漢合浦縣地，隋為合浦郡之北流縣，唐武德四年，分置銅州；貞觀元年改容州，因容山為名。獠，魯皓翻。使，疏吏翻。〕
天冊萬歲元年（乙未、六九五）是年九月改元天冊萬歲。〕
1正月，辛巳朔，太后加號慈氏越古金輪聖神皇帝，赦天下，改元證聖。
2周允元與司刑少卿皇甫文備奏內史豆盧欽望、同平章事韋巨源、杜景儉、蘇味道、陸元方附會李昭德，不能匡正，欽望貶趙州，〔舊志：趙州至京師東北一千八百四 十二里，東都一千三十三里。〕巨源貶麟，〔考異曰：舊紀、傳，新紀、表、傳，皆作「鄜州」，統紀作「瀛州」。實錄、唐曆作「麟州」，今從之。〕景儉貶溱州，〔貞觀五年置麟州以處生羌，屬松州都督府；十六年開山洞置溱州，屬黔州都督府。舊志：溱州至京師三千四百八十里，東都四千二百里。溱，側詵 翻。〕味道貶集州，元方貶綏州刺史。〔舊志：集州，京師西南一千四百二十五里，至東都二千六百里。綏州，京師東北一千里，至東都一千八百一十九里。〕
3初，明堂既成，太后命僧懷義作夾紵大像，〔紵，直呂翻，廍屬，今人謂之紵麻。夾紵者，以紵布夾縫為大像，後所謂麻主是也。〕其小指中猶容數十人，於明堂北構天堂以貯之。〔貯，丁呂翻。〕堂始構，為風所摧，更構之，日役萬人，採木江嶺，數年之間，所費以萬億計，府藏為之耗竭。〔藏，徂浪翻。為，於偽翻。〕懷義用財如糞土，太后一聽之，無所問。每作無遮會，用錢萬緡；士女雲集，又散錢十車，使之爭拾，相蹈踐有死者。〔踐，息淺翻。〕所在公私田宅，多為僧有。懷義頗厭入宮，多居白馬寺，所度力士為僧者漢千人。侍御史周矩疑有姦謀，固請按之。太后曰：「卿姑退，朕即令往。」矩至臺，懷義亦至，乘馬就階而下，坦腹於牀。矩召吏將按之，遽躍馬而去。矩具奏其狀，太后曰：「此道人病風，不足詰，所度僧，惟卿所處。」〔詰，去吉翻。處，昌呂翻。〕悉流遠州。遷矩天官員外郎。
乙未，作無遮會於明【章：十二行本「明」作「朝」；乙十一行本同。】堂，鑿地為阬，深五丈，「深，式浸翻。」結綵為宮殿，佛像皆於阬中引出之，雲自地湧出。又殺牛取血，畫大像首，高二百尺，雲懷義刺膝血為之。〔高，居傲翻。刺，七亦翻。〕丙申，張像於天津橋南，設齋。時御醫沈南璆〔唐六典：尚藥局屬殿中省，有侍御醫四人，從六品上。璆，音求。〕亦得幸於太后，懷義心慍，〔慍，於問翻。〕是夕，密燒天堂，延及明堂，火照城中如晝，比明皆盡，〔比，必利翻。〕暴風裂血像為數百段。太后恥而諱之，但云內作工徒誤燒麻主，遂涉明堂。時方酺宴，左拾遺劉承慶請輟朝停酺以答天譴，〔酺，音蒲。朝，直遙翻。〕太后將從之。姚暃曰：「昔成周宣榭，卜代愈隆；漢武建章，盛德彌永。〔左傳：宣十五年夏，成周宣榭火。班書曰：榭，所以藏樂器；宣，其名也。漢武時，柏梁臺災，及大營建章。姚暃引二事，傅以己說，以逢君之惡。〕今明堂布政之所，非宗廟也，不應自貶損。」太后乃御端門，觀酺如平日。命更造明堂、天堂，仍以懷義充使。〔使，疏吏翻。〕又鑄銅為九州鼎〔神都鼎曰豫州，高一丈八尺，受千八百石。冀州鼎曰武興，雍州鼎曰長安，莌州鼎曰日觀，青州鼎曰少陽，徐州鼎曰車源，揚州鼎曰江都，荊州鼎曰江陵，梁州鼎曰鹹都；八州鼎高一丈四尺，各受千二百石。考異曰：舊傳雲：「懷義帥人作號頭安置之。」按天冊萬歲元年二月，懷義死，神功元年九鼎始成，舊傳誤也，或懷義死時方鑄耳。〕及十二神，〔十二神：子屬鼠，醜屬牛，寅屬虎，卯屬兔，辰屬龍，巳屬蛇，午屬馬，未屬羊，申屬猴，酉屬雞，戍屬狗，亥屬豬。〕皆高一丈，〔高，古犒翻。〕各置其方。
先是，河內老尼晝食一麻一，米夜則烹宰宴樂，畜弟子百餘人，淫穢靡所不為。武什方自言能合長年藥，〔先，悉薦翻。樂，音洛。畜，籲玉翻。合，音閤。〕太后遣乘驛於嶺南採藥。及明堂火，尼入唁太后，〔唁，魚變翻。〕太后怒叱之，曰：「汝常言能前知，何以不言明堂火﹖」因斥還河內，弟子及老胡等皆逃散。又有發其姦者，太后乃復召尼還麟趾寺，弟子畢集，敕給使掩捕，盡獲之，〔復，扶又翻。唐六典：北齊內職有散給使五十人，唐因之置內給使，無常員，屬宮闈局。凡宧人無官品者稱內給使。又有小給使學生五十人。〕皆沒為官婢。什方還，至偃師，〔偃師縣屬河南府，在洛城東六十里。〕聞事露，自絞死。
庚子，以明堂火告廟，卜制求直言。劉承慶上疏，以為：「火發既從麻主，後及總章所營佛舍，恐勞無益，請罷之。又，明堂所以統和天人，〔統，他綜翻。〕一旦焚毀，臣下何心猶為酺宴！憂喜相爭，傷於情性。又，陛下垂制博訪，許陳至理，而左史張鼎以為今既火流王屋，彌顯大周之祥，〔武王伐紂，既渡河，有火至於王屋，流為烏。馬融曰：王屋，王所居屋。〕通事舍人逄敏奏稱，彌勒成道時有天魔燒宮，七寶臺須臾散壞，〔魔，莫婆翻。考異曰：僉載以七寶臺散壞為姚暃之語。今從實錄。〕斯實諂妄之邪言，非君臣之正論。伏願陛下乾乾翼翼，〔易曰：君子終日乾乾，夕惕若。詩曰：小心翼翼。〕無戾天人之心而興不急之役，則兆人蒙賴，福祿無窮。」
獲嘉主簿彭城劉知幾〔獲嘉縣，本汲縣之新中鄉，漢武帝南幸過此，聞獲呂嘉，因置獲嘉縣，屬河內郡。後周置脩武郡陏置殷州，尋廢州為獲嘉縣，唐屬懷州。彭城縣帶徐州。幾，居希翻。〕表陳四事：其一，以為：「皇業權輿，〔爾雅：權輿始也。〕天地開闢，嗣君即位，黎元更始，「更，工衡翻。」時則藉非常之慶以申再造之恩。今金合清晏而赦令不息，近則一年再降，遠則每歲無遺，至於違法悖禮之徒，〔悖，蒲內翻；下同。〕無賴不仁之輩，編戶則寇攘為業，當官則贓賄是求。而元日之朝，指期天澤，重陽之節，佇降皇恩，〔重，直龍翻。〕如其忖度，鹹果釋免。或有名垂結正，罪將斷決，〔度，徒洛翻。斷，丁亂翻。〕竊行貨賄，方便規求，故致稽延，畢霑寬宥。用使俗多頑悖，時罕廉隅，為善者不預恩光作惡者獨承徼倖。〔徼，古堯翻。〕古語曰：『小人之幸，君子之不幸。』〔太宗亦嘗引是言。〕斯之謂也。望陛下而今而後，頗節於赦，使黎氓知禁，姦宄肅清。」其二，以為： 「海內具僚九品以上，每歲逄赦，必賜階勳，〔唐制，文散階二十九，武散階亦二十九，勳級十有二轉。」至於朝野宴集，公私聚會，緋服眾於青衣，「上元敕：四 品服深緋，五品服淺緋，九品服深青。朝，直遙翻；下同。〕象板多於木笏；〔唐制，五品已上笏用象，九品以上用木。〕皆榮非德舉，位罕才升，不知何者為妍蚩，何者為美惡。臣望自今以後，稍息私恩，使有善逾效忠勤，無才者鹹知勉勵。」其三，以為：「陛下臨朝踐極，取士太廣六品以下職事清官，遂乃方之土芥，比之沙礫，〔礫，音曆。〕若遂不加沙汰，臣恐有穢皇風。」其四，以為：「今之牧伯遷代太速，倏來忽往，蓬轉萍流，既懷苟之謀，何暇循良之政！望自今刺史非三歲以上不可遷官，仍明察功過，尤甄賞罰。」疏奏，太后頗嘉之。〔甄，稽延翻，別也。疏，所去翻。〕是時官爵易得而法網嚴峻，〔易，以豉翻。〕故人競為趨進而多陷刑戮，知幾乃著思慎賦以刺時見志焉。
4丙午，以王孝傑為朔方道行軍總管，擊突厥。
5春，二月，己酉朔，日有食之。
6僧懷義益驕恣，太后惡之。〔惡，烏路翻。〕既焚明堂，心不自安，言多不順；太后密選宮人有力者百餘人以防之。壬子，執之於瑤光殿前樹下，使建昌王武攸寧帥壯士毆殺之，〔帥，讀曰率。毆，烏口翻。考異曰：舊傳雲：「人言發其陰謀者，太平公主乳母張夫人，令壯士啩而縊殺之， 送屍白馬寺；其侍者僧徒皆流竄遠惡處。」李商隱宜都內人傳雲：「武后篡既久，頗放縱，耽內習，不敬宗廟，四方日有叛逆，防豫不暇。時宜都內人以唾壺進，思 有以諫者。後坐帷下，倚檀凡與語，問四方事，宜都內人日：『大家知女卑於男邪﹖』後曰：『知。』內人曰：『古有安媧，亦不正是天子，佐伏羲，理九州耳。後 世孃姥有越出房閤斷天下事者，皆不得其正，多是輔昏主，不然抱小兒。獨大家革夫姓，改去釵釧，龔服冠冕，符瑞日至，大臣不敢動，真天子也。然今內之弄 臣狎人朝夕進御者，久未屏去，妾疑此未當天意。』後曰：『何﹖』內人曰：『女，令也；男，陽也。陽尊而陰卑，雖大家以陰事主天，然宜體取剛亢明烈以銷羣 陽，陽銷然後陰得志也。今狎弄日至，處大家夫宮尊位，其勢陰求陽也，陽勝而陰亦微，不可久也。大家始今日能屏去男妾，獨立天下，則陽之剛亢明烈可有矣。如是過萬萬也，男子益削，女子益專，妾之願在此。』後雖不能盡用，然即日下令，誅作明堂者。」此蓋文士寓言。今從實錄。〕送屍白馬寺，焚之火造塔。
7甲子，太后去「慈氏越古」之號。〔去，羌呂翻。〕
8三月，丙辰，鳳閣侍郎、同平章事周允元薨。
9夏，四月，天樞成，〔天樞，其制若柱。〕高一百五尺，〔高，古犒翻。〕徑十二尺，八面，各徑五尺。下為鐵山，周百七十尺，以銅為蟠龍麒麟縈繞之；上為騰雲承露盤，徑三丈，四龍人立捧火珠，高一丈。工人毛婆羅造模，武三思為文，刻百官及四夷酋長名，〔高，古犒翻。酋，慈由翻。長，知兩翻。〕太后自書其榜曰「大周萬國頌德天樞」。
10秋，七月，辛酉，吐蕃寇臨洮，〔臨洮，洮州。洮，土刀翻。〕以王孝傑為肅邊道行軍大總管以討之。
11九月，甲寅，太后合祭天地於南郊，加號天冊金輪大聖皇帝，赦天下，改元。〔改元天冊萬歲。〕
12冬，十月，突厥默啜遣使請降，〔使，疏吏翻。降，戶江翻。〕太后喜，冊授左衛大將軍歸國公。
萬歲通天元年（丙申、六九六）是年九月始改元。〕
1臘月，甲戌，太后發神都；甲申，封神嶽；〔後以嵩山為神嶽。考異曰：統紀作壬午，實錄作甲申。按去歲下制雲：「臘月十六日有事於神嶽。」長曆：是月甲戌朔，壬午九日，甲申十一日，皆非十六日。今從實錄。〕赦天下，改元萬歲登封，天下百姓無出今年租稅；大酺九日。〔酺，音蒲。〕丁亥，禪於少室；〔戴延之曰：嵩山三十六峯，東曰太室，西曰少室，相去十七里，嵩其總名也。謂之室，以其下各有石室焉。少室高八百六十丈，方十里，與太室相埒，但小耳。〕己丑，御朝覲壇受賀；〔朝，直遙翻。〕癸巳，還宮；甲午，謁太廟。
2右千牛衛將軍安平王武攸緒，少有志行，恬澹寡慾，扈從封中嶽還，〔少，詩照翻。行，下孟翻。從，才用翻。〕即求棄官，隱於嵩山之陽。太后疑其詐，許之，以觀其所為。攸緒遂優遊巖壑，冬居茅椒，〔茅椒編之為室，性暖，可以禦寒。〕夏居石室，一如山林之士。太后所賜及王公所遺野服器玩，〔遺，士季翻。〕攸緒一皆置之不用，塵埃凝積。買田使奴耕種，與民無異。〔考異曰：舊傳雲：「聖曆中，棄官隱嵩山。」今從實錄。〕
3春，一月，甲寅，以婁師德為肅邊道行軍副總管，擊吐蕃。己巳，以師德為左肅政大夫知政事如故。〔考異曰：實錄雲：「己巳，秋官尚書婁師德為肅政御史大夫，知政事如故。」舊傳雲：「萬歲登封元年轉左肅政御史大夫，仍依舊知政事。證聖元年吐蕃寇洮州，今師德與夏官尚書王孝傑討之。」按證聖年號在登封前，此傳尤為謬誤。新傳雲：「師德為何源、積石、懷遠軍及河、蘭、鄯、廓州檢校營田大使，入遷秋官尚書，改左肅政御史大夫並知政事，證聖中與王孝傑拒吐蕃於洮州。」今據實錄，延載元年一月，自宰相出為營田大使。新書宰相表，「長壽二年師德平章事，延載元年出為營田大使，萬歲通天元年一月甲寅，師德為左肅政御史大夫、肅邊道行軍總管。」統紀雲：「秋官尚書、知政事婁師德充副總管，討吐蕃。」蓋師德之出為營田大使，不解宰相之職也。今從實錄、新本紀。〕
4改長安崇尊廟為太廟。〔崇尊廟見上卷天授元年。〕
5二月，辛巳，尊神嶽天中王為神嶽天中黃帝，靈妃為天中黃後；啟為齊聖皇帝；封啟母神為玉京太后。〔夏後啟母石在嵩山。〕
6三月，壬寅，王孝傑、婁師德與吐蕃將論欽陵贊婆戢於素羅汗山，〔據婁師德傳，素羅汗山在洮州界。將，即亮翻。〕唐兵大敗；孝傑坐免為庶人，師德貶原州員外司馬。〔考異曰：新紀，四月庚子貶師德，而無免孝傑日；新表，「三月壬寅孝傑免。」按實錄三月壬寅撫州火下言孝傑等敗，蓋皆據奏到之日耳。二人同罪，貶必同時，不容隔月，不知果在何日。今但依實錄，因其軍敗，終言貶官之事而已。〕師德因署移牒，驚曰：「官爵盡無邪！」既而曰：「亦善，亦善。」不得介意。「復，扶又翻。」
7丁巳，新明堂成，高二百九十四尺，方三百尺，規模率小於舊。上施金塗鐵鳳，高二丈，〔高，古犒翻。〕後為大風所損；更為銅火珠，羣龍捧之，〔更，工衡翻。〕號曰通天宮。赦天下，改天萬歲通天。
8大食請獻師子。姚暃上疏，以為：「師子專食肉，遠道傳致，〔傳，知戀翻。〕肉既難得，極為勞費。陛下鷹犬不蓄，漁獵悉停，豈容菲薄於身而厚給於獸！」乃卻之。
9以檢校夏官侍郎孫元亨同平章事。
10夏，五月，壬子，營州契丹松漠都督李盡忠、歸誠州刺史孫萬榮舉兵反，政陷營州，〔開元十道志曰：舜築柳城，即虞已前柳城之地，因有營州之稱。郡國志雲：當營室分，故曰營州。後漢末，遼西烏丸蹋頓所居。後魏於平州界置遼西郡，周平齊，猶為高寶寧所據，隋討平寶寧，始置營州。松漠都督府及歸誠州，太宗以內屬契丹部落置。〕殺都督趙文翽。〔契，欺訖翻，又音喫。翽，呼會翻。〕盡忠，萬榮之妹夫也，皆居於營州城側。文翽剛愎，契丹饑不加賑給，視酋長如奴僕，故二人怨而反。〔愎，弼力翻。賑，津忍翻。酋，慈由翻。長，知兩翻。〕乙丑，遣左鷹揚衛將軍曹仁師、右金吾衛大將軍張玄遇、左威衛大將軍李多祚、司農少卿麻仁節等二十八將討之。〔八將，即亮翻。〕秋，七月，辛亥，以春官尚書梁王武三思為榆關道安撫大使，〔榆關在勝州扴，與突厥接，非所以備契丹也。營州城西四百八十里，有榆關守捉城，所謂「臨渝之險」也。「榆」當作「渝」，史於此以後多以「渝」作「榆」，讀者宜詳考。使，疏吏翻。〕姚暃副之，以備契丹。改李盡忠為李盡滅，孫萬榮為孫萬斬。〔武后改突厥骨咄祿為不卒祿，又改李盡忠為李盡滅，孫萬榮為孫萬斬。此事何異王莽所為，顧有成敗之異耳。〕
盡忠尋自稱無上可汗，據營州，〔可，從刊入聲。汗，音寒。〕以萬榮為前鋒，略地，所向皆下，旬日，兵至數萬，進圍檀州，〔檀州本漢漁郡傂奚縣地，舊置安州，後周改為玄州，隋開皇十六年置檀州。〕清邊前軍副總管張九節擊卻之。
八月，丁酉，曹仁師、張玄遇、麻仁節與契丹戰於硤石谷，〔平州有西硤石、東硤石二戍。〕唐兵大敗。先是，契丹破營州，〔先，悉應翻。〕獲唐俘數百，囚之地牢，聞唐兵將至，使守牢霫紿之曰：〔使霫守唐俘於地牢，故曰守牢霫。霫，而立翻。紿，蕩亥翻。〕「吾輩家屬，飢寒不能自存，唯俟官軍至即降耳。」〔降，戶江翻；下同。〕既而契丹引出其俘，飼以糠粥，慰勞之曰：〔飼，祥吏翻。勞，力到翻。〕「吾養汝則無食，殺汝又不忍，今縱汝去。」遂釋之。俘至幽州，具言其狀，諸軍聞之，爭欲先入。至黃麞谷，〔據舊書，黃麞谷在西硤石。〕虜又遣老弱迎降，故遺老牛瘦馬於道側。仁師等三軍棄步卒，將騎兵先進。契丹設伏橫擊之，飛索以亁玄遇、仁節，生獲之，〔將，即亮翻。騎，奇寄翻。索，昔各翻。字書無「亁」字，今讀與搨同，德盍翻，或曰吐合翻。〕將卒死者填山谷，鮮有脫者。〔鮮，息淺翻。〕契丹得軍印，詐為牒，令玄遇等署之，牒總管燕匪石、宗懷昌等雲：「官軍已破賊，若至營州，軍將皆斬，兵不敘勳。」〔燕，因肩翻。將，即亮翻。〕匪石等得牒，晝夜兼行，不遑寢食以赴之，士馬疲弊；契丹伏兵於中道邀之，全軍皆沒。
九月，制：「天下繫囚及庶士家奴驍勇者，官償其直，發以擊契丹。」〔驍，堅堯翻〕初令山東近邊諸州置武騎團兵，以同州刺史建安王武攸宜為右武威衛大將軍，充清邊道行軍大總管，以討契丹。
右拾遺陳子昂為攸宜府參謀，〔以本官參謀軍事，不列為品秩。〕上疏曰：「恩制免天下罪人及募諸色奴充兵討擊契丹，此乃捷急之計，非天子之兵。且比來刑獄久清，罪人全少，〔比，毗至翻。少，詩沼翻。〕奴多怯弱，不慣徵行，〔慣，古患翻。〕縱其募集，未足可用。況今天下忠臣義士，萬分未用其一，契丹小呩，〔呩，魚列翻。〕假命待誅，何勞免罪贖奴，損國大體！臣恐此策不可威示天下。」
11丁巳，突厥寇涼州，執都督許欽明。〔考異曰：實錄雲：「吐蕃寇涼州，都督許欽明為賊所殺。」按明年正月默啜寇靈州，以欽明自隨；又默啜將龔孫萬榮，殺欽明以祭天。實錄雲吐蕃，誤也。〕欽明，紹之曾孫也；〔許紹預凌煙閣二十四功臣之列。〕時出按部，突厥數萬奄至城下，欽明拒戰，為所虜。
欽明兄欽寂，時為龍山軍討擊副使，與契丹戰於崇州，〔龍山，即慕容氏和龍之山也。崇州，奚州也，武德五年，分饒樂都督府之可汗部置，貞觀三年，徙治營州之廢 陽師鎮。〕軍敗，被擒。虜將圍安東，令欽寂說其屬城未下者。〔說，輸芮翻。〕安東都護裴玄珪在城中，〔高宗總章元年置安東都護府於平壤城，上元元年，徙遼 東郡故城，儀鳳二年又徙新城，開元二年徙平州，天寶二年徙遼西故郡城，疑此時已徙平州。宋白曰：營州東南二百七十里有保定軍，舊安東都護府。〕欽寂謂曰： 「狂賊天殃滅在朝夕，公但勵兵謹守以全忠節。」虜殺之。
12吐蕃復遣使請和親，〔復，扶又翻。〕太后遣右武衛冑曹參軍貴鄉郭元振往察其宜。〔冑曹參軍掌兵械、公廨興善、罰讁，大朝會行從，則受黃質甲鎧弓矢於衛尉。〕吐蕃將論欽陵請罷安西四鎮戍兵，並求分十姓突厥之地。〔長壽元年置四鎮戍兵。十姓突厥，五咄陸、五弩失畢也。〕元振曰：「四鎮、十姓與吐蕃種類本殊，〔種，章勇翻。〕今請罷唐兵，豈非有兼併之志乎﹖」欽陵曰：「吐蕃苟貪土地，欲為邊患，則東侵甘、涼，豈肯規利於萬裏之外邪！」乃遣使者隨元振入請之。
朝廷疑未決，元振上疏，〔使，疏吏翻。朝，直遙翻。上，時掌翻。〕以為：「欽陵求罷兵割地，此乃利害之機，誠不可輕舉措也。今若直拒其善意，則為邊患必深。四鎮之利遠，甘、涼之害近，不可不深圖也。宜以計緩之，使其和望未絕則善矣。彼四鎮、十姓，吐蕃之所甚欲也，而青海、吐谷渾，亦國家之要地也，〔吐，從暾入聲。谷，音浴。〕今報之宜曰：『四鎮、十姓之地，本無用於中國，所以遣兵戍之，欲以鎮撫西域，分吐蕃之勢，使不得併力東侵也。今若果無東侵之志，堂歸我吐谷渾諸部及青海故地，〔吐谷渾地沒吐蕃，見二百二卷高宗咸亨三年，薛仁貴敗於大非川，青海亦沒。〕則五俟斤部亦當以歸吐蕃。』〔西突厥五弩失畢部，各有酋長，曰五俟斤。俟，渠之翻。〕如此則以塞欽陵之口，〔塞，悉則翻。〕而亦未與之絕也。若欽陵小有乖違，則曲在彼矣。且四鎮、十姓款附日久，今未察其情之向背，事之利害，〔背，蒲妹翻。〕遙割而棄之，恐傷諸國之心，非所以御四夷也。」太后從之。〔考異曰：御史臺記：「論欽陵必欲得四鎮及益州通市乃和親，朝廷不許。制書至河源，納言婁師德患之，曰：『制書到，彼必入寇，奈何！』監察御史南陽張彥先時按河源、積石諸軍，謂師德曰：『但稽制書，虜必狐疑，吾乃先為之備，虜至必不捷矣。』師德從之。欽陵入寇，果無功，由是得罪於其國。」按師德延載元年一月日同平章事，充河源、積石、懷遠等軍營田大使，萬歲通天元年一月為肅邊道行軍總管，興王孝傑同擊吐蕃，敗於素羅汗山，尋貶原州司馬。是歲吐蕃復求和，欽陵請割四鎮之地。神功元年正月，師德復同平章事，九月乃守納言。御史臺記誤也。〕
元振又上言：「吐蕃百姓疲於傜戍，早願和親；欽陵利於統兵專制，獨不欲歸款。若國家歲發和親使，〔上，時掌翻。使，疏吏翻。〕而欽陵常不從命，則彼國之人怨欽陵日深，望國恩日甚，設欲大舉其徒，固亦難矣。斯亦離間之漸，〔間，古莧翻。〕可使其上下猜阻，禍亂內興矣。」太后深然之。元振名震，以字行。
13庚申，以幷州長史王方慶為鸞臺侍郎，與殿中監萬年李道廣並同平章事。
14突厥默啜請為太后子，並為其女子求昏，悉歸河西降戶，帥其部眾為國討契丹。〔井為，眾為，並於偽翻。帥，讀曰率。〕太后遣豹韜衛大將軍閻知微、〔龍朔改左右屯衛為左右武威衛，光宅又改為左右豹韜衛。〕左衛郎將攝司賓卿田歸道冊授默啜左衛大將軍、遷善可汗。知微，立德之孫；歸道，仁會之子也。〔閻立德以巧思稱。田仁會，良吏也。〕
冬，十月，辛卯，契丹李盡忠卒，孫萬榮代領其眾。突厥默啜乘間龔松漠，虜盡忠、萬榮妻子而去。〔卒，子恤翻。間，古莧翻。〕太后進拜默啜為頡跌利施大單於、立功報國可汗。〔頡，戶結翻。跌，徒結翻。單，音蟬。〕
孫萬榮收合餘眾，軍勢復振，〔復，扶又翻。〕遣別帥駱務整、何阿小為前鋒，〔帥，所類翻。阿，烏葛翻。〕政陷冀州，殺刺史陸寶積，屠吏民數千人；又政瀛州，河北震動。制起彭澤令狄仁傑〔長壽元年，仁傑貶。〕為魏州刺史。前刺史獨狐思莊畏契丹猝至，悉驅百姓入城，繕脩守備。仁傑至，悉遣還農，曰：「賊猶在遠，何煩如是！萬一賊來，吾自當之。」百姓大悅。
時契丹入寇，軍書填委，夏官郎中硤石姚元崇剖析如流，皆有條理，〔後魏太和十一年於崤陵置崤縣，屬恆農郡；隋併入態耳縣，屬河南郡；唐武德元年復置，貞觀十四年移治硤石塢，因更名硤石。〕太后奇之，擢為夏官侍郎。
15太后思徐有功用法平，〔長壽二年，有功除名。〕擢拜左臺殿中侍御史，聞【章：十二行本「聞」上有「遠近」二字；乙十一行本同；孔本同；張校同。】者無不相賀。鹿城主簿宗城潘好禮，〔鹿城漢安定侯國，時縣西七里故城是也。周、齊為安定縣，隋改為鹿城縣，唐屬冀州。唐制，上縣主簿正九品下，中下縣從九品上，好呼到翻。〕著論，稱有功蹈道依仁，固守誠節，不以貴賤死生易其操履。設客問曰：「徐公於今誰與為比﹖」主人曰：「四海至廣，人物至多，或匿跡韜光，僕不敢誣，若所聞見，則一人而已，當於古人中求之。」客曰：「何如張釋之﹖」主人曰：「釋之所行者甚，易徐公所行者甚難，難易之間，優劣見矣。〔易，以豉翻；下不易同。見，賢遍翻。〕張公逢漢文之時，天下無事，至如盜高廟玉環及渭橋驚馬，守法而已，〔事見十四卷漢文帝三年。〕豈不易哉！徐公逢革命之秋，惟新之運，〔屬，之慾翻。〕唐朝遺老，或包藏禍心，使人主有疑。〔朝，直遙翻。〕如周興、來俊臣，乃堯年之四 兇也，崇飾惡言以誣盛德；而徐公守死善道，深相明白，幾陷囹圄，數掛綱維，【章：十二行本「綱維」作「網羅」；乙十一行本同，孔本同；熊校同。】幾，居 希翻。囹，盧丁翻。圄，魚巨翻。數，所角翻。〕此吾子所聞，豈不難哉！」〔考異曰：朝野儉載雲：「時來俊臣羅織人罪，皆先進狀，敕依，即奏籍沒。徐有功出 死囚，亦先進狀，某人罪合免，敕好，然後斷雪。有功好出罪，皆先奉進止，非是自專。」此蓋時人見俊臣所誅，有功所雪，往往得其所欲，疑以為先進狀耳。若有功一一先奉進止，何至三陷死刑乎！今不取。〕客曰：「使為司刑卿，乃得展其才矣。」主人曰：「吾子徒見徐公用法平允，謂可置司刑；僕覩其人，方寸之地，何所不容，若其用之，何事不可，豈直司刑而已哉！」
