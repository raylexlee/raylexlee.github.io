△卷第二百二十二
唐紀三十八〔起重光赤奮若（辛丑），盡昭陽單閼（癸卯）六月，凡二年有奇。〕
肅宗文明武德大聖大宣孝皇帝下之下
上元二年（辛丑、七六一）
1春，正月，癸卯，史思明改元應天。
2張景超引兵攻杭州，敗李藏用將李彊於石夷門。〔敗，補邁翻。將，即亮翻；下同。〕孫待封自武康南出，〔吳分烏程、餘杭二縣置永安縣、晉改為永康，又改為武康，唐屬杭州。〕將會景超攻杭州，〔自武康南出，迥狗頭嶺，至杭州五十里。〕溫晁據險擊敗之； 〔去年李藏用使溫晁屯餘杭。餘杭東至杭州錢塘縣界一十八里，又東二十七里則至杭州。此陸路也，故溫晁得趨而據險以敗孫待封。〕待封脫身奔烏程，李可封以常 州降。丁未，田神功使特進楊惠元等將千五百人西擊王𣈶。〔𣈶，戶登翻。〕辛亥夜，神功先遣特進範知新等將四千人自白沙濟，西趣下蜀；鄧景山將千人自海陵 濟，東趣常州；〔趣，七喻翻；下同。〕神功與邢延恩將三千人軍於瓜洲，壬子，濟江。展將步騎萬餘陳於蒜山；〔陳，讀曰陣。蒜山，在潤州城西三里；其上多 蒜，故名。蒜，蘇貫翻。〕神功以舟載兵趣金山，會大風，五舟飄抵金山下，〔金山，在大江中，南直西津渡口，去潤州城七里。〕展屠其二舟，〔沈，持林翻。〕神功不得渡，還軍瓜洲。而範知新等兵已至下蜀，展擊之，不勝。弟殷勸展引兵逃入海，可延歲月，展曰：若事不濟，何用多殺人父子乎！死，早晚等耳！」遂更率眾力戰。〔帥，讀曰率。〕【章：胡註「帥，讀曰率」，十二行本作「帥」。是註本刻誤，乙十一行本同。】將軍賈隱林射展中目而僕，遂斬之。 〔射，而亦翻。中，竹仲翻。考異曰實錄雲：「乙卯，平盧兵馬使田神功生擒逆賊劉展。」舊神功傳亦然。今從劉展亂紀。〕劉殷、許嶧等皆死。〔嶧，音亦。〕隱 林，滑州人也。楊惠元等擊破王𣈶於淮南，𣈶引兵東走，至常熟，乃降。〔王𣈶東走，渡江而至常熟。晉分吳縣置海虞縣，梁立信義郡南沙縣，隋平陳，廢郡，並海 虞、南沙、海陽、前京、信義、興國等縣為常熟縣，屬蘇州。〕孫待封詣李藏用降。張景超聚兵至七千餘人，聞展死，悉以兵授張法雷，使攻杭州，景超逃入海。法雷至杭州，李藏用擊破之，餘黨皆平。平盧軍大掠十餘日。〔田神功所將平盧兵也。〕安、史之亂，亂兵不及江、淮，至是，其民始罹荼毒矣。〔考異曰：劉展亂紀，孫待封降以下事在二月。今因展敗，終言之。〕
3荊南節度使呂諲奏：請以江【嚴：「江」改「湖」。】南之潭、嶽郴、邵、永、道、連，黔中之涪州，皆隸荊南；從之。〔邵州，漢召陵、都梁之地。召陵，後漢改為昭陽，晉改為邵陽。吳立邵陵郡，隋廢郡為邵陽縣，屬潭州；唐武德四年，分置南梁州，貞觀十年，更名邵州。郴，醜林翻。黔，其今翻。〕
4二月，奴剌、党項寇寶雞，〔奴剌，西羌種落之名。剌，來葛翻。至德二載，改陳倉縣為寶雞縣，以其地有秦時寶雞祠故也，時屬鳳翔府。〕燒大散關，南侵鳳州，殺刺史蕭仸，〔仸，餘世翻。〕大掠而西；鳳翔節度使李鼎追擊，破之。
5戊辰，新羅王金嶷入朝，〔嶷，魚力翻。〕因請宿衛。
6或言：「洛中將士皆燕人，〔燕，於肩翻。〕久戍思歸，上下離心，擊之，可破也。」陝州觀軍容使魚朝恩以為信然，屢言於上，上敕李光弼等進取東京。光弼奏稱：「賊鋒尚銳，未可輕進。」朔方節度使僕固懷恩，勇而愎，〔愎，蒲逼翻。〕麾下皆蕃、漢勁卒，恃功，多不法，郭子儀寬厚曲容之，每用兵臨敵，倚以集事；李光弼性嚴，一裁之以法，無所假貸。懷恩憚光弼而心惡之，乃附朝恩，言東都可取。〔史言僕固懷恩欲覆李光弼之軍以便其私。惡，烏故翻。朝，直遙翻。〕由是中使相繼督光弼使出師，光弼不得已，使鄭陳節度使李抱玉守河陽，與懷恩將兵會朝恩及神策節度使衛伯玉攻洛陽。
戊寅，陳於邙山。光弼命依險而陳，懷恩陳於平原，光弼曰：「依險則可以進，可以退；若平原，戰而不利則盡矣。思明不可忽也。」命移於險，懷恩復止之。史思明乘其陳未定，〔陳，讀曰陣。〕進兵薄之，官軍大敗，死者數千人，軍資器械盡棄之。〔考異曰：實錄曰：「史思明潛遣間諜反說官軍曰：『洛中將士久戍思歸，士多不睦。』魚朝恩以為然，乃告光弼及僕固懷恩、衛伯玉等曰：『可速出軍，以掃殘寇。』光弼等然之。」今從舊光弼傳。實錄曰：「光弼、懷恩敗績，步兵死者數萬。」今從舊思明傳。〕光弼、懷恩渡河走保聞喜，朝恩、伯玉奔還陝，抱玉亦棄河陽走，河陽、懷州皆沒於賊。朝廷聞之，大懼，益兵屯陝。〔相州之敗，邙山之敗，皆魚朝恩為之也。唐不以覆軍之罪罪朝恩而罷郭、李兵柄，失刑甚矣。〕
7李揆與呂諲同為相，不相悅。〔乾元二年，李揆與呂諲同相。上元元年，諲罷。〕諲在荊南，以善政聞，揆恐其復入相，奏言置軍湖南非便，〔潭、郴、邵、永、道、連皆在洞庭湖之南。呂諲請兼領之，故揆言非其便。復，扶又翻。〕又陰使人如荊、湖〔荊，謂荊南。湖，謂湖南。〕求諲過失。諲上疏訟揆罪，癸未，貶揆袁州長史，以河中節度使蕭華為中書侍郎、同平章事。
8史思明猜忍好殺，〔好，呼到翻。〕羣下小不如意，動至族誅，人不自保。朝義，其長子也，〔朝，直遙翻；下朝清同。長，知兩翻。〕常從思明將兵，頗謙謹，愛士卒，將士多附之，無寵於思明。思明愛少子朝清，使守範陽，〔朝清守範陽，事始上捲上年。少，詩照翻。〕常欲殺朝義，立朝清為太子，左右頗泄其謀。思明既破李光弼，欲乘勝西入關，使朝義將兵為前鋒，自北道襲陝城，思明自南道將大軍繼之。〔南道，出二崤之間。漢建安中，曹公西討巴蜀，惡南路之險，更開北道。〕三月，甲午，朝義兵至礓子嶺，〔即礓子阪也。按舊書，礓子嶺在陝城東。〕衛伯玉逆擊，破之。〔考異曰：實錄作「甲子」。按長曆，此月丙戌，下有戊戌，當作甲午。〕朝義數進兵，皆為陝兵所敗。〔數，所角翻。敗，補邁翻。〕思明退屯永寧，以朝義為怯，曰：「終不足成吾事！」欲按軍法斬朝義及諸將。戊戌，命朝義築三隅城，〔新書作「三角城」，蓋一角依山，止築其三角也。〕欲貯軍糧，〔貯，丁呂翻。〕期一日畢。朝義築畢，未泥，思明至，詬怒之，令左右立馬監泥，斯須而畢。〔詬，古候翻。監，古銜翻。〕思明又曰：「俟克陝州，終斬此賊。」朝義憂懼，不知所為。
思明在鹿橋驛，〔鹿橋驛，永寧傳舍也。貞觀十七年，嘗徙永寧縣於此。〕令腹心曹將軍將兵宿衛；朝義宿於逆旅，〔水經註：陝城東有漫澗，澗北有逆旅亭，謂之漫口客舍。此酈道元以一時經由所見者言之耳。自元魏至唐乾元、上元間，三百許年矣，漫口客舍必不復存。此逆旅特汎言旅舍耳。〕其部將駱悅、蔡文景說朝義曰：〔說，式芮翻。〕「悅等與王，死無曰矣！自古有廢立，請召曹將軍謀之。」朝義俛首不應。〔俛，音免。〕悅等曰：「王苟不許，悅等今歸李氏，王亦不全矣。」朝義泣曰：「諸君善為之，勿驚聖人！」〔當時臣子謂其君父為聖人。〕悅等乃令許叔冀之子季常召曹將軍，至，則以其謀告之；曹將軍知諸將盡怨，恐禍及己，不敢違。〔令，力丁翻。將，即亮翻。〕是夕，悅等以朝義部兵三百被甲詣驛，〔被，皮義翻。〕宿衛兵怪之，畏曹將軍，不敢動。悅等引兵入至思明寢所，值思明如廁，問左右，未及對，已殺數人，左右指示之。思明聞有變，踰垣至廄囗【章：十二行本囗作「中」；乙十一行本同。】自疒馬乘之，〔疒，平祕翻。〕悅傔人周子俊射之，〔傔，丁念翻。射，而亦翻。〕中臂，墜馬，遂擒之。〔中，竹仲翻。〕思明問：「亂者為誰﹖」悅曰：「奉懷王命。」〔思明封朝義為懷王。〕思明曰：「我朝來語失，〔謂欲斬朝義也。〕宜其及此。然殺我太早，何不待我克長安！今事不成矣。」悅等送思明於柳泉驛，囚之，〔唐制：三十里一驛。柳泉驛又當在鹿橋驛東三十里。考異曰：河洛春秋曰：「思明混諸嫡庶，以少者為尊，唯愛所鍾，即為繼嗣，欲殺朝義，追朝清為偽太子。左右泄之，父子之隙自此始構。」邠志曰：「三月，，思明乘勝欲下陝城，使朝義帥銳卒北路先往，己自宜陽引眾繼之。」今從實錄、舊傳。〕還，報朝義曰：「事成矣。」〔還，從宣翻。朝，直遙翻。〕朝義曰：「不驚聖人乎﹖」悅曰：「無。」時周摯、許叔冀將後軍在福昌，〔將，即亮翻，又音如字。福昌又在柳泉驛之東。宋白曰：福昌縣，唐屬洛州，古宜陽地，今縣治魏一泉塢城。〕悅等使許季常往告之，摯驚倒於地；朝義引軍還，摯、叔冀來迎，悅等勸朝義執摯，殺之。軍至柳泉，悅等恐眾心未壹，遂縊殺思明，〔縊，一計翻，又於賜翻。〕以氈裹其屍，橐駝負歸洛陽。
朝義即皇帝位，改元顯聖。密使人至範陽，敕散騎常侍張通儒等〔散，普亶翻。騎，奇計翻。〕殺朝清及朝清母辛氏並不附己者數十人。其黨自相攻擊，戰城中數月，死者數千人，範陽乃定。〔去年若果能使郭子儀自朔方直擣範陽，適值城中自相攻擊，可馳檄而下也。〕朝義以其將柳城李懷仙為範陽尹、燕京留守。〔燕、因肩翻。守，式又翻。考異曰：實錄：「朝義既殺思明，密遣使馳至範陽，殺偽太子朝英及偽皇后辛氏並不附己者數十人。偽範陽留守張通儒知有變，遂引兵戰於城中。數日，戰不利，死者數千人，通儒被斬於亂兵中。」薊門紀亂曰：「思明既王有數十州之地，年餘，朝興遂為皇太子。朝興，辛氏之長男，特為思明所愛，嗜酒好色，兇獷頑戾，招集幽、薊惡少與其年齒相類者百人為左右，皆彎弓利劍，飾以丹雘、珠玉，帶佩印，雕鏤金銀，控弦揮刃，常如見敵，以南行大將子弟統之。每與其黨飲宴，酒酣，爇燎其鬚髮，或以銅彈丸擊之，以頤顙為的。血流至地，無楚痛之色，則賞卮酒；少似嚬蹙，乃鞭之，從脛至踵，或至數千，困絕將殞，方捨之。候稍愈，復鞭之，有杖六七千不死者。姬妾皆思明所掠良家子，有不稱命，則殺之。亦有以湯鑊死者，既火盛湯沸，令壯士抱而投之，初宛轉叫呼，須臾骨肉糜爛。旁人皆毛豎股慄，朝興笑臨而觀之，以所策毬杖於鑊中撞擊，顏色自若。上元二年三月甲寅，使使告捷，雲王師敗績於洛北，斬首萬餘級，勒其六宮及朝興，備車馬，為赴洛之計。賊庭之黨相慶，踊躍叫喚，聲振天地十餘日。又宦者二人傳思明偽敕雲：收兵陝、虢，以朝興為周京留守，仍勒馳驛速發，並辛氏已下續行。朝興大喜。其宦者，朝義偽遣之，人莫知也。時朝義已殺思明，僭位，潛勒偽左散騎常侍張通儒、戶部尚書康孝忠與朝興衙將高鞫仁、高如震等謀誅朝興。其日，朝興速召工匠與其母、妻造寶鈿鞍勒，搜索庫藏，脩乘騎之具，並命左右各備行裝，唯數十人侍衛。思明留駿馬百餘匹在其貛中，朝興出入馳驟，每日則於桑乾河飲之。通儒將入，潛令康孝忠從數十人持兵詣飲處，馳取其馬，閉於城南毗沙門神之院。通儒與鞫仁領步兵十餘人入其日華門，偽皇城留守劉象昌逢之，驚問其故。通儒顧左右斬之。俄而朝興腹心衛鳴鶴又問，亦斬之。子城擾亂。朝興惶怖，猶能擐甲持兵，與親信二三十人出拒，奔走於貛中取馬。馬盡矣，唯病馬一匹，朝興乘而策之，不前，遂步戰。通儒立白旗招朝興之黨，降者捨罪，復官爵。惡少等雖沐朝興之賜曁，亦怨其無道鞭捶，降者太半。朝興猶從十餘人接戰，弓矢所發，無不中者，中者皆應弦沒羽。通儒軍披靡，所傷者數十百人，退出子城外。人不知甲兵之故，皆惶恐潛匿。通儒於城門拒戰良久，日已雲暮，朝興眾寡不敵，走匿城上之逍遙樓，遂失其所。通儒兵入禁中，劫掠金帛，思明、朝興妻衣服皆盡。夜半，蕃將曹閔之於樓上擒獲之。朝興曰：『我兄弟六七人，朝興一身，斬之何益！』高如雲對曰：『以殿下殘酷，人各有怨心。』朝興曰：『乞放此一度，後更不敢。』執者皆笑。又謂閔之曰：『此腰帶三十兩黃金新造，謹奉將軍。』閔之曰：「殿下但死，腰帶閔之自解取。』左右益笑。縊以弓弦，斷其首，函送洛陽。偽侍中向閏客特受思明委託，朝興亦甚敬憚，至是惶怖，走入私第，不自安，匍匐待罪。通儒頷之，勒馳驛赴洛。通儒收朝興黨與，悉誅之。思明驍將辛萬年特有寵於朝興，又與鞫仁、如震等友善，為兄弟。當誅朝興之黨也，通儒有意於萬年。及令行刑，遂忘之。 至是，敕鞫仁、如震斬萬年首送。鞫仁置酒與萬年同飲，謂曰：『張尚書令殺弟，故相報。』萬年稽首，但乞快死。鞫仁抗聲曰：『只可兄弟謀取通儒，終不肯殺 弟。』於是如震、萬年領其部曲百餘人入子城，斬通儒於子城南廊下，城中擾亂；又殺其素不快者軍將數人，共推偽中書令阿史那承慶為留守，函通儒等首，使萬年送洛陽，誣其欲以薊城歸順。朝義聞之，使使令向閏客所在卻回為留守。鞫仁、如震等各從數百人被甲巡城，城中人心彌懼。承慶為留守一兩日，又不自安，遞相疑阻，於是領蕃兵數十騎出子城，至如震宅門，立令屈將軍暫要相見。如震不虞有難，馳至馬前，承慶斬之，應聲而殞。承慶入東軍，與偽尚書康孝忠招集蕃、羯。鞫仁聞如震遇害，驚而且怒，統麾下軍討之，相逢於宴設樓下。接戰，自午至酉，鞫仁兵皆城旁少年，驍勇勁捷，馳射如飛；承慶兵雖多，不敵，大敗，殺傷甚眾，積屍成丘。承慶、孝忠出城收散卒，東保潞縣，又南掠屬縣，野營月餘，徑詣洛陽自陳其事，城中蕃軍家口盡踰城相繼而去。鞫仁令城中，殺胡者皆重賞。於是羯、胡俱殪，小兒皆擲於空中，以戈承之，高鼻類胡而濫死者甚眾。時鞫仁在城中最尊，使使奏朝義以承慶等反。向閏客行至貝州，承朝義命回，將至，眾官迎之；鞫仁嚴兵不出。閏客甚懼，戒其子弟從者無帶兵器，從數人而入。鞫仁待之於日華門，閏客望見，下馬執手相慰，鞫仁亦抗禮還營。閏客但專守子城端坐，餘不敢輒有所問。奏承慶等使回，朝義以鞫仁為燕京都知兵馬使。五月甲戌，朝義以偽太常卿李懷仙為御史大夫、範陽節度使；燕州頗有兵甲，故委腹心，鞫仁聞之，意不快也。無何，懷仙至，從羸馬數千，自薊城南門入。鞫仁不出，迎之於日華門。懷仙至，卑身過禮，立談，約為兄弟，結盟相固，期同保燕邦以獎其主。鞫仁意少解。懷仙以薊縣為節度院，雖入節制，鞫仁兵五千餘人皆不受命。十數日，懷仙待之彌厚，每衙，皆降階交接，鞫仁亦不為之屈。既而懷仙命饗軍士，中宴，鞫仁疑有變，兵皆驚走，還營被甲。懷仙憂懼無計，遂囚其牙將朱希彩，責以驚軍中之罪。其夜，鞫仁將襲懷仙，遇大雨，持疑未決，徹明，遂止，單騎至節度門。懷仙已潛備壯士待之。鞫仁趨入，懷仙亦不改常禮，與坐良久，乃問驚軍之罪，門已關，顧左右拉殺之，立捨希彩。自暮春至夏中，兩月間，城中相攻殺凡四五，死者數千，戰鬬皆在坊市閭巷間。但兩敵相向，不入人家剽劫一物，蓋家家自有軍人之故，又百姓至於婦人小童，皆閑習弓矢，以此無虞。六月丙申，宣思明遺誥，發喪，將相百僚縞素，哭於其聽政樓前，卑幼相視而笑，笑聲與哭聲參半焉。朝義又追向閏客赴洛陽，加懷仙燕京留守。」河洛春秋：「初，朝義令人以書與向貢並阿史那王殺朝清。朝清既受父命，常有君臨之心，惟以毬獵為務，車下勇敢之士僅三千人，每日教習，然其殘酷頗有父風，而加婬亂，幽州士庶，無石吁嗟。向貢、高久仁等既見諸將之書，又聞思明已死，因說朝清曰：『昨有密旨，令大王主器承祧，其事尤重。今敵國猶在，上人未還，儻更移恩於人，誠恐自貽窘迫。』朝清然之。是日，顧左右，各令辭訣，便自飾裝。高久仁、高如震等及其無備，率壯士數百人潛入子城門，阿史那王、向貢等共率三百人繼至。朝清時在臥內，僕妾侍側，忽聞兵士，問是何人。門人曰：『三軍叛。』乃擐甲登樓，責讓向貢等。高如震乃於樓下佯戰，朝清自援弓射之，凡斃數人。阿史那軍佯北，朝清下樓，向貢等令人擒殺之。向貢攝知軍事，經四十日，阿史那又殺向貢。阿史那自稱長史，三日後，斬高久仁，以其首梟之，殺朝清故也。高如震還，固守，與阿史那相持。城中分兩軍，經五日，以燕州街為界，各自禦備，遞相捉搦，不得往來。阿史那從經略軍領諸蕃部落及漢兵三萬人，至宴設樓前與如震會戰。如震不利，乃使輕兵二千人於子城東出，直至經略軍南街，腹背而擊之，並招漢軍萬餘人。阿史那軍敗，走於武清縣界野營。後朝義使招之，盡歸東都，應是胡面，不擇少長，盡誅之。於是朝義偽授李懷仙幽州節度。高如震旅拒之中，承阿史那遁逸之後，野行草次，人各持兵，糗糧芻茭，非戮不應。朝義令兵士悉為商賈，白衣先行，至幽州，盡被捉為團練。懷仙方自統五千餘騎直叩薊門。高如震方欲出師以抗其命慮其卒叛，因出迎之。懷仙實內圖之，且外示寬宥，大行誘募，鹹捨厥，於是士眾帖然，競皆欣戴。乃大賞設，經三日，因眾前卻，乃斬高如震幽州遂平。」舊傳亦云「朝義令人殺偽太子朝英」，新傳作「朝清」。今從河洛春秋及新傳，餘從薊門紀亂。〕時洛陽四面數百里，州縣皆為丘墟，而朝義所部節度使皆安祿山舊將，與思明等夷，朝義召之，多不至，〔朝，直遙翻。使，疏吏翻。將，即亮翻。〕略相羈縻而已，不能得其用。
9李光弼上表，固求自貶；〔上，時掌翻。〕制以開府儀同三司、侍中，領河中節度使。
10術士長塞鎮將朱融〔據新書，長塞鎮，當在蔚州界。唐制：上鎮將正六品下，中鎮將正七品上，下鎮將正七品下。〕與左武衛將軍竇如玢等〔玢，音彬。〕謀奉嗣岐王珍作亂，金吾將軍邢濟告之。夏，四月，乙卯朔，廢珍為庶人，溱州安置，其黨皆伏誅。〔嗣，祥吏翻。溱，茲詵翻。〕珍，業之子也。〔岐王業，上皇之弟。〕丙辰，左散騎常侍張鎬貶辰州司戶。鎬嘗買珍宅故也。〔散，昔亶翻。騎，奇計翻。鎬，下老翻。辰州盧溪郡，漢辰陵、沅陵、義陵縣地。舊志：辰州，京師南微東三千四百五里。〕
11己未，以吏部侍郎裴遵慶為黃門侍郎、同平章事。
12乙亥，青密節度使尚衡破史朝義兵，斬首五千餘級。
13丁丑，兗鄆節度使能元皓破史朝義兵。〔鄆，音運。能，奴代翻。〕
14壬午，梓州刺史段子璋反。子璋驍勇，從上皇在蜀布功，〔梓州梓潼郡，漢鄠縣，廣漢、氐道地。驍，堅堯翻。〕東川節度使李奐奏替之，〔替，代也。〕子璋舉兵，襲奐於綿州。〔線州，治巴西，漢之涪縣也。〕道過遂州，刺史虢王巨蒼黃脩屬郡禮迎之，〔梓、遂二州並屬東川節度，蓋列郡也。巨脩屬郡禮以迎子璋，示卑服之意。〕子璋殺之。李奐戰敗，奔成都，子璋自稱梁王，改元黃龍，以綿州為龍安府，置百官，又陷劍州。〔劍州，治普安，漢之梓潼縣也。〕
15五月，己丑，李光弼自河中入朝。
16初，李輔國與張後同謀遷上皇於西內。〔遷上皇見上捲上年。〕是日端午，山人李唐見上，上方抱幼女，謂唐曰：「朕念之，卿勿怪也。」對曰：「太上皇思見陛下，計亦如陛下之念公主也。」上泫然泣下，〔泫，胡畎翻。〕然畏張後，尚不敢詣西內。
18初，史思明以其博州刺史令狐彰為滑、鄭、汴節度使，將數千兵戍滑臺。〔滑州，古滑臺也。〕彰密因中使楊萬定通表請降，徙屯杏園度。思明疑之，遣其將薛岌圍之。彰與岌戰，大破之，因隨萬定入朝。甲午，以彰為滑、衛等六州節度使。〔滑、衛、相、貝、魏、博六州。〕
19戊戌，平盧節度使侯希逸擊史朝義範陽兵，破之。
20乙未，西川節度使崔光遠與東川節度使李奐共攻綿州，庚子，拔之，斬段子璋。
21復以李光弼為河南副元帥、太尉兼侍中，都統河南、淮南東、西、山南東、荊南、江南西、浙江東、西八道行營節度，〔考異曰：實錄、舊紀皆雲，光弼都統河南、淮南、山南東、江東五道。唐曆、會要為河南、淮南東、西、山南東、荊南五道。劉展亂紀又有江西、浙東、浙西凡八道。按袁晁亂浙東，光弼討平之，則是浙東亦其統內也。今從之。復，扶又翻。帥，所類翻。統，他綜翻。〕出鎮臨淮。〔臨淮郡，泗州。〕
22六月，甲寅，青密節度使能元皓敗史朝義將李元遇。〔按上卷五年冬書兗鄆節度使能元皓。詳考本末，「青密」恐當作「兗鄆」。敗，補賣翻。〕
23江淮都統李峘畏失守之罪，〔失守事見上捲上年。峘，戶登翻。〕歸咎於浙西節度使侯令儀，丙子，令儀坐除名，長流康州；〔康州，因晉康郡而名，治端溪縣，至京師五千七百五十里，東都五千一百五十里。〕加田神功開府儀同三司，〔賞平劉展之功也。〕徙徐州刺史；〔自平盧兵馬使徙刺徐州。〕徵李峘、鄧景山還京師。〔還，從宣翻，又音如字。〕
24戊寅，党項寇好畤。〔黨，底朗翻。畤，音止。好畤縣，自漢至後魏屬扶風，後周省；隋開皇十七年，置上宜縣，屬京兆。又有舊莫西縣，十八年，改曰好畤，大業三年，廢入上宜。武德二年，分醴泉置好畤，貞觀八年，廢上宜入岐陽，二十一年，省好畤、岐陽，復置上宜，更上宜曰好畤。〕
25秋，七月，癸未朔，日有食之既，大星皆見。〔見，賢遍翻。〕
26以試少府監李藏用為浙西節度副使。〔少，詩照翻。〕
27八月，癸丑朔，君開府儀同三司李輔國兵部尚書。乙未，輔國赴上，〔僕射、尚書赴省供職，曰赴上。上，時掌翻。〕宰相朝臣皆送之，御廚具饌，太常設樂。輔國驕縱日甚，求為宰相，上曰：「以卿之功，何官不可為，其如朝望未允何！」〔相，息亮翻。朝，直遙翻。〕輔國乃諷僕射裴冕等使薦己。上密謂蕭華曰：「輔國求為宰相，若公卿表來，不得不與。」華出，問冕，曰：「初無此事，吾臂可斷，〔斷，丁管翻。〕宰相不可得！」華入言之，上大悅；輔國銜之。〔銜，戶緘翻。〕
28己巳，李光弼赴河南行營。
29辛巳，以殿中監李若幽為鎮【章：十二行本「鎮」上有「朔方」二字；乙十一行本同；退齋校同。】西、北庭、興平、陳鄭等節度行營及河中節度使，〔代李光弼。鎮絳州，賜名國貞。〕
30九月，甲申，天成地平節，〔上於景雲二年九月三日生，以九月三日為天成地平節。〕上於三殿置道場，〔南部新書：大明宮中有麟德殿，在仙居殿之西北。此殿三面，亦以三殿為名。雍錄，麟德殿，在翰林院之東。〕以宮人為佛菩薩，〔釋典曰：菩，普也。薩，濟也。言能普濟眾生也。〕武【章：十二行本「武」上有「北門」二字；乙十一行本同。】士為金剛神王，〔范成大曰：在處寺門有兩金剛神，是千佛數中最後者，一名婁至德，　一名青葉髻。〕召大臣膜拜圍繞。〔膜，莫乎翻。〕
31壬寅，制去尊號，但稱皇帝；去年號，但稱元年；〔去，羌呂翻。〕以建子月為歲首，月皆以所建為數；【嚴：「數」改「名」。】因赦天下。停京兆、河南、太原、鳳翔四京及江陵南都之號。〔四京見二百二十卷至德元載。南都見上捲上年。〕自今每除五品以上清望官及郎官、御史、刺史，令舉一人自代，觀其所舉，以行殿最。〔令，加丁翻。殿，丁甸翻。〕
32江、淮大飢，人相食。
33冬，十月，江淮都統崔圓署李藏用為楚州刺史。〔統，他綜翻；或從上聲。考異曰：劉展亂紀曰：「初，劉展既平，諸將爭功，疇賞未及李藏用，崔圓乃署藏用為楚州刺史，領二城而居盱眙。」按實錄，七月，藏用已除浙西節度副使。蓋恩命未到耳。〕會支度租庸使以劉展之亂，諸州用倉庫物無準，奏請徵驗。〔唐六典：度支郎，掌支度國用、租賦多少之數。凡天下邊軍皆有支度之使，以計軍資、糧、仗之用。每歲皆申度支而會計之。此支度租庸使，蓋使之支度江、淮租、庸者也。使，疏吏翻。〕時倉猝募兵，物多散亡，徵之不足，諸將往往賣產以償之。藏用恐其及己，嘗與人言，頗有悔恨。其牙將高幹挾故怨，使人詣廣陵告藏用反，先以兵襲之。藏用走，幹追斬之。崔圓遂簿責藏用將吏以驗之，將吏畏，皆附成其狀。〔將，即亮翻。附高幹之言以成李藏用反狀。〕獨孫待封堅言不反，圓命引出斬之。或曰：「子何不從眾以求生！」待封曰：「吾始從劉大夫，奉詔書來赴鎮，〔劉大夫，謂劉展。赴鎮事見上捲上年。〕人謂吾反；李公起兵滅劉大夫，今又以李公為反。如此，誰則非反者，庸有極乎！吾寧就死，不能誣人以非罪。」遂斬之。〔史言兵興之時多濫刑。〕
34建子月，壬午朔，上受朝賀，如正旦儀。〔以其月為歲首也。朝，直遙翻；下同。〕
35或告鴻臚卿康謙與史朝義通，事連司農卿嚴莊，俱下獄。〔臚，陵如翻。朝，直遙翻。下，遐嫁翻。獄，宜欲翻。〕京兆尹劉晏遣吏防守莊家。上尋敕出莊，引 見。〔見，賢遍翻。〕莊怨晏，因言晏與臣言，常道禁中語，矜功怨上。丁亥，貶晏通州刺史，〔通州，通川郡，漢宕渠縣地。舊志：通州，京師西南二千五百 裏。〕莊難江尉，〔難江縣，漢宕渠地，梁置東巴州，後魏恭帝改集州，後周改宕渠為難江縣，以水為名也。隋廢集州，以縣屬梁州；唐初復置集州，以難江為治所。〕謙伏誅。戊子，御史中丞元載為戶部侍郎，充句當度支、鑄錢、鹽鐵兼江淮轉運等使。〔句，古候翻。當，丁浪翻。度，徒洛翻。使，疏吏翻。〕載初為度支郎中，敏悟善奏對，上愛其才，委以江淮漕運，數月，遂代劉晏，專掌財利。
36戊戌，冬至；己亥，上朝上皇於西內。〔朝，直遙翻；下同。〕
37神策節度使衛伯玉攻史朝義，拔永寧，破澠池、福昌、長水等縣。〔永寧、澠池、福晶三縣時屬河南府。澠，彌兗翻。後魏分陝縣置南陝縣，西魏改曰長淵，屬弘 農郡，唐初改名長水，避高祖諱也，初屬穀州，後屬洛州。宋白曰：長水縣，本盧氏地，後魏延昌二年，分盧氏東境庫谷以西、沙渠谷以東為南陝縣。餘同上註。〕
38己酉，上朝獻太清宮；庚戌，享太廟、元獻廟。〔太清宮，在丹鳳門之左，南出第二坊。太廟，在朱雀街東第二街，北來第二坊。元獻廟，上母元獻楊後廟也。〕建丑月，辛亥朔，祀圜丘、太一壇。〔乾元元年立太弓壇，見二百二十卷。考異曰：實錄：「建子月戊戌冬至，其日祀昊天上帝。己亥，詔以來月一日祭圜丘及太一壇」又云：「建丑月辛亥，以河南節度使來瑱為太子少保。」下又有丁未、己酉、康戌日事。又云：「建丑月辛亥朔，拜南郊，祭太乙壇。」按瑱傳，未嘗為河南節度使及少保。實錄誤剩此一日事。其冬至祀上帝，蓋有司行事，非親祀也。〕
39平盧節度使侯希逸與範陽相攻連年，救援既絕，又為奚所侵，乃悉舉其軍二萬餘人襲李懷仙，破之，因引兵而南。
寶應元年（壬寅、七六二）以楚州表言上帝賜寶玉改元。改元實在四月。〕
1建寅月，〔去年九月，敕以建子月為歲首，而通鑑仍以建寅月為歲首者，以是年四月制復月數皆如其舊也。改元亦在是月。〕甲申，追尊靖德太子琮為奉天皇帝，妃竇氏為恭應皇后，丁酉，葬於齊陵。〔琮，上皇之長子，天寶十載薨，諡曰靖德太子。新書地理志：齊陵，在京兆昭應縣東十六里。琮，徂宗翻。〕
2甲辰，吐蕃遣使請和，〔使，疏吏翻。〕
3李光弼拔許州，擒史朝義所署潁川太守李春；朝義將史參救之，〔許州，潁川郡，唐已復邵為州，安、史猶仍天寶舊名。守，式又翻。將，即亮翻。〕丙午，戰於成下，又破之。
4戊申，平盧節度使侯希逸於青州北渡河而會田神功、能元皓於兗州。〔使，疏吏翻。能，奴代翻。〕
5租庸使元載以江、淮雖經兵荒，其民比諸道猶有貲產，乃按籍舉八年租調之違負及逋逃者，計其大數而徵之；〔八年，自天寶十三載止上元二年。天寶十三載，天下未亂，租、調之入為盛。十四載，而祿山反，租、調始有違負逋逃。自是迄於去年，大難未平，戰兵不止，違負逋逃，年甚一年。今不問有無，計其大數而徵之。調，徒釣翻。〕擇豪吏為縣令而督之，不問負之有無，貲之高下，察民有粟帛者發徒圍之，籍其所有而中分之，甚者什取八九，謂之白著。〔著，直略翻。今人猶謂無故而費放財物者為白著。勃海高雲有白著歌曰：「上元官吏務剝削，江、淮之人多白著。」〕有不服者，嚴刑以威之。民有蓄穀十斛者，則重足以待命，〔重，直龍翻。〕或相聚山澤為羣盜，州縣不能制。
6建卯月，辛亥朔，赦天下；復以京兆為上都，河南為東都，鳳翔為西都，江陵為南都，太原為北都。〔去年罷西京及南都。復，扶又翻，又音如字。〕
7奴剌寇成固。〔成固縣，自漢以來屬漢中。剌，來達翻。〕
8初，王思禮為河東節度使，資儲豐衍，贍軍之外，積米百萬斛，奏請輸五十萬斛於京師。思禮薨，〔乾元元年，王思禮鎮太原，其薨當在去年。〕管崇嗣代之，為政寬弛，信任左右，數月間，耗散殆盡，惟陳腐米萬餘斛在。〔言見在米止此數。〕上聞之，以鄧景山代之。景山至，則鉤校所出入，將士輩多有隱沒，皆懼。有裨將抵罪當死，諸將請之，不許；其弟請代兄死，亦不許；請入一馬以贖死，乃許之。諸將怒曰：「我輩曾不及一馬乎！」遂作亂，〔將，即亮翻。〕癸丑，殺景山。上以景山撫御失所以致亂，不復推究亂者，遣使慰諭以安之。〔復，扶又翻。〕諸將請以都知兵馬使、代州刺史辛雲京為節度使。【章：十二行本「使」下有「己未以雲京為北都留守、河東節度使」十五字；乙十一行本同；退齋校同。】雲京奏張光晟為代州刺史。〔張光晟有德於辛雲京，見上卷乾元二年。〕
9絳州素無儲蓄，民間饑，不可賦斂，〔斂，力贍翻。〕將士糧賜不充，朔方等諸道行營都統李國貞屢以狀聞；朝廷未報，軍中諮怨。〔諮嗟憂愁而怨上也。〕突將王元振將作亂，〔突將，以領驍解馳突之士。突將，即亮翻。〕矯令於眾曰：「來日脩都統宅，各具畚鍤，〔畚，布袞翻，織竹為器。鍤，測洽翻，鍬也。〕待命於門。」士卒皆怒，曰：「朔方健兒豈脩宅夫邪！」乙丑，元振帥其徒作亂，燒牙城門。〔帥，讀曰率。〕國貞逃於獄，元振執之，置卒食於前，曰：「食此而役其力，可乎！」國貞曰：「脩宅則無之，軍食則屢奏而未報，諸君所知也。」眾欲退。元振曰：「今日之事，何必更問！都統不死，則我輩死矣。」遂拔刃殺之。鎮西、北庭行營兵屯於翼城，〔翼城縣，屬絳州，本漢絳縣，後魏曰北絳縣。隋開皇十八年，改曰翼城，以春秋翼侯邑於此也。〕亦殺節度使荔非元禮，推裨將白孝德為節度使，朝廷因而授之。
10戊辰，淮西節度使王仲昇與史朝義將謝欽讓戰於申州城下，為賊所虜，淮西震駭。會侯希逸、田神功、能元皓攻汴州，朝義召欽讓兵救之。
11絳州諸軍剽掠不已，〔剽，匹妙翻。〕朝廷憂其與太原亂軍合從連賊，〔從，子容翻。〕非新進諸將所能鎮服，辛未，以郭子儀為汾陽王，知朔方、河中、北庭、潞澤節度行營兼興平、定國等軍副元帥，發京師絹四萬匹、布五萬端、米六萬石以給絳軍。
建辰月，庚寅，子儀將行，時上不豫，羣臣莫得進見。〔見，賢遍翻。〕子儀請曰：「老臣受命，將死於外，不見陛下，目不瞑矣。」上召入臥內，謂曰：「河東之事，一以委卿。」
史朝義遣兵圍李抱玉於澤州，子儀發定國軍救之，乃去。
12上召山南東道節度使來瑱赴京師；瑱樂在襄陽，其將士亦愛之，乃諷所部將吏上表留之； 行及鄧州，復令還鎮。〔樂，音洛。復，扶又翻。〕荊南節度使呂諲、淮西節度使王仲昇及中使往來者言「瑱曲收眾心，恐久難制。」上乃割商、金、均、房別置觀 察使，令瑱止領六州。〔山南東道領襄、鄧、隨、唐、安、均、房、金、商九州。今分四州，餘五州耳。曰領六州，無亦於郢、復二州增領一州邪！〕會謝欽讓圍王 仲昇於申州數月，瑱怨之，按兵不救，仲昇竟敗沒。行軍司馬裴茙謀奪瑱位，〔茙，如融翻。〕密表瑱倔強難制，〔倔，其勿翻。強，其兩翻。〕請以兵襲取之，上以為然。癸巳，以瑱為淮西、河南十六州節度使，〔考異曰：舊傳無汝，雲十五州。今從實錄。〕外示寵任，實欲圖之。密敕以茙代瑱為襄、鄧等州防禦使。
13甲午，奴敕寇梁州，〔剌，來達翻。〕觀察使李勉棄城走。〔時山南西道觀察使置司梁州。〕以邠州刺史河西臧希讓為山南西道節度使。〔山南西道節度領梁、洋、集、壁、文、通、巴、興、鳳、利、開、渠、蓬十三州。邠，彌頻翻。使吏翻。考異曰：肅宗實錄作「希液」。代宗實錄有傳，作「希讓」，今從之。〕
14丙申，党項寇奉天。〔黨，底朗翻。奉天縣，屬雍州。〕
15李輔國以求宰相不得怨蕭華。〔求相不得事見上上元二年八月。相，息亮翻。〕庚午，以戶部侍郎元載為京兆尹。載詣輔國固辭，輔國識其意；壬寅，以司農卿陶銳為京兆尹。輔國言蕭華專權，請罷其相，上不許。輔國固請不已，乃從之，仍引元載代華。〔考異曰：舊華傳雲：「肅宗寢疾，輔國矯命罷華相。」今從輔國傳。〕戊申，華罷為禮部尚書，以載同平章事，領度支、轉運使如故。〔尚，辰羊翻。度，徒洛翻。〕
16建巳月，庚戌朔，〔建巳月，四月也。〕澤州刺史李抱玉破史朝義兵於城下。〔朝，直遙翻。〕
17壬子，楚州刺史崔侁表稱，有尼真如，恍惚登天，見上帝，賜以寶玉十三枚，〔侁，疏臻翻。恍，呼廣翻。尼，女夷翻。惚，音忽。唐會要：「十三寶：一曰玄黃 天符，如笏，長八寸，闊三寸，上圓下方，近圓有孔，黃玉也；二曰玉雞，毛文悉備，白玉也；三曰穀璧，白玉也，徑可五六寸，其文粟粒，無雕鐫之跡；四曰西王母白環，二枚，白玉也，徑六七寸；五曰碧色寶，圓而有光；六曰如意寶珠，圓如雞卵，光如月； 七曰紅靺鞨，大如巨慄，赤如櫻桃；八曰琅玕珠，二枚，長一寸二分；九曰玉玦，形如玉環，四分缺；十曰玉印，大如半手，斜長，理如鹿形，陷入印中，以印物， 則鹿形著焉；十一曰皇后採桑鉤，長五六寸，細如筋屈，其末似金又似銀；十二曰雷公石斧，長四寸，闊二寸，無孔，細緻如青玉；十三曰闕；凡十三寶，置於日 中，皆白氣連天。」〕雲：「中國有災，以此鎮之。」羣臣表賀。
18甲寅，上皇崩於神龍殿，〔神龍殿，蓋中宗於神龍間居之，遂以名殿。〕年七十八。乙卯，遷坐於太極殿。〔坐，徂臥翻，神御坐也。〕上以寢疾，發哀於內殿，羣臣發哀於太極殿。〔內殿，上居大明宮之寢殿也。太極殿，西內前殿，大行所御。〕蕃官剺面割耳者四百餘人。〔剺，裏之翻。〕丙辰，命苗晉卿攝冢宰。上自仲春寢疾，聞上皇登遐，哀慕，疾轉劇，乃命太子監國。〔冢，而隴翻。監，古銜翻。〕甲子，制改元；〔改元寶應。〕復以建寅為正月月數皆如其舊；〔復，扶又翻。〕赦天下。
19初，張後與李輔國相表裏，專權用事，〔見上卷乾元二年。〕晚年，更有隙。內射生使三原程元振黨於輔國。〔以宦官領射生手，故曰內射生使。〕上疾篤，後召太子謂曰：：「李輔國久典禁兵，制敕皆從之出，擅逼遷聖皇，〔玄宗尊號曰聖皇天帝。〕其罪甚大，所忌者吾與太子。今主上彌留，〔書顧命曰：「病日臻，既彌留。」言病日至一日，愈留而不去體也。〕輔國陰與程元振謀作亂，不可不誅。」太子泣曰：「陛下疾甚危，二人皆陛下勳舊之臣，一旦不告而誅之，必致震驚，恐不能堪也。」後曰：「然則太子姑歸，吾更徐思之。」太子出，後召越王係謂曰：「太子仁弱，不能誅賊臣，汝能之乎﹖」對曰：「能。」係乃命內謁者監段恆俊選宦官有勇力者二百餘人，授甲於長生殿後。〔恆，戶登翻。〕乙丑，後以上命召太子。元振知其謀，密告輔國，伏兵於陵霄門以俟之。〔雍錄：六典大明宮圖，宮城北面玄武門之西有青霄門。閣本大明宮圖作淩雲門。〕太子至，以難告。〔難，乃旦翻。〕太子曰：「必無是事，主上疾亟召我，我豈可畏死而不赴乎！」元振曰：「社稷事大，太子必不可入。」乃以兵送太子於飛龍貛，〔飛龍貛，仗內六閑之一也。程大昌曰：在玄武門外。〕且以甲卒守之。是夜，輔國、元振勒兵三殿，收捕越王係、段恆俊及知內侍省事朱光輝等百餘人，繫之。以太子之命遷後於別殿。時上在長生殿，使者逼後下殿，並左右數十人幽於後宮，宦官宮人皆驚駭逃散。丁卯，上崩。〔年五十二。〕輔國等殺後並係及兗王囲。〔囲，下赧翻。考異曰：肅宗實錄曰：「張後因太子監國，謀誅輔國。其日，使人以上命召太子，語之，太子不可。乙丑，後矯上命將喚太子，程元振知之，密告輔國。景寅，元振與輔國夜勒兵於三殿前，使人收捕越王及同謀內侍朱光輝、段恆俊等百餘人，繫之，移皇后於別殿。其夜，六宮內人、中管等驚駭奔走。及明，上崩。」代宗實錄曰：「乙丑，皇后召上。既夜，輔國、元振勒兵捕係，幽後。丁卯，肅宗崩。」係傳：「乙丑，後召太子。景寅夜，元振、輔國勒兵捕係，幽後。是日，俱為輔 國所害。」舊肅宗紀：「丁卯，宣遺詔。是日，上崩。」代宗紀：「乙丑，皇后矯詔召太子。輔國、元振衛從太子入飛龍貛以俟變。是夕，勒兵於三殿，收係及朱光 輝、馬英俊等。丁卯、肅宗崩。」新本紀：「丙寅、閑貛使李輔國、飛龍貛副使程元振遷皇后於別殿，殺越王係、兗王囲。是夜，皇帝崩。」代宗錄、唐曆、統紀、 係傳皆以段恆俊為馬英俊。按張後以乙丑日召太子，迨夜不至，必知有變矣，輔國等安能待至來夜，然後勒兵收係等乎！蓋收係等在乙丑之夜也。今從代宗實錄、舊代宗紀。新、舊傳皆雲兗王囲寶應元年薨。而代宗實錄羣臣議係、囲之罪，雲：「二王同惡，共扇姦謀。」蓋囲亦預謀也。今從之。〕是日，輔國始引太子素服於九仙門與宰相相見，〔閣本大明宮圖，宮城西面右銀臺門之北有九仙門，又北轉東則淩雲門。相，息亮翻。〕敘上皇晏駕，拜哭，〔敘自上皇晏駕後，宮中多故，不見輔臣。〕始行監國之令。〔命太子監國在甲子前，而乙丑即有內變。既定，乃始行令。監，古鹹翻。〕戊辰，發大行皇帝喪於兩儀殿，宣遺詔。〔肅宗崩於東內寢殿，發喪於西內內朝，從上皇也。上皇梓宮在西內前殿。〕己巳，代宗即位。
20高力士遇赦還，至朗州，〔上元元年，高力士流巫州，遇赦還至朗州。自朗至京師尚二千二百五十九里。赦者，甲子赦也。還，從宣翻，又音如字。〕聞上皇崩，號慟，嘔血而卒。〔力士流，見上捲上元元年。號，戶刀翻。卒，子恤翻。〕
21甲戌，以皇子奉節王適為天下兵馬元帥。〔奉節，縣名，蜀先主改魚復縣為奉節縣。帥，所類翻。〕
22李輔國恃功益橫，明謂上曰：「大家但居禁中，外事聽老奴處分。」〔於上前明言之，無所忌憚。棋，戶孟翻。處，昌呂翻。分，扶問翻。〕上內不能平，以其方握禁兵，外尊禮之。乙亥，號輔國為尚父而不名，〔齊太公輔周武王，號師尚父，今以其號寵中人。〕事無大小皆諮之，羣臣出入皆先詣輔國，亦晏然處之。〔史言李輔國兇愚。處，昌呂翻。〕以內飛龍貛副使程元振為左監門衛將軍。知內侍省事朱光輝及內常侍啖庭瑤、山人李唐等二十餘人皆流黔中。〔自朱光輝以下，皆大行左右。監，古銜翻。啖，徒覽翻。黔，其今翻。〕
23初，李國貞治軍嚴，〔治，直之翻。〕朔方將士不樂，〔樂，音洛。〕皆思郭子儀，故王元振因之作亂。子儀至軍，元振自以為功，子儀曰：「汝臨賊境，〔絳州東與河南接界，時賊又據河陽、河內，故云然。〕輒害主將，若賊乘其釁，〔釁，隙也。將，即亮翻。〕無絳州矣。吾為宰相，豈受一卒之私邪！」五月，庚辰，收元振及其同謀四十人，皆殺之。〔相，息亮翻。考異曰：實錄曰：「子儀至軍，撫循士眾，潛問罪人，得害國貞者王元禮等四十人。為首者斬，餘並決殺。」邠志曰：「七月，郭公到朔方行營。」舊傳曰：「三月，子儀辭赴鎮。」汾陽家傳曰：「建辰月十一日，發上都，二十七日，至絳州，五月二日，斬元振等三十人。」今元振名從諸書，月日從家傳，人數從實錄。〕辛雲京聞之，亦推按殺鄧景山者數十人，誅之。由是河東諸鎮率皆奉法。〔郭子儀誅王元振而河東諸鎮皆春法，僕固懷恩分河北諸州授田承嗣等以成藩鎮之禍，用人可不謹哉！〕
24壬午，以李輔國為司空兼中書令。
25党項寇同官、華原。
26甲申，以平盧節度使侯希逸為平盧、青、淄等六州節度使。〔青、淄、齊、沂、密、海六州。淄州，治淄川，本漢般陽縣，宋僑立清河郡及貝丘縣，魏為東清河郡；隋置淄州，取淄水為名。〕由是青州節度有平盧之號。
27乙酉，徙奉節王適為魯王。〔適，古活翻。〕
28追【章：十二行本「追」上有「庚寅」二字；乙十一行本同；退齋校同。】尊上母吳妃為皇太后。〔吳妃事肅宗於東宮，生上而薨。〕
29壬辰，貶禮剖尚書蕭華為峽州司馬。元載希李輔國意，〔輔國以不相銜華。〕以罪誣之也。
30敕乾元大子錢皆一當一，民始安之。〔民不便乾元二品錢，見上卷乾元二年。〕
31史朝義自圍宋州數月，城中食盡，將陷，刺史李岑不知所為。遂城果毅開封劉昌曰：〔易州有遂城府。開封、漢縣，唐屬汴州，漢故縣在今縣南五十里。杜佑曰：天寶以後，邊帥怙寵，便請署官，易州遂城府、坊州安臺府別將、果毅之類，每一制則同授千餘人。〕「倉中猶有麴數千斤，請屑食之；不過二十日李太尉必救我。〔李太尉，謂光弼。〕城東南隅最危，昌請守之。」李光弼至臨淮，諸將以朝義兵尚強，請南保揚州。光弼曰：「朝廷倚我以為安危，我復退縮，朝廷何望！〔復，扶又翻。〕且吾出其不意，賊安知吾之眾寡！」遂徑趣徐州，〔趣，七喻翻。〕使兗鄆節度使田神功進擊朝義，大破之。先是，田神功既克劉展，〔去年正，神功克劉展。先，悉薦翻；下同。〕留連揚州未還，太子賓客尚衡與左羽林大將軍殷仲卿相攻於兗、鄆，〔考異曰：衡上元元年為淄青節度使，此年五月，田神功自淄青移兗鄆，六月，衡自賓客為常侍，七月，仲卿自左羽林大將軍為光祿卿，而得相攻於兗、鄆者，蓋衡猶未離淄青，仲卿亦在彼，雖有新除官，皆未肯入朝也。〕聞光弼至，憚其威名，神功遽還河南，〔此河南，總言河南道。〕衡、仲卿相繼入朝。〔考異曰：舊傳曰：「朝義乘北邙之勝，寇申、光等十三州，自領精騎圍李岑於宋州，將士皆懼，請南保揚州。光弼徑赴徐州以鎮之，遣田神功擊敗之。」 又曰：「初，光弼將赴臨淮，在道，舁疾而行。監軍使以袁晁方擾江、淮，光弼兵少，請保潤州以避其鋒。光弼不從，徑往泗州。光弼未至河南也，田神功平劉展 後，逗留於揚府，尚衡、殷仲卿相攻於兗、鄆，來瑱旅拒於襄陽，及光弼輕騎至徐州，史朝義退走，田神功遽歸河南，尚衡、殷仲卿、來瑱皆懼其威名，相繼赴 闕。」按光弼既使田神功擊敗朝義，則是神功已還也。實錄，今年八月，袁晁始陷台州。借使當時已擾江、淮，則自泗州往潤州，不得謂避其鋒也。今從新傳。〕
光弼在徐州，惟軍旅之事自決之，自餘眾務，悉委判官張裃。〔裃，七感翻，又倉含翻。〕裃吏事精敏，區處如流，〔處，昌呂翻。〕諸將白事，光弼多令與裃議之，諸將事裃如光弼，由是軍中肅然，東夏以寧。〔夏，戶雅翻。〕先是，田神功起偏裨為節度使，〔去年六月，田神功自平盧兵馬使節度兗鄆。〕留前使判官劉位等於幕府，神功皆平受其拜；及見光弼與裃抗禮，乃大驚，徧拜位等曰：「神功出於行伍，不知禮儀，諸君亦胡為不言，成神功之過乎！」〔史言武夫悍將可以禮化，居其上者當以身作則。行，戶剛翻。〕
33立皇子益昌王邈為鄭王，〔天寶改利州為益昌郡。〕延為慶王，迥為韓王。
34來瑱聞徙淮西，大懼，上言：「淮西無糧，請俟收麥而行；」又諷將吏留己。〔來瑱挾眾以要君，欲再求免，得乎！〕上欲姑息無事，壬寅，復以瑱為山南東道節度使。〔復，扶又翻。〕
35飛龍副使程元振謀奪李輔國權，密言於上，請稍加裁製。六月，己未，解輔國行軍司馬及兵部尚書，餘如故，以元振代判元帥行軍司馬，仍遷輔國出居外第。〔自肅宗時，李輔國常居禁中內宅。〕於是道路相賀。輔國始懼，上表遜位。辛酉，罷輔國兼中書令，進爵博陸王。輔國入謝，憤咽而言曰：「老奴事郎君不了，請歸地下事先帝！」上猶慰諭而遣之。〔考異曰：舊傳：「輔國欲入中書，作謝表，閽吏止之曰：『尚父罷相，不應復入此門。』輔國氣憤而言曰：『老奴死罪，事郎君不了，請歸地下事先帝。』上猶優詔答之。」按此乃對上之語，非對閽吏之語也。今從唐紀。〕
36壬戌，以兵部侍郎嚴武為西川節度使。
37襄鄧防禦仗裴茙屯穀城，〔穀城，漢筑陽縣地，晉置義成郡及義城縣。隋開皇十六年，廢郡，改縣曰穀城，以其地有穀城山也。〕既得密敕，即帥麾下二千人沿漢趣襄陽；〔帥，讀曰率。趣，七喻翻。〕己巳，陳於穀水北。瑱以兵逆之，問其所以來，對曰：「尚書不受朝命，故來。若受代，謹當釋兵。」瑱曰：「吾已蒙恩，復留鎮此，〔復，扶又翻。〕何受代之有！」因取敕及告身示之，茙驚惑。瑱與副使薛南陽縱兵夾擊，大破之，追擒茙於申口，〔金州洵陽縣有申口鎮。〕送京師；賜死。〔考異曰：舊茙傳曰：「瑱設具於江津以俟之。茙初聲言假道入朝，及見瑱，即雲奉代，且欲視事。瑱報曰：『瑱已奉恩命，復任此。』茙惶惑，喻其麾下曰：『此言必妄。』遂引射瑱軍，因與瑱兵交戰。茙軍大敗。」按瑱若設具相見，則茙豈得遽射瑱軍而交戰！今從瑱傳。〕
38乙亥，以通州刺史劉晏〔去年十一月，晏貶通州。〕為戶部侍郎兼京兆尹，充度支、轉運、鹽鐵、鑄錢等使。
39秋，七月，壬辰，以郭子儀都知朔方、河東、北庭、潞、儀、澤、沁、陳、鄭等節度行營〔時以潞、儀、澤、沁、陳、鄭為一鎮，以李抱玉為節度使，蓋抱玉先以陳鄭節度使討賊在行營，李光弼邙山之敗，抱玉奔澤州，陳鄭為賊所隔，朝廷因使之節度潞、儀、沁、澤四州。〕及興平等軍副元帥。
40癸巳，劍南兵馬使徐知道反，以兵守要害，拒嚴武，武不得進。
41八月，桂州刺史邢濟討西原賊師吳功曹等，平之。〔帥，所類翻。〕
42己未，徐知道為其將李忠厚所殺，劍南悉平。
43乙丑，山南東道節度使來瑱入朝謝罪，上優待之。
44己巳，郭子儀自河東入朝。時程元振用事，忌子儀功高任重，數譖之於上。子儀不自安，表請解副元帥、節度使。上慰撫之，子儀遂留京師。
45台州賊帥袁晁攻陷浙東諸州，改元寶勝；〔考異曰：柳璨正閏位曆、宋庠紀元通譜皆改元昇國。今從新書。〕民疲於賦斂者多歸之。李光弼遣兵擊晁於衢州，〔衢州，春秋時越姑蔑之地，秦以為太末縣，漢分立新安縣，晉改信安；唐置衢州，以三衢州，以三衢山名。昔洪水派山為三道，故曰三衢。斂，力贍翻。〕破之。
46乙亥，徙魯王適為雍王。〔雍，於用翻。〕
47九月，庚辰，以來瑱為兵部尚書、同平章事、知山南東道節度使。
48乙未，加程元振驃騎大將軍兼內侍監。〔驃，匹妙翻。騎，奇寄翻。〕
49左僕射裴冕為山陵使，〔方上之役，唐置山陵使，以宰相為之。〕議事有與程元振相違者，丙申，貶冕施州刺史。〔考異曰：代宗實錄：「祕書監韓穎、中書舍人劉烜善候星曆，乾元中待詔翰林，頗承恩顧，又與李輔國暱狎。時上軫憂山陵，廣詢卜兆，穎等不能精慎，妄有否臧，因是得罪，配流嶺南，既行，賜死於路。初，冕為僕射，數論時政，遂兼御史大夫，充山陵使，以李輔國權重有恩，乃奏輔國所親信劉烜為判官，潛結輔國。烜得罪，乃連坐焉。」今從舊程元振傳。〕
50上遣中使劉清潭使於回紇，脩舊好，〔好，呼到翻。〕且徵兵討史朝義。清潭至其庭，回紇登裏可汗已為朝義所誘，雲「唐室繼有大喪，今中原無主，〔因連有玄宗、肅宗之喪，遂誑以中原無主。〕可汗宜速來共收其府庫。」可汗信之。清潭致敕書曰：「先帝雖棄天下，今上繼統，乃昔日廣平王，與葉護共收兩京者也。」〔事見二百二十卷至德二載。〕回紇業已起兵至三城，〔即朔方三受降城。〕見州、縣皆為丘墟，有輕唐之志，乃困辱清潭。清潭遣使言狀，且曰：「回紇舉國十萬眾至矣！」京師大駭。上遣殿中監藥子昂往勞之於忻州南。初，毗伽闕可汗為登裏求婚，肅宗以僕固懷恩女妻之，為登裏可敦。〔勞，力到翻。為於偽翻。妻，七細翻。〕可汗請與懷恩相見，懷恩時在汾州，上令往見之，懷恩為可汗言唐家恩信不可負，〔為，於為翻。〕可汗悅，遣使上表，請助國討朝義。可汗欲自蒲關入，由沙苑出潼關東向，藥子昂說之曰： 「關中數遭兵荒，〔說，式芮翻。數，所角數。〕州縣蕭條，無以供擬，恐可汗失望；賊兵盡在洛陽，請自土門略邢、洺、懷、衛而南，得其資財以充軍裝。」可汗 不從；又請「自太行南下據河陰，扼賊咽喉」，〔可，從刊入聲。汗，音寒。行，戶剛翻。咽，音煙。〕亦不從；又請「自陝州大陽津渡河，〔陝州陝縣北有大陽 關，黃河津濟之要也，即左傳秦孟明伐晉，自茅津濟，封殽屍之路也，亦曰陝津。陝，失冉翻。〕食太原倉粟，與諸道俱進」，乃從之。〔隋置太原倉，在河東界。使言回紇所利在中國財寶，而不敢輕與賊遇。〕
51袁晁陷信州。〔信州，本吳鄱陽郡之葛陽縣，陳改葛陽為弋陽。唐乾元元年，分饒州之弋陽、衢州之常山、玉山及割建、撫之地置信州，治上饒縣，以其旁下饒州，故以名縣。晁，馳遙翻。〕
52冬，十月，袁晁陷溫州、明州。〔溫州，永嘉郡，治永嘉縣。明州，餘姚郡，治鄮縣，今之鄞縣是也。〕
53以雍王適為天下兵馬元帥。辛酉，辭行，以兼御史中丞藥子昂、魏琚為左右廂兵馬使，以中書舍人韋少華為判官，給事中李進為行軍司馬，會諸道節度使及回紇於陝州，進討史朝義。〔雍，於用翻。適，古活翻。帥，所類翻。少，始照翻。使，疏吏翻。朝，直遙翻。〕上欲以郭子儀為適副，程元振、魚朝恩等沮之而止。〔沮，在呂翻。〕加朔方節度使僕固懷恩同平章事兼絳州刺史，領諸軍節度行營以副適。〔絳州，絳郡。時朔方軍屯絳州，故以懷恩領刺史。為懷恩恃功畔援張本。〕
54上在東宮，以李輔國專橫，心甚不平，〔橫，下孟翻。〕及嗣位，以輔國有殺張後之功，不欲顯誅之。壬戌夜，盜入其第，竊輔國之首及一臂而去。〔考異曰：舊傳曰：「盜殺李輔國，攜首臂而去。」統紀曰：「輔國悖於明皇，上在東宮，聞而頗怒。及踐阼，輔國又立功，難於顯戮，密令人刺之，斷其首，棄之溷中，又斷其右臂，馳祭泰陵，中外莫測。後杭州刺史杜濟話於人曰：『嘗識一武人為牙門將，曰：某即害尚父者。』」今從舊傳。〕敕有司捕盜，遣中使存問其家，為刻木首葬之，〔為，於偽翻。〕仍贈太傅。〔太傅，三公。〕
55丙寅，上命僕固懷恩與母、妻俱詣行營。〔時登裏與懷恩之女俱來，故使懷恩母、妻詣行營以親結之。〕
雍王適至陝州，回紇可汗屯於河北，〔雍，於用翻。適，古活翻。陝，失冉翻。紇，下沒翻。可，從刊入聲。汗，音寒。陝州之河北也。括地誌曰：陝州河北縣，本漢大陽縣。天寶元年，太守李齊物開三門以利漕運，得古刃，有篆文曰「平陸」，因更名平陸縣。〕適與僚屬從數十騎往見之。可汗責適不拜舞，藥子昂對以禮不當然。回紇將軍車鼻曰：「唐天子與可汗約為兄弟，可汗於雍王，叔父也，何得不拜舞﹖」子昂曰：「雍王，天子長子，今為元帥。〔騎，奇計翻。長，知兩翻。帥，所類翻。〕安有中國儲君向外國可汗拜舞乎！且兩宮在殯，〔兩宮，謂上皇、先帝，時皆未葬。〕不應舞蹈。」力爭久之，車鼻遂引子昂、魏琚、韋少華、李進各鞭一百，以適年少未諳事，遣歸營。〔應，於陵翻。少，詩照翻。諳，烏含翻。考異曰：代宗實錄雲：「雍王恭行詔命，辭色不屈，虜亦不敢失禮，時人難之。時官軍合圍，將誅無禮，王以東略之故，止之。」又曰：「會中數萬人駭愕失色，雍王正色叱之，可汗遂退。」建中實錄曰：「上堅立不屈。」此蓋史官虛美耳。今從舊回紇傳。〕琚、少華一夕而死。
戊辰，諸軍發陝州，僕固懷恩與回紇左殺為前鋒，陝西節度使郭英乂、〔方鎮表：上元元年，改陝、虢、華節度為陝西節度使。使，疏吏翻。〕神策觀軍容使魚朝恩為殿，〔殿，丁練翻。〕自澠池入；〔澠，彌兗翻。〕潞澤節度使李抱玉自河陽入；河南等道副元帥李光弼自陳留入；〔分道並入以攻洛陽。〕雍王留陝州。〔考異曰：代宗實錄：「戊辰，元帥雍王帥僕固懷恩等諸軍及回紇兵馬進發陝州東討，留英乂、朝恩為後殿。是日，又詔河東道節度使自澤州路入。」今從唐曆及舊朝義傳。〕辛未，懷恩等軍於同軌。〔河南永寧縣，後周之同軌縣地，有同軌城。〕
史朝義聞官軍將至，謀於諸將。阿史那承慶曰：「唐若獨與漢兵來，宜悉眾與戰；若與回紇俱來，其鋒不可當，宜退守河陽以避之。」朝義不從。〔朝，直遙翻。諸將，即亮翻。紇，下沒翻。〕壬申，官軍至洛陽北郊，分兵取懷州；癸酉，拔之。〔去年邙山之敗，河陽、懷州皆陷於賊。洛陽北郊，在邙山外。〕乙亥，官軍陳於橫水。〔按舊書：橫水，在洛陽北郊。金人疆域圖：孟津縣有橫水店。陳，讀曰陣；下恩陳、陳於、賊陳、陳亦同。〕賊眾數萬，立柵自固，懷恩陳於西原以當之。遣驍騎及回紇並南山出柵東北，〔驍，堅堯翻。騎，奇計翻。並步浪翻。柵，測革翻。〕表裏合擊，大破之。朝義悉其精兵十萬救之，陳於昭覺寺，官軍驟擊之，殺傷甚眾，而賊陳不動；魚朝恩遣射生五百人力戰，賊雖多死者，陳亦如初。鎮西節度使馬璘曰：「事急矣！」〔犯陳而不能陷，引退必敗，故曰事急。使，疏吏翻。璘，離珍翻。〕遂單騎奮擊，奪賊兩牌，〔牌，古謂之楯，晉、宋之間謂之彭排，南方以皮編竹為之，以捍捍敵，北人以木為之。左傳：樂祁以楊楯賈禍，蓋北方之用木也尚矣。〕突入萬眾中。賊左右披靡，〔披，普彼翻。〕大軍乘之而入，賊眾大敗；轉戰於石榴園、老君廟，賊又敗；人馬相蹂踐，填尚書谷，〔蹂，人九翻。尚，辰羊翻。〕斬首六萬級，捕虜二萬人，朝義將輕騎數百東走。〔將，即亮翻，又音如字；下等將脰。〕懷恩進克東京及河陽城，獲其中書令許叔冀、王軎等，〔軎，音冑。〕承製釋之。懷恩留回紇可汗營於河陽，使子右廂兵馬使瑒及朔方兵馬使高輔成帥步騎萬餘乘勝逐朝義，〔紇，下沒翻。可，從刊入聲。汗，音寒。使，疏吏翻。瑒，音暢，又雉杏翻。帥，讀曰率；下同。騎，奇計翻。朝，直遙翻。〕至鄭州，再戰皆捷。朝義至汴州，其陳留節度使張獻誠閉門拒之，朝義奔濮州，獻誠開門出降。〔汴，皮面翻。濮，博木翻。降，戶剛翻；下同。〕
回紇入東京，肆行殺略，死者萬計，火累旬不滅。朔方、神策軍亦以東京、鄭、汴、汝州皆為賊境，所過虜掠，三月乃已。〔使郭、李為帥，安有是禍邪！〕比屋蕩盡，士民皆衣紙。〔比，毗必翻，又毗至翻。衣，於既翻。〕回紇悉置所掠寶貨於河陽，留其將安恪守之。
十一月，丁丑，露布至京師。
朝義自濮州北渡河，懷恩進攻滑州，拔之，追敗朝義於衛州。〔將，即亮翻。敗，補賣翻。〕朝義睢陽節度使田承嗣等將兵四萬餘人與朝義合，復來拒戰；〔睢，音雖。嗣，祥吏翻。復，扶又翻。〕僕固瑒擊破之，長驅至昌樂東。朝義帥魏州兵來戰，又敗走。〔昌樂，漢古縣，屬魏州，後唐避諱，改為南 樂。樂，音洛。帥，讀曰率。〕於是鄴郡節度使薛嵩以相、衛、洺、邢四州降於陳鄭、澤潞節度使李抱玉，恆陽節度使張忠志以趙、恆、深、定、易五州降於河東節 度使辛雲京。〔洺、音名。恆，戶登翻。考異曰：舊懷恩傳曰：「嵩以相、衛、洺、邢、趙州降於李抱玉，李寶臣以深、恆、定、易四州降於雲京。」代宗實錄曰： 「張忠志以趙、定、深、恆、易五州歸順。」又曰：「史思明授忠志恆趙節度使。」今從舊王武俊傳。〕嵩，楚玉之子也。〔楚玉，薛訥之弟。〕抱玉等已進軍入其營，按其部伍，嵩等皆受代；居無何，僕固懷恩皆令復位。由是抱玉、雲京疑懷恩有貳心，各表言之，朝廷密為之備；懷恩亦上疏自理，上慰勉之。〔令，力丁翻。朝，直遙翻。上，時掌翻。疏，所去翻。〕辛巳，制：「東京及河南、北受偽官者，一切不問。」〔為青、冀、魏、幽各據所有州縣以傳世張本。〕
56己丑，以戶剖侍郎劉晏兼河南道水陸轉運都使。〔睿宗先天二年，以李傑為陝州刺史，充水陵運仗。水陵運使自此始也。至開元二年，傑除河南少尹，充水陸運使。天寶十二載，陝郡太守崔無詖充使，楊國忠充使，水陸轉運都使始此。〕
57丁酉，以張忠志為成德軍節度使，統恆、趙、深、定、易五州，賜姓李，名寶臣。初，辛雲京引兵將出井陘、常山，裨將王武俊說寶臣曰：「今河東兵精銳，出境達鬬，不可敵也。且吾以寡當眾，以曲遇直，戰則必離，守則必潰，公其圖之。」寶臣乃撤守備，舉五州來降。及復為節度使，以武俊之策為善，〔說，式芮翻。復，扶又翻。〕擢為先鋒兵馬使。武俊，本契丹也，初名沒諾幹。〔為王武俊夷張氏、得成德張本。契，欺訖翻，又音喫。〕
郭子儀以僕固懷恩有平河朔功，請以副元帥讓之。己亥，以懷恩為河北副元帥，加左僕射兼中書令、單於、鎮北大都護、朔方節度使。
史朝義走至貝州，與其大將薛忠義等兩節度合，僕固瑒追之至臨清。〔臨清，漢清淵縣，後魏改曰臨清，唐屬貝州。九域志：在魏州北一百五十里。〕朝義自衡水引兵三萬還攻之，瑒設伏擊走之。回紇又至，官軍益振，遂逐之；大戰於下博東南，〔下博，漢縣，時屬深州。〕賊大敗，積屍擁流而下；朝義奔莫州。〔考異曰：河洛春秋曰：「朝義戰敗，走歸範陽，途經衡水。僕固瑒領蕃、漢兵一十五萬趁及朝義接戰，敗之。是夏涉秋苦雨，陂湖流注，河東兵馬使李竭誠、成德軍將李令崇鹹統精兵，亦革面來王，競為掎角。其漳河及諸津渡船，悉是虜獲。朝義遣人致命，竟不應。續令散僱舟船，並皆掠盡，四路俱絕。諸將或請戰，或請降，朝義不悅。田承嗣上疏與朝義曰：『臣聞兵勢兩均，成敗由將；眾寡不敵，全滅在權。昔劉主破於白帝，曹公敗於赤壁，陸遜、黃蓋皆以權道取之。今部統之師，皆自疲頓，主客勢倍，勞逸力殊，若驅而令戰，未見其利。請用車五十乘於古夏康王城北作三箇車營，車上皆設棚排，倒戈為禦，每車甲士二人，持兵而伏，隨軍子女羅於帳中，每營輜重分列。其次營後選二萬人，布偃月陣，凡敵眾我寡，則設此陣，左右有險，亦設此陣，左右奇軍，亦設此陣，各令猛將主之，左者東南行，右者西南行，令去車營十里餘，營前選精卒五千人，鴈行陣，使之接戰，不勝，則退於偃月陣後。前軍既卻，敵必至車營，愛其珍玩，必將攻取。候其兵縱，陣勢已分，然後桴鼓齊鳴，前後俱至，貔貅奮勇，鹵楯爭先。左軍西行，右軍東邁，皆取古城之南，令首尾相屬。伏兵之發，料敵必驚，後軍之來，自然斷絕，前後既不相救，中軍又遇精兵，服色相亂，不敗何待！令文景義主左軍，達於義感主右軍，足下自主中軍，若其不捷，老臣請以弱卒五千為足下吞之。』 朝義覽疏大悅，因用其計，官軍敗績，喪師三千餘級。僕固瑒大震，退師數十里。由是朝義得達莫州。朝義既敗官軍，威聲復振，凡所追集，人莫己違，鳩集舟航， 並連牌桒，先濟輜重，兼及老弱，方以軍南行，若有攻擊。僕固瑒令吏士各顧所部以抗其鋒。朝義乃整師徒，一時北濟。僕固瑒亦連船艦，宵濟趨之。」今從舊懷恩傳。〕懷恩都知兵馬使薛兼訓、兵馬使郝庭玉與田神功、辛雲京會於下博，進圍朝義於莫州，青淄節度使侯希逸繼至。
58十二月，庚申，初以太祖配天地。〔高祖武德元年制：每歲圜丘、方丘之祀，以太祖景皇帝配。高宗乾封二年，以高祖、太宗並配。是時太常卿杜鴻漸等議，以神堯為受命之主，非始封之君，不得為太祖以配天地。太祖景皇帝始受封於唐，即殷之契、周之後稷也，請以郊配天地。從之。〕
代宗睿文孝武皇帝上之上〔初名俶，後改名豫，肅宗長子也。登遐之後，議上廟號曰世宗，避太宗諱，改曰代宗。〕
廣德元年（癸卯、七六三）是年七月方改元，事見下卷。〕
1春，正月，己卯，追諡吳太后曰章敬皇后。〔吳太后，上生母也。〕
2癸未，以國子祭酒劉晏為吏部尚書、同平章事，度支等使如故。
3初，來瑱在襄陽，程元振有所請託，不從；及為相，〔去年加來瑱同平章事。〕元振譖瑱言涉不順。王仲昇在賊中，以屈服得全，賊平得歸，與元振善，奏瑱與賊合謀，致仲昇陷賊。壬寅，瑱坐削官爵，流播州，賜死於路，由是藩鎮皆切齒於元振。〔為諸鎮忌程元振、不敢勤王張本。〕
4史朝義屢出戰，皆敗，田承嗣說朝義，令親往幽州發兵，還救莫州，承嗣自請留守莫州。〔說，式芮翻。守，式又翻。〕朝義從之，選精騎五千自北門犯圍而出。朝義既去，承嗣即以城降，送朝義母、妻、子於官軍。於是僕固瑒、侯希逸、薛兼訓等帥眾三萬追之，及於歸義，〔歸義，漢易縣地，屬涿郡。北齊省入鄚縣，武德五年，置歸義及北義州；貞觀元年，州縣皆省，八年，復置烕義縣，屬幽州。按宋白續通典，唐歸義縣在瓦橋關北。〕與戰，朝義敗走。
時朝義範陽節度使李懷仙已因中使駱奉仙請降，遣兵馬使李抱忠將兵三千鎮範陽縣，〔範陽縣，漢涿縣也，為涿郡治所。曹魏文帝改涿郡為範陽郡，隋廢範陽郡，復置涿郡於薊縣，以涿縣屬焉。武德七年，改涿縣為範陽縣，仍屬幽州；天寶元年，改幽州涿郡為範陽郡，故薊城亦曰範陽。史以縣字別之，其地在薊南。宋白曰：南至莫州一百六十里。〕朝義至範陽，不得入。官軍將至，朝義遣人諭抱忠以大軍留莫州、輕騎來發兵救援之意，因責以君臣之義，抱忠對曰：「天不祚燕，唐室復興，〔復，扶又翻。〕今既歸唐矣，豈可更為反 覆，獨不愧三軍邪！大丈夫恥以詭計相圖，願早擇去就以謀自全。且田承嗣必已叛矣，不然，官軍何以得至此！」朝義大懼，曰：「吾朝來未食，獨不能以一餐相餉 乎！」抱忠乃令人設食於城東。於是範陽人在朝義麾下者，並拜辭而去，朝義涕泣而已，獨與胡騎數百既食而去。東奔廣陽〔餉，式亮翻。令，力丁翻。朝，直遙 翻。騎，奇計翻。檀州燕樂縣，後魏置廣陽郡，後齊廢郡，而舊郡名猶存。〕廣陽不受；欲北入奚、契丹，至溫泉柵，〔據新、舊書懷恩傳，溫泉柵在平州界石城縣 東北。契，欺訖翻，又音喫。柵，測革翻。〕李懷仙遣兵追及之；朝義窮蹙，縊於林中，懷仙取其首以獻。僕固懷恩與諸軍皆還。〔縊，於賜翻，又於計翻。還，音旋，又如字。〕
甲辰，朝義首至京師。〔考異曰：河洛春秋曰：「朝義東投廣陽郡，不受。北取潞縣、漁陽，擬投兩蕃。至榆關，李懷仙使使招回，卻至漁陽過，從潞縣至幽州城 東阿婆門外，於巫閭神廟中，兄弟同被絞縊而死，乃授首與駱奉仙。經一日，諸軍方知，歸莫州城下。」舊僕固懷恩傳曰：「寶應二年三月，朝義至平州石城縣溫泉柵，窮蹙，走入長林自縊，懷仙使妻弟徐有濟傳其首以獻。」史朝義傳：「二年正月，李懷仙於莫州生擒之，送款來降，梟首至闕下。」實錄：「寶應元年十一月己亥，僕固懷恩上言：幽州平，河北州縣盡平，史朝義為亂兵所戮，傳首上都。」舊紀：「寶應二年十月，河北州郡悉平，李懷仙以幽州降，田承嗣以魏州降。」沈既濟建中實錄：「二年正月，賊將李懷仙擒朝義以降，山東平。」唐曆：「正月甲辰，李懷仙擒史朝義，梟首，獻至闕下，盡以所管來降。」年代記：「寶應元年十二月己亥，僕固懷恩上言：『史朝義為亂兵所殺，傳首上都。』二年正月甲申，朝義梟首至闕。」新紀：「廣德元年正月甲申，朝義自殺，其將李懷仙以幽州降。」按諸軍圍朝義於莫州，已在去年十一月末，而河洛春秋雲圍城四十日。懷恩舊傳亦云攻守月餘日。然則朝義之死，必在今年正月明矣。諸書皆雲朝義此年正月被殺，而實錄在元年十一月，舊紀因之，又脫十一月字。懷恩傳誤以正月為三月。甲申，正月十日；甲辰，三十日也。新本紀蓋據年代記，但年代記元年冬十一月己亥朝義死，亦與實錄同。若正月被殺，不應十日首級已至長安。疑甲申自殺，甲辰傳首至闕。新紀止用年代記甲申至闕為自殺日，未知何所據。今從唐曆，以甲辰傳首至京師。〕
5閏月，己酉夜，有回紇十五人犯含光門，突入鴻臚寺，〔紇，下沒翻。唐太極宮南面三門，中曰朱雀門，東曰安上門，西曰含光門。按朱雀門，太極宮端門也。雍錄曰：承天門之南，朱雀門之北，宗廟、社稷、百僚廨舍列乎其間，六省、九寺、一臺、兩監、十八衛以坊裏準之。此兩門內外，南北各佔兩街，不為民居。自朱雀門南即市井邑屋，各立坊巷。以此觀之，則朱雀街西兩坊，百司庶府居之，其門曰含光門。朱雀街東兩坊，亦百司庶府居之，其門曰安上門也。臚，陵如翻。〕門司不敢遏。
6癸亥，以史朝義降將薛嵩為相、衛、邢、洺、貝、磁六州節度使，〔宋白曰：磁州，本漢廣平縣地，周武帝於此置滏陽縣及成安郡。隋閏皇十年，廢郡，置磁州，唐武德元年分相州置磁州，貞觀元年，州廢。薛嵩既得節，復表以相州之滏陽、洺州之邯鄲、武安置磁州。磁，牆之翻。相，音息亮翻。〕田承嗣為魏、博、德、滄、瀛五州都防禦使，〔魏州，漢魏郡之地。博州，漢為東郡聊城縣。德州，漢平原郡地，隋置德州，因安德縣名之。〕李懷仙仍故地為幽州、盧龍節度使。〔改範陽節度使為幽州節度使。時平盧已陷，又兼盧龍節度使。〕時河北諸州皆已降，嵩等迎僕固懷恩，拜於馬首，乞行間自效；〔降，戶江翻。行，戶剛翻。〕懷恩亦恐賊平寵衰，故奏留嵩等及李寶臣分帥河北，自為黨援。〔帥，所類翻；下同。〕朝廷亦厭苦兵革，苟冀無事，因而授之。〔河北藩鎮，自此強傲不可制矣。〕
7回紇登裏可汗歸國，其部眾所過抄掠，〔紇，下沒翻。可，從刊入聲。汗，音寒。抄，楚交翻。〕廩給小不如意，輒殺人，無所忌憚。陳鄭、澤潞節度使李抱玉欲遣 官屬置頓，人人辭憚，〔使，疏吏翻。〕趙城尉馬燧獨請行。〔隋義寧元年，分霍邑置趙城縣，屬晉州。〕比回紇將至，〔比，必利翻，及也。〕燧先遣人賂其渠 帥，約毋暴掠，〔帥，所類翻；下同。〕帥遺之旗曰：〔遺，惟季翻。〕「有犯令者，君自戮之。」燧取死囚為左右，小有違令，立斬之。回紇相顧失色，涉其境者皆拱手遵約束。抱玉奇之，燧因說抱玉曰：「燧與回紇言，頗得其情。僕固懷恩恃功驕蹇，其子瑒好勇而輕，〔說，式芮翻。好呼到翻。瑒，音暢，又雉杏翻。輕，區正翻。〕今內樹四帥，〔四帥，謂田承嗣、李寶臣、李懷仙、薛嵩。〕外交回紇，必有窺河東、澤潞之志，宜深備之。」抱玉然之。
8初，長安人梁崇義以羽林射生從來瑱鎮襄陽，累遷右兵馬使。崇義有勇力，能卷鐵舒鵒；沈毅寡言，〔瑱，他甸翻。卷，讀曰捲。沈，持林翻。〕得眾心。瑱之入朝也，命諸將分戍諸州，〔朝，直遙翻。將，即亮翻。〕瑱死，戍者皆奔歸襄陽。行軍司馬龐充將兵二千赴河南，〔蓋先是來瑱使龐充赴河南行營會討史朝義。〕至汝州，聞瑱死，引兵還襲襄州；左兵馬使李昭拒之，充奔房州。崇義自鄧州引戍兵歸，與昭及副使薛南陽相讓為長，〔長，知兩翻。〕久之不決，眾皆曰：「兵非梁卿主之不可。」遂推崇義為帥。崇義尋殺昭及南陽，以其狀聞，上不能討。三月甲三，以崇義為襄州刺史、山南東道節度留後。〔唐藩鎮命帥，未授旌節者，先以為節度留後。為梁崇義以襄陽拒命而死張本。〕崇義奏改葬瑱，為之立祠，不居瑱聽事及正堂。〔為，於偽翻。聽，讀曰廳。〕
9辛酉，葬至道大聖大明孝皇帝於泰陵；〔泰陵，在同州奉先縣東北二十里金粟山。〕廟號玄宗。庚午，葬文明武德大聖大宣孝皇帝於建陵；〔建陵，在京兆醴泉縣東北十八里武將山。〕廟號肅宗。
10夏，四月，庚辰，李光弼奏擒袁晁，浙東皆平。時晁聚眾近二十萬，〔近，其靳翻。〕轉攻州縣，光弼使部將張伯儀將兵討平之。伯儀，魏州人也。
11郭子儀數上言：「吐蕃、党項不可忽，宜早為之備。」〔不能用郭子儀之言，為二虜入京師張本。數，所角翻。上，時掌翻，下同。〕
12辛丑，遣兼御史大夫李之芳等使於吐蕃，為虜所留，二年乃得歸。〔史究言之。〕
13羣臣三上表請立太子；五月，癸卯，迢許俟秋成議之。
14丁卯，制分河北諸州：以幽、莫、媯、檀、平、薊為幽州管；恆、定、趙、深、易為成德軍管；相、貝、邢、洺為相州管；魏、博、德為魏州管；滄、棣、冀、瀛為青淄管；懷、衛、河陽為澤潞管。〔自田承嗣、李靈耀相繼叛亂，諸鎮所管，不復守此制。〕
15六月，癸酉，禮部侍郎華陰楊綰上疏，以為：「古之選士必取行實，〔行，下孟翻；下行著同。〕近世專尚文辭。自隋煬帝始置進士科，猶試策而已；至高宗時，考功員外郎劉思立始奏進士加雜文，明經加帖，從此積弊，轉而成俗。朝之公卿以此待士，〔朝，直遙翻。〕家之長老以此訓子，〔長，知兩翻。〕其明經則誦帖括以求僥幸，〔帖括者，舉人因試帖，遂括取隖會為一書，相傳習誦之，以應試，謂之帖括。〕又，舉人皆令投牒自應，如此，欲其返淳樸，崇廉讓，何可得也！請令縣令察孝廉，取行著鄉閭，學知經術者，薦之於州。〔行，下孟翻。〕刺史考試，升之於省。任各佔一經，〔佔，之贍翻。〕朝廷擇儒學之士，問經義二十條，對策三道，上第即注官，中第得出身，下第罷歸。又道舉亦非理國，【章：十二行本「國」下有「所資」二字；乙十一行本同；退齋校同。】置道舉，見二百十四卷開元二十五年。〕望與明經、進士並停。」上命諸司通議，給事中李棲筠、左丞賈至、京兆尹嚴武並與綰同。至議以為：「今試學者以帖字為精通，考文者以聲病為是非，〔聲病，謂以平、上、去、入四聲緝而成文，音從文順謂之聲，反是則謂之病。〕風流頹弊，誠當釐改。然自東晉以來，人多僑寓，士居鄉土，百無一二；請兼廣學校，保桑梓者鄉裏舉焉，在流寓者庠序推焉。」敕禮部具條目以聞。綰又請置五經秀才科。
16庚寅，以魏博都防禦使田承嗣為節度使。承嗣舉管內戶口，壯者皆籍為兵，惟使老弱者耕稼，數年間有眾十萬；又選其驍健者萬人自衛，謂之牙兵。〔魏牙兵始此，迄於梁、唐。魏以之強，亦以之亡。〕
17同華節度使李懷讓為程元振所譖，恐懼，自殺。〔乾元元年置陝、虢、華節度使，上元元年改陝西節度使，分河中之同州與華州為同華節度使。華，戶化翻。〕
