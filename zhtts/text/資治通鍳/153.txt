△卷第一百五十二
梁紀八〔著雍涒灘（戊申），一年。〕
高祖武皇帝八
太通二年（戊申、五二八）
1春，正月，癸亥，魏以北海王顥為驃騎大將軍、開府儀同三司、相州刺史。〔驃，匹妙翻。騎，奇寄翻。相，息亮翻。〕
2魏北道行臺楊津守定州城，居鮮於脩禮、杜洛周之間，迭來攻圍；津蓄薪糧，治器械，〔治，直之翻。〕隨機拒擊，賊不能克。津潛使人以鐵券說賊黨，賊黨有應者，遺津書曰：「賊所以圍城，正為取北人耳。〔說，式芮翻。遺，於季翻。為，於偽翻。〕城中北人，宜盡殺之，不然，必為患。」津悉收北人內子城中而不殺，眾無不感其仁。
及葛榮代脩禮統眾，〔榮得脩禮之眾，見上卷普通七年。〕使人說津，許以為司徒，津斬其使，固守三年。〔普通七年春，津守定州，至是三年。說，式芮翻。其使，疏吏翻。〕杜洛周圍之，魏不能救。津遣其子遁突圍出，詣柔然頭兵可汗求救。遁日夜泣請，頭兵遣其從祖吐豆發帥精騎一萬南出；前鋒至廣昌，賊塞隘口，〔廣昌縣自漢以來屬代郡。自廣昌東南山南出倒馬關，至中山上曲陽縣，關山險隘，實為深峭，石磴透迤，沿塗九曲。可，從刊入聲。汗，音寒。從，才用翻。帥，讀曰率；下同。塞，悉則翻。〕柔然遂還。乙丑，津長史李裔引賊入，執津，欲烹之，既而捨之。〔史言城無糧援，雖善守者不能支久。〕瀛州刺史元寧以城降洛周。〔降，戶江翻。〕
3乙丑，魏潘嬪生女，胡太后詐言皇子；〔為後胡後立女張本。嬪，毗賓翻。〕丙寅，大赦，改元武泰。
4蕭寶寅圍馮翊，未下；長孫稚軍至恆農，〔長，知兩翻。恆，戶登翻。〕行臺左丞楊侃謂稚曰：「昔魏武與韓遂、馬超據潼關相拒，遂、超之才，非魏武敵也，然而勝負久不決者，扼其險要故也。〔事見六十六卷漢獻帝建安十六年。〕今賊守禦已固，雖魏武復生，無以施其智勇。〔復，扶又翻。〕不如北取蒲反，〔此用前漢書地理志「蒲反」字。〕渡河而西，入其腹心，〔此亦魏武之故智也。〕置兵死地；則華州之圍不戰自解，〔五代志：馮翊郡，後魏置華州。華，戶化翻。〕潼關之守必內顧而走，支節既解，長安可坐取也。若愚計可取，願為明公前驅。」稚曰：「子之計則善矣；然今薛脩義圍河東，薛鳳賢據安邑，宗正珍孫守虞坂不得進，〔水經註曰：虞坂，即左傳所謂顛軡，在傅巖東北十餘裏，東西絕澗，於中築以成道，指南北之路，謂之軡橋。橋之東北有虞原，上道東有虞城，其城北對長坂二十餘裏，謂之虞坂。戰國策曰：「昔騏驥駕鹽車上虞坂，遷延不能進。」正此處也。坂，音反。〕如何可往﹖」況曰：「珍孫行陳一夫，〔行，戶剛翻。陳，讀曰陣。〕因緣為將，〔將，即亮翻。〕可為人使，安能使人！河東治在蒲反，〔治，謂治所也。〕西逼河漘，〔漘，船倫翻，水篋也。上平坦而下水深曰漘。〕封疆多在郡東。脩義驅帥士民西圍郡城，其父母妻子皆留舊村，一旦聞官軍來至，皆有內顧之心，必望風自潰矣。」稚乃使其子子彥與侃帥騎兵自恆農北渡，據石錐壁，〔五代志，河東郡虞鄉縣有石錐山，於此築壘壁也。〕侃聲言：「今且停此以待步兵，且觀民情向背。命送降名者各自還村，俟臺軍舉三鋒，當亦舉烽相應；其無應烽者，乃賊黨也，當進擊屠之，以所獲賞軍。」於是村民轉相告語，〔背，蒲妹翻。語，牛倨翻。降，戶江翻；下同。〕雖實未降者亦詐舉鋒，一宿之間，火光遍數百里，賊圍城者不測其故，各自散歸；脩義亦逃還，與鳳賢俱請降。丙子，稚克潼關，遂入河東。
會有詔廢鹽池稅，〔魏朝蓋謂弛鹽利以與民，可以得民也。〕稚上表以為：「鹽池天產之貨，密邇京畿，唯應寶而守之，均贍以理。今四方多虞，府藏罄竭，冀、定擾攘，〔冀、定二州時為葛榮、杜洛周攻圍。〕常調之絹不復可收，唯仰府庫，〔藏，徂浪翻。調，徒弔翻。復，扶又翻。仰，魚向翻。〕有出無入。略論鹽稅，一年之中，準絹而言，不下三十萬匹，乃是移冀、定二州置於畿甸；今若廢之，事同再失。〔前此宜武帝用甄琛之言，廢鹽池稅，已為失計；今又廢之，是為再失。〕臣前仰違嚴旨，不先討關賊，徑解河東者，非緩長安而急蒲反，一失鹽池，三軍乏食。天助大魏，茲計不爽。〔爽，乘也。〕昔高祖昇平之年無所乏少，〔少，詩沼翻。〕猶創置鹽官而加典護，非與物競利，恐由利而亂俗也。況今國用不足，租徵六年之粟，調折來歲之資，〔調，徒弔翻。折，之列翻。〕此皆奪人私財，事不獲已。臣輒符同監將、尉，〔謂監鹽池之將、尉也。監，工銜翻。將，即亮翻；下同。〕還帥所部，依常收稅，〔帥，讀曰率；下同。〕更聽後敕。」〔謂合罷與否，更聽後番敕下也。〕
蕭寶寅遣其將侯終德擊毛遐。會郭子恢等屢為魏軍所敗，〔敗，補邁翻；下穆敗同。〕終德因其勢挫，還軍襲寶寅；至白門，〔長安城東出北來第三門曰青門；意白門即西出南來第三門也。〕寶寅始覺，丁丑，與終德戰，敗，攜其妻南陽公主及其少子帥麾下百餘騎自後門出，奔万俟醜奴。〔少，詩照翻。騎，奇寄翻。萬，莫北翻。俟，渠之翻。〕醜奴以寶寅為太傅。
二月，魏以長孫稚為車騎大將軍、開府儀同三司、雍州刺史、尚書僕射、西道行臺。〔雍，於用翻。〕
羣盜李洪攻燒鞏西闕口以東，〔謂鞏縣以西，伊闕口以東也。鞏縣，漢屬河南尹，晉分屬滎陽郡。〕南結諸蠻；魏都督李神軌、武衛將軍費穆討之。穆敗洪於闕口南，遂平之。
5葛榮擊杜洛周，殺之，併其眾。
6魏靈太后再臨朝以來，〔再臨朝見一百五十卷普通六年。朝，直遙翻。〕嬖倖用事，〔嬖，卑義翻，又博計翻。〕政事縱弛，恩威不立，盜賊倮起，封疆日蹙。〔謂秦、隴以西，冀、並以北，皆為盜區，淮、汝、沂、泗之間，皆為梁所侵也。〕魏肅宗年浸長，太后自以所為不謹，恐左右聞之於帝，凡帝所愛信者，太后輒以事去之，〔長，知兩翻。去，羌呂翻。〕務為壅蔽，不使帝知外事。通直散騎常侍昌黎谷士恢有寵於帝，使領左右；〔散，悉亶翻。騎，奇寄翻。〕太后屢諷之，欲用為州，士恢懷寵，不願出外，太后乃誣以罪而殺之。有蜜多道人，能胡語，帝常置左右，太后吏人殺之於城南而【章：甲十一行本「而」下有「詐」字；乙十一行本同；孔本同；張校同；退齋校同。】懸賞購賊。由是母子之間，嫌隙日深。
是時，車騎將軍、儀同三司、並、肆、汾、廣、恆、雲六州討虜大都督爾朱榮〔「廣」當作「唐」。魏收志，孝昌中置唐州。高歡建義，改唐州曰晉州。按爾朱榮時駐兵於晉陽。〕兵勢強盛，魏朝憚之。〔朝，直遙翻。〕高歡、段榮、尉景、蔡儁筅在杜洛周黨中，〔高歡等歸杜洛周，見一百五十卷普通六年。〕欲圖洛周不果，逃奔葛榮，又亡歸爾朱榮。劉貴先在爾朱榮所，屢薦歡於榮，榮見其憔倅，未之奇也。〔憔，昨遙翻。悴，秦醉翻。〕歡從榮之馬廄，廄有悍馬，榮命歡翦之，〔髦馬而鬄落之為翦。悍，侯旰翻。〕歡不加羈絆而翦之，〔馬絡首曰羈，繫足曰絆。〕竟不蹄齧，起，謂榮曰：「御惡人亦猶是矣。」榮奇其言，坐歡於牀下，屏左右，訪以時事，歡曰：「聞公有馬十二谷，〔榮畜牧蕃庶，以谷量馬。屏，必郢翻。〕色別為羣，畜此竟何用也﹖」〔畜，籲玉翻。〕榮曰：「但言爾意！」歡曰：「今天子闇弱，太后淫亂，嬖櫱擅命，朝政不行。〔櫱，魚列翻。朝，直遙翻。〕以明公雄武，乘時奮發，討鄭儼、徐紇之罪以清帝側，霸業可舉鞭而成，此賀六渾之意也。」〔高歡，字賀六渾。〕榮大悅，語自日中至夜半乃出，自是每參軍謀。
幷州刺史元天穆，孤之五世孫也，〔孤，拓跋鬱律第四子。〕與榮善，榮兄事之。榮常與天穆及帳下都督賀拔嶽密謀，欲舉兵入洛，內誅嬖倖，外清羣盜，二人皆勸成之。
榮上書以「山東羣盜方熾，〔熾，尺志翻。〕冀、定覆沒，官軍屢敗，請遣精騎三千東援相州。」〔騎，奇寄翻。相，息亮翻。〕太后疑之，報以「念生梟戮，寶寅就擒，醜奴請降，關、隴已定。費穆大破羣蠻，絳蜀漸平。又，北海王顥帥眾二萬出鎮相州，不須出兵。」〔梟，堅堯翻。降，戶江翻。帥，讀曰率；下同。〕榮復上書，〔復，扶又翻；下帝復同。〕以為「賊勢雖衰，官軍屢敗，人情危怯，恐實難用。若不更思方略，無以萬全。臣愚以蠕蠕主阿那緕荷國厚恩，〔蠕蠕之亂，魏援立阿那緕，事見一百四十九卷普通元年至三年。蠕，人兗翻。荷，下可翻。〕未應忘報，宜遣發兵東趣下口以躡其背，〔言阿那緕荷魏保護之恩，雖叛歸塞北，未應漠然忘報恩之心。下口蓋指飛狐口。趣，七喻翻。〕北海之軍嚴加警備以當其前。臣麾下雖少，輒盡力命自井陘以北，滏口以西，分據險要，攻其肘腋。〔少，詩沼翻。陘，音刑。滏，音釜。腋，音亦。〕葛榮雖並洛周，威恩未著，人類差異，形勢可分。」〔杜洛周，柔玄鎮民；葛榮，鮮於脩禮之黨；本非同類，吞併為一。及其新合，丞加招討，則形勢可分也。〕遂勒兵召集義勇，北捍馬邑，東塞井陘。徐紇說太后以鐵券間榮左右，榮聞而恨之。
魏肅宗亦惡儼、紇等，逼於太后，不能去，〔塞，悉則翻。說，輸芮翻。間，古莧翻。惡，烏路翻。去，羌呂翻。〕密詔榮舉兵內向，欲以脅太后。榮以高歡為前鋒，行至上黨，帝復以私詔止之。儼、紇恐禍及己，陰與太后謀酖帝，癸丑，帝暴殂。〔年十九。〕甲寅，太后立皇女為帝，大赦。既而下詔稱：「潘充華本實生女。〔潘充華，即前所謂潘嬪也，生女見上正月乙丑。〕故臨洮王寶暉世子釗，體自高祖，〔臨洮王寶暉，高祖之孫。〕宜膺大寶。百官文武加二階，宿衛加三階。」乙卯，釗即位。釗始生三歲，太后欲久專政，故貪其幼而立之。
爾朱榮聞之，大怒，謂元天穆曰：「主上晏駕，春秋十九，海內猶謂之幼君；況今奉未言之兒 以臨天下，欲求治安，其可得乎！〔治，直吏翻。〕吾欲帥鐵騎赴哀山陵，翦除姦佞，更立長君，〔更，工衡翻。長，知兩翻。〕何如﹖」天穆曰：「此伊、霍復見 於今矣。」乃抗表稱：「大行皇帝背棄萬方，〔復，扶又翻。背，蒲妹翻。〕海內戌稱酖毒致禍。豈有天子不豫，初不召醫，貴戚大臣皆不侍側，安得不使遠近怪 愕！又以皇女為儲兩，〔太子謂之儲君。易曰：明兩作離，大人以繼明照四方。故稱儲兩。〕虛行赦宥，上欺天地，下惑朝野。已乃選君於孩提之中，實使姦豎專朝，隳亂綱紀，〔朝，直遙翻。〕此何異掩目捕雀，塞耳盜鍾。〔塞，悉則翻。〕今羣盜沸騰，鄰敵窺窬，而欲以未言之兒鎮安天下，不亦難乎！願聽臣赴闕，參預大議，問侍臣帝崩之由，訪侍【章：甲十一行本「侍」作「禁」；乙十一行本同；孔本同；張校同。】衛不知之狀，以徐、鄭之徒付之司敗，雪同天之恥，〔君父之讎，義不同天。〕謝遠近之怨，然後更擇宗親以承寶祚。」榮從弟世隆，時為直閤，〔更，工衡翻。從，才用翻；下從子之從同。〕太后遣詣晉陽慰諭榮；榮欲留之，世隆曰：「朝廷疑兄，故遣世隆來，今留世隆，使朝廷得預為之備，非計也。」乃遣之。
7三月，癸未，葛榮陷魏滄州，〔魏肅宗熙平二年，分瀛、冀二州置滄州，治饒安城，領浮陽、樂陵郡。〕執刺史薛慶之，居民死者什八九。
8乙酉，魏葬孝明皇帝於定陵，廟號肅宗。
9爾朱榮與元天穆議，以彭城武宣王有忠勳，〔彭城王勰，諡武宣。忠勳，謂侍孝文帝疾，立宣武帝，備極忠勤也。〕其子長樂王子攸，素有令望，欲立之。〔樂，音洛。〕又遣從子天光及親信奚毅、倉頭王相入洛，與爾朱世隆密議。天光見子攸，具論榮心，子攸許之。天光等還晉陽，榮猶疑之，乃以銅為顯祖諸【章：甲十一行本「諸」下有「子」字；乙十一行本同；孔本同；張校同；退齋校同。】孫各鑄像，唯長樂王像成。〔魏人立後，皆鑄像以卜之。慕容氏謂冉閔以金鑄己像不成。胡人鑄像以卜君，其來尚矣，故爾朱榮效之。〕榮乃起兵發晉陽，世隆逃出，會榮於上黨。靈太后聞之，甚懼，悉召王公等入議，宗室大臣皆疾太后所為，莫肯致言。徐紇獨曰：「爾朱榮小胡，敢稱兵向闕，文武宿衛足以制之。但守險要以逸待勞，彼懸軍千里，士馬疲弊，破之必矣。」太后以為然，以黃門侍郎李神軌為大都督，帥眾拒之，別將鄭季明、鄭先護將兵守河橋，〔帥，讀曰率。將，即亮翻。〕武衛將軍費穆屯小平津。先護，儼之從祖兄弟也。
榮至河內，復遣王相密至洛，迎長樂王子攸。〔復，扶又翻；下榮復同。〕夏，四月，丙申，子攸與兄彭城王劭、弟霸城公子正潛自高渚渡河，〔考異曰：楊衒之洛陽伽藍記，「高渚」作「霤波」，今從魏書。〕丁酉，會榮於河陽，將士鹹稱萬歲。戊戌，濟河，子攸即帝位，〔帝，彭城王勰之第三子。〕以劭為無上王，〔劭，彭城嫡嗣，且魏主兄也，封為無上王，言其尊無上也。有君而言無上，君子是以知魏主之不終也。〕子正為始平王；以榮為侍中、都督中外諸軍事、大將軍、尚書令、領軍將軍、領左右，封太原王。〔領左右，領左右千牛備身也。〕
鄭先護素與敬宗善，聞帝即位，與鄭季明開城納之。李神軌至河橋，聞北中不守，〔晉杜預建河橋於富平津。河北側岸有二城相對，魏高祖置北中郎府，徙諸從隸府戶並羽林虎賁領隊防之。北中不守，可以平行至洛陽矣。宋白曰：北中城，即今河陽城。〕即遁　還；費穆棄眾先降於榮。〔降，戶江翻。〕徐紇矯詔夜開殿門，取驊騮廄御馬十匹，〔驊騮，駿馬也，故魏以名御馬廄。〕東奔兗州，〔將依羊侃也。為侃與紇南歸張本。〕鄭儼亦走還鄉裏。〔鄭儼，滎陽開封人。〕太后盡召肅宗後宮，皆令出家，太后亦自落髮。榮召百官迎車駕，己亥，百官奉璽綬，備法駕，迎敬宗於河橋。〔璽，斯氏翻。綬，音受。考異曰：伽藍記雲：「十二日，爾朱軍於邙山之北，河陰之野。十三日，召百官迎駕，至者盡誅之。」長曆，是月戊子朔；十二日，己亥也。今從魏書。〕庚子，榮遣騎太后及幼主，送至河陰。〔騎，奇寄翻。〕太后對榮多所陳說，榮拂衣而起，沈太后及幼主於河。
費穆密說榮曰：「公士馬不出萬人，今長驅向洛，前無橫陳，既無戰勝之威，羣情素不厭服。〔沈，持林翻。說，式芮翻。陳，讀曰陣。厭，於葉翻。〕以京師之眾，百官之盛，知公虛實，有輕侮之心。若不大行誅罰，更樹親黨，恐公還北之日，未渡太行而內變作矣。」〔更，工衡翻。行，戶剛翻。〕榮心然之，謂所親慕容紹宗曰：「洛中人士繁盛，驕侈成俗，不加芟翦，終難制馭。〔芟，所銜翻。〕吾欲因百官出迎，悉誅之，何如﹖」紹宗曰：「太后荒淫失道，嬖倖弄權，殽亂四海，〔殽，雜也，錯也。嬖，卑義翻，又博計翻。〕故明公興義兵以清朝廷。今無故殲夷多士，不分忠佞，〔殲，息廉翻。〕恐大失天下之望，非長策也。」榮不聽，乃請帝循河西至淘渚，〔水經註：孟津，又曰富平津，又謂之陶河；杜畿試樓船於孟津，覆於陶河，即此也。按爾朱榮傳，陶渚在河陰西北三里，南北長堤之西。魏紀「淘」作「陶」。杜佑曰：河南河陽縣西南十三里有古遮馬堤，即其處。〕引百官於行宮西北，雲欲祭天。百官既集，列胡騎圍之，責以天下喪亂，肅宗暴崩，皆由朝臣貪虐，不能匡弼，〔騎，奇寄翻。喪，息浪翻。朝，直遙翻。〕因縱兵殺之，自丞相高陽王雍、司空元欽、儀同三司義陽王略以下，死者二千餘人。〔考異曰：北史雲：「榮惑費穆之言，謂天下乘機可取，乃譎朝士共為盟誓，將向河陰西北三里。至南北長堤，悉命下馬西渡，即遣胡騎圍之，妄言丞相高陽王反，殺王公以下二千餘人。」榮傳一千三百餘人。今從魏紀。〕前黃門郎王遵業兄弟居父喪，其母，敬宗之從母也，相帥出迎，俱死。遵業，慧業，慧龍之孫也，〔劉裕得晉權，殺王愉，其孫慧龍奔魏，著功名於南鄙。從，才用翻。帥，讀曰率。〕儁爽涉學，時人惜其才而譏其躁。〔躁，則到翻。〕有朝士百餘人後至，榮復以胡騎圍之，令曰：「有能為禪文者免死。」侍御史趙元則出應募，遂使為之。〔考異曰：北史曰：「時隴西李神雋、頓丘李諧、太原溫子昇並當世辭人，皆在圍中，恥從是命，俯伏不應。」按神雋等不應，何得不死！魏書本傳皆無其事。〕榮又令其軍士言「元氏既滅，爾朱氏興，」皆稱萬歲。榮又遣數十人拔刀向行宮，帝與無上王劭、始平王子正俱出帳外。榮先遣幷州人郭羅剎、西部高車叱列殺鬼侍帝側，〔剎，初轄翻。〕詐言防衛，抱帝入帳，餘人即殺劭及子正，又遣數十人遷帝於河橋，置之慕下。
帝憂憤無計，使人諭旨於榮曰：「帝王迭興，盛衰無常。今四方瓦解，將軍奮袂而起，所向無前，此乃天意，非人力也。我本相投，志在全生，豈敢妄希天位！〔希，望也。〕將軍見逼，以至於此。若天命有歸，將軍宜時正尊號；若推而不居，〔推，吐雷翻。〕存魏社稷，亦當更擇親賢而輔之。」〔更，工衡翻。〕時都督高歡勸榮稱帝，〔考異曰：魏爾朱榮傳曰：「於是獻武王與外兵參軍司馬子如等切諫，陳不可之理，榮曰：『愆誤若是，唯當以死謝朝廷。今日安危之機，計將何出﹖』獻武王等曰：『未若還奉長樂以安天下。』於是還奉莊帝。」北齊書神武紀雲：「榮將篡位，神武諫，恐不聽，請鑄像卜之，鑄不成，乃止。」蓋魏收與北齊史官欲為神武掩此惡，故云爾。今周書賀拔嶽傳。〕左右多同之，榮疑未決。賀拔嶽進曰：「將軍首舉義兵，志除姦逆，大勳未立，遽有此謀，正可速禍，未見其福。」榮乃自鑄金為像，凡四鑄，不成。功曹參軍燕郡劉靈助善卜筮，〔漢高祖定天下，燕仍為國，昭帝改為廣陽郡；後漢光武併上谷，和帝復為廣陽郡；晉為廣陽國，魏為燕郡。燕，因肩翻。〕榮信之，靈助言天時人事未可。榮曰：「若我不吉，當迎天穆立之。」 靈助曰：「天穆亦不吉，唯長樂王有天命耳。」榮亦精神恍惚，不自支持，久而方寤，〔史言天位不可以詐力奸。恍，呼廣翻。惚，音忽。〕深思【章：甲十二行本 「思」作「自」；乙十一行本同；孔本同；張校同。】愧悔曰：「過誤若是，唯當以死謝朝廷。」賀拔嶽請殺高歡以謝天下，左右曰：「歡雖復愚疏，言不思難。 〔復，夫又翻；下更復同。難，乃旦翻。〕今四方多事，須藉武將，〔將，即亮翻。〕請捨之，收其後效。」榮乃止。夜四更，復迎帝還營，〔更，工衡翻。〕榮望馬首叩頭請死。
榮所從胡騎殺朝士既多，不敢入洛城，即欲向北為遷都之計。 榮狐疑甚久，武衛將軍汎禮固諫。〔皇甫謐雲：汎，本姓凡，遭秦亂避地於氾水，因氏焉。汎，音凡。〕辛丑，榮奉帝入城。帝御太極殿，下詔大赦，改元建義。從 王原王將士，普加五階，在京文官二階，武官三階，百姓復租役三年。〔復，方目翻，除也。〕時不官蕩盡，存者皆竄匿不出，唯散騎常侍山偉一人拜赦於闕下。 〔山偉稱頌元叉而得進，其人可知，特乾沒以苟一時之利祿耳。〕洛中士民草草〔詩巷伯曰：勞人草草。註 雲：草草，勞心也。箋雲：草草，憂將妄得罪也。〕人懷異慮，或雲榮欲縱兵大掠，或雲欲遷都晉陽；富者棄宅，貧者襁負，率皆逃竄，什不存一二，〔襁，居兩 翻。〕直衛空虛，官守曠廢。〔守，手又翻。曠，空也。〕榮乃上書，稱：「大兵交際，難可齊壹，諸王朝貴，橫死者眾，〔橫，戶孟翻。〕臣今粉軀不足塞咎， 〔塞，悉則翻。〕乞追贈亡者，微申私責。無上王請追尊為無上皇帝，自餘死於河陰者，王贈三司，三品贈令、僕，五品贈刺史，七品已下白【章：甲十一行本「白」上有「及」字；乙十一行本同；孔本同。】民贈郡鎮；〔身無官爵，謂之白民，猶言白丁也。郡鎮，郡守、鎮將也。〕死者無後聽繼，即授封爵。又遣使者循城勞問。」〔勞，力到翻。〕詔從之。於是朝士稍出，人心粗安。〔粗，坐五翻。〕封無上之子韶為彭城王。榮猶執遷都之議，帝亦不能違；都官尚書元諶爭之，以為不可，〔漢成帝置三公曹尚書，主斷獄。光武改三公曹主考課，置中都官曹尚書，主水火盜賊事。魏置尚書都官郎，佐督軍事。晉以三公尚書掌刑獄。宋三公、比部主刑法，又置都官尚書，主軍事刑獄。至隋，乃改都官尚書為刑部尚書。諶，氏壬翻。〕榮怒曰：「何關君事，而固執也！且河陰之事，君應知之。」諶曰：「天下事當與天下論之，柰何以河陰之酷而恐元諶！諶，國之宗室，位居常伯，〔尚書，古常伯之任。〕生既無益，死復何損，〔復，扶又翻。〕正使今日碎首流腸，亦無所懼！」榮大怒，欲抵諶罪，爾朱世隆固諫，乃止。見者莫不震悚，諶顏色自若。後數日，帝與榮登高，見宮闕壯麗，列樹成行，〔行，戶剛翻。〕乃歎曰：「臣昨愚闇，有北遷之意，今見皇居之盛，熟思元尚書言，深不可奪。由是罷遷都之議。諶，謐之兄也。
癸卯，以江陽王繼為太師，北海王顥為太傅；光祿大夫李延寔為太保，賜爵濮陽王；幷州刺史元天穆為太尉，賜爵上黨王；前侍中楊椿為司徒；車騎大將軍穆紹為司空，領尚書令，進爵頓丘王；雍刺史長孫稚為驃騎大將軍、開府儀同三司，賜爵馮翊王；〔雍，於用翻。長，知兩翻。驃，匹妙翻。騎，奇寄翻。〕殿中尚書元諶為尚書右僕射，賜爵魏郡王；金紫光祿大夫廣陵王恭加儀同三司；其餘起家暴貴者，不可勝數。延寔，沖之子也，〔李沖柄用於文明、孝文之時。勝，音升。〕以帝舅故，得超拜。
徐紇弟獻伯為北海太守，季產為青州長史，紇使人告之，皆將家屬逃去，與紇俱奔泰山。〔泰山郡屬兗州，所謂東奔兗州也。〕鄭儼與從兄滎陽太守仲明謀據郡起兵，〔從，才用翻。〕為部下所殺。
10魏郢州刺史元顯達請降，〔降，戶江翻。〕詔郢州刺史元樹迎之，〔魏克義陽，以梁之司州為郢州。梁之郢州治江夏郡。〕夏侯夔亦自楚城往會之，遂留鎮焉。改魏郢州北司州，以夔為刺史，兼督司州。〔梁初，義陽陷，僑置司州於關南，今黃州黃陂縣之地。既復義陽，因以為北司州。〕夔進攻毛城，逼新蔡；豫州刺史夏侯亶圍南頓，攻陳項；魏行臺源子恭拒之。
11庚戌，魏賜爾朱榮子叉羅爵梁郡王。
12柔然頭兵可汗數入貢於魏，〔可，從刊入聲。汗，音寒。數，所角翻。〕魏詔頭兵贊拜不名，上書不稱臣。
13魏汝南王悅及東道行臺臨淮王或聞河陰之亂，皆來奔。先是，魏人降者皆稱魏官為偽，〔先，悉薦翻。〕或表啟獨稱魏臨淮王；上亦體其雅素，不之責。魏北海王顥將之相州，至汲郡，聞葛榮南侵及爾朱榮縱暴，陰為自安之計，盤桓不進；以其舅殷州刺史範遵行相州事，代前刺史李神守鄴行臺。甄密知顥有異志，相帥廢遵，〔甄，之人翻。帥，讀曰率。〕復推李神攝州事，〔復，扶又翻。〕遣兵迎顥，且察其變。顥聞之，帥左右來奔。〔為後送顥北還張本。帥，讀曰率。〕密，琛之從父弟也。〔甄琛事魏宣武帝。從，才用翻。〕北青州刺史元世儁、南荊州刺史李志皆舉州來降。〔魏北青州治東陽，去梁境甚遠。五代志：東海郡，梁置南、北二青州郡，領懷仁縣。又註雲：梁置南、北二青州。意者元世儁以懷仁之地來降也。志又曰：舂陵郡，後魏置南荊州。降，戶江翻。〕
14五月，丁巳朔，魏加爾朱榮北道大行臺。以尚書右僕射元羅為東道大使，〔使，疏吏翻。〕光祿勳元欣副之，巡方黜陟，先行後聞。欣，羽之子也。〔羽，孝文帝之弟，封廣陵王。〕
15爾朱榮入見魏主於明光殿，〔見，賢遍翻；下朝見同。〕重謝河橋之事，〔重，直用翻。〕誓言無復貳心。帝自起止之，因復為榮誓，言無疑心。〔復，扶又翻；下不復同。為，於偽翻。〕榮喜，因求酒飲之，熟醉，帝欲誅之，左右苦諫，乃止，即以牀轝向中常侍省。〔轝，羊茹翻；轝車為轝。〕榮夜半方寤，遂達旦不眼，自此不復禁中宿矣。
榮女先為肅宗嬪，榮欲敬宗立以為後，帝疑未決，【章：甲十一行本「決」下有「給事」二字；乙十一行本同；孔本同；張校同。】黃門侍郎祖瑩曰：「昔文公在秦，懷嬴入侍；事有反經合義，〔左傳：晉世子圉質於秦，秦伯以女妻之。子圉逃歸，公子重耳入秦，秦伯納女五人，懷嬴與焉。秦，嬴氏也；圉諡懷公，故曰懷嬴。漢儒以反經合道為權，祖瑩本此。嬪，毗賓翻。〕陛下獨何疑焉！」帝遂從之，榮意甚悅。
榮舉止輕脫，喜馳射，〔喜，許記翻。〕每入朝見，更無所為，唯戲上下馬；於西林園宴射，恆請皇后出觀，並召王公、妃主共在一堂。每見天子射中，輒自起舞叫，將相卿士悉皆盤旋，〔上，時掌翻。恆，戶登翻。中，竹仲翻。將，即亮翻。相，息亮翻。〕乃至妃主亦不免隨之舉 袂。及酒酣耳熱，必自匡坐唱虜歌；〔匡坐，正坐也。虜歌，胡歌也。〕日暮罷歸，與左右連手蹋地唱回波樂而出。〔此所謂蹋歌也。回波樂，曲名。樂，音洛。〕性甚嚴暴，喜慍無常，刀槊弓矢，不離於手，〔槊，色角翻。離，力智翻。〕每有瞋嫌，〔瞋，昌真翻。〕輒行擊射，〔射，而亦翻。〕左右恆有死憂。〔恆，戶登 翻。〕嘗見沙彌重騎一馬，〔去俗為僧，受度而未受戒者，謂之沙彌。重騎者，二人共騎也。重，直龍翻。〕榮即令相觸，力窮不能復動，〔復，扶又翻。〕遂使傍人以頭相擊，死而後已。
辛酉，榮還晉陽，帝餞之於邙陰。〔邙陰，邙山之北也。〕榮令元天穆入洛陽，加天穆侍中、錄尚書事、京畿大都督兼領軍將軍，以行臺郎中桑乾朱瑞為黃門侍郎兼中書舍人，朝廷要官，悉用其腹心為之。
16丙寅，魏主詔：「孝昌以來，凡有冤抑無訴者，悉集華林東門，當親理之。」時承喪亂之後，〔喪，息浪翻。〕倉廩虛竭，始詔「入粟八千石者賜爵散侯，〔此有官入粟者之賜也。魏制，散侯降開國侯一品。散，悉亶翻。〕白民輸五百石者賜出身，沙門授本州統及郡縣維那。」〔維那，各管其郡縣之僧。〕
爾朱榮之趣洛也，〔趣，七喻翻。〕遣其都督樊子鵠取唐州，唐州刺史崔元珍、行臺酈惲拒守，不從。乙亥，子鵠拔平陽，斬元珍及惲。〔惲，於粉翻。〕元珍，挺之從父弟也。〔從，才用翻。〕
17將軍曹義宗圍魏荊州，堰水灌城，不沒者數板。時魏方多難，不能救，〔難，乃旦翻。〕城中糧盡，刺史王羆煮粥與將士均分食之，每出戰，不擐甲冑，仰天大呼曰：〔擐，音宦。呼，火故翻。〕「荊州城，孝文皇帝所置，〔魏孝文太和中置荊州於穰城。〕天若不祐國家，令箭中王羆額；不爾，王羆必當破賊。」彌歷三年，前後搏戰甚眾，亦不被傷。〔中，竹仲翻。被，皮義翻。〕癸未，魏以中軍將軍費穆都督南征諸軍事，將兵救之。〔將，即亮翻。〕
18魏臨淮王或聞魏主定位，乃以母老求還，辭情懇至。上惜其才而不能違，六月，丁亥，遣或還。魏以或為侍中、驃騎大將軍，加儀同三司。〔驃，匹妙翻。騎，奇寄翻。〕
19魏員外散騎常侍高乾，祐之從子也，〔高祐，允之從祖弟。從，才用翻。〕與弟敖曹、季式皆喜輕俠，〔喜，許記翻。〕與魏主有舊。爾朱榮之向洛也，逃奔齊州，聞河陰之亂，遂集流民起兵於河、濟之間，受葛榮官爵，頻破州軍。魏主使元諭旨，乾等乃降，〔濟，子禮翻。降，戶江翻。〕以乾為給事黃門侍郎兼武衛將軍，敖曹為通直散騎侍郎。榮以乾兄弟前為叛亂，不應復居近要，魏主乃聽解官歸鄉裏。敖曹復行抄掠，〔復，扶又翻。抄，楚交翻。〕榮誘執之，與薛脩義同拘於晉陽。〔薛脩義為龍門鎮將，附蕭寶寅，既降而反側，故亦被拘。誘，音酉。〕敖曹名昂，以字行。〔敖曹之父以其子昂藏敖曹，故以為名字。〕
20葛榮軍乏食，遣其僕射任褒將兵南掠至沁水，〔沁水縣，自漢以來屬河內郡。任，音壬。沁，千浸翻。〕魏以元天穆為大都督東北道諸軍事，帥宗正珍孫等討之。〔帥，讀曰率；下同。〕
前幽州平北府主簿河間邢杲帥河北流民十萬餘戶反於青州之北海，自稱漢王，改元天統。戊申，魏以徵東將軍李叔仁為車騎大將軍、儀同三司，帥眾討之。
辛亥，魏主詔曰：「朕當親御六戎，〔戎，兵也。六戎，猶言六軍也。〕掃靜燕、代。〔燕，因肩翻。〕以大將軍爾朱榮為左軍，上黨王天穆為前軍，司徒楊椿為右軍，司空穆紹為後軍。葛榮退屯相州之北。〔相，息亮翻。〕
21秋，七月，乙丑，魏加爾朱榮柱國大將軍、錄尚書事。〔魏初置柱國大將軍，長孫嵩以開國元動加此號。〕
22壬子，魏光州民劉舉聚眾反於濮陽，〔濮，榑木翻。〕自稱皇武大將軍。
23是月，万俟醜奴自稱天子，置百官。會波斯國獻師子於魏，〔波斯國都宿利城，忸密西，古條支國也；去代都二萬四千二百二十八里。〕醜奴留之，改元神獸。
24魏泰山太守羊侃，〔守，式又翻。〕以其祖規嘗為宋高祖祭酒從事，常有南歸之志。徐紇往依之，因勸侃起兵，侃從之。兗州刺史羊敦，侃之從兄也，〔從，才用翻。〕密知之，據州拒侃。八月，侃引兵襲敦，弗克，〔魏兗州刺史治瑕丘，泰山太守治博。〕築十餘城守之，且遣使來降，〔使，疏吏翻。降，戶江翻。〕詔廣晉縣侯泰山羊鴉仁等將兵應接。〔沈約志：鄱陽郡有廣晉縣，本吳所置廣昌縣；晉武帝太康元年，更名廣晉。〕魏以侃為驃騎大將軍、泰山公、兗州刺史，侃斬其使者不受。
將軍王弁侵魏徐州，蕃郡民續靈珍擁眾萬人攻蕃郡以應梁；〔魏徐州治彭城，領彭城、南陽平、蕃、沛、蘭陵、北濟陰、碭郡。蕃縣，漢、晉屬魯國，魏孝昌三年置蕃郡，治蕃城。五代志：徐州滕縣，舊曰蕃，置蕃郡；隋開皇十六年改曰滕郡，尋廢郡為縣。蕃，音皮，又音翻。〕魏徐州刺史楊昱擊靈珍，斬之，弁引還。
25甲辰，魏大都督宗正珍孫擊劉舉於濮陽，滅之。
26葛榮引兵圍鄴，眾號百萬，遊兵已過汲郡，〔汲郡，隋、唐之衛州。〕所至殘掠，爾朱榮啟求討之。九月，爾朱榮召從子肆州刺史天光留鎮晉陽，曰：「我身不得至處，非汝無以稱我心。」〔從，才用翻。稱，尺證翻。〕自帥精騎七千，馬皆有副，〔魏收魏書雲：帥騎七萬。帥，讀曰率。騎，奇寄翻。〕倍道兼行，東出滏口，以侯景為前驅。〔滏，音釜。〕葛榮為盜日久，〔梁普通七年，葛滎得鮮於脩禮之眾，寇掠河北。〕橫行河北，爾朱榮眾寡非敵，議者謂無取勝之理。葛榮聞之，喜見於色，〔見，賢遍翻。〕令其眾曰：「此易與耳，〔易，弋豉翻。〕諸人俱辦長繩，至則縛取。」自鄴以北，列陳數十里，箕張而進。〔如箕之張也。陳，讀曰陣。〕爾朱榮潛軍山谷，為奇兵，分督將已上三人為一處，處有數百騎，令所在揚塵鼓譟，使賊不測多少。〔將，即亮翻。少，詩沼翻。〕又以人馬逼戰，刀不如棒，勒軍士齎袖棒一枚，置於馬側，至戰時慮廢騰逐，不聽斬級，〔斬級者，斬首以計功級。〕以棒棒之而已。〔棒，蒲項翻。〕分命壯勇所向衝突；號令嚴明，戰士同奮。爾朱榮身自陷陳，出於賊後，表裏合擊，大破之，於陳擒葛榮，〔陳，讀曰陣。〕餘眾悉降。〔降，戶江翻。〕以賊徒既眾，若即分割，恐其疑懼，或更結聚，乃下令各從所樂，〔樂，音洛。〕親屬相隨，任所居止，於是羣情大喜，登即四散，登者，登時也。〕數十萬眾一朝散盡。待出百里之外，乃始分道押領，隨便安置，鹹得其宜。擢其渠帥，量才授任，新附者鹹安，時人服其處分機速。〔帥，所類翻。量，音良。處，昌呂翻。分，扶問翻。〕以檻車送葛榮赴洛，冀、定、滄、瀛、殷五州皆平。時上黨王天穆軍於朝歌之南，穆紹、楊椿猶未發，而葛榮已滅，乃皆罷兵。〔是年夏，魏主將北征，以爾朱榮為左軍，楊椿為右軍，穆紹為後軍。〕
初，宇文肱從鮮於脩禮攻定州，戰死於唐河。〔魏收志：定州中山郡唐縣有唐水。水經：唐水導源盧奴縣西北，東流至唐城西北隅，堨而為湖，其水南入水溝，下注滱水。〕其子泰在脩禮軍中，脩禮死，從葛榮；葛榮敗，爾朱榮愛泰之才，以為統軍。〔宇文泰事始此。〕
乙亥，魏大赦，改元永安。
辛巳，以爾朱榮為大丞相、都督河北畿外諸軍事，榮子平昌公文殊、昌樂公文暢並進爵為王，〔樂，音洛。〕以楊椿為太保，城陽王徽為司徒。
冬，十月，丁亥，葛榮至洛，魏主御閶闔門〔洛城西面有廣陽、西明、閶闔三門。又洛陽宮城門曰閶闔，註已見八十四卷晉惠帝太安元年。〕引見，斬於都市。
27帝以魏北海王顥為魏王，遣東宮直閤將軍陳慶之將兵送之還北。〔將，即亮翻。考異曰：梁、魏帝紀皆雲以顥為魏主，唯顥傳作「魏王」。按魏封劉昶為宋王，蕭寶寅為齊王，蕭詧為梁王，皆俟得國然後使稱帝耳。若顥在南已稱魏帝，當行即位之禮，又梁朝應以客禮待之，又顥不應再即帝位於渙水。蓋由「王」字與「主」字止欠一點，故多致謬誤。今從顥傳。〕
28丙申，魏以太原王世子爾朱菩提為驃騎大將軍、開府儀同三司。〔菩，薄乎翻。〕丁酉，以長樂等七郡各萬戶，通前十萬戶，為太原王榮國，〔樂，音洛。〕戊戌，又加榮太師，皆賞擒葛樂之功也。
29壬子，魏江陽武烈王繼卒。
30魏使 徵虜將軍韓子熙招諭邢杲，杲詐降而復反。〔降，戶江翻。復，扶又翻。〕李叔仁擊杲於惟水，〔「惟水」當作「濰水」。【章：乙十一行本正作「濰」；退齋校 同。】水經：濰水出琅邪箕縣，東北過東武城縣西，又北過平昌縣東，又北過高密縣西，又北過淳于縣東，又東北過下密縣故城西，又東北過都昌縣東，又東北入於 海。五代志：後魏北海郡膠東縣，隋改曰濰水縣，後又改曰下密縣。濰，音惟。〕失利而還。〔還，從宣翻，又如字。〕
31魏費穆奄至荊州。曹義宗軍敗，為魏所擒，荊州之圍始解。〔荊州受圍三年始解。〕
32元顥襲魏銍城而據之。〔銍縣，漢屬沛郡，魏、晉屬譙郡。宋白曰：宿州臨渙縣，漢銍縣地。銍，竹乙翻。〕
33魏行臺尚書左僕射於暉等兵數十萬，擊羊侃於瑕丘，〔劉昫曰：瑕丘，春秋時魯之瑕邑；宋以為兗州治所，隋始置瑕丘縣。〕徐紇恐事不濟，說侃請乞師於梁，〔說，式芮翻。〕侃信之，紇遂來奔。暉等圍侃十餘重，〔重，直龍翻。〕柵中矢盡，南軍不進。十一月，癸亥夜，侃潰圍出，且戰且行，一日一夜乃出魏境，至渣口，〔水經引郡國志曰：偪陽有柤水，南亂於沂，而注於沭，謂之柤口；春秋諸侯會吳於柤即此。渣，側加翻。〕眾尚萬餘人，馬二千匹。士卒皆竟夜悲歌，侃乃謝曰：「卿等懷土，理不能相隨，幸適去留，〔言或去或留，各從其意也。〕於此為別。」各拜辭而去。魏復取泰山。〔復，扶又翻，又如字。〕暉，勁之子也。〔於勁事魏孝文帝。〕
34戊寅，魏以上黨王天穆為大將軍、開府儀同三司，世襲幷州刺史。
35十二月，庚子，魏詔於暉還師討邢杲。
36葛榮餘黨韓樓復幽州反，〔為爾朱榮遣將平韓樓張本。復，扶又翻。〕北邊被其患。〔被，皮義翻。〕爾朱榮以撫軍將軍賀拔勝為大都督，鎮中山；樓畏勝威名，不敢南出。
