△卷第五十七
漢紀四十九〔起黓困敦（壬子），盡上章涒灘（庚申），凡九年。〕
孝靈皇帝上之下
熹平元年（壬子、一七二）
①春，正月，車駕上原陵。司徒掾陳留蔡邕曰：「吾聞古不墓祭。朝廷有上陵之禮，始謂謂可損；今見威儀，察其本意，乃知孝明皇帝至孝惻隱，不易奪也。〔據禮儀志，西都舊有上陵，至東都則其儀文愈備，其略見四十四卷永平元年。上，時掌翻。掾，俞絹翻。易，以豉翻。〕禮有煩而不可省者，此之謂也。」
②三月，壬戌，太傅胡廣薨，年八十二。廣周流四公，〔太傅、太尉、司徒、司空。〕三十餘年，〔賢曰：廣以順帝漢安元年為司空，至熹平元年薨，三十一年也。〕歷事六帝，〔安、順、沖、質、桓、靈。〕禮任極優，罷免未嘗滿歲，輒復升進。〔復，扶又翻。〕所闢多下名士，與故吏陳蕃、李鹹並為三司。〔三司，即三公。〕練達故事，明解朝章，〔解，戶買翻，曉也。朝，直遙翻。〕故京師諺曰：「萬事不理，問伯始；天下中庸，有胡公。」〔胡廣，字伯始。夫既曰：「萬事不理問伯始」，則當時之責望亦重矣，豈可以三十餘年周流四公為榮哉！賢曰：中，和也。庸，常也。中和可常行之德也。〕然溫柔謹愨，常遜言恭色以取媚於時，無忠直之風，天下以此薄之。
③五月，己巳，赦天下，改元。
④長樂太僕侯覽坐專權橋奢，策收印綬，自殺。〔長樂太僕，太后宮官也；主馭，宦者為之，秩二千石。樂，音洛。〕
⑤六月，京師大水。
⑥竇太后母卒於比景，太后憂思感疾，癸巳，崩於雲臺。宦者積怨竇氏，以衣車載太后屍置城南市舍，數日，曹節、王甫欲用貴人禮殯。帝曰：「太后親立朕躬，統承大業，豈宜以貴人終乎！」於是發喪成禮。
節等欲別葬太后，而以馮貴人配祔。〔賢曰：祔，謂新死之主祔於先死者之廟，婦祔於其夫，所祔之妃妾祔於妾祖姑也。〕詔公卿大會朝堂，〔朝，直遙翻。〕令中常侍趙忠監議。〔監，古銜翻。〕太尉李鹹時病，扶輿而起，擣椒自隨，〔孔穎達曰：釋木雲：檓，大椒。郭璞曰：今椒樹叢生，實大者名為檓。陸璣疏雲：椒樹如茱萸，有針刺，葉堅而滑澤，蜀人作茶，吳人作茗，皆合煮其葉以為香。今成皋山間有椒，謂之竹 葉椒，其樹亦如蜀椒，少毒熱，不中合藥也，可著飲食中；又用烝雞豚，最佳香。東海諸島亦有椒樹，枝葉皆相似，子長而不圓，甚香，其昧似橘皮。本草亦云： 椒，大熱，有毒。按李鹹擣椒自隨，齊明帝將殺高武諸孫，敕太官煮椒二斛，蓋其毒能殺人也。〕謂妻子曰：「若皇太后不得配食桓帝，吾不生還矣！」〔欲以死爭之也。〕既議，坐者數百人，各瞻望良久，莫肯先言。趙忠曰：「議當時定！」廷尉陳球曰：「皇太后以盛德良家，母臨天下，宜配先帝，是無所疑，」忠笑而言曰：「陳廷尉宜便操筆。」〔操，千高翻。〕球即下議曰：「皇太后自在椒房，有聰明母儀之德；遭時不造，援立聖明承繼宗廟，功烈至重。先帝晏駕，因遇大獄，遷居空宮，不幸早世，家雖獲罪，事非太后，今若別葬，誠失天下之望。且馮貴人冢嘗被發掘，骸骨暴露，與賊併屍，魂靈汙染，〔賢曰：段熲為河南尹，坐盜發馮貴人冢，左遷諫議大夫。餘據熲以延熹三年入為侍中，轉執金吾、河南尹，則發冢之事於是年近耳。被，皮義翻。〕且無功於國，何宜上配至尊！」忠省球議，〔省，悉井翻；下同。〕作色俛仰，蚩球曰：「陳廷尉建此議甚健！」〔蚩，笑也。〕球曰：「陳、竇既冤，皇太后無故幽閉，臣常痛心，天下憤歎！今日言之，退而受罪，宿昔之願也！」李鹹曰：「臣本謂宜爾，誠與意合。」於是公卿以下皆從球議。曹節、王甫猶爭，以為：「梁後家犯惡逆，別葬懿陵，〔梁後先桓帝崩，葬懿陵。梁冀誅，始廢陵為貴人冢。〕武帝黜廢衛後，而以李夫人配食，〔戾太子之亂，武帝策廢其母衛後，後自殺。武帝崩，霍光緣帝雅意，以李夫人配食。〕今竇氏罪深，豈得合葬先帝！」李鹹復上疏曰：「臣伏惟章德竇後虐害恭懷，安思閻後家犯惡逆，〔竇後事見四十六卷章帝建初八年。閻後事見五十卷、五十一卷安帝延光三年、四年。復，扶又翻。〕而和帝無異葬之議，順朝無貶降文。〔朝，直遙翻。〕至於衛後，孝武皇帝身所廢棄，不可以為比。今長樂太后尊號在身，親嘗稱制，且援立聖明，光降皇祚。太后以陛下為子，陛下豈得不以太后為母！子無黜母，臣無貶君，宜合葬宣陵，一如舊制。」帝省奏，從之。〔省，悉景翻。考異曰：袁紀雲：「河南尹李鹹執藥上書曰：『昔秦始皇幽閉母后，感茅焦之言，音駕迎母，供養如初。夫以秦後之惡，始皇之悖，尚納直臣之語，不失母子之恩，豈況皇太后不以罪歿，陛下之過有重始皇！臣謹左手齎章，右手執藥，詣闕自聞。如遂不省，臣當飲鴆自裁，下覲先帝，具陳得失。』章省，上感其言，使公卿更議。廷尉陳球乃下議。」與範不同，今從範書。〕
秋，七月，甲寅，葬桓思皇后於宣陵。
⑦有人書朱雀闕，〔古今註：永平二年十一月，初作北宮，朱爵，南司馬門闕，在宮門之外。〕言：「天下大亂，曹節、王甫幽殺太后，〔考異曰：舊雲：「常侍侯覽多殺黨人」按時覽已死，恐誤。今去之。〕公卿皆屍祿，無忠言者。」詔司隸校尉劉猛逐捕，十日一會。猛以誹書言直，不肯急捕。月餘，主名不意；〔賢曰：不得書闕主名。〕猛坐左轉諫義大夫，以御史中丞段熲代之。熲乃四出逐捕，及太學遊生繫者千餘人。節等又使熲以他事奏猛，論輸左校。〔校，戶教翻。〕
初，司隸校尉王寓依倚宦官，求薦於太常張奐，奐拒之，寓遂陷奐以黨罪禁錮。奐嘗與段熲爭擊羌，不相平，〔事見上卷建寧元年。〕熲為司隸，欲逐奐歸敦煌而害之；〔奐徙屬弘農事見上卷桓帝永康元年。敦，徒門翻。〕奐奏記哀請於熲，乃得免。
初，魏郡李膺李暠為司隸校尉，〔暠，古老翻。〕以舊怨殺扶風蘇謙；謙子不韋瘞而不葬，〔瘞，於計翻。〕變姓名，結客報仇。暠遷大司農，不韋匿於廥中，鑿地旁達暠之寢室，〔說文曰：廥，芻槀藏，音工外翻。〕殺其妾並小兒。暠大懼，以板藉地，一夕之徙。又掘暠父冢，斷取其頭，〔斷，丁管翻。〕標之於市。暠求捕不獲，憤恚，嘔血死。〔恚，於避翻。〕不韋遇赦還家，乃葬父行喪。張奐素睦於蘇氏，而段熲與暠善，熲闢不韋為司隸從事，不韋懼，稱病不詣。熲怒，使從事張賢就家殺之，先以鴆與賢父曰：「若賢不得不韋，便可飲此！」賢遂收不韋，並其一門六十餘人，盡誅之。
⑧勃海王悝之貶癭陶也，〔悝，苦回翻。癭，於郢翻。〕因中常侍王甫求復國，許謝錢五千萬；既而桓帝遺詔復悝國，〔怪復國事見上卷永康元年。〕悝知非甫功，不肯還謝錢。中常侍鄭颯、中黃門董騰數與悝交通，〔颯，音立。數，所角翻。〕甫密司察以告段熲。〔司，讀曰伺。〕冬，十月，收颯送北寺獄，使尚書令廉忠誣奏「颯等謀迎立悝，大逆不道」，遂詔冀州刺史數悝考實，迫責悝，令自殺；妃妾十一人、子女七十人、伎女二十四人皆死獄中，〔伎，渠綺翻。〕傅、相以悉伏誅。甫等十二人皆以功封列侯。
⑨十一月，會稽妖賊許生起句章，〔句章縣，屬會稽郡。賢曰：故城在今越州鄮縣西。十三州志曰：句踐之地，南至句無，其後併吳，因大城之，章霸功，以示子孫，故曰句章。妖，於驕翻。句，音章句之句。〕自稱陽明皇帝，眾以萬數，遺揚州刺史臧旻、丹陽太守陳寅討之。
⑩十二月，司徒許栩罷；以太鴻臚袁隗為司徒。〔隗，五罪翻。考異曰：袁紀在四年。今從範書。〕
鮮卑寇幷州。
是歲，單於車兒死，子屠特若屍逐就單於立。〔車，昌遮翻。〕
二年（癸丑、一七三）
①春，正月，大疫。
丁丑，司空宗俱薨。
③二月，壬午，赦天下。
④以光祿勳楊賜為司空。
⑤三月，太尉李鹹免。
⑥夏，五月，以司隸校尉段熲為太尉。
⑦六月，北海地震。
⑧秋，七月，司空楊賜免；以太常熲川唐珍為司空。珍，衡之弟也。
⑨冬，十二月，太尉段熲罷。
鮮卑寇幽、並二州。
癸酉晦，日有食之。
二年（甲寅、一七四）
①春，二月，己巳，赦天下。
②以太常東海陳耽為太尉。
③三月，中山穆王暢薨，無子，國除。〔暢，中山簡王焉之曾孫。焉，光武子。考異曰：本傳雲：「子節王稚嗣，無子，國除。」與帝紀異，未知孰是，又不知稚薨在何年，今且從帝紀。〕
④夏，六月，封河間王利子康為濟南王，奉孝仁皇祀。〔帝入繼大宗，故以康奉孝仁皇祀。利，帝從兄弟也。濟，子禮翻。〕
⑤吳郡司馬富春孫堅召募精勇，得千餘人，助州郡討許生。〔百官志，郡有丞、長史，而無司馬。蓋是時以盜起，置司馬以主兵也。富春縣，屬吳郡。賢曰：今杭州富陽縣也，避晉簡文帝母鄭太后諱，改曰富陽。〕冬，十一月，【張：「月」下脫「堅從」二字。】臧旻、陳寅大破生於會稽，斬之。〔會，工外翻。〕
⑥任城王博薨，無子，國絕。〔桓帝延熹四年，博紹封任城國。〕
⑦十二月，鮮卑入北地，太守夏育率屠各追擊，破之。〔守，式又翻。夏，戶雅翻。屠，直於翻。〕遷育為護烏桓校尉。鮮卑又寇幷州。
⑧司空唐珍罷，以永樂少府許訓為司空。〔永樂少府，董太后宮內也。樂，音洛。〕
四年（乙卯、一七五）
①春，三月，詔諸儒正五經文字，命議郎蔡邕為古文、篆、隸三體書之， 刻石，立於太學門外。〔雒陽記曰：太學在雒陽城南開陽門外，講堂長十丈，廣二丈，堂前石經四部，本碑凡四十六枚。西行，尚書、周易、公羊傳十六碑存，十二 碑毀。南行，禮記十五碑悉崩壞。東行，論語三碑毀。禮記碑上有諫議大夫馬日磾、議郎蔡邕名。古文，科斗書也。篆，大篆也。隸，今謂之八分書。後魏江式曰：伏羲氏作而八封形其畫，軒轅氏興而靈龜彰其採。古史蒼頡覽二象之爻，觀鳥獸之跡，別刱文字，以代結繩。迄於三代，厥體頗異。雖依類取制，未能殊蒼氏矣。周禮：保氏教國子以六書：一曰指事，二曰象形，三曰形聲，四曰會意，五曰轉注，六曰假借。蓋是史頡之遺法。及宣王太史史籀著大篆十五篇，與古文或同或異，時人即謂之籀書。孔子修六經，左丘明述春秋，皆以古文。七國殊軌，文字乖別；秦兼天下，李斯奏罷不秦文者。斯作蒼頡篇，車府令趙高作爰歷篇，太史令胡母敬作博學篇，皆取史籀，或頗有省改，所謂小篆者也。秦燒經書，滌除舊典，官獄繁多，以趣約易，始用隸書，古文由此息矣。隸書者，始皇使下杜人程邈附於小篆所作也。世人以邈徒隸，即謂之隸書。故秦有八體：一曰大篆，二曰小篆，三曰符書，四曰蟲書，五曰摹印，六曰署書，七曰殳書，八曰隸書。漢興有尉律學，教以籀書，又習八體。又有草書，莫知誰始，其書形雖無厥誼，亦是一時之變通也。孝宣時，召通蒼頡讀者，獨張敞從受之。涼州刺史杜業、沛人爰禮、講學大夫秦近亦能言之。孝平時，徵禮等百餘人說文字於未央宮中，黃門侍郎揚雄採以作訓纂。亡新居攝，使大司馬甄豐校文字之部，頗改定古文，時有六書：一曰古文，孔子壁中書也；二曰奇字，即古文而異者；三曰篆書，雲小篆也；四曰佐書，秦隸書也；五曰繆篆，所以摹印也；六曰鳥蟲，所以書幡信也。壁中書者，魯恭王壞孔子宅，而得尚書、春秋、論語、孝經也。又北平侯張蒼獻春秋左氏傳，書體與孔氏相類，即前代之古文矣。後漢，郎中扶風曹喜號曰工篆，小異斯法，而甚精巧，自是後學，皆其法也。又詔侍中賈逵修理舊文，殊藝異術，王教一端，苟有可以加於國者，靡不悉集。逵，即汝南許慎古學之師也。慎嗟時人之好奇，歎俗儒之穿鑿，撰說文解字十五篇，類聚羣分，雜而不越，最可得而論也。左中郎將陳留蔡邕採李斯、曹喜之法，為古今雜形。詔於太學立石碑，刊載五經，題書楷法，多是邕書。後開鴻都，書畫奇能莫不雲集。時諸方獻篆，無出邕者。魏初，博士清河張揖著埤蒼、廣雅、古今字詁，綴拾遺漏，增長事類，抑於文為益，然其字計方之許篇，古今體用，或得或失。陳留邯戰淳亦與揖同時，善倉、雅、許氏字指，八體六書，精究閑理，有名於揖，又建三字石經於漢碑西，較之說文篆隸大同，而古字小異。又有京兆韋誕、河東衛覬二家，並號能篆，當時臺觀膀題、寶器之銘，悉是誕書，鹹傳之子孫，世稱其妙。晉世，義陽王典祠令呂忱表上字林六卷，尋其況趣，附託許慎說文；而按偶章句，隱別古籀奇惑之字，文得正隸，不差篆意也。忱弟靜別放故左校令李登聲類之法，作韻集五卷，使宮商徴徵羽各為一篇，而文字與兄便是魯、衛，音讀楚、夏，時有不同。皇魏承百王之季，世易風移，文字改變，篆形繆錯，隸體失真，俗學鄙習，復加虛造，巧談辯士，以意為疑，炫惑於時，難以釐改，乃曰「追來為歸，巧言為辯，小兔為聴，神蟲為蠶，」如斯甚眾，皆不合孔氏古書、史籀大篆、許氏說石、石經三字也。式言字學，本末頗詳，故備著之。趙明誠金石錄曰：石經，蓋漢靈帝熹平四年所立，其字則蔡邕小字八分書也；後漢書儒林傳敘雲「為古文、篆、隸三體」者，非也，蓋邕所書乃八分，而三體石經乃魏時所建也。洪氏隸續曰：石經見於範史帝紀及儒林、宦者傳，皆雲五經。蔡邕、張馴傳則曰六經。惟儒林傳雲：為古文、篆、隸三體書法。酈氏水經雲，漢立石經於太學。魏正始中，又刻古文、篆、隸三字石經。唐志有三字石經古篆兩種，曰尚書，曰左傳。獨隋志所書異同，其目有一字石經七種，三字石經三種。既以七經為蔡邕書矣，又云魏立一字石經，乃其誤也。範蔚宗時，三體石經與熹平所鐫並列於學官，故史筆誤書其事，後人襲其譌錯，或不見石刻，無以考正。趙氏雖以一字為中郎所書，而未見三體者。歐陽氏以三體為漢碑，而未嘗見一字者。近世方勺作泊宅編，載其弟匋所跋石經，亦為範書、隋志所惑，指三體為漢字。至公羊碑有馬日磾等名，乃雲世用其所正定之本，因存其名。可謂謬論。北史江式雲：魏邯戰涼以書教皇子，建三字石經於漢碑西。按此碑以正始年中立。漢書雲：元嘉元年，度尚命邯戰涼作曹娥碑。時淳已弱冠，自雲嘉至正始亦九十餘年。式以三字為魏碑則是；謂之邯戰淳所書，非也。〕使後儒晚學鹹取正焉。碑始立，其觀視及摹寫者車乘日千餘兩，填塞街陌。〔乘，繩證翻。兩，音亮。塞，悉則翻。〕
②初，朝議以州郡相黨，人情比周，〔比，毗至翻；下同。〕乃制氏姻之家及兩州人士不得對相監臨，〔監，古銜翻。〕至是後有三互法，〔賢曰：三互，謂婚姻之家及兩州人不得交互為官也。復，扶又翻；下同。〕禁忌轉密，選用艱難，幽、冀二州久缺不補。蔡邕上疏曰：「伏見幽、冀舊壞，鎧、馬所出，〔賢曰：鎧，甲也。周禮考工記曰：燕無函。函，亦甲也。言幽、燕之地，家家皆能為函，故無函匠也。左傳曰：冀之北土，馬之所生。〕比年兵饑，漸至空耗。今者闕職經時，吏民延屬，〔比，毗至翻。延屬者，延頸而屬望也。屬，之慾翻。〕而三府選舉，踰月不定。臣怪問其故，雲避三互。十一州有禁，當取二州而已。又，二州之士或復限以歲月，〔復，扶又翻；下同。〕狐疑遲淹，兩州懸空，萬裏蕭修，無所管繫。愚以為三互之禁，禁之薄者。今但申以威靈，明其憲令，對相部主，〔冀州之人刺幽州，幽州之人刺冀州，是為對相部主。〕尚囡懼不敢營私；況乃三互，何足為嫌！昔韓安國起自徒中，〔韓安國，梁人，坐法抵罪，梁內史缺，天子遣使拜為梁內史，起徒中為二千石。〕朱買臣出於幽賤，〔朱買臣，吳人，家貧，賣薪以自給，後隨計吏至長安，拜會稽太守。〕並以才宜，還守本邦，豈復顧循三互，繫以末制乎！臣願陛下上則先帝，蠲除近禁，其諸州刺史器用可換者，憮拘日月、三互，以差厥中。」朝廷不從。
臣光曰：叔向有言：「國將亡，必多制。」〔左傳叔向詒子產書之言也。〕明王之政，謹擇忠賢而任之，凡中外之臣，有功則賞，有罪則誅，無所阿私，法制不煩而天下大治。〔治，直吏翻。〕所以然者何哉﹖執其本故也。及其衰也，百官之任不能擇人，而禁令益多，防閑益密，有功者以閡文不賞，〔閡，與礙同。〕為姦者以巧法免誅，上下勞擾而天下大亂。所以然者何哉﹖逐其末故也。孝靈之時，刺史、二千石貪如豺虎，暴殄烝民，而朝廷方守三互之禁。以今視之，豈不適足為笑而深可為戒哉！
③封河間王建孫佗為任城王。〔佗，帝從兄弟之子也。佗，徒河翻。任，音壬。〕
④夏，四月，郡、國七大水。
⑤五月，丁卯，赦天下。
延陵園林災。〔延陵，成帝陵也。〕
鮮卑寇幽州。
⑧六月，弘農、三輔螟。
⑨於窴王安國攻拘彌，大破之，殺其王。〔窴，徒賢翻。〕戊己校尉、西域長史各發兵輔立拘彌侍子定興為王，人眾裁千口。
五年（丙辰、一七六）
①夏，四月，癸亥，赦天下。
②益州郡夷反，太守李顒討平之。〔顒，魚容翻。〕
大雩。
④五月，太尉陳耽罷；以司空許訓為太尉。
⑤閏月，永昌太守曹鷥上書曰：「夫黨人者，或耆年淵德，或衣冠英賢，皆宜股肱王室，左右大猷者也；而久被禁錮，辱在塗泥。〔被，皮義翻。〕謀反大逆尚蒙赦宥，黨人何罪，獨不開恕乎！所以災異屢見，〔見，賢遍翻。〕水旱荐臻，皆由於斯。宜加沛然，以副天也。」帝省奏，大恕，〔省，悉井翻。〕即詔司隸、益州檻車收鷥，送槐裏獄，掠殺之。〔永昌郡，屬益州刺史。而扶風槐裏縣，屬司隸。蓋詔益州收鷥，而司隸送槐裏獄。掠，音亮。〕於是詔州郡更考黨人門生、故吏、父子、兄弟在位者，悉免官禁錮，爰及五屬。〔賢曰：謂斬衰、齊衰、小功、大功、緦麻也。〕
⑥六月，壬戌，以太常南陽劉逸為司空。
⑦秋，七月，太尉許訓罷；以光祿勳劉寬為太尉。
⑧冬，十月，司徒袁隗罷；十一月，丙戌，以光祿大夫楊賜為司徒。
令三公條秦長吏苛酷貪污者，罷免之。平原相漁陽陽球坐嚴酷，徵詣廷尉。〔姓譜：齊人遷陽，子孫以國為氏。一曰：周景王封少子於陽樊，因邑命氏。考異曰：本傳：司空張顥條奏。按顥，光和元年為太尉，未嘗為司空。球，光和元年陷蔡邕時，已為將作大匠，不知被徵果在何年，唯熹平五年、六年、大旱，故附於此。〕帝以球前為九江太守討賤有功，〔球傳雲：九江山賤起，三府上球有理姦才，拜九江太守。球到，設方略，兇賤殄破。〕特赦之，拜議郎。
④市賈小民相聚為宣陵孝子者數十人，詔皆除太子舍人。〔宣陵，桓帝陵。百官志：太子舍人秩二百石，更直宿衛，如三署郎中。賈，音古。〕
⑤秋，七月，司空劉逸免；以衛尉陳球為司空。
⑥初，帝好文學，〔好，呼到翻。〕自造皇羲篇五十章，因引諸生能為文賦者並待制鴻都門下；後諸為尺牘及工書鳥篆者，〔賢曰：說文曰：牘，書板也，長二尺。藝文志曰：六體者，古文、奇字、篆書、隸書、繆篆、蟲書。音義曰：古文，謂孔子壁中書也。奇字，即古文而異者也。篆書，謂小篆，蓋秦始皇使程邈所作也。隸書亦程邈所獻，主於徒隸，從簡易也。繆篆，謂其文屈曲纏繞，所以摹印章。蟲書，謂為蟲鳥之形，所以書旛信也。〕皆加引召，遂至數十人。侍中祭酒樂松、賈護多引無行趣勢之徒置其間，〔百官志：侍中有僕射一人，中興轉為祭酒。行，下孟翻。趣，七喻翻。〕獈陳閭裏小事；〔獈，許記翻。〕帝甚悅之，待以不次之位；又久不親行郊廟之禮。會詔羣臣各陳政要，蔡邕上封事曰：「夫迎氣五郊，清廟祭祀、養老辟雍，〔迎氣五郊及養老辟雍，註並見四十四卷明帝永平二年。漢宗廟一歲五祀，春以正月，夏以四月，秋以七月，冬以十月及臘。〕皆帝者之大業，祖宗所祗奉也。而有司數以蕃國疏喪、宮內產生及吏卒小汙，〔疏喪，謂疏屬之喪也。賢曰：小汙，謂病及死也。數，所角翻。〕廢闕不行，忘禮敬之大，任禁忌之書，拘信小故，以虧大典。自今齋制宜如故典，〔漢制：凡齋，天地七日，宗廟、山川五日，小祀三日。齋日內有汙染解齋，副倅行禮；先齋一日有汙穢災變，齋祀如儀。〕庶答風霆、災妖之異。〔妖，於驕翻。〕又，古者取士必使諸侯歲貢，〔尚書大傳曰：古者諸侯之於天子，三歲一貢士。〕孝武之世，郡舉孝廉，又有賢良、文學之選，於是名臣輩出，文武並興。漢之得人，數路而已。〔賢曰：數路，謂孝廉、賢良、文學之類也。〕夫書畫辭賦，才之小者；臣國治政，未有其能。〔治，直之翻；下同。〕陛下即位之初，先涉經術，聽政餘日，觀省篇章，〔省，悉井翻。〕聊以遊意當代博奕，非以為教化取士之本。而諸生競利，作者鼎沸，其高者頗引經訓風喻之言，下則連偶俗語，有類俳優，或竊成文，虛冒名氏。臣每受詔於盛化門，差次錄第，其未及者，亦復隨輩皆見拜擢。既加之恩，難復收改，但守奉祿，於義已弘，不可復使治民，〔復，扶又翻。〕及在州郡。昔孝宣會諸儒於石渠，〔事見二十七卷甘露三年。〕章帝集學士於白虎，〔事見四十六卷建初四年。〕通經釋義，其事優大，文武之道，所宜從之。若乃小能小善，雖有可觀，孔子以為致遠則泥，君小固當志其大者。〔賢曰：子夏曰：雖小道，必有可觀者焉，致遠恐泥。鄭玄註雲：小道，如今諸子書也。泥，謂滯陷不通。邕以為孔子之言，當別有所據也。泥，乃計翻。〕又，前一切以宣陵孝子為太子舍人，臣聞孝文皇帝制喪服三十六日，〔事見十四卷文帝後七年。〕雖繼體之君，父子至親，公卿列臣受恩之重，皆屈情從制，不敢踰越。今虛偽小人，本非骨肉，既無垶私之恩，又無祿仕之實，側隱之心，義無所依。至有姦軌之人通容其中；桓思皇后祖載之時，〔鄭玄曰：祖，謂將葬，祖祭於庭。載，謂升柩於車也。〕東郡有盜人妻者，亡在孝中，本縣追捕，乃伏其辜。虛偽雜穢，難得勝言。〔勝，音升。〕太子官屬，宜搜選令德，豈有但取丘墓兇醜之人！其為不詳，莫與大焉，〔言雖他有不祥，莫與比並大也。〕宜遺歸田裏，以明詐偽。」書奏，帝乃親迎氣北郊及行辟雍之禮。及詔宣陵孝子為舍人者悉改為丞、尉焉。〔漢縣置丞、尉。丞，署文書，典知倉獄。尉，主盜賤。〕
⑦護烏桓校尉夏育上言：〔校，戶教翻。夏，戶雅翻。上，時掌翻。〕「鮮卑寇邊，自春以來三十餘發，請徵幽州諸郡兵出塞擊之，一冬、二春，必能禽滅。」先是護羌校尉田晏坐事論刑，〔先，悉薦翻。〕被原，〔被，皮義翻。〕欲立功自效，乃請中常侍王甫求得為將。甫因此議遣兵與育併力討賤，帝乃拜晏為破鮮卑中郎將；大臣多有不同；乃召百官議於朝堂。蔡邕議曰：「徵討殊類，所由尚矣。然而時有同異，勢有可否，故謀有得失，事有成敗，不可齊也。夫以世宗神武，將帥良猛，財賦充實，所括廣遠，數十年間，官民俱匱，猶有悔焉。〔謂輪臺哀痛之詔也。〕況今人財並乏，事劣昔時乎！自匈奴遁逃，鮮卑強盛，據其故地，〔事見四十七卷和帝永元五年。〕稱兵十萬，才力勁健，意智益生；加以關塞不嚴，禁網多漏，精金良鐵，皆為賊有，漢人逋逃為之謀主，兵利馬疾，過於匈奴。昔段熲良將，習兵善戰，有事西羌，猶十餘年。〔段熲自桓帝延熹二年擊西羌，至建寧二年始成功，凡十一年。〕今育、晏才策未必過熲，鮮卑種眾不弱曩時，〔種，章勇翻。〕是為耗竭諸夏，併力蠻夷。夫邊垂之患，手足之疥搔，中國之困，胸背之瘭疽，〔賢曰：疥，音介。搔，新到翻。埤蒼曰：瘭，必燒翻。杜預註左傳曰：疽，惡瘡也。〕方今郡縣盜賊尚不能禁，況此醜虜而可伏乎！昔高祖忍平城之恥，呂后棄慢書之詬，〔詬，古候翻，恥也。〕方之於今，何者為盛﹖天設山河，秦築長城，漢起塞垣，所以別內外，異殊俗也。〔別，彼列翻。〕苟無慂國內侮之患則可矣，〔慂，與蹙同。〕豈與蟲螘之虜〔螘，與蟻同。〕校往來之數哉！雖或破之，豈可殄盡，而方令本朝為之旱食乎！〔為，於偽翻；下同。旰，晚也，音古按翻。〕昔淮南王安諫伐越曰：『如使越人蒙死以逆執事，廝輿之卒有一不備而歸者，〔前書音義曰：廝，微也。輿，眾也。〕雖得越王之首，猶為大漢羞之。』而欲以齊民易醜虜，皇威辱外夷，就如其言，猶已危矣，況乎得失不可量邪！」〔量，音良。〕帝不從。八月，遣夏育出高柳，田晏出雲中，匈奴中郎將臧旻率南單於出鴈門，各將萬騎，三道出塞二千餘裏。檀石槐命三部大人各帥眾逆戰，〔檀石槐分其國為三部，見五十五卷桓帝延熹九年。帥，讀曰率。〕育等大敗，喪其節傳輜重，〔喪，息浪翻。傳，株戀翻。重，直用翻。〕各將數十騎奔還，死者什七八。三將檻車徵下獄，〔下，遐稼翻。〕贖為庶人。
⑧冬，十月，癸丑朔，日有食之。
太尉劉寬免。
辛丑，京師地震。
十一月，司空陳球免。
十二月，甲寅，以太常河南孟戫為太尉。〔戫，音乙六翻。〕
以太常陳耽為司空。
遼西太守甘陵趙苞到官，遣使迎母及妻子，垂當到郡；道經柳城，〔杜佑曰：漢遼西郡故城在盧龍城東。柳城縣，屬遼西郡；賢曰：故城在今營州南。〕值鮮卑萬餘人入塞寇鈔，〔鈔，楚交翻。〕苞母及妻子遂為所劫質，〔質，音致，劫以為質也。〕載以擊郡。苞率騎二萬與賊對陳，〔陳，讀曰陣。〕賤出母以示苞，苞悲號，謂每曰：「為子無狀，欲以微祿奉養朝夕，不圖為母作禍。〔號，戶刀翻。養，羊亮翻。為，於偽翻。〕昔為母子，今為王臣，義不得顧私恩，毀忠節，唯當萬死，無以塞罪。」〔塞，悉則翻。〕母遙謂曰：「威豪，〔趙苞，字威豪。〕人各有命，何得相顧以虧忠義，爾其勉之！」苞即時進戰，賊悉摧破，其母妻皆為所害。苞自上歸葬，〔自上奏乞歸葬也。上，時掌翻。〕帝遣使弔慰，封鄃侯。〔鄃，音輸。〕苞葬訖，謂鄉人曰：「食祿而避難，非忠也；〔難，乃旦翻。〕殺母以全義，非孝也。如是，有何面目立於天下！」遂歐血而死。
光和元年（戊午、一七八）是年三月改元。〕
①春，正月，合浦、交趾烏滸蠻反，〔滸，呼古翻。〕招引九真、日南民攻沒郡縣。
太尉孟戫罷。
③二月，辛亥朔，日有食之。
④癸丑，以光祿勳陳國、袁滂為司徒。
己未，地震。
⑥置鴻都門學，其諸生皆敕州郡、三公舉用辟召，或出為刺史、太守，入為尚書、侍中，有封侯、賜爵者；〔賜爵關內侯以下也。〕士君子皆恥與為列焉。
⑦三月，辛丑，赦天下，改元。
⑧以太常常山張顥為太尉。顥，中常侍奉之弟也。
⑨夏，四月，丙辰，地震。
⑩侍中寺雌雞化為雄。
司空陳耽免；以太常來豔為司空。
秋，七月，壬子，青虹見玉堂後殿庭中。〔洛陽官殿名，南官有玉堂前後殿。見，賢遍翻。〕詔召光祿大夫楊賜等詣金商門，〔洛陽記曰：南宮有崇德殿、太極殿，殿西有金商門。〕問以災異及消復之術。〔消復者，消變而復其常也。〕賜對曰：「春秋讖曰：『天投蜺，天下怨，海內亂。』〔春秋演孔圖曰：霓者，鬥之亂精也，失度投蜺見。郭璞註爾雅曰：雙出，色鮮盛者為雄，曰虹；闇者為雌，曰蜺。〕加四百之期，亦復垂及。〔春秋演孔圖曰：劉四百歲之際，褒漢王輔，皇王以期，有名不就。宋均註曰：雖褒族人為漢王以自輔，以當有應期，名見攝錄者，故名不就也。復，扶又翻。〕今妾媵、閹尹之徒共專國朝，〔媵，以證翻。朝，直遙翻。〕欺罔日月；又，鴻都門下招會羣小，造作賦說，見寵於時，更相薦說，〔更，工衡翻。〕旬月之間，並各拔擢。樂松處常伯，任芝居納言，〔常伯，侍中。納言，尚書。處，昌呂翻。〕郤儉、梁鵠各受豐爵不次之寵，〔姓譜：欲，晉卿郤氏之後。〕而令搢紳之徒委伏畎鍈，〔鍈，古畝字。〕口誦堯、舜之言，身蹈絕俗之行，〔行，下孟翻。〕棄捐溝壑，不見逮及。冠屐倒易，陵谷化處，幸賴皇天垂象譴告。周書曰：『天子見怪則修德，諸侯見怪則修政，卿大夫見怪則修職，士庶人見怪則修身。』〔此逸書也。〕唯陛下斥遠佞巧之臣，〔遠，於願翻。〕速徵鶴鳴之士，〔易曰：鶴鳴在陰，其子和之；我有好爵，吾與爾靡之。繫辭曰：君子居室，言善，則千里之外應之。鶴鳴之士，言士之修身踐言，為時所稱者也。〕斷絕尺一，〔斷，丁管翻。〕抑止槃遊，冀上天還威，眾變可弭。」
議郎蔡邕對曰：「臣伏思諸異，皆亡國之怪也。天於大漢殷勤不已，故屢出祅變以當譴責，〔祅，與妖同，於驕翻。〕吹令人君感悟，改危即安。今蜺墮、雞化，皆婦人干政之所致也。前者乳母趙嬈，貴重天下，〔嬈，奴鳥翻。〕讒諛驕溢，續以永樂門史霍玉，〔永樂門史，董太后宮官。樂，音洛。〕依阻城社，又為姦邪。今道路紛紛，復雲有程大人者，〔宮中耆宿，皆稱中大人。復，扶又翻。〕察其風聲，將為國患；宜高為隄防，明設禁令，深惟趙、霍，以為至戒。今太尉張顥，為玉所進；光祿勳偉璋，有名貪濁；〔偉，姓；璋，名。〕又長水校尉趙玹，〔玹，音玄。〕屯騎校尉蓋升，〔蓋，古合翻。〕並叨時幸，榮富優足；宜念小人在位之咎，退思引身避賢之福。。伏見廷尉郭禧，純厚老成；光祿大夫橋玄，聰達方直；故太尉劉寵，忠實守正；並宜為謀主，數見訪問。〔數，所角翻。〕夫宰相大臣，君之四體，委任責成，優劣已分，不宜聽納小使，雕琢大臣也。〔賢曰：雕琢，謂鐫削以成其罪也。〕又，尚方工技之作，〔續漢志：尚方，掌上手工，作御刀劍諸好器物。技，巨綺翻。〕鴻都篇賦之文，可且消息，以示惟憂。〔惟，思也。〕宰府孝廉，士之高選，近者以辟召不慎，切責三公，而今業以小文超取選舉，開請託之門，違明王之典，眾心不厭，〔賢曰：厭，伏也，音一葉翻。〕莫之敢言；臣願陛下忍而絕之，思惟萬機，以答天望。聖朝既自約厲，左右近臣亦宜從化，人自仰損，以塞咎戒，〔塞，悉則翻。〕則天道虧滿，鬼神福謙矣。〔易曰：天道虧盈而益謙，鬼神害盈而福謙。以盈為滿者，避惠帝諱也。〕夫君臣不密，上有漏言之戒，下有失身之禍，〔易曰：君不密則失臣，臣不密則失身。〕願寢臣表，無使盡忠之吏受怨姦仇。」章奏，帝覽而歎息；因起更衣，〔更，工衡翻。〕曹節於後竊視之，悉宣語左右，〔語，牛倨翻。〕事遂漏露。其為邕所裁黜者，側目思報。
初，邕與大源臚劉郃素不相平，〔臚，陵如翻。郃，古合翻，又曷閣翻。〕叔父衛尉質又與將作大匠陽球有隙。球即中常侍程璜女夫也。璜遂使人飛章言「邕、質數以私 事請託於郃，郃不聽。邕含隱切，志欲相中。」〔賢曰：中，傷也。郃，古合翻。數，所角翻。中，竹仲翻。〕於是詔下尚書召邕詰狀。〔下，遐稼翻；下是下同。 詰，去吉翻。〕邕上書曰：「臣實愚戇，〔戇，陟降翻。〕不顧後害，陛下不念忠臣直言，宜加掩蔽，誹謗卒至，〔卒，讀曰猝。〕便用疑怪。臣年四十有六，孤特一 身，得託名忠臣，死有餘榮，恐陛下於此不復聞至言矣！」〔復，扶又翻。〕於是下邕、質於雒陽獄，劾以「仇怨奉公，議害大臣，大不敬，棄市。」〔誣邕以請託不聽，志欲中傷，為仇怨奉公之吏。三公、九卿皆大臣也。劾，戶概翻，又戶得翻。〕事奏，中常侍河南呂強愍邕無罪，力為伸請，〔為，於偽翻。〕帝亦更思其章，有詔：「減死一等，與家屬髡鉗徙朔方，不得以赦令除。」陽球使客追路刺邕，〔刺，七亦翻。〕客感其義，皆莫為用。球又賂其部主，〔部主，州牧、郡守也。〕使加毒害，所賂者反以其情戒邕，由是得免。
八月，有星孛於天市。〔孛，蒲內翻。〕
九月，太尉張顥罷；以太常陳球為太尉。
司空來豔薨。〔考異曰：袁紀雲：「豔以久病罷。」今從範書。〕冬，十月，以屯騎校尉袁逢為司空。
宋皇后無寵，後宮幸姬眾共譖毀。勃海王悝妃宋氏即後之姑也，中常侍王甫恐後怨之，〔悝被誅，事見上熹平元年。悝，苦回翻。〕因譖後挾左道祝詛；〔祝，職救翻。詛，莊助翻。〕帝信之，遂策收璽綬。〔璽，斯氏翻。綬，音受。〕後自致暴室，以憂死。父不其鄉侯酆及兄弟並被誅。〔不其縣，前漢屬琅邪郡，後漢併省為鄉。賢曰：故城在今萊州即墨縣西南，蓋其縣之鄉也。其，音基。被，皮義翻；下同。〕
丙子晦，日有食之。
尚書盧植上言：「凡諸黨錮多非其罪，可加赦恕，申宥回枉。又，宋後家屬並以無辜委骸橫屍，不得斂葬，〔斂，力贍翻。〕宜敕收拾，以安遊魂。又，郡守、刺史一月數遷，宜依黜陟以章能否，縱不九載，可滿三歲。〔賢曰：書曰：三歲考績，三考黜陟幽明。孔安國註曰：三年考功。三考，九年。能否幽明有別，升進其明者，黜退其幽者，此皆唐堯之法也。載，子亥翻。〕又，請謁希求，一宜禁塞，〔塞，悉則翻。〕選舉之事，責成主者。又，天子之體，理無私積，宜弘大務，蠲略細微。」帝不省。〔省，悉井翻。〕
十一月，太尉陳球免；十二月，丁巳，以光祿大夫橋玄為太尉。
鮮卑寇酒泉；種眾日多，〔重，章勇翻。〕緣邊莫不被毒。〔被，皮義翻。〕
詔中尚方〔即尚方也，屬少府。〕為鴻都文學樂松、江覽等三十二人圖象立贊，以勸學者。〔為，於偽翻。〕尚書飲陽球諫曰：「臣案松、覽等皆出於微蔑，〔蔑者，微之甚，幾於無也。〕斗筲小人，〔筲，竹器，容鬥二升，音所交翻。〕依憑世戚，附託權豪，俛睫，〔睫，即涉翻，目毛也。〕徼進明時。徼進明時。〔徼，一遙翻。〕或獻賦一篇，或鳥篆盈簡，〔賢曰：八體書有鳥篆，象形以為字也。〕而位升郎中，形圖丹青。亦有筆不點牘，辭不辨心，假手請字，妖偽百品，莫不蒙被殊恩，蟬蛻滓濁。〔賢曰：說文曰：蛻，蟬蛇所解皮也，音式銳翻，或音他外翻。〕是以有識掩口，〔謂掩口而笑也。〕天下嗟嘆。臣聞圖象之設，以昭勸戒，欲飲人君動鑒得失，未聞豎子小人詐作文頌，而可妄竊天官，垂象圖素者也。今太學、東觀〔東觀，在南宮。觀，古玩翻。〕足以宣明聖化，願罷鴻都之選，以銷天下之謗。」書奏，不省。〔省，悉井翻。〕
是歲，初開西邸賣官，〔開邸舍於西園，因謂之西邸。〕入錢各有差：二千石二千萬；四百石四百萬；其以德次應選者半之，或三分之一；於西園立庫以貯之。〔貯，丁呂翻。〕或詣闕上書佔令長，隨縣好醜，豐約有賈。〔佔，章贍翻。長，知兩翻。賈，讀曰價。〕富者則先入錢，貧者到官然後倍輸。又私令左右賣公卿，公千萬，卿五百萬。初，帝為侯時常苦貧，及即位，每歎桓帝不能作家居，〔居，積也。〕曾無私錢，故賣官聚錢以為私藏。〔藏，徂浪翻。〕
帝嘗問侍中楊奇曰：「朕何如桓帝﹖」對曰：「陛下之於桓帝，亦猶虞舜比德唐堯。」帝不悅曰：「卿強項，〔賢曰：強項，言不低屈也。〕真楊震子孫，死後必復致大鳥矣。」〔大鳥事見五十一卷安帝延光四年。復，扶又翻。〕奇，震之曾孫也。
南匈奴屠特若屍逐就單于死，子呼徵立。
二年（己未、一七九）
春，大疫。
②三月，司徒袁滂免，以大鴻臚劉郃為司徒。〔考異曰：袁紀：「二月，丁巳，滂免。」「劉郃」作「劉邵」。今從範書。〕
③乙丑，太尉橋玄罷，拜太中大夫；以太中大夫段熲為太尉。玄幼子遊門次，為人所劫，登樓求貨；〔所謂劫質也。〕玄不興。司隸校尉、河南尹圍守玄家，不敢迫。玄瞋目呼曰：〔瞋，七人翻。呼，火故翻。〕「姦人無狀，玄豈以一子之命而縱國賊乎！」促令攻之，玄子亦死。玄因上言：「天下凡有劫質，皆並殺之，不得贖以財寶，開張姦路。」由是劫質遂絕。〔質，音致。〕
京兆地震。
⑤司空袁逢罷；以太常張濟為司空。
⑥夏，四月，甲戌苜，日有食之。
⑦王甫、曹節等姦虐弄權，扇動內外，太尉段熲阿附之。節、甫父兄子弟為卿、校、牧、守、令、長老布滿天下，所在貪暴。〔校，戶教翻。守，式又翻。長，知兩翻。〕甫養子吉為沛相，尤殘酷，凡殺人，皆磔屍車上，隨其罪目，宣示屬縣，〔賢曰：罪目，罪名也。磔，陟格翻。〕夏月腐爛，則以繩連其骨，周徧一郡乃止，見者駭懼。視事五年，凡殺萬餘人。尚書令陽球常拊髀發憤曰：「若陽球作司隸，此曹子安得容乎！」既而球果遷司隸。
甫使門生於京兆界辜榷官財物七千餘萬，〔前書音義曰：辜，障也；榷，專也；謂障餘人買賣而自取其利。榷，古嶽翻。〕熲方以日食自劾。球詣闕謝恩，因奏甫、熲及中常侍淳于登、袁赦、封拡等罪惡，〔姓譜：封，夏封父之後。拡，音吐嗑翻。〕辛巳，悉收甫、熲等送雒陽獄，及甫子永樂少府萌、沛相吉。〔樂，音洛。〕球自臨考，甫等五毒備極；萌先嘗為司隸，乃謂球曰：「父子既當伏誅，亦以先後之義，少以楚毒假借老父。」〔少，詩沼翻。〕球曰：「爾罪惡無狀，死不滅責，乃欲論先後求假借邪！」萌乃罵曰：「爾前奉事吾父子如奴，奴敢反汝主乎！今日臨危相擠，〔擠，子細翻，又則兮翻。〕行自及也！」球使以土窒萌口，垂撲交至，〔菙，止橤翻。撲，普卜翻。〕父子悉死於杖下；熲亦自殺。乃僵磔甫屍於夏城門，大署牓曰：「賊臣王甫。」盡沒入其財產，妻子皆徙比景。
球既誅甫，欲以次表曹節等，乃敕中都官從事曰：〔中都官從事，即都官從事，主察舉百官犯法者。中興以後，專令掊擊貴戚。〕「妅箵去權貴大猾，〔去，羌呂翻。〕乃議其餘耳。公卿豪右若袁氏兒輩，〔時諸袁以與袁赦同宗，貴寵於世。〕從事自辦之，何須校尉邪！」權門聞之， 莫不屏氣。〔屏，必郢翻。〕曹節等皆不敢出沐。會順帝虞貴人葬，〔虞貴人，順帝母。〕百官會喪還，曹節見磔甫屍道次，慨然抆淚曰：〔賢曰：抆，拭也，音亡 粉翻。〕「我曹可自相食，何宜使犬舐其汁乎！」〔舐，池爾翻。考異曰：袁紀雲：「球會虞貴人葬，還入夏城門，曹節見謁於道旁。球大罵曰：『賊臣曹節。』」 節收淚於車中，而有是語。今從範書。〕語諸常侍：「今且俱入，勿過里舍也。」〔語，牛倨翻。〕節直入省，白帝曰：「陽球故酷暴吏，前三府奏當免官，以九江微功，復見擢用。〔事見上建寧六年。復，扶又翻；下同。〕愆過之人，好為妄作，〔好，呼到翻。〕不宜使在司隸，以騁毒虐。」帝乃徙球為衛尉。時球出謁陵，〔諸陵皆在司部，故司隸出謁陵。〕節敕尚書令召拜，不得稽留尺一。球被召急，因求見帝，【章：甲十一行本「帝」下有「叩頭」二字；乙十一行本同；張校同；退齋校同。】曰：「臣無清高之行，橫蒙鷹犬之任，〔謂司隸主搏噬姦非，猶鷹犬也。行，下孟翻。橫，戶孟翻。〕前雖誅王甫、段熲，蓋狐狸小醜，未足宣示天下。願假臣一月，必令豺狼鴟梟各服其辜。」〔梟，堅堯翻。〕叩頭流血。殿上呵叱曰：「衛尉扞詔邪！」至於再三，乃受拜。
於是曹節、朱瑀等權勢復盛。節領尚書令。郎中梁人審忠上書曰：〔審，姓也。漢初有審食其。〕「階下即位之初，未能萬機，皇太后念在撫育，權時攝政，故中常侍蘇康、管霸應時誅殄。太傅陳蕃、大將軍竇武考其黨與，志清朝政。〔朝，直遙翻。〕華容侯朱瑀知事覺靈，禍及其身，遂興造逆謀，作亂王室，撞碯省闥，〔撞，直江翻。碯，與踏同。〕執奪璽綬，迫脅陛下，聚會羣臣，離間骨肉母子之恩，〔間，古莧翻。〕素所親厚，布在州郡，或登九列，或據三司。〔九列，九卿也。三司，三公也。〕不惟祿重位尊之責，〔惟，思也。〕而苟營私門，多蓄財貨，繕修第舍，連裏竟巷，盜取御水，以作漁釣，〔賢曰：水入宮苑為御水。〕車馬服玩，擬於天家。〔天家，猶王家也。君，天也，故謂之天家。〕羣公卿士，杜口吞聲，莫敢有言，州牧郡守，承順風旨，辟召選舉，釋賢取愚。故蟲蝗為之生，夷寇為之起。〔為，於偽翻。〕天意憤盈，積十餘年；故頻歲日食於上，地震於下，所以譴戒人主，欲令覺悟，誅鉏無狀。昔高宗以雉雊之變，故獲中興之功；〔高宗肜日：有飛雉升鼎耳而雊，懼而脩德，殷以中興。〕近者神祇啟悟陛下，發赫斯之怒，〔詩云：王赫斯怒。〕故王甫父子應時馘鋳，路人士女莫不稱善，若除父母之讎。誠怪陛下復忍孽臣之類，不悉殄滅。〔忍，謂含忍也，隱忍也。孽，魚列翻。〕昔奏信趙高，以危其國；〔事見八卷奏二世紀。〕吳使刑臣，身遘其禍。〔左傳：吳伐越，獲俘焉，以為閽，使守舟。吳子餘祭觀舟，閽以刀弒之。〕今以不忍之恩，赦夷族之罪，姦謀一成，悔亦何及！臣為郎十五年，皆耳目聞見，瑀之所為，誠皇天所不復赦。願陛下留漏刻之聽，〔漏之度，晝夜百刻。留漏刻之聽，言少須臾留聽也。〕裁省臣表，〔省，悉井翻。〕掃滅醜類，以答天怒。興瑀考驗，有不如言，願受湯鑊之誅，妻子並徙，以絕妄言之路。」章寢不報。
中常侍呂強清忠奉公，帝以眾例封為都鄉侯，強固辭不受，因上疏陳事曰：「臣聞高祖重約，非功臣不侯，所以重天爵、明勸戒也。中常侍曹節等，宦官祐薄，品卑人賤，讒諂媚主，佞邪徼寵，〔徼，一遙翻，又古堯翻。〕有趙高之禍，未轘裂之誅。〔賢曰：轘裂，以車 裂也。〕陛下不悟，妄授茅土，開國承家，小人是用，〔易曰：開國承家，小人勿用。〕又並及家人，重金兼紫，〔賢曰：金印紫綬；重兼，言累積也。重，直龍 翻。〕交結邪黨，下比羣佞。〔比，毗至翻。〕陰陽乖刺，〔刺，盧達翻。〕稼穡荒蕪，人用不康，罔不由茲。臣誠知封事已行，言之無逮，〔封事，謂封爵之事也。〕所以冒死幹觸陳愚忠者，實願陛下損改既謬，從此一止。臣又聞後宮采女數千餘人，衣食之費日數百金，比穀雖賤而戶有饑色，〔比，頻寐翻，言近者也。〕按法當貴而今更賤者，由賦發繁數，以解縣官，〔數，所角翻。賢曰：縣官調發既多，故賤糶穀以供之。解，居隘翻，發也。〕寒不敢衣，飢不敢食，民有斯繍而莫之卹。宮女無用，填積後庭，天下雖復盡力耕桑，猶不能供。〔復，扶又翻；下同。〕又，前召議郎蔡邕對問於金商門，邕不敢懷道迷國，〔蓋引論語迷邦之言。不曰邦者，避高帝諱。〕而切言極對，毀刺貴臣，譏呵宦官。陛下不密其言，至令宣露，羣邪項領，膏脣拭舌，〔賢曰：詩曰：駕彼四牡，四牡項領。註雲：項，大也。四牡者，人所駕，今但養大其領，不肯為用，諭大臣自恣，王不能使也。膏脣拭舌，謂欲讒毀故也。〕競欲咀嚼，造作飛條。〔賢曰：飛條，飛書也。〕陛下回受誹謗，致邕刑罪，室家徙放，老幼流離，豈不負忠臣哉！今羣臣皆以邕為戒，上畏不測之難，下懼劍客之害，〔賢曰：謂陽球使客追刺邕也。難，乃旦翻。〕臣知朝廷不復得聞忠言矣！故太尉段熲，武勇冠世，〔冠，古玩翻。〕習於邊事，垂髮服戎，〔賢曰：垂髮，謂童子也。〕功成皓首，歷事二主，〔二主，靈帝、桓帝。〕勳烈獨昭。陛下既已式序，〔式序者，用敘其功也。〕位登臺司，而為司隸校尉陽球所見誣脅，一身既斃，而妻子遠播，〔播，遷也。〕天下惆悵，〔惆，醜鳩翻。〕功臣失望。宜徵邕更加授任，反熲家屬，則忠貞路開，眾怨以弭矣。」帝知其忠而不能用。
丁酉，赦天下。
⑨上祿長和海〔賢曰：上祿縣，屬武都郡，今成州縣。姓譜：和，本自羲和之後；一雲卞和之後。〕上言：「禮，從姐兄弟別居異財，恩義已輕，服屬捤末。而今黨人錮及五族，既乖典訓之文，有謬經常之法。」帝覽之而悟，於是黨錮自從祖以下皆得解釋。〔從祖，緦麻服。從，才用翻。〕
⑩五月，以衛尉劉寬為太尉。
護匈奴中郎將張脩與南單於呼徵不相能，脩擅斬之，更立右賢王羌渠為單於。〔更，工衡翻。〕秋，七月，脩坐不先請而擅誅殺，檻車徵詣廷尉，死。
初，司徒劉郃兄侍中鯈與竇武同謀，俱死，〔鯈，直留翻；桓紀作「劉儵」。〕永樂少府陳球說郃曰：〔賢曰：桓帝母孝崇皇后官曰永樂，置太僕、少府。餘據此 時帝母孝仁董太后居永樂宮，非孝崇後也。說，輸芮翻。〕「公出自宗室，位登臺鼎，天下瞻望。社稷鎮衛，豈得雷同，容容無違而已。今曹節等放縱為害，而久左右，又公兄侍中受害節等，今可表徙衛尉陽球為司隸校尉，以次收節等誅之，政出聖主，天下太平，可翹足而待也！」郃曰：「兇豎多耳目，恐事未會，先受其禍。」尚書劉納曰：「為國棟梁，傾危不持，焉用彼相邪！」〔論語：孔子曰：「危而不扶，顛而不持，則將焉用彼相矣！」焉，於虔翻。〕郃許諾，亦與陽球結謀。球小妻，程璜之女，由是節等頗得聞知，乃重賂璜，且脅之。璜懼迫，以球謀告節，節因共白帝曰：「郃與劉納、陳球、陽球交通書疏，謀議不軌。」帝大怒。冬，十月，甲申，劉郃、陳球、劉納、陽球皆下獄，死。〔下，遐稼翻。〕
巴郡板楯蠻反，〔楯，食尹翻。〕遣御史中丞蕭瑗督益州刺史討之，不克。〔瑗，於眷翻。〕
十二月，以光祿勳楊賜為司徒。
鮮卑寇幽、並二州。
三年（庚申、一八○）
①春，正月，癸酉，赦天下。
②夏，四月，江夏蠻反。〔夏，戶雅翻。〕
秋，酒泉地震。
④冬，有星孛於狼、弧。〔晉書天文志：狼，一星，在東井東南。弧，九星，在狼東南。孛，蒲內翻。〕
鮮卑寇幽、並二州。
⑥十二月，己巳，立貴人何氏為皇后。〔考異曰：袁紀在十一月。今從範書。〕徵後兄潁川太守進為侍中。後本南陽屠家，以選入掖庭，生皇子辨，故立之。〔為何進謀誅宦官、敗國亡家張本。〕
⑦是歲作罼圭、靈昆苑。〔賢曰：罼圭苑有二，東罼圭苑，週一千五百步，中有魚梁臺，西罼圭苑週三千三百步，並在雒陽宣平門外。〕司徒楊賜諫曰：「先帝之制，左開鴻池，右作上林，不奢不約，以合體中。今猥規郊城之地以為苑囿，壞沃衍，〔杜預註左傳曰：衍沃，平美之地也。壞，音怪。〕廢田園，驅居民，畜禽獸，〔畜，許六翻。〕殆非所謂若保赤子之義。〔書曰：若保赤子，惟民其康又。〕今城外之苑已有五六，〔賢曰：陽嘉元年，起西苑。延熹二年，造顯陽苑。雒陽宮殿名有平樂苑、上林苑。桓帝延熹元年置鴻德苑。〕可以逞情意，順四節也。〔賢曰：逞，快也。四節，謂春蒐、夏苗、秋獮、冬狩。〕宜惟夏禹卑宮、太宗露臺之意，〔惟，思也。〕以尉下民之勞。」書奏，帝欲止，以問侍中任芝、樂松；〔任，音壬。考異曰：範書雲「中常侍樂松」。松本鴻都文學，必非中常侍。袁紀雲「侍中」，今從之。〕對曰：「昔文王之囿百里，人以為小；齊宣五里，人以為大。〔齊宣王問於孟子曰：「文王之囿，方七十里，人猶以為小；寡人之囿，方四十里，人以為大，何也﹖」對曰：「文王之囿方七十里，芻蕘者往焉，雉兔者往焉，與人同之；人以為小，不亦宜乎！今王之囿，殺其麋鹿者如殺人之罪；人以為大，不亦宜乎！」此雲五里，微與孟子異。〕今與百姓共之，無害於政也。」帝悅，遂為之。
巴郡板楯蠻反。
⑨蒼梧、桂陽賊攻郡縣，零陵太守楊琁制馬車數十乘，以排襄盛石灰於車上，〔賢曰：排襄，即今襄袋也。排，音蒲拜翻。盛，時徵翻。〕繫布索於馬尾；〔索，昔各翻。〕又為兵車，專彀弓弩。及戰，令馬車居前，順風鼓灰，賊不得視，因以火燒布然，馬驚，奔突賊陣，因使後車弓弩亂發，鉦鼓鳴震，羣盜波駭破散，〔波駭者，蓋喻以物擊水，一波動，萬波隨而駭動。〕追逐傷斬無數，梟其渠帥，〔梟者，斬首而梟之木上也。梟，堅堯翻。帥，所類翻。〕郡境以清。荊州刺史趙凱誣奏琁實非身親破賊，而妄有其功；琁與相章奏。凱有黨助，遂檻車徵琁，防禁嚴密，無由自訟；乃噬臂出血，書衣為章，具陳破賊形勢，及言凱所誣狀，潛俴親屬詣闕通之。詔書原琁，拜議郎；凱受誣人之罪。琁，喬之弟也。〔楊喬，見上卷桓帝永康元年。〕
