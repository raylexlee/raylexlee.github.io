△卷第七十五
魏紀七〔起柔兆攝提格（丙寅），盡玄黓涒灘（壬申），凡七年。〕
邵陵厲公中
正始七年（丙寅、二四六）
①春，二月，吳車騎將軍朱然寇柤中，〔柤，讀如祖；楊正衡側瓜翻。〕殺略數千人而去。
②幽州刺史毌丘儉以高句驪王位宮數為侵叛，〔句，如字，又音駒。驪，力知翻。數，所角翻；下同。〕督諸軍討之；位宮敗走，儉遂屠丸都，〔高句驪都於丸都之下，多大山深谷，毌丘儉傳謂懸車束馬以上丸都，可知矣。唐志：自鴨淥江口舟行百餘裏，乃小舫泝流東北行，凡五百三十里而至丸都城。〕斬獲首虜以千數。句驪之臣得來諫位宮不從；得來歎曰：「立見此地將生蓬蒿。」遂不食而死。儉令諸軍不壞其墓，〔壞，音怪。〕不伐其樹，得其妻子，皆放遣之。位宮單將妻子逃竄，儉引軍還；未幾，復擊之，〔幾，居豈翻。〕位宮遂奔買溝。〔後漢書東夷傳：買溝婁，北沃沮之地，去南沃沮八百餘裏。句驪名城為溝婁。杜佑曰：北沃沮一名買溝婁。又曰：高句麗居紇升骨城，漢為縣，屬玄菟郡，賜以衣幘、朝服、鼓吹，常從郡受之；後稍驕恣，不復詣郡，但於東界築大城以受之遂名此城為幘溝漊。溝漊者，高麗名城也。建安中，其王伊夷模更作新國都於丸都山下，在沸流水西。魏正始中，毌丘儉屠丸都，銘不耐城而還。又曰：東沃沮在蓋馬大山之東。北沃沮一名買溝漊，去南沃沮八百餘裏，與挹婁接。〕儉遣玄菟太守王頎追之過沃沮千有餘裏，〔沃沮之地，在蓋馬大山之東。漢武帝滅朝鮮，開置玄菟郡，治沃沮城。後玄菟內徙，沃沮更屬樂浪。光武廢省，就以其渠帥為縣侯。其國小，迫於句驪，遂臣焉。菟，同都翻。頎，渠希翻。沮，千餘翻。〕至肅慎氏南界，〔魏東夷挹婁之國，即古肅慎氏也。〕刻石紀功而還，所誅納八千餘口。〔言誅殺者及納降者，總八千餘口。還，從宣翻，又如字。〕論功受賞，侯者百餘人。
③秋，九月，吳主以驃騎將軍步騭為丞相，〔驃，匹妙翻。〕車騎將軍朱然為左大司馬，衛將軍全琮為右大司馬。分荊州為二部：以鎮南將軍呂岱為上大將軍，督右部，自武昌以西至蒲圻；〔水經註：陸水出長沙下雋縣，西逕蒲圻縣北，又逕蒲酔山北入大江，謂之陸口。江水又逕蒲酔山北對蒲酔洲，洲頭即蒲圻縣治。武昌志曰：蒲酔山今在嘉魚縣境，蓋蒲圻縣初置於此。未白曰：蒲圻縣，漢沙羨縣地，吳黃武二年，於沙羨縣置蒲圻縣，在荊江口，因湖以稱，故曰蒲圻。〕以威北將軍諸葛恪為大將軍，督左部，代陸遜鎮武昌。
④漢大赦。大司農河南孟光〔光，河南洛陽人，漢末逃入蜀。〕於眾中責費禕曰：「夫赦者，偏枯之物，木之一道碩茂一邊焦槁者，謂之偏枯。赦者，赦有罪也。有罪者赦，則姦惡之人抵法而獲免於罪，良善之人受抑而不獲伸，故謂之偏枯之物。〕非明世所宜有也。衰敝窮極，必不得已，然後乃可權而行之耳。今主上仁賢，百僚稱職，何有旦夕之急而數施非常之恩，〔稱，尺證翻。數，所角翻。〕以惠姦宄之惡乎！」禕但顧謝，踧踖而已。〔踧，子六翻。踖，資息翻。〕
初，丞相亮時，有言公惜赦者，亮答曰：「治世以大德，不以小惠，〔治，直之翻。〕故匡衡、吳漢不願為赦。〔匡衡疏見三十八卷元帝永光二年。吳漢言見四十三卷光武建武二十年。〕先帝亦言：『吾周旋陳元方、鄭康成間，〔陳紀，字元方。鄭玄，字康成。〕每見啟告治治亂之道悉矣，曾不語赦也。〔治，直吏翻。〕若劉景升、季玉公子，〔劉琮，字季玊。〕歲歲赦宥，何益於治！』」〔治，直吏翻。〕由是蜀人稱亮之賢，知禕不及焉。〔蜀人賢孔明而劣費禕，固不特惜赦一事而已。〕
陳壽評曰：諸葛亮為政，軍旅數興而赦不妄下，〔數，所角翻；下同。下，遐稼翻。〕不亦卓乎！
⑤吳人不便大錢，柔罷之。〔青龍四年，吳鑄大錢，十當五百。景初二年，吳又檮大錢，一當千。〕
⑥漢主以涼州刺史姜維為衛將軍，與大將軍費禕並錄尚書事。〔費，父沸翻。〕汶山平康夷反，維討平之。〔漢武帝元封二年，分蜀郡北部置注山郡；宣帝地節三年，合蜀郡；蜀又分為汶山郡，又立平康縣屬焉。杜知曰：汶山郡今蜀郡西北通化邵地，冉駹所居也。未白曰：茂州通化郡，古汶山郡。劉昫曰：維州薛城縣，蜀將姜維討汶山叛羌，即此地也，今州城即姜維故壘。汶，讀曰岷。〕
漢主數出遊觀，增廣聲樂。太子家令巴西譙週上疏諫曰：「昔王莽之敗，豪桀並起以爭神器，才智之士思望所歸，未必以其勢之廣涖，惟其德之厚薄也。於時更始、公孫述等多已廣中，〔更，工衡翻。〕然莫不快情恣欲，怠於為善。世祖初入河北，馮異等勸之曰：『當行人所不能為者。』遂務理冤獄，崇節儉，北州歌歎，聲布四遠。於是鄧禹自南陽追之，〔事見三十九卷更始元年。〕吳漢、寇恂素未之識，舉兵助之；其餘望風慕德，邳肜、耿純、劉植之徒，至於輿病齎棺，襁負而至，不可勝數；〔事並見更始二年。肜，餘中翻。勝，音升。〕故能以弱為強而成帝業。及在各陽，嘗欲小出，銚期進諫，即時還車。〔銚期傳曰：光武嘗與期門近出，期頓首車前曰：臣聞古今之誡，變生不意，誠不願陛下微行數出。帝為之回輿而還。銚，音姚。〕及潁川盜起，寇恂請世祖身往臨賊，聞言即行。〔事見四十二卷建武八年。〕故非急務，欲小出不敢；至於急務，欲自安不為；帝者之慾善如此！故傳曰：『百姓不徒附』，誠以德先之也。〔傳，直戀翻。先，悉薦翻。〕今漢遭厄運，天下三分，雄哲之士思望之時也，〔言思望賢主混一。〕臣願陛下復行人所不能為者以副人望！〔復，扶又翻。〕且承事宗廟，所以率民尊上也；今四時之祀或有不臨，而池苑之觀或有仍出，臣之愚滯，私不自安。夫憂責在身者，不暇盡樂，〔樂，音洛；下同。〕先帝之志，堂構未成，〔書大誥曰：若考作室，既底法；厥子乃弗肯堂，矧肯構。〕誠非盡樂之時。願省減樂官、後宮，凡所土增造，但奉修先帝所施，〔施，式支翻，設也。〕下為子孫節儉之教。」漢主不聽。
八年（丁卯、二四七）
①春，正月，吳全琮卒。
②二月，日有食之。
時尚書何晏等朋附曹爽，好變改法度。太尉蔣濟上疏曰：「昔大舜佐治，戒在比周；〔舜之佐堯也，驩兜、共工自相稱弔則流放之，讒說殄行則堲之，戒比周也。好，呼到翻。治，直吏翻；下同。比，毗至翻。〕周公輔政，慎於其朋。〔書洛誥：周公戒成王曰：孺子其朋，其往。孔安國註曰：少子慎其朋黨，少子慎其朋黨，戒其自今已往。〕夫為國法度，惟命世大才，乃能張其綱維以垂於後，豈中下之吏所宜改易哉！終無益於治，適足傷民。宜使文武之臣，各守其職，率以清平，則和氣祥瑞可感而致也！」
③吳主詔徙武昌宮材瓦繕修建業宮。有司奏言：「武昌宮已二十八歲，〔吳以漢獻帝建安二十四年都武昌，至是已二十八年。〕死不堪用，宜下所在，〔下，遐稼翻。〕通更伐致。」〔致，謂伐材木而致之。通者，凡吳境內悉然也。〕吳主曰：「大禹以卑宮為美。今軍事未已，所在賦斂，〔斂，力贍翻。〕若更通伐，妨損農桑，徙武昌材瓦，自可用也。」乃徙居南宮。三月，改作太初宮，〔晉太康地記曰：吳有太初宮，方三百丈。〕令諸將及州郡皆義作。〔以下奉上，義當助作宮室。〕
④大將軍爽用何晏、鄧颺、丁謐之謀，遷太后於永寧宮，〔據後魏起永寧寺於銅駝街西，意即前魏永寧殿故處也。又據陳壽志，太后稱永寧宮，非徙也。意者晉諸臣欲增曹爽之惡，以遷字加之耳。晉書五行志曰：爽遷後於永寧宮，太后與帝相泣而別。蓋亦承晉諸臣所記也。〕專擅朝政，〔朝，直遙翻。〕多檥親黨，屢改制度。太傳懿不能禁，與爽有隙。五月，懿始稱疾，不與政事。〔為司馬懿誅曹爽等張本。與，讀曰預。〕
⑤吳丞相步騭卒。
⑥帝好褻近羣小，〔近，其靳翻。〕遊宴後園。秋，七月，尚書何晏上言：「自今御幸式乾殿〔參考魏、晉所記，式乾殿當在皇后宮。坤為毌，乾為父，言皇后為天下母，以乾為式，從夫之義也。〕及遊豫後園，宜皆從大臣，詢謀政事，講論經義，為萬世法。」冬，十二月，散騎常侍、諫議大夫孔乂上言：秦置諫大夫，掌論議：後漢增為諫議大夫。「今天下已平，陛下可絕後園，習騎乘馬，〔騎，奇寄翻。〕出必御輦乘車，天下之福，臣子之願也。」帝皆不聽。
⑦吳主大發眾集建業，揚聲欲人寇，揚州刺史諸誕使安豐太守王基策之。〔安豐縣，漢屬六安國，後漢屬廬江郡，魏分置安豐郡，屬豫州。策之者，計之也。〕基曰：「今陸遜等已死，孫權年老，內無賢嗣，中無謀主。權自出則懼內釁卒起，〔卒，讀曰猝。〕癰疽發潰；遺將則舊將已盡，新將未信。〔疽，千餘翻。將，即亮翻。〕此不過欲補穂支黨，〔穂，丈澗翻，縫也。〕還自保護耳。」已而吳果不出。
⑧是歲，雍、涼羌胡叛降漢，〔雍，於用翻。降，戶江翻。〕漢姜維將兵出隴右以應之，興雍州刺史郭淮、討蜀護軍夏侯霸戰於洮西。〔水經註：洮水與蜀白水俱出西傾山，山南即白水源，山東即洮水源。洮水東流逕吐谷渾中，又東逕臨洮、安故、狄道，又北至枹罕，入於河。諸縣皆洮東，若洮西則羌虜所居也。洮，土刀翻。〕胡王白虎文、治無戴等率部落降維，維徙之入蜀。〔蜀志曰：居於繁縣。據姜維傳，則白虎文與治無戴二人也。又魏志，曹真詩破叛胡治元多，蓋諸胡有治姓也。〕淮進擊羌胡餘黨，皆平之。
九年（戊辰、二四八）
①春，二月，中書令孫資，癸巳，中書監劉放，三月，甲午，司徒衛臻各遜位，以侯就第，位特進。〔鶪棲樹之言固中，而三馬食一槽矣。〕
②夏，四月，以司空高柔為司徒，光祿大夫徐邈為司空。邈漢曰：「三公論道之官，無其人則缺，〔書曰：三公論道經邦，燮理陰陽，官不必備，惟其人。〕豈可以老病忝之哉！」〔忝，辱也。〕遂固辭不受。
③五月，漢費禕出屯漢中。自蔣琬及禕，雖身居於外，慶賞刑威，皆遙先諮斷，〔斷，丁亂翻。諮斷者，諮之使斷決也。〕然後乃行。禕雅性謙素，當國功名，略與琬比。
④秋，九月，以車騎將軍王淩為司空。
⑤涪陵夷反，〔涪陵縣，漢屬巴郡，蜀分置涪陵郡，唐之涪州。未白曰：涪州涪陵郡，漢為涪陵縣地；蜀先主以地控江源，於此立涪陵郡，領漢平、漢葭二縣。四夷縣道記雲：故城在蜀江之南，涪江之西。其涪江南自黔中來，由城之西泝蜀江十五里，有雞鳴峽，上有枳城，即漢枳縣荒廢；桓溫定蜀，別立枳縣於今郡東北十里。周武帝保定四年，涪陵道領田思鶴歸化，於故枳城立涪裬鎮；隋開皇三年，移漢平縣於鎮城，仍改漢平為涪陵縣，因鎮為名。唐為涪州，元和三年，以涪州疆理與黔中接近，敕隸黔中。按華陽國志雲：涪陵，巴之南鄙。從枳縣入，泝涪水，秦司馬錯由之取楚黔中地，漢興常為都尉理。山險水灘，人多獽、蜑，唯出丹漆蜜枳；縣即涪州所理。漢建安中，涪陵謝本以涪陵廣大，白州牧劉璋分置丹興、漢葭二縣以為郡。璋乃分涪陵，立永寧，兼丹興、漢葭，合四縣置屬國都尉，理涪陵。蜀先主改為郡，改永寧曰萬寧，又增立漢復縣。後主又立漢平縣。晉太康地誌省丹興縣，郡移理漢復。又言萬寧在郡南，水道九百里，其萬寧蓋今費州是。蜀後主延熙中，涪陵大姓徐巨反，鄧芝討平之。漢涪陵蓋在今涪州東南三百三十里，黔州是其故理，在江之東。又言：漢復縣北至涪陵九十里，蓋今黔州所管洪杜縣是其故理。又言：漢葭在郡東百里，灃源出界，蓋今州東九十里故黔州城是。其丹興縣蓋在今黔州東二百里黔江縣是。又按漢平縣，在今涪州東百二十里，羅浮山之北，岷江之南， 白水入江處側近。又按十三州志，枳在郡東北，涪陵在郡東。按今黔州亦與巴郡東南相抵。據謝本所論，晉志所云，今夷、費、思、播及黔府等五州，悉是涪陵故 地。又隋圖經，黔中是武陵郡酉陽縣地。按漢酉陽在今溪州太鄉縣界，與黔州約相去千餘裏，今三亭縣西北九百餘裏別有酉陽城，乃劉蜀所置，非漢之酉陽。隋圖經及貞觀地誌並言蜀所置酉陽為漢酉陽，蓋誤認漢涪陵之地　也。自永嘉後，沒於夷獠。元魏後圖記不傳，至後周田思鶴歸化，初於其地立奉州，續改黔州；大業中，又改黔安郡；因問隋州郡名，遂與秦、漢黔中郡交互難辨。其秦黔中郡理，在今辰州西二十里黔串故城是。漢改黔中為武陵郡，移治義陵，即今辰州漵浦縣是。後漢移理臨沅，即今朗州所理是。今辰、錦、敘、獎、溪澧、朗、施八州，是秦、漢黔中郡地，與今黔州及夷、費、思、播隔越峻嶺，東有沅江水及諸溪並合，而東注洞庭湖，嶺西有巴江水，一名涪陵江，自牂柯北歷播、費、思、黔等州，北注岷江。以山川言之，巴郡之涪陵與黔中故地，炳然自分矣。〕漢車騎將軍鄧芝討平之。
⑥大將軍爽，驕奢無度，飲食衣服，擬於乘輿；〔乘，繩證翻。〕尚方珍玩，充牣其家；又私取先帝才人以為伎樂。〔伎，渠綺翻。〕作窟室，綺疏四周，〔窟室，掘地為室也。賢曰：綺疏，謂鏤為綺文〕數與其黨何晏等縱酒其中。弟羲深以為憂，數涕泣諫止之，爽不聽。爽兄弟數俱出遊，〔數，所角翻。〕司農沛國桓範謂曰：「總萬機，典禁兵，不宜並出，若有閉城門，誰復內入【章：甲十六行本「入」作「人」；乙十一行本同；孔本同。】者﹖」復，扶又翻；下同。爽曰：「誰敢爾邪！」
初，清河、平原爭界，八年不能決。冀州刺史孫禮請天府所藏烈祖封平原時圖以決之；〔烈祖，明帝也，封平原王。畫壤分國，有地圖在天府。周禮有天府，鄭玄註雲：掌祖廟之寶藏；又賢能之書皆藏於天府。〕爽信清河之訴，雲圖不可用，禮上疏自辨，辭頗剛切。爽大恕，劾禮怨望，結刑五歲。〔結刑五歲者，但結以徒作五歲之罪而不使之輸作也。劾，戶概翻，又戶得翻。〕久而【章：甲十六行本「而」作「之」；乙十一行本同；孔本同；張校同；退齋校同。】復為幷州刺史，往見太傅懿，有忿色而言。懿曰：「卿得幷州少邪﹖恚理分界失分乎﹖」〔魏幷州統太原、上黨、西河、鴈門、新興。冀州大於諸州，幷州遠接荒外，故意其觖望。懿多權數，以此言擿發禮耳。少，詩沼翻。恚，於避翻。分，扶問翻。〕禮曰：「何明公言之乖也！禮雖不德，豈以官位往事為意邪！本謂明公齊蹤伊、呂，匡輔魏室，上報明帝之託，下建萬世之勳。今社稷將危，天下兇兇，〔兇，許拱翻。〕此禮之所以不悅也！」因涕泣橫流。懿曰：「且止，忍不可忍！」〔至此，禮入懿數中矣。〕
冬，河南尹李勝出為荊州刺史，過辭太傅懿。懿令兩婢侍。持衣，衣落；指口言渴，婢進粥，懿不持杯而飲，粥皆流出霑胸。勝曰：「眾情謂明公舊風發動，〔魏武之闢懿也，懿辭以風痹，故勝以為舊風發動。〕何意尊體乃爾！」懿使聲氣纔屬，〔詐為羸惙之狀也。屬，之慾翻。〕說：「年老枕疾，死在旦夕。〔枕，之鴆翻。〕君當屈幷州，幷州近胡，〔近，其靳翻。〕好為之備！恐不復相見，以子師、昭兄弟為託。」勝曰：「當還忝本州，〔李勝，南陽人，故謂荊州為本州。〕非幷州。」懿乃錯亂其辭曰：「君方到幷州﹖」勝復曰：「當忝荊州。」懿曰：「年老意荒，不解君言。〔解，戶買翻，曉也。〕今還為本州，盛德壯烈，好建功勳！」勝退，告爽曰：「司馬公屍居餘氣，形神已離，不足慮矣。」〔言其形神己離，惟屍在而餘殘喘耳。〕他日，又向爽等垂泣曰：〔無聲而出涕，曰垂泣。〕「太傅病不可復濟，令人愴然！」故爽等不復設備。
何晏聞平原管輅明於術數，請與相見。十二月，丙戌，輅往詣晏，晏與之論易。時鄧颺在坐〔坐，徂臥翻。〕謂輅曰：「君自謂善易，而語不初不及易中辭義，何也﹖」輅曰：「夫善易者不言易也。」晏含笑贊之曰：「可謂要言不煩也！」因謂輅曰：「試為作一卦，〔為，於偽翻。〕知位當至三公不﹖」〔不，讀曰否。〕又問：「連夢見青蠅數十，來集鼻下，驅之不去，何也﹖」輅曰：「昔元、凱輔舜，〔左傳：高陽氏有才子八人，蒼舒、隤敳、檮戭、大臨、尨降、庭堅、仲容、叔達，齊聖廣淵，明允篤誠，天下之民謂之「八愷」。高辛氏有才子八人，伯奮、仲堪、叔獻、季仲、伯虎、仲熊、叔豹、季狸，忠肅共懿，宜慈惠和，天下之民謂之「八元。」〕周公佐周，皆以和惠謙恭，享有多福，此非卜筮所能明也。今君侯位尊勢重，而懷德者鮮，〔鮮，息淺翻。〕畏威者眾，殆非小心求福之道也。又，鼻者天中之山，〔相書以鼻為天中，自脣以上為人中。裴松之曰：相書謂鼻之所有為天中，鼻有山象，故曰天中之山。〕『高而不危，所以長守貴。』今青蠅臭惡，，而集之，位峻者顛，輕豪者亡，不可不深思也！願君侯裒多益寡，〔裒，莆侯翻，與掊同，取也。爾雅：裒、鳩、樓，聚也。徐雲：樓斂也。此言晏據權勢，揆分為多，當思自減損也。〕非禮勿履，然後三公可至，青蠅可驅也。」颺曰：「此老生之常譚。」輅曰：「夫老生者見不生，常譚者見不譚。」〔言必見其死也。譚，與談同。〕輅還邑舍，〔邑舍，平原邑邸也。〕具以言其舅；〔語，牛倨翻。〕舅責輅言太切至。輅曰：「與死人語，何所畏邪！」舅大怒，以輅為狂。
⑦吳交趾、九真夷賊攻沒城交邑，交部騷勫。吳主以衡陽濬軍都尉陸胤為交州刺史、安南校尉。胤人境，喻以恩信，降者五萬餘家，州境復清。
⑧太傅懿陰與其子中護軍師、散騎常侍昭謀誅曹爽。〔懿雖稱疾，先已置二子於要地矣。〕
嘉平元年（己巳、二四九）是年四月方改元。〕
① 春，正月，甲午，帝謁高平陵，〔高平陵，明帝陵也。水經註：大石山在洛陽南，山阿有魏明帝高平陵。孫盛曰：高平陵去洛城九十里。〕大將軍爽弟中領軍羲、武 衛將軍訓、散騎常侍彥皆從。〔從，才用翻。〕太傅懿皇太后令，閉諸城門，勒兵據武庫，授兵出屯洛水浮橋；〔水經註：洛城南出西頭第二門曰宣陽門，漢之小苑門也，對閶闔，南直洛水浮桁。〕召司徒高柔假節行大將軍事，據爽營；太僕王觀行中領軍事，據羲營。因奏爽罪惡於帝曰：「臣昔從遼東還，先帝詔陛下、秦王及臣升御牀，把臣臂，深以後事為念。〔事見上卷明帝景初三年。〕臣言『太祖、高祖亦屬臣以後事，〔屬，之慾翻。〕按晉紀，懿自為文帝所信重，太祖未未嘗以後事屬之也，若文帝則以明帝屬懿。〕此自陛下所見，無所憂苦。萬一有不如意，臣當以死奉明詔。』今大將軍爽，背棄顧命，〔背，蒲妹翻。陸德明曰：顧，音古。〕敗亂國典，內則僭擬，外則專權，破壞諸營，〔敗，補邁翻。壞，音怪。〕盡據禁兵，羣官要職，皆置所親，殿中宿衛，易以私人，根據盤互，縱恣日甚。又以黃門張當為都監，〔監，古銜翻。〕伺察至尊，離間二，宮〔伺，相吏翻。間，古莧翻。〕傷害骨肉，天下洶洶，人懷危懼。陛下便為寄坐，〔寄坐，謂雖處天子之位，猶寄寓也。〕豈得久安！此非先帝詔陛下及臣升御牀之本意也。臣雖朽邁，〔朽邁，謂年老衰朽，日月已過也。〕敢忘往言！太尉臣濟等皆以爽為有無君之心，兄弟不宜典兵宿衛奏永寧宮，皇太后令敕臣如奏施行。臣輒敕主者及黃門令『罷爽、羲、訓吏兵，以侯就第，不得逗留，以稽車駕；敢有稽留，便以軍法從事！』臣輒力疾將兵屯洛水浮橋，伺察非常。」〔輒，專也。懿雖挾太后以臨爽，而其奏自言輒者至再，以天小在爽所也。〕爽得懿奏事，不通；迫窘不佑所為，留車駕宿伊水南，〔水經註：來儒之水，出於半石之山，西南流逕大石山，又西至高都城東，西入伊水。伊水又東北過伊闕中，又東北至洛陽縣南，北入於洛。〕伐木為鹿角，發屯田兵數千人以為衛。〔魏武創業，令州郡例置田官，故洛陽亦有屯田兵。〕
懿使侍中高陽許允及尚書陳泰說爽，宜早自歸罪，〔說，輸芮翻。〕又使爽所信殿中校尉尹大目謂爽，唯免官而已，〔魏、晉之制，有殿中將軍、中郎、校尉、司馬。尹大目說爽，猶未疑司馬氏也，至其追語文欽乃覺耳。〕以洛水為誓。泰，羣之子也。
初，爽以桓範鄉里老宿，〔範，沛國人，譙、沛鄉裏也。老，耆也。宿，舊也。〕於九卿中特禮之，然不甚親也。及懿起兵，以太后令召範，欲使行中領軍。範欲應命，其子止之曰：「車駕在外，不如南。」範乃出。至平昌城門，〔水經註：平昌門，故平門也，洛城南出西頭第三門。〕城門已閉。門候司蕃，故範舉吏也，〔司，姓也。左傳鄭有司臣。〕範舉手中版示之，矯曰：「有詔召我，卿促開門！」蕃欲求見詔書，〔以此觀之，此時猶用版詔，至晉時則有青紙詔矣。〕範呵之曰：「卿非我故吏邪，何以以敢爾﹖」乃開之。範出城，顧謂蕃曰：「太傅圖逆，卿從我去！」蕃徒行不能及，遂避側。〔避於道旁也。〕懿謂蔣濟曰：「智囊往矣！」濟曰：「範則智矣；然駑馬戀棧豆，爽必不能用也。」〔駑，音奴。言爽顧戀室家而慮不及遠，必不能用範計。棧，士限翻。〕
範至，勸爽兄弟以天子詣許昌，發四方兵以自輔。爽疑未決，範謂羲曰：「此事昭然，卿用讀書何為邪！於今日卿等門戶，求貧賤復可得乎！〔復，扶又翻。〕且匹夫質一人，尚慾望活；〔此謂漢末劫質也。質，音致。〕卿與天子相隨，令於天下，誰敢不應也！」俱不言。範又謂羲曰：「卿別營近在闕南，〔中領軍營，懿已遺王觀據之， 惟別營在耳。〕洛陽典農治在城外，〔洛陽典農中郎將、典農都尉所鈶也。〕呼召如意。今詣許昌，不過中宿，〔中宿，次宿也。左傳曰：命汝三宿，汝中宿至。陸 德明曰：中，丁仲翻。〕許昌別庫，足相被假；〔許昌別庫貯兵甲；洛陽有武庫，故曰別庫。被假，謂授兵也。被，皮義翻。〕所憂當在穀食，而大司農印章在我 身。」羲兄弟默然不從，自甲夜至五鼓，，〔甲夜，初夜也。夜有五更：一更為甲夜，二更為乙夜，三更為丙夜，四更為丁夜，五更為戊夜。〕爽乃投刀於地曰：「我亦不失作富家翁！」範哭曰：「曹子丹佳人，生汝兄弟，籖犢耳！〔曹真，字子丹。籖，與豚同。小豕曰籖，小牛曰犢。〕何圖今日坐汝等族滅也！」
爽乃通懿奏事，白帝下詔免己官。爽兄弟歸家，懿發洛陽吏卒圍守之；〔洛陽令所主吏卒也。〕四角作高樓，令人在樓上察視爽兄弟舉動。爽挾彈到後園中，〔彈，徒案翻。〕樓上便唱言：「故大將軍東南行！」爽愁悶不知為計。
戊戌，有司奏「黃門張當私以所擇才人與爽，疑有姦。」收當付廷尉考實，辭雲：「爽與尚書何晏、鄧颺、丁謐、司隸校尉畢軌、荊州刺史李勝等陰謀反逆，須三月中發。」於是收爽、羲、訓、晏、颺、謐、軌、勝並桓範皆下獄，劾以大逆不道，〔下，遐稼翻。劾，戶概翻，又戶得翻。〕與張當俱夷二族。〔考異曰：魏氏春秋曰：「宣王使晏典治爽等獄，晏窮治黨與，冀以獲宥。宣王曰：『凡有八族，』晏疏丁、鄧等七姓。宣王曰：『未也。』晏窮急，乃曰：『豈謂晏乎﹖』宣王曰：『是也。』乃收晏。」按宣王方治爽黨，安肯使晏典其獄！就令有之，晏豈不自知與爽最親而冀獨免乎！此殆孫盛承說者之妄耳。〕
初，爽之出也，司馬魯芝留在府，聞有變，將營騎斫津門出赴爽。〔營騎，大將軍營騎士也。津門，洛城南出西頭第一門也，亦曰建城明。騎，奇寄翻。〕乃爽解印綬，〔綬，音受。〕將出，主簿楊綜止之曰：「公挾主握權，拾此以至東市乎﹖」〔言必將見誅於市也。〕有司奏收芝、綜治罪，〔治，直之翻。〕太傅懿曰：「彼各為其主也，〔為，於偽翻。〕宥之。」頃之，以芝為御史中丞，綜為尚書郎。
魯芝將出，呼參軍辛敞欲與俱去。敞，毗之子也，其姊憲英為太常羊耽妻，敞與之謀曰：「天子在外，太傅閉城門，人云將不利國家，於事可得爾乎﹖」〔爾，猶雲如此也。〕憲英曰：「以吾度之，〔度，徒洛翻。〕太傅此舉，不過以誅曹爽耳。」敞曰：「然則事就乎﹖」憲英曰：「得無殆就！〔殆，近也。〕爽之才非太傅之偶也。」〔偶，匹也。〕敞曰：「然則敞可以無出乎﹖」憲英曰：「安可以不出！職守，人之大義也。凡人在難，〔難，乃旦翻。〕猶或卹之；為人執鞭而棄其事，不祥莫大焉。且為人任，為人死，親暱之職也，〔呢，尼質翻。左傳：晏子曰：君為社稷死則死之，若為己死，非其私呢，誰敢任之！暱，私愛也。此言親者則可為質任，愛呢者則可為之死。〕從眾而已。」敞遂出。事定之後，敞歎曰：「吾不謀於姊，幾不獲於義！」〔幾，居希翻。〕
先是，爽闢王沈及太山羊祜，沈勸祜應命。祜曰：「委質事人，復何容易！」〔先，悉薦翻。沈，持林翻；下同。質，如字。復，扶又翻。易，以豉翻。〕沈遂行。及爽敗，沈以故吏免，乃謂祜曰：「吾不忘卿前語。」祜曰：「此非始慮所及也！」〔言始慮亦不料爽至此，不欲受知幾之名也。〕
爽從弟文叔妻夏侯令女，〔夏侯氏之女名令女。夏，戶雅翻。〕早寡而無子，其公文寧欲嫁之；令女刀截兩耳以自誓，居常依爽。爽誅，其家上書絕昏，強迎以歸，復將嫁之；〔強，其兩翻。復，扶又翻；下同。〕令女竊入寢室，弔刀自斷其鼻〔斷，丁管翻。〕其家驚惋，〔惋，烏貫翻，驚歎也。〕謂之曰：「人生世間，如輕塵棲弱草耳，何至自苦乃爾！且夫家夷滅已盡，守此欲誰為哉！」〔為，於偽翻。〕令女曰：「吾聞仁者不以盛衰改節，義者不似存亡易心。曹氏前盛之時，尚欲保終，況今衰亡，何忍棄之！此禽獸之【章：甲十六行本「之」作「不」；乙十一行本同；孔本同；熊校同。】行，吾豈為乎！」司馬懿聞而賢之，聽使乞子字養為曹氏後。
何晏等方用事，自以為一時才傑，人莫能及。晏嘗為名士品目曰：「『唯深也故能通天下之志』，夏侯泰初是也。『唯幾也故能成天下之務』，司馬子元是也。『唯神也不疾而速，不行而至』，吾聞其語，未見其人。」蓋欲以神況諸己也。〔夏侯玄，字泰初。司馬師，字子元。晏引易大傳之辭以為品目。幾，居希翻。〕
選部郎劉陶，曄之子也，少有口辯，〔少，詩照翻。〕鄧颺之徒稱之以為伊、呂。陶嘗謂傅玄曰：「仲尼不聖。何以知之﹖智者於羣愚，如弄一丸於掌中；而不能得天下，何以為聖！」玄不復難，〔難，乃旦翻。〕但語之曰：〔語，牛倨翻。〕「天下之無常也，今見卿窮。」及曹爽敗，陶退居里舍，乃謝其言之過。
管輅之舅謂輅曰：「爾前何以知何、鄧之敗﹖」輅曰：「鄧之行步，筋不朿骨，脈不制肉，起立傾倚，若無手足，此為鬼躁；何之視候則魂不守宅，血不華色，精爽煙浮，容若槁木，此為鬼幽；二者皆非遐福之象也。」〔管輅之與何、鄧言也，其陳義近於古人；至答其舅論何、鄧之所以敗，則相者之說耳，何前後之相戾也！〕
何晏性自喜，〔喜，許記翻。〕粉白不去手，〔以自塗澤也。〕行步顧影。尤好老、莊之書，〔好，呼到翻。〕與夏侯玄、荀粲及山陽王弼之徒，競為清談，祖尚虛無，謂六經為聖人糟粕。〔莊子曰：桓公讀書於堂上，輪肩斲輪於堂下，釋椎鑿而上，問桓公曰：「敢問公所讀者何言邪﹖」公曰：「聖人之言也。」曰：「聖人在乎﹖」公曰：「已死矣。」曰：「然則君之所讀者，古人之糟粕已矣，古之人與其不可傳老矣。」糟，酒滓也。司馬雲：爛食曰粕。又云：糟爛為粕。許慎曰：粕，已漉粗糟也。音匹各翻，又普白翻。〕由是天下士大夫爭爭慕效之，遂成風流，不可復制焉。〔清談之禍始此。〕粲，彧之子也。
丙午，大赦。
③丁未，以大傅懿為丞相，加九錫；懿固辭不受。
④初，右將軍夏侯霸為曹爽所厚，以其公淵死於蜀，〔事見六十八卷漢獻帝建安二十四年。〕常切齒有報仇之志，為討蜀護軍，屯於隴西，統屬徵西。〔屬徵西將軍府所統。〕徵西將軍夏侯玄，霸之從子，爽之外弟也。〔曹氏，夏侯氏之出也，玄公尚又娶於曹氏，故玄於爽為外弟。〕爽既誅，司馬懿召玄詣京師，〔為後司馬師殺玄張本。〕以雍州刺史郭淮代之。霸素與淮不謟，以為禍必相及，大懼，遂奔漢。漢主謂曰：「卿公自還害於行間耳，〔行，戶剛翻。〕非我先人之手刃也。」遇之甚厚。姜維問於霸曰：「司馬懿既得彼政，當復有徵伐之志不﹖」〔復，扶又翻。不，讀曰否。〕霸曰：「彼方營立家門，未遑外事。有鍾士季者，其人雖少，〔少，詩照翻。〕若管朝政，吳、蜀之憂也。」〔朝，直遙翻。〕士季者，鍾繇之子尚書郎會也。〔為司馬昭用會以伐蜀張本。〕
⑤三月，吳左大司馬朱然卒。然長不盈七尺，氣候分明，丙行脩潔。〔行，下孟翻。〕終日欽欽，若【章：甲十六行本「若」上有「常」字；乙十一　行本同。】在戰場，〔毛萇曰：欽欽，言使人樂進也。〕臨急膽定，過絕於人。雖世無事，每朝夕嚴鼓，〔嚴鼓，疾擊鼓也，今人謂之擂鼓。〕兵在營者，鹹行裝就隊。以此玩敵，使不知所備，故出輒有功。〔雖不出兵，而常為行備，敵人之覘者玩以為常，則不知所備豫矣。〕然寢疾增篤，吳主晝為減膳，夜為不寐，〔為，於偽翻；下同，〕；中使醫藥口食之物，相望於道。然每遣使表疾病消息，吳主輒召見，口自問訊，入賜酒食，出賜布帛。及卒，吳主為之哀慟。
⑥夏，四月，乙丑，改元。〔曹爽誅後，方改元嘉平。〕
⑦曹爽之在伊南也，昌陵景侯蔣濟與之書，〔諡法：由義而濟日景；耆意大慮曰景〕言太傅之旨，不過免官而已。爽誅，濟進封都鄉侯，上疏固辭，不許。濟病其言之失，〔以失言於爽為己病也。〕遂發，丙子，卒。〕
⑧秋，漢衛將軍姜維寇雍州，依麴山築二城，〔麴山，蓋在羌中，魏雍州西南界。據郭淮傳，麴山在翅上。翅，為翅也，為翅，要地也，魏屯兵守之。〕使牙門將句安、李歆等守之，〔句，音鉤，又古候翻；姓也。姓譜：句芒氏之後。史記有句彊，今蜀中猶有句姓。〕聚羌胡質任，侵偪諸郡；〔質，音致。〕徵西將軍郭淮與雍州刺史陳泰禦之。泰曰：「麴城雖固，去蜀險遠，當須運糧；羌夷患維勞役，必未肯附。今圍而取之，可不血刃而拔其城；雖其有救，山道阻險，非行兵之地也。」淮乃使泰率討蜀護軍徐質、南安太守鄧文進兵圍麴城，斷其運道及城外流水。安等挑戰，不許，〔斷，丁管翻。挑，徒了翻。〕將士困窘，分糧聚雪以引日月。〔窘，巨隕翻。〕維引兵救之，出自牛頭山，〔牛頭山蓋在洮水之南，以形名山。魏收地形志：後魏真君四年，置仇池郡，治階陵縣，縣有牛頭山。五代志：牛頭山在成州上祿縣界。〕與泰相對。泰曰：「兵法貴在不戰而屈人。〔孫子曰：百戰百勝，非善之善者也；一戰而屈人，善之善者也。〕今絕牛頭，維無反道，則我之禽也。」槉諸軍各堅壘勿與戰，遣使白淮，使淮趣牛頭截其還路。〔趣，七喻翻。〕淮從之，進軍洮水。〔洮，土刀翻。〕維懼，遁走，安等孤絕，遂降。淮因西擊諸羌。
鄧艾曰：「賊去未遠，或能復還，〔復，扶又翻。〕宜分諸軍以備不虞。」於是留艾屯白水北。〔水經註：白水出隴西臨洮縣西南西傾山，東南流逕鄧至城南，即艾所屯地，以鄧文至此，故以名 城。〕三日，維遣其將廖化自白水南向艾結營。〔廖，力救翻，今力弔翻。〕艾謂諸將：「維今卒還，〔卒，讀曰猝。〕吾軍人少，〔少，詩照翻。〕法當來渡；而 不作橋，此維使化持吾令不得還，維必自東襲取洮城。」洮城在水北，去文屯六十里，艾即夜潛軍徑到；維果來渡，而艾先至據城，得以不敗。漢軍遂還。
⑨兗州刺史令狐愚，〔姓譜：周文王之子高封於畢，其後有畢萬。萬子犨封於魏，為魏氏。犨子顆封於令狐，為令狐氏。令，力呈翻。〕司空王淩之甥也，屯於平阿，〔水經註：淮水過當塗縣北，又北沙水注之，淮之西有平阿縣故城。晉志，平阿縣屬淮南郡，有塗山。〕甥舅並典重兵，專淮南之任。淩與愚陰謀，以帝闇弱，制於強臣，聞楚王彪有智勇，欲共立之，迎都許昌。九月愚遣其將張式至白馬，與彪相聞。〔楚王彪，武帝子，黃初三年，徙王白馬。白馬縣屬東郡。〕淩又遣舍人勞精詣洛陽，〔勞，姓也；精，名也。姓譜：其先居東海勞山，因氏焉。後漢有琅邪勞丙。〕語其子廣，〔語，牛倨翻。〕廣曰：「凡舉大事，應本人情。曹爽以驕奢失民，何平叔虛華不治，〔何晏，字平叔。〕丁、畢、桓、鄧雖並有宿望，皆專競於世。加變易朝典，〔朝，直遙翻；下同。〕政令數改，〔數，所角翻。〕所存雖高而事不下接，〔言雖存心於高曠而不切事情，與下不接也。〕民習於舊，眾莫之從，故雖勢傾四海，聲震天下，同日斬戮，名士減半，而百姓安之，莫之或哀，失民故也。今司馬懿情雖難量，〔量，音良。〕事未有逆，而擢用賢能，廣樹勝己，〔謂蔣濟、高柔、孫禮、陳泰、郭淮、鄧艾等。〕脩先朝之政令，〔朝，直遙翻。〕副眾心之所求。爽之所以為惡者，彼莫不必改〔「必」，當作「畢」。〕夙夜匪懈，以恤民為先，〔懈，古隘翻。〕公子兄弟，並握兵要，未易亡也。」〔易，以豉翻。〕淩不從。
冬，十一月，令狐愚復遣張式詣楚王，〔復，扶又翻。〕未還，會愚病卒。
⑩十二月，辛卯，即拜王淩為太尉。〔即拜者就壽春拜為太尉。〕庚子，以司隸校尉孫禮為司空。
光祿大夫徐邈卒。邈以清節著名。盧欽嘗著書稱邈曰：「徐公志高行溹，〔行，下孟翻。〕才博氣猛，其施之也，高而不狷，〔狷，吉掾翻。〕潔而不介，博而守約，猛而能寬。聖人以清為難，而徐公之所易也！」〔易，以豉翻。〕或問欽：「徐公當武帝之時，人以為通；自為涼州刺史，〔明帝太和初，邈為涼州刺史。〕及還京師，人以為介，何也﹖」欽答曰：「往者毛孝先、崔季珪用事，貴清素之士，於時皆變易車服以求名高，〔事見六十五卷漢獻帝建安十三年。毛玠，字孝先。崔琰，字季珪。〕而徐公不改其常，故人以為通。比來天下奢靡，轉相倣傚，〔比，毗寐翻，近也。比來，猶言近來也。〕而徐公雅尚自若，不與俗同。故前日之通，乃今日之介通，乃今日之介也；是世人之無常而徐公之有常也。」欽，毓之子也。〔毓，餘六翻。〕
二年（庚午、二五○）
①夏，五月，以徵西將軍郭淮為車騎將軍。
②初，會稽潘夫人有寵於吳主，〔會，古外翻。〕生少子亮，〔少，詩照翻。〕吳主愛之。全公主既與太子和有隙，〔事見上卷正始六年。〕欲豫自結，數稱亮美，以其夫之兄子尚女妻之。〔為後孫綝殺尚廢亮遷全公主張本。數，所角翻。妻，七細翻。〕吳主以魯王霸結朋黨以害其兄，心亦惡之，〔惡，烏路翻。〕謂侍中孫峻曰：「子弟不睦，臣不分部，〔分部，謂各分部黨，若漢甘陵南北部。〕將有袁氏之敗，〔事見六十四卷建安七年。〕為天下笑。若使一人立者，安得不亂乎！」遂有廢和立亮之意，然猶沈吟者歷年。沈吟者，欲決而未決之意，今人猶有此語。沈，持林翻。〕峻，靜之曾孫也。〔孫靜，堅之季弟，見六十二卷建安元年。〕
秋，吳主遂幽太子和。〔驃騎將軍朱據諫曰：「太子，國之本根；加以雅性仁孝，天下歸心。昔晉獻用驪姬而申生不存，註已見前。〕漢武信江充而戾太子冤死，〔事見二十二卷漢武帝徵和二年。臣竊懼太子不堪其憂，雖立思子之宮，無所復柔矣！」吳主不聽。據與尚書僕射屈晃〔屈，居勿翻。〕率諸將吏泥頭自縛，連日詣闕請和；吳主登白爵觀，見，甚惡之，〔白爵觀在建業宮中。觀，古玩翻。〕槉據、晃等「無怱怱！」怱怱，急遽不諦細也。〕無難督陳正、五營督陳象各上書切諫，〔吳主置左右無難營兵，又置五營兵，各置督領之。〕據、晃亦固諫不已；吳主大恕，族誅正、象。牽據、晃入殿，據、晃猶口諫，叩頭流血，辭氣不撓；〔撓，奴教翻。〕吳主杖之各一百，左遷據為新都郡丞，晃斥歸田裏，羣司坐諫誅放者以十數。遂廢太子和為無人，徙故鄣，〔故鄣縣屬丹陽郡。賢曰：秦鄣郡所治也，在今湖州安吉縣界。師古曰：鄣，音章。〕賜魯王霸死。殺楊竺，流其屍於江，又誅全寄、吳安、孫奇，皆以其黨霸譖和故也。〔黨霸譖和事，見上卷正始六年。〕初，楊竺少獲聲名，〔少，詩照翻。〕而陸遜謂之終敗，勸竺兄穆令與之別。〔別彼列翻，分也。〕及竺敗，穆以數諫戒竺得免死。〔數，所角翻。〕朱據未至官，中書令孫夕以詔書追賜死。
③冬，十月，廬江太守文【章：甲十六行本「文」上有「譙郡」二字；乙十一行本同；張校同。】欽偽叛，以誘吳偏將軍朱異，〔誘，音酉。〕欲使異自將兵迎己。異知其詐，表吳主，以為欽不可迎。吳主曰：「方今北土未一，欽欲歸命，宜且迎之。若嫌其有譎者，〔譎，古穴翻。〕但當設計綱以羅之，盛重兵以防之耳。」乃遣偏將軍呂據督二萬人與異併力至北界，〔北界，謂魏、吳分界之地，在魏廬江郡南，於吳為北。〕欽果不降。〔降，戶江翻。〕異，桓之子；據，範之子也。
④十一月，大利景侯孫禮卒。〔據孫禮傳，禮封大利亭侯。〕
⑤吳主立子亮為太子。
⑥吳主遣軍十萬作堂邑、塗塘以淹北道。〔堂邑縣，前漢屬臨淮郡，後漢屬廣陵郡，魏、吳在兩界之間之間為棄地。賢曰：堂邑，今揚州六合縣。杜佑曰：揚州六合縣，春秋楚之棠邑漢為堂邑。淹北道以絕魏兵之窺建業，吳主老矣，良將多死，為自保之規摹而已。「塗」，當作「塗」；讀曰滁。〕
⑦十二月，甲辰，東海定王霖卒。〔諡法：純行不爽曰定；安民法古曰定。〕
⑧徵南將軍王昶上言：「孫權流放良臣，〔良臣，謂朱據等。昶，醜兩翻。〕適庶分爭，〔適，讀曰嫡。〕可乘釁擊吳。」朝廷從之，遣新城太守南陽州泰襲巫、秭歸，〔州，姓也；泰，名也。晉有州綽。風俗通雲：其先食採於州，因氏焉。〕荊州刺史王基向夷陵。〔魏荊州刺史與徵南府並屯宛，時已徙屯新野。〕昶向江陵，引竹焴為橋，渡水擊之。〔焴，居登翻，大索也。吳引沮漳之水浸江陵以北之地，以限魏兵，故昶為橋以渡水。〕吳大將施績，夜遁入江陵，〔績，朱然之子也。然本施氏，朱治以為子，魏人本其所自出之姓稱之。〕昶欲引玫平地與戰，乃先遣五軍按大道發還，使吳望見而喜，又以所獲鎧馬甲首環城以怒之，〔鎧，可亥翻。環，音宦。〕設伏兵以待之。績果來追，昶與戰大破之，斬其將鍾離茂、許旻。
⑨漢姜維復寇西平，不克。〔復，扶又翻。〕
三年（辛未、二五一）
①春，正月，王基、州泰擊吳兵，皆破之，降者數千口。
②二【章：乙十一行本「二」作「三」；張校同；退齋校同。】月，以尚書令司馬孚為司空。
③夏，四月，甲申，以王昶為徵南大將軍。〔以破吳兵進律也。〕
壬辰，大赦。
⑤太尉王淩聞吳人塞塗水，〔即前所作堂邑、塗塘也。楊正衡曰：塗，音滁。據今滁河，自滁州至真州。塞，悉則翻。〕欲因此發兵，爻嚴諸軍，表求討賊；詔報不聽。淩遣將軍楊弘以廢立事告兗州刺史黃華，華、弘連名以白司馬懿，懿將中軍乘水道討淩，先下赦赦淩罪，又為書諭淩，已而大軍掩至百尺。〔水經註：沙水東南過陳縣，又東南流注於潁，謂之交口。水次有大堰，即古百尺堰；司馬宣王討王淩，大軍掩至百尺，即此地。杜佑曰：百尺在陳州宛丘縣。不意其至而至日掩至；掩者，掩其不備也。我朝析汝陰之百尺鎮置萬壽縣。〕淩自知勢窮，乃乘船單出迎懿，遣掾王彧謝罪，送印綬、節鉞。掾，俞絹翻。〕懿軍到丘頭，〔水經：穎水過南頓縣，又東逕丘頭，丘頭南枕水。魏書郡國志曰：王淩面縛於此，故唬武丘。杜知曰：即今潁州沈丘縣。〕淩面縛水次，懿承詔遣主簿解其縛。
淩既蒙赦，加恃舊好，不復自疑，〔好，呼到翻。復，扶又翻。〕徑乘小船欲趨懿。〔趨，逡遇翻。〕懿使人逆止之，住船淮中，〔水經註：潁水自丘頭東南至慎縣，又東南入於淮。懿蓋進軍已近淮。〕相去十餘丈。淩知見外，〔淩與懿同為公，初以為蒙赦而欲趨懿；懿逆拒之，乃遙謂懿曰：「卿直以折簡召我，我當敢不至邪，而乃弔軍來乎！」懿曰：以卿非肯逐折簡者故也。」〔古者簡長二尺四寸，短者牛之。漢制，簡長二尺，短者半之。蓋單執一札謂之簡；折簡者，折半之簡，言其禮輕也。又按南史，孔闇為秈珪草表，珪以示謝朓，朓嗟吟良久，手自折簡寫之。〕淩曰：「節負我！」懿曰：「我寧負，卿，不負國家！」遂遣步騎六百送淩西詣京師，〔自潁河泝流而西，詣洛陽。〕淩試索棺釘以觀懿意，懿命給之。〔給棺釘者，示之以必死。索，山客翻。釘，音丁。〕五月，甲寅，淩行到項，遂飲藥死。
懿進至壽春，張式等皆自首。〔首，式救翻。〕懿窮治其事，治，直之翻。〕諸相連者悉夷三族。發淩、愚冢，剖棺暴屍於所近市三日，〔近，其靳翻。〕燒其印綬、章，服，親土埋之。〔孟子曰：比化者毋使土親膚。親土者，羸葬也。綬，音受。〕
初，令狐愚為白衣時，常有高志，眾人謂愚必興令狐氏。〔令，力呈翻。〕族公弘農太守卲獨以為：「愚性倜儻，〔倜，他歷翻。倜儻，卓異也。〕不修德而願大，必滅我宗。」愚聞之，心甚不平。及卲為虎賁中郎將，而愚仕進已多所更歷，〔更，工衡翻。〕所在有名稱。〔稱，昌孕翻。凡名號謂之稱。孟子題辭曰：子者，男子之通稱。〕愚從容謂卲曰：〔從，千容翻。〕「先時聞大人謂愚為不繼，〔先，悉薦翻。〕今竟云何邪﹖」卲熟視而不答，私謂妻子曰：公治性度，猶如故也〔令狐愚，字公治。〕以吾觀之，終當敗槭，但不知我久當坐之不邪，〔不，讀曰否。〕將逮汝曹耳。」卲沒後十餘年而愚族滅。〔此晉人作魏史所書雲爾。〕
愚在兗州，闢山陽單固為別駕，〔單，音善。〕與治中楊康並為愚 腹心。及愚卒，康應司徒闢，至洛陽，露愚陰事，愚由是敗。懿至壽春，見單固，問曰：「令狐反乎﹖」曰：「無有。」楊康白事，事與固連，〔康所白愚陰事，事 與固連也。〕遂收捕固及家屬皆繫廷尉，考實數十，固固雲無有。〔上固，其名；下固，固執也。〕懿錄楊康，〔錄，收也。〕與固對相詰，〔詰，去吉翻。〕固辭 窮，乃罵康曰：「老傭！〔傭，僱也。奴僕受僱者曰傭。老傭，猶言老奴也。〕既負使君，又滅我族，〔使君，謂令狐愚也。〕顧汝當活邪！」康初自冀封侯，後以辭頗參錯，〔言獄辭與單固參雜也。〕亦並斬之。臨刑，俱出獄，固又罵康曰：「老奴！汝死自分耳。〔分，扶問翻。〕若令死者有知，汝何面目以行地下乎！」
詔以揚州刺史諸葛誕為鎮東將軍，都督揚州諸軍事。〔王淩死而用諸葛誕，誕亦終於為魏以司馬懿之明達，豈不知誕之乃心魏氏哉！大敵在境，帥難其才也。〕
⑥吳主立潘夫人為皇后，大赦，改元太元。
⑦六月，賜楚王彪死。盡錄諸王公置鄴，使有司察之，不得與人交關。〔慮復如楚王彪為變也。〕
⑧秋，七月，壬戌，皇后甄氏殂。〔甄，之人翻。〕
⑨辛未，以司馬孚為太尉。
⑩八月，戊寅，舞陽宣文侯司馬懿卒。〔史以懿死為王淩之崇，信乎﹖儻其果能然，固忠勇之鬼也。通鑑不語怪，今著之，以示為人臣者。〕詔以其子衛將軍師為撫軍大將軍，錄尚書事。〔魏、晉之制，驃騎、車騎、衛將軍，伏波、撫軍、都護、鎮軍、中軍、四徵、四鎮、龍驤、典軍、上軍、輔國等大將軍，位皆從公；至錄尚書事，則專制朝政矣。〕
初，南匈奴自謂其先本漢室之甥，因冒姓劉氏。太祖留單於呼廚泉於鄴，分其眾為五部，居幷州境內。〔事見六十七卷漢獻帝建安二十一年。〕左賢王豹，單於於扶羅之子也，為左部帥，部族最強。〔帥，所類翻。〕城陽太守鄧文〔前漢置城陽國，後漢省入琅邪國，魏武帝平青州，復置城陽郡。〕上言：「單於在內，羌夷失統，合散無主。今單於之尊日疏而外土之威日重，〔謂南單於留鄴，雖有尊名，日與部落疏；而左賢王豹居外，部族最強，其威日重也。〕則胡虜不可不深備也。聞劉豹部有叛胡，可因叛割為二國，以分其勢。去卑功顯前朝〔謂去卑侍衛漢獻帝東還也，事見六十一卷興平元年。朝，直遙翻。〕而子不繼業，宜加其子顯號，使居鴈門。離國弱寇，〔離國者，離匈奴劉豹之國為二也。〕追錄舊勳，此御邊長計也。」又陳「羌胡與民同處者，〔處，昌呂翻。〕宜以漸出之，使居民表，〔表，外也。使居編民之外也。〕以崇廉恥之教，塞姦宄之路。」〔塞，悉則翻。〕司馬師皆從之。〔鄧艾所陳，先於徙戎論。司馬師既從之矣，然卒不能杜其亂華之漸，抑所謂「漸出之」者行之而不究邪﹖豈天將啟胡、羯、氐、羌，非人之所能為也！〕
吳立節中郎將陸抗屯柴桑，詣建業治病。病差，〔差，楚懈翻，病瘳也。〕當還，吳主涕泣與別，謂曰：「吾前聽用讒言，與汝公大義不篤，以此負汝；前後所問，一焚滅之，莫令人見也。」〔一焚滅之，言一切悉焚滅之也。責問陸遜事，見上卷正漿六年。〕
是時，吳主頗寤太子和之無罪，冬，十一月，吳主祀南郊還，得風疾，欲召和還；全公主及侍中孫峻、中書令孫弘固爭之，〔爭者，恐和復立，為己患也。〕乃止。
吳主以太子亮幼少，議所付託，孫峻薦大將軍諸葛恪可付大事。〔此時通吳國上下皆以恪為才，而峻薦之。峻本無殺恪之心也，恪死於峻手，其罪在恪。峻既竊權，授之弟綝以亂吳國，其罪在峻。讀史者其審諸！〕吳主嫌恪剛很自用，〔很，戶懇翻。〕峻曰：「當今朝臣之才，無及恪者。」乃召恪於武昌。恪將行，上大將軍呂岱戒之曰：「世方多難，〔難，乃旦翻。〕子每事必十思。」恪曰：「昔季文子三思而後行，夫子曰：『再思可矣。』〔見論語。季文子，魯大夫季孫行父也。〕今君令恪十思，明恪之劣也！」岱無以答，時鹹謂之失言。
虞喜論曰：夫託以天下，至重也；以人臣行主威，至難也；兼二至而管萬機，能勝之者鮮矣。〔勝，音升。鮮，息淺翻。〕呂侯，國之三耆，〔元耆，猶言元老也。〕志度經遠，甫以十思戒之，而便以示劣見拒：此元遜之疏，機神不俱者也！〔諸葛恪，字元遜。疏，讀曰捤。機者，逢事會而發；神者，人之靈明；逢事會而靈明無以應之，則為一俱矣。〕若因十思之義，廣諮當世之務，聞善速於雷動，從諫急於風，豈得隕身殿堂，死於兇豎之刃！〔謂恪後為孫峻所殺也。〕世人奇其英辯，造次可觀，〔造，七到翻。〕而哂呂侯無對為陋，〔曬，矢忍翻。〕不思安危終始之慮；是樂春藻之繁華，〔樂，音洛。〕忘秋實之甘口也。昔魏人伐蜀，蜀人禦之，精嚴垂發，而費禕方與來敏對棋，意無厭倦。敏以為必能辦賊，〔事見上卷正始五年。〕言其明略內定，貌無憂色也。況長寧以為君子臨事而懼，好謀而成，〔臨事而懼，好謀而成，論語記孔子言，而所謂長寧者，未知其為誰也。〕蜀為蕞爾之國，〔蕞，祖外翻。〕而方向大敵，所規所圖，唯守與戰，何何矜己有餘，晏然無戚！斯乃禕性之寬簡，不防細微，卒為降人郭循【章：甲十六行本作「循」；乙十一行本同；下均同。】所害，〔「循」，當作「脩」，註見後。卒，子恤翻。〕豈非兆見於彼而禍成於此哉！〔見，賢遍翻。〕往聞長寧之甄文偉，〔甄，別也。〕今覩元遜之逆呂侯，二事體同，皆足以為世鑒也。
恪至建業，見吳主於臥內，受詔牀下，以大將軍領太子太傅，孫弘領少傅；詔有司諸事一統於恪，惟殺生大事，然後以聞。為制羣官百司拜揖之儀，各有品序。〔諸葛恪本盛氣者也；吳主既任之，又為制百司拜揖之儀品，是其氣愈盛矣。使無東關之捷、合肥之敗恪亦不能濟吳之國事也。為，於偽翻。〕又以會稽太守北海滕胤為太常。胤吳主伲也。〔為恪、胤皆敗張本。會，古外翻。〕
十二月，以光祿勳滎陽鄭沖為鄭沖為司空。
漢費禕還成都，〔費，父沸翻。〕望氣者雲：「都邑無宰相位。」及復北屯漢壽。〔以禕之才識，乃復信望氣者之說邪！葭萌縣，漢屬廣漢郡，蜀先主改曰漢壽縣，屬梓潼郡。〕
是歲，漢尚書令呂乂卒，以侍中陳祗守尚書令，〔祗為尚書令，黃皓自此俞用事矣。〕
四年（壬申、二五二）
①春，正月，癸卯，以司馬師為大將軍。
②吳主立故太子和為南陽王，使居長沙；仲姬子奮為齊王，居武昌；王夫人子休為琅邪王，居虎林。〔虎林濱大江，吳置督守之。其後孫綝遣朱異自虎林襲夏口，兵至武昌，而夏口督孫壹奔魏，則虎林又在武昌之下。〕
③二月，立皇后張氏，大赦。後，故涼州刺史既之孫，東莞太守緝之女也。〔東莞縣，漢屬琅邪郡，魏分為郡。沈約曰：晉武帝泰始元年，分琅邪立東莞郡，當是魏既分而復合於琅邪，晉又分也。莞，音官。〕召緝拜光祿大夫。〔為下司馬師殺緝張本。〕
吳改元神鳳，大赦。
⑤吳潘後性剛戾，主疾病，後使人問孫弘以呂后稱制故事。左右不勝其虐，〔勝，音升。〕伺其昏睡縊殺之，託吾串惡，〔縊，於賜翻，又於計翻。中惡，暴病而死也。中，竹八翻。〕後事泄，坐死者六七人。〔斯事也，實吳用事之臣所為也。潘後欲求稱制，左右小人正當相與從臾為之，安有不勝其虐而縊殺之之理！吳史緣飾，後人遂因而書之雲爾。孟子曰：盡信書，不如無書。誠哉！〕
吳主病困，召諸葛恪、孫弘、滕胤及將軍呂據、侍中孫峻入臥內，屬以後事。〔屬，之慾翻。〕夏，四月，吳主殂。〔年七十一。〕孫弘素與諸葛恪不平，懼為恪所治，〔治，直之翻。〕祕不發喪，欲矯詔誅恪；孫峻以告恪。恪請弘諮事〔謀事曰諮。〕於坐中殺之。坐，徂臥翻。〕乃發喪，諡吳主曰大皇帝。〔沈約曰：諡大，諡法所不載。〕太子亮即位。〔孫亮，字子明，權少子也，即位時，年十歲。〕大赦，改元建興。閏月，以諸葛恪為太傅，滕胤為衛將軍，呂岱為大司馬。恪乃命罷視聽，息校官，〔吳主權置校官，典校諸官府及州郡文書，專任以為耳目。今息校官，即所謂罷視聽也。〕原逋責，除關稅，〔古者關譏而不徵，後世始徵之，關有稅，非古也，除之是也。〕崇恩澤，眾莫不悅。恪每出入，百姓延頸思見其狀。
恪不欲諸王處濱江兵馬之地，〔處，昌呂翻。〕乃徙齊王奮於豫章，琅邪王休於丹陽。〔奮、休，皆吳主亮之兄也。〕奮不肯徙，恪【章：甲十六行本「恪」上有「又數越法度」五字；乙十一行本同；退齋校同；張校同，雲無註本亦無此五字。】為牋以遺奮曰：〔遺，於季翻。〕「帝王之尊，與天同位，是以家天下，臣父兄；仇讎有善，不得不舉，親戚有惡，不得不誅，所以承理物，先國後家，〔先、後，皆去聲。〕蓋聖人立制，百代不易之道也。昔漢初興，多王子弟，至於大強，輒為不軌，上則幾危社稷，〔謂吳、楚七國。淮南、濟北、燕、廣陵也。王，於況翻。幾，居希翻。〕下則骨肉相殘，〔謂如廣川王去之類。〕其後懲戒以為大諱。自光武以來，諸王有制，惟得自娛於宮內，不得臨民，於與政事，其與交通，皆有重禁，〔光武科，禁藩王不得交通賓客。幹與，讀曰預。〕遂以全安，各保福祚，此則前世得失之驗也。大行皇帝策勤渠，科禁嚴峻，其所戒敕，無所不至。誠欲上安宗廟，下全諸王，各早就國，承【章：甲十六行本作「使百世相承」五字；乙十一行本同；孔本同；熊校同。】無兇國害家之悔也。〔書洪範曰：兇於而國，害於而家。「承」，當作「永」。〕大王宜上惟太怕順父之志，〔周太王三子，長曰太伯，次曰仲雍，次曰季歷。季歷之子曰昌，有聖德，太王欲傳國季歷以及昌，太伯、仲雍遂逃之荊蠻，讓國季歷以成父之志。惟，思也。〕中念河間獻王、東海王彊恭順之節，〔漢河間獻王德，於武帝兄也；東海王彊，於明帝異母兄也。二王之事二帝，極為恭順；事並見漢紀。〕下存前世驕恣荒亂之王以為警戒。而聞頃至武昌以來，多違詔敕，不拘制度，擅發諸將兵治護宮室。〔治，直之翻。〕又左右常從有罪過者，當以表聞，公付有司；而擅私殺，事不明白。〔吳諸王有常從吏兵，置常從督以領之。明，顥也；白，奏也；謂不顯奏其罪而擅殺之也。從，才用翻。〕中書楊融，親受詔敕，所當恭肅，乃雲『正自不聽禁，〔謂不聽禁約也。〕當如我何！』聞此之日，子大驚怪，莫不寒心。裏語曰：『明鑑所以照形，古事所以知今。』大王宜深以魯王為戒，〔謂魯王霸也。〕改易其行，〔行，下孟翻。〕戰戰兢兢，盡禮朝廷，如此，則無求不得。若棄忘先帝法教，懷輕慢之心，臣下寧負大王，於敢負先帝遺詔；寧為大王所怨疾，豈敢忘尊主之威而令詔敕不行於藩臣邪！向使魯王早納忠直之言，懷驚懼之慮，〔驚，當作兢。〕則享祚無窮，豈有滅亡之禍哉！夫良藥苦口，唯病者能甘之；忠言逆耳，唯達者能受之。今者恪等慺慺，〔慺，盧侯翻。懁懁，恭謹貌。〕欲為大王除危殆於萌牙，〔為，於偽翻。〕廣福廌之基原，是以不自知言至，〔至，極也，切也。〕願蒙三思！」王得牋，懼，遂移南昌。〔南昌縣，豫章郡治所。〕
⑥初，吳大帝築東興隄以巢湖，〔吳主權黃龍二年築東興隄。〕其後入寇淮南，敗，以內船，遂廢不復治。〔謂正漿二年芍陂之敗也。遏巢湖所以利舟師，而反為湖內之船所敗，故廢而不治。復，扶又翻。治，直之翻。〕冬，十月，太傅恪會眾於東興，更作大隄，左右結山，俠築兩城，〔今柵江口有兩山，濡須山在和州界，謂之東關；七寶山在無為軍界，謂之西關。兩山對峙，中為石樑，鑿石通水。唐志：廬州巢縣東南四十里，有故東關。俠，讀曰夾：古者俠、夾二字通。漢靈帝光和二年華山亭碑，其文有云「吏卒俠路」，晉、宋書諸王有俠轂隊，皆以夾為俠。〕各留千人，使將軍全端守西城，都尉留略守東城，〔留，姓也。漢功臣表有強園〔圉〕侯留盻。姓譜曰：衛大夫留封人之後，漢末避地會稽，遂居東陽，為郡豪族。〕引軍而還。
鎮東將軍諸葛誕言於大將軍師曰：「庈因吳內侵，使文舒逼江陵，仲恭向武昌，〔王昶，字文舒，毌丘儉，字仲恭。〕以羈吳之上流；然後簡精卒攻其兩城，比救至，可大獲也。」〔比，必寐翻。〕是時徵南大將軍王昶、徵東將軍胡遵、鎮南將軍毌丘儉等各獻徵吳之計。朝廷以三徵計異，〔漢置四徵將軍，謂徵東、徵西、徵南、徵北也。其後又置四鎮將軍，有功進號，則自鎮為徵。毌丘儉方為鎮南，而曰三徵，史概言之。〕詔問尚書傅嘏。嘏對曰：「議者或欲汎舟徑濟，橫行江表；或欲四道並進，攻其城壘；或欲大佃疆埸，〔佃，讀曰田。〕觀釁而動；誠皆取賊之常計也。然自治兵以來，出入三載，非掩襲之軍也。〔治，直之翻。〕賊之為寇，幾六十年矣，〔自漢建安十三年赤壁之戰，吳、魏始為寇敵；至是年凡五十五年，吳、魏通者三年耳。幾，居希翻。〕君臣相保，吉凶共患，又喪其元帥，〔喪，息浪翻。〕上下憂危，設令列船津要，堅城據險，橫行之計，其殆難捷。今道壤之守，與賊相遠，賊設羅落，又特重密，〔謂設烽燧，遠候望，以羅落道面也。羅，布也。落，與絡同，聯絡也。莊子曰：牛馬淦足，是謂天。落馬首，穿牛鼻，是謂人。用此落字。重，直龍翻。〕間諜不行，〔間，古莧翻；下同。諜達協翻。〕耳目無聞。夫軍無耳目，校察未，詳，而舉大眾以臨巨險，此為希幸徼功，〔徼，一遙翻。〕先戰而後求勝，非全軍之長 策也。唯有進軍大佃，最差完牢；可詔昶、遵等擇地居險，審所錯置，〔錯，倉故翻。〕及令三方一時前守。奪其肥壤，使還塉，秦昔翻。〕兵出民表，寇鈔不犯， 二也；〔鈔，楚交翻。〕招懷近路，降附日至，三也；降，戶江翻。〕羅落遠設，間構不來，四也；賊退其守，羅落必淺，佃作易立，五也；〔易，以豉翻。〕坐食積穀，士不運輸，六也；釁隙時聞，討襲速決，七也；凡此七者，軍事之急務也。不據則賊擅便資，據之則利歸於國，不可不察也。夫屯壘相偪，形勢已交，智勇得陳，巧拙得用，策之用知得失之計，角之而知有餘灴足，虜之情偽，將焉所逃！〔焉，於虔翻。〕夫以子敵大，則役煩力竭；以貧敵富，則斂重財匱。〔斂，力贍翻。〕故曰：『敵逸能勞之，飽能飢之』，〔孫武子兵法之言也。〕此之謂也。」司馬師不從。
十一月，詔王昶等三道擊吳。十二月，堊昶攻南郡，毌丘儉向武昌，胡遵、諸葛誕率眾七萬攻東興。甲寅，吳太傅恪將兵四萬，晨夜兼行，救東興。胡道等敕諸軍作浮橋以渡，陳於堤上，〔陳，讀曰陣。〕分兵攻兩城；城在高峻，不可卒拔。〔卒，讀曰猝。〕諸葛恪使冠軍將軍丁奉與呂據、留贊、唐諮為前部，從山西上。〔上，時掌翻；下同。〕奉謂諸將曰：「今諸軍行緩，若賊據便地，則難以爭鋒，我請趨之。」 〔趨，七喻翻。〕乃闢諸軍使下道，〔闢，讀如闢。闢諸軍使避路而己軍前進也。〕奉自率麾下三千人徑進。時北風，奉舉帆二日，即至東關，遂據徐塘。〔徐塘， 蓋近東關。〕時天雪，寒，胡遵等方置酒高會。奉見其前部兵少，謂其下曰：「取封侯爵賞，正在今日！」乃使兵皆解鎧，去矛戟，〔去，羌呂翻。〕但兜鍪刀楯， 慙身緣堨。〔兜鍪，首鎧。鍪，莫侯翻。楯，食尹翻。慙，魯果翻。堨，阿葛翻。〕魏人望見，大笑之，不即嚴兵。吳兵得上，便鼓譟，斫破魏前屯，呂據寺繼至；魏軍驚擾散走，爭渡浮橋，橋壞絕，自投於水，更相蹈藉。〔更，工衡翻。〕前部督韓綜、樂安太守桓嘉等皆沒，死者數萬。綜故吳叛將，〔綜叛吳事見七十卷明帝太和元年。〕數為吳害，〔數，所角翻。〕吳大帝常切齒恨之，諸葛恪命送其首以其自白大帝廟。獲車乘、牛馬、騾驢各以千數，〔乘，繩證翻。騾，盧戈翻。〕資器山積，振旅而歸。
⑦初，漢姜維寇西平，〔見上卷喜平二年。〕獲中郎將郭隨，〔隨，偏考字書無其字。又考三國志三少帝紀作「郭脩」，蜀志張嶷傳亦作「郭脩」，裴松之註亦云：脩，字孝先。費禕傳作「郭循」，後主傳亦然。今三國志舊本，凡書「循」者多從「隨」，字皆作「隨」即「脩」字之誤也，後人以「隨」字無所出，又改「人」為「彳」，遂為「循」字耳。盤洲洪氏曰：自東漢以來，凡「盾」字皆作「隨」字。又曰漢隸「循」、「脩」頗相近，隸法「潃」、「潃」只爭一畫。〕漢人以為左將軍。隨欲刺漢主，不得親近，每因上壽，且拜且前，〔刺，七亦翻。近，其靳翻。上，時掌翻。〕為左右所遏，事輒不果。〔為下隨殺費禕張本。〕
