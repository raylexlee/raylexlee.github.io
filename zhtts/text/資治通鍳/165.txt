△卷第一百六十四
梁紀二十〔起重光協洽（辛未），盡玄黓涒灘（壬申），凡二年。〕
太宗簡文皇帝下
太寶二年（辛未、五五一）
1春，正月，新吳餘孝頃舉兵拒侯景，〔漢靈帝中平中，立新吳縣，屬豫章郡，隋省新吳入建昌縣。〕景遣於慶攻之，不克。
2庚戌，湘東王繹遣護軍將軍尹悅、安東將軍杜幼安、巴州刺史王珣將兵二萬自江夏趣武昌，〔江夏，今鄂州。武昌，今壽昌軍。將，即亮翻。夏，戶雅翻。趣，七喻翻。考異曰：典略在去年十一月。今從太清紀。〕受徐文盛節度。
3楊乾運攻拔劍閣，楊法昌【章：乙十一行本「昌」作「鰵□」，按本卷三葉作「琛」。】退保石門，〔去年，武陵王紀遣楊乾運討楊法琛。祝穆曰：大劍山在今劍門關之劍門縣，大劍山西北三十里有小劍山。輿地廣記曰：山有小石門，穿山通道，六丈有餘，即秦所通石牛道也。又魏收志：武都郡治石門縣，隋為將利縣。魏志：東益州武興郡有石門縣。仇池郡有西石門縣。輿地紀勝：龍州江油縣東百里有石門戍。杜佑曰：龍州治江油縣，有石門山，與氐分界。蓋蜀多山險，地之以石門名者多矣。唐志，利州景谷縣西有石門關，此蓋楊法昌退保之地。〕乾運據南陰平。〔晉永嘉流寓，置南陰平於鼦竹之萇楊。楊乾運既拔劍閣，無緣棄險退據鼦竹。五代志，南梁州有陰平縣，宋之北陰平郡也。九域志，劍州東北五十五里有劍門縣，西北百六十里有陰平縣。乾運所據，其此陰平歟﹖若漢志之陰平道，則今之文州是也。又在西北，故以此為南陰平。〕
4辛亥，齊主祀圜丘。
5張彪遣其將趙稜圍錢塘，孫鳳圍富春，侯景遣儀同三司田遷、趙伯超救之，稜、鳳敗走。〔考異曰：典略：去年十一月，「彪自圍錢塘，與趙伯超戰敗於臨平，死者八萬餘人，走還剡。伯超兄子稜在彪軍中，謀殺彪，為請與彪盟，引小刀披心出血自歃。彪信之，亦取刀刺血報之，刀適至心，稜以手按之，刀斜入灴深，彪頓絕。稜謂已死，出外告彪諸將雲：『彪已死，當共求富貴。』彪左右韓武入視之，彪已蘇，細聲謂曰：『我尚活，可與手。』武遂誅稜。彪復奉表於湘東王繹。」今從太清紀。〕稜，伯超之兄子也。
6癸亥，齊主耕藉田。乙丑，享太廟。
7魏楊忠圍汝南，李素戰死。〔李素納邵陵王綸見上捲上年。〕二月，乙亥，城陷，執邵陵攜王綸，殺之，〔考異曰：太清紀雲：「宇文泰遣忠襲綸，詐稱來相禮接，綸白服與相見，執而害之。」今從梁書、南史。〕投屍江岸；嶽陽王詧取而葬之。
8或告齊太尉彭樂謀反；壬辰，樂坐誅。
9齊遣散騎常侍曹文皎使於江陵，〔散，悉亶翻。騎，奇寄翻。使，疏吏翻。考異曰：典略在正月，丙午朔。今從太清紀。〕湘東王繹使兼散騎常侍王子敏報之。
10侯景以王克為太師，宋子仙為太保，元羅為太傅，郭元建為太尉，張化仁為司徒，〔或曰：張化仁即支化仁。〕【章：乙十一行本正作「支」；退齋校同。按胡刻本卷八葉作「支」。】任約為司空，王偉為尚書左僕射，索超世為謀主，於子悅、彭雋主擊斷，〔斷，丁亂翻。〕陳慶、呂季略、盧暉略、丁和等為爪牙。梁人為景用者，則故將軍趙伯超，前制局監周石珍，內監嚴亶，〔內監，領內器仗。〕邵陵王記室伏知命。自餘王克、元羅及侍中殷中害、太常周弘正等，景從人望，加以尊位，非腹心之任也。
11北兗州刺史蕭邕謀降魏，侯景殺之。
12楊乾運進據平興，平興者，楊法琛所治也。法琛退保魚石洞，乾運焚平興而歸。〔五代志：義城郡景谷縣，舊曰白水，置平興郡。唐志：武德四年，以州之景谷及龍州之方維置沙州，貞觀元年，州廢，省方維為鎮，以景谷還屬利州。西有石門關，西北有白埧、魚老二鎮城。九域志：文州曲水縣有方維鎮。劉昫曰：利州景谷縣，漢白水縣地，宋置平興縣，隋為景谷縣。〕
13李遷仕收眾還擊南康，〔去年李遷仕敗走，保寧都。〕陳霸先遣其將杜僧明等拒之，〔將，即亮翻。〕生擒遷仕，斬之。〔考異曰：太清紀在四月，雲「遷仕追霸先於雩都縣，連營相持百餘日。是月，廣州刺史蕭勃遣歐陽隗水步萬餘人來援，隗與戰，大破之，斬遷仕首，餘黨悉降。霸先引軍前進。」今從陳書。〕湘東王繹使霸先進兵取江州，以為江州刺史。
14三月，丙午，齊襄城王淯卒。
15庚戌，魏文帝殂，〔年四十五。〕太子欽立。〔欽，文帝之長子也，母乙弗後。〕
16乙卯，徐文盛等克武昌，進軍蘆洲。〔蘆洲在武昌西。昔伍胥去楚出關，於江上求渡，漁父歌曰：「灼灼兮已私，與子期蘆之漪。」子胥既渡，解劍與之，辭不受，漁父遂覆舟而死，即其處。水經註：漢邾縣故城，南對蘆洲。蘇軾曰：武昌縣劉郎洑正與蘆洲相對，伍子胥奔吳所從渡江也；亦曰伍洲。〕
17己未，齊以湘東王繹為梁相國，建梁臺，總百揆，承製。
18齊司空司馬子如自求封王，齊主怒，庚子，免子如官。
19任約告急，侯景自帥眾西上，攜太子大器從軍以為實， 〔帥，讀曰率。上，時掌翻。質，音致。〕留王偉居守。〔守，手又翻。〕閏月，景發建康，〔考異曰：梁帝紀，「三月，丁未，景發京師。」典略雲「閏三月，丁 未。」按乙卯，徐文盛克武昌，不容丁未景已發建康。閏三月甲戌朔，無丁未，蓋字誤也。〕自石頭至新林，舳艫相接。〔舳，音逐。艫，音盧。〕約分兵襲破定州 刺史田龍祖於齊安。〔上卷作「田祖龍」，此作「田龍祖」，必有一誤。五代志：黃州黃岡縣，齊曰南安，置齊安郡。九域志：黃岡縣有齊安鎮。〕壬寅，景軍至西 陽，與徐文盛夾江築壘。癸卯，文盛擊破之，射其右丞庫狄式和，墜水死，〔射，而亦翻。〕景遁走還營。
20夏，四月，甲辰，魏葬文帝於永陵。
21郢州刺史蕭方諸，年十五，以行事鮑泉和弱，常每易之，〔易，以豉翻。〕或使伏牀，騎背為馬；恃徐文盛軍在近，不復設備，日以蒱酒為樂。〔復，扶又翻。蒱酒，摴蒱飲酒也。樂，音洛。〕侯景聞江夏空虛，〔夏，戶雅翻。〕乙巳，使宋子仙、任約帥精騎四百，由淮內襲郢州。〔自西陽至江夏自五十餘裏，景使宋子仙等蓋由蘆洲上流渡兵以襲之。 帥，讀曰率。騎，奇寄翻；下同。〕丙午，大風疾雨，天色晦冥，有登陴望見賊者，告昄曰：「虜騎至矣！」泉曰：「徐文盛大軍在下，賊何由得至！當是王珣軍人 還耳。」既而走告者稍眾，始命閉門，子仙等已入城。方諸方踞泉腹，以五色綵辮其遷；〔辮，補典翻，交結也。〕見子仙至，方諸迎拜，泉匿於牀下；子仙俯窺見 泉素遷間綵，〔間，古莧翻。〕驚愕，遂擒之，及司馬虞豫，送於景所。景因便風，中江舉帆，遂越文盛等軍，丁未，入江夏。文盛眾懼而潰，與長沙王韶等逃歸江陵。〔上甲侯韶，去年繹封為長沙王。〕王珣、杜幼安以家在江夏，遂降於景。〔降，戶江翻。〕
湘東王繹以王僧辯為大都督，帥巴州刺史丹楊淳于量、定州刺史杜龕、宜州刺史王琳、郴州刺史裴之橫東擊景，〔五代志：巴陵郡，梁置巴州。夷陵郡，梁置宜州。桂陽郡，梁置郴州。龕，苦含翻。郴，醜林翻。〕徐文盛以下並受節度。戊申，僧辯等軍至巴陵，〔自江陵至巴陵四百一十里；自巴陵至江夏三百五十里。〕聞郢州已陷，因留戍之。 繹遺僧辯書曰：「賊既乘勝，必將西下，〔遺，於季翻。自江夏指江陵，當作「西上」。〕不勞遠擊；但守巴丘，〔巴丘，即巴陵，有巴丘山。〕以逸待勞，無慮不 克。」又謂將佐曰：「賊若水步兩道，直指江陵，此上策也。據夏首，積兵糧，中策也。悉力攻巴陵，下策也。巴陵城小而固。僧辯足可委任。景攻城不拔，野無所 掠，暑疫時起，食盡兵疲，破之必矣。」〔湘東安能料敵如此，當時作史者為之辭耳。將，即亮翻。夏，戶雅翻。〕乃命羅州刺史徐嗣徽自嶽陽，武州刺史杜崱自武陵引兵會僧辯。〔五代志：湘陰縣，梁置羅州及嶽陽郡。湘陰，隋屬巴陵郡。又梁置武州於武陵郡。崱，士力翻。〕
景使丁和將兵五千守夏首，宋子仙將兵一萬為前驅，趣巴陵，〔趣，七喻翻。〕分遣任約直指江陵，景帥大兵水步繼進。於是緣江戍邏，望風請服，景拓邏至於隱磯。〔拓，斥開也。邏，遮也，巡也。拓開巡邏以張兵勢。邏，魯可翻，又魯佐翻。水經：江水自公安而東，過下雋縣北，又東逕彭城磯北。彭城磯北對隱磯，二磯之間，大江之中也。〕僧辯乘城固守，偃旗臥鼓，安若無人。壬戌，景眾濟江，〔自隱磯濟江。考異曰：梁帝紀作「甲子」。今從太清紀。〕遣輕騎至城下，問：「城內為誰﹖」答曰：「王領軍。」騎曰：「何不早降﹖」〔降，戶江翻。〕僧辯曰：「大軍但向荊州，此城自當非礙。」〔言兵若向荊州，此城當非遮礙。〕騎去。頃之，執王珣等至城下，使說其弟琳。琳曰：「兄受命討賊，不能死難，〔說，式芮翻。難，乃旦翻。〕曾不內慙，翻欲賜誘！」取弓射之，珣慙而退。〔誘，音酉。射，而亦翻。〕景肉薄百道攻城，〔薄，伯各翻。〕城中鼓譟，矢石雨下，景士卒死者甚眾，乃退。僧辯遣輕兵出戰，凡十餘返，皆捷。景被甲在城下督戰，〔被，皮義翻。〕僧辯著綬、乘輿、奏鼓吹巡城，〔著，陟略翻。綬，音受。吹，昌瑞翻。〕景望之，服其膽勇。
嶽陽王詧聞侯景克郢州，遣蔡大寶將兵一萬進據武寧，〔五代志：竟陵郡樂鄉縣，舊置武寧郡。劉昫曰：樂鄉，漢鄀縣也，其地當在今郢州長壽縣西北。宋白曰： 桓玄立武寧郡於故編縣城，其屬有長林縣，與郡俱立，分編縣所置也。〕遣使至江陵，詐稱赴援。〔使，疏吏翻。〕眾議欲答以侯景已破，令其退軍。湘東王繹曰： 「今語以退軍，〔語，牛倨翻。〕是趣之令進也。」〔趣，讀曰促。〕乃使謂大寶曰：「嶽陽累啟連和，不相侵犯，卿那忽據武寧﹖今當遣天門太守胡僧祐精甲二萬、鐵馬五千頓湕水，待時進軍。」詧聞之，召其軍還。〔湕，居偃翻。還，從宣翻，又如字。〕僧祐，南陽人也。
22五月，魏隴西襄公李虎卒。
23侯景晝夜攻巴陵，不克，軍中食盡，疾疫死傷太半。湘東王繹遣晉州刺史蕭惠正將兵援巴陵，惠正辭不堪，舉胡僧祐自代。僧祐時坐謀議午旨繫獄，〔據梁書胡僧祐傳：時西沮蠻反，使僧祐討之，令盡誅其渠帥，僧祐諫，忤旨下獄。忤，五故翻。〕繹即出之，拜武猛將軍，令赴援，戒之曰：「賊若水戰，但以大艦臨之，必克。〔艦，戶黯翻。〕若欲步戰，自可鼓棹直就巴丘，不須交鋒也。」僧祐至湘浦，〔湘水入湖之口曰浦。〕景遣任約帥銳卒五千據白塉以待之。〔塉，及尺翻。〕僧祐由他路西上，〔上，時掌翻。〕約謂其畏己，急追之，及於芊口，〔據姚思廉梁書，芹口在南平郡安南縣界。〕呼僧祐曰：「吳兒，何不早降，〔降，戶江翻。〕走何所之！」 僧祐不應，潛引兵至赤沙亭；〔水經註：灃〔澧〕水過作唐縣北而東，逕安南縣南，又東與赤湖水會。二縣皆屬南平郡。巴陵志：洞庭湖在巴丘西，西吞赤沙，南連 青草，橫亙七八百里。又有赤亭城，三面臨水，即胡僧祐所據。杜佑曰：巴陵郡西華容界有赤亭城，城近赤亭湖，因名，任約擒於此。〕會信州刺史陸法和至，與之合軍。法和有異術，隱於江陵百里洲，〔盛弘之荊州記曰：百里洲在枝江縣，縣左右有數十洲，槃布川中，百里洲最為大。〕衣食居處，一如苦行沙門，〔苦行沙門，謂沙門能清苦守戒行者也。處，昌呂翻。行，下孟翻。〕或豫言吉凶，多中，〔中，竹仲翻。〕人莫能測。侯景之圍臺城也，或問之曰：「事將何如﹖」法和曰：「凡人取果，宜待熟時，不撩自落。」〔撩，落雕翻，攏取物也。〕固問之，法和曰：「亦克亦不克。」〔亦克，謂侯景取臺城；不克，謂景終於敗也。法和若設為兩端之言，使人莫之測，而卒之言驗。〕及任約向江陵，法和自請擊之，繹許之。
壬寅，約至赤亭。六月，甲辰，僧祐、法和縱兵擊之，約兵大潰，殺溺死者甚眾，〔溺，奴狄翻。〕擒約送江陵。景聞之，乙巳，焚營宵遁。以丁和為郢州刺史，當宋子仙等，眾號二萬，戍郢城；別將支化仁鎮魯山，〔考異曰：梁帝紀作「魏司徒張化仁」。按魏司徒安得為景 守城！今從典略。〕範希榮行江州事，〔考異曰：典略雲「江州刺史」。今從太清紀。〕儀同三司任延和、晉州刺史夏侯威生守晉州。〔梁於晉熙郡置晉州。〕景與 麾下兵數千，順流而下。丁和以大石磕殺鮑泉及虞預，沈於黃鶴磯。〔磕，古盍翻。沈，持林翻。祝穆曰：黃鶴山，一名黃鵠山，在江夏縣東九里，近縣西北二里有 黃鶴磯。水經註：黃鵠山東北對夏口城。黃鵠磯直鸚鵡洲之下尾。〕任約至江陵，繹赦之。徐文盛坐怨望，下獄死。〔下，遐嫁翻；下東下同。〕巴州刺史餘孝頃遣兄子僧重將兵救鄱陽，於慶退走。〔餘孝頃起於新吳，梁授以巴州刺史。考異曰：長曆，六月癸卯朔。太清紀，「一日慶走，二日禽任約，三日景走。」今從梁帝紀。〕
繹以王僧辯為徵東將軍、尚書令，胡僧祐等皆進位號，使引兵東下。陸法和請還，既至，謂繹曰：「侯景自然平矣，蜀賊將至，請守險以待之。」〔法和知武陵王紀必東下。〕乃引兵屯峽口。〔巫峽之口也。〕庚申，王僧辯至漢口，先攻魯山，擒支化仁送江陵。辛酉，攻郢州，克其羅城，斬首千級。宋子仙退據金城，僧辯四面起土山，攻之。
豫州刺史荀朗自巢湖出濡須邀景，破其後軍，〔荀朗起兵據巢湖，帝密詔授豫州刺史，使討景。〕景奔歸，船前後相失。太子船入樅陽浦，〔樅，七容翻。〕船中 腹心皆勸太子因此入北，太子曰：「自國家喪敗，志不圖生，主上蒙塵，寧忍違離左右！〔喪，息浪翻。離，力智翻。〕吾今若去，是乃叛父，非避賊也。」因涕泗 嗚咽，即命前進。〔毛詩註：自目曰涕，自鼻曰泗。史言哀太子之孝。〕
甲子，宋子仙等困蹙，乞輸郢城，身還就景；王僧辯偽許之，命給船百艘以安其意。〔艘，蘇刀翻。〕子仙謂為信然，浮舟將發，僧辯命杜龕帥精勇千人攀堞而上，〔龕，苦含翻。帥，讀曰率；下同。堞，達協翻。上，時掌翻。〕鼓譟奄進，水軍主宋遙帥樓船，暗江雲合。〔言樓船四合如雲，江為之暗。〕子仙且戰且走，至白楊浦，〔白楊浦蓋去郢城未遠。〕大破之，周鐵虎生擒子仙及丁和，送江陵，殺之。
24庚午，齊主以司馬子如，高祖之舊，復以為太尉。〔是年三月，齊主免子如官。復，扶又翻。〕
25江安侯圓正為西陽太守，〔宋白曰：江安縣，本漢江陽縣地。〕寬和好施，〔好，呼到翻。施，式智翻。〕歸附者眾，有兵一萬。湘東王繹欲圖之，署為平南將軍。及至，弗見，使南平王恪與之飲，醉，因囚之內省，分其部曲，使人告其罪。荊、益之釁自此起矣。〔圓正，武陵王紀第二子也，為紀東下攻繹張本。釁，許覲翻。〕
26陳霸先引兵發南康，灨石舊有二十四灘，會水暴漲數丈，三百里間，巨石皆沒，霸先進頓西昌。〔章貢圖經曰：東江發源於汀州界之新樂山，經雩都而會於章水。西江導源於南安大庾縣之聶都山，與貢水合，會於贛水。二水合而為贛，在州治後，北流一百八十里至萬安縣界。由萬安而上，為灘十有八，怪石如精鐵，突兀廉厲，錯峙波面。自贛水而上，信豐、寧都俱有石磧，險阻視十八灘，故俚俗以為上下三百里贛石。吳立西昌縣，屬廬陵郡，今在吉州太和縣界。〕
27鐵勒將伐柔然，突厥酋長土門邀擊，破之，盡降其眾五萬餘落。〔厥，九勿翻。酋，慈秋翻。長，知兩翻。降，戶江翻。〕土門恃其強盛，求婚於柔然，柔然頭兵可汗大怒，使人詈辱之曰：「爾，我之鍛奴也，〔突厥本柔然鐵工，故云然。可，從刊入聲。汗，音寒。詈，力智翻。〕何敢發是言！」土門亦怒，殺其使者，遂與之絕，而求婚於魏；魏丞相泰以長樂公主妻之。〔使，疏吏翻。樂，音洛。妻，七細翻。〕
28秋，七月，乙亥，湘東王繹以長沙王韶監郢州事。〔監，工銜翻。〕丁亥，侯景還至建康。〔考異曰：典略作「六月壬戌」。太清紀作「七月二十日」。今從梁帝紀。〕於慶自鄱陽還豫章，侯瑱閉門拒之，慶走江州，據郭默城。〔走，音奏。晉將郭默反時所築城也。瑱，他甸翻，又音鎮。〕繹以瑱為兗州刺史。〔據瑱傳，授南兗州刺史。〕景悉殺瑱子弟。〔侯景瑱子弟為質，見上捲上年。〕
辛丑，王僧辯乘勝下湓城，〔下，遐嫁翻。〕陳霸先帥所部三萬人將會之，屯於巴丘。〔此吳所置巴丘縣也，屬廬陵郡界。帥，讀曰率。〕西軍乏食，〔王僧辯之軍自荊州來，故謂之西軍。〕霸先有糧五十萬石，分三十萬石以資之。八月，壬寅朔，王僧辯前軍襲於慶，慶棄郭默城走，範榮亦棄尋陽城走。晉熙王僧振等起兵圍郡城，僧辯遣沙州刺史丁道貴助之，〔魏收志：梁武帝置沙州，治白沙關城，領建寧齊安郡，當在黃州黃岡縣界。〕任延和等棄城走。〔任，音壬。〕湘東王繹命僧辯且頓尋陽以待儲軍之集。
29初，景既克建康，常言吳兒怯弱，易以掩取，〔易，弋豉翻。〕當須拓定中原，然後為帝。景尚帝女溧陽公主，嬖之，妨於政事，〔溧，音慄。嬖，卑義翻，又博計翻。〕王偉屢諫景，景以告主，主有惡言，偉恐為所讒，因說景除帝。〔說，式芮翻。〕及景及巴陵敗歸，猛將多死，〔謂宋子仙之屬。將，即亮翻。〕自恐不能久存，欲早登大位。王偉曰：「自古移鼎，〔武王克商，遷九鼎於洛邑；故後之奪人之國者，率謂之移鼎。〕必須廢立，既示我威權，且絕彼民望。」景從之。使前壽光殿學士謝昊為詔書，以為「弟姪爭立，〔弟，謂湘東王繹、武陵王紀；姪，謂河東王譽、嶽陽王詧。〕星辰失次，皆由朕非正緒，召亂玫災，宜禪位於豫章王棟。」使呂季略齎入，逼帝書之。棟，歡之子也。〔華容公歡，昭明太子之子。〕
戊午，景遣衛尉卿彭雋等帥兵入殿，廢帝為晉安王，幽於永福省，悉撤內外侍衛，使突騎左右守之，牆垣悉布枳棘。〔枳，似橘而多刺；棘，似棗而多刺。帥，讀曰率。騎，奇寄翻。枳，諸氏翻。〕庚申，下詔迎豫章王棟。棟時幽拘，廩餼甚薄，〔餼，許氣翻。〕仰蔬茹為食。方與妃張氏鉏葵，〔散，菜也。〕法駕奄至，棟驚，不知所為，泣而升輦。
景殺哀太子大器、尋陽王大心、西陽王大鈞、建平王大球、義安王大昕及王侯在建康者二十餘人。太子神明端嶷，〔嶷，魚力翻。〕於景黨未嘗屈意，所親竊問之， 太子曰：「賊若於事義，未須見殺，〔事義，猶言事宜也。〕吾雖陵慢呵叱，終不敢言。若見殺時至，雖一日百拜，亦無所益。」又曰：「殿下今居困阨，而神貌怡 然，不貶平日，何也﹖」〔貶，損也。〕太子曰：「吾自度死日必在賊前，〔度，徒洛翻。〕若諸叔能滅賊，賊必先見殺，然後就死。若其不然，賊亦殺我以取富 貴，安能以必死之命為無益之愁乎！」及難，〔難，乃旦翻。〕太子顏色不變。徐曰：「久知此事，嗟其晚耳！」刑者將以衣帶絞之，太子曰：「此不能見殺，」命取帳繩絞之而絕。
壬戌，棟即帝位。〔考異曰：典略作「壬辰」，誤。今從太清紀。〕大赦，改元天正。太尉郭元建聞之，自秦郡馳還，謂景曰：「主上先帝太子，既無愆失，何得廢之！」景曰：「王偉勸吾，雲『早除民望』。吾故從之以安天下。」元建曰：「吾挾天子，令諸侯，猶懼不濟，無故廢之，乃所以自危，何安之有！」景欲迎帝復位，以棟為太孫。王偉曰：「廢立大事，豈可數改邪！」乃止。〔數，所角翻。〕
乙丑，景又使殺南海王大臨於吳郡，南郡王大連於姑孰，〔考異曰：太清紀雲「於九江」。今從梁書。〕安陸王大春於會稽，高唐王大壯於京口。〔大臨時為吳郡太守。大連時為江州刺史，在姑熟。大春時為東揚州刺史。姚思廉梁書「大壯」作「大莊」，始封高唐郡公，後進封新興王，時為南徐州刺史。皆就殺之。會，工外翻。〕以太子妃賜郭元建，元建曰：「豈有皇太子妃乃為人妾乎！」竟不與相見，聽使入道。
丙寅，追尊昭明太子為昭明皇帝，豫章安王為安皇帝，〔華容公歡進封豫章王，薨，諡曰安。〕金華敬妃為敬太皇太后，〔昭明太子妃蔡氏，昭明既薨，武帝為妃別立金華宮，供侍一同常儀，薨，諡曰敬。按敬妃已薨，只當追諡皇后以從夫，曰太皇太后，非也。〕豫章太妃王氏為皇太后，妃張氏為皇后。以劉神茂為司空。
30九月，癸巳，齊主如趙、定二州，〔五代志：趙郡大陸縣，舊曰廣同，置殷州及南鉅鹿郡，後改為南趙郡，改殷州為定州，治中山。〕遂如晉陽。
31己亥，湘東王繹以尚書令王僧辯為江州刺史，江州刺史陳霸先為東揚州刺史。
32王偉說侯景弒太宗以絕眾心，〔侯景尊帝廟號曰高宗，元帝追諡曰簡文皇帝，廟號太宗。說，式芮翻。〕景從之。 冬，十月，壬寅夜，偉與左衛將軍彭雋、王脩纂進酒於太宗曰：「丞相以陛下幽憂既久，使臣等來上壽。」〔上，時掌翻。〕太宗笑曰：「已禪帝位，何得言陛下！ 此壽酒，將不盡此乎！」〔言壽將盡於此酒。〕於是等雋曲項琵琶，〔杜佑曰：傅玄琵琶賦雲：漢遣公主嫁烏孫，念其行道思慕，故使工人裁箏糂為馬上之樂。今觀其器，中虛外實，天地象也；盤圓柄直，陰陽敘也；柱十有二，配律呂也；四絃，法四時也。以方俗語之曰琵琶，取其易傳於外國也。風俗通雲：以手琵琶，因以為名。釋名曰：推手前曰鷸，引手卻曰把。杜摯雲：秦人苦長城之役，絃絝而鼓之。並未詳孰是。今清樂奏琵琶，俗謂之秦漢子，圓頭脩頸而釔，疑是絃絝之遺制。傅玄雲：體圓柄直，柱十有二，其他皆兌上銳下，曲項，形制稍大，本出胡中，俗傳是漢制。兼用兩制者，謂之秦、漢。據此事，則南朝似無曲項琵琶。劉昫曰：琵琶四絃。曲項琵琶，五絃，出胡中。〕與太宗極飲。太宗知將見殺，因盡醉，曰：「不圖為樂之至斯也！」〔樂，音洛。〕既醉而寢。偉乃出，雋進土囊，脩纂坐其上而殂。〔年四十九。〕偉撤門扉為棺，遷殯於城北酒庫中。太宗自幽縶之後，無復侍者及紙，〔復，扶又翻。〕乃書壁及板障，〔柱間不為堅，以板為障，施以丹漆，因謂之板障。〕為詩及文孚百篇，辭甚悽愴。〔愴，醜亮翻。〕景諡曰明皇帝，廟號高宗。
33侯景之逼江陵也，湘東王繹求援於魏，命梁、秦二州刺史宜豐侯循以南鄭與魏，〔晉志：豫章郡有宜豐縣。〕召循還江陵。循以無故輸城，非忠臣之節，〔考異曰：南史作「宜豐侯脩」。今從梁書。〕報曰：「請待改命。」魏太師泰遣大將軍達奚武將兵三萬取漢中，〔將，即亮翻。〕又遣大將軍王雄出子午谷，攻上津。〔五代志：西城郡豐利縣，梁置南上洛郡，西魏改郡曰豐利，後周省郡入上津郡。唐以上津為縣，屬商州。〕循遣記室參軍沛人劉璠求援於武陵王紀，〔璠，孚袁翻。〕紀遣潼州刺史楊乾運救之。循，恢之子也。〔鄱陽王恢，武帝之弟。〕
34司空、東道行臺劉神茂聞侯景自巴丘敗還，陰謀叛景，吳中士大夫鹹勸之；乃與儀同三司尹思合、劉歸義、王曄、雲麾將軍元頵等據東陽以應江陵，〔頵，居筠翻，又紆綸翻。〕遣頵及別將李佔下據建德江口。〔五代志：東陽郡金華縣，隋廢建德縣入焉。唐武德四年，復置建德縣，分為睦州治所。今東陽江、新安江合於州城南十里。將，即亮翻。〕張彪攻永嘉，克之。新安民程靈洗起兵據郡以應神茂。於是浙江以東皆附江陵。湘東王繹以靈洗為譙州刺史，領新安太守。〔程靈洗，字玄滌。洗，讀如字。湘東以刺史寵靈洗，實領新安太守職。〕
35十一月，乙亥，王僧辯等復上表勸進，〔復，扶又翻。〕湘東王繹不許。戊寅，繹以湘州刺史安南侯方矩為中衛將軍以自副。〔考異曰：梁書在八月辛亥。今從太清紀。〕方矩，方諸之弟也。以南平王恪為湘州刺史。侯景以趙伯超為東道行臺，據錢塘；以田遷為軍司，據富春；以李慶緒為中軍都督，謝答仁為右廂都督，李遵為左廂都督，以討劉神茂。
36己卯，加侯景九錫，漢國置丞相以下官。己丑，豫章王棟禪位於景，景即皇帝位於南郊。還，登太極殿，其黨數萬，皆吹脣呼譟而上。〔上，時掌翻。〕大赦，改元太始。封棟為淮陰王，並其二弟橋、樛同鎖於密室。〔樛，居蚪翻。〕
王偉請立七廟，景曰：「何謂七廟﹖」偉曰：「天子祭七世祖考。」並請七世諱，景曰：「前世吾不復記，唯記我父名標；且彼在朔州，那得來噉此！」〔侯景本懷朔鎮人，魏改懷朔鎮為朔州。〕眾鹹笑之。景黨有知景祖名乙羽周者；自外皆王偉制其名位，追尊父標為元皇帝。
景之作相也，以西州為府，文武無尊卑皆引接；及居禁中，非故舊不得見，由是諸將多怨望。〔將，即亮翻。〕景好獨乘小馬，彈射飛鳥，〔好，呼到翻。彈射飛鳥，北俗也。彈，徒丹翻。射，而亦翻。〕王偉每禁止之，不許輕出。景鬱鬱不樂，〔樂，音洛。〕更成失志，曰：「吾無事為帝，與受擯不殊。」〔擯，棄也。擯斥者不得預人事，故景以為言。〕
37壬辰，湘東王以長沙王韶為郢州刺史。
38益州刺史劉孝勝等勸武陵王紀稱帝，紀雖未許，而大造乘輿車服。〔乘輿車服，天子之車服也。乘，繩證翻。〕
39十二月，丁未，謝答仁、李慶緒攻建德，擒元頵、李佔送建康，景截其手足以徇，經日乃死。
40齊主每出入，常以中山王自隨，王妃太原公主恆為之飲【章：十二行本「飲」上有「嘗」字；乙十一行本同；孔本同；張校同。】食，護視之。〔太原公主，勃海王歡之女。恆，戶登翻。為，於偽翻。飲，於禁翻；下同。食，祥吏翻。〕是月，齊主飲公主酒，使人鴆中山王，殺之，並其三子，諡王曰魏孝靜皇帝，葬於鄴西漳北。其後齊主忽掘其陵，投梓宮於漳水。齊主初受禪，魏神主悉寄於七帝寺，〔以寄魏七廟神主，故謂之七帝寺。〕至是，亦取焚之。
彭城公元韶以高氏伲，〔元韶娶魏孝武帝后，高歡之女也。〕寵遇異於諸元。開府儀同三公美陽公元暉業〔魏濟陰王暉業，齊受禪，降封美陽公。〕以位望隆重，又志氣不倫，尤為齊主所忌，從齊主在晉陽。暉業於宮門外罵韶曰：「爾不及一老嫗，負璽與人。〔嫗，威遇翻。韶奉璽於齊，見上捲上年。璽，斯氏翻。〕何不擊碎之！我出此言，知即死，爾亦詎得幾時！」齊主聞而殺之，及臨淮公元孝友，皆鑿汾水冰，沈其屍。孝友，或之弟也。〔或，魏臨淮王。沈，持林翻。〕齊主嘗剃元韶鬢鬚，加之粉黛以自隨，曰：「吾以彭城為嬪御。」言其懦弱如婦人也。〔剃，他計翻。嬪，毗賓翻。懦，奴亂翻。〕
世祖孝元皇帝上〔諱繹，字世誠，小字七符，武帝第七子也。〕
承聖元年（壬申、五五二）是年十一月方即位改元。〕
1春，正月，湘東王以南平內史王褒為吏部尚書。褒，騫之孫也。〔王騫，儉之子。〕
2庚戌，湘東王繹遣護軍將軍尹悅、安東將軍杜幼安、巴州刺史王珣將兵二萬自江夏趣武昌，〔江夏，今鄂州。武昌，今壽昌軍。將，即亮翻。夏，戶雅翻。趣，七喻翻。考異曰：典略在去年十一月。今從太清紀。〕受徐文盛節度。
3丙申，齊主伐庫莫奚，大破之，俘獲四千人，雜畜十餘萬。〔畜，許又翻。〕
4魏將王雄取上津、魏興，東梁州刺史安康李遷哲軍敗，降之。〔五代志：西城郡安康縣，舊曰寧都，齊置安康郡，後魏置東梁州。按蕭子顯齊書，安康、寧都二縣，皆齊所置。魏收曰：安康縣，漢時漢中郡之安陽縣也。將，即亮翻。降，戶江翻。〕
5突厥土門襲擊柔然，大破之。柔然頭兵可汗自殺，〔厥，居勿翻。可，從刊入聲。汗，音寒。〕其太子菴羅辰及阿那緕從弟登注俟利、登注子庫提並帥眾奔齊，餘眾復立登注次子鐵伐為主。〔從，才用翻。帥，讀曰率；下同。復，扶又翻。〕土門自號伊利可汗，號其妻為可賀敦，子弟謂之特勒，〔考異曰：諸書或作「特勤」。今從劉昫舊唐書及宋祁新唐書。〕別將兵者皆謂之設。
6湘東王命王僧辯等東擊侯景，二月，庚子，諸軍發尋陽，舳艫數百里。陳霸先帥甲士三萬，舟艦二千，自南江出湓口，會僧辯於白茅灣，〔贛水，謂之南江，過彭澤縣，西注於彭蠡，北入於江。白茅灣在桑落州西。南史王僧辯傳：霸先帥眾五萬，出自南江，前軍五千，行至湓口。蓋水陸俱下也。帥，讀曰率。〕築壇歃血，〔歃，色甲翻。〕共讀盟文，流涕慷慨。癸卯，僧辯使侯瑱襲南陵、鵲頭二戍、克之。戊申，僧辯等軍於大雷；丙辰，發鵲頭。戊午，侯子鑒還至戰鳥，〔子鑒蓋自合肥還。杜佑曰：宣州南陵縣有鵲洲，有戰鳥圻，孤在江中，本名孤圻。昔桓溫舉兵東下，住此圻，中宵鳥驚，溫謂官軍圍之，既而定。以羣鳥驚噪，因名戰鳥。唐顧況集有題靈山寺詩，下註：戰鳥蓋戰鳥圻，後為靈山寺。〕西軍奄至，子鑒驚懼，奔還淮南。〔淮南，今太平州當塗之地。〕
7侯景儀同三司謝答仁攻劉神茂於東陽，程靈洗、張彪皆勒兵將救之， 神茂欲專其功，不許，營於下淮。或謂神茂曰：「賊長於野戰，下淮地平，四面受敵，不如據七里瀨。〔七里瀨在桐廬縣；距建德四十餘裏，與嚴陵瀨相接。〕賊必 不能進。」不從。神茂偏裨多北人，不與神茂同心，別將王曄、酈通並據外營，降於答仁，劉歸義、尹思合等棄城走。神茂孤危，辛未，亦降於答仁，〔降，戶江 翻。〕答仁送之建康。
8癸酉，王僧辯等至蕪湖，侯景守將張黑棄城走。景聞之，甚懼，下詔赦湘東王繹、王僧辯之罪，眾鹹笑之。侯子鑒據姑孰南洲以拒西師，景遣其黨史安和等將兵二千助之。三月，己巳朔，景下詔欲自至姑孰，又遣人戒子鑒曰：「西人善水戰，勿與爭鋒；往年任約之敗，良為此也。〔去年景與徐文盛水戰，亦敗走，不特任約也，以故畏之。為，於偽翻。〕若得步騎一交，必當可破，汝但結營岸上，引船入浦以待之。」子鑒乃拾舟登岸，閉營不出。僧辯等停軍蕪湖十餘日，景黨大喜，告景曰：「西師畏吾之強，勢將遁矣，不擊，且失之。」景乃復命子鑒為水戰之備。〔復，扶又翻。〕
丁丑，僧辯至姑孰，子鑒帥步騎萬餘人渡洲，於岸挑戰，又以鵃鱅千艘載戰士。〔類篇曰：鵃鱅，船長貌。玉篇曰：鵃鱅，子船也。集韻：鵃，丁了翻。鱅，朗鳥翻。按王僧辯傳：鵃鱅，其中載士，兩邊悉八十棹，棹手皆越人，去來趣襲，捷過風電。蓋今之水哨馬即其類。考異曰：典略，作「烏鵲舫千艘」。今從梁書。〕僧辯麾細船皆令退縮，留大艦夾泊兩岸。子鑒之眾謂水軍欲退，爭出趨之； 〔趨，七喻翻。〕大艦斷其歸路，〔斷，音短。〕鼓譟大呼，合戰中江，〔呼，火故翻。〕子鑒大敗，士卒赴水死者數千人。子鑒僅以身免，收散卒走還建康，據東 府。僧辯留虎臣將軍莊丘慧達鎮姑孰，引軍而前，歷陽戍迎降。〔降，戶江翻。〕景聞子鑒敗，大懼，涕下覆面，〔覆，敷又翻。〕引衾而臥，良久方起，歎曰： 「誤殺乃公！」
庚辰，僧辯督諸軍至張公洲，〔張公洲，即蔡州。考異曰：典略作「戊寅」。今從太清紀。〕辛巳，乘潮入淮，進至禪靈寺前。〔禪靈寺，齊武帝所建。〕景召石頭津主張賓，使引淮中鱧鳫及海艟，〔鱧，音叉。鱧，蒲故翻。方言。船短而深謂之鱧。艟，尺庸翻。〕以石縋之，塞淮口；〔縋，馳偽翻。塞，悉則翻。〕緣淮作城，自石頭至於朱雀街，十餘裏中，樓堞相接。〔堞，達協翻。〕僧辯問計於陳霸先，霸先曰：「前柳仲禮數十萬兵隔水而坐，韋粲在青溪，竟不渡岸，賊登高望之， 表裏俱盡，故能覆我師徒。〔事見一百六十二卷武帝太清三年。〕今圍石頭，須渡北岸。諸將若不能當鋒，霸先請先往立柵。」壬午，霸先於石頭西落星山築柵， 〔考異曰：陳書雲，「橫隴立柵」。今從典略。〕眾軍次連八城，直出石頭西北。景死西州路絕，自帥侯子鑒等亦於石頭東北築五城以遏大路。〔帥，讀曰率。〕景 使王偉守臺城。乙酉，景殺湘東王世子方諸、前平東將軍杜幼安。
9劉神茂至建康，丙戌，景命為大剉確，先進其足，寸寸斬之，以至於頭。〔劉神茂始導侯景取壽陽，及其渡江，又為爪牙，東南之禍，神茂實為之，其死晚矣！大剉確者，為大剉刀，發機如確，使之踏之。確，都內翻。〕留景外同神茂而潛通於景，故得免禍。
10丁亥，王僧辯進軍招提寺北，〔招提寺在石頭城北。〕侯景帥眾萬餘人、鐵騎八百餘匹陳於西州之西。〔陳，讀曰陣；下志陳、衝陳、陳皆同。〕陳霸先曰：「我眾賊寡，應分其兵勢，以強制弱；何故聚其鋒銳，令致死於我！」乃命諸將分處置兵。景衝將軍王僧志陳，僧志小縮，霸先遣將軍安陸徐度將弩手二十橫截其後，〔弩矢之力，可以及遠，橫截其後，箭鋒所到，敵必驚卻。〕景兵乃卻。霸先與王琳、杜龕等以鐵騎乘之，僧辯以大兵繼進，景兵敗退，據其柵。龕，岸之兄子也。〔杜岸死於太清三年荊、雍構難之時。龕，岸兄岑之子。龕，苦含翻。〕景儀同三司盧暉略守石頭城，開北門降，〔降，戶江翻。〕僧辯入據之。景與霸先殊死戰，景帥百餘騎，棄擡執刀，左右衝陳；〔擡，色角翻。〕陳不動，眾遂大潰，諸軍逐北至西明門。〔西明門，建康外城西中門。〕
景至闕下，不敢入臺，召王偉責之曰：「爾令我為帝，今日誤我！」偉不能對，繞闕而藏。景欲走，偉執鞚諫曰：〔鞚，苦貢翻。〕「自古豈有叛天子邪！宮中衛士，猶足一戰，棄此，將欲安之！」景曰：「我昔敗賀拔勝，〔見一百五十六卷武帝中大通六年。敗，補邁翻。〕破葛榮，〔見一百五十二卷大通二年。〕揚名河、朔，渡江平臺城，降柳仲禮如反掌；〔見一百六十有二卷太清三年。降，戶江翻。〕今日天亡我也！」因仰觀石闕，歎息久之。以皮囊盛其江東所生二子，〔盛，時徵翻。景至建康所生子也。〕掛之鞍後，與房世貴等百餘騎東走，欲就謝答仁於吳。侯子鑒、王偉、陳慶奔朱方。
僧辯命裴之橫、 杜龕屯杜姥宅，杜崱入據臺城。僧辯不戢軍士，剽掠居民。男女裸露，〔姥，莫補翻。崱，士力翻。戢，則立翻。剽，匹妙翻。裸，郎果翻。〕自石頭至於東城，號 泣滿道。〔號，戶刀翻。〕是夜，軍士遺火，焚太極殿及東西堂寶器、羽儀、輦輅無遺。〔史言王僧辯御軍無法，失伐罪弔民、肅清禁輦之意。〕
戊子，僧辯命侯瑱等帥精甲五千追景。王克、元羅等帥臺內舊臣迎僧辯於道，僧辯勞克曰：〔勞，力到翻。〕「甚苦，事夷狄之君。」克不能對。又問：「璽紱何在﹖」〔璽，斯氏翻。紱，音弗。〕克良久曰：「趙平原持去。」〔侯景侍中趙思賢兼平原太守。〕僧辯曰：「王氏百世卿族，一朝而墜。」僧辯迎太宗梓宮升朝堂，帥百官哭踊如禮。〔朝，直遙翻。〕
己丑，僧辯上表勸進，〔上，時掌翻。考異曰：梁帝紀：「戊子，王以賊平，告明堂、太社。己丑，僧辯等奉表。」按表文雲：「眾軍以戊子總集建康，」豈是日 告捷，即能達江陵乎！蓋僧辯等以己丑日發表勸進耳。〕且迎都建業。湘東王答曰：「淮海長鯨，雖雲授首；襄陽短狐，未全革面。〔禹貢曰：淮海惟揚州。長鯨， 謂侯景。古者伐國，取其鯨鯢以為大戮。嶽陽王詧據襄陽，與湘東為敵，故斥為短狐。短狐，蜮也，含沙射人，中之者死。易曰：小人革面。〕太平玉燭，爾乃議之。」〔爾雅：春為青陽，夏為朱明，秋為白藏，冬為玄英；四時和謂之玉燭。釋雲：此釋太平之時，四氣和暢，以致喜祥之事也。雲春為青陽者，言春之氣和則青而溫陽也。雲夏為朱明者，言夏之氣和則赤而光明也。雲秋為白藏者，言秋之氣和則白而收藏也。雲冬為玄英者，言冬之氣和則黑而清英也。四時和謂之玉燭者，言四時和氣，溫潤明照，故謂之玉燭。李巡雲：人君德美如玉而明若燭。聘義：君子比德於玉焉。是時人君若德輝動於內，則和氣應於外，統而言之，謂之玉燭。〕
庚寅，南兗州刺史郭元建，秦郡戍主郭正買，〔侯景以廣陵為南兗州，因南朝之舊也。〕陽平戍主魯伯和，行南徐州事郭子仲，並據城降。〔降，戶江翻。〕
僧辯之發江陵也，啟湘東王曰：「平賊之後，嗣君萬福，未審何以為禮﹖」王曰：「六門之內，自極兵威。」〔臺城六門，大司馬門、萬春門、東華門、西華門、太陽門、承明門。〕僧辯曰：「討賊之謀，臣為己任，成濟之事，請別舉人。」〔成濟弒魏高貴鄉公。王僧辯欲避弒君之惡名，故云。〕王乃密諭宣猛將軍朱買臣，使為之所。及景敗，太宗已殂，豫章王棟及二弟橋、樛相扶出於密室，〔樛，居蚪翻。〕逢杜崱於道，為去其鎖。二弟曰：「今日始免橫死矣！」〔為，於偽翻。去，羌呂翻。橫，戶孟翻。〕棟曰：「倚伏難知，吾猶有懼！」〔賈誼鵩賦曰：禍兮福所倚，福兮禍所伏。〕辛卯，遇朱買臣，呼之，就船共飲，未竟，並沈於水。〔沈，持林翻。〕
僧辯遣陳霸先將兵向廣陵受郭元建等降，又遣使者往安慰之。〔將，即亮翻。降，戶江翻。使，疏吏翻。〕諸將多私使別索馬仗，〔索，山客翻。〕會侯子鑒渡江至廣陵，謂元建等曰：「我曹，梁之深讎，何顏復見其主！〔復，扶又翻。〕不若投北，可得還鄉。」遂皆降齊。霸先至歐陽，齊行臺辛術已據廣陵。
王偉與侯子鑒相失，直瀆戍主黃公喜獲之，送建康。〔孫盛晉春秋曰：直瀆在方山。王安石詩：「山蟠直瀆輸淮口。」陸遊曰：直瀆，吳孫氏所開。溫庭筠過吳景帝陵詩：「虛開直瀆三千里，青蓋何曾到洛陽。」按侯子鑒、王偉已渡江，此非方山之直瀆也。沈約志：盱眙太守管下有直瀆，今晉安帝立縣。〕王僧辯問曰：「卿為賊相，不能死節，而求活草間邪﹖」偉曰：「廢興，命也。使漢帝早從偉言，明公豈有今日！」〔謂臺城之破，僧辯已降，侯景縱還竟陵，使有今日。偉之此言，亦以愧僧辯也。〕尚書左丞虞騭嘗為偉所辱，乃唾其面。偉曰：「君不讀書，不足與語。〕騭慙而退。〔騭，之日翻。唾，吐臥翻。〕僧辯命羅州刺史徐嗣徽鎮朱方。
壬辰，侯景至晉陵，得田遷餘兵，〔田遷東攻劉神茂，有餘兵在晉陵。〕因驅掠居民，東趨吳郡。〔趨，七喻翻。〕
11夏，四月，齊主使大都督潘樂與郭元建將兵五萬攻陽平，拔之。
12王僧辯啟陳霸先鎮京口。〔考異曰：陳紀：「高祖應接郭元建還，僧辯啟高祖鎮京口。」按是時徐嗣徽為南徐州刺史；蓋霸先但領兵戍京口耳，未為刺史也。〕
13益州刺史、太尉武陵王紀，頗有武略，在蜀十七年，南開寧州、越雟，西通資陵、吐谷渾，內脩耕桑鐵之政，外通商賈遠方之利，〔雟，音髓。吐，從暾入聲。谷，音浴。賈，音古。〕故能殖其財用，器甲殷積，有馬八千匹。聞侯景陷臺城，湘東王將討之，謂僚佐曰：「七官文士，豈能匡濟！」〔湘東於兄弟次第七，故呼為七官。〕內寢柏殿柱繞節生花，紀以為己瑞。乙巳，即皇帝位，改元天正，立子圓照為皇太子，圓正為西陽王，圓滿為竟陵王，圓普為譙王，圓肅為宜都王。以巴西、梓潼二郡太守永豐侯撝為徵西大將軍、益州刺史，封秦郡王。〔吳立永豐縣，屬始安郡。撝，籲為翻。〕司馬王僧略、直兵參軍徐怦固諫，不從。〔怦，普耕翻。〕憎略，僧辯之弟；怦，勉之從子也。〔徐勉，梁初賢相。從，才用翻。〕
初，臺城之圍，怦勸紀速入援，紀意不欲行，內銜之。會蜀人費合告怦反，怦有與將帥書雲：「事事往，人口具。」紀即以為反徵，〔費，扶沸翻。將，即亮翻。帥，所類翻。徵，讀曰證。〕謂怦曰：「以卿舊情，當使諸子無恙。」〔恙，餘亮翻。〕對曰：「生兒悉如殿下，留之何益！」〔以譏切紀不能救君父。〕紀乃盡誅之，梟首於市，〔梟，堅堯翻。〕亦殺王僧略。永豐侯撝歎曰：「王事不成矣！善人，國之基也，今先殺之，不亡何待！」
紀徵宜豐侯諮議參軍劉璠為中 書侍郎，〔璠，孚袁翻。〕使者八反，乃至。紀令劉孝勝深布腹心，璠苦求還。中記室韋登私謂璠曰：「殿下忍而蓄憾，足下不留，將致大禍，孰若共構大夏， 【章：十二行本作「廈」；乙十一行本同；孔本同。】使身名俱美哉！」〔夏，戶雅翻。〕璠正色曰：「卿欲緩頰於我邪﹖〔緩頰，說也。漢高帝謂酈食其曰：緩頰 往說魏王豹。〕我與府侯分義已定，〔府侯，謂宜豐侯循。分，扶問翻。〕豈以夷險易其心乎！殿下方布大義於天下，終不逞志於一夫。」紀知必不為己用，乃厚禮遣之。以宜豐侯循為益州刺史，封隨郡王，以璠為循府長史、蜀郡太守。
14謝答仁討劉神茂還，至富陽，聞侯景敗走，帥萬人慾北出候之，〔帥，讀曰率。〕趙伯超據錢塘拒之。侯景進至嘉興，〔沈約曰：嘉興，本名長水，秦改曰由拳。吳孫權黃龍四年，由拳縣生嘉禾，改曰禾興；孫暼避父名，改曰嘉興；今秀州是也，北至吳郡一百五十五里。〕聞伯超叛之，乃退據吳。己酉，侯瑱追及景於松江，〔松江，在今吳縣，一名笠澤，在吳縣南四十里。〕景猶有船二百艘，眾數千人，〔艘，蘇遭翻。〕瑱進擊，敗之，〔敗，補邁翻。〕擒彭雋、田遷、房世貴、蔡壽樂、王伯醜。〔樂，音洛。〕瑱生剖雋腹，抽其腸，雋猶不死，手自收之，乃斬之。
景與腹心數十人單舸走，推墮二子於水，〔舸，古我翻。推，吐雷翻。〕將入海，瑱遣副將焦僧度追之。〔將，即亮翻。〕景納羊侃之女為小妻，以其兄瀧為庫宜都督，待之甚厚；瀧隨景東走，與景所親王元禮、謝葳蕤密圖之。葳蕤，答仁之弟也。景下海，欲向蒙山，〔景自滬瀆下海。魏收 志：東安郡新泰縣有蒙山。景欲浮海趣山東，復入北也。葳，音威。蕤，如佳翻。〕己卯，景晝寢；瀧語海師：〔海師，習知海道者也。語，牛倨翻。〕「此中何處 有蒙山，汝但聽我處分。」〔處，昌呂翻。分，扶問翻。〕遂直向京口。至胡豆洲，景覺，大驚；問岸上人，雲「郭元建猶在廣陵」，景大獈，〔覺，古孝翻。獈， 與喜同。〕將依之。瀧拔刀，叱海師向京口，〔考異曰：典略雲，「舟人李橫文紿景向南徐州」，今從梁書。〕因謂景曰：「吾等為王鵜力多矣，〔為，於偽翻。〕今至於此，終無所成，欲就乞頭以取富貴。」景未及答，白刃交下。景欲投水，瀧以刀斫之。景走入船中，以佩刀抉船底，〔抉船底，欲入水。抉，一決翻。〕瀧以擡刺殺之。〔擡，色角翻。刺，七亦翻。〕尚書右僕射索超世在別船，葳蕤以景命召而執之。南徐州刺史徐嗣徽斬超世，〔王偉、索超世，景之謀主也。索，蘇各翻。〕以鹽內景腹中，送其屍於建康。僧辯傳首江陵，截其手，使謝葳蕤送於齊；暴景屍於市，士民爭取食之，併骨皆盡；溧陽公主亦預食焉。〔考異曰：典略雲，「復烹溧陽公主」，今從南史。〕初，景之五子在北齊，世宗剝其長子面而烹之，幼者皆下蠶室。〔長，知兩翻。下，遐嫁翻。〕齊顯祖即位，夢獼猴坐其御牀，乃盡烹之。趙仲迢、謝答仁皆降於侯瑱，瑱並田遷等送建康。王僧辯斬房世貴於於，送王偉、呂季略、周石珍、嚴亶、趙伯超、伏知命於江陵。
丁巳，湘東王下令解嚴。
15乙丑，葬簡文帝於莊陵，廟號太宗。
16侯景之敗也，以傳國璽自隨，〔璽，斯氏翻。〕使其侍中兼平原太守趙思賢掌之，曰：「若我死宜沈於江，勿令吳兒復得之。」思賢自京口濟江，遇盜，從者棄之草間，〔沈，持林翻。復，扶又翻。從，才用翻。〕至廣陵，以告郭元建。元建取之，以與辛術，壬申，術送之至鄴。
17甲申，齊以吏部尚書楊愔為右僕射，以太原公主妻之。〔愔，於今翻。妻，七亦翻。〕公主，即魏孝靜帝之後也。
18楊乾運至劍北，〔劍北，劍閣之北也。〕魏達奚武逆擊之，大破乾運於白馬，陳其俘於馘於南鄭城下，且遣人辱宜豐侯循。循怒，出兵與戰，都督楊紹伏兵擊之，殺傷殆盡。劉璠還至白馬西，〔劉璠自成都還。魏收志：華陽郡沔陽縣有白馬城。宜豐侯循傳：璠見禽於嶓冢。嶓冢縣亦屬華陽郡。五代志：漢中郡西縣舊曰嶓冢。〕為武所獲，送長安。太師泰素聞其名，待之如舊交。時南鄭久不下，武請屠之，泰將許之。璠請之於朝，〔朝，謂魏朝也。朝，直遙翻。〕泰怒，不許；璠泣請不已，泰曰：「事人當如是。」乃從其請。
19五月，庚午，司空南平王恪等復勸進，〔復，扶又翻。〕湘東王猶不受，遣侍中豐城侯泰謁山陵，〔沈約志：豫章豐城縣，吳立，曰富城，晉武帝更名。考異曰：梁書在四月，官為司空。太清紀在此月，官太宰。今從梁書。〕脩復廟社。
戊寅，侯景首至江陵，梟之於市三日，〔梟，堅堯翻。〕煮而漆之，以付武庫。庚辰，以南平王恪為揚州刺史。甲申，以王僧辯為司徒、鎮衛將軍，封長寧公。〔鎮衛將軍，梁定二百四十號，其班穹矣。僧辯元功，必封長寧郡公。長寧郡，晉安帝置，屬荊州。〕陳霸先為徵虜將軍、開府儀同三司，封長城縣侯。〔賞平侯景之功也。霸先，長城縣人也。杜佑曰：湖州長城縣，吳王闔閭遣弟夫僙築城，狹而長，晉武帝太康三年置。〕
乙酉，誅侯景所署尚書僕射王偉、左民尚書呂季略、少府周石珍、舍人嚴亶於市。趙伯超、伏知命餓死於獄。以謝答仁不失禮於太宗，特宥之。王偉於獄中上五百言詩，〔五百言詩，今之五十韻詩也。上，時掌翻。〕湘東王愛其才，欲宥之；有嫉之者，言於王曰：「前日偉作檄文甚佳。」王求而視之，檄雲：「項羽重瞳，尚有烏江之敗；〔重，直龍翻。〕湘東一目，寧為赤縣所歸！」王大怒，釘其舌於柱，〔釘，丁定翻。〕剜腹、臠肉而殺之。〔剜，烏丸翻。王偉，侯景之所取計者也；自圍臺城以至於移梁祚，屠蕭氏以及其臣民，皆偉之謀。帝忘其父子兄弟之讎，乃愛其才而欲宥之，發怒於檄文而後誅之，失刑甚矣！〕
20丙戌，齊合州刺史斛斯昭攻歷陽，拔之。
21丁亥，下令，以「王偉等既死，自餘衣冠舊貴，被逼偷生，〔被，皮義翻。〕猛士勳豪，和光苟免者，皆不問。」
22扶風民魯悉達，糾合鄉人以保新蔡，〔陳書：魯悉達，扶風人，祖父至悉達皆仕於齊、梁。沈約宋志：江州所部有南新蔡郡，不言僑置之地，但云去京都水行一千三百七十六里有餘。以水程約言之，南新蔡郡當置於今蘄州界。五代志：蘄州黃梅縣，舊曰永興，隋開皇初，改曰新蔡，蓋因南新蔡郡以名縣也。劉昫曰：黃梅縣，宋分置新蔡郡。〕力田蓄穀。時江東饑亂，餓死者什八九，遺民攜老幼歸之。悉達分給糧廩，全濟甚眾，招集晉熙等五郡，盡有其地。使其弟廣達將兵從王僧辯討侯景，〔將，即亮翻；下同。〕景平，以悉達為北江州刺史。〔魏收志：梁武帝置北江州，治鹿城關，領義陽、齊昌、新昌、梁安、齊興郡。五化代志：黃州木蘭縣，梁置北江州，唐併木蘭入黃岡縣。〕
23齊主使其散騎常侍曹文皎等來聘，湘東王使散騎常侍柳暉等報之，且告平侯景；亦遣舍人魏彥告於魏。
24六主使潘樂、郭元建將兵圍秦郡，行臺尚書辛術諫曰：「朝廷與湘東王信使不絕。〔使，疏吏翻。〕陽平，侯景之土，取之可也；今王僧辯已遣嚴超達守秦郡，於義何得復爭之！〔復，扶又翻。〕且水潦方降，不如班師。」弗從。陳霸先命別將徐度引兵助秦郡固守。齊眾七萬，攻之甚急。王僧辯使衛將軍杜崱救之，霸先亦自歐陽來會；與元建大戰於士林，大破之，〔士林在六合縣界。〕斬首萬餘級，生擒千餘人。元建收餘眾北遁；猶以通好，不窮追也。〔好，呼到翻。〕
辛術遷吏部尚書。自魏遷鄴以後，大選之職，知名者數人，〔吏部選為大 選。選，須絹翻。〕互有得失：齊世宗少年高朗，所弊者疏；袁叔德沈密謹厚，所傷者細；〔少，詩照翻。沈，持林翻。〕楊愔風流辯給，取士失於浮華。唯術性尚 貞明，取士必以才器，循名責實，新舊參舉，管庫必擢，門閥不遺，〔閥，音伐。說文：閥閱，自序也。史記：明其等曰閥，積其功曰閱。此所謂門閥者，直言世家 子弟門地素高者耳。又說：門在左曰閥，在右曰閱。〕考之前後，最為折衷。〔衷，陟仲翻。〕
25魏達奚武遣尚書左丞柳帶韋入南鄭，說宜豐侯循曰：〔說，式芮翻。〕「足下所固者險，所恃者援，所保者民。今王旅深入，所憑之險不足固也；白馬破走，酋豪不進，〔謂楊乾運也。酋，慈秋翻。〕所望之援不可恃也；長圍四合，所部之民不可保也。且足下本朝喪亂，社稷無主，欲誰為為忠乎﹖〔朝，直遙翻。喪，息浪翻。誰為之為，於偽翻。〕豈若轉禍為福，使慶流子孫邪！」循乃請降。〔降，戶江翻。〕帶韋，慶之子也。〔柳慶見一百六十一卷武帝太清二年。〕開府儀同三司賀蘭德願聞城中食盡，請攻之，大都督赫連達曰：「不戰而獲城，策之上者，豈可利其子女，貪其貨財，而不愛民命乎！且觀其士馬猶強，城池尚固，攻之縱克，則彼此俱傷；如困獸猶鬬，〔左傳吳夫僙王之言。〕則成敗未可知也。」武曰：「公言是也。」乃受循降，獲男女二萬口而還，〔還，從宣翻，又如字。〕於是劍北皆入於魏。
27庚寅，立安南侯方矩為王太子。
28齊遣散騎常侍謝季卿來賀平侯景。
29衡州刺史王懷明作亂，廣州刺史蕭勃討平之。
30齊政煩賦重，江北之民 不樂屬齊，其豪傑數請兵於王僧辯，僧辯以與齊通好，皆不許。〔樂，音洛。數，所角翻。好，呼到翻。〕秋，七月，廣陵僑人朱盛等〔僑人，本非廣陵人而僑居廣 陵者。〕潛聚黨數千人，謀襲殺齊刺史溫仲邕，遣使求援於陳霸先，〔使，疏吏翻；下使未同。〕雲已克其外城。霸先使告僧辯，僧辯曰：「人之情偽，未易可測，〔易，弋豉翻。〕若審克外城，亟須應援，如其不爾，無煩進軍。」使未報，霸筅已濟江，僧辯乃命武州刺史杜崱等助之。會盛等謀泄，霸先因進軍圍廣陵。
31八月，魏安康人黃眾寶反，攻魏興，執守柳檜，進圍東梁州。〔梁置南梁州於西城郡，西魏改曰東梁州；西城，古魏興郡治所。魏收志：後魏太延五年，別置魏興郡於上洛郡界，帶陽亭縣，屬洛州；洛州，後改為商州。〕令檜誘說城中，〔誘，音酉。說，式芮翻。〕檜不從而死。檜，虯之弟也。〔柳虯，柳慶之兄，見二百五十一卷武帝大同三年。〕太師泰遣王雄與驃騎大將軍武川宇文虯討之。〔驃，匹妙翻。騎，奇寄翻。〕
32武陵王紀舉兵由外水東下，以永豐侯撝為益州刺史，守成都，使其子宜都王圓肅副之。
33九月，甲戌，司空南平王恪卒。甲申，以王僧辯為揚州刺史。
34齊主使告王僧辯、陳霸先曰：「請釋廣陵之圍，必歸廣陵、歷陽兩城。」霸先引兵還京口，江北之民從霸先濟江者萬餘口。湘東王以霸先為徵北大將軍、開府儀同三司、南徐州刺史，徵霸先世子昌〔霸先封長城縣侯，昌為世子。〕及兄子頊詣江陵，以昌為散【章：十二行本「散」上有「員外」二字；乙十一行本同；孔本同；張校同。】騎常侍，頊為領直。〔梁宿衛之官有四廂領直，蓋領直衛之士，因以名官。為昌、頊陷魏張本。〕
35宜豐侯循之降魏也，丞相泰許其南還，久而未遣，從容問劉璠曰：〔從，千容翻。〕「我於古誰比﹖」對曰：「璠常以公為湯、武，今日所見，曾桓、文之不 如！」泰曰：「我安敢比湯、武，庶幾望伊、周，何至不如桓、文！」對曰：「齊桓存三亡國，〔左傳：宋司馬子魚曰：齊桓存三亡國以屬諸侯。杜預註曰：三亡 國，魯、衛、邢。〕晉文公不失信於伐原。」語未竟，奉撫掌曰：「我解爾意，〔解，戶買翻。〕欲激我耳。」乃謂循曰：「王欲之荊，為之益﹖」〔武陵王紀封循為隨郡王，故以王稱之。〕循請還江陵，泰厚禮遣之。〔考異曰：典略雲：「十月，乙未朔，太祖謂循」云云。按太清紀，是月循至江陵，今從之。〕循以文武千家自隨，湘東王疑之，遣使覘察，相望於道；〔使，疏吏翻。覘，醜廉翻，又醜豔翻。〕始至之夕，命劫竊其財，及旦，循啟輸馬仗，王乃安之，引入，對泣，以循為侍中、驃騎將軍、開府儀同三司。
36冬，十月，齊主自晉陽如離石，自黃櫨嶺起長城，北至社平戍，四百餘裏，置三十六戍。
37戊申，湘東王執湘州刺史王琳於殿中，殺其副將殷晏。
琳本會稽兵家，〔將，即亮翻。會，工外翻。〕其姊妹皆入王宮，故琳少在左右。琳好勇，王以為將帥。琳傾身下士，〔少，詩照翻。好，呼到翻。帥，所類翻。下，遐嫁翻；下王下同。〕所得賞賜，不以入家。麾下萬人，多江、淮羣盜，從王僧辯平侯景，與社龕功居第一。〔龕，苦含翻。〕在建康，恃寵縱暴，僧辯不能禁。僧辯以宮殿之燒，〔謂軍人遺火焚太極殿及東、西堂也。〕恐得罪，欲以琳塞責，〔塞，悉則翻。〕乃密啟王，請誅琳。王以琳為湘州，琳自疑及禍，使長史陸納帥部曲赴湘州，〔帥，讀曰率。〕身詣江陵陳謝，謂納等曰：「吾若不返，子將安之﹖」〔之，往也。〕鹹曰：「請死之。」相泣而別。至江陵，王下琳吏。
辛酉，以王子方略為湘州刺史，又以廷尉黃羅漢為長史，使與太舟卿張載至巴陵，先據琳軍。〔五代志：太舟卿，梁初為都水臺使者，天監七年改焉，位視中書郎，列卿之最末者也，主舟航、堤渠。〕載有寵於王，而御下峻刻，荊州人疾之如讎。羅漢等至琳軍，陸納及一卒並哭，不肯受命，執羅漢及載。王遣宦者陳旼往諭之，納對旼刳載腹，抽腸以繫馬足，使繞而走，腸盡氣絕。又臠割，出其心，向之抃舞，〔抃舞，拊手而舞。〕焚其餘骨。以黃羅漢清謹而免之。納與諸將引兵襲湘州，時州中無主，納遂據之。
38公卿藩鎮數勸進於湘東王，〔數，所角翻。〕十一月，丙子，世祖即皇帝位於江陵，改元，大赦。〔改太清為承聖。〕是日，帝不升正殿，公卿陪列而已。〔史言帝不能正其始。〕
39丁丑，以宜豐侯循為湘州刺史。
40己卯，立王太子方矩為皇太子，更名元良。〔更，丁行翻。〕皇子方智為晉安王，方略為始安王，方等之子莊為永嘉王。〔方等伐湘州，戰敗而死。〕追尊母阮脩容為文宣皇后。〔脩容，魏文帝所制，自晉以來，位列九嬪。〕
侯景之亂，州郡太半入魏，自巴陵以下至建康，以長江為限，荊州界北盡武寧，西拒硤口，〔北盡武寧，與嶽陽王詧分界。西拒峽口，與武陵王紀分界。「硤」，當作「峽」。〕嶺南復為蕭勃所據，〔復，扶又翻。〕詔令所行，千里而近，民戶著籍，不盈三萬而已。〔著，直略翻。史言荊州管內蕭條。〕
41陸納襲擊衡州刺史丁道貴於淥口，破之。〔衡州，治衡陽縣。縣東二十里有酃湖，其水湛然綠色，取以釀酒，甘美，謂之酃淥。淥口，即酃湖口也。唐志：潭州有淥口戍。丁度曰：湘東有淥水。張舜民郴行錄：嘉魚縣口舟行七十餘裏，至淥溪口。南北對境圖，自嶽州沿東北下，過侯敬港、神林港、象湖港、新打口、石頭口、得淥溪口。按郴行錄、對境圖之淥溪口，皆非丁道貴敗處，唯唐志之潭州淥口戍為是。淥，音綠。〕道貴奔零陵，其眾悉降於納。〔降，戶江翻。〕上聞之，遣使徵司徒王僧辯、右衛將軍杜崱、平北將軍裴之橫與宜豐侯循共討納循軍巴陵以待之。侯景之亂，零陵人李洪雅據其郡，上即以為營州刺史。〔營陽郡，亦漢零陵郡之地，故因置營州，隋為永州。〕洪雅請討陸納，上許之。丁道貴收餘眾與之俱。納遣其將吳藏襲擊，破之，洪雅等退保空雲城，〔姚思廉梁書作「空靈灘」。水經註：長沙建寧縣故城，南有空冷峽，湘水所經也，驚浪雷奔，濬同三峽。張舜民郴行錄曰：自醴陵江口南行十餘裏，有空靈岸。考異曰：典略作「空零城」，今從梁書。餘謂「空零」蓋「空靈」之誤也。〕藏引兵圍之。頃之，納請降，求送妻子，〔送妻子為質以示誠款。〕上遣陳旻至納所，納眾皆泣，曰：「王郎被囚，〔被，皮義翻。〕故我曹逃罪於湘州，非有他志也。」乃出妻子付旻。旻至巴陵，循曰：「此詐也，必將我。」乃密為之備。納果夜以輕兵繼旻後，約至城下鼓譟。十二月，壬午晨，去巴陵十里，〔言納兵夜行至晨，距巴陵相去十里。〕眾謂已至，即鼓譟，軍中皆驚。循坐胡牀，於壘門望之，納乘水來攻，矢下如雨，循方食甘蔗，略無懼色，〔蔗，之夜翻。〕徐部分將士擊之，〔分，扶問翻。〕獲其一艦；〔艦，戶黯翻。〕納退保長沙。
42壬午，齊主還鄴；戊午，復如晉陽。〔復，扶又翻。〕
