△卷第一百八十七
唐紀三〔起屠維單閼（己卯）正月，盡十月，不滿一年。〕
高祖神堯大聖光孝皇帝上之下
武德二年（己卯、六一九）
1春，正月，壬寅，王世充悉取隋朝顯官、名士為太尉府官屬，〔朝，直遙翻；下同。〕杜淹、戴冑皆預焉。冑，安陽人也。〔安陽縣帶相州。〕隋將軍王隆帥屯衛將軍張鎮周、〔煬帝改左、右領軍衛為左、右屯衛。帥，讀曰率。考異曰：高祖實錄作「鎮州」。今從隋書陳稜傳。〕都水少監蘇世長等以山南兵始至東都。〔義寧元年七月，遣王隆會兵東都，今始至。少，始照翻。〕王世充專總朝政，事無大小，悉關太尉府；臺省監署，莫不闃然。〔闃，苦鵙翻。〕世充立三牌於府門外：一求文學才識，堪濟時務者；一求武勇智略，能摧鋒陷敵者；一求身有冤滯，擁抑不申者。於是上書陳書【章：乙十一行本「事」下有「者」字；張校同。】日有數百，世悉引見，躬自覽，〔省，悉景翻。〕殷勤慰諭，人人自喜，以為言聽計從，然終無所施行。下至士卒廝養，〔析薪為廝，炊烹為養。廝，音斯。養，羊尚翻。〕世充皆以甘言悅之，而實無恩施。〔施，式智翻。〕
隋馬軍總管獨孤武都為世充所親任，其從弟司隸大夫機〔煬帝置司隸臺，以大夫為之長，掌諸巡察，正四品。從，才用翻。〕與虞部郎楊恭慎、〔六典：周禮，地官有山虞、澤虞，蓋虞部之職也。魏始有虞曹郎中，晉因之，梁、陳為侍郎；後周冬官有虞部下大夫；梁、陳、後魏、北齊並祠部尚書領之，隋工部尚書領之，煬帝曰虞曹郎。〕前勃海郡主簿孫師孝、〔煬帝改滄州為勃海郡。〕步兵總管劉孝元、李儉、崔孝仁謀召唐兵，使孝仁說武都曰：「王公徒為兒女之態以悅下愚，而鄙隘貪忍，不顧親舊，豈能成大業哉！圖讖之文，應歸李氏，人皆知之。〔說，輸芮翻；下同。讖，楚譖翻。〕唐起晉陽，奄有關內，兵不留行，英雄景附。且坦懷待物，舉善責功，不念舊惡，據勝勢以爭天下，誰能敵之！吾屬託身非所，坐侍夷滅。今任管公兵近在新安，〔任緕以穀州刺史鎮新安，封管國公。任，音壬。〕又吾之故人也，若遣間使召之，使夜造城下，〔間使，上古莧翻，下疏吏翻。造，七到翻。〕吾曹共為內應，開門納之，事無不集矣。」武都從之。事泄，世充皆殺之。恭慎，達之子也。〔達，隋觀德王雄之弟。〕
2癸卯，命秦王世民出鎮長春宮。〔長春官在同州朝邑縣，後周宇文護所建。〕
3宇文化及攻魏州總管元寶藏，四旬不克。魏徵往說之，丁未，寶藏舉州來降。〔魏徵本元寶藏官屬。說，式芮翻。降，戶江翻；下同。〕
4戊午，淮安王神通擊宇文化及於魏縣，化及不能抗，東走聊城。〔聊城縣時屬魏州，武德四年，分為博州。〕神通拔魏縣，斬獲二千餘人，引兵追化及至聊城，圍之。
5甲子，以陳叔達為納言。
6丙寅，李密所置伊州刺史張善相來降。〔相，息亮翻。降，戶江翻。〕
7朱粲有眾二十萬，剽掠漢、淮之間，〔剽，匹妙翻。〕遷徙無常，每破州縣，食其積粟未盡，復他適，〔復，扶又翻；下同。〕將去，悉焚其餘資；又不務稼穡，民餒死者如積。粲無可復掠，軍中乏食，乃教士卒烹婦人、嬰兒噉之，〔噉，徒濫翻，又徒覽翻。〕曰：「肉之美者無過於人，但使他國有人，何憂於餒！」隋著作佐郎陸從典、通事舍人顏愍楚〔六典：著作佐郎修國史。宋百官春秋雲：常道鄉公鹹熙百官名，有著作佐郎三人。晉制，著作佐郎始到職，必撰名臣傳一人。宋氏之初，國朝始建，未有合撰者，此制遂替。後周，春官府置著作中士，即著作佐郎之任。通事舍人，即秦之謁者。漢書百官表：謁者，掌賓贊受事。舊儀雲：謁者有缺，選郎中美鬚眉大音者補。晉初中書置舍人、通事各一人，東晉令舍人、通事兼謁者之任，通事舍人之名由此始也。隋初，罷謁者官，置通事舍人。煬帝改通事舍人為通事謁者。顏愍楚，蓋大業前為舍人。〕謫官在南陽，〔南陽鄧州。〕粲初引為賓客，其後無食，闔家皆為所噉。愍楚，之推之子也。〔顏之推仕於高齊之季。〕又稅諸城堡細弱以供軍食，諸城堡相帥叛之。〔帥，讀曰率；下同。〕
淮安土豪楊士林、田瓚起兵攻粲，〔後魏置東荊州於比陽，西魏改為淮州。梁置淮南縣於桐柏，並立上川郡。隋開皇廢郡，改淮安為桐柏縣，改淮安郡曰顯州，領比陽、平氏、桐柏等七縣。大業改顯州為淮安郡。瓚，藏旱翻。〕諸州皆應之。 粲與戰於淮源，〔水經註：淮水出平氏縣柏大復山，山南有淮源廟。唐州桐柏淮源縣〔廟〕碑，漢延熹六年立，其文曰：「淮出平氏，始於大復，潛行地中，見於陽 口。」〕大敗，帥餘眾數千奔菊潭。〔帥，讀曰率。菊潭，舊曰酈縣，開皇初改焉，時屬鄧州；山有菊，人飲其水多壽，故以名縣。〕士林家世蠻酋，〔酋，慈由翻。〕隋末，士林為鷹揚府校尉，殺郡官而據其郡。〔校，戶教翻。〕既逐朱粲，己巳，帥漢東四郡遣使詣信州總管廬江王瑤請降，〔大業改隋州為漢東郡。梁置信州於魚復，大業改為巴東郡，唐復為信州。使，疏吏翻。瑗，於眷翻。〕詔以為顯州道行臺。〔宋白曰：後魏置東荊州於比陽，後改淮州；隋文帝改顯州，取界內顯望岡為名。〕士林以瓚為長史。
8初，王世充既殺元、盧，〔元、盧，元文都、盧楚，世充殺之，事見一百八十五卷元年七月。〕慮人情未服，猶媚事皇泰主，禮甚謙敬。又請為劉太后假子，尊號曰聖感皇太后。既而漸驕橫，嘗賜食於禁中，還家大吐，〔橫，戶孟翻。吐，土故翻。〕疑遇毒，自是不復朝謁。〔復，扶又翻。朝，直遙翻。〕皇泰主知其終不為臣，而力不能制，唯取內庫綵物大造幡花；又出諸服玩，令僧散施貧乏以求福。〔施，式智翻。〕世充使其黨張績、董濬守章善、顯福二門，〔東都皇城南面三門，中曰應天，左曰興教，右曰光政；興教之內曰會昌，其北曰章善；光政之內曰廣運，其北曰顯福。〕宮內雜物，毫釐不得出。是月，世充使人獻印及劍。又言河水清，欲以耀眾，為已符瑞雲。
9上遣金紫光祿大夫武功靳孝謨安集邊郡，〔靳，居焮翻。〕為梁師都所獲。孝謨罵之極口，師都殺之。二月，詔追賜爵武昌縣公，諡曰忠。
10初定租、庸、調法，每丁租二石，絹二匹，綿三兩；〔租、庸、調之法，以人丁為本，梁、陳、齊、周各有損益。唐制，凡授田者，丁歲輸粟二斛，稻三斛，謂之租。丁，隋鄉所出，歲輸絹二匹，綾絁二丈，布加五之一，綿三兩，麻三斤；非蠶鄉，則輸銀十四兩，謂之調。用人之力，歲二十日，閏加二日；不役者日為絹三尺，謂之庸。有事而加役二十五日者，免調；三十日者，租調皆免；通正役不過五十日。調，徒釣翻；下同。〕自茲以外，不得橫有調斂。〔橫，戶孟翻。斂，力瞻翻。〕
11丙戌，詔：「諸宗姓居官者在同列之上，未仕者免其傜役；每州置宗師一人以攝總，別為團伍。」
12張俟德至涼，〔去年八月，遣張俟德冊拜李軌。〕李軌召其羣臣廷議曰：「唐天子，吾之從兄，〔從，才用翻；下同。〕今已正位京邑。一姓不可自爭天下，吾欲去帝號，受其封爵，可乎﹖」〔去，羌呂翻。〕曹珍曰：「隋失其鹿，天下共逐之，稱王稱帝者，奚啻一人！唐帝關中，涼帝河右，固不相妨。且已為天子，柰何復自貶黜！〔復，扶又翻。〕必欲以小事大，請依蕭慽事魏故事。」〔蕭慽事魏事見一百六十五卷梁元帝承聖三年。〕軌從之。戊戌，軌遣其尚書左丞鄧曉入見，〔見，賢遍翻。〕奉書稱「皇從弟大涼皇帝臣軌」而不受官爵。帝怒，拘曉不遣，始議興帥討之。
初，隋煬帝自徵吐谷渾，吐谷渾可汗伏允以數千騎奔党項，〔事見一百八十一卷煬帝大業五年。吐，從暾入聲。谷，音浴。可，從刊入聲。汗，音寒。騎，奇寄翻。〕煬帝立其質子順為主，〔質，音致。〕使統餘眾，不果入而還。會中國喪亂，〔還，從宣翻，又如字。喪，息浪翻。〕伏允復還收其故地。〔復，扶又翻。〕上受禪，順自江都還長安，〔煬帝既弒，順逃還長安。〕上遣使與伏允連和，使擊李軌，許以順還之。俟允喜，起兵擊軌，數遣使入貢請順，上遣之。〔為後太宗立順以統吐谷渾之眾張本。遣使，疏吏翻；下同。〕
13閏月，朱粲遣使請降，〔降，戶江翻。〕詔以粲為楚王，聽自置官屬，以便宜從事。
14宇文化及以珍貨誘海曲諸賊，賊帥王薄帥眾從之，〔誘，羊久翻。賊帥，所類翻。蒲帥，讀曰率。〕與共守聊城。
竇建德謂其羣下曰：「吾為隋民，隋為吾君；今宇文化及弒逆，乃吾讎也，吾不可以不討！」乃引兵趣聊城。〔趣，七喻翻，又逡須翻。〕
淮安王神通攻聊城，化及糧盡，請降，神通不許。安撫副使崔世幹勸神通許之，〔降，戶江翻；下同。使，疏吏翻。〕神通曰：「軍士暴露日久，賊食盡計窮，克在旦暮，吾當攻取以示國威，且散其玉帛以勞將士，〔勞，力到翻。〕若受其降，將合以為軍賞乎！」世幹曰：「今建德方至，若化及未平，內外受敵，吾軍必敗。夫不敢而下之，為功甚易，〔夫，音扶。易，以豉翻。〕柰何貪其玉帛而不受乎！」神通怒，囚世幹於軍中。〔去年十月，遣神通安撫山東，書崔民幹為副，今書「世幹」，當有一誤。〕既而宇文士及自濟北餽之，〔濟北郡，濟州。濟，子禮翻。〕化及軍稍振，遂復拒戰。〔復，扶又翻；下同。〕神通督兵攻之，貝州刺史趙君德攀堞先登，〔時復以清河郡為貝州。宋白曰：貝州清河郡，春秋為晉東陽之地，亦為齊境；秦為鉅鹿郡地；漢分鉅鹿郡，置清河郡，理清陽。石趙移郡理平晉城，即今博州清平縣。後周平齊，於清河縣置貝州。清河，後漢之甘陵清陽縣，又兼有漢貝丘縣之地，貝州以此得名。堞，徒協翻。〕神通心害其功，收兵不戰，君德大詬而下，〔詬，苦候翻。〕遂不克。建德軍且至，神通引兵退。
建德與化及連戰，大破之，化及復保聊城。建德縱兵四面急攻，王薄開門納之。建德入城，生擒化及，先謁隋蕭皇后，語皆稱臣，素服哭煬帝盡哀；收傳國璽及鹵簿儀仗，〔璽，斯氏翻。〕撫存隋之百官，然後執逆黨宇文智及、楊士覽、元武達、許弘仁、孟景，集隋官而斬之，梟首軍門之外。〔梟，堅堯翻。〕以檻車載化及並二子承基、承趾至襄國、斬之。〔煬帝改邢州為襄國郡。杜佑曰：邢州，古邢國，治龍岡縣；秦為信都，項羽改襄國，隋改龍岡。考異曰：隋書雲：「載之河間，斬之。」唐書雲：「至大陸，斬之。」河洛記雲：「建德將化及並蕭後、南陽公主隨軍，於時襄國郡尚為隋守，建德因其迴兵，欲攻之，營於城下，遣大理官化及出營東南二里許，宣令數其罪，並二子一號魏王，一號蜀王，同時受戮。」按蜀王乃士及所封，今不取。〕化及且死，更無餘言，但云：「不負夏王！」〔夏，戶雅翻。〕
建德每戰勝克城，所得資財，悉以分將士，身無所取。又不噉肉，常食蔬，茹粟飯；妻曹氏，不衣紈綺，〔將，即亮翻。噉，徒覽翻，又徒濫翻。衣，於既翻。紈，音丸。綺，區幾翻。〕所役婢妾，纔十許人。及破化及，隋宮人千數，即時散遣之。以隋黃門侍郎裴矩為左僕射、掌選事，〔選，宣絹翻。〕兵部侍郎崔君肅為侍中，〔考異曰：革命記作「君秀」。今從蕭建德傳。〕少府令何稠為工部尚書，〔漢書百官表，少府，秦官，至北齊，不置少府，以其屬官併太府寺。隋煬帝大業三年，始分太府為少府監，置監、少監，其後改監為令，少監為少令。少，始照翻。〕右司郎中柳調為左丞，〔六典：左右司郎中，前代不置。煬帝三年，尚書都司始置左右司郎各一人，掌都省之職，品同諸曹郎，從五品。司馬彪續漢書雲：尚書丞一人，秦所置，漢因之。成帝置列曹尚書，更置丞四人，至光武減其二，惟置左、右丞各一人。丞者，承也，言承助令僕、總理臺事也。〕虞世南為黃門侍郎，歐陽詢為太常卿。詢，紇之子也。〔歐陽紇見一百七十卷陳宣帝太建元年。紇，下沒翻。〕自餘隨才授職，委以政事。其不願留，欲詣關中及東都者亦聽之，仍給資糧，以兵援之出境。隋驍果尚近萬人，亦各縱遣，任其所之。〔驍，堅堯翻。近，其靳翻。〕又與王世充結好，〔好，呼到翻。〕遣使奉表於隋皇泰主，〔使，疏吏翻。〕皇泰主封為夏王。建德起於羣盜，雖建國，未有文物法度，裴矩為之定朝儀，制律令，〔為，於偽翻。朝，直遙翻。〕建德甚悅，每從之諮訪典禮。
15甲辰，上考第羣臣，以李綱、孫伏伽為第一，〔伽，求加翻。〕因置酒高會，謂裴寂等曰：「隋氏以主驕臣諂亡天下，朕即位以來，每虛心求諫，然惟李綱差盡忠款，孫伏伽可謂誠直，餘人猶踵敝風，俛眉而已，豈朕所望哉！朕視卿如愛子，卿當視朕如慈父，有懷必盡，勿自隱也！」因命捨君臣之敬，極歡而罷。
16遣前御史大夫段確使於朱粲。〔使，疏吏翻。〕
17初，上為隋殿內少監，〔少，始照翻。〕宇文士及為尚輦奉御，〔隋尚輦局，屬殿內省。〕上與之善。士及從化及至黎陽，上手詔召之，士及潛遣家僮間道詣長安，又因使者獻金環。〔金環，言欲還長安。間，古莧翻。使，疏吏翻。〕化及至魏縣，兵勢日蹙，士及勸之歸唐，化及不從，內史令封德彝說士及於濟北徵督軍糧以觀其變。〔說，輸芮翻。濟，子禮翻。〕化及稱帝，立士及為蜀王。化及死，士及與德彝自濟北來降。〔降，戶江翻。〕時士及妹為昭儀，由是授上儀同。上以封德彝隋室舊臣，而諂巧不忠，深誚責之，〔誚，才笑翻。〕罷遣就舍。德彝以祕策幹上，上悅，尋拜內史舍人，俄遷侍郎。
18甲寅，隋夷陵郡丞安陸許帥黔安、武陵、澧陽等諸郡來降。〔梁置宣州於夷陵郡，西魏改曰拓州，後周改曰硤州。宋白曰：周武帝以州扼三峽之口，故名。隋煬帝改唐夷陵郡，改安州為安陸郡，黔州為黔安郡。武陵郡，梁置武州，後改曰沅州，隋改曰朗州，大業復為郡。澧陽，隋初置澧州，大業改為郡。帥，讀曰率。澧，音禮。考異曰：舊書傳雲世充篡位乃來降。按世充篡在四月。實錄紹降在此，今從之。〕紹幼與帝同學；詔以紹為峽州刺史，賜爵安陸公。
19丙辰，以徐世勣為黎州總管。〔後魏置黎陽郡於黎陽縣，後置黎州，至隋，州郡並廢，以黎陽縣屬汲郡。今復置黎州。〕
20丁巳，驃騎將軍張孝珉以勁卒百人襲王世充汜水城，入其郛，沈米船百五十艘。〔隋志：汜水縣舊曰成皋，即虎牢也。後魏置東中府，東魏置北豫州，後周置滎州，開皇初，曰鄭州。十八年，改成皋曰汜水。驃，匹妙翻。騎，奇寄翻；下同。汜，音祀。沈，持林翻。艘，蘇遭翻。〕
21己未，世充寇穀州。世充以秦叔寶為龍驤大將軍，〔驤，思將翻。〕程知節為將軍，待之皆厚。然二人疾世充多詐，知節謂叔寶曰：「王公器淺狹而多妄語，好為菷誓，此乃老巫嫗耳，〔好，呼到翻。菷，職救翻。嫗，威遇翻。〕豈撥亂之主 乎！」世充與唐兵戰於九曲，〔水經註：洛水自宜陽而東，逕九曲南，其地十里，有坂九曲。穆天子傳所謂「天子西征，升於九阿」，此是也。洛水又東與豪水會， 豪水出新安縣密山，南流歷九曲東而南流入於洛。舊志：熊州壽安縣，義寧元年，移治九曲城。〕叔寶、知節皆將兵在陳，〔將，即亮翻。陳，讀曰陣。〕與其徒數十騎，西馳百許步，下馬拜世充曰：「僕荷公殊禮，〔荷，下可翻。〕深思報效；公性猜忌，喜信讒言，〔喜，許既翻。〕非僕託身之所，今不能仰事，請從此辭。」遂躍馬來降。〔降，戶江翻。考異曰：河洛記：「二月，王世充將兵圍新安，將軍程咬金帥其徒以歸義。」按新安乃穀州也。而梁載言十道志，九曲在壽安。壽安乃熊州也，或者世充亦寇熊州乎﹖〕世充不敢逼。上使事秦王世民，世民素聞其名，厚禮之，以叔寶為馬軍總管，知節為左三統軍。時世充驍將又有驃騎武安李君羨、〔隋改洺州為武安郡。驍，堅堯翻。將，即亮翻；下守將同。驃，匹妙翻。騎，奇寄翻。〕徵南將軍臨邑田留安，〔隋臨邑縣屬齊郡。〕亦惡世充之為人，〔惡，烏路翻。〕帥眾來降。〔帥，讀曰率。降，戶江翻。〕世民引君羨左右，以留安為右四統軍。
22王世充囚李育德之兄厚德於獲嘉，〔獲嘉，漢縣，武帝巡幸至此，聞破南越獲呂嘉，因以名縣；隋屬河內郡。〕厚德與其守將趙君穎逐殷州刺史段大師，以城來降。以厚德為殷州刺史。〔隋開皇十六年於獲嘉縣置殷州。大業初，州廢，王世充復置，今因以命厚德。〕
23竇建德陷邢州，執總管陳君賓。
24上遣殿內監竇誕、〔隋煬帝置殿內監，諱中，改為內；唐為殿中監。是時蓋未改隋官名也。〕右衛將軍宇文歆〔秦、漢始置衛將軍，晉武帝分為左、右二衛，下至隋初，皆因之；煬帝改左、右翊衛，唐復舊。歆，許金翻。〕助幷州總管齊王元吉守晉陽。誕，抗之子也，〔竇抗，後兄也。並，卑盈翻。〕尚帝女襄陽公主。元吉性驕侈，奴客婢妾數百人，好使之被甲，戲為攻戰，〔好，呼到翻；下同。被，皮義翻；下同。〕前後死傷甚眾，元吉亦嘗被傷。其乳母陳善意苦諫，元吉醉，怒，命壯士毆殺之。〔毆，烏口翻。〕性好田獵，載罔罟三十車，嘗言：「我寧三日不食，不能一日不獵。」常與誕遊獵，蹂踐人禾稼。〔蹂，人九翻。〕又縱左右奪民物，當衢射人，觀其避箭。〔射，而亦翻。〕夜，開府門，宣淫他室。百姓憤怨，歆屢諫不納，乃表言其狀。壬戌，元吉坐免官。〔為元吉失守張本。〕
25癸亥，陟州刺史李育德〔按志，是年育德以脩武縣濁鹿城降，置陟州，因武陟為名。〕攻下王世充河內堡聚三十一所。乙丑，世充遣其兄子君廓侵陟州，李育德擊走之，斬首千餘級。李厚德歸省親疾，使李育德守獲嘉，李厚德蓋歸濁鹿省親，而使育德守獲嘉也。省，悉景翻。〕世充併兵攻之；丁卯，城陷，育德及弟三人皆戰死。
26己巳，李公逸以雍丘來降，拜杞州總管，以其族弟善行為杞州刺史。〔隋志：梁郡雍丘縣，後魏置陽夏郡，開皇廢郡置杞州，大業廢州為縣，李公逸因亂據之，今復置州。時邊要州置總管及刺史。〕
27隋吏部侍郎楊恭仁，從宇文化及至河北；化及敗，魏州總管元寶藏獲之，己巳，送長安。上與之有舊，拜黃門侍郎，尋以為涼州總管。恭仁素習邊事，曉羌、胡情偽，民夷悅服，自蔥嶺已東，並入朝貢。〔按恭仁至長安時，李軌尚據河西，唐未得涼州也，安能遠及蔥嶺乎！史終言恭仁事耳。是年五月，安興貴執李軌，方遣楊恭仁安撫河西。朝，直遙翻。〕
28突厥始畢可汗將其眾渡河至夏州，〔夏州，漢朔方之地，赫連所都統萬也，魏滅赫連，以為統萬鎮。魏太和十一年，置夏州，因赫連故國名以名州，隋大業改州為朔方郡，今復以朔方郡為夏州。厥，九勿翻。可，從刊入聲。汗，音寒。夏，戶雅翻。〕梁師都發兵會之，以五百騎授劉武周，欲自句注入寇太原。〔騎，奇寄翻。句，音鉤，又如字，又音拘。〕會始畢卒，〔考異曰：高祖實錄：「六月己酉，始畢可汗卒。」疑遣使告喪月日也。今從舊書本紀、列傳。〕子什揼苾幼，未可立，〔苾，毗必翻。〕立其弟俟利弗設為處羅可汗。〔俟，渠之翻。處，昌呂翻。〕處羅以什揼苾為尼步設，使居東偏，直幽州之北。〔直，當也。尼，女夷翻。〕先是，上遣右武候將軍高靜奉幣使於突厥，〔使，疏吏翻。〕至豐州，〔復以五原郡為豐州。豐州，漢朔方臨戎縣地，後周保定三年，置永豐鎮，隋開皇五年，置豐州，因鎮為名，大業廢州為五原郡，唐復為州。大元以豐州置天德軍節度，屬大同府路。〕聞始畢卒，敕納於所在之庫。突厥聞之，怒，欲入寇；豐州總管張良遜遣高靜以幣出塞為朝廷致賻，〔為，於偽翻。賻，音附。貨財曰賻。〕突厥乃還。〔還，從宣翻，又如字。〕
29三月，庚午，梁師都寇靈州，長史楊則擊走之。〔邊要之州，置總管、刺史、長史、司馬。長，知兩翻。〕
30壬申，王世充寇穀州，刺史史萬寶戰不利。
31庚辰，隋北海通守鄭虔符、文登令方惠整及東海、齊郡、東平、任城、平陸、壽張、須昌賊帥王薄等並以其地來降。〔煬帝以青州為北海郡。守，式又翻。文登縣屬東萊郡。以海州為東海郡，齊州為齊郡，鄆州為東平郡，須昌縣屬焉。任城、平陸二縣屬魯郡，壽張縣屬濟北郡。任，音壬。帥，所類翻。降，戶江翻。〕
32王世充之寇新安也，外示攻取，實召文武之附己者議受禪。李世英深以為不可，曰：「四方所以奔馳歸附東都者，以公能中興隋室故也。〔中，竹仲翻，又如字。〕今九州之地，未清其一，遽正位號，恐遠人皆思叛去矣！」世充曰：「公言是也！」長史韋節、楊續等曰：「隋氏數窮，在理昭然。夫非常之事，固不可與常人議之。」〔夫，音扶。〕太史令樂德融曰：「昔歲長星出，乃除舊布新之徵；〔隋志：大業十三年六月，有星孛於太微五帝座，色黃赤，長三四尺許。〕今歲星在角、亢，亢，鄭之分野。〔晉天文志：自軫十二度至氐四度為壽星，於辰在辰。鄭之分野屬兗州。陳卓、范蠡、鬼谷先生、張良、諸葛亮、京房、譙周、張衡並雲角、亢、氐，鄭、兗州。亢，音剛。分，扶問翻。〕若不亟順天道，恐王氣衰息。」世充從之。外兵曹參軍戴冑〔外兵曹，隋官無之，世充取魏、晉以來官制而置之耳。〕言於世充曰：「君臣猶父子也，休慼同之。明公莫若竭忠徇國，則家國俱安矣。」世充詭辭稱善而遣之。世充議受九錫，冑復固諫，〔復，扶又翻。〕世充怒，出為鄭州長史，使與兄子行本鎮虎牢。〔長，知兩翻。〕乃使段達等言於皇泰主，請加世充九錫。皇泰主曰：「鄭公近平李密，已拜太尉，〔事見去年九月、十月。〕自是以來，未有殊績，俟天下稍平，議之未晚。」段達曰：「太尉欲之。」皇泰主熟視達曰：「任公！」辛巳，達等以皇泰主之詔命世充為相國，假黃鉞，總百揆，進爵鄭王，力九錫，鄭國置丞相以下官。
33初，宇文化及以隋大理卿鄭善果為民部尚書，從至聊城，為化及督戰，中流矢。〔為化，於偽翻；下何為同。中，竹仲翻。〕竇建德克聊城，王琮獲善果，責之曰：「公名臣之家，〔鄭善果父誠，討尉遲迥，以力戰死，由是為隋名臣家。〕隋室大臣，柰何為弒君之賊鵜命，苦戰傷痍至此乎！」善果大凓，欲自殺，宋正本馳往救止之；建德復不為禮，乃奔相州，〔相，息亮翻。〕淮安王神通送之長安。庚【嚴：「庚」改「壬」。】午，善果至，上優禮之，拜左庶子、檢校內史侍郎。〔隋室之臣若宇文士及、鄭善果，安可復用乎！〕
34齊王元吉諷幷州父老詣闕詣己；甲申，復以元吉為幷州總管。〔復，扶又翻。〕
35戊子，淮南五州皆遣使來降。〔使，疏吏翻。降，戶江翻。〕
36辛戊，劉武周幷州。
37壬辰，營州總管鄧暠擊高開道，敗之。〔暠，古浩翻。敗，補邁翻。〕
38甲午，王世充遣其將高毗寇義州。〔新志：武德元年，以衛州之汲、新鄉置義州，仍高齊舊州名也。將，即亮翻。〕
39東都道士桓法嗣獻孔子閉房記於王世充，言相國當代隋為天子。〔嗣，吏祥翻。相，息亮翻。〕世充大悅，以法嗣為諫議大夫。世充又羅取雜鳥，書帛繫頸，自言符命而縱之。有得鳥來獻者，亦拜官爵。於是段達以皇泰主命，加世充殊禮，世充奉表三讓。百官勸進，設位於都堂，納言蘇威年老，不任朝謁，〔任，音壬。朝，直遙翻。〕世充以威隋氏重臣，欲以眩耀士民，每勸進，必冠威名。〔冠，古玩翻。〕及受殊禮之日，扶威置百官之上，然後南面正坐受之。
40夏，四月，劉武周引突厥之眾，軍於黃蛇嶺，〔嶺在榆次縣北。〕兵鋒甚盛。〔厥，九勿翻。〕齊王元吉使車騎將軍張達以步卒【章：十二行本「卒」下有「百人」二字；乙十一行本同；孔本同；張校同；退齋校同。】嘗寇；〔嘗，試也。騎，奇寄翻。〕達辭以兵少不可往，元吉強遣之，〔少，詩沼翻。強，其兩翻。〕至則俱沒。達忿恨，庚子，引武周襲榆次，陷之。〔榆次縣屬幷州，漢古縣也。〕
41散騎常侍段確，性嗜酒，奉詔慰勞朱粲於菊潭。〔是年二月，段確以前御史大夫出使，今書散騎常侍，蓋續命之。散，悉亶翻。騎，奇寄翻。勞，力到翻。〕辛丑，乘醉侮粲曰：「聞卿好噉人，人作何味﹖」〔好，呼到翻。噉，徒濫翻，又徒覽翻；下同。〕粲曰：「噉醉人正如糟藏彘肉。」確怒，罵曰：「狂賊入朝，為一頭奴耳，復得噉人乎！」粲於座收確及從者數十人，悉烹之〔朝，直遙翻。復，扶又翻；下同。從，才用翻。〕以噉左右。遂屠菊潭，奔王世充，世充以為龍驤大將軍。〔驤，思將翻。〕
42王世充令長史韋節、楊續等及太常博士衡水孔穎達，〔長，知兩翻。衡水縣屬冀州，本漢桃縣，隋開皇十六年置衡水縣。〕造禪代儀，遣段達、雲定興等十餘人入奏皇泰主曰：「天命不常，鄭王功德甚盛，願陛下遵唐、虞之跡！」皇泰主斂膝據案，怒曰：「天下，高祖之天下，若隋祚未亡，此言不應輒發；必天命已改，何煩禪讓！公等或祖禰舊臣，〔禰，乃禮翻。〕或臺鼎高位，既有斯言，朕復何望！」顏色凜冽，〔言嚴冷也。〕在廷者皆流汗。退朝，泣對太后。世充更使人謂之曰：「今海內未寧，須立長君，〔朝，直遙翻。長，知兩翻。〕禪位於鄭，遣其兄世惲幽皇泰主於含涼殿，〔惲，於粉翻。〕雖有三表陳讓及敕書敦勸，皇泰主皆不知也。遣諸將引兵入清宮城，又遣術人以桃湯葦火祓除禁省。〔將，即亮翻；下同。祓，敷勿翻。〕
43隋將帥、郡縣及賊帥前後繼有降者，〔帥，所類翻。降，戶江翻；下同。〕詔以王薄為齊州總管，〔齊州治歷城縣，古歷下城也。漢為歷城縣，劉宋僑立冀州於此。魏為濟南郡，隋立濟州，唐復隋初之舊。〕伏德為濟州總管，鄭虔符為青州總管，綦公順為淮州總管，〔濟，子禮翻。宋白曰：濟州，古碻磝城也，秦為東郡茌平地，宋置碻磝戍及濟北郡，後魏立濟州。按綦公順本起北海，新志雲：是年分青州之北海、營丘、下密置濰州，蓋以公順為濰州總管。「淮」，當作「濰」。宋白曰：濰州取界內濰水為名。〕王孝師為滄州總管。〔宋白曰：滄州，禹疏九河在此州界，漢置勃海郡，理浮陽，後魏置滄州。〕
44甲辰，遣大理卿新樂郎楚之安撫山東，〔舊志曰：新樂，古鮮虞子國，漢新市縣，屬中山郡，隋改為新樂縣，唐屬定州。宋白曰：隋開皇十六年，置新樂縣。新樂者，漢成帝時中山孝王母馮昭儀隨王就國，建宮於西鄉，呼為西樂城，後語訛呼西為新，故曰新樂。樂，音洛。〕祕書監夏侯端安撫淮左。
45乙巳，王世充備法駕入宮，即皇帝位；丙午，大赦，改元開明。
46丁未，隋禦衛將軍陳稜以江都來降；以稜為揚州總管。〔揚州，漢廣陵、江都之地，自漢以來，揚州所治不常厥邑，至唐廣陵，始專有揚州之名。〕
47戊申，王世充立子玄應為太子，玄恕為漢王，餘兄弟宗族十九人皆為王。奉皇泰主為潞國公。以蘇威為太師，段達為司徒，雲定興為太尉，張僅為司空，楊續為納言，韋節為內史，〔「內史」下當有「令」字。〕王隆為左射，韋霽為右僕射，齊王世惲為尚書令，楊汪為吏部尚書，杜淹為少吏部，〔少吏部，即吏部侍郎。惲，於粉翻。少，始照翻。〕鄭頲為御史大夫。〔頲，他鼎翻。〕世惲，世充之兄也。又以國子助教吳人陸德明為漢王師，〔晉武帝立國子學，置助教，掌佐博士教授，後世因之。〕令玄恕就其家行束脩禮。〔論語：孔本曰：「自行束脩以上，吾未嘗無誨焉」。朱子曰：脩，脯也。十脡為東。古者相見必執贄以為禮，東脩其至薄者。後世緣夫子之言，遂以為事師之禮。〕德明恥之，服巴豆散，臥稱病，〔巴豆有毒，能痢人。散，悉但翻。〕玄恕入跪牀下，對之遺利，竟不與語。德明名朗，以字行。〔陵德明過孔穎達遠矣。〕
世充於闕下及玄武門等數處皆設榻，坐無常所，親受章表；或輕騎歷衢市，亦不清道，天子清道而後行。騎，奇寄翻。〕民但避路而已。世充按轡徐行，語之曰：〔語，牛倨翻。〕「昔時天子深居九重，〔重，直龍翻。〕在下事情無由聞徹。〔徹，敕列翻。〕今世充非貪天位，但欲救恤時危，正如一州刺史，親覽庶務，當與士庶共評朝政，尚恐門有禁限，今於門外設聽朝，〔朝，直遙翻；下同。坐，徂臥翻。〕宜各盡情。」又令西朝堂納冤抑，東朝堂納直諫。於是獻策上書者日有數百，條流既煩，〔上，時掌翻。條流，猶言條派。〕省覽難遍，〔省，悉景翻。〕數日後，不復更出。〔復，扶又翻。〕
48竇建德聞王世充【張：「充」下脫「廢皇泰主」四字。】自立，乃絕之，始建天子旌旗，出警入蹕，下書稱詔，追諡隋煬帝為閔帝。齊王暕之死也，〔諡，神至翻。江都之難，齊王暕亦死。暕，古限翻。〕有遺腹子政道，建德立以為鄖公，〔鄖，音雲。〕然猶依倚突厥以壯其兵勢。〔厥，九勿翻。〕隋義成公主遣使迎蕭皇后及南陽公主，建德遣千餘騎送之，〔使，疏吏翻。騎，奇寄翻。〕又傳宇文化及首以獻義成公主。
49丙辰，劉武周圍幷州，齊王元吉拒卻之。戊午，詔太常卿李仲文將兵救幷州。〔將，即亮翻。〕
50王世充將軍丘懷義居門下內省，召越王君度、漢王玄恕、將軍郭士衡雜妓妾飲博，侍御史張蘊古彈之。世充大怒，令散手執君度、玄恕，批其耳數十；〔散手者，散手仗也。凡朝會之仗，三衛番上，分為五仗：一曰供奉仗，以左、右衛為之；二曰親仗，以親衛為之；三曰勳仗，以勳衛為之；四曰翊仗，以翊衛為之；皆服鶡冠、緋衫裌。五曰散手仗，以親、勳、翊衛為之，服緋絁裲襠，繡野馬，列坐於東西廊下。唐謂之衙內五衛。唐蓋因隋制，世充亦因隋制也。妓，渠綺翻。彈，徒丹翻。散，悉但翻。批，蒲鱉翻，又音迷翻。〕又命引入東上閤，杖之各數十。〔東都皇宮正殿曰乾陽殿，殿左曰東上閤，右曰西上閤，閤各有門。〕懷義、士衡不問。賞蘊古帛百段，遷太子舍人。君度，世充之兄子也。
世充每聽朝，殷勤誨諭，言詞重複，〔朝，直遙翻。重，直龍翻。〕千端萬緒，侍衛之人不勝倦弊，〔勝，音升。〕百司奏事，疲於聽受。御史大夫蘇良諫曰：「陛下語太多而無領要，〔領要，猶漢人言要領也。〕計雲爾即可，何類許辭也！」世充默然良久，亦不罪良，然性如是，終不能改也。
51王世充數攻伊州，〔數，所角翻。〕總管張善相拒之；糧盡，援兵王至，癸亥，城陷，善相罵世充極口而死。帝聞，歎曰：「吾負善相，善相不負吾也！」賜其子襄城郡公。〔相，息亮翻。「子」下當有「爵」字；蜀本然。〕【章：十二行本正有「爵」字；乙十一行本同；孔本同；張校同。】
52五月，王世充陷義州，復寇西濟州。〔新志：濟源縣，武德二年，王世充將丁伯德以縣來降，置西濟州。復，扶又翻。濟，子禮翻。〕遣右驍衛大將劉弘基將兵救之。〔驍，堅堯翻。基將，即亮翻；下同。〕
53李軌將安脩仁兄興貴；仕長安，表請說軌，諭以禍福。〔說，式芮翻；下同。〕上曰：「軌阻兵恃險，連結吐谷渾、突厥，〔吐，從暾入聲。谷，音浴。厥，九勿翻。〕吾興兵擊之，尚恐不克，豈口舌所能下乎！」興貴曰：「臣家在涼州，奕世豪望，為民夷所附；弟脩仁為軌所信任，子弟在機近者以十數。臣往說之，〔說，式芮翻。〕軌聽臣固善，若其不聽，圖之肘腋，易矣！」〔腋，音亦。易，以豉翻。〕上乃遣之。
興貴至武威，軌以為左右衛大將軍。興貴乘間說軌曰：〔間，古莧翻。〕「涼地不過千里，土薄民貧。今唐起太原，取函秦，宰制中原，戰必勝，攻必取，此殆天啟，非人力也。不若舉河西歸之，則竇融之功復見於今日矣！」〔竇融事見漢光武紀。復，扶又翻。〕軌曰：「吾據山河之固，彼雖強大，若我何！汝自唐來，為唐遊說耳。」〔為，於偽翻。〕興貴謝曰：「臣聞富貴不歸故鄉，如衣繡夜行，〔項羽之言。衣，於既翻。〕臣闔門受陛下榮祿，安肯附唐！但欲效其愚慮，可否在陛下耳。」於是退與脩仁陰結諸胡起兵擊軌，軌出戰而敗，嬰城自守。興貴徇曰：「大唐遣我來誅李軌，敢助之者夷三族！」城中人爭出就興貴。軌計窮，與妻子登玉女臺，〔軌築玉女臺，見上捲上年。〕置酒為別。庚辰，興貴執之以聞，河西悉平。
鄧曉在長安，舞蹈稱慶，上曰：「汝為人使臣，〔使，疏吏翻；下同。〕聞國亡，不慼而喜，以求媚於朕，不忠於李軌，肯為朕用乎！」遂廢之終身。〔是年二月，李軌遣鄧曉入見。〕
軌至長安，並其子弟皆伏誅。以安興貴為右武候大將軍、上柱國、涼國公，賜帛萬段，安脩仁為左武候大將軍、申國公。
54隋末，離石胡劉龍兒〔舊志雲：漢縣，後周改名昌化郡，隋為離石郡，唐為石州。離石胡，匈奴種也，即稽胡。〕擁兵數萬，自號劉王，以其子季真為太子；虎賁郎將梁德擊斬龍兒。〔賁，音奔。將，即亮翻。〕至是，季真與弟六兒復舉兵為亂，〔復，扶又翻。〕引劉武周之眾攻陷石州，殺刺史王儉。季真自稱突利可汗，〔可，從刊入聲。汗，音寒。〕以六兒為拓定王。六兒遣使請降，〔降，戶江翻。〕詔以為嵐州總管。〔以樓煩郡置嵐州。宋白曰：因界內岢嵐山立名。嵐，盧含翻。〕
55壬午，以秦王世民為左武候大將軍、使持節、涼、甘等九州諸軍事、涼州總管，〔九州，涼、甘、瓜、鄯、肅、會、蘭、河、廓，皆李軌所據之地也。〕其太尉、尚書令、雍州牧、陝東道行臺並如故。〔雍，於用翻。陝，失冉翻。〕遣黃門侍郎楊恭仁安撫河西。
56丙戌，劉武周陷平遙。〔平遙縣屬汾州，即漢平陶縣，魏避國諱，改「陶」為「遙」。〕
57癸巳，梁州總管、山東道安撫副使陳政為麾下所殺，攜其首奔王世充。政，茂之子也。〔隋書陳茂傳：政歸唐，卒於梁州總管。不言死於山東。通鑑當是據實錄諸書。但是時山東無梁州，或者政先為梁州總管，後安撫山東而死也。陳茂事隋文帝，典機密。〕
58王世充以禮部尚書裴仁基、左輔大將軍裴行儼有威名，忌之。仁基父子知之，亦不自安，乃與尚書左丞宇文儒童、儒童弟尚食直長溫、〔隋制，尚食局屬殿中省，有奉御、有直長。長，知兩翻。〕散騎常侍崔德本謀殺世充及其黨，〔散，悉亶翻。騎，奇寄翻。〕復尊立皇泰主；事泄，皆夷三族。齊王世惲言於世充曰：「儒童等謀反，正為皇泰主尚在故也，〔復，扶又翻。惲，於粉翻。為，於偽翻；下同。〕不如早除之。」世充從之，遣兄子唐王仁則及家奴梁百年酖皇泰主。皇泰主曰：「更為請太尉，以往者之言，未應至此。」〔謂世充往有「復子明闢」之言，既不能踐，今不應遽殺之也。〕百年欲為啟陳，〔為，於偽翻。〕世惲不許；又請與皇太后辭訣，亦不許。乃布席焚香禮佛：「願自今已往，不復生帝王家！」飲藥，不能絕，以帛縊殺之，諡曰恭皇帝。〔縊，於賜翻，又於計翻。諡，神至翻。〕世充以其兄楚王世偉為太保，齊王世惲為太傅，領尚書令。
59六月，庚子，竇建德陷滄州。〔滄州，隋勃海郡。〕
60初，易州賊帥宋金剛，有眾萬餘，與魏刀兒連結。〔易州，上谷郡。宋白曰：易州，六國時燕地，秦並天下，是為上谷郡。漢置涿郡。今州即涿郡故安縣。地圖經雲：隋初，自今遂城縣所理英雄城，移南營州，居燕之候臺，仍改名易州，取州南易水為名。帥，所類翻。〕刀兒為竇建德所滅，〔去年十一月建德滅刀兒。〕金剛救之，戰敗，帥眾四千西奔劉武周。〔帥，讀曰率。〕武周聞其善用兵，得之，甚喜，號曰宋王，委以軍事，中分家貲以遺。〔遺，於季翻。〕金剛亦深自結，出其故妻，納武周之妹。因說武周圖晉陽，南向爭天下。〔說，輸芮翻。〕武周以金剛為西南道大行臺，使將兵三萬寇幷州。〔將，即亮翻；下週將、人將同。〕丁未，武周進逼介州，〔義寧元年，以介休、平遙置介林郡。武德元年曰介州。〕沙門道澄以佛幡縋之入城，〔縋，他偽翻。〕遂陷介州；詔左武衛大將軍姜寶誼、行軍總管李仲文擊之。武周將黃子英往來雀鼠谷，〔新志：介休縣有雀鼠谷。將，即亮翻。〕數以輕兵挑戰，〔數，所角翻。挑，徒了翻。〕兵纔接，子英陽不勝而走，如是再三，寶誼、仲文悉眾逐之，伏兵發，唐兵大敗，寶誼、仲文皆為所虜。〔考異曰：舊裴寂傳雲：「寶誼、仲文相次陷沒。」按實錄，二人敗處皆在雀鼠谷，賊將黃子英陽不勝以誘之，遇伏而沒，事蹟並同，必一時並戰，皆被擒耳。〕既而俱逃歸，上復使二人將兵擊武周。〔復，扶又翻。〕
61己酉，突厥使來告始畢可汗之喪，〔厥，九勿翻。使，疏吏翻；下同。可，從刊入聲。汗，音寒。〕上舉哀於長樂門，〔六典：長安宮城南面三門：中曰承天，東曰長樂，西曰永安。樂，音洛。〕廢朝三日，朝，直遙翻。〕詔百官就館弔其使者。又遣內史舍人鄭德挺弔處羅可汗，賻帛三萬段。〔處，昌呂翻。賻，音附。〕
62上以劉武周入寇為憂，右僕射裴寂請自行。癸亥，以寂為晉州道行軍總管，〔晉州，曹魏之平陽郡，後魏真君四年，置東雍州，孝昌中，改為唐州，建義元年，又改為晉州，隋為臨汾郡，唐復為晉州。〕討武周，聽以便宜從事。
63秋，七月，初置十二軍，分關內諸府以隸焉，皆取天星為名，〔以萬年道為參旗軍，長安道為鼓旗軍，富平道為玄戈軍，醴泉道為井鉞軍，同州道為羽林軍，華州道為騎官軍，寧州道為折威軍，岐州道為平道軍，豳州道為招搖車，西麟州道為範遊軍，涇州道為天紀軍，宜州道為天節軍。〕以車騎府統之。每軍將、副各一人，取威名素重者為之，〔騎，奇寄翻。將，即亮翻；下同。〕督以耕戰之務。由是士馬精強，所向無敵。
64海岱賊帥徐圓朗以數州之地請降，〔言徐圓朗跨據數州，東至海，西距岱。帥，所類翻。降，戶江翻；下同。〕拜兗州總管，〔兗州，隋之魯郡。禹貢之兗州，東南據濟，西北距河，封域廣矣。後漢以來，兗州所治，不常厥邑，所部亦廣。至是始專以魯郡為兗州。〕封魯國公。
65王世充遣其將羅士信寇穀州，士信帥其眾千餘人來降。〔帥，讀曰率；下同。〕先是，士信從李密擊世充，兵敗，為世充所得，〔先，悉薦翻。〕世充厚禮之，與同寢食。既而得邴元真等，待之如士信，士信恥之。士信有駿馬，世充兄子趙王道詢欲之，不與，世充奪之以賜道詢；士信怒，故來降。上聞其來，甚喜，遣使迎勞，【章：十二行本「勞」下有「賜帛五千段」五字；乙十一行本同；孔本同；張校同；退齋校同。】〔使，疏吏翻。勞，力到翻。〕廩食其所部，〔食，祥吏翻。〕以士信為陝州道行軍總管。〔陝，失冉翻。宋白曰：陝州，即週二伯分陝之地。後魏太和十一年置陝州。〕世充左龍驤將軍臨涇席辯〔新志：臨涇縣屬涇州。驤，思將翻。〕與同列楊虔安、李君義皆帥所部來降。〕
66丙子，王世充遣其將郭士衡寇穀州，刺史任緕大破之，俘斬且盡。〔任，音壬。緕，古回翻。〕
甲申，行軍總管劉弘基遣其將種如願襲王世充河陽城，〔種，音沖。〕毀其河橋而還。〔還，從宣翻，又如字。〕
67乙酉，西突厥統葉護可汗、高昌王麴伯雅各遣使入貢。
初，西突厥曷娑那可汗入朝於隋，隋人留之，國人立其叔父，號射匱可汗。〔事見一百八十一卷煬帝大業七年。厥，九勿翻。可，從刊入聲。娑，素何翻。朝，直遙翻。〕射匱者，達頭可汗之孫也，既立，拓地東至金山，〔按開元中以西州為金山都督府。又，突厥之先，興於金山，在高昌西北，則知是山近高昌。〕西至海，〔此西海也。〕遂與北突厥為敵，建庭於龜茲北三彌山。〔龜茲，音丘慈。〕射匱卒，子統葉護立。統葉護【章：十二行本「護」下有「可汗」二字；乙十一行本同；孔本同。】勇而有謀，北並鐵勒，控弦數十萬，據烏孫故地，又移庭於石國北千泉；〔石國，唐居枝庶之分王者也，治柘折城，漢時大宛北鄙也。〕西域諸國皆臣之，葉護各遣吐屯監之，督其徵賦。〔監，工銜翻。〕
68辛卯，宋金剛寇浩州，浹旬而退。〔唐初改西河郡為浩州。浹，子協翻。〕
69八月，丁酉，酅公薨，〔酅，奚圭翻。〕諡曰隋恭帝；無後，以族子行基嗣。〔嗣，祥吏翻。〕
70竇建德將兵十餘萬趣洺州，〔洺州，隋之武安郡。〕淮安王神通帥諸軍退保相州。己亥，建德兵至洺州城下。〔將，即亮翻；下充將、禮將軍。趣，七喻翻；下同。洺，音名。帥，讀曰率；下同。相，息亮翻。〕
71丙午，將軍秦武通軍至洛陽，敗王世充將葛彥璋。〔敗，補邁翻。〕
72丁未，竇建德陷洺州，總管袁子幹降之。〔降，戶江翻。考異曰：實錄作「甲子」，蓋奏到之日。今從革命記。〕乙卯，引兵趣相州，淮安王神通聞之，帥諸軍就李世勣於黎陽。
73梁師都與突厥合數千騎寇延州，〔延州，隋之延安郡。騎，奇寄翻。厥，九勿翻。〕行軍總管段德操兵少不敵，閉壁不戰，伺師都稍怠，九月，丙寅，遣副總管梁禮將兵之。師都與禮戰方酣，德操以輕騎多張旗幟，掩擊其後，〔少，詩沼翻。伺，相吏翻。酣，戶江翻。幟，昌志翻。〕師都軍潰，逐北二百里，破其魏州，〔新志：綏州城平縣，置魏州，因魏平關而名。〕虜男女二千餘口。德操，孝先之子也。〔段孝先柄用於高齊之手。〕
74蕭銑遣其將道生寇峽州，刺史許紹擊破之。銑又遣其將陳普環帥舟師上峽，規取巴、蜀。〔將，即亮翻。上，時掌翻。〕紹遣其子智仁及錄事參軍李弘節等追至西陵，大破之，〔夷陵，孫吳之西陵，世謂之步闡壘。唐貞觀九年，峽州徙治焉。隋之峽州，本治下牢戍，在步闡壘西南二十八里。水經：江水逕夷陵縣南，又東逕流頭灘、狼尾灘、黃牛山之黃牛灘，而後逕西陵峽，出峽東南流，而後逕步闡壘。此蓋自下牢追至西陵峽也。〕擒普環。銑遣兵戍安蜀城及荊門城。〔安蜀城在公安縣界，荊門城在長林縣界，皆荊州西南要地。〕
先是，上遣開府李靖詣夔州經略〔巴東郡舊置信州，是年改夔州。杜佑曰：避皇外祖獨孤信諱改之。先，悉薦翻。〕蕭銑。〔句斷。〕靖至峽州，阻銑兵，久不得進。上怒其遲留，陰敕許紹斬之；〔不以明詔而陰敕，猶欲以宿憾殺之。〕紹惜其才，為之奏請，獲免。〔為，於偽翻。〕
75己巳，竇建德陷相州，殺刺史呂珉。〔相，息亮翻。考異曰：實錄作「庚辰」，蓋亦奏到之日。今從革命記。〕
76民部尚書魯公劉文靜，自以才略功勳在裴寂之右而位居其下，意甚不平。每廷議，寂有所是，文靜必非之，數侵侮寂，〔數，所角翻；下同。〕由是有隙。文靜與弟通直散騎常侍文起飲，酒酣怨望，拔刀擊柱曰：「會當斬裴寂首！」家數有妖，〔散，悉亶翻。騎，奇寄翻。妖，於驕翻。〕文起召巫於星下被髮銜刀為厭勝。〔被，皮義翻。厭，於葉翻。〕文靜有妾無寵，使其兄上變告之。〔上，時掌翻。〕上以文靜屬吏，〔屬，之慾翻。〕遣裴寂、蕭瑀問狀，文靜曰：「建義之初，悉為司馬，計與長史位望略同。〔長，知兩翻。〕今寂為僕射，據甲第；〔甲第，甲於諸第也。〕臣官賞不異眾人，東西征討，老母留京師，風雨無所庇，實有觖望之心，〔觖望，怨望也。觖，苦穴翻。〕因醉怨言，不能自保。」上謂羣臣曰：「觀文靜此言，反明白矣。」李綱、蕭瑀皆明其不反，秦王世民為之固請曰：「昔在晉陽，文靜先定非常之策，始告寂知，〔事見一百八十四卷隋恭帝義寧元年。為，於偽翻。〕及克京城，任遇懸隔，令文靜觖望則有之，〔令，力丁翻。〕非敢謀反。」裴寂言於上曰：「文靜才略實冠時人，性復粗險，〔冠，古玩翻。復，扶又翻。〕今天下未定，留之必貽後患。」上素親寂，低迴久之，卒用寂言。〔卒，子恤翻。考異曰：高祖實錄、唐書、唐曆等皆以文靜之死由於裴寂。今據實錄，裴寂此年六月為晉州道行軍總管，討劉武周，此月丁丑，為宋金剛敗於介州，去文靜死才七日，此時不當在京師。實錄曰：「高祖低迴者久之。」蓋寂未行時，先有此言，高祖未忍殺，至是乃決意耳。〕辛未，文靜及文起坐死，籍沒其家。
77沈法興既克毗陵，〔克毗陵見一百八十五卷元年三月。〕謂江、淮之南指撝可定，〔撝，與麾同。〕自稱梁王，都毗陵，改元延康，置百官。性殘忍，專尚威刑，將士小有過，即斬之，由是其下離怨。
時杜伏威據歷陽，陳稜據江都，李子通據海陵，俱有窺江表之心。法興軍數敗；會子通圍稜於江都，稜送質求救於法興〔將，即亮翻；下同。數，所角翻。質，音致。〕及伏威，法興使其子綸將兵數萬與伏威共救之。伏威軍清流，綸軍揚子，相去數十里。〔舊志：清流縣，漢全椒縣地，梁置南譙州，居桑根山之朝陽，在今縣西南八十里，南譙州故城是也。北齊自南譙故城徙治於新昌郡城，今滁州治清流縣是也。隋志，江都郡帶江陽縣，有江都宮、揚子宮。康永淳元年，始分江都縣置揚子縣，今真州治其地。宋白曰：清流縣因縣東清流水為名，隋文帝更梁新昌縣為清流縣。〕子通納言毛文深獻策，募江南人詐為綸兵，夜襲伏威營，伏威怒，復遣兵襲綸。〔復，扶又翻。〕由是二人相疑，莫敢先進。子通得盡銳攻江都，克之，稜奔伏威。子通入江都，因縱擊綸，大破之，伏威亦引去。子通即皇帝位，國號吳，改元明政。丹陽賊帥樂伯通帥眾萬餘降之，〔丹陽郡，隋初之蔣州。賊帥，所類翻。通帥，讀曰率。降，戶江翻。〕子通以為左僕射。
78杜伏威請降，以伏威為淮南安撫大使、和州總管。〔和州，漢歷陽縣地，九江都尉治所。晉氏南渡，置戍守以防江。侯景之亂，江西皆入高齊，置和州於歷陽，以南北通笸，往來之津要也。大業廢州為歷陽郡，今復以歷陽郡為和州。使，疏吏翻。〕
79裴寂至介休，〔介休，漢古縣，因介子推介山而名，時為介州。〕宋金剛據城拒之。寂軍於度索原，營中飲澗水，金剛絕之，士卒渴乏。寂欲移營就水，金剛縱兵擊之，寂軍遂潰，失亡略盡；寂一日一夜馳至晉州。先是，劉武周屢遣兵攻西河，浩州刺史劉贍拒之，〔浩州，隋之西河郡。先，悉薦翻。贍，而豔翻。〕李仲文引兵就之，與共守西河。及裴寂敗，自晉州以北城鎮俱沒，淮西河獨存。姜寶誼復為金剛所虜，謀逃歸，金剛殺之。〔復，扶又翻。〕裴寂上表謝罪，〔上，時掌翻。〕上慰諭之，復使鎮撫河東。〔劉文靜淺水原之敗，貶落不偶以至於誅；裴寂度索原之敗，位任如故：唐高祖以賞罰馭臣，上下其手矣。〕
劉武周進幷州，齊王元吉紿其司馬劉德威曰：「卿以老弱守城，吾以強兵出戰。」辛巳，元吉夜出兵，攜其妻妾棄州奔還長安。〔紿，蕩亥翻。還，從宣翻。〕元吉始去，武周兵已至城下，晉陽土豪薛深以城納武周。上聞之，大怒，謂禮部尚書李綱曰：「元吉幼弱，未習時事，故遣竇誕、宇文歆輔之。〔歆，許今翻。〕晉陽強兵數萬，食支十年，興王之基，一旦棄之。聞宇文歆首畫此策，我當斬之！」綱曰：「王年少驕逸，竇誕曾無規諫，又掩覆之，〔少，詩照翻。覆，敷又翻。〕使士民憤怨，今日之敗，誕之罪也。歆諫，王不悛，尋皆聞奏，〔事見上二月。悛，醜緣翻。〕乃忠臣也，豈可殺哉！」明日，上召綱入，升御座曰：「我得公，遂無濫刑。元吉自為不善，非二人所能楚也。」並誕赦之。衛尉少卿劉政會在太原，為武周所虜，政會密【章：十二行本「密」下有「遣人奉」三字；乙十一行本同；孔本同。】表論武周形勢。
武周據太原，遣宋金剛攻晉州，拔之，虜右驍衛大將軍劉弘基，〔驍，堅堯翻。〕弘基逃歸。金剛進逼絳州，陷龍門。〔宋白曰：絳州，晉都，左傳所謂新田也。後周武成二年，置絳州。龍門，漢皮氏縣也，後魏改為龍門縣，隋、唐屬蒲州。〕
80西突厥曷娑那可汗與北突厥有怨；曷娑那在長安，北突厥遣使請殺之，〔厥，九勿翻。可，從刑入聲。汗，音寒。使，疏吏翻。〕上不許。羣臣皆曰：「保一人而失一國，後必為患！」秦王世民曰：「人窮來歸，我殺之不義。」上遲迴久之，不得已，丙戌，引曷娑那於內殿宴飲，既而送中書省，縱北突厥使者使殺之。
81禮部尚書李綱領太子詹事，〔漢書百官表：詹事，秦官，掌皇后、太子家。應劭雲：詹，省也，給也，言給事太子家。晉、宋及後魏用人漸重，北齊總東宮內外眾事，無大小皆統之。後周置太子宮正、宮尹；隋復置詹事；唐統東宮三寺、十率府之政令。〕太子建成始甚禮之。久之，太子漸暱近小人，〔暱，尼質翻。近，其靳翻。〕疾秦王世民功高，頗相猜忌；綱屢諫不聽，乃乞骸骨。上罵之曰：「卿為何潘仁長史，乃恥為朕尚書邪！〔長，知兩翻。邪，音耶。〕且方使卿輔導建成，而固求去，何也﹖」綱頓首曰：「潘仁，賊也，每欲妄殺人，臣諫之即止，為其長史，可以無愧。〔為長史事見一百八十四卷義寧元年。〕陛下創業明主，臣不才，所言如水投石，〔言以水投石，雖沾濕而不能受水。〕言於太子亦然，臣何敢久污天臺、辱東朝乎！」〔天臺，謂尚書省。東朝，謂東宮。污，烏故翻。朝，直遙翻。〕上曰：「知公直士，勉留輔吾兒。」戊子，以綱為太子少保，尚書、詹事如故。〔少，始照翻。〕綱復上書諫太子飲酒無節，及信讒慝，疏骨肉；〔復，扶又翻；下同。上，時掌翻。慝，吐得翻。〕太子不懌，而所為如故。綱鬱鬱不得志，是歲，固稱老病辭職，詔解尚書，仍為少保。
82淮安王神通使慰撫使張道源鎮趙州。庚寅，竇建德陷趙州，〔撫使，疏吏翻。宋白曰：趙州，周穆王封造父於趙城，即此地。後魏置趙郡，隋大業初置趙州。考異曰：實錄，今年三月建德陷趙州，此又云陷趙州，蓋重複。或三月是貝州。唐統紀唯有九月陷趙州。今從之。〕執總管張志昂及道源。建德以二人及邢州刺史陳君賓不早下，欲殺之，國子祭酒凌敬諫曰：「人臣各為其主用，〔為，於偽翻。〕彼堅守不下，乃忠臣也。今大王殺之，何以勵羣下乎！」建德怒曰：「吾至城下，彼猶不降，力屈就擒，何可捨也！」敬曰：「今大王殺之，何以勵羣下乎！」建德怒曰：「吾至城下，彼猶不降，力屈就擒，何可捨也！」敬曰：「今大王使大將高士興拒羅藝於易水，藝纔至，興即降，〔將，即亮翻。降，戶江翻。〕大王之意以為何如﹖」建德乃俉，即命釋之。
83乙未，梁師都復寇延州，〔復，扶又翻。考異曰：太宗實錄雲：「經數月，師都又來寇。」按丙寅九月朔，寇延州。乙未，九月晦也。今從高祖實錄。〕段德操擊破之，斬首二千餘級，師都以百餘騎遁去。〔騎，奇寄翻。〕德操以功拜柱國，賜爵平原郡公。鄜州刺史鄜城壯公梁禮戰沒。〔隋志：上郡，後魏置東秦州，後改為北華州，西魏為敷州，大業二年改為鄜城郡，後改為上郡，唐為鄜州。鄜，音膚。〕
84冬，十月，己亥，就加涼州總管楊恭仁納言；賜幽州總管燕公羅藝姓李氏，封燕郡王。〔自國公進封郡王。唐制，國公食邑三千戶郡王食邑五千戶，皆從一品。燕，因肩翻。〕
辛丑，李藝破竇建德於衡水。〔衡水縣，屬冀州。宋白曰：衡水縣本漢桃縣，隋開皇十六年，置衡水縣。〕
85癸卯，以左武候大將軍龐玉為梁州總管。時集州獠反，〔新志：武德元年，析梁州之難江、巴州之符陽、長池、白石，置集州。按舊志，漢宕渠，符陽之地也。宋白曰：後魏恭帝改梁之東巴州為集州，以東北集川水為名。獠，魯皓翻。〕玉討之，獠據險自守，軍不得進，糧且盡。熟獠與反者皆鄰裏親黨，〔近邊者為熟獠，遠者為生獠。〕爭言賊不可擊，請玉還。玉揚言：「秋穀將熟，百姓毋得收刈，一切供軍，非平賊吾不返。」聞者大懼曰：「大軍不去，吾曹皆將餒死。」其中壯士乃入賊營，與所親潛謀，斬其渠帥而降，〔帥，所類翻；下同。降，戶江翻。〕餘黨皆散，玉追討，悉平之。
86劉武周將宋金剛進攻澮州，陷之，〔新志：義寧元年以絳郡之翼城、絳縣置澮州，因澮水而名。將，即亮翻；下同。澮，古外翻。〕軍勢甚銳。裴寂性怯，無將帥之略，唯發使駱驛，趣虞、泰二州居民入城堡，焚其積聚。〔駱驛，相繼不絕也。新志：義寧元年，以蒲州之安邑、虞鄉、夏置安邑郡，武德元年曰虞州。又義寧元年，以蒲州之汾陰、龍門置汾陰郡，武德元年曰泰州。使，疏吏翻。趣，讀曰促。積聚，上子賜翻，下慈喻翻；今人多讀如字，非也。〕民驚擾愁怨，皆思為盜，夏縣民呂崇茂聚眾自稱魏王，以應武周，〔夏縣，古虞公之地，稷山、虞坂皆在縣界。隋屬河東郡，時屬虞州。杜佑曰：夏縣，漢安邑縣地；夏都安邑，城在縣北十五里，蓋以此名縣。夏，戶雅翻。〕寂討之，為所敗。〔敗，補邁翻。〕詔永安王孝基、【章：十二行本「基」下有「工部尚書」四字；乙十一行本同；孔本同；張校同；退齋校同。】獨孤懷恩、陝州總管於筠、內史侍郎唐儉等將兵討之。〔陝，失冉翻。將，即亮翻；下同。〕
時王行本猶據蒲反，未下，亦與武周相應，去年十二月，隋將堯君素死，王行本據蒲反，事見上卷。〕關中震駭。上出手敕曰：「賊勢如此，難與爭鋒，宜棄大河以東，謹守關西而已。」〔所謂蒲津，關以西也。〕秦王世民上表曰：「太原，王業所基，國之根本；河東富實，京邑所資，若舉而棄之，臣竊憤恨。〔上，時掌翻。〕願假臣精兵三萬，必冀平殄武周，克復汾、晉。」上於是悉發關中兵以益世民所統，使擊武周。乙卯，幸華陰，至長春宮以送之。〔華，戶化翻。〕
87竇建德引兵趣衛州。〔衛州，漢汲縣地，東魏立義州，後周改衛州，治汲。宋白曰：其州城，隋已前謂之陣城，郡國縣道記：武王伐紂，於此列陣，因名。〕建德每行軍，常為三道，輜重、細弱居中央，步騎夾左右，相去三里許。〔趣，七喻翻。重，直用翻。騎，奇寄翻；下同。〕建德以千騎前行，過黎陽三十里，〔黎陽縣，在衛州東北百二十里。〕李世勣遣騎將丘孝剛將三百騎偵之。〔偵，醜鄭翻。〕孝剛驍勇，善馬槊，〔驍，堅堯翻。槊，色角翻。〕與建德遇，遂擊之，建德敗走；右方兵救之，〔右方，用漢書語。此謂建德兵之在右者也。〕擊斬孝剛。建德怒，還攻黎陽，克之，〔考異曰：實錄，黎陽陷在十一月丙子，蓋亦秦到之日。今從革命記。〕虜淮安王神通，李世勣父蓋、魏徵及帝妹同安公主。唯李世勣以數百騎走渡河，數日，以其父故，還詣建德降；衛州聞黎陽陷，亦降。〔降，戶江翻；下同。〕建德以李世勣為左驍衛將軍，使守黎陽，〔驍，堅堯翻。考異曰：革命記：「使與其將高雅賢守新鄉。」按是時新鄉猶屬王世充，使劉黑闥守之，世勣既事建德，乃為建德攻下新鄉，虜黑闥耳。今從唐書。〕常以其父蓋自隨為質。〔質，音致。〕以魏徵為起居舍人。滑州刺史王軌奴殺軌，攜其首詣建德降。建德曰：「奴殺主大逆，吾何為受之！」立命斬奴，返其首於滑州。吏民感悅，即日請降。於是其旁州縣及徐圓朗等皆望風歸附。己未，建德還洺州，築萬春宮，徙都之。置淮安王神通於下博，〔下博縣時屬冀州。宋白曰：下博，漢舊縣。應劭雲：泰山有博縣，故此雲下。故縣在今縣南二十里，今縣後魏移於衡水北，俗謂之故縣城，以周建德六年，又移縣於今理也。今理，即後漢祭遵壘，北枕衡水。〕待以客禮。
88行軍總管羅士信帥勇士夜入洛陽外郭，縱火焚清化裏而還。〔帥，讀曰率。還，從宣翻。〕壬戌，士信拔青城堡。〔蓋因青城宮為堡。〕
89王世充自將兵徇地至滑臺，臨黎陽；尉氏城主時德叡、汴州刺史王要漢、亳州刺史丁叔則遣使降之。〔汴州，古大梁地，戰國時為魏都，漢為陳留郡，東魏為梁州，後周改汴州，以城臨汴水，因以為名。宋白曰：亳州，春秋為東國之焦邑，漢為譙縣，魏為譙郡，後周武帝置亳州，遙取古南亳之名以名州。將，即亮翻。使，疏吏翻。〕以德叡為尉州刺史。要漢，伯當之兄也。
夏侯端至黎陽，〔是年四月，遣夏侯端安撫淮左。夏，戶雅翻。〕李世勣發兵送之，自澶淵濟河，〔隋開皇十六年，置澶淵縣，時屬黎州。澶，市連翻。〕傅檄州縣，東至於海，南至於淮，二十餘州，皆遣使來降。〔使，疏吏翻。〕行至譙州，〔舊志：亳州臨漁縣，隋置置譙州。〕會汴、亳降於王世充，還路遂絕。端素得眾心，所從二千人，雖糧盡不忍委去，端坐澤中，殺馬以饗士，因歔欷謂曰：〔歔，音虛。欷，音希，又許既翻。〕「卿等鄉裏皆已從賊，特以共事之情，未能見委。〔委，棄也。〕我奉王命，不可從卿；卿有妻子，無宜效我。可斬吾首歸賊，必獲富貴。」眾皆流涕曰：「公於唐室非有親屬，直以忠義，志不圖存。某等雖賤，心亦人也，寧肯害公以求利乎！」端曰：「卿不忍見殺，吾當自刎。」五十二人同走，採敘豆生食之。〔敘豆，野豆也，音勞，魯刀翻。〕端持節未嘗離身，屢遣從者散，自求生，〔離，力智翻。從，才用翻。〕眾又不可。時河南之地皆入世充，唯杞州刺史李公逸為唐堅守，遣兵迎端，館給之。〔為，於偽翻。館，古玩翻。〕世充遣使召端，解衣遺之，〔使，疏吏翻。遺，於季翻。〕仍送除書，以端為淮南郡公、尚書少吏部；〔少，始照翻。〕端對使者焚書毀衣，曰：「夏侯端天子大使，豈受王世充官乎！汝欲吾往，唯可取吾首耳。」因解節旄懷之，置刃於竿，自山中西走，無復蹊徑，冒踐荊棘，晝夜兼行，得達宜陽，〔宜陽，唐熊州。〕從者墜崖溺水，為虎狼所食，又喪其半；〔從，才用翻；下同。喪，息浪翻。〕其存者鬢髮禿落，無復人狀。端詣闕見上，但謝無功，初不自言艱苦，上復以為祕書監。
郎楚之至山東，亦為竇建德所獲，楚之不屈，竟得還。〔郎楚之與夏侯端同時出使。史言唐之興也，使於四方者，皆能不辱君命。還，從宣翻。〕
王世充遣其從弟世辯以徐、亳之兵攻雍丘，李公逸遣使求救，〔從，才用翻。使，疏吏翻。〕上以隔賊境，不能救。公逸乃留其屬李善行守雍丘，身帥輕騎入朝，〔帥，讀曰率。騎，奇寄翻。朝，直遙翻。〕至襄城，為世充伊州刺史張殷所獲，世充謂曰：「卿越鄭臣唐，其說安在﹖」公逸曰：「我於天下，唯知有唐，不知有鄭。」世充怒，斬之。善行亦沒。上以公逸子為襄邑公。
90甲子，上祠華山。〔新志：華山在華州華陰縣，有嶽祠。華，戶化翻。〕
