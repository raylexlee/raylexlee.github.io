△卷第二百二十四
唐紀四十〔起旃蒙大荒落（乙巳）閏月，盡昭陽赤奮若（癸丑），凡八年有奇。〕
代宗睿文孝武皇帝中之上
永泰元年（乙巳、七六五）
1閏十月，乙巳，郭子儀入朝。子儀以靈武初復，〔僕固懷恩死，始復靈武。〕百姓彫弊，戎落未安，請以朔方軍糧使三原路嗣恭鎮之，〔軍糧使，即糧料使。〕河西節度仗楊志烈即死，〔楊志烈死見上卷廣德二年。〕請遣使巡撫河西及置涼、肅、瓜、沙等州長史。上皆從之。
2丁未，百官請納職田充軍糧；〔唐制：一品職分田十二頃，二品十頃，三品九頃，四品六頃，六品四頃，七品三頃五十畝，八品二頃五十畝，九品二頃，皆給百里內之地。 諸州都督、都護、親王府官：二品十二頃，三品十頃，四品八頃，五品七頃，六品五頃，七品四頃，八品三頃，九品二頃五十畝。鎮、戍、關、津、嶽、瀆官：五品 五頃，六品三頃五十畝，七品三頃，八品二頃，九品一頃五十畝。三衛中郎將、上府折衝都尉六頃，中府五頃五十畝，下府及郎將五頃，上府果毅都尉四頃，中府三 頃五十畝，下府三頃，上府長史、別將三頃，中府、下府二頃五十畝。親王府典軍五頃五十畝，副典軍四頃，千牛備身左右、千牛備身三頃，折衝上府兵曹二頃，中 府、下府一頃五十畝，列軍校尉一頃二十畝，旅帥一頃，隊正副八十畝。親王以下，又有永業田百頃。職事官：一品六十頃，郡王、職事官從一品五十頃，國公、職 事官從二品三十五頃，郡公、職事官從三品二十五頃，縣公、職事官從三品二十頃，侯、職事官從四品十二頃，子、職事官從五品八頃，男、職官從五品五頃，六 品、七品二頃五十八畝，八品、九品二頃。上柱國三十頃，柱國二十五頃，上護軍二十頃，護軍十五頃，上輕車都尉十頃，輕車都尉七頃，上騎都尉六頃，騎都尉四 頃，驍騎、飛騎尉八十畝，雲騎、武騎尉六十畝。散官五品以上給同職事官。〕許之。
3戊申，以戶部侍郎路嗣恭為朔方節度使。〔嗣，祥吏翻。使，疏吏翻。〕嗣恭披荊棘，立軍府，威令大行。
4己酉，郭子儀還河中。〔子儀自朝京師還鎮河中。還，從宣翻，又音如字。〕
5初，劍南節度使嚴武奏將軍崔旰為利州刺史；時蜀中新亂，山賊塞路，〔塞，昔則翻。〕旰討平之。及武再鎮劍南，賂山南西道節度使張獻誠以求旰，〔利州，古苴侯吧，秦、漢為葭萌之地。蜀漢為漢壽縣，晉為晉壽，梁為黎州，尋又改利州；天寶為益昌郡，乾元復為利州，山南西道巡屬也。旰，古旦翻。〕獻誠使旰移疾自解，詣武。武以為漢州刺史，使將兵擊吐蕃於西山，連拔其數城，攘地數百里；〔漢州，漢雒縣、什方、綿竹地，唐垂拱立漢州，天寶為德陽郡，乾元復為州。〕武作七寶轝迎旰入成都以寵之。
武薨，〔見上卷四月。〕行軍司馬杜濟知軍府事。都知兵馬使郭英幹，英乂之弟也，與都虞候郭嘉琳共請英乂為節度使；旰時為西山都知兵馬使，與所部共請大將王崇俊為節度使。會朝廷已除英乂，英乂由是銜之，至成都數日，即誣崇俊以罪而誅之。召旰還成都，旰辭以備吐蕃，未可歸，英乂愈怒，絕其餽餉以困之。旱轉徙入深山，英乂自將兵攻之，聲言助旰拒守。會大雪，山谷深數尺，〔深，式禁翻。〕士馬凍死者甚眾，旰出兵擊之，英乂大敗，收餘兵，纔及千人而還。〔還，從宣翻，又音如字。〕
英乂為政，嚴暴驕奢，不恤士卒，眾心離怨。玄宗之離蜀也，〔之離，力智翻。肅宗至德元載，玄宗離成都。〕以所居行宮為道士觀，〔觀，古玩翻。〕仍鑄金為真容；英乂愛其竹樹茂美，奏為軍營，因徙去真容，自居之。旰宣言英乂反，不然，何以徙真容自居其處！於是帥所部五千餘人襲成都。辛巳，【章：十二行本「巳」作「亥」；乙十一行本同。】戰於城西，英乂大敗。旰遂入成都，屠英乂家。英乂單騎奔簡州。〔宋白曰：簡州，漢牛鞞縣地。隋仁壽三年，分益州之陽安、平泉，資州之資陽，置簡州，州有賴簡池，因名。〕普州刺史韓澄殺英乂，送首於旰。邛州牙將柏茂琳、瀘州牙將楊子琳、劍州牙將李昌鄕〔宋白曰：邛州，漢臨邛縣，梁武陵王紀置邛州，取南界邛來山為名。瀘州、漢江陽縣，梁置瀘州，取瀘水為名。劍州，漢廣漢之梓潼縣，梁置安州，西魏為始州；唐先天二年，改為劍州，取劍閣為名。鄕，奴刀翻。考異曰：唐曆作「李昌夔」，今從實錄。〕各舉兵討旰，蜀中大亂。旰，衛州人也。
6華原令顧繇上言，元載子伯和等招權受賄，十二月，戊戌，繇坐流錦州。〔宋白曰：唐垂拱二年，分辰州麻陽縣地，並開山洞，置錦州。舊志：錦州至京師三千五百里。〕
7自安、史之亂，國子監室堂頹壞，軍士多借居之。祭酒蕭昕上言，「學校不可遂廢。」
大曆元年（丙午，七六六）是年十一月，方改元。〕
1春，正月，乙酉，敕復補國子學生。
2丙戌，以戶部尚書劉晏為都畿、河南、江南、湖南、荊南、山南東道轉運、常平、鑄錢、鹽鐵等使，侍郎第五琦為京畿、關內、河東、劍南、山南西道轉運等使，分理天下財賦。
3周智光至華州，〔周智光還華州，見上捲上年。〕益驕橫，〔橫，戶孟翻。〕召之，不至，上命杜冕從張獻誠於山南以避之；智光遣兵於商山邀之，不獲。智光自知罪重，乃聚亡命、無賴子弟，眾至數萬，縱其剽掠以悅其心，〔剽，匹妙翻。〕擅留關中所漕米二萬斛，藩鎮貢獻，往往殺其使者而奪之。
4二月， 丁亥，釋奠於國子監。〔唐制：中春、中秋釋奠於文宣王，皆以上丁戊〔日﹖〕，以祭酒、司業、博士三獻。〕命宰相帥常參官、〔常參官，常朝日常赴朝參者也。 唐制，文宣五品以上及兩省供奉官、監察御史、員外郎、太常博士日參，號常參官。武官三品以上三日一，號九參官。五品以上及新行〔折衝〕當番者五日一朝，號 六參官。弘文、崇文館、國子監學生四時參。凡諸王入朝及以恩追至者日參。其文武官職事九品以上及二王後，則朝朔望而已。帥，讀曰率；下同。相息亮翻。〕魚 朝恩帥六軍將往聽講，〔朝，直遙翻。將，即亮翻。〕子弟皆服朱紫為諸生。朝恩即貴顯，乃學講經為文，僅能執筆辨章句，遽自謂才兼文武，人莫敢與之抗。
辛卯，命有司修國子監。
5元載專權，恐奏事者攻其私，〔載，祖亥翻，又如字。訐，居謁翻。〕乃請：「百官凡論事，皆先白長官，長官白宰相，然後奏聞。」仍以上旨諭百官曰：「比日諸司奏事煩多，所言多讒毀，〔長，知兩翻。比，毗至翻。〕故委長官、宰相先定其可否。」
刑部尚書顏真卿上疏，以為：「郎官、御史，陛下之耳目。〔尚，辰羊翻。上，時掌翻。疏，所據翻。郎官者，尚書省曹二十四司郎官。御史者，御史臺三院御史。〕今使論事者先白宰相，是自掩其耳目也。陛下患羣臣之為讒，何不察其言之虛實！若所言果虛宜誅之，果實宜賞之。不務為此，而使天下謂陛下厭聽覽之煩，託以為辭以塞諫爭之路，臣竊為陛下惜之！〔塞，昔則翻。爭，讀曰諍。為，於偽翻。〕太宗著門司式雲：〔唐式三十三篇，以尚書省諸曹及祕書、太常、司農、光祿、太府、太僕、少府及監門、宿衛、計帳、為其篇目。〕『其無門籍人，有急奏者，皆令門司與仗家引奏，〔唐制：門籍，流內記官爵、姓名、流外記年齒、狀貌。月一易其籍，非遷解不除。無門籍者，有急奏，則令門司與仗家引奏。仗家，宿衛五仗之執事者。令，力丁翻。〕無得關礙。』所以防壅也。天寶以後，李林甫為相，深疾言者，道路以目。上意不下逮，下情不上達，矇蔽喑嗚，〔史炤曰：喑嗚，語喑啞不明。〕卒成幸蜀之禍。〔卒，子恤翻。〕陵夷至於今日，其所從者漸矣。夫人主大開不諱之路，羣臣猶莫敢盡言，況令宰相大臣裁而抑之，則陛下所聞者不過三數人耳。天下之士從此鉗口結舌，陛下見無復言者，以為天下無事可論，是林甫復起於今日也！昔林甫雖擅權，羣臣有不諮宰相輒奏事者，則託以他事陰中傷之，〔復，扶又翻。中，竹仲翻。〕猶不敢明令百司奏事皆先白宰相也。陛下儻不早寤，漸成孤立，後雖悔之，亦無及矣！」載聞而恨之，奏真卿誹謗；乙未，貶峽州別駕。〔峽州，夷陵郡。舊志：京師東南一千四百八十八里。〕
6己亥，命大理少卿楊濟脩好於吐蕃。〔少，始照翻。好呼到翻。吐，從暾入聲。〕
7壬子，以杜鴻漸為山南西道、劍南東、西川副元帥、劍南西川節度使，以平蜀亂。〔崔旰之亂也。帥，所類翻。使，疏吏翻。〕
8以四鎮、北庭行營節度使馬璘兼邠寧節度使。璘以段秀實為三使都虞候，〔三使，四鎮一也，北庭二也，邠寧三也。〕卒有能引弓重二百四十斤者，〔考異曰：舊傳作「能引二十四弓」。今從段別傳。〕犯盜當死，璘欲生之，秀實曰：「將有愛憎而法不一，雖韓、彭不能為理。」璘善其議，竟殺之。璘處事或不中理，〔處，昌呂翻。中，竹仲翻。〕秀實力爭之。璘有時恕甚，左右戰慄，秀實曰：「秀實罪若可殺，何以恕為！無罪殺人，恐涉非道。」璘拂衣起，秀實徐步而出：良久，璘置酒召秀實謝之。自是軍州事皆諮秀實而後行。璘由是在邠寧，聲稱殊美。〔稱，尺正翻。〕
9癸丑，以山南西道節度使張獻誠兼劍南東川節度使，邛州刺史柏茂琳為邛南防禦使；〔邛南，邛水以南也。邛水出嚴道邛崍山，入青衣江。〕以崔旰為茂州刺史，充西山防禦使。三月，癸未，獻誠與旰戰於梓州，獻誠軍敗，僅以身免，旌節皆為旰所奪。
10夏，五月，河西節度仗楊休明徙鎮沙州。〔涼州淪陷故也。〕
11秋，八月，國子監成；丁亥，釋奠。〔記文王世子：凡始立學者，必釋奠於先聖先師。考之鄭註，凡學，四時皆有釋奠。釋奠者，設薦饌酌奠而巳，無迎屍以下之事。記又曰：始立學者，即釁器，用幣，然後釋菜，不舞，不授器。註雲：釋菜，禮輕也。釋奠則舞，舞則授器。司馬之屬，司兵、司戈、司盾。祭祀，授舞者兵也。周禮大胥：春入學，釋菜，合舞。註雲：合舞，等其進退。鄭司農雲：舍菜，謂舞者皆持芬香之菜。秦、漢釋奠無文。魏則以太常行事，晉、宋以學官主祭。南齊武帝時，有司奏釋奠先聖先師，禮文又有釋菜，未詳今當行何禮，用何樂﹖時從喻希議，用元嘉故事，設軒懸之樂，六佾之舞， 牲牢器用悉依上公。梁及北齊，車駕視學，皆親釋奠。唐春、秋釋奠，三獻皆以學官。太宗貞觀十四年，親釋奠於國學。玄宗開元十一年，詔春、秋釋奠，用牲 牢。〕魚朝恩執易升高座，講「鼎覆餗」以譏宰相。〔易曰：鼎折足，覆公餗。言三公鼎足承君，苟非其人，則折足而覆亂美實。餗，音桑谷翻，鼎實也。〕王縉 恕，元載怡然。〔考異曰：是時縉留守東都而得預此會者。按實錄，明年二月，郭子儀入朝，詔元載、王縉等宴於其第。然則雖守東都，有時朝京師也。〕朝恩謂人曰：「恕者常情，笑者不可測也。」
12杜鴻漸至蜀境，聞張獻誠敗而懼，使人先達意於崔旰，許以萬全。旰卑辭重賂以迎之，鴻漸喜；進至成都，見旰，但接以溫恭，無一言責其幹紀，【章：十二行本「紀」下有「日與將佐高會」六字；乙十一行本同；退齋校同。】州府事悉以委旰。又數薦之於朝，因請以節制讓旰，〔數，所角翻。〕以柏茂琳、李昌鄕各為本州刺史。上不得已從之。〔杜鴻漸習知朝廷之務姑息，故敢以崔旰等請。〕壬寅，以旰為成都尹、西川節度行軍司馬。〔崔旰遂據有西川。〕
13甲辰，以魚朝恩行內侍監、判國子監事。中書舍人京兆常袞上言：「成均之任，當用名儒，〔五帝名學曰成均。垂拱元年，改國子監曰成均，義取此也。尋復其舊。常袞謂國子監為成均，亦猶今人言太學為辟雍耳。〕不宜以宦者領之。」丁未，命宰相以下送朝恩上。〔上，時掌翻。〕
14京兆尹黎幹自南山引澗水穿漕渠入長安，功竟不成。
15冬，十月，乙未，上生日，〔開元十四年十月十三日上生，以其日為天興聖節。〕諸道節度使獻金帛、器服、珍玩、駿馬為壽，共直緡錢二十四萬。常袞上言，以為：「節度使非能男耕女織，必取之於人。斂怨求媚，不可長也。〔長，知兩翻。〕請卻之。」上不聽。
16京兆尹第五琦什一稅法，民苦其重，多流亡。十一月，甲子，日南至，赦，改元，〔改元大曆。〕悉停什一稅法。〔行什一稅，見上捲上年。〕
17十二月，癸卯，周智光殺陝州監軍張志斌。〔斌，音彬。〕智光素與陝州刺史皇甫溫不協，志斌入奏事，智光館之，〔自陝州入奏事，道過華州。館，古玩翻。〕志斌責其部下不肅，智光恕曰：「僕固懷恩不反，正由汝輩激之。我亦不反，今日為汝反矣！」〔為，於偽翻。〕叱下斬之，臠食其肉。〔史炤曰：臠切其肉以食也。〕朝士舉選人，畏智光之暴，多自同州竊過，〔選，須絹翻。〕智光遣將將兵邀之於路，死者甚眾。〔將，即亮翻。〕戊申，詔加智光檢校左僕射，遣中使餘元仙持告身授之。智光慢罵曰：「智光有大功於天下國家，不與平章事而與僕射！且同、華地狹，不足展材，若益以陝、虢、商、鄜、坊五州，庶猶可耳。」因歷數大臣過失，〔數，所具翻。〕且曰：「此去長安百八十里，智光夜眠不敢舒足，恐踏破長安城，至於挾天子令諸侯，惟周智光能之。」元仙股慄。郭子儀屢請討智光，上不許。
18郭子儀以河中軍食常乏，乃自耕百畝，將校以是為差，於是士卒皆不勸而耕。是歲，河中野無曠土，軍有餘糧。〔史言郭子儀忠勤為國。〕
19以隴右行軍司馬陳少遊為桂管觀察使。〔桂管領桂、昭、賀、富、藤、梧、〔容〕潘、白、廉、繡、欽、橫、邕、融、柳、貴十七州。劉昫曰：桂管十五州，在廣州西：桂、昭、富、梧、蒙、龔、潯、鬱林、平琴、繡、象、柳、融。〕少遊，博州人也，為吏強敏而好賄，〔好，呼到翻。〕善結權貴，以是得進。即得桂州，惡其道遠多瘴癘；〔惡，烏路翻。〕宦董秀掌樞密，〔是後遂以中官為樞密使。〕少遊請歲獻五萬緡，又納賄於元載子仲武。內外引薦，〔董秀引薦於內，元載引薦於外。〕數日，改宣歙觀察使。〔宋白曰：乾元元年，停採訪使及諸道黜陟使，置觀察處置使。其年，李峘除都督江淮節度，宣慰、觀察、處置使。今按李峘之任重矣，陳少遊止觀察一二州或數州，其任在節度使下。〕
二年（丁未，七六七）
1春，正月，丁巳，密詔郭子儀討周智光，子儀命大將渾瑊、李懷光軍於渭上；智光麾下聞之，皆有離心。己未，智光大將李漢惠自同州帥所部降於子儀。〔帥，讀曰率；下同。降，戶江翻。〕壬戌，貶智光澧州刺史。〔宋白曰：澧州，漢零陽縣地。吳立天門郡，隋置松州，尋改澧州，州在澧水之陽，故名。舊志：州在京師東南一千八百九十三里。澧，音禮。〕甲子，華州牙將姚懷、李延俊殺智光，以其首來獻。
淮西節度使李忠臣入朝，以收華州為名，帥所部兵大掠，自潼關至赤水〔水經註：渭水東過鄭縣北，又東與赤水合。九域志：華州鄭縣有赤水鎮。〕二百里間，財畜殆盡，官吏有衣紙〔衣，於即翻。〕或數日不食者。己巳，置潼關鎮兵二千人。
2壬申，分劍南置東川觀察使，鎮遂州。〔合東、西川，見上卷廣德二年。〕
3二月，丙戌，郭子儀入朝。上命元載、王縉、魚朝恩等互置酒於其第，一會之費至十萬緡。上禮重子儀，常謂之大臣而不名。
郭曖嘗與昇平公主爭言，〔永泰元年，下嫁郭曖，事見上卷。〕曖曰：「汝倚乃父為天子邪﹖我父薄天子不為！」公主恚，奔車奏之。上曰：「此非汝所知。彼誠如是，使彼欲為天子，天下豈汝家所有邪！」慰諭令歸。子儀聞之，囚曖，入待罪。上曰：「鄙諺有之：〔史炤曰：鄙諺，俚俗所傳之言也。〕『不癡不聾，不作家翁。』兒女子閨房之言，何足聽也！」子儀歸，杖曖數十。
4夏，四月，庚子，命宰相、魚朝恩與吐蕃盟於興唐寺。〔命宰相及魚朝恩也。〕
5杜鴻漸請入朝奏事，以崔旰知西川留後。〔考異曰：舊鴻漸傳雲：鴻漸仍帥旰同入覲。」寧傳雲：「鴻漸請旰為行軍司馬，仍賜名寧。鴻漸歸，遂授寧西川節度使。至十四年，始入朝。」實錄亦無隨鴻漸入朝事，鴻漸傳誤也。〕六月，甲戌，鴻漸來自成都，廣為貢獻，因盛陳利害，薦旰才堪寄任；上亦務姑息，乃留鴻漸復知政事。〔復，扶又翻。〕秋，七月，丙寅，以旰為西川節度使，杜濟為東川節度使。旰厚斂以賂權貴，〔斂，力贍翻。〕元載擢旰弟寬至御史中丞，寬兄審至給事中。
6丁卯，魚朝恩奏以先所賜莊為章敬寺〔據舊史，章敬寺在通化門外。〕以資章敬太后冥福，〔上母吳後，諡章敬。〕於是窮壯極麗，盡都市之財不足用，奏毀曲江及華清宮館以給之，〔「財」，當作「材」。都市之材，謂材木積於都市者。長安朱雀街東第五街、皇城之東第三街昇道坊龍華尼寺南，有流水屈曲，謂之曲江。此地在秦為宜春苑、隑州，在漢為樂遊園；開元疏鑿，遂為勝境。其南有紫雲樓、芙蓉苑，其西有杏園、慈恩寺。江側菰蒲蔥翠，柳陰四合，碧波紅蕖，依映可愛。華清宮見二百十五卷天寶六載。〕費逾萬億。〔孔穎達曰：億之數有大小二法：其小數，以十為等，十萬為億，十億為兆也；其大數，以萬為等，數萬至萬，是萬萬為億，又從億而數至萬，萬億為兆。〕衛州進士高郢上書，略曰：「先太后聖德，不必以一寺增輝；國家永圖，無寧以百姓為本。捨人就寺，何福之為！」又曰：「無寺猶可，無人其可乎！」又曰：「陛下當卑宮室，以夏禹為法，而崇塔廟踵梁武之風乎！」又上書，略曰：「古之明王積善以致福；不費財以求福；脩德消禍，不勞人以禳禍。今興造急促，晝夜不息，力不逮者隨以榜笞，「榜，音彭。」愁痛之聲盈於道路，以此望福，臣恐不然。」又曰：「陛下迴正道於內心，求微助於外物，徇左右之過計，傷皇王之大猷，臣竊為陛下惜之！」〔為，於偽翻。〕皆寢不報。〔考異曰：郢集，前書八月二十五日、後書九月十二日上。今因造寺終言之。〕
始，上好祠祀，未甚重佛。元載、王縉、杜鴻漸為相，三人皆好佛；縉尤甚，不食葷血，〔葷，臭菜也。血者，殺六畜而取之。好，呼到翻。〕與源漸造寺無窮。上嘗問以「佛言報應，果為有無﹖」載等奏以：「國家運祚靈長，非宿植福業，何以致之！福業已定，雖時有小災，終不能為害，所以安、史悖逆方熾而皆有子禍；〔謂安慶緒殺祿山、史朝義殺思明也。〕僕固懷恩稱兵內侮，出門病死；回紇、吐蕃大舉深入，不戰而退：〔事並見上捲上年。〕此皆非人力所及，豈得言無報應也！」上由是深信之，常於禁中飯僧百餘人；〔飯，扶晚翻。〕有寇至則令僧講仁王經以禳之，〔所謂護國仁王經也。〕寇去則厚加賞賜。胡僧不空，官至卿監，爵為國公，出入禁闥，勢移權貴，京畿良田美利多歸僧寺。敕天下無得箠曳僧尼。造金閣寺於五臺山，〔忻州五臺縣有五臺山，釋氏相傳以為文殊道場。註詳見後。〕鑄銅塗金為瓦，所費鉅億；〔鉅億者，億億也。〕縉給中書符牒，令五臺僧數十人散之四方，求利以營之。載等每侍上從容，多談佛事，〔從，千容翻。〕由是中外臣民承流相化，皆廢人事而奉佛，政刑日紊矣。〔紊，亡運翻。〕
7八月，庚辰，鳳翔等道節度使、左僕射、平章事李抱玉入朝，〔李抱玉以陳鄭、澤潞、鳳翔等道節度使防吐蕃。〕固讓僕射，言辭確至，〔確，堅也，固也。〕上許之；癸丑，又讓鳳翔節度使，不許。
8丁酉，杜鴻漸飯千僧，以使蜀無恙故也。〔飯，扶晚翻。〕
9九月，吐蕃眾數萬圍靈州，遊騎至潘原、宜祿；〔潘原，本古陰盤縣，天寶元年，更名潘原，屬涇州。〕詔郭子儀自河中帥甲士三萬鎮涇陽，京師戒嚴。甲子，子儀移鎮奉天。〔考異曰：汾陽家傳：「八月十七日，吐蕃至涇西。二十七日，詔統精卒一萬與馬璘合攻之。」今從實錄：「甲寅，寇靈州。乙卯，寇宜祿。」蓋據奏到日。今從唐曆。〕
10山獠陷桂州，逐刺史李良。〔獠，魯皓翻。〕
11冬，十月，戊寅，朔方節度使路嗣恭破吐蕃於靈州城下，〔考異曰：唐曆：「九月，吐蕃圍靈武。戊申，嗣恭破吐蕃。」按長曆。戊申，九月一日也。今從實錄。〕斬首二千餘級；吐蕃引去。
12十二月，庚辰，盜發郭子儀父冢，捕之，不獲。人以為魚朝恩素惡子儀，疑其使之。〔惡，烏路翻。〕子儀自奉天入朝，朝廷憂其為變；子儀見上，上語及之，子儀流涕曰：「臣久將兵，不能禁暴，軍士多發人冢。今日及此乃天譴，非人事也。」朝廷乃安。
13是歲，復以鎮西為安西。〔改鎮西見二百二十卷肅宗至德元載。復，扶又翻。〕
14新羅王憲英卒，子乾運立。
三年（戊申、七六八）
1春，正月，乙丑，上幸章敬寺，度僧尼千人。
2贈建寧王倓為齊王。〔倓死見二百十九卷至德二載。〕
3二月，癸巳，商州兵馬使劉洽殺防禦使殷仲卿，尋討平之。
4甲午，郭子儀禁無故軍中走馬。南陽夫人乳母之子犯禁，〔子儀妻封南陽夫人。〕都虞候杖殺之。諸子泣訴於子儀，且言都虞候之橫，〔宇文泰相魏，置虞候都督，後世因之，置虞候之官。橫，戶孟翻〕子儀叱遣之。明日，以事語僚佐而歎息〔語，牛倨翻。〕曰：「子儀諸子，皆奴材也。不賞父之都虞候而惜母之乳母子，非如材而何！」
5庚子，以後宮獨孤忘為貴妃。
6三月，乙巳朔，日有食之。
7夏，四月，戊寅，山南西道節度使張獻誠，以疾舉從弟右羽林將軍獻恭自代，〔從，才用翻。〕上許之。
8壬寅，西川節度使崔旰入朝。
9初，上遣中使徵李泌於衡山，〔泌歸衡山見二百二十卷至德二載。〕即至，復賜金紫，〔泌從肅宗於靈，已賜金紫，即歸衡山，反其初服，今復賜之。復，扶又翻。〕為之作書院於蓬萊殿側，〔蓬萊殿在紫宸殿北。蓬萊殿北有太液池，池中有蓬萊山。為於偽翻；下為泌同。〕上時衣汗衫、躡屨過之，〔汗衫，宴居之常服也，今通貴賤皆服之，惟天子以黃為別。炙轂子曰：燕朝，袞冕有白紗中單，有明衣，皆汗衫之象，以行祭接神。漢高祖與項羽交戰，汗透中單，改名汗衫，貴賤通服，衣於即翻。過，古禾翻。〕自給、舍以上〔給、舍者，謂給事中、中書舍人，皆唐正五品官也。〕及方鎮除拜、軍國大事，皆與之議。又使魚朝恩於白花屯為泌作外院，使與親舊相見。
上欲以泌為門下侍郎、同平章事，泌固辭。〔泌，毘必翻。考異曰：鄴侯家傳曰：「固辭，以讓元載。」按載時已為相，何讓之有！又曰：「到山四歲而二聖登遐。代宗踐阼，命中人手詔馹騎徵先公於衡嶽。先是半年前，先公夜遇盜三人，為其所拉，而投之於懸澗，及日出，乃寤，下藉樹葉丈餘，都無所傷，緣巖攀蘿而出，不敢至舊居，山中人初以為仙去。及中貴將至，先公大懼，沐浴更衣以俟命，乃代宗踐阼之徵也。疑盜為張後及輔國所遣，亦竟不知其由。」按玄、肅登遐，泌雖在山林，豈容全不知！如家傳所言，是代宗纔立即立召泌也。頃經幸陝，泌豈得全無一言！召泌必在幸陝之後。李繁誤記耳。〕上曰：「機務之煩，不得晨夕相見，誠不若且居密近，何必署敕然後為宰相邪！」〔相，息亮翻。邪，音耶。〕後因端午，王、公、妃、主各獻服玩，上謂泌曰：「先生何獨無所獻﹖」對曰：「臣居禁中，自巾至履皆陛下所賜，所餘惟一身耳，何以為獻！」上曰：「朕所求正在此耳。」泌曰：「臣身非陛下有，誰則有之﹖」上曰：「先帝欲以宰相屈卿而不得，〔見二百一十八卷肅宗至德元載七月。〕自今即獻其身，當惟朕所為，不為卿有矣！」泌曰：「陛下欲使臣何為﹖」上曰：「朕欲卿食酒肉，有室家，受祿位，為俗人。」泌泣曰：「臣絕粒二十餘年，陛下何必使臣隳其志乎！」上曰：「泣復何益！〔復，扶又翻。〕卿在九重之中，欲何之﹖」乃命中使為泌葬二親，〔重，直龍翻。使，疏吏翻。為，於季翻；下又為同。〕又為泌娶盧氏女為妻，〔考異曰：鄴侯家傳雲：「永泰元年端午，上令泌食肉結婚。」按下雲：「阿足師竊氈，置紫宸。上欲使內人護燈燭。泌曰：『臣六七年在此。』又曰「況新賜婚」。上即位至永泰，纔四年有耳。又云，「因此得謗，元載遂因魚朝恩事排出之」。然則結婚與朝恩誅不相遠。今盡因追贈承天言之。〕資費皆出縣官。賜第於光福坊，令泌數日宿第中，數日宿蓬萊院。
上與泌語及齊王倓，欲厚加褒贈，泌請用岐、薛故事贈太子，〔令，力丁翻。倓，徒甘翻。岐王範贈惠文太子，薛王業贈惠宣太子，皆在玄宗朝。〕上泣曰：「吾弟首建靈武之議，成中興之業，〔事見二百一十九卷肅宗至德元載。〕岐、薛豈有此功乎！謁誠忠孝，乃為讒人所害。曏使尚存，朕必以為弟。今當崇以帝號，成吾夙志。」乙卯制，追諡倓曰承天皇帝；庚申，葬順陵。〔諡，申至翻。順陵，在鹹陽縣鹹陽原。考異曰：鄴侯家傳曰：「命使自彭原迎喪，葬齊陵。」今從實錄，葬順陵。〕
10崔旰之入朝也，以弟寬為留後，〔是年四月壬寅，崔旰入朝。朝，直遙翻。〕瀘州刺史楊子琳精騎數千乘突入成都；〔瀘，音盧。帥，讀曰率。騎，奇計翻。〕朝廷聞之，加旰檢校工部尚書，賜名寧，〔校，古孝翻。尚，辰羊翻。考異曰：舊傳，旰初為杜鴻漸行軍司馬，即改名寧。今從實錄。〕遣還鎮。
11六月，壬辰，幽州兵馬使朱希彩、經略副使昌平朱泚、〔使，疏吏翻。昌平，本漢軍都縣，後魏更名昌平縣，唐屬幽州。泚，且禮翻，又音此。〕泚弟滔共殺節度使李懷仙，希彩自稱留後。閏月，成德軍節度使李寶臣遣將將兵討希彩，為希彩所敗；〔敗，補賣翻。〕朝廷不得已宥之。庚申，以王縉領盧龍節度使；丁卯，以希彩領【章：十二行本「領」作「知」；乙十一行本同。】幽州留後。
12唯寬與楊子琳戰，數不利，〔數，所角翻。〕秋，七月，唯寧妾任氏出家財數十萬，募兵得數千人，帥以擊子琳，破之；〔任，音壬。帥，讀曰率。考異曰：實錄：「五月，子琳襲據成都，即日詔寧還成都。」七月壬申又云，「子琳寇成都，遂據其城，寧弟寬破之。」蓋五月奏據城，七月奏破之，成功雖因任氏，奏時須著寬名故也。〕子琳走。
13乙亥，王縉如幽州，朱希彩盛兵嚴備以逆之。縉晏然而行，希彩迎謁甚恭。縉度終不可制，〔度，徒洛翻。〕勞軍，旨餘日而還。〔勞，力到翻。還，從宣翻，又如字。〕
14回紇可敦卒，〔紇，下沒翻。卒，子恤翻。〕庚辰，以右散騎常侍蕭昕為弔祭使。〔散，昔亶翻。騎，奇計翻。昕，許斤翻。〕回紇庭詰昕曰：「我於唐有大功，唐奈何為失信，市我馬，不時歸其直﹖」昕曰：「回紇之功，唐已報之矣。僕固懷恩之叛，回紇助之，與吐蕃連兵入寇，逼我郊畿。〔詰，去吉翻。〕及懷恩死，吐蕃走，然後回紇懼而請和，我唐不忘前功，加惠而縱之。〔事見上卷永泰元年。〕不然，匹馬不歸矣。乃回紇負約，豈唐失信邪！」回紇凓，厚禮而歸之。
15丙戌，內出盂蘭盆賜章敬寺。〔釋氏盂蘭盆經：目連比丘見其亡母在餓鬼中。目連白佛言：七月望日，當為七代父母阨難中者，具百味五果以著盆中，供養十方佛，然後受食。夢華錄曰：中元，賣冥器、綵衣，以竹牀三腳如燈窩狀，謂之盂蘭盆。掛冥財、衣服在上，焚之。釋忘要覽曰：梵雲盂蘭，此雲救倒懸盆。陸遊曰：俗以七月望日具素饌享先，織竹作盆盎，貯紙錢，盛以一竹焚之，謂之盂蘭盆。嗚呼！代宗為此，以七廟神靈為安在邪！〕設七廟神座，書尊號於旛上，百官迎謁於光順門。〔閣本大明宮圖：光順門在紫宸門之西。光順門內則明義殿、承歡殿。〕自是歲以為常。
16八月，壬戌，吐蕃十萬眾寇靈武。丁卯，吐蕃尚贊摩二萬眾寇邠州，京師戒嚴；邠寧節度使馬璘擊破之。〔吐，從暾入聲。邠，卑旻翻。使，疏利翻。璘，離珍翻。〕
17庚午，河東節度使、同平章事辛雲京薨，以王縉領河東節度使，餘如故。
18九月，壬申，命郭子儀將兵五萬屯奉天以備吐蕃。〔將，即亮翻。又如字。〕
19丁丑，濟王環薨。〔環，玄宗子也。濟，子禮翻。〕
20壬午，朔方騎將白元光擊吐蕃，破之。壬辰，元光又破吐蕃二萬眾於靈武。〔騎，奇計翻。考異曰：實錄：「戊戌，郭子儀奏靈州破吐蕃六萬餘眾，百僚入賀，京師解嚴。」蓋即壬辰白光所破也。子儀合前後所破而奏之耳。〕鳳翔節度使李抱玉使右軍都將臨洮李晟將兵五千擊吐蕃，晟曰：「以力則五千不足用；以謀則太多。」乃將千人【章：十二行本「人」下「兼行」二字；乙十一行 本同；張校同，雲無註本亦無。】出大震關；至臨洮，屠吐蕃定秦堡，〔臨洮，洮州。吐蕃志吞秦土，故築堡於洮州，以定秦為名。洮，徒刀翻。晟，承正翻。〕焚其積聚，虜堡帥慕容谷種而還。〔帥，所類翻。還，從宣翻。又音如字〕吐蕃聞之，釋靈州之圍而去。戊戌，京師解嚴。
21潁州刺史李岵以事忤滑亳節度使令狐彰，〔岵，侯古翻。忤，五故翻。〕彰使節度判官姚奭按行潁州，〔行，下孟翻。〕因代岵領州事，且曰：「岵不受代，即殺之。」岵知之，因激怒將士，使殺奭，與奭同死者百餘人。岵走依河南節度使田神功於汴州。〔汴，皮面翻。〕冬，十月，乙巳，彰表言其狀，岵亦上表自理。上命給事中賀若察往按之。〔亦上，時兩翻。考異曰：實錄：「十月乙巳，潁州刺史李岵殺本道節度判官姚奭及奭之弟，岵棄州奔汴州。本道節度使令狐彰以聞，岵亦抗表上聞。初，岵以公務為彰所怒，因遣奭巡按境內，便留知潁州事。岵聞之，遂與親吏潛謀，詐為奭書，將為變，使將士遺於路中，潁州守將得之，懼，乃與岵同謀殺奭。詔給事中賀若察使於潁按覆。」唐曆曰：「十月，潁州將士怒殺亳州判官魏奭。初，令狐彰怒潁州刺史李岵，遣奭代之，且告之曰：『若岵不受替，即殺之。』岵覺之，以告將吏，怒而殺奭並弟。」統紀作「滑亳州判官姚奭」，又曰：「彰表先至，遣給事中賀若察往滑州宣詔，決李岵配流九夷州，尋賜自盡。」今姓名從實錄、統紀，事則參取諸書。〕
22丁卯，郭子儀自奉天入朝。〔朝，宜遙翻。〕
23十一月，丁亥，以幽州留後朱希彩為節度使。〔使，疏吏翻。〕
24郭子儀還河中。〔自奉天入朝，回還河中。還，從宣翻。又音如字。〕元載以吐蕃連歲入寇，馬璘以四鎮兵屯邠寧，力不能拒。〔載，祖亥翻，又如字。吐，從暾入聲。璘，離珍翻。邠，音卑旻翻。〕而郭子儀以朔方重兵鎮河中，深居腹中無事之地，乃與子儀及諸將議，徙璘鎮涇州，而使子儀以朔方兵鎮邠州，曰：「若以邊土荒殘，軍費不給，則以內地租稅及運金帛以助之。」諸將皆以為然。十二月，己酉，徙馬璘為涇原節度使，以邠、寧、慶三州隸朔方。〔將，即亮翻。朔方兵分屯邠、蒲始此。考異曰：實錄：「己酉，以吐蕃歲犯西疆，增脩鎮守，乃以邠寧節度馬璘鎮涇州，仍為涇原節度使，以邠、寧、慶等州隸朔方。」汾陽家傳：「四年五月，詔集兵於邠郊。六月， 公自河遣一萬兵。二十八日，公如邠州。」舊子儀傳：「時以西蕃侵寇，京師不安，馬璘雖在邠州，力不能拒，乃以子儀兼邠、寧、慶節度，自河中移鎮邠州，徙馬 璘涇原節度使。」邠志：「初，吐蕃即退，諸侯入覲。是時馬鎮西以四鎖兼邠寧，李公軍澤潞以防秋軍盩厔。丞相元公載使人諷諸將使責己曰：『今四郊多壘，中外 未寧，公執國柄有年矣，安危大計，一無所聞，如之何﹖』載曰：『非所及也。』他日又言，且曰：『得非曠職乎﹖』載莞然曰：『安危繫於大臣，非獨宰臣也。先王作兵，置之四境，所以禦戎狄也。今內地無虞，朔方軍在河中，澤潞軍在盩厔，遊軍伺寇，不遠京室，王畿之內，豈假是邪！必令損益，須自此始。故曰非所及也。』郭、李曰：『宰臣但圖之。』載曰：『今若徙四鎮於涇，朔方於邠，澤潞於岐，則內地無虞，三邊有備，三賢之意何如﹖』三公曰：『惟所指揮。』即而相謂曰：『我曹即為所冊，得無行乎﹖』十二月，詔馬公兼領涇原，尋以鄭潁資之；李公兼領山南，猶以澤潞資之；郭公兼領邠寧，亦以河中資之。三將皆如詔。朔方軍自此大徙於邠。郭公雖連統數道，軍之精甲，悉聚邠府，其他子弟，分居蒲、靈，各置守以專其令。蒲之餘卒，稍遷於邠。十年之間，無遺甲矣。」段公別傳曰：「馬公朝於京師，以公掌留事。馬公懇奏，請以邠、寧、慶三州讓副元帥子儀，令以朔方、河中之軍鎮之，自帥四鎮、北庭之眾，遷赴涇州，將以拓西境。代宗壯而許之。十二月二日，朝廷以馬公為涇原節度使。」蓋三年立此議，至四年，子儀始遷邠。今參取諸書。〕璘先往城涇州，以都虞候段秀實知邠州留後。〔璘，離珍翻。邠，卑旻翻。〕
初，四鎮、北庭凎遠赴中原之難，〔事見二百十九卷至德元載。難，乃旦翻。〕久羈旅，數遷徙，〔數，所角翻。〕四鎮歷汴、虢、鳳翔，北庭歷懷、絳、鄜然後至邠，頗積勞弊。〔汴，皮面翻。鄜，音夫。〕及徙涇州，眾皆怨誹。刀斧兵馬使王童之謀作亂，〔誹，敷尾翻。刀斧兵馬使，領羣刀斧。〕期以辛酉旦警嚴而發。〔旦警嚴者，將旦嚴鼓以警眾也。周禮謂之發昫，今人謂之攢點。〕前夕，有告之者；秀實陽召掌漏者，怒之，以其失節，令每更來白，〔掌漏者，謂守漏之卒也。令，力丁翻。更，工衡翻。〕輒延之數刻，遂四更而曙，童之不果發。秀實欲討之而亂跡未露，恐軍中疑其冤。告者又云，「今夕欲焚馬坊草，因救火謀作亂。」中夕，火果起，秀實命軍中行者皆止，坐者勿起，各整部伍，嚴守要害。童之白請救火，不許。及旦，捕童之及其黨八人，皆斬之。下令曰：「後徙者族，流言者刑！」遂徙於涇。〔史言段秀實能弭亂。令，力丁翻。〕
25癸亥，西川破吐蕃萬餘眾。〔吐，從暾入聲。〕
26平盧行軍司馬許杲〔考異曰：舊傳作「許果」。今從韓愈順宗實錄。〕將卒三千人駐濠州不去，有窺淮南意，〔將，即亮翻，又如字。濠州治鍾離，漢當塗縣地； 隋改濠州，因濠水而名。〕淮南節度使崔圓令副使元城張萬福攝濠州刺史；杲聞，即提卒去，止當塗。〔此當塗縣，宋屬太平州，本漢丹陽縣地。按漢書地理志，當 塗屬九江郡。晉成帝時，以江北之當塗縣流人過江者立當塗僑縣，遂為實土。〕是歲，上召萬福，以為和州刺史、行營防禦使，討杲。萬福至州，杲懼，移軍上元，〔按上元，楚之金陵，秦之秣陵，吳之建業，江左之建康。晉分秣陵置臨江縣，太康初，又改為江寧，至肅宗上元二年更今名，屬昇州。使，疏吏翻。〕又北至楚州大掠，〔許杲即去濠州，南渡江而屯當塗。及張萬福至歷陽逼之，又移上元，又自上元渡江而北，掠楚州也。〕淮南節度使韋元甫命萬福追討之；未至淮陰，杲為其將康自勸所逐。〔使，疏吏翻。將即亮翻。〕自勸擁兵繼掠，循淮而東，萬福倍道追而殺之，免者什二三。元甫將厚賞將士，萬福曰：「官健常虛費衣糧，無所事。〔兵農即分兵，縣官費衣糧以養軍，謂之官健，猶言言官所養建兒也。按唐六典：衛士之外，天下諸軍有健兒。舊健兒在軍皆有年限，更來往，頗為勞弊。開元十五年，敕以天下無虞，宜與人休息，自今已後，諸軍鎮量閒劇、利害置兵防健兒，於諸色徵行人內及客戶中，召募取丁壯情願充健兒、長住邊軍者，每年加常例給賜，兼給永年優復，其家口情願同者，聽至軍州，各給田地屋宅。人賴其利，中外獲安，永無徵發之役。此當時言兵農已分之利，而養兵之害卒不可救，以至於今。〕今方立小功，不足過賞，請用三分之一。」
四年（己酉、七六九）
1春，正月，丙子，郭子儀入朝，魚朝恩邀之遊章敬寺。〔朝，直遙翻。魚朝恩建章敬寺，自以為功，因子儀入朝，請遊之以誇大其事。〕元載恐其相結，密子儀軍吏告子儀曰：朝恩謀不利於公。」子儀不聽。吏亦告諸將，將士請衷甲以從者三百人。〔杜預曰：衷甲，謂在衣中。從，才用翻；下同。〕子儀曰：「我，國之大臣，彼無天子之命，安敢害我！若受命而來，汝曹欲何為！」乃從家僮數人而往。朝恩迎之，驚其從者之約。子儀以所聞告，且曰：「恐煩公經營耳。」朝恩撫膺捧手流涕曰：「非公長者，能無疑乎！」〔長，知兩翻。〕
2壬午，流李岵於夷州。〔岵，侯古翻。流岵，直在令狐彰也。〕
3乙酉，郭子儀還河中。〔朝而還也。還，從宣翻，又如字。〕
4辛卯，賜李岵死。
5二月，壬寅，以京兆之好畤、鳳翔之麟遊、普潤隸神策軍，〔畤，音止。〕從魚朝恩之請也。
6楊子琳即敗還瀘州，招聚亡命，得數千人，沿江東下，聲言入朝；涪州守捉使王守仙伏兵黃草峽，〔瀘，音盧。水經註：涪州之西有黃葛峽，山高險絕，無人居。意即此峽也。按杜甫詩有「黃草峽西船不歸」之句，註雲：黃草峽，在涪州之西。涪，音浮。〕子琳悉擒之，擊守於忠州，守仙僅以身免。子琳遂殺夔州別駕張忠，據其城。荊南節度使衛伯玉欲結以為援，以夔州許之，〔使，疏吏翻。夔州，荊南巡屬。〕為之請於朝。〔為，於偽翻。〕陽曲人劉昌裔〔舊志：前漢陽曲縣，唐忻州定襄即其地也。後漢移陽曲縣於太原界，乃於陽曲古城置定襄縣。而太原之陽曲，隋開皇六年，改為陽直，十六年，又改為汾陽，惡陽曲之名也。武德七年，復改為陽曲縣。〕說子琳遣使詣闕請罪，〔說，式芮翻。〕子琳從之。乙巳，以子琳為峽州團練使。〔峽州，夷陵郡。〕
7初，僕固懷恩死，〔見上卷永泰元年。〕上憐其有功，置其女中宮中，養以為女。回紇請以為可敦，夏，五月，辛卯，冊為崇徽公主，嫁回紇可汗。壬辰，遣兵部侍郎李涵送之，涵奏祠部郎中虞鄉董晉為判官。〔虞鄉，漢解縣，後魏分置虞鄉縣。貞觀十七年，省解縣併入虞鄉，二十年，復置解而省虞鄉，天授二年，復分解縣置鄉縣，屬河中府。宋白曰：後魏太和九年，於今虞鄉縣西十三里置南解縣，周明帝廢南解，以虞鄉縣屬綏化郡，今縣西三十四里綏化故城是也。寶定四年，改綏化為虞鄉縣，週末，置解縣於今虞鄉城東，於解縣西五十里別置虞鄉縣，今邑是也。〕六月，丁酉，公主辭行，至回紇牙帳。回紇來言曰：「唐約我為市馬，即入，而歸我賄不足，我於使人乎取之。」涵懼，不敢對，視晉，晉曰：「吾非無馬而與爾為市，為爾賜不即多乎！爾之馬歲至，吾數皮而歸資，〔言不計其生死，皆償馬直也。〕邊吏請致詰也。天子念爾有勞，故下詔禁侵犯。諸戎畏我大國之爾與也，莫敢校焉。爾之父子寧而畜馬蕃者，畜，呼玉翻。蕃，音煩。〕非我誰使之！」於是其眾皆環晉拜。〔環，音宦。〕即又相帥南面序拜，皆舉兩手曰：「不敢有意大國。」〔此晉吏韓愈狀晉之辭，其言容有溢美。帥，讀曰率。〕
8戊申，王縉表讓副元帥、都統、行營使。【章：十二行本「使」下有「許之」二字；乙十一行本同；退齋校同。】
9辛酉，郭子儀自河中遷於邠州，其精兵皆自隨，餘兵使裨將之，分守河中、靈州。〔將，即亮翻。〕軍士久家河中，頗不樂徙，〔樂，音洛。〕往往自邠逃歸；行軍司馬嚴郢領留府，悉捕得，誅其渠帥，眾心乃定。邠，卑旻翻。郢，以井翻。帥，所類翻。〕
10秋，九月，吐蕃寇靈州；丁丑，朔方留後常謙光擊破之。
11河東兵馬使王無縱、張奉璋等恃功驕蹇，以王縉書生，易之，〔縉，音晉。以豉翻。〕多違約束。縉受詔發兵詣鹽州防秋，〔鹽州，漢五原郡地，隋置鹽州，治五原縣。今州南抵慶州馬嶺縣北界，即漢馬嶺縣地。〕遣無縱、奉璋將步騎三千赴之。奉璋逗遛不進，無縱託他事擅入太原城；縉悉擒斬之，並其黨七人，諸將悍戾者殆盡，〔將，即亮翻。，又如字。騎，奇計翻。悍，侯旰翻。〕軍府始安。
12冬，十月，常謙光奏吐蕃寇嗚沙，首尾四十里。〔吐，從暾入聲。嗚沙縣，屬靈州，本漢富平縣地。〕郭子儀遣兵馬使渾瑊將銳兵五千救靈州，子儀自將進至慶州，聞吐蕃退，乃還。〔使，疏吏翻。將，即亮翻。瑊，古鹹翻。還，從宣翻，又如字。吐，從暾入聲。〕
13黃門侍郎、同平章事杜鴻漸以疾辭位，壬申，許之；乙亥、薨。鴻漸病甚，令僧削髮，遺令為塔以葬。〔令，力丁翻。遺令，力定翻。〕
14丙子，以左僕射裴冕同平章事。初，元載為新平尉，〔射，寅謝翻。新平，漢上郡之白土縣，後漢獻帝置新平郡，至於後魏，縣名猶不改。西魏置豳州，隋開皇四年，改曰新平縣，因郡以名縣也。唐為邠州治所。宋白曰：新平，漢漆縣地，漢建安中，分扶風置新平郡。姚萇之亂，屠廢不立，後魏於今縣西南置白土縣，屬新平郡；隋開皇四年，改白土縣為新平縣；唐武德以新平縣為豳州治所。〕冕嘗薦之，故載舉以為相，亦利其老病易制。〔易，以豉翻。〕受命之際，蹈舞仆地，載趨而扶之，代為謝詞。十二月，戊戌，冕薨。
五年（庚戌、七七〇）
1春，正月，己巳，羌酋白對蓬等各帥部落內屬。〔酋，慈由翻。〕
神策都虞候劉希暹，都知兵馬使王駕鶴，皆有寵於朝恩；希暹說朝恩於北軍置獄，〔左、右神策軍，左、右羽林軍，左、右龍武軍，皆謂之北軍。說，式芮翻。相，息亮翻。暹，息廉翻。〕使坊市惡少年羅告富室，誣以罪惡，捕繫地牢，訊掠取服，〔少，詩照翻。掠，音亮。〕籍沒其家貲入軍，並賞告捕者；地在禁密，人莫敢言。朝恩每奏事，以必允為期；朝廷政事有不豫者，輒怒曰：「天下事有不由我邪！」〔朝，直遙翻。邪，音耶。〕上聞之，由是不懌。
朝恩養子令徽尚幼，為內給使，衣綠，〔唐制：內給使無常員，屬內侍省。凡無官品者，號內給使，掌諸門進物之曆。宋白曰：掌諸門進物出物之曆。衣，於即翻。〕與同列忿爭，歸告朝恩。朝恩明日見上曰：「臣子官卑，為儕輩所陵，〔儕，士皆翻。〕乞賜之紫衣。」上未應，有司已執紫衣於前，令徽服之，拜謝。上強笑曰：「兒服紫，大宜稱心。」〔強，其兩翻。稱，尺正翻。〕愈不平。
元載測知上指，乘間奏朝恩專恣不軌，〔間，古莧翻。〕請除之；上亦知天下共怨怒，遂令載為方略。朝恩每入殿，常使射生將周皓將百人自衛，〔令，力丁翻。將，即亮翻；皓將同，又音如字。〕又使其黨陝州節度使皇甫溫握兵於外以為援；〔陝，失冉翻。度使，疏吏翻。〕載皆以重賂結之，故朝恩陰謀密語，上一一聞之，而朝恩不之覺也。
辛卯，載為上謀，〔為，於偽翻。〕徙李抱玉為山西道節度使，以溫為鳳翔節度吏，外重其權，實內溫以自助也。載又請割郿、虢、寶雞、鄠、盩厔隸抱玉，〔鄠，音戶。盩厔，音舟窒。漢志，右扶風有郿、虢二縣，及晉，省虢縣，存郿縣。後魏於虢縣置武都郡，西魏置洛邑縣，後周置朔州，州尋廢。隋開皇初，廢郡，大業初，改洛邑縣為虢縣。後魏又於郿縣置平陽、周城二縣，西魏改平陽為郿城，後周廢入周城縣。隋開皇十八年，改周城曰渭濱，大業二年，改曰郿縣，唐志，二縣皆屬鳳翔府。〕興平、武功、天興、扶風隸神策軍，〔興平，舊曰始平，景龍元年，更名金城，至德二載，更名興平，屬京兆府。〕朝恩喜於地，殊不以載為虞，驕橫如故。〔橫，戶孟翻。〕
3壬辰，加河南尹張延賞為東京留守；罷河南等道副元帥，以其兵屬留守。〔守，式又翻。帥，所類翻。〕延賞，嘉貞之子也。〔張嘉貞，開元中為相。〕
4二月，戊戌，李抱玉徙鎮盩厔，〔徙屯盩厔以兼統山南。〕軍士憤怒，大掠鳳翔坊市，數日乃定。
5劉希暹頗覺上意異，以告魚朝恩，朝恩始疑懼。〔暹，息廉翻。朝，直遙翻。〕然上每見之，恩禮益隆，朝恩亦以此自安。皇甫溫至京師，元載留之未遣，因與溫及周皓密謀誅朝恩。〔考異曰：邠志曰：「五年春，詔以寒食召郭公，豐年令節，思興大臣為樂。時欲誅朝恩，因喻郭公『朔方一軍，有社稷勞，宜以功卒數千人入朝，朕因宴嘗，得以相識。』一月，郭公以組甲三千人入覲。魚朝恩請公遊章敬寺，公許之。丞相元公意其相得，使諷邠吏請公無往，邠吏自中書馳告郭公曰：『軍容將不利於公，』亦告諸將。須臾，朝恩使至，郭將行，士之衷甲請從者三百人，願備非常。郭公怒曰：『我大臣也，彼非有密旨，安敢害我！若天子之命，爾曹胡為！』獨與僮僕十數人赴之。朝恩候之，驚曰：『何車騎之省也！』公以所聞對，且曰『恐勞思慮耳！』軍容撫胸捧手，嗚咽雪涕曰：『非公長者，得無疑乎！』按汾陽家傳，子儀五月入朝，七月至邠州。或是四年正月入朝時事。於時未有誅朝恩之謀。今不取。家傳曰：「三月，公上言朝恩潛結周智光為外應，久掌禁兵，若不早圖，禍將作矣。」亦不取。〕即定計，載白上。上曰：「善圖之，勿反受禍！」
三月，癸酉，寒食，〔荊楚歲時記：冬至後一百四日、一百五日、一百六日斷火，謂之寒食。初學記曰：琴操：晉文公與介子綏俱亡，文公復國，子綏無所得，作龍蛇之歌而隱。文公求之，不肯出，乃燔左右木，子綏抱木而死。文公哀之，令人五月五日不得舉火。及周舉移書、魏武明罰令、陸翽鄴中記，並雲寒食斷火起於子推。琴操所云子綏，即推也。又云五月五日，與今有異，皆因流俗所傳。按左傳及史記並無子推被焚之事。然周書司烜氏，仲春以木鐸徇火禁於國中。註雲：為季春將出火也。今寒食，準節氣是仲春之末。清明是三月之初。然則禁火並周制也。〕上置酒宴貴近於禁中，載守中書省。宴罷，朝恩將還營，上留之議事，因責其異圖。朝恩自辯，語頗悖慢，皓與左右擒而縊殺之， 〔載，祖亥翻，又如字。朝，直遙翻。還，從宣翻，又音如字。悖，蒲妹翻，又蒲沒翻。縊，於賜翻，又於計翻。考異曰：實錄：「是日，初詔罷朝恩觀軍容等使， 更加實封，留于禁中。朝恩即奉詔，知負恩，乃自縊。」又曰：「載遣腹心京兆尹崔昭等候朝恩出處。會寒食，宴近臣，朝恩入謁，有詔留之，朝恩乃懼，言頗悖戾。上以舊勳矜貸，不加嚴刑，朝恩遂自縊。」新傳曰：「載用左常恃崔昭尹京兆，厚以財結其黨皇甫溫、周皓。」按實錄，去年十月乙卯，孟皞為京兆尹，今年三月辛卯為左常侍，未嘗言崔昭為京兆也。奉詔自縊，殆非其實。新傳雲，「周皓與左右擒縊之。」今從之。〕外無知者。上下詔，罷朝恩觀軍容等使，內侍監如故。詐雲「朝恩受詔乃自縊」，以屍還其家，賜錢六百萬以葬。
丁丑，加劉希暹、王駕鶴御史中丞，以慰安北軍之心。丙戌，赦京畿繫囚，命盡釋朝恩黨與，且曰：「北軍將士，皆朕爪牙，並宜仍舊。〔使，疏吏翻。暹，息廉翻。將，即亮翻。〕朕今親御禁旅，勿有憂懼。」
6己丑，罷度支使及關內等道轉運、常平、鹽鐵使，其度支事委宰相領之。〔度，徒洛翻。相，息亮翻。〕
7敕皇甫溫還鎮於陝。〔即誅魚朝恩，不復以溫鎮鳳翔。陝，失冉翻。〕
8元載即誅魚恩，上寵任益厚，載遂志氣驕溢；每眾中大言，自謂有文武才略，古今莫及，弄權舞智，政以賄成，僭侈無度。吏部侍郎楊綰，典選平允，〔選，須絹 翻。〕性介直，不附載；嶺南節度使徐浩，貪而佞，傾南方珍貨以賄載。載【章：十二行本「載」上有「辛卯」二字；乙十一行本同；張校同；退齋校同。】以 綰為國子祭酒，引浩代之。浩，越州人也。載有丈人自宣州來，〔據顏師古漢書音義：丈人，尊老之稱，蓋父執也。載，祖亥翻，又如字。使，疏吏翻。〕後載求官，載度其人不足任事，〔度，徒洛翻。〕但贈河北一書而遣之。丈人不悅，行至幽州，私發書視之，書無一言，惟署名而已。丈人大怒，不得已試謁院僚，〔院僚，使院僚屬也。〕判官聞有載書，大驚，〔判官，節度判官。〕立白節度使，遣大校以箱受書，館之上舍，〔校，戶教翻。館，工喚翻。〕留宴數日，辭絹千匹。其威權動人如此。
9夏，四月，庚子，湖南兵馬使臧玠殺觀察使崔灌；澧州刺史楊子琳起兵討之，取賂而還。〔澧，音禮。楊子琳自峽州遷澧州。還，從宣翻，又音如字。〕
10涇原節度使馬璘屢訴本鎮荒殘，無以贍軍，〔璘，離珍翻。〕上諷李抱玉以鄭、潁二州讓之；乙巳，以璘兼鄭潁節度使。
11庚申，王縉自太原入朝。〔縉，音晉。朝，直遙翻。〕
12癸未，以左羽林大將軍辛京杲為湖南觀察使。
13荊南節度仗衛伯玉遭母喪，六月，戊戌，以殿中監王昂代之。伯玉諷大將楊鉥等拒昂留己；〔鉥，十律翻。〕甲寅，詔起復伯玉鎮荊南如故。
14秋，七月，京畿饑，〔唐以京兆、同、華、商、邠、岐為京畿。〕米鬥千錢。
15劉希暹內常自疑，〔希暹黨附魚朝恩，朝恩死，故常自疑。暹，昔廉翻。〕有不遜語，王駕鶴以聞。九月，辛未，賜希暹死。
16吐蕃寇永壽。〔吐，從暾入聲。永壽縣，古豳地，漢為漆縣；唐武德分新平置永壽。〕
17冬，十一月，郭子儀入朝。〔郭子儀自邠入朝。〕
18上悉知元載所為，以其任政日久，欲全始終，因獨見，深戒之；載猶不悛，上由是稍惡之。〔載，祖亥翻，又音如字。見，賢遍翻。惡，烏路翻。〕
載以李泌有寵於上，忌之，言「泌常與親故宴於北軍，與魚朝恩親善，宜知其謀。」上曰：「北軍，泌之故吏也，〔李泌從肅宗自靈武至鳳翔，軍謀大事，泌皆預決，故言北軍將校皆其故吏。泌，毘必翻。〕故朕使之就見親故。朝恩之誅，泌亦預謀，卿勿以為疑。」載與其黨攻之不已；會江西觀察使魏才遊求參佐，上謂泌曰：「元載不容卿，朕今匿卿於魏少遊所。〔少，詩照翻。〕俟朕決意除載，當有信報卿，可束裝來。」乃以泌為江西判官，〔江西觀察判官。〕且屬少遊使善待之。〔屬，之慾翻。〕
六年（辛亥、七七一）
1春，二月，壬寅，河西、隴右、山南西道副元帥兼澤潞、山南西道節度使李抱玉上言：〔帥，所類翻。使，疏吏翻。上，時兩翻。〕「凡所掌之兵， 當自訓練。今自河、隴達於扶、文，綿亙二千餘裏，撫御至難。若吐蕃道岷、隴【章：十二行本「蕃」下有「兩」字，「道」下無「岷隴」二字；乙十一行本 同。】俱下〔吐，從暾入聲。言蕃兵入寇，分道向岷、隴二州而下。〕臣保固汧、隴則不救梁、岷，進兵扶、文則寇逼關輔，首尾不贍，進退無從。願更擇能臣， 委以山南，使臣得專備隴坻。」詔許之。〔汧，口堅翻。坻，音底。〕
2郭子儀還邠州。〔還，從宣翻，又音如字。〕
3嶺南蠻酋梁崇牽自稱平南十道大都統，據容州，〔酋，慈由翻。統，他綜翻，俗音從上聲。容州治普寧縣，漢合浦縣地，今州西有容山而名。〕與西原蠻張侯、夏永 等連兵攻陷城邑，前容管經略使元結等皆寄治蒼梧。〔容管領辯、白、牢、欽、禺、湯、瀼、巖、古等州，在桂管西南。武德四年，分靜州之蒼梧、豪靜置梧州。酋，慈由翻。〕經略使王翃至藤州，〔翃，戶宏翻。〕以私財募兵，不數月，斬賊帥歐陽珪，馳詣廣州，見節度使李勉，請兵以復容州；〔嶺南節度使治廣州，兼統五管，故詣之請兵。帥，所類翻。〕勉以為難，翃曰：「大夫如未暇出兵，但乞移牒諸州，揚言出千兵為援，冀藉聲勢，亦可成功。」勉從之。翃乃與義州刺史陳仁璀、〔宋白曰：義州，即漢蒼梧郡猛陵縣地，隋為永熙郡永業縣。唐武德四年，於此置南義州，天寶改為連城郡，乾元後為義州。璀，七罪翻。〕藤州刺史李曉庭等結盟討賊。〔藤州，治鐔縣，漢之猛陵縣也。〕翃募得三千餘人，破賊數萬眾；攻容州，拔之，擒梁崇牽，前後大小百餘戰，盡復容州故地。分命諸將襲西原蠻，〔新書：西原蠻，居廣、容之南，邕、桂之西，北接道州、武岡，依阻峒穴，綿地數千里。將，即亮翻。〕復鬱林等諸州。
先是，番禺賊帥馮崇道，〔先，昔薦翻。番禺，漢縣，唐帶廣州。番山在州東三百步，禺山在北一里，因以名縣。番，音潘。〕桂州叛將朱濟時，皆據險為亂，陷十餘州，官軍討之，連年不克；李勉遣其將李觀與翃併力攻討，悉斬之，〔觀，古玩翻。〕三月，五嶺皆平。
4河北旱，米鬥千錢。
5夏，四月，己未，澧州刺史楊子琳入朝，上優接之，賜名猷。〔澧，音禮。朝，直遙翻。〕
6庚申，以典內董秀為內常侍。〔唐百官志：太子內坊局令，從五品下。初，內坊隸東宮，開元二十七年，隸內侍省為局，改典內曰令，置丞，掌坊事及導客。內常侍，正五品下。〕
7吐蕃請和；庚辰，遣兼御史大夫吳損使於吐蕃。〔吐，從暾入聲。使，疏吏翻。〕
8成都司錄李少良上書言元載姦贓陰事，〔少，始照翻。上，時掌翻。載，祖亥翻，又如字。〕上置少良於客省。少良以上語告友人韋頌，殿中侍御史陸珽以告載，載奏之。上怒，下少良、頌、珽御史臺獄。御史奏少良、頌、珽兇險比周，離間君臣，〔下，遐駕翻。少，時照翻。珽，他頂翻。比，毗至翻。間，古莧翻。〕五月，戊申，敕付京兆，皆杖死。
9秋，七月，丙午，元載奏，凡別敕除文、武六品下官，乞令吏部、兵部無得檢勘，從之。時載所奏擬多不遵法度，恐為有司所駁故也。〔載，祖亥翻，又音如字。駁，比角翻。〕
10八月，丁卯，淮西節度使李忠臣將兵二千屯奉天防秋。〔使，疏吏翻。將，即亮翻。秋高馬肥，吐蕃數入寇，唐歲調關東之兵屯京西以防之，謂之防秋。〕
11上益厭元載所為，思得士大夫之不阿附者為腹心，漸收載權。丙子，內出制書，以浙西觀察使李棲筠為御史大夫，宰相不知，載由是稍絀。〔相，昔亮翻。絀，敕律翻。〕
12九月，吐蕃下青石嶺，軍於那城；〔青石嶺，在原州西。那城，即漢朝那，故城在原州花石川。吐，從暾入聲。〕郭子儀使諭之，明日，引退。
13是歲，以尚書右丞韓滉為戶部侍郎、判度支。自兵興以來，所在賦庶度，〔尚，辰羊翻。度，徒洛翻。斂，力贍翻。〕倉庫出入無法，國用虛。滉為人廉勤，精於簿領，作賦斂出入之法，〔滉，呼廣翻。〕御下嚴急，吏不敢欺；亦值連歲豐穰，邊境無寇，自是倉庫蓄積始充。滉，休之子也。〔韓休，開元中為相，有直聲，而滉以強幹聞。〕
七年（壬子、七七二）
1春，正月，甲辰，回紇使者擅出鴻臚寺，〔唐鴻臚寺，在朱雀街西第二街北來第一坊，又北即西內宮城。紇，下沒翻。臚，陵奴翻。〕掠人子女；所司禁之，毆擊所司，以三百騎犯金光、朱雀門。〔騎，奇計翻。金光門，長安城西面中門；朱雀門，宮城南門也。〕是日，宮門皆閉，上遣中使劉清潭諭之，乃止。〔使，疏吏翻。〕
2三月，郭子儀入朝；丙午，還邠州。
3夏，四月，吐蕃五千騎至靈州，尋退。〔吐，從暾入聲。騎，奇計翻。〕
4五月，乙未，赦天下。
5秋，七月，癸巳，回紇又擅出鴻臚寺，〔紇，下沒翻。臚，陵如翻。〕逐長安令邵說至含光門街，〔西內宮城之外為皇城，南面三門，西為含光門。說，讀曰悅。〕奪其馬；說乘他馬而去，弗敢爭。
6盧龍節度使朱希彩即得位，悖慢朝廷，殘虐將卒；孔目官李懷瑗因眾怒，伺間殺之。〔使，疏吏翻。悖，蒲妹翻，又蒲沒翻。朝，直遙翻。將，即亮翻。伺，相吏翻。間，古莧翻。朱希彩殺李懷仙自立，事見上卷三年。瑗，於絹翻。〕眾未知所從；經略副使朱泚營於城北，其弟滔將牙內兵，潛使百餘人於眾中大言曰：「節度使非朱副使不可；」眾皆從之。泚遂權知留後，遣使言狀。〔泚，且禮翻，又音此。將，即亮翻。〕冬，十月，辛未，以泚為檢校左常侍、幽州、盧龍節度使。〔左常侍，左散騎常侍也。〕
7十二月，辛未，置永平軍於滑州。
八年（癸丑、七七三）
1春，正月，昭義節度使、相州刺史薛嵩薨。子平，年十二，將士脅以為帥，平偽許之；即而讓其叔父崿，〔相，昔亮翻。帥，所類翻。崿，五各翻。〕夜奉父喪、逃歸鄉裏。壬午，制以崿知留後。
2二月，壬申，永平節度使令狐彰薨。彰承離亂之後，治軍勸農，府廩充實。〔治，直之翻。〕時藩鎮率皆跋扈，獨彰貢賦未嘗闕；歲遣兵三千詣京西防秋，自齎糧食，道路供饋皆不受，所過秋毫不犯。疾亟，召掌書記高陽齊映，〔高陽，漢縣，屬涿郡，唐屬瀛州。〕與謀後事，映勸彰請代人，遣子歸私第；彰從之， 遺表稱；「昔魚朝恩破史朝義，欲掠滑州，臣不聽，由是有隙。及朝恩誅，值臣寢疾，以是未得入朝，生死愧負。臣今必不起，倉庫畜牧，先已封籍，軍中將士，州 縣官吏，按堵待命。〔將，即亮翻。朝，直遙翻。〕伏見吏部尚書劉晏、工部尚書李勉可委大事，願速以代臣。臣男建等，今勤歸東都私第。」彰薨，將士欲立建， 建誓死不從，舉家西歸。三月，丙子，以李勉為永平節度使。
3吏部侍郎徐浩、薛邕，皆元載、王縉之黨；浩妾弟侯莫陳怤為美原尉，〔載，祖亥翻，又音如字。縉，音晉。怤，芳俱翻。鹹亭二年，分富平、華原及同州之蒲城，以故土門縣置美原縣。〕浩屬京兆尹杜濟虛以知驛奏優，〔奏優者，言郵驛往來，供給車馬、薪芻、糧用，皆無闕乏，優於餘縣也。屬，之慾翻。〕又屬邕擬長安尉。怤參臺，御史大夫李棲筠劾奏其狀，〔筠，俞輪翻。劾，戶蓋翻，又戶得翻。〕敕禮部侍郎萬年於劭等按之。劭奏邕罪在赦前，應原除，上怒。夏，五月， 乙酉，貶浩明州別駕，邕歙州刺史；丙戌，貶濟杭州刺史，邵桂州長史，朝廷稍肅。〔明州，京師東南四千一百里。歙州，，京師東南三千六百六十七里。杭州，京師東南三千五百五十六里。桂州，京師水陸路四千七百六十里。歙，音攝。杭，戶剛翻。長，知兩翻。考異曰：實錄雲：「侯莫陳怤為美原尉。」舊李棲筠傳雲：「華原尉侯莫陳怤，以主郵傳優，改長安尉。」又曰：「棲筠劾奏浩等，上依違未決。屬月蝕，上問其故。對曰『臣聞日蝕脩德，月蝕脩刑，今誣上行私之罪未理，此天所以儆戒於明聖。』由是感寤，坐怤者皆貶謫。自此朝綱益振，百度肅然。」按己丑月乃食，於時未也。今不取。〕
4辛卯，鄭王邈薨，贈昭靖太子。〔邈，上次子也。〕
5回紇自乾元以來，歲求和市，每一馬易四十縑，動至數萬匹，馬皆駑脊無用；朝廷苦之，所市多不能盡其數，回紇待遣、繼至者常不絕於鴻臚。至是，上欲悅其意，命盡市之。秋，七月，辛丑，回紇辭歸，載賜遺及馬價，共用車千餘乘。〔遺，惟季翻。乘，承正翻。〕
6八月，己未，吐蕃六萬寇靈武，踐秋稼而去。〔考異曰：汾陽家：「八月，吐蕃五千騎至靈州南七級渠，公遣溫儒雅、從政等連兵救之。九月，大破之。』今從實錄。〕
7辛未，幽州節度使朱泚遣弟滔將五千精騎詣涇州防秋。自安祿山反，幽州兵未常為用，滔至，上大喜，勞賜甚厚。〔勞，力到翻。〕
9九月，壬午，循州刺史哥舒晃殺嶺南節度使呂崇賁，據嶺南反。
10癸未，晉州男子郇模，〔郇，須倫翻；古國名，後世以國為姓。〕以麻辮髮，持竹筐葦席，哭於東市。人問其故，對曰：「願獻三十字，一字為一 事；若言無所取，請以席裹屍，貯筐中，棄於野。」京兆以聞。上召見，賜新衣，館於客省。〔時於古銀臺門置客省，或四方奏計未遣者、上書言事忤旨者及蕃客禾 報者，皆館於其中，常數百人。館，古玩翻。〕其言「團」者，請罷諸州團練使也；「監」者，請罷諸道監軍使也。〔監，古銜翻。〕
11魏博節度使田承嗣為安、史父子立祠堂，謂之四聖，〔為，於偽翻。〕且求為相；上令內侍孫知古因奉使諷令毀之。冬，十月，甲辰，加承嗣同平章事以褒之。
12靈州破吐蕃萬餘眾。吐蕃眾十萬寇涇、邠、郭子儀遣朔方兵馬使渾瑊將步騎五千拒之。庚申，戰於宜祿。〔宋白曰：宜祿，本漢鶉觚縣地，後魏熙平二年，分鶉觚縣置東盤縣，廢帝元年，以縣南臨宜祿川，改為宜祿縣。九域志：宜祿在邠州西六十里。考異曰：實錄作「甲午」，蓋奏到之日也。邠志雲「十八日」，與唐曆合。今從之。〕瑊登黃萯原，〔萯，音倍。黃萯，草名。蓋其地多黃萯草，因以名原。〕望虜，〔句斷。〕命據險布拒馬以備其馳突。宿將史抗、溫儒雅等意輕瑊，不用其命；瑊召使擊虜，則已醉矣；見拒馬，曰：「野戰，鳥用此為！」命撤之。叱騎兵衝虜陳，不能入而返；〔陳，讀曰陣。〕虜躡而乘之，官軍大敗，士卒死者什七八，居民為吐蕃所掠千餘人。
甲子，馬璘與吐蕃戰於鹽倉，又敗。〔鹽倉，在涇州城西。考異曰：邠志曰：「十月，西戎寇邠，涇原節度使馬公襲之，郭公使其將渾瑊率步騎五千為之掎角。十八日，師登黃萯原，望見吐蕃，瑊急引其眾前據乘險，仍設拒馬槍以遏馳突之勢。史抗、溫儒雅等宿將五六人任氣自負，輕侮都將，置酒高飲；瑊使召之，至，則皆醉矣。見拒馬槍，曰：『野地見賊須擊，設此何為！』命去之。戎眾即陳，抗等叱馬軍使馳賊，及回，自衝其軍，吐蕃躡背而入，我師大敗，卒之不死者什二三。」汾陽家傳：「十月，吐蕃四節度歷涇川，過閣川南，於渭河合軍，公遺渾瑊等前後相接以待之。二十四日，大戰於長武城，我師敗績。瑊等突出，乃免。」唐曆：「十八日，吐蕃寇邠州，瑊與戰於宜祿，官軍大敗。二十二日，馬璘出兵擊之，又敗。二十七日己巳，璘遣軍斫吐蕃營，破之。二十八日庚午，詔追諸道兵屯西郊。十一月一日，吐蕃退。」段公別傳曰：「八年冬十月二十三日，犬戎入寇，大戰於鹽倉，我軍與朔方兵馬使渾瑊之眾供力齊攻，防秋諸軍望賊而退，於是我師不利。」今日從邠志、唐曆、段公家傳。事從實錄、舊傳，兼採諸書。〕璘為虜所隔，逮暮未還，涇原兵馬使焦令諶等與敗卒爭門而入。或勸行軍司馬段秀實乘城拒守，秀實曰：「大帥未知所在，當前擊虜，豈得苟自全乎！」召令諶等讓之曰：「軍法，失大將，麾下皆死。諸君忘其死邪！」令諶等惶懼拜請命。〔帥，所類翻。將，即亮翻。〕秀實乃發城中兵未戰者悉出，陳於東原，〔陳，讀曰陣。〕且收散兵，為將力戰狀。吐蕃畏之，稍卻。即夜，璘乃得還。
郭子儀召諸將謀曰：「敗軍之罪在我，不在諸將。然朔方兵精聞天下，〔聞，音問。〕今為虜敗，何策可以雪恥﹖」〔敗，補賣翻。〕莫對。渾瑊曰：「敗軍之將，不當復預議。〔復，扶又翻；下同〕然願一言今日之事， 惟理瑊罪，〔理，治也。〕不則再見任。」〔不，讀曰否。〕子儀赦其罪，使將兵趣朝那。虜即破官軍，欲攘汧、隴。鹽州刺史李國臣曰：「虜乘勝必犯郊畿，我掎 其後，虜必返顧。」乃引兵趣秦原，〔括地誌曰：秦州清水縣有秦亭、秦谷，非子所封地也。趣，七喻翻。〕鳴鼓而西。虜聞之，至百城，返，〔百城，即涇州靈臺縣之百里城。〕渾瑊邀之於隘，盡復得其所掠；馬璘亦出精兵襲虜輜重於潘原，〔重，直用翻。〕殺數千人，虜遂遁去。
13乙丑，以江西觀察使路嗣恭【章：十二行本「恭」下有「兼嶺南節度使」六字；乙十一行本同。】討哥舒晃。
14初，元載嘗為西州刺史，知河西、隴右山川形勢。是時，吐蕃數為寇，〔數，所角翻。〕載言於上曰：「四鎮、北庭即治涇州，無險要可守。隴山高峻，南連秦嶺，〔秦嶺，即商嶺。〕北抵大河。今國家西境盡潘原，而吐蕃戍摧沙堡，原州居其中間，當隴山之口，其西皆監牧故地。草肥水美，平涼在其東，〔唐原州治古高平，當隴道之要。漢光武取隴右，先降高峻而後可以蹙隗囂。赫連勃勃據高平，乘高以窺隴東、嶺北，得以病姚興，誠要害之地也。平涼縣屬原州，西南即隴山之六盤關。〕獨耕一縣，可給軍食，故壘尚存，吐蕃棄而不居。每歲盛夏，吐蕃畜牧青海，去塞甚遠，若乘間築之，〔間，古莧翻。〕二旬可畢。移京西軍戍原州，移郭子儀軍戍涇州，為之根本，分兵守石門、木峽，〔原州西南有木峽關。州境又有石門關。〕漸開隴右，進達安西，據吐蕃腹心，則朝廷可高枕矣。」並圖地形獻之，密遣人出隴山商度功用。〔枕，職任翻。度，徒洛翻。〕會汴宋節度使田神功入朝，上問之，對曰：「行軍料敵，宿將所難，陛下奈何用一書生語，欲舉國從之乎！」載尋得罪，事遂寢。〔為後楊炎復議城原張本。〕
15有司以回紇赤心馬多，請市千匹。郭子儀以為如此，逆其意太甚，自請輸一歲俸為國市之。〔為，於偽翻。〕上不許。十一月，戊子，命市六千匹。
