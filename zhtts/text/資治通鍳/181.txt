△卷第一百八十
隋紀四〔起閼逢困敦（甲子），盡強圉單閼（丁卯），凡四年。〕
高祖文皇帝下
仁壽四年（甲子、六〇四）
1春，正月，丙午，赦天下。
2帝將避暑於仁壽宮，術士章仇太翼固諫；不聽。太翼曰：「是行恐鑾輿不返！」帝大怒，繫之長安獄，期還而斬之。甲子，幸仁壽宮。乙丑，詔賞賜支度，事無巨細，並付皇太子。夏，四月，乙卯，帝不豫。六月庚申，赦天下。秋，七月，甲辰，上疾甚，臥與百僚辭訣，並握手歔欷，〔歔，音虛。欷，音希，又許既翻。〕命太子赦章仇太翼。丁未，崩於大寶殿。〔年六十四。〕
高祖性嚴重，令行禁止。每【章：十二行本「每」上有「勤於政事」四字；乙十一行同；孔本同。】旦聽朝，日昃忘倦。〔朝，直遙翻。昃，阻力翻。日中則 昃。〕雖嗇於財，至於賞賜有功，即無所愛；將士戰沒，必加優賞，仍遣使者勞問其家。〔將，即亮翻。使，疏吏翻。勞，力到翻。〕愛養百姓，勸課農桑，輕傜薄 賦。其自奉養，務為儉素，乘輿御物，故弊者隨宜補用；〔乘，繩證翻。〕自非享宴，所食不過一肉；後宮皆服澣濯之衣。天下化之，開皇、仁壽之間，丈夫率衣絹布，〔衣，於既翻。〕不服綾綺，裝帶不過銅鐵骨角，無金玉之飾。故衣食滋殖，倉庫盈溢。受禪之初，民戶不滿四百萬，未年，踰八百九十萬，〔此以開皇初元戶口之數，比較仁壽末年大業初之數而言之也。按周之平平齊，得戶三百三萬，而隋受周禪，戶不滿四百萬，則周氏初有關中，西並巴、署，南兼江、漢，見戶不滿百萬也。陳氏之亡，戶六十萬。大約隋氏混壹天下，見戶未及五百萬；及其盛也，蓋幾倍之。滋，音茲。殖，音植。禪，音墠。〕獨冀州已一百萬戶。〔隋以信都郡為冀州，此以古冀州之域言之也。然禹之冀州，兼有幽、並、營三州地，其界比他州為最大，其後以天文畫埜分州，自胃七度至畢十一度為大梁，冀州分。隋志以信都、清河、魏、汲、河內、長平、上黨、河東、絳、文城、臨汾、龍泉、西河、離石、鴈門、馬邑、定襄、樓煩、太原、襄國、武安、趙、恆山、博陵、河間、涿、上谷、漁陽、北平、安樂、遼西等郡為冀州，則其地亦兼有幽、並、營三州地，故其戶最多。〕然猜忌苛察，信受纔言，功臣故舊，無始終保全者；乃至子弟，皆如仇敵，此其所短也。〔此上總論文帝平生。〕
初，文獻皇后既崩，〔獨孤後崩，諡文獻，見上卷二年。〕宣華夫人陳氏、容華夫人蔡氏皆有寵。陳氏，陳高宗之女；〔陳宣帝廟號高宗。〕蔡氏，丹陽人也。〔丹楊郡，時至蔣州。〕上寢疾於仁壽宮，尚書左僕楊素、兵部尚書柳述、黃門侍郎元巖〔隋制，門下省納言二人，給事黃門侍郎四人，其位任重矣。此又一元巖，前蜀王秀長史之元巖封平昌郡公，此元巖封龍涸縣公，見隋書列女華陽王楷妃傳。〕皆入閤侍疾，召皇太子入居大寶殿。太子慮上有不諱，須預防擬，〔防，禦也，隄備也。擬，準也，準擬揣度以待之也。〕手自為書，封出問素；素條錄事狀以報太子。宮人誤送上所，上覽而大恚。〔恚，於避翻。〕陳夫人平旦出更衣，〔更，工衡翻。〕為太子所逼，拒之， 得免，歸於上所；上怪其神色有異，問其故。夫人泫然曰：「太子無禮！」上恚，抵牀曰：「畜生何足付大事！〔抵，觸也。今人署人猶曰畜生。言其無識無禮，若 馬牛犬豕然，待畜養而生者也。泫，戶畎翻。〕獨孤誤我！」〔事見上卷開皇二十年。〕乃呼柳述、元巖曰：「召我兒！」述等將呼太子，上曰：「勇也。」述、巖 出閤為敕書。〔儲嗣之重，廢置之間，輕易如此，烏得不君臣皆敗乎。〕楊素聞之，以白太子，矯詔執述、巖，繫大理獄；追東宮兵士帖上臺宿衛，〔帖，裨也。帝之猜防太子勇也，屏去東宮宿衛之勇健者，知出蘇孝慈而不知備張衡之入 寢殿也，悕矣。〕門禁出入，並取宇文述、郭衍節度；令右庶子張衡入寢殿侍疾，盡遣後宮出就別室；俄而上崩。故中外頗有異論。〔此上述帝所以見弒。考異曰： 趙毅大業略記曰：「高祖在仁壽宮，並甚，追帝侍疾，而高祖美人尤嬖倖者，唯陳、蔡二人而已。帝乃召蔡於別室，既還，面傷而髮亂，高祖問之，蔡泣曰：『皇太子為非禮。』高祖大怒，齧指出血，召兵部尚書柳述、黃門侍郎元巖等令發詔追庶人勇，即令廢立。帝追迫，召左僕射楊素、左庶子張衡進毒藥。帝簡驍健官奴三十人皆服婦人之服，衣下置仗，立於門巷之間，以為之衛。素等既入，而高祖暴崩。」馬總通曆曰：『上有疾，於仁壽殿與百僚辭訣，並握手歔欷。是時唯太子及陳宣華夫人侍疾，太子無禮，宣華訴之。帝怒曰：『死狗，那可付後事！』遽令召勇，楊素祕不宣，乃屏左右，令張衡入拉帝，血濺屏風，冤痛之聲聞於外，崩。」今從隋書。〕陳夫人與後宮聞變，相顧戰粟失色。晡後，太子遣使者齎小金合，帖紙於際，親署封字，以賜夫人。夫人見之，惶懼，以為鴆毒，不敢發。使者促之，乃發，〔使，疏吏翻；下同。〕閤中有同心結數枚，宮人鹹悅，相謂曰：「得免死矣！」陳氏恚而卻坐，不肯致謝；諸宮人共逼之，乃拜使者。其夜，太子蒸焉。〔杜預曰：「上淫曰蒸。」〕
乙卯，發桑，〔考異曰：大業略記曰：「十八日，發桑。」杜寶大業雜記曰：「甲戌，文帝崩。辛巳，發喪。壬午，煬帝即位。」按長曆，是月乙未朔。乙卯，二十一日也。無甲戌、辛巳、壬午日。今從隋書。〕太子即皇帝位。會伊州刺史楊約來朝，〔楊約出刺伊州，見上卷二年。朝，直遙翻。〕太子遣約入長安，易留守者，矯稱高祖之詔，賜故太子勇死，縊殺之；〔縊，於賜翻。〕然後陳兵集眾，發高祖兇問。煬帝聞之，〔書煬帝以別大行。〕曰：「令兄之弟，果堪大任。」追封勇為房陵王，不為置嗣。〔房陵郡王。隋志：房陵郡光遷縣，舊曰房陵，置新城郡；梁末置岐州；後周，郡縣並改為光遷；大業初，置房陵郡。考異曰：大業略記雲：「庶人勇八男，亦陰加酖害，恐其為厲，皆倒埋之。」按隋書、北史皆雲「煬帝踐極，儼常從行，卒於道，實酖之也。諸弟分徒嶺表，仍敕在所皆殺焉。」今從之。按通鍵下文，大業三年殺儼及七弟。〕八月，丁卯，梓宮至自仁壽宮；丙子，，殯於大興前殿。〔大興前殿，大興宮正殿也。〕柳述、元巖並除名，述徙龍川，巖徙南海。〔隋志：龍川郡，平陳置循州。南海郡，舊置廣州。〕帝令蘭陵公主與述離絕，欲改嫁之；公主以死自誓，不復朝謁，〔復，扶又翻。朝，直遙翻。〕上表請與述同徙，帝大怒。公主憂憤而卒，臨終，上表請葬於柳氏，帝愈怒，竟不哭，葬送甚薄。〔上，時掌翻。卒，子恤翻。〕
3太史令袁充奏言：「皇帝即位，與堯受命年合。」諷百官表賀。禮部侍郎許善心議，以為「國哀甫爾，不宜稱賀。」左衛大將軍宇文述素惡善心，〔宇文述自左衛率遷左衛大將軍，豈特以舊恩哉﹖既以秄功，且親之以自衛也。惡，烏故翻。〕諷御史劾之；〔劾，戶概翻，又戶得翻。〕左遷給事郎，降品二等。
4漢王諒有寵於高祖，為幷州總管，〔開皇十七年，漢王諒代秦王俊為並 州總管。〕自山以東，至於滄海，南距黃海，五十二州皆隸焉；特許以便宜從事，不拘律令。諒自以所天下精兵處，見太子勇以讒廢，〔事見上卷開皇二十年。〕居 常怏怏；〔怏，於兩翻。〕及蜀王秀得罪，〔見上卷二年。〕尤不自安，陰蓄異圖。言於高祖，以「突厥方強，〔厥，九勿翻。〕宜修武備。」於是大發工役，繕治 器械，〔治，直之翻。〕招集亡命，左右私人殆將數萬。突厥嘗寇邊，高祖使諒禦之，為突厥所敗，〔敗，補邁翻。〕其所領將帥坐除解者八十餘人，〔將，即亮翻。帥，所類翻。除，除名也。解，解官也。〕皆配防嶺表。諒以其宿舊，奏請留之，高祖怒曰：「爾為藩王，惟當敬依朝命，〔朝，直遙翻。〕何得私論宿舊，廢國家憲法邪！嗟乎小子，爾一旦無我，或欲妄動，彼取爾如籠內雞雛耳，何用腹心為！」
王頍者，僧辯之子，〔王僧辯事梁，有平侯景之功，為陳霸先所殺。頍，丘弭翻。〕倜儻好奇略，〔倜，他狄翻。好，呼到翻。〕為諒諮議參軍，〔隋制，諸王府諮議參軍，在長史、司馬之下，掾屬之上也。〕蕭摩訶，陳氏舊將，〔蔣，即亮翻。〕二人俱不得志，每鬱鬱思亂，皆為諒所親善，贊成其陰謀。
會熒惑守東井，〔熒惑，罰星。東井，秦分。〕儀曹鄴人傅奕曉星曆，〔按隋制，王府諸曹無儀曹，概不在諸參軍之數。鄴縣，屬魏郡。〕諒問之曰：「是何祥也﹖」對曰：「天上東井，黃道所經，〔晉志：東井八星，天之南門，黃道所經。〕熒惑過之，乃其常理，若入地上井，則可怪耳。」〔奕知諒有異圖，詭對以自免於禍。〕諒不悅。
及高祖崩，煬帝遣軍騎將軍屈突通以高祖璽書徵之。 〔騎，奇寄翻。屈，區勿翻。璽，斯氏翻。〕先是，高祖與諒密約：「若璽書召汝，敕字傍別加一點，〔高歡與侯景亦有此約，而皆以階亂。先，悉薦翻。〕又與玉 麟府合者，〔開皇七年，領青龍府於東方總管、刺史，西方以騶虞，南方以朱雀，北方以玄武。是後三子分居方面，並、楊、益三總管統屬甚廣，故為玉麟符。漢王諒既敗，惟留守東、西兩都用玉麟符，至唐猶然。〕當就徵。」及發書無驗，諒知有變。詰通，〔詰，去吉翻。〕通佔對不屈，乃遣歸長安。諒遂發兵反。
總管司馬安定皇甫誕切諫，〔安定郡，涇州。〕諒不納。誕流涕曰：「竊料大王兵資非京師之敵；加以君臣位定，逆順勢殊，士馬雖精，難以取勝。一旦陷身叛逆，絓於刑書，〔絓，戶掛翻。〕雖欲為布衣，不可得也。」諒怒，囚之。
嵐州刺史喬鍾葵將赴諒：〔嵐州，樓煩之地也。按隋志：大業四年方置樓煩郡，管下秀容縣舊置肆州，開皇十八年置忻州，大業初廢。又按唐志：樓煩郡，平劉武周，，置東會州，武德六年，改嵐州，而義寧元年，復分秀容置忻州。喬鍾葵者，既為嵐州刺史，而隋志不載嵐州建置，當考。嵐，盧含翻。宋白曰：後魏置嵐州，因岢嵐山為名。〕其司馬京兆陶模拒之曰：「漢王所圖不軌，公荷國厚恩，【章：十二行本「恩」下有「位為方伯」四字；乙十一行本同；孔本同；張校同。】〔荷，下可翻。〕當竭誠效命，豈得身為厲階乎！」鍾葵失色曰：「司馬反邪！」臨之以兵，辭氣不撓，〔邪，音耶。撓，奴教翻，屈也。〕鍾葵義而釋之。軍吏曰：「若不斬模，無以壓眾心。」乃囚之。於是從諒反者十九州。
王頍說諒曰：「王所部將吏，家屬盡在關西，〔說，輸芮翻。將，即亮翻。此關西，謂蒲津關以西。〕若用此等，則宜長驅深入，直據京都，所謂疾雷不及掩耳；〔淮南子之言。〕若但欲割據舊齊之地，〔南距大河，北盡燕、代，皆高齊之地也。〕宜任東人。」諒不能決，乃兼用二策，唱言楊素反，將誅之。〔諒若如宋武陵王聲元兇之罪而舉兵，天下其誰能敵之。〕
總管府兵曹聞喜裴文安〔兵曹，兵曹參軍也。聞喜縣，屬絳州。〕說諒曰：「井陘以西，在王掌握之內，山東士馬，亦為我有，宜悉發之；分遣贏兵屯守要害，仍命隨方略地，帥其精銳，直入蒲津。〔同州朝邑縣有蒲津關，渡河，東即蒲州城。陘，音刑。贏，倫為翻。帥，讀曰率。〕文安請為前鋒，，王以大軍繼後，風行雷擊，頓於霸上。〔自武關入，則頓於霸上，自蒲津入，豈須頓於霸上！蓋欲乘高以臨長安耳。〕鹹陽以東，可指麾而定。京師震擾，兵不暇集，上下相疑，羣情離駭；我陳兵號令，誰敢不從！旬日之間，事可定矣。」〔考異曰：大業略記雲：「司兵參軍裴文安說諒曰：『今梓宮尚在仁壽宮，比其徵兵，動移旬月。今若簡驍勇萬騎，令文定督領，不淹十五日，徑據長安，其在京被黜停私之徙，並擢授高位，付以心膂，共守京城，則以東府縣非彼之有。然後大王總兵鼓行而西，聲勢一接，天下可指揮而定也。』諒不從。」大業雜記雲：「文帝又說曰：『先人有奪人之心，殿下選精騎一萬，徑往京師奔喪，曉夜兼行，誰敢止！約至京徑掩仁壽宮，彼縱徵召，未暇禦我，大軍駱驛隨王而至，此則次計。王直資河北，彼率天下之兵，百道攻我，則難為主人，此下計也。』」今從隋書。〕諒大悅，於是遣所署大將軍餘公理出太谷，趣河陽，〔姓範：余姓，由余之後。 隋志：太谷縣，屬太原郡，舊曰陽邑，開皇十八年改焉。水經註：太谷，谷名，在祁縣東南。河陽縣屬懷州，欲由此渡孟津。趣，七喻翻；下同。〕大將軍綦良出滏 口，趣黎陽，〔綦，姓也。此二軍皆欲使渡河，略河南。滏，音釜。〕大將軍劉建出井陘，略燕、趙，〔陘，音陘。〕柱國喬鍾葵出鴈門，〔鴈門郡，代州也。時李 景以代州拒諒，使鍾葵自嵐州攻之。〕署文安為柱國，與柱國紇單貴、王聃等直指京師。〔紇單，虜複姓。紇，下沒翻。單，多寒翻，又達演翻。聃，他酣翻。〕
帝以右武衛將軍洛陽丘和〔隋制，左右武衛將軍，領外軍宿衛。風俗通：丘姓，左丘明之後。又云：太公封於營丘，支孫以地為氏。又魏書官氏志：後魏獻帝次弟丘敦氏，後改為丘氏。按拓跋南都洛陽，凡北人從之南遷者，三字姓、複姓皆改從單字姓，為河南洛陽人。丘合既洛陽人，蓋即丘敦氏之後。〕為蒲州刺史，鎮蒲津。諒選精銳數百騎戴羃，羃，莫狄翻。{四離}，音離。新唐志曰：婦人施羃{四離}以蔽身。永徽中，始用帷冒，施屌及頸。武后時，帷冒益盛。中宗後，無復羃{四離}矣。按帷冒起於隋。騎，奇寄翻；下同。〕詐稱諒宮人還長安，門司弗覺，徑入蒲州，〔門司，蒲州之掌城門者。〕城中豪傑亦有應之者；丘合覺其變，踰城，逃歸長安。蒲州長史勃海高義明、司馬北平榮毗〔勃海郡，開皇六年置棣州。大業二年改滄州。北平郡，舊置平州。榮姓，周榮公之後。〕皆為反者所執。裴文安等末至蒲津百餘裏，諒忽改圖，令紇單貴斷河橋，守蒲州，〔此蒲津之橋也，諒欲斷河，謂可坐有舊齊之地耳。斷，音丁管翻。〕而召文安還。文安至，謂諒曰：「兵機詭速，本欲出其不意。王既不行，文安又返，使彼計成，大事去矣。」諒不對。以王聃為蒲州刺史，裴文安為晉州刺史，薛粹為絳州刺史，梁菩薩為潞州刺史，韋道正為韓州刺史，張伯英為澤州刺史。〔隋志：臨汾郡，晉州。絳郡，後魏置東雍州，後周改絳州。上黨郡，後周置潞州。上黨郡襄垣縣，後周置韓州，大業初，州廢。長平郡，舊曰建州，開皇初，改澤州。菩，蒲乎翻。薩，桑葛翻。聃，他甘翻。〕代州總管天水李景發兵拒諒，諒遣其將劉暠襲景；〔將，即亮翻。暠，古老翻。〕景擊斬之。諒復遣喬鍾葵帥勁勇三萬攻之，〔復，扶又翻。帥，讀曰率；下同。〕景戰士不過數千，加以城池不固，為鍾葵所攻，崩毀相繼，景且戰且築，士卒皆殊死鬬；鍾葵屢敗。司馬馮孝慈、司法呂玉〔司法，即法曹行參軍。〕並驍勇善戰，〔驍，堅堯翻。〕儀同三司侯莫陳多謀畫，工拒守之術，景知三人可用，推誠任之，己無所關預，唯在閤持重，時撫循而已。
楊素將輕騎五千襲王聃、紇單貴於蒲州，夜，至河際，收商賈船，得數百艘，〔賈，音古。艘，蘇遭翻。〕船內多置草，踐之無聲，遂銜枚而濟；遲明，擊之；〔遲，直二翻。〕紇單貴敗走，聃懼，以城降。〔降，戶江翻。〕有詔徵素還。初，素將行，計日破賊，皆如所量，〔量，音良。〕於是以素為幷州道行軍總管、河北道安撫大使，帥眾數萬以討諒。〔使，疏吏翻。〕
諒之初起兵也，妃兄豆盧毓為府主簿，苦諫，不從，私謂其弟懿曰：「吾匹馬歸朝，自得免禍，此乃身計，非為國也，不若且偽從之，徐伺其便。」〔朝，直遙翻。為，於偽翻。〕毓，勣之子也。〔豆盧勣見一百七十四卷陳宣帝太建十二年。勣，則歷翻。〕毓兄顯州刺史賢〔隋志：淮安郡，後魏置東荊州，西魏改淮州，開皇五年又改顯州。〕言於帝曰：「臣弟毓素懷志節，必不從亂，但逼兇威，不能自遂，臣請從軍，與毓為表裏，諒不足圖也。」帝許之。賢密遣家人齎敕書至毓所，與之計議。
諒出城，將往介州，〔隋志：西河郡，後魏置汾州，後齊置南朔州，後周改曰介州。〕令毓與總管屬朱濤留守。〔屬在掾下。守，手又翻。〕毓謂濤曰：「漢王構逆，敗不旋踵，吾屬豈可坐受夷滅，孤負國家邪！〔邪，音耶。〕當與卿出兵拒之。」濤驚曰：「王以大事相付，何得有是語！」因服拂衣而去，毓追斬之。出皇甫誕於獄，與之協計，及開府儀同三司宿勤武等〔宿勤，虜複姓，後魏未有宿勤明達叛亂。〕閉城拒諒。部分未定，〔分，扶問翻。〕有人告諒，諒襲擊之。〔考異曰：皇甫誕傳雲：「楊素將至，諒屯清澈以拒之。」按諒屯清源時，素軍已迫，何暇自還襲毓！今從毓傳。〕毓見諒至，給其眾曰：「此賊軍也！」〔給，徒亥翻。〕諒攻城南門，稽胡守南城，〔稽胡，步落稽也，散居介、石二州。〕不識諒，射之；〔射，而亦翻。〕失下如雨；諒移攻西門，守兵識諒，即開門納之，，毓、誕皆死。
綦良攻慈州刺史上官政，不克，〔隋志：魏郡滏陽縣，後周置；開皇十年，置慈州，大業初，州廢。〕引兵攻行相州事薛冑，又不克，〔魏郡，置相州，，治安 陽。相，息亮翻；下同。〕遂自滏口攻黎州，〔隋志：汲郡黎陽縣，舊置黎州。〕塞白馬津。〔白馬津在東郡白馬縣，北對黎陽岸，塞之使不得渡。塞，悉則翻。〕餘公理自太行下河內，〔行，戶剛翻。〕帝以右衛將軍史祥為行軍總管，軍於河陰。〔河陰縣，屬洛陽郡，北對河陽岸。〕祥謂軍吏曰：「餘公理輕而無謀，〔輕，墟政翻。〕恃眾而驕，不足破也。」公理屯河陽，祥具舟南岸，公理聚兵當之。祥簡精銳於下流潛濟，公理聞之，引兵拒之，戰於須水。〔按九域志：鄭州榮陽縣有須水鎮。然其地在河南。史祥既濟河擊餘公理，當遇戰於河陽界。水經註：湨水出原城西北山勳掌谷，東南流過河陽無闢城，又南入於河。疑「須水」當作「湨水」。湨，古闃翻。杜佑通典作湨水，音同。則「須」字誤明矣。〕公理未成列，祥擊之，公理大敗。祥東趣黎陽，綦良軍不戰而潰。祥，寧之子也。〔史寧從宇文氏於兵間，屢有戰功。〕
帝將發幽州兵，疑幽州總管竇抗有貳心，問可使取抗者於楊素，素薦前江州刺史勃海李子雄，〔隋志：九江郡，舊置江州。〕授上大將軍，拜廣州刺史。〔拜廣州而使之往幽州，未得之廣州。〕又以左領將軍長孫晟為相州刺史，〔隋志：左右領軍府，各掌十二軍籍帳、差科、辭訟之事。〕發山東兵，與李子雄共經略之。晟辭以男行布在諒所部，帝曰：「公體國之深，終不以兒害義，朕今相委，公其勿辭。」李子雄馳至幽州，止傳舍，〔傳，直戀翻。〕召募得千餘人。抗來詣子雄，子雄伏甲擒之。抗，榮定之子也。〔竇榮定見一百七十五卷陳長城公至德二年。〕
子雄遂發幽州兵布騎三萬，自井陘西擊諒。時劉建圍戍將兆張祥於井陘，子雄破建於抱犢山下，〔隋志：恆州石邑縣有抱犢山。〕建遁去。李景被圍月餘，〔被，皮義翻。〕詔朔州刺史代人楊義臣救之。〔馬邑郡，朔州，與代州接境。楊義臣，本姓尉遲。尉遲迥之亂，義臣父崇，以宗族之故自囚於獄，高祖慰釋之。後崇與突厥戰死，義臣尚幼，養於宮中，以其父誠節，賜姓楊氏。〕義臣帥馬步二萬，夜出西陘，〔新唐志：代州鴈門縣有東陘關、西陘關。帥，讀曰率。〕喬鍾葵悉眾拒之。義臣自以兵少，〔少，詩沼翻。〕悉取軍中牛驢，得數千頭，復令兵數百人持一鼓，潛驅之，匿於澗谷間。晡後，義臣復與鍾葵戰，〔復，扶又翻。〕兵初合，命驅牛驢者疾進，一時鳴鼓，塵埃漲天，鍾葵軍不知，以為伏兵發，因而奔潰；義臣縱擊，大破之。晉、絳、呂三州皆為諒城守，〔隋志：臨汾郡霍邑縣，後魏置永安郡，開皇十六年置汾州，十八年改呂州。為，於偽翻。〕楊素各以二千人麋之而去。諒遣其將趙子開擁眾十餘萬，柵絕徑路，屯據高壁，〔高壁，嶺名。將，即亮翻；下同。〕布陳五十里。〔陳，讀曰陣。〕素令諸將以兵臨之，自引奇兵潛入霍山，〔霍山在霍邑東北，亦曰太白山，禹貢所謂嶽陽，指是山之陽也。史記謂之霍太山。〕緣崖谷而進。素營於谷口，自坐營外，使軍司入營簡留三百人守營，〔漢、晉謂軍司馬為軍司；今軍吏亦謂之軍　司。〕軍士憚北兵之強，不欲出戰，多願守營，因爾致遲。素責所由，軍司具對，素即召所留三百人出營，悉斬之；更令簡留，人皆無願留者。素乃引軍馳進，出北軍之北，直指其營，，鳴鼓縱火；北軍不知所為，自相蹂踐，殺傷數萬。〔蹂，人九翻。〕諒所著介州刺史梁脩羅屯介休，〔隋介州治隰城縣，而介休縣屬焉。〕聞素至，棄城走。
諒聞趙子開敗，大懼，自將眾且十萬，拒素於高澤。會大雨，諒欲引軍還，王頍諫曰：「楊素懸軍深入，士馬疲弊，王以銳卒自將擊之，其勢必克。今望敵而退，示人以怯，沮戰士之心，益西軍之氣，〔楊素軍自長安來，故謂之西軍。〕願王勿還。」諒不從，退守清源。〔開皇十六年，分晉陽置清源縣，在晉陽西南。宋白曰：地理志：榆次縣梗陽鄉，魏戊邑。今梗陽故城在清源縣南一百二十步。此縣自漢至晉皆為榆次縣地，隋置清源縣，因縣西清源水為名。〕
王頍謂其子曰：「氣候殊不佳，兵必敗，汝可隨我。」楊素進擊諒，大破之，擒蕭摩訶。諒退保晉陽，素進兵圍之，諒窮蹙，請降，〔降，戶江翻。〕餘黨悉平。帝遣楊約麧齎手詔勞素。〔勞，力到翻。〕王頍將奔突厥，至山中，徑路斷絕，知必不免，謂其子曰：「吾之計數不減楊素，但坐言不見從，遂至於此，不能坐受擒獲，以成豎子名，吾死之後，汝慎勿過親故。」於是自殺，瘞之石窟中。其子數日不得食，遂過其故人，〔過，古合翻。瘞，於計翻。〕竟為所擒；並獲頍屍，梟於晉陽。〔梟其首也。梟，工堯翻。〕
羣臣奏漢王諒當死，帝不許，除名為民，絕其屬籍，竟以幽死。諒所部吏民坐諒死徙者二十餘萬家。初，高祖與獨孤後甚相愛重，誓無異生之子， 嘗謂羣臣曰：「前世天子，溺於嬖倖，〔溺，奴狄翻。嬖，卑義翻，又博計翻；下同。〕嫡庶分爭，遂有廢立，或至亡國；朕旁無姬侍，五子同母，可謂真兄弟也， 豈有此憂邪！」〔邪，音耶。〕帝又懲周室諸王微弱，故使諸子分據大鎮，專制方面，權侔帝室。及其晚節，父子兄弟迭相猜忌，五子皆不以壽終。
臣光曰：昔卒伯諗周桓公曰：「內寵並後，外寵貳政，嬖子配嫡，大都偶國，亂之本也。」〔左傳辛伯有是言，而狐突引之。諗，式甚翻，告也，深諫也。〕人主誠能慎此四者，亂何自生哉！隋高祖徒知嫡庶之多事，孤弱之易搖，〔易，以鼓翻。〕曾不知勢鈞位逼，雖同產至親，不能無相傾奪。考諸辛伯之言，得其一而失其言乎！
5冬，十月，己卯，葬文皇帝於太陵，廟號高祖，與文獻皇后同墳異穴。
6詔除婦人及奴婢，部曲之課，男子二十二成丁。〔隋因周、齊之制，婦人及奴婢、部曲課役各隨給田為差；軍人以二十二成丁。至是，以戶口益多，府庫盈溢，故有是詔。是後兵役繁興，盜賊倮起，而是詔為其文矣。〕
7章仇太翼言於帝曰：「陛下木命，雍州為破木之衝，〔本旺在卯；雍州在西，西位也，故為破木之衝。雍，於用翻。〕不可久居。又讖雲：『脩治洛陽還晉家。』」〔治，直之翻。〕帝深以為然。十一月，乙未，幸洛陽，留晉王昭守長安。楊素以功拜其子萬石、仁行、姪女挺為儀同三司，賚物五萬段，以綺羅千匹，諒妓妾二十人。〔妓，渠綺翻。〕
8丙申，發丁男數十萬掘塹，自龍門東接長平、汲郡，〔龍門縣，屬蒲州。長平郡，澤郡，衝州。塹，七豔翻。〕抵臨清關，〔唐志：衝州新鄉縣東北有臨清關。〕渡河至浚儀、襄城，〔浚儀，汴州。襄城，汝州。〕達於上洛，〔上洛，商州。〕以置關防。
9壬子，陳叔寶卒；贈大將軍、長城縣公，〔長城縣屬吳郡，今長興縣是也。卒，子恤翻。〕諡曰煬。〔諡法：好內怠政曰煬。帝諡陳叔寶曰煬，豈知己不令終，亦諡曰煬乎！〕
10癸丑，下詔於伊洛建東京，仍曰：「宮室之制，本以便生，今所營構，務從儉約。」【據章校補。】
11蜀王秀之得罪也，〔見上卷二年。〕右衛大將軍元冑坐與交通除名，久不得調。〔調，徒鈞翻。〕時慈州刺史上官政坐事徙嶺南，將軍丘和以蒲州失守除名，〔守，式又翻。〕冑與和有舊，酒酣，謂和曰：「上官政，壯士也，今徙嶺表，得無大事乎！」因自拊腹曰：「若是公者，不徒然矣。」和奏之，冑竟坐死。〔元冑乘危而擠元旻於死，豈知丘和在其後乎！〕於是徵政為驍衛將軍，〔唐六典曰：漢武帝以李廣為驍騎將軍，後省。光武改屯騎為驍騎。晉文王立晉臺，以為宿衛之官，歷宋、齊、梁、陳、後魏、北齊並有驍騎將軍之職。後周有左、右驍騎，率上士二人；至隋煬帝改左、右備身為左、右驍衛，，尋以其所領名豹騎，而又別置備身。驍，堅堯翻。〕以和為代州刺史。
煬皇帝上之上〔諱廣，一名英，小子阿齏，高祖第二子也。諡法：好內遠禮曰煬；去禮遠眾曰煬；逆天虐民曰煬。〕
大業元年（乙丑、六〇五）
1春，正月，壬辰朔，赦天下，改元。
2立妃蕭氏為皇后。
3廢諸州總管府。〔後周置諸州總管，隋因之，又有增置，，今廢之。〕
4丙辰，立晉王昭為皇太子。
5高祖之未， 羣臣有言林邑多奇寶者。時天下無事，劉方新平交州，〔劉方平交州見上卷仁壽三年。〕乃授方驩州道行軍總管，〔隋志曰：南郡，梁置德州，開皇十八年，改曰驩 州。〕經略林邑。方遣欽州刺史甯長真等以步騎萬餘出越裳，〔隋志：寧越郡，置欽州。越裳縣屬日南郡。〕方親帥大將軍張愻等以舟師出比景，〔比景，漢縣，屬 日南郡，隋置比景郡。帥，讀曰率。愻，蘇困翻。〕是月，軍至海口。〔林邑出海之口。〕
6二月， 戊辰，敕有司大陳金寶、器物、錦綵、車馬，引楊素及諸將討漢王諒有功者立於前，〔將，即亮翻。〕使奇章公牛弘宣詔，稱揚功伐，〔隋志：巴州其章縣，梁置。 又符陽縣，屬置其章郡。「其」，一作「奇」。牛弘傳：封奇章郡公。積功曰伐。左傳：大夫稱伐。漢紀：非有功伐。〕賜賚各有差。〔賚，來代翻。〕素等再拜舞 蹈而出。己卯，以素為尚書令。〔唐六典：秦變周法，天下之事，皆決丞相府；置尚書於禁中，有令、丞，掌通章奏而已。漢初因之。武、宣之後，稍以委任。及光武親總吏職，天下事皆尚書，與人主參決，乃下三府，尚書令為端揆之官；魏、晉已來，其任尤重。〕
7詔天下公除，惟帝服淺色黃衫、鐵裝帶。
8三月，丁未，詔楊素與納言楊達、將作大匠宇文愷營建東京，〔後周並齊，以洛陽為東京。〕每月役丁二百萬人，徙洛州郭內居民及諸州富商大賈數萬戶以實之。廢二崤道，開綗冊道。〔左道：晉禦秦師於殽。殽有二陵焉，南陵，夏後皋之墓也。北陵，文王所以避風雨也。酈道元曰：言山徑委深，峯皋交陰，故可以避風雨。水經有盤殽、石殽、千殽之山。盤殽之山，殽水所出也。石殽之山，石殽水所出也。所謂殽有二陵，則石殽之山也。千殽之山，千殽之水出焉，其水北流瀍、洛二道。漢建安中，曹公西討，惡南路之嶮，更開北道，自後行旅率多從之。 山側附路，有石銘雲：「晉太康三年，弘農太守梁柳脩復故道。」太殽以東，東、西殽以西，明非一殽也。魏書地形志，恆農郡有殽縣，太和十一年置，縣有三殽 山，志又有西恆農郡，治恆農縣，有桃林。隋志：河南郡桃林縣，開皇十六年置，有上陽宮。陝縣，後魏置陝州恆農郡，後周又置殽郡，開皇初，郡廢大業初，州 廢，置恆農宮。又熊耳縣，後周置，有後魏殽縣，大業初廢，有二殽及峽石山。新唐志：陝州峽石縣，本殽，移治峽山塢，有繡嶺宮。陵寶縣，本桃林；古函谷關在 縣西；有桃源宮。洛州永寧縣，本熊耳，西五里有崎岫宮，南三十三里有蘭峯宮。此皆東、西二京往來緣道離宮，雜出於隋、唐所置，不載所謂綗冊道，不知此道起 於何所，入於何所。山海經曰：夸父之山，在湖縣西九里，其山多鈩祱，其北曰桃林，或者「鈩祱」字後訛為「綗冊」，遂為綗冊道歟﹖無微不信，又當博考。杜佑曰：隋大業七年，移潼關道於南北鎮城間，坍獸檻谷置，去舊關西里餘。賈，音古。坍音闕。坍，子紅翻。（按：「坍」，今本杜佑通典作「坑」。）〕
9戊申，詔曰：「聽採輿頌，謀及庶民，故能審刑政之得失；今將巡歷淮、海，觀省風俗。」〔省，悉景翻。〕
10敕宇文愷與內史舍人封德彝等營顯仁宮，南接阜澗，北跨洛濱。隋志：河南郡壽安縣有顯仁宮。水經註：洛水徑宜陽縣故城南，又東與黑澗水合，水出陸渾西山，歷黑澗西北入洛。阜，，才早翻。〕發大江之南、五嶺以北奇材異石，輸之洛 陽；又求海內嘉木異草，珍禽奇獸，，以實園苑。辛亥，命尚書右丞甫議發河南、淮北諸郡民，前後百餘萬，開通濟渠。〔杜佑曰：陳留郡城西有通濟渠，煬帝開以 通江、淮漕運，兼引汴水，即莨蕩渠也。考異曰：雜記作「皇甫公儀」，又云，，「發兵夫五十餘萬。」今從略記。〕自西苑引穀、洛水達於河；〔是歲營建東京， 東去故都十八里南直伊闕之口，北倚邙山之塞，東出瀍水之東，西出澗水之西；其城西面連苑，距上陽宮七里。苑牆周迥一百二十六里，北拒北邙，西至孝水，南帶洛水支渠，穀、洛二水會於其間，故自苑引之為渠，以達於河。〕復自板渚引河歷滎澤入汴；〔板渚在虎牢之東。水經：河水東合汜水，又東過板城，北有津謂之板城渚口。又東過滎陽縣，莨蕩渠出焉。是渠南出為汴水，漢之滎陽石門即其地也。隋志：滎陽郡滎澤縣，開皇四年置，曰廣武，仁壽元年改寫。〕又自大梁之東 引汴水入泗，達於淮；〔大梁，即浚儀也。引河入汴，汴入泗，蓋皆故道。〕又發淮南民十餘萬開邗溝，自山陽至楊子入江。〔春秋吳城邗溝通江淮，此亦因故道 也。邗溝，貫今揚州城中。山陽，今淮安州。楊子，今真州。邗，音寒。〕渠廣四十步，〔廣，古曠翻。〕渠旁皆築御道，樹以柳；自長安至江都，〔江都郡，揚 州。〕置離宮四十餘所。庚申，遣黃門侍郎王弘等往江南造龍舟及雜船數萬艘。〔艘，蘇遭翻。〕東京官吏督役嚴急，役丁死者什四五，所司以車載死丁，東至城 皋，〔隋志：鄭州滎陽縣舊置成皋郡。〕北至河陽，相望於道。又作天經宮於東京，四時祭高祖。〔經曰：夫孝，天之經也。故以名宮。〕
11林邑王梵志〔梵，扶泛翻。〕遣兵守險，劉方擊走之。師渡闍黎江，〔闍，視遮翻。〕林邑兵乘巨象四面而至。方戰不利，乃多掘小坑，草覆其上，〔覆，敷又翻。〕以兵挑之，〔挑，徒了翻。〕既戰，偽北；林邑逐之，象多陷地顛躓，〔躓，音致。〕轉相驚駭，軍遂亂。方以弩射象，象卻了，蹂其陳，〔射，而亦翻。蹂，人九翻。陳，讀曰陣。〕因以銳師繼之，林邑大敗，俘馘萬計。方引兵追之， 屢戰皆捷，過馬援銅柱南，〔新唐書：林邑奔浪陀州，其南大浦有五銅柱山，形若倚蓋，西重巖，東涯海，漢馬援所植也。杜佑曰：林邑南水步二千餘裏，有西屠 夷，馬援所樹兩銅柱表界處也。銅柱山周十里，形如倚蓋，西跨重巖，東臨大海。宋白曰：馬援討交趾，自日南南行四百餘裏至林邑，又南行二千餘裏，有西屠夷 國，援至其國，鑄二銅柱於象林南界，與西屠夷分境。計交州至銅柱五千裏。宋、杜之說，銅柱在林邑南，今此所記，則林邑在銅柱南。〕八日至其國都。夏，四月，梵志棄城走入海。方入城，獲其廟主十八，皆鑄金為之；刻石紀功而還。士卒腫死，死者什四五，方亦得疾，卒於道。〔卒，子恤翻。〕
初，尚書右丞李綱以異議忤楊素及蘇威，〔數，色角翻。忤，五故翻。〕素薦綱於高祖，以為方行軍司馬。方承素意，屈辱之，幾死。〔幾，居希翻。〕軍還，久不得調，〔調，徒釣翻。〕威復遣綱詣南海應接林邑，久而不召。綱自歸奏事，威劾奏綱擅離所職，下吏按問；〔劾，戶概翻，又戶得翻。離，力智翻。下，遐嫁翻。〕會赦，免官，屏居於鄠。〔鄠縣，屬京兆郡。為李綱為何潘仁所逼致張本。屏，必郢翻。鄠，音戶。〕
12五月，築西苑，週二百里；〔與六典所紀小異。〕其內為海，周十餘裏；為蓬萊、方丈、瀛洲諸山，〔象海中山神山。〕高出水百餘尺，，臺觀殿閣，羅絡山上，向背如神。〔觀，古玩翻。背，蒲妹翻。〕北有龍鱗渠，縈紆注海內。緣渠作十六院，門皆臨渠，每院以四品夫人主之，〔內命婦之品視之品視百官。〕堂殿樓觀，窮極華麗。宮樹秋冬彫落，則翦綵為華業，綴於枝條，色渝則易以新者，常如陽春。沼內亦翦綵為荷芰菱芡，乘輿遊幸，則去冰而布之。〔芰，奇寄翻。芡，，巨險翻。乘，繩證翻。去，羌呂翻。〕十六院競以殽羞精麗相高，求市恩寵。上好以月夜從宮女數千騎遊西苑，作清夜遊曲，於馬上奏之。〔用曹植「清夜遊西園」之詩以名曲。好，呼道翻。騎，奇計翻。〕
13帝待諸王恩薄，多所猜忌；滕王綸、衛王集內自憂懼，呼術者問吉凶及章醮求福。或告其怨望菷詛，〔菷，職救翻。詛，莊助翻。〕有司奏請誅之；秋，七月，，丙午，詔除名為民，徙邊郡。綸，瓚之子；集，爽之子也。〔瓚，高祖之母弟；爽，異母弟。瓚，藏旱翻。〕
14八月，壬寅，上行幸江都，〔考異曰：雜記作九月，今從隋帝紀及略記。〕發顯仁宮，王弘遣龍舟奉迎。乙巳，上御小朱航，自漕渠出洛口，〔洛水入河之口。〕御龍舟。〔考異曰：略記雲，「甲子，進龍舟。」按長曆，是月戊子朔，無甲子。〕龍舟四重，高四十五尺，〔重，直龍翻。高，工號翻。考異曰：略記雲高五丈，雜記言其制度尤詳，今從之。〕長二百丈。【章：十二行本「丈」作「尺」；乙十一行本同；孔本同。】長，尺亮翻，〕上重有正殿、內殿、東，西朝堂，中二重有百二十房，皆飾以金玉，下重內侍處之。 〔朝，直遙翻。處，直呂翻。〕皇后乘翔螭舟，制度差小，而裝飾無異。別有浮景九艘，三重，皆水殿也。〔螭，醜知翻。艘，蘇遭翻；下同。〕又有漾彩、朱鳥、 蒼螭、白虎、飛羽、青鳧、陵波、五樓、道場、玄壇、板【章：十二行本「板」上有「樓船」二字；乙十一行本同；孔本同；張校同。】舸、黃篾等數千艘， 〔舸，託盍翻。大船曰舸。篾，音蔑。〕後宮、諸王公主、百官、僧、尼、道士、蕃客乘之，〔尼，女夷翻。〕及載內外百司供奉之物，共用挽船士八萬餘人，其挽漾彩以上者九千餘人，謂之殿腳，皆以錦綵為袍。又有平乘、青龍、艨艟、艚 〈舟爰〉 、八櫂、艇舸等數千艘，〔艨，莫公翻。艟，尺庸翻。艚，昨遭翻。〈舟爰〉，字書闕。櫂，讀曰棹。艇，徒頂翻。舸，賈我翻。〕並十二衛兵乘之，並載兵器帳幕，兵士自引，不給夫。舳艫相接二百餘裏，照耀川陸，騎兵翊兩岸而行，〔舳艫，音逐盧。騎，奇寄翻；下同。〕旌旗蔽野。所過州縣，五百里內皆令獻食，多者一州至百轝，〔轝，音餘。〕極水陸珍奇；後宮厭飫，將發之際，多棄埋之。〔飫，於據翻。〕
15契丹寇營州，〔遼西郡，置營州。契，欺訖翻，又音喫。〕詔通事謁者韋雲起〔隋志：帝即位，增置謁者臺，改內史省通事舍人為謁者臺職，通事謁者員二十人，從六品。〕護突厥兵討之，啟民可汗發騎二萬，受其處分。〔厥，九勿翻。可，從刊入聲。汗，音寒。處，昌呂翻。分，扶又翻。〕雲起分為二十營，四道俱引，營相去一里，不得交雜，聞鼓聲而行，聞角聲而止，自非公使，勿得走馬，〔公使，謂公事使之。〕三令五申，擊鼓而發。有紇干犯約，斬之， 〔紇幹，突厥小官。紇，下沒翻。〕持首以徇。於是突厥將帥入謁，皆膝行股粟，莫敢仰視。〔將，即亮翻。帥，所類翻。〕契丹本事突厥，情無猜忌。雲起既入其 境，使突厥詐雲楊柳城〔此古柳城也。隋志，遼西郡、營州，並治柳城縣，乃龍城縣。龍城本和龍城。自後魏以來，營州治焉。開皇元年，改為龍山縣，十八年，改為柳城。〕與高麗交易，敢漏泄事實者斬。契丹不為備，去其營五十里，馳進襲之，盡獲其男女四萬口，殺其男子，以女子及畜產之半賜突厥，餘皆收之以歸。帝大喜，集百官曰：「雲起用突厥平契丹，才兼文武，朕今自舉之。」擢為治書侍御史。〔治，直之翻。〕
16初，西突厥阿波可汗為業護可汗所虜，〔見一百七十六卷陳長公禎明元年。〕國人立鞅素特勒之子，是為泥利可汗。泥利卒，子達漫立，號處羅可汗。其母向氏，〔向，式亮翻。〕本中國人，更嫁泥利之弟婆實特勒。〔更，工衡翻。〕開皇末，婆實與向氏入朝，〔朝，直遙翻。〕遇達頭之亂，遂留長安，舍於鴻臚寺。〔鴻臚寺，主審客。臚，音閭。〕處羅多居烏孫故地，撫御失道，國人多叛，復為鐵勒所困。〔復，扶又翻。〕鐵勒者，匈奴之遺種，〔種，章勇翻。〕族類最多，有僕骨、同羅、契宓、薛延陀等部，其酋長皆號俟斤。〔酋，才由翻。長，知兩翻；下同。俟，渠之翻。〕族姓雖殊，通謂之鐵勒，大抵與突厥同俗，以寇抄為生，無大君長，分屬東、西兩突厥。是歲，處羅引兵擊鐵勒諸部，厚稅其物，又猜忌薛延陀，恐其為變，集其酋長數百人，盡殺之。於是鐵勒皆叛，立俟利發俟斤契苾歌楞為莫何可汗，〔苾，毗必翻。楞，盧登翻。〕又立薛延陀俟斤字也咥為小可汗，〔咥，昌粟翻，又徒結翻。〕與處羅戰，屢破之。莫何勇毅絕倫，甚得眾心，為鄰國所憚，伊吾、高昌、焉耆皆附之。
二年（丙寅、六〇六）
1春，正月，辛酉，東京成，進將作大匠宇文愷位開府儀同三司。
2丁卯，遣十使併省州縣。〔使，疏吏翻。〕
3二月，丙戌，詔吏部尚書牛弘等議定輿服、儀衛制度。〔考異曰：帝紀雲「尚書令牛弘、禮部侍郎許善心」。按弘未嘗為尚書令，善心於帝即位之初巳左遷。蓋紀誤也。〕以開府儀同三司何稠為太府少卿，使之營造，送江都。稠智思精巧，〔思，相吏翻。〕博覽圖籍，參會古今，多所損益；袞冕畫日、月星、辰、皮弁用漆紗為之。〔書：「日、月、星、辰、山、龍、華蟲作會。」周升日月於旌旗而闕三辰，今復古制。五經通義：弁高五寸，前後玉飾。詩云：「璯弁如星，」董巴曰：以鹿皮為之。何稠用漆紗，施象牙簪導。弁加簪導，自稠始也。〕又作黃麾三萬六千人仗，〔黃麾仗，汔唐遵而用之，大朝會大駕。〕及輅輦車輿，皇后鹵簿，百官儀服，，務為華盛，以稱上意。〔稱，尺證翻。〕課州縣送羽毛，民求捕之，網羅被水陸，〔被，皮義翻。〕禽獸有堪氅毦之用者，殆無遺類。〔氅，昌兩翻。毦，乃吏翻，羽毛飾也。〕鳥程有高樹，〔鳥程，屬湖州。郡國志曰：古鳥氏、程氏居此，能醞酒，故以名縣。〕踰百尺，旁無附枝，上有鵲巢，民欲取之，不可上，〔上，時掌翻。〕乃伐其根；鵲恐殺其子，自拔氅毛投於地，時人或稱以為瑞，曰：「天子造羽儀，鳥獸自獻羽毛。」所役工十萬餘人，用金銀錢帛鉅億計。帝每出遊幸，羽儀填街溢路，亙二十餘裏。三月，庚午，上發江都，夏，四月， 庚戌，自伊闕陳法駕，，備千乘萬騎入東京。〔隋志：伊闕縣，舊曰新城，開皇十八年更名，屬河南郡，北至東京二百餘裏。乘，繩證翻。騎，奇寄翻。〕辛亥，御 端門，〔唐六典：東京皇城南面三門；中曰端門。〕大赦，，免天下今年租賦。制五品已上文官乘車，在朝弁服，佩玉；〔隋志，五品已上服紫，自公已下佩水蒼 至。朝，直遙翻。〕武官馬加珂，戴幘，服袴褶。〔珂，螺屬，生海中，潔白如雪色。通俗文曰：馬勒飾曰珂。溫公類篇曰：鵰入海為珂。爾雅翼曰：珂，黃黑色，其骨白，可以飾馬。此等飾非特取其容，兼取其聲。故說文広蘇切，，貝聲也。董巴曰：幘起於秦人，施於武將。初為絳袹以表貴賤。珂，音丘何翻。褶，音習。〕文物之盛，近世莫及也。
4六月，壬子，以楊素為司徒；進封豫章王暕為齊王。〔暕，古限翻。〕
5秋，七月，庚申，制百官不得計考增級，必有德行、功能灼然顯著者進擢之。〔行，下孟翻。〕帝頗惜名位，羣臣當進職者，多令兼假而已；雖有闕員，留而不補。時牛弘為吏部尚書，不得專行其職，別敕納言蘇威、左翊衛大將軍宇文述、〔帝改左、右衛為左、右翊衛。〕右驍衛大將軍張瑾、〔驍，堅堯翻。〕內史侍郎虞世基、御史大夫裴蘊、黃門侍裴矩參掌選事，時人謂之「選曹七貴」。〔選，宣戀翻。〕雖七人同在坐，〔坐，徂臥翻。〕然與奪之筆，虞世基獨專之，受納賄賂，多者超越等倫，無者注色而已。〔注色入仕所歷之色也。宋末參選者具腳色狀，今謂之跟腳。〕蘊，邃之從曾孫也。〔裴邃為梁將，著功名。從，才用翻。〕
6元德太子昭自長安來朝，〔帝令昭留守長安。朝，音直遙翻。〕數月，將還，欲乞少留；〔少，詩沼翻。〕帝不許。拜請無數，體素肥，因致勞疾，甲戌，薨。〔考異曰：雜記雲：「初，太子之遘疾也，時與楊素同在侍宴，帝既深忌於素，並起二扈同至，傳酒者不悟是藥酒，錯進太子，既飲三日而毒發，下血二斗餘。宮人聞素平常，殆知毒酒誤飲太子，祕不敢言。太子知之，歎曰：『豈意代楊素死乎﹖命也！』數日而薨。後素亦竟以毒斃。」按他書皆無此說，蓋時人見太子與素相繼薨，妄有此論耳。〕帝哭之，數聲而止，尋奏聲伎，無異平日。〔伎，渠綺翻。〕
7楚景武公楊素，雖有大功，特為帝所猜忌，外示殊禮，內情甚薄。太史言隋分野有大喪，乃徙素為楚公，意言楚與隋同分，欲以厭之。〔分，扶問翻。厭，於業翻。〕素寢疾，帝每令名醫診候，賜以上藥，然密問醫者，恆恐不死。〔診，章忍翻。恆，戶登翻。〕素亦自知名位已極，不肯餌藥，亦不將慎，謂其弟約曰：「我豈須更活邪！」乙亥，素薨，贈太尉公、弘農等十郡太守，葬送甚盛。〔邪，音耶。守，式又翻。〕
8八月，辛卯，封皇孫倓為燕王，侗為越王，〔倓，徒甘翻。燕，因肩翻。侗，他紅翻。〕侑為代王，皆昭之子也。
9九月，乙丑，立秦孝王子浩為秦王。〔帝弟秦王俊諡秦孝王。〕
10帝以高祖末年，法令峻刻，冬，十月，詔改脩律令。
11置洛口倉於鞏東南原上，〔鞏縣，屬河南郡。洛水至鞏縣入河，謂之洛口。〕築倉城，週迴二十餘裏，穿三千窖，〔窖，工孝翻。〕窖容八千石以還，置監官並鎮兵千人。〔監，古銜翻。〕十二月，置回洛倉於洛陽北七里，倉城週迴十里，穿三百窖。
12初，齊溫公之世，〔齊王緯，周封為溫公。〕有魚龍、山車等戲，謂之散藥，〔散，悉亶翻。〕周宣帝時，鄭譯奏徵之。〔見一百七十四卷陳高宗太建十一年。散，悉亶翻。〕高祖受禪，命牛弘定藥，非正聲清商及九部四舞之色，悉放遣之。〔正聲，謂鄭譯等所定之藥也。開皇九年，平陳，置清商署，管宋、齊舊樂，即清樂也。杜佑曰：清樂者，其始即清商三調是也，並漢氏以來舊典，樂器形制並歌章古調，與魏三祖所作者，皆備於史籍；屬晉朝遷播，夷、羯竊據，其音分散。苻堅平張氏，於涼州得之，宋武平關中，因而入南。及隋平陳後，文帝聽　而善其節奏，曰：此華夏正聲也。因置清商署，總謂之清樂。帝定清樂、西涼、龜茲、天竺、康國、疏勒、安國、高麗、禮畢為九部。又，開皇定令，牛弘請存鞞、鐸巾、拂四舞，與諸伎並陳，因謂之四舞。〕帝以啟民可汗將入朝，欲以富樂誇之。太常少卿裴蘊希旨，奏括天下週、齊、梁、陳樂家子弟皆為樂戶；〔可，，從刊入聲。汗，音寒。朝，直遙翻。富樂，音洛。少，始照翻。〕其六品以下至庶人，有善音樂者，皆直太常。帝從之。於是四方散樂，大集東京，閱之於 芳華苑積翠池側。〔芳華苑，蓋即西苑。〕有舍利獸先來跳躍，激水滿衢，黿鼉龜虌水人蟲魚，徧覆於地。〔覆，敷又翻。〕又有鯨魚噴霧翳日，，倏忽化成黃龍， 長七八丈。〔長，直亮翻。〕又二人戴竿，上有舞者，欻然騰過，左右易處。〔欻，許勿翻。〕又有神虌負山，幻人吐火，千變萬化。伎人皆衣錦繡繒綵，〔伎，渠 綺翻。衣，於既翻。〕舞者鳴環佩，綴花毦；〔毦，乃吏翻。〕課京兆、河南製其衣，兩京錦綵為之空竭。〔為，於偽翻。〕帝多製豔篇，令樂正明達造新聲播之，音極哀怨。〔隋制，太樂署、清商署各有樂師員，帝改樂師為樂正，置員十人。〕帝甚悅，謂明達曰：「齊氏偏偶，樂工曹妙達猶封王；〔隋志：齊後主賞胡、戎樂，耽愛無已，於是繁手淫聲，爭新哀怨，故曹妙達、安馬駒之徒，至有封王、開府。煬帝溺於淫聲，以亡國自況，淫昏甚矣。〕我今天下大同，方且貴汝，宜自脩謹！」
三年（丁卯、六〇七）
1春，正月，朔旦，大陳文物。時突厥啟民可汗入朝，見而慕之，請襲冠帶，帝不許。明日，又率其屬上表固請，〔厥，九勿翻。可，從刊入聲。汗，音寒。帥，讀曰率。上，時掌翻。〕帝大悅，謂牛弘等曰：「今衣冠大備，致單於解辮，卿等功也！」〔單，音蟬。〕各賜帛甚厚。
2三月，辛亥，帝還長安。
3癸丑，帝使羽騎尉朱寬入海〔開皇六年，置武騎、屯騎、驍騎、遊騎、飛騎、雲騎、羽騎八尉。羽騎，從九品。騎，奇寄翻。〕求訪異俗，，至流求國而還。〔隋書：流求國居海島之中，當建安郡東，水行五日而至。是後陳稜自義安擊流求，至高華嶼，又東行二日至{句黽}鼊嶼，又一日便至流水。還，從宣翻，又音如字。〕
4初，雲定興、閻毗坐媚事太子勇，與妻子皆沒官為奴婢。〔容事上卷開皇二十年。〕上即位，多所營造，聞其有巧思，〔思，相吏翻。〕召之，使典其事，以毗為朝請郎。〔開皇置八郎，朝請，第三。朝，直遙翻。〕時宇文述用事，定興以明珠絡帳賂述，並以奇服新聲求媚於述；述大喜，兄事之。上將有事四夷，大作兵器，述薦定興可使監造，上從之。〔監，古銜翻。〕述謂定興曰：「兄所作器仗，並合上心，而不得官者，為長寧兄弟猶未死耳。」定興曰：「此無用物，何不勸上殺之。」述因奏：「房陵諸子〔廢太子勇，追封房陵王。〕年並成立，今欲興兵誅討，若使之從駕，則守掌為難；若留於一處，又恐不可。進退無用，請早處分。」〔處，昌呂翻。分，扶問翻。〕帝然之，乃鴆殺長寧王儼，分徙其七弟於嶺表，仍遣間使於路盡殺之。〔間，古莧翻。使，疏吏翻。〕襄城王恪之妃柳氏自殺以從恪。
5夏，四月，庚辰，下詔欲安輯河北，巡省趙、魏。〔省，悉景翻。〕
6牛弘等造新律成，凡十八篇，謂之大業律；始頒行之。 民久厭嚴刻，喜於寬政。其後徵役繁興，民不堪命，有司臨時迫脅以求濟事，不復用律令矣。〔復，，扶又翻，又音如字。〕旅騎尉劉炫預脩律令，弘嘗從容問炫 曰：〔騎，奇寄翻。炫，熒絹翻。從，千容翻。〕「周禮士多而府史少，〔少，詩沼翻。〕今令史百倍於前，減則不濟，其故何也﹖」炫曰：「古人委任責成，歲終 考其殿最，〔殿，丁旬翻。〕案不重校，〔重，直龍翻。〕文不繁悉，府史之任，掌要目而已。今之文簿，恆慮覆治，〔治，直之翻。〕若鍛鍊不密，則萬裏追證百年舊案。故諺雲：『老吏抱案死。』事繁政弊，職此之由也。」弘曰：「魏、齊之時，令史從容而已，今則不遑寧處何故：」〔處，昌呂翻。〕炫曰：「往者州唯置綱紀，〔此綱紀，謂長史、司馬。〕郡置守、丞，縣置令而已。其餘具僚則長官自闢，〔長，知兩翻。〕受詔赴任，每州不過數千。今則不然，大小之官，悉由吏部，纖介之跡，皆屬考功。〔考功侍郎，掌內外文武官吏之功課，皆具錄當年功過行能而考校之。〕省官不如省事，官事不省而望從容，其可得乎！」弘善其言而不能用。
7壬辰，改州為郡；改度量權衡，並依古式。改上柱國以下官為大夫；〔舊上柱國下至都督凡十一等，今改為光錄、左，右光祿、金紫，銀青光祿、正議、通議、朝請、朝散九大夫。〕置殿內省，〔殿內省，掌諸供奉。〕與尚書、門下、內史、祕書為五省；增謁者、司隸臺，〔謁者臺，掌受詔勞問、出使慰撫、持節察按及受冤枉而申奏之。司隸臺，掌諸巡察。〕與御史為三臺；分太府寺置少府監，〔太府等，止掌左，右藏、黃藏，其尚方、司織、司染、鎧甲、弓弩、掌冶皆屬少府監。少，始照翻。〕與長秋、國子、將作、都水為水監；改內侍省為長秋監。〕又增改左、右翊衛等為十六府；〔改左、右衛為左、右翊衛，左、右備身為左、右驍衛，左、右武衛依舊名，改領軍為左、右屯衛，加置左、右禦衛，改左、右武候為左、右候衛：是為十二衛。改領左、右府為左、右備身府，左、右監門依舊名，凡十六府。〕廢伯、子、男爵，唯留王、公、侯三等。
8丙寅，車駕北巡；己亥，頓赤岸澤。五月， 丁巳，【章：十二行本「巳」作「酉」；乙十一行本同；孔本同。】突厥啟民可汗遣其子拓特勒來朝。〔厥，九勿翻。可，從刊入聲。汗，音寒。朝，直遙 翻。〕戊午，發河北十餘郡丁男鑿太行山，達於幷州，以通馳道。〔行，戶剛翻。〕丙寅，啟民遣其兄子毗黎伽特勒來朝。〔伽，求加翻。〕辛未，啟民遣使請自入 塞奉迎輿駕，〔使，疏吏翻。〕上不許。
9初，高祖受禪，唯立四親廟，同殿異室而已〔四親廟：一曰皇高祖太原府君廟，二曰皇曾祖康王廟，三曰皇祖獻王廟，四曰皇考太祖武元皇帝廟。〕帝即位，命有司儀七廟之制。禮部尚書攝太常少卿許善心等〔時定製，尚書省六部各侍郎一人，以貳尚書之職；諸曹侍郎並改為郎。〕奏請為太祖、高祖各立一殿，〔為，於偽翻。〕準周文、武二祧，與始祖而三，〔祧，土彫翻。〕餘並分室而祭，從迭毀之法。至是，有司請如前議，於東京建宗廟。帝謂祕書監柳{巧言}：〔{巧言}，與辯同。〕「今始祖及二祧已具，後世子孫處朕何所﹖」〔處，昌呂翻。〕六月丁亥，詔為高祖建別廟，仍修月祭禮。既而方事巡幸，竟不果立。
10帝過鴈門〔帝改代州為鴈門郡。〕鴈門太守丘和〔守，手又翻。〕獻食甚精；至馬邑，〔帝改朔州為馬邑郡。〕馬邑太守楊廓無所獻，帝不悅。以和為博陵太守，〔改定州為博陵郡。丘和自邊郡遷內郡，以示賞也。〕仍使廓至博陵觀和為式。由是所至獻食，競為豐侈。
戊子，車駕頓榆林郡。〔時改勝州為榆林郡。〕帝欲出塞耀兵；徑突厥中，指於涿郡，〔厥，九勿翻。時改幽州為涿郡。〕恐啟民驚懼，先遣武衛將軍長孫晟諭旨。〔長，知兩翻。晟，承正翻。〕啟民奉詔，因召所部諸國悉、霫、室韋等酋長數十人鹹集。〔霫，居鮮卑故地，保冷陘山南奧支水。室韋，契丹之類也；其南者為契丹，其北者為室韋。新唐書：室韋，蓋丁零苗裔也，地據黃龍北，傍峱越河。霫，而立翻。酋，才用翻。長，知兩翻。〕晟見牙帳中草穢，欲令啟民親除之，示諸部落，以明威重，乃指帳前草曰：「此根大香。」啟民遽嗅之，〔嗅，許救翻。〕曰：「殊不香也。」晟曰：「天子行幸所在，諸侯躬自灑掃，耕除御路，以表至敬之心；今牙內蕪穢，謂是留香草耳！」啟民乃悟曰：「奴之罪也！奴之骨肉皆天子所賜，得效筋力，豈敢有辭。特以邊人不知法耳，賴將軍教之；將軍之惠，奴之幸也。」遂拔所佩刀，自芟庭草。〔芟，所銜翻。〕其貴人及諸部爭效之。於是發榆林北境，至其牙，東達於薊，〔涿郡治薊。〕長三千里，〔長，直亮翻。〕廣百步，〔廣，古曠翻。〕舉國就役，開為御道。帝聞晟策，益嘉之。
丁酉，啟民及義成公主來朝行宮。〔朝，直遙翻。〕己亥，吐谷渾、高昌並遣使入貢。〔吐，從暾入聲。谷，音浴。使，疏吏翻。〕
甲辰，上御北樓觀漁於河，以宴百僚。定襄太守周法尚朝於行宮〔改雲州為定襄郡。守，式又翻。〕太府卿元壽言於帝曰：「漢武出關，旌旗千里。〔事見二十卷漢武帝元封元年。〕今御營之外，請分為二十四軍，日別遣一軍發，相去三十里，旗幟相望，鉦鼓相聞，首尾相屬，〔幟，昌志翻。鉦，音徵。屬，之慾翻。〕千里不絕，此亦出師之盛者也。」法尚曰：「不然，兵亙千里，動間山川，〔間，古莧翻。〕猝有不虞，四分五裂；腹心有事，首尾未知，道路阻長，難以相救，雖有故事，乃取敗之道也。」帝不懌，曰：「卿意如何﹖」法尚曰：「結為方陳，〔陳，讀曰陣。〕四面外拒，六宮及百官家屬並在其內；若有變起，所當之面，即令抗拒，內引奇兵，出外奮擊，車為壁壘，重設鉤陳，〔鉤陳，曲陳如鉤，象天之鉤陳星。重，直龍翻。陳，如字。〕此與據城，理亦何異！若戰而捷，抽騎追奔〔騎，奇計翻。〕萬一不捷，屯營自守，臣謂此萬全之策也。」帝曰：「善！」因拜法尚左武衛將軍。
啟民可汗復上表，，以為「先帝可汗憐臣，賜臣安義公主，種種無乏。〔可，從刊入聲。汗，音寒。復，扶又翻。上，時掌翻。種，章勇翻。〕臣兄弟嫉妒，共欲殺臣。臣當是時，走無所適，仰視唯天，俯視唯地，奉身委命，依歸先帝。先帝憐臣且死，養而生之，以臣為大可汗，還撫突厥之民。〔事見一百七十八卷開皇十九年。厥，九勿翻。〕至尊今御天下，還如先帝養生臣及突厥之民，種種無乏。臣荷戴聖恩，〔荷，下可翻。〕言不能盡。臣今非昔日突厥可汗，乃是至尊臣民，願率部落變改衣服，一如華夏。」〔帥，讀曰率。夏，戶雅翻。〕帝以為不可。秋，七月，辛亥，賜啟民璽書，諭以「磧北未靜，猶須徵戰，〔璽，斯氏翻。磧，七亦翻。〕但存心恭順，何必變服﹖」
帝欲誇示突厥，令宇文愷為大 帳，其下可坐數千人；甲寅，帝於城東御大帳，備儀衛，宴啟民及其部落，作散樂。〔散，昔亶翻。〕諸胡駭悅，爭獻牛羊駝馬數千萬頭。帝賜啟民帛二千【章： 十二行本「千」作「十」；孔本同；張校同。】萬段，其下各有差。又賜啟民路車乘馬，鼓吹幡旗，〔乘，，繩證翻。吹，昌瑞翻。〕贊拜不名，位在諸侯王上。
又詔發丁男百餘萬築長城，西拒榆林，東至紫河。〔隋志：定襄郡大利縣有陰山，有紫河。通典：紫河發源朔州善陽縣。金河上承紫河。〕尚書左僕射蘇威諫，上不聽，築之二旬而畢。帝之徵散樂也，太常卿高熲諫，不聽。熲退，謂太常丞李懿曰：「周天元以好樂而亡，殷鑒不遠，安可復爾！」〔好，呼到翻。復，扶又翻；下同。〕熲又以帝遇啟民過厚，謂太府卿何稠曰：「此虜頗知中國虛實，山川險易，〔易，以鼓翻。〕恐為後患。」又謂觀王雄曰：〔雄自安德郡王改封觀王。觀，古玩翻。〕「近來朝廷殊無綱紀。」禮部尚書宇文鸌私謂熲曰：「天元之侈，以今方之，不亦甚乎﹖」又言：「長城之役，幸非急務。」光祿大夫賀若弼亦私議宴可汗太侈。並為人所奏。帝以為誹謗朝政，丙子，高熲、宇文鸌、賀若弼皆坐誅，〔鸌，古弼字。若人者翻。朝，直遙翻；下同。〕熲諸子徙邊，弼妻子沒官為奴婢。事連蘇威，亦坐免官。熲有文武大略，明達世務，自蒙寄任，竭誠盡節，進引貞良，以天下為己任；蘇威、楊素、賀若弼、韓擒虎皆熲所推薦，自餘立功立事者不可勝數；〔勝，音升。〕當朝執政將二十年，朝野推服，物無異議，海內富庶，熲之力也。及死，，天下莫不傷之。先是，蕭琮以皇后故，甚見親重，〔先，昔薦翻。〕為內史令，改封梁公，宗族緦痲以上，皆隨才擢用，諸蕭昆弟，佈列朝廷。琮性澹雅，不以職務為意，身雖羇旅，見北間豪貴，無所降下。〔澹，徒覽翻。下，遐嫁翻。〕與賀若弼善，弼既誅，又有童謠曰：「蕭蕭亦見復起。」帝由是忌之，遂廢於家，未幾而卒。〔幾，居豈翻。卒，子恤翻。〕
11八月，壬午，車駕發榆林，歷雲中，泝金河。〔隋志：榆林郡有金河縣。杜佑曰：單于都護府，秦、漢雲中郡地也，治金河縣。縣有金河，上承紫河。宋白曰：金河縣即漢盛樂縣地。〕時天下承平，百物豐實，甲士五十餘萬，馬十萬匹，旌旗輜重，千里不絕。〔重，直用翻。〕令宇文愷等造觀風行殿，上容侍衛者數百人，離合為之，下施輪軸，倏忽推移。又作行城，週二千步，以板為榦，衣之以布，〔衣，於既翻。〕飾以丹青，樓櫓悉備。胡人驚以為神，每望御營，十里之外， 屈膝稽顙，無敢乘馬。〔稽，音啟。〕啟民奉廬帳以俟車駕；乙酉，帝幸其帳，啟民奉觴上壽，跪伏恭甚，〔上，時掌翻；下同。〕王侯以下袒割於帳前，〔袒而割 肉。〕莫敢仰視。帝大悅，賦詩曰：「呼韓頓顙至，屠耆接踵來；何如漢天子，空上單於臺！」〔上，時掌翻。單，音蟬。〕皇后亦幸義成公主帳。帝賜啟民及公主 金甕各一，並衣服被褥錦綵，特勒以下，受賜各有差。帝還，啟民從入塞，己丑，遣歸國。
癸巳入樓煩關；〔樓煩郡治靜樂縣，縣有關官。〕壬寅，至太原，詔營晉陽宮。帝謂御史大夫張衡曰：「朕欲過公宅，可作朕作主人。」〔過，工禾翻。為，於偽翻。〕衡乃先馳至河內，具牛酒。〔張衡，河內人。帝改懷州為河內郡。〕帝上太行，開直道九十里，〔開直道抵張衡所居。行，戶剛翻。〕九月，己未，至濟源，〔開皇十六年置濟源縣，屬河內郡。濟，子禮翻。〕幸衡宅。帝悅其山泉，留宴三日，賜賚甚厚。衡復獻食，〔賚，來代翻。復，扶又翻。〕帝令頒賜公卿，下至衛士，無不霑洽。己巳，至東都。
12壬申，以齊王暕為河南尹；癸酉以民部尚書楊文思為納言。
13冬，十月，敕河南【章：十二行本「南」作「北」；乙十一行本同；孔本同。】諸郡送一藝戶東部三千餘家，置十二坊於洛水南以處之。〔藝戶，謂其家以伎藝名者。陪，助也。處，昌呂翻。〕
14西域諸胡多至張掖交市，〔帝改甘州為張掖郡。交市，，為亙市也。〕帝使吏部侍郎裴矩掌之。矩知帝好遠略，商胡至者，矩誘訪諸國山川風俗，王及庶人儀形服飾，撰西域圖記三卷，，合四十四國，入朝奏之。〔好，呼報翻。誘，音酉。撰，士免翻。朝，直遙翻；下同。〕仍別造地圖，窮其要害，從酉傾以去，〔西傾山，在隴西臨洮縣西南，洮水之所出也。〕縱橫所亙，將二萬裏，發自敦煌，〔帝改瓜州為敦煌郡。敦，徒門翻。〕至於西海，〔此西海在條之西。〕凡為三道，北道從伊吾，中道從高昌，南道從鄯善，〔伊吾，唐為伊州。高昌，唐為西州。鄯善，唐為納縛波地。鄯，時戰翻。〕總湊敦煌。且雲：「以國家威德，將士驍雄，〔將，，即亮翻。驍，堅堯翻。〕汎濛汜而越崑侖，易如反掌。〔濛汜，蒙谷之水也，日所入處。史記禹本紀言河出崑侖。汜，祥裏翻。崑，盧昆翻。〕今並因商人密送誠款，引領翹首，願為臣妾。若服而撫之， 務存安輯，皇華遣使，弗動兵車，諸蕃既從，渾、厥可滅，混壹戎、夏，其在茲乎！」〔渾、厥，謂吐谷渾、突厥也。使，疏吏翻。厥，九勿翻。夏，戶雅翻。〕帝 大悅，賜帛五百段，，日引矩至御至親問西域事。矩盛言「胡中多諸珍寶，吐谷渾易可併吞。」〔谷，音浴。易，戈鼓翻。〕帝於是慨然慕秦皇、漢武之功，甘心將通西域；四夷經略，鹹以委之。以矩為黃門侍郎，復使至張掖，引致諸胡，啗之以利，勸令入朝。〔復，扶又翻。啗，徒濫翻，又徒覽翻。〕自是西域胡往來相繼，所經郡縣，疲於送迎，糜費以萬萬計，卒令中國疲弊以至於亡，〔卒，子恤翻。〕皆矩之唱導也。
鐵勒寇邊，帝遣將軍馮孝慈出敦煌擊之，不利。鐵勒尋遣使謝罪，請降；〔降，戶剛翻。〕帝使裴矩慰撫之。
