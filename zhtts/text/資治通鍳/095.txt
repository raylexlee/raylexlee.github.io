△卷第九十四
晉紀十六（起著雍困敦（戊子），盡重光單閼（辛卯），凡四年。）
顯宗皇帝上之下
咸和三年（戊子、三二八）
①春，正月，溫嶠入救建康，軍於尋陽。〔自武昌東下，軍於尋陽。〕
韓晃襲司馬流於慈湖；流素懦怯，將戰，食炙不知口處，兵敗而死。炙，之夜翻，燔肉也。
丁未，蘇峻帥祖渙、許柳等眾二萬人，濟自橫江，登牛渚，軍於陵口。〔牛渚山，在今太平州當塗縣北三十里，山下有磯，津渡之處，與和州橫江渡相對。陵口，當在牛渚山東北，即東陵口也。帥，讀曰率。〕臺兵禦之，屢敗。二月，庚戌，峻至蔣陵覆舟山。〔陵，阜也；蔣陵，蔣山之阜也。覆舟山，形如覆舟，故名。〕陶回謂庾亮曰：「峻佑石頭有重戍，不敢直下，必向小丹楊，南道步來；〔漢丹陽郡治宛陵縣；武帝太康二年，分丹陽宣城郡，治宛陵，而丹陽移治建業。建業，本漢之秣陵也，吳改曰建業，晉復曰秣陵；至太康三年，分秣陵之水北為建業，後避愍帝諱，改曰建康。元帝南渡，建康置丹陽尹，治於臺城西，而丹楊太守舊治秣陵縣，俗謂之小丹楊。其路即今太平州取建康之路也。〕宜伏兵邀之，可一戰擒也。」亮不從。峻果自小丹楊來，迷失道，夜行，無復部分。〔分，扶問翻。〕亮聞，乃悔之。
朝士以京邑危逼，〔朝，直遙翻。〕多遣家人入東避難，〔建康以吳、會稽為東。難，乃旦翻。〕左衛將軍劉超獨遷妻孥入居宮內。〔孥，音奴，子也。〕
詔以卞壼都督大桁東諸軍事，〔壼，苦本翻。桁，讀與航同。〕與侍中鍾雅帥郭默、趙胤等軍及峻戰於西陵。〔據壼傳，峻至東陵口，壼與戰於陵西，成帝紀作「西陵」。〕壼等大敗，死傷以千數。丙辰，峻攻青溪柵；卞壼率諸軍拒擊，不能禁。峻因風縱人，燒臺省及諸營寺署，一時蕩盡。〔杜佑曰：宋、齊有三臺、五省之號。三臺，蓋兩漢舊名；五省，謂尚書、中書、門下、祕書、集書省也。〕壼背癰新愈，創猶未合，〔創，初良翻。〕力疾帥左右苦戰而死；二子眕盱隨父後，亦赴散而死。其母撫屍哭曰：「父為忠臣，子為孝子，夫何恨乎！」〔眕，之忍翻。盱，兇於翻。夫，音扶。〕
丹楊尹羊曼勒兵守雲龍門，與黃門侍郎周導、廬江太守陶瞻皆戰死。庾亮帥眾將陳於宣陽門內，〔帥，讀曰率。陳，讀曰陣。〕未及成列，士眾皆棄甲走，亮與弟懌、條、翼及郭默、趙胤俱奔尋陽。〔依溫嶠也。〕將行，顧謂鍾雅曰：「後事深以相委。」雅曰：「棟折榱崩，誰之咎也！」〔折，而設翻。榱，所追翻。秦曰屋椽，齊魯曰桷，周曰榱。〕亮曰：「今日之事，不容復言。」〔復，扶又翻。〕亮乘小船，亂兵相掠；亮左右射賊，誤中柁工，應弦而倒。〔柁，待可翻。柁以正船，柁工，一船之司命也。射，而亦翻。中，竹仲翻。〕船上鹹失色慾散，亮不動，徐曰：「此手何可使著賊！」〔言射不能殺賊而反射殺柁工，自恨之辭也。著，直略翻。〕眾乃安。
峻兵入臺城，司徒導謂侍中褚翜曰：「至尊當御正殿，君可啟令速出。」翜即入上閤，躬自抱帝登太極前殿；〔翜，所甲翻。〕導及光祿大夫陵曄、荀崧、尚書張闓共登御牀，擁衛帝。〔闓，苦亥翻，又音開。〕以劉超為右衛將軍，〔晉志：文帝初置中衛及衛將軍，武帝受命，分為左、右衛，以羊琇為士左，趙序為右。〕使與鍾雅、褚翜侍立左右，太常孔愉朝服守宸廟。〔朝，直遙翻。〕時百官奔散，殿省蕭然。峻兵既入，叱褚翜令下。翜正立不動，呵之曰：「蘇冠軍來覲至尊，〔峻先以討沈充功進冠軍將軍，故稱之。 冠，古玩翻。〕軍人豈得侵逼！」由是峻兵不敢上殿，〔上，時掌翻。〕突入後宮，宮人及太后左右侍人皆見掠奪。峻兵驅役百官，光祿動王彬等皆被捶撻，〔捶， 止橤翻。〕令負擔登蔣山。〔擔，都藍翻，又徒濫翻。蔣山，即鍾山，在今上元縣東北十八里。輿地誌曰：古曰金陵山，縣名因此；又名蔣山，漢末，秣陵尉蔣子文 討賊，戰死於此，吳太帝為立廟，子文祖諱鍾，因改曰蔣山。餘謂孫權祖亦諱鍾，當因是改也。〕裸剝士女，〔裸，魯果翻。〕皆以壞席苫草自鄣，無草者坐地以土自覆；哀號之聲，震動內外。〔苫，詩廉翻。覆敷救翻；下同。號，戶刀翻。〕
初，姑孰既陷，尚書左丞孔坦謂人曰：「觀峻之勢，必破臺城，自非戰士，不須戎服。」及臺城陷，戎服者多死，白衣者無他。
時官有布二十萬匹，金銀五千斤，錢億萬，絹數萬匹，他物稱是，〔言他物與布金銀錢絹相稱也。稱，尺證翻。〕峻盡費之；太官惟有燒餘米數石以供御膳。
或謂鍾曰：「君性亮直，必不容於寇讎，盍早為之計！」雅曰：「國亂不能匡，君危不能濟，各遁逃以求免，何以為臣！」
丁巳，峻稱詔大赦，惟庾亮兄弟不在原例。〔不在見赦之例。〕以王導有德望，猶使以本官居己之右。祖約為侍中、太尉、尚書令，峻自為驃騎將軍、錄尚書事，〔驃，匹妙翻。〕許柳為丹楊尹，馬雄為左衛將軍，祖渙為驍騎將軍。〔驍，堅堯翻。〕弋陽王羕詣峻，稱述峻功，峻復以羕為西陽王、太宰、錄尚書事。〔羕降爵見上卷咸和元年。羕，餘亮翻。〕
峻遣兵攻吳國內史庾冰，冰不能禦，棄郡奔會稽，〔時以吳郡為吳國，太守為內史。會，工外翻。〕至浙江，峻購之甚急。吳鈴下卒引冰入船，以蘧蒢覆之，吟嘯鼓枻，泝流而去。〔蘧，求於翻。蒢，陳如翻。說文曰：蘧篨，竹蓆也。餘謂從「艸」者，今蘆壌也。枻，以制翻。楫謂之枻，泝，蘇故。逆流曰泝。〕每逢邏所，邏所，謂津要置邏卒之所。邏，郎佐翻。〕輒以杖叩船曰：「何處覓庾冰，庾冰正在此。」人以為醉，不疑之，冰僅免。峻以侍中蔡謨為吳內史。
溫嶠聞建康不守，號慟；〔號，戶刀翻。〕人有候之者，悲哭相對。庾亮至尋陽宣太后詔，以嶠為驃騎將軍、開府儀同三司，又加徐州刺史郗鑒司空。〔郗，醜之翻。〕嶠曰：「今日當以滅賊為急，未有功而先拜官，將何以示天下！」遂不受。嶠素重亮，亮雖奔敗，嶠愈推奉之，分兵給亮。
③三月，丙子，庾太后以憂崩。
蘇峻南屯於湖。
⑤夏，四月，後趙將石堪攻宛，南陽太守王國降之；〔宛，於元翻。降，戶江翻。〕遂進攻祖約軍子淮上。約將陳光起兵攻約，約左右閻禿，貌類約，〔禿，吐谷翻。〕光謂為約而擒之，約踰垣獲免。光奔後趙。
壬申,葬明穆皇后於武平陵。
庾亮、溫嶠將起兵討蘇峻，而道路斷絕，不知建康聲聞。〔聞，音問。〕會南陽範汪至尋陽，言「峻攻令不壹，貪暴縱橫，〔橫，戶孟翻。〕滅亡已兆，雖強易弱，〔易，以豉翻。〕朝廷有倒懸之急，宜時進討。」嶠深納之。亮闢汪參護軍事。
亮、嶠互相推為盟主；嶠從弟充曰：〔從，才用翻。考異曰：晉春秋作「從兄」，今從晉書嶠傳。〕「陶徵西位重兵強，〔侃時為徵西大將軍、都督荊、湘、雍、梁，專制上流。〕宜共推之。」嶠乃遣　督護王愆期詣荊州，邀陶侃與之同赴國難。〔難，乃旦翻；下同。〕侃猶以不豫顧命為恨，〔事見上卷咸和元年。〕答曰：「吾疆埸外將，不敢越局。」〔謂內輔外禦，各有局分，不敢踰越也。將，即亮翻。〕嶠屢說，不能回；〔說，輸芮翻。〕乃順侃意，遣使謂之曰：「仁公且守，〔漢、魏以來，率呼宰輔、嶽牧為明公；今嶠呼侃為仁公，蓋取天下歸仁之義，言晉之徵鎮皆歸重於侃也。使，疏吏翻；下同。〕僕當先下。」使者去已二日，平南參軍滎陽毛寶〔嶠為平南將軍，，以寶為參軍。〕別使還，聞之，〔還，從宣翻，又如字。〕說嶠曰：「凡舉大事，當與天下共之。師克在和，不宜異同。〔左傳：楚鬬廉曰：師克在和，不在眾也。〕假令可疑，猶當外示不覺，況自為攜貳邪！宜急追信改書，〔信，即使也。〕言必應俱進；若不及前信，當更遣使。」嶠意悟，即追使者改書；侃果許之，遣督護龔登帥兵詣嶠。〔帥，讀曰率。〕嶠有眾七千，於是列上尚書，〔以侃為盟主，與亮、嶠列名上之尚書。上，時掌翻。〕陳祖約、蘇峻罪狀，移告徵鎮，灑泣登舟。
陶侃復追龔登還。嶠遺侃書曰：「夫軍有進而無退，可增而不可減。近已移檄遠近，言於盟府，〔盟府，謂侃府也；侃為盟主，故稱為盟府。復，扶又翻。遺，於季翻。〕刻後月半大舉，諸郡軍並在路次，惟須仁公軍至，便齊進耳。仁公今召軍還，疑惑遠近，成敗之由，將在於此。僕才輕任重，實憑仁公篤愛，遠稟成規；至於首啟戎行，〔行，戶剛翻。詩；元戎十乘，以先啟行。〕不敢有辭，僕與仁公，如藐尾相衛，脣齒相依也。恐或者不達高旨，將謂仁公緩於討賊，此聲難追。僕與仁公並受方嶽之任安危休慼，理既同之。且自頃之顧，綢繆往來，情深義重，〔綢，除留翻；繆，莫彪翻；纏綿也。〕一旦有急，亦望仁公悉眾見救，況社稷之難乎！今日之憂，豈惟僕一州，文武莫不翹首企足以望侃兵之來。難，乃旦翻。〕假令此州不守，約、峻樹置官長於此，〔此，謂江州也。長，知兩翻。〕荊、楚西逼強胡，東接逆賊，因之以饑饉，將來之危，乃當甚於此州之今日也。仁公進當為大晉之忠臣，參桓、文之功；退當以慈父之情，雪愛子之痛。〔謂侃子瞻為峻所殺。〕今約、峻凶逆無道，痛感天地，人心齊壹，鹹皆切齒。今之進討，若以石投卵耳；苟復召兵還，是為敗於幾成也。〔復，扶又翻。幾，居希翻。〕願深察所陳！」王愆期謂侃曰：「蘇峻，豺狼也，如得遂志，四海雖廣，公寧有容足之地乎！」侃深感悟，即戎服登舟。瞻喪至不臨，〔臨，力鴆翻。〕晝夜兼道而進。
郗鑒在廣陵，城孤糧少，逼近胡寇，〔近，其靳翻。〕人無固志。得詔書，即流涕誓眾，入赴國難，將士檃奮。〔難，乃旦翻。將，即亮翻。〕遣將軍夏侯長等間 行謂溫嶠曰：「或聞賊欲挾天子東入會稽，當先立營壘，屯據要害，既防其越逸，又斷賊糧運，〔間，古莧翻。斷，丁管翻。〕然後清野堅壁以待賊。賊攻城不拔，野無所掠，東道既斷，糧運自絕，必自潰矣。」嶠深以為然。〔晉都建康，糧運皆仰三吳，故欲先斷東道。王敦、蘇峻之亂，匡復之謀，郗鑒為多。〕
五月，陶侃率眾至尋陽。議者鹹謂侃欲誅庾亮以謝天下；亮甚懼，用溫嶠計，詣侃拜謝。侃驚，止之曰：「庾元規乃拜陶士行邪！」〔陶侃，字士行。〕亮引咎自責，風止可觀，侃不覺釋然，曰：「君侯脩石頭以擬老子，〔見卷咸和元年。〕今日反見求邪！」即與之談宴終日，遂與亮、嶠同趣建康。〔趣，七喻翻。〕戎卒四萬，旌旗七百餘裏，鉦鼓之聲，震於遠近。
蘇峻聞西方兵起，用參軍賈寧計，自姑孰還據石頭，分兵以拒侃等。
乙未，峻逼遷帝於石頭，司徒導固爭，不從。帝哀泣升車，宮中慟哭。時天大雨，道路泥濘，〔濘，乃定翻，淖也。〕劉超、鍾雅步侍左右，峻給馬，不肯乘，而悲哀慷慨。峻聞而惡之，然未敢殺也。〔惡，烏路翻。〕以其親信許方等補司馬督、殿中監，外託宿衛，內實防禦超等。峻以倉屋為帝宮，日來帝前肆醜言。劉超、鍾雅與右光祿大夫荀崧、金紫光祿大夫華恆、〔左、右光祿大夫，金章紫綬；光祿大夫，銀章青綬；加金章紫綬者，謂之金紫光祿大夫。華，戶化翻。恆，戶登翻。〕尚書荀邃、侍中丁潭侍從，不離帝側。〔從，才用翻。離，力智翻。〕時饑饉米貴，峻問遺，超一無所受。繾綣朝夕，〔遺，於季翻。繾，詰戰翻，又去演翻；綣，區願翻。繾綣，反覆不相離也。孔穎達曰：繾綣，牢固相著之意。左傳曰：繾綣從公，毋通內外。〕臣節愈恭；雖居幽厄之中，超猶啟帝，授孝經、論語。
峻使左光祿大夫陵曄守留臺，逼迫居民，盡聚之後苑；使匡術守苑城。
尚書左丞孔坦奔陶侃，侃以為長史。
初，蘇峻遣尚書張闓權督東軍，司徒導密令以太后詔諭三吳吏士，〔漢置吳郡；吳分吳郡置吳興郡；晉又分吳興、丹楊置義興郡，是為三吳。酈道元曰：世謂吳郡、吳興、會稽為三吳。杜佑曰：晉、宋之間，以吳郡、吳興、丹楊為三吳。〕使起義兵救天子。會稽內史王舒以庾冰行奮武將軍，使將兵一萬，西渡浙江；〔將，即亮翻；下同。〕於是吳興太守虞潭、吳國內史蔡謨、前義興太守顧眾等皆舉兵應之。潭母孫氏謂潭曰：「汝當捨生取義，勿以吾老為累！」〔累，力瑞翻。〕盡遣其家僮從軍，鬻其環珮以為軍資。謨以庾冰當還舊任，即去郡以讓冰。
蘇峻聞東方兵起，遣其將管商、張健、弘徽等拒之；虞潭等與戰，互有勝負，未能得前。
陶侃、溫嶠軍於茄子浦；嶠以南兵習水，蘇峻兵便步，〔南兵，謂侃、嶠之兵。便步，謂便於步戰。〕令：「將士有上岸者死！」〔上，時掌翻。〕會峻送米萬斛饋祖約，約遣司馬桓撫等迎之。毛寶帥千人為嶠前鋒，〔帥，讀曰率；下同。〕告其眾曰：「兵法，『軍令有所不從』，豈可視賊可擊，不上岸擊之邪！」乃擅往襲撫，悉獲其米，斬獲萬計，約由是飢乏。嶠表寶為廬江太守。
陶侃錶王舒監浙東軍事，虞潭監浙西軍事，〔監，工銜翻。〕郗鋻都督揚州八郡諸軍事；令舒、潭皆受鑒節度。鑒帥渡江，與侃等會於茄子浦，〔類篇：茄，求加翻；菜名，子可食。茄葉似蒿蓼葉而青，子熟於夏秋之間，大如秤棰，有紫色者，有白色者，及其熟也，色正黃。蓋其地宜茄子，人多於此樹藝，因以名浦。〕雍州刺史魏該亦以兵會之。〔雍，於用翻。〕
丙辰，侃等舟師直指石頭，至於蔡洲；侃屯查浦，〔蔡洲，在石頭西岸；查浦，在大江南岸，直秦淮口。〕嶠屯沙門浦。峻登烽火樓，望見士眾之盛，有懼色，謂左右曰：「吾本知溫嶠能得眾也。〕
庾亮遣督護王彰搫峻黨張曜，反為所敗。亮送節傳以謝侃。〔敗，補邁翻。傳，株戀翻。〕侃答曰：「古人三敗，〔謂魯將曹沬也。〕君侯始二；當今事急，不宜數爾。」〔言不宜數數如此。數，所角翻。〕亮司馬陳郡殷融詣侃謝曰：「將軍為此，非等所裁。」王彰至曰：「彰自為之，將軍不知也。」侃曰：「昔殷融為君子，王彰為小人；今王彰為君子，殷融為小人。」
宣城內史桓彝，聞京城不守，慷慨流涕，進屯涇縣。〔彝自廣德進屯涇縣。〕時州郡多遣使降蘇峻，〔使，疏吏翻。降，戶江翻。〕裨惠復勸彝宜且與通使，以紓交至之禍。〔紓，緩也。交至之禍，言州郡多降，峻兵將四合而交至也。復，扶又翻。〕彝曰：「吾受國厚恩，義在致死，焉能忍恥與逆臣通問！〔焉，於虔翻。〕如其不濟，此則命也。」彝遣將軍俞縱守蘭石，〔蘭石，在涇縣東北。〕峻遣其將韓晃攻之。縱將敗，左右勸縱退軍。縱曰：「吾受桓侯厚恩，當以死報。吾之不可負桓侯，猶桓侯之不負國也。」遂力戰而死。晃進軍攻彝，六月，城陷，執彝，殺之。
諸軍初至石頭，即欲決戰，陶侃曰：「賊眾方盛，難與爭鋒，當以歲月，智計破之。」既而屢戰無功，監軍部將李根請築白石壘，〔是時同盟諸將無監軍事者，竊意李根蓋郗鹽軍部將也。前史既逸「郗」字，後人遂改「鑒」為「監」。白石壘，在石頭東北，峻極險固。杜佑曰：白石裏，在臺城西，宋武帝大明四年為蠶所，置大殿於此。〕侃從之，夜，築壘，至曉而成。聞峻軍嚴聲，〔聞峻軍擊鼓嚴隊之聲。〕諸將鹹懼其來攻。孔坦曰：「不然。若峻攻壘，必須東北風急，令我水軍不得往救；今天清靜，賊必不來。所以嚴者，必遣軍出江乘，掠京口以東矣。」已而果然。侃使庾亮以二千人守白石，峻帥步騎萬餘四面攻之，不克。〔帥，讀曰率。〕
王舒、虞潭等數峻兵戰，不利。〔數，所角翻。〕孔坦曰：「本不須召郗公，遂使東門無限，今宜遣還，雖晚，猶勝不也。」〔言雖遣還之晚，猶勝不遣還也。〕侃乃令鑒與後將軍郭默還據京口，立大業、曲阿、庱亭三壘以分峻之兵勢，〔曲阿，秦雲陽縣也，前漢屬會稽郡，後漢屬吳郡，晉屬毗陵郡。大業，里名，在曲阿北。丁度曰：庱亭，在吳興。庱，醜升翻。裴松之曰：庱，攄陵翻。〕使郭默守大業。
壬辰，魏該卒。
祖約遣祖渙、桓撫襲湓口；〔湓口，在尋陽，今江州德化縣西一里有湓浦。〕陶侃聞之，將自擊之。毛寶曰：「義軍恃公，公不可動，寶請討之。」侃從之。渙、撫過皖，因攻譙國內史桓宣。〔宣時屯皖縣馬頭山。皖，戶版翻。〕寶往救之，為渙、撫所敗。〔敗，補邁翻。〕箭貫寶髀，徹鞍，〔徹，敕列翻。〕寶使人蹋鞍拔箭，血流滿跋。〔跋，許戈翻。〕還擊煥、撫，破走之，宣乃得出，歸於溫嶠。寶進攻祖約軍於東關，拔合肥戍；會嶠召之，復歸石頭。
祖約諸將陰與後趙通謀，許為內應。後趙將石聰、石堪引兵濟淮，攻壽春。秋，七月，約眾潰，奔歷陽，聰等虜壽春二萬餘戶而歸。
⑧後趙中山公虎、帥眾四萬自軹關西入，擊趙河東，〔軹關，在河內軹縣。帥，讀曰率。〕應之者五餘縣，遂進攻蒲阪。趙主曜遣河間王述發氐、羌之眾屯秦州以備張駿、楊難敵，自將中外精銳水陵諸軍以救蒲阪，自衛關北濟；〔晉書地理志，汲郡汲縣有衛關。〕虎懼，弔退。曜追之，八月，及於高候；〔杜佑曰：今絳州聞喜縣北有高候原。〕與虎戰，大破之，斬石瞻，枕屍二百餘裏，〔枕，職鴆翻。〕收其資仗億計。虎奔朝歌。〔杜佑曰：衛州衛縣，漢朝歌縣。紂都朝歌，在今縣西。〕曜濟自大陽，〔大陽屬河東郡。應劭曰：在大河之陽，故曰大陽。唐志，陝州陝縣有大陽故關，春秋之茅津也。〕攻石生於金墉，決千金堨以灌之。〔堨，烏葛翻。〕分遣諸將攻汲郡、河內，後趙滎陽太守尹矩、野王太守張進等皆降之。〔野王縣自漢以來屬河內郡，後趙鈶置郡也。降，戶江翻。〕襄國大震。
⑨張駿治兵，欲乘虛襲長安。理曹郎中索詢諫曰：〔理曹郎中，張氏所置，以掌刑獄。索，昔各翻。〕「劉曜雖東徵，其子胤守長安，未易輕也。〔易，以豉翻；下同。〕借使小有所獲，彼若釋東方之圖，還與我校；禍難之期未可量也。」〔難，乃旦翻。量，音良。〕駿乃止。
⑩蘇峻腹心路永、匡術、賈寧聞祖約敗，恐事不濟，勸峻盡誅司徒導等諸大臣，更樹腹心；〔更，工衡翻。〕峻雅敬導，不許。永等更貳於峻，〔貳者，其心攜而兩向。〕導使參軍袁耽潛誘永使歸順，〔誘，音酉。〕九月，戊申，導攜二子與永奔白石。耽，渙之曾孫也。〔袁渙事曹操。〕
陶侃、溫嶠等與蘇峻久相持不決，峻分遣諸將東西攻掠，所嚮多捷，人情恟懼。〔恟，許拱翻。〕朝士之奔西軍者皆曰：「峻狡黠有膽決，其徒驍勇，所向無敵。〔朝，直遙翻。黠，下八翻。驍，堅堯翻。〕若天討有罪，則峻終滅亡；止以人事言之，未易除也。」溫嶠怒曰：「諸君怯懦，乃更譽賊！」〔譽，羊諸翻，稱揚之也。〕及累戰不勝，嶠亦憚之。
嶠軍食盡，貸於陶侃。〔貸，他代翻，借也。〕侃怒曰：「使君前雲不憂無良將及兵食，惟欲得老僕為主耳。今數戰皆北，良將安在！荊州接胡、蜀二虜，當備不虞；若復無食，〔復，扶又翻。〕僕便欲西歸，更思良算，徐來殄賊，不為晚也。」嶠曰：「凡師克在和，古之善教也。光武之濟昆陽，〔見三十九卷漢淮陽王更始元年。〕曹公之拔官渡，〔見崟十三卷漢獻帝建安五年。〕以寡敵眾，杖義故也。峻、約小豎，凶逆滔天，何憂不滅！峻驟勝而驕，自謂無前，今挑之戰，〔挑，徒了翻。〕可一鼓而擒也。柰何捨垂立之功，設進退之計乎！且天子幽逼，社稷危殆，乃四海臣子肝腦塗地之日。嶠等與公並受國恩，事若克濟，則臣主同祚；如其不捷，當灰身以謝先帝耳。今之事勢，義無旋踵，譬如騎虎，安可中下哉！公若違眾獨返，人心必沮；沮眾敗事，義旗將迴指於公矣。」〔溫嶠辭嚴義正，所以能留陶侃，共成大功。沮，在呂翻。敗，補邁翻。〕毛寶言於嶠曰：「下官能留陶公。」乃往說侃曰：〔說，輸芮翻。〕「公本鎮蕪湖，為南北勢援，前既已下，勢不可還。且軍政有進無退，非宜整齊三軍，示眾必死已，亦謂退無所據，終至滅亡。往者杜弢非不強盛，公竟滅之，〔見八十九卷愍帝建興三年。弢，土刀翻。〕何至於峻，獨不可破邪！賊亦畏死，非皆勇健，公可試與寶兵，使上岸斷賊資糧；〔上，時掌翻。斷，丁管翻。〕若寶不立效，然後公去，人心不恨矣。」侃然之，加寶督護而遣之。竟陵太戭李陽說侃曰：〔惠帝元康九年，分江夏西界立竟陵郡。〕「今大事若不濟，公雖有粟，安得而食諸！」侃乃分米五萬石以餉嶠軍。毛寶燒峻句容、湖孰積聚，〔句容、湖孰二縣，屬丹楊郡。〕峻軍乏食，侃遂留不去。
張健、韓晃等急攻大業；壘中乏水，人飲糞汁。郭默懼，潛突圍出外，留兵守之；郗鑒在京口，軍士聞之皆失色。參軍曹納曰：「大業，京之扞蔽也，一旦不守，則賊兵徑至，不可當也。請還廣陵，以俟後舉。」鑒大會僚佐，責納曰：「吾受先帝顧託之重，正復捐軀九泉，不足報塞。〔復，扶又翻。塞，悉則翻。〕今強寇在近，眾心危逼，君腹心之佐，而生長異端，〔長，丁丈翻，今知兩翻。〕當何以帥先義眾，鎮壹三軍邪！」〔帥，讀曰率；下同。〕將斬之，久乃得釋。
陶侃將救大業，長史殷羨曰：「吾兵不習步戰，救大業而不捷，則大事去矣。不如急攻石頭，則大業自解。」〔謂急攻蘇峻，健、晃必還救之，大業之兵自解。〕侃從之。羨，融之兄也。庚午，侃督水軍向石頭。庾亮、溫嶠、趙胤帥步兵萬人從白石南上，欲挑戰。峻將八千人逆戰，〔上，時掌翻。挑，徒了翻。將，即亮翻；下同。〕遣其子碩及其將匡孝分兵先蒲趙胤軍，敗之。 〔蒲，迫也。敗，補邁翻。〕峻方勞其將士，〔勞，力到翻。〕乘醉望見胤走，曰：「孝能破賊，我更不如邪！」因舍其眾，〔舍，讀曰捨。〕與數騎北下突陳，不 得入，〔陳，讀曰陣。〕將回趨白木陂；馬躓，〔躓，陟利翻，跲也。白木陂，在東陵東。趨，七喻翻；下兵趨同。〕侃部將彭世、李千等投之以矛，峻墜馬首，臠割之，焚其骨，三軍皆稱萬歲。餘眾大潰。〔一鼓禽峻，果如溫嶠之言。〕峻司馬任讓等共立峻弟逸為主，閉城自守。〔任，音壬。〕溫嶠乃立行臺，佈告遠近，凡故吏二千石以下，皆令赴臺；於是至者雲集。韓晃聞峻死，引兵趣石頭。管商、弘徽攻庱亭壘，督護李閎、輕車長史滕含擊破之。〔輕車長史，輕車將軍長史也。〕含，脩之孫也。商走詣庾亮降，〔降，戶江翻。〕餘眾皆歸張健。
冬，十一月，後趙王勒欲自將救洛陽，〔將，即亮翻。〕僚佐程遐等固諫曰：「劉曜懸軍千里，勢不支久。大王不宜親動，動無萬全。」勒大怒，按劍叱遐等出。乃赦徐光，〔光被囚見上卷咸和元年。〕召而謂之曰：「劉曜乘一戰之勝，圍守洛陽，庸人之情皆謂其鋒不可當。曜帶甲十萬，攻一城而百日不克，師老卒怠，以我初銳擊之，可一戰而擒也。若洛陽不守，曜必送死冀州，〔後趙都襄國，冀州之地。〕自河已北卷而來，〔卷，讀曰捲；下同。〕吾事去矣。程遐等不欲吾行，卿以為何如﹖」對曰：「劉曜乘候之勢，不能進臨襄國，更守金墉，此其無能為可知也。以大王威略臨之，彼必望旗奔敗。平定天下，在今一舉，不可失也。」勒笑曰：「光言是也。」乃使內外戒嚴，有諫者斬。命石堪、石聰及豫州刺史桃豹等各統見眾會滎陽；〔見，賢遍翻。〕中山公虎進據石門，〔水經註：漢靈帝於敖城西北，壘石為門，以遏浚儀渠口，謂之石門，滎瀆受河水，亦有石門。〕勒自統步騎四萬趣金墉，濟自大堨。〔水經註：石勒襲劉曜，塗出延津，以河冰泮為神靈之助，號是處為靈昌津。騎，奇寄翻。趣，七喻翻。堨，烏葛翻。〕
勒謂徐光曰：「曜盛兵成皋關，上策也；阻洛水，其次也；坐守洛陽，此成擒耳。」十二月，乙亥，後趙諸軍集於成皋，步卒六萬，騎二萬七千。勒見趙無守兵，大喜，舉手指天復加額曰：「天也！」〔復，扶又翻。〕卷甲銜枚，詭道兼行，出於鞏、訾之間。〔鞏縣，屬河南郡，有東訾城。左傳，單子取訾。杜預曰，在鞏縣西南。晉地道記曰，在之東。訾，子斯翻。〕
趙主曜專與嬖臣飲博，不撫士卒；左右或諫，曜怒，以為妖言，斬之。〔嬖，卑義翻，又必計翻。妖，於驕翻。〕聞勒已濟河，始議增滎陽戍，杜黃馬關。〔據水經，黃馬坂在成皋縣，河水逕其北，謂之黃馬關。〕俄而洛水候者與後趙前鋒交戰，擒羯送之。曜問：「大胡自來邪﹖其眾幾何﹖」羯曰：「王自來，軍勢甚盛。」〔羯，居謁翻。〕曜色變，使攝金墉之湋，〔攝，收也。〕陳於洛西，〔陳，讀曰陣；下揮陳同。〕眾十餘萬，南北十餘裏。勒望見，益喜。謂左右曰：「謂左右曰：「可以賀我矣！」勒帥步騎四萬入洛陽城﹖〔帥，讀曰率。〕
己卯，中山公虎引步卒三萬自城北而西，攻趙中軍，石堪、石聰等各以精騎八千自城西而北，擊趙前鋒，大戰於西陽門。〔西陽門，即洛城宣陽門也，城西面南頭第一門；或曰：西陽門，即第二門西明門也。〕勒躬貫甲冑，出自閶闔門，夾擊之。〔閶闔門，洛城西面北頭門。〕曜少而嗜酒，〔少，詩照翻。〕末年尤甚；將戰，飲酒數鬥。常乘赤馬無故跼頓，〔跼，足踡曲不能伸也；頓，首低下不能舉也。跼，音局。〕乃乘小馬。比出，復飲酒鬥餘。〔比，必寐翻。復，扶又翻；下同。〕至西陽門，揮陳就平。石堪因而乘之，趙兵大潰。曜昏醉退走，馬陷石渠，進於冰上，被瘡十餘，通中者三，〔中，竹仲翻。〕為堪所執。勒遂大破趙兵，斬首五萬餘級。下令曰：「所欲擒者一人耳，今已獲之。其敕將士抑鋒止銳，縱其歸命之路。」
曜見勒曰：「石王，頗憶重門之盟否﹖」〔據水經註，重門城，在河內共縣故城西北二十里。此盟當在懷帝永嘉四年同圍河內之時。重，直龍翻。〕勒使徐光謂之曰：「今日之事，天使其然，復云何邪！」〔復，扶又翻。〕乙酉，勒班師。使徵東將軍石邃將兵衛送曜。邃，虎之子也。曜瘡甚，載以馬輿，使醫李永與同載。己亥，至襄國，舍曜於永豐小城，給其妓妾，嚴兵圍守。〔妓，渠綺翻。〕遣劉嶽、劉震等從男女盛服以見之，〔嶽被禽見上卷明帝太寧三年。〕曜曰：「吾謂卿等久為灰土，石王仁厚，乃全宥至今邪！我殺石佗，〔見上卷太寧三年。〕愧之多矣。今日之禍，自其分耳。」〔分，扶問翻。〕留宴終日而去。勒使曜與其太子熙書，諭令速降；〔降，戶江翻。〕曜但敕熙與諸大臣「匡維社稷勿以吾易意也。」勒見而惡之，〔惡，烏路翻。〕久之，乃殺曜。
是歲，成漢獻王驤卒，〔成封李驤為漢王。驤，思將翻。〕其子徵東將軍壽以喪還成都。成主雄以李玝為徵北將軍、梁州刺史，代壽屯晉壽。〔玝，阮古翻。〕
四年（己丑，三二九）
①春，正月，光祿大夫陸曄及弟尚書左僕射玩說匡術，以苑城附於西軍；〔說，輸芮翻。〕百官皆赴之，推曄督宮城軍事。陶侃命毛寶守南城，鄧嶽守西城。〔苑城之南城、西城也。〕
右衛將軍劉超、侍中鍾雅與建康令管獏等謀奉帝出赴西軍；事泄，蘇逸使其將平原任讓將兵入宮超、雅。〔將，即亮翻。任，音壬。〕帝抱持悲泣曰：「還我侍中、右衛！」讓奪而殺之。初，讓少無行，太常華恆為本州大中正，〔華恆，平原高唐人。少，詩照翻。行，下孟翻。華，戶化翻。恆，戶登翻。〕黜其品。及讓為蘇峻將，乘勢多所誅殺，見恆輒恭敬，不敢縱暴。及鍾、劉之死，蘇逸欲並殺恆，讓盡心救衛，恆乃得免。
②冠軍將軍趙胤遣部將甘苗擊祖約於歷陽，戊辰，約夜帥左右數百人奔後趙，〔為後石勒殺祖約張本。冠，古玩翻。帥，讀曰率；下同。〕其將牽騰率眾出降。〔降，戶江翻；下同。〕
③蘇逸、蓀碩、韓晃併力攻臺城，焚太極東堂及祕閣，毛寶登城，射殺數十人。〔射，而亦翻。〕晃謂寶曰：「君名勇果，何不出鬬﹖」寶曰：「君名健將，〔將，即亮翻。〕何不入鬬﹖」晃笑而退。
④趙太子熙聞趙主曜被擒，大懼，〔被，皮義翻。〕與南陽王胤謀西保秦州。尚書胡動曰：「今雖喪君，境土尚完，將士不叛，且當併力拒之；力不能拒，走未晚也。」胤怒，以為沮眾，斬之，遂帥百官奔上邽，〔以劉胤之才武，不能守長安以抗石勒，劉曜既禽，胤膽破矣。喪，息浪翻。沮，在呂翻。〕諸徵鎮亦皆棄所栽從之，關中大亂。將軍蔣英、辛恕擁眾數十萬據長安，遣使降於後趙，後趙遣石生帥洛陽之眾赴之。
⑤二月，丙戌，諸軍政石頭。建威長史滕含擊蘇逸，大破之。〔滕含自輕車長吏進建威將軍長史。〕蘇碩帥驍勇數百，渡淮而戰，〔淮，秦淮也。驍，堅堯翻。〕溫嶠擊斬之。韓晃等懼，以其眾就張健於曲阿，門隘不得出，更相蹈藉，〔更，工衡翻。藉，慈夜翻。〕死者萬數。西軍獲蘇逸，斬之。滕含部將曹據抱帝奔溫嶠船，羣臣見帝，頓首號泣請罪。殺西陽王羕，並其二子播、充、孫崧及彭城王雄。〔羕附蘇峻見上咸和三年，雄奔峻見上卷二夫。〕陶侃與任讓有舊，為請其死。〔為，於偽翻。〕帝曰：「是殺吾侍中、右衛者，不可赦也。」乃殺之。司徒導入石頭，令取故節，〔導自討王敦時假節；其自石頭出奔也，棄之。〕陶侃笑曰：「蓀武節似不如是。」導有凓色。〔導為侃所譏，自愧其失節。〕丁亥，大赦。
張健疑弘、徽等貳於己，皆殺之；帥舟師自延陵將入吳興，〔毗陵縣，前漢屬會稽郡，後漢分屬吳郡，晉分屬毗陵郡。師古曰：毗陵，舊延陵，漢改之。晉分毗陵、延陵為兩縣，毗陵則今常州晉陵縣之地，延陵則今潤州丹徒、金壇之地。宋白曰：延陵縣，本漢曲阿縣地，晉太康二年，分曲阿之延陵鄉置。帥，讀曰率。〕乙未，揚烈將軍王允之與戰，大破之，獲男女萬餘口。健復與韓晃、馬雄等西趨故鄣，〔故鄣縣，漢屬丹陽郡；吳分吳郡丹楊置吳興郡，故鄣屬焉。其地本秦鄣郡所治，故曰故鄣。今湖州安吉縣，故鄣之南鄉也；今廣德軍，漢故鄣縣之地。杜佑曰：湖州長城縣西八十里鄣郡故城，即秦鄣郡縣城也。復，扶又翻。趨，七喻翻。〕郗鑒遣參軍閎追之，及於平陵山，皆斬之。〔蘇峻傳作「巖山」。據帝紀平陵山當在溧陽界。沈約曰：吳分溧陽為永平縣，晉武帝更名永世。董覽吳地誌雲：晉分永世為平陵縣，宋文帝元嘉九年，併入永世、溧陽二縣。〕
是時宮闕灰燼，以建平園為宮。溫嶠欲遷都豫章，三吳之豪請都會稽，〔會，工外翻。〕二論紛紜未決。司徒導曰：「孫仲謀、劉玄德俱言『建康王者之宅』。〔見六十六卷漢獻帝建安十七年。〕古之帝王，不必以豐儉移都；苟務本節用，何憂彫弊！若農事不修，則樂土為墟矣。〔樂，音洛。〕且北寇遊魂，伺我之隙，〔伺，相吏翻。〕一旦示弱，竄於蠻越，求之望實，懼非良計。〔望者，見於外者也；實者，有諸中者也。〕今特宜鎮之以靜，羣情自安。」由是不復徙都。以褚翜為丹楊尹。〔復，扶又翻。翜，所甲翻。〕時兵火之後，民物彫殘，翜收堡散亡，京邑遂安。
⑥壬寅，以湘州並荊州。〔分湘州見八十六卷懷帝永嘉元年。〕
⑦三月，壬子，論平蘇峻功，以陶侃為侍中、太尉，封長沙郡公，加都督交、廣、寧州諸軍事；〔侃先督荊、襄、雍、梁四州，今加都督三州。〕郗鑒為侍中、司空、南昌縣公；溫嶠為驃騎將軍、開府儀同三司，加散騎常侍、始安郡公；〔晉制，驃騎將軍位從公。驃，匹妙翻。〕陸曄進爵江陵公；自餘賜爵侯、伯、子男者甚眾。卞壼及二子眕、盱、桓彝、劉超、鍾雅、羊曼、陶瞻，皆加贈諡。路永、匡術、賈寧，皆蘇峻之黨也；峻未敗，永等去峻歸朝廷；王導欲賞以官爵。溫嶠曰：「永等皆峻之腹心，首為亂階，罪莫大焉。晚雖改悟未足以贖前罪；得全首領，為幸多矣，豈可復褒寵之哉！」〔復，扶又翻；下同。〕導乃止。
陶侃以江陵偏遠，移鎮巴陵。〔江陵偏在江北，又遠建康。武帝太康元年，立巴陵縣，屬長沙郡，後置建昌郡。水經註曰：湘水北至巴丘山，入於江，右岸有巴陵故城，本吳之巴丘邸閣也。巴丘山，一名天嶽山，一名幕阜；前有培塿，曰巴蛇冢。〕
朝議欲留溫嶠輔政，〔朝，直遙翻；下同。〕嶠以王導先帝所任，固辭還藩；又以京邑荒殘，資用不給，乃留資蓄具、器用而後旋於武昌。
帝之出石頭也，庾亮見帝，稽顙哽咽，〔稽，音放。哽，古杏翻。〕詔亮與大臣俱升御座。明日，亮復泥首謝罪，〔復，扶又翻；下同。〕乞骸骨，欲闔門投竄山海。帝遣尚書、侍中手詔慰喻曰：「此社稷之難，〔難，乃旦翻。〕非舅之責也。」亮上疏自陳：「祖約、蘇峻縱肆凶逆，罪由臣發，〔事見上卷元年。〕寸斬屠戮，不足以謝七廟之靈，塞四海之責。〔塞，悉則翻。〕朝廷復何理齒臣於人次，臣亦何顏自次於人理！願陛下雖垂寬宥，全其首領；猶宜棄之，任其自存自沒，則天下粗知勸戒之綱矣。」〔粗，坐五翻。〕優詔不許。亮又欲遁逃山海，自暨陽東出，〔武帝太康二年，分毗陵、無錫立暨陽縣，屬毗陵郡，其地在今平江府常熟縣界。杜佑曰：江陰，晉曰暨陽。按：暨陽，今江陰軍地，秦、漢為暨陽鄉，晉置暨陽縣城；更暨陽湖。〕詔有司錄奪舟船。〔錄，拘也，收也。〕亮乃求外鎮自效，出為都督豫州，揚州之江西，宣城諸軍事、〔豫州、揚州之江西，淮南、廬江、弋陽、安豐、歷陽等郡也。宣城郡，屬揚州。〕豫州刺史，領宣城內史，鎮蕪湖。
陶侃、溫嶠之討蘇逡也，移檄徵、鎮，使各引兵入援。湘州刺史益陽侯卞敦擁兵不赴，又不給軍糧，遣督護將收百人隨大軍而已，朝野莫不怪歎。〔不料其如此而乃如此，故怪之；又念其平昔為何如人而今乃為此，故歎之。〕及峻平，陶侃奏敦沮軍，顧望不赴國難，請檻車收付廷尉。〔勤王之師，侃為盟主；湘州又侃所督也，故侃秦收敦。沮，在呂翻。難，乃旦翻。〕王導以喪亂之後，宜加寬宥，轉敦安南將軍、廣州刺史；病不赴，徵為光祿大夫、領少府。敦憂愧而卒，〔少，詩照翻。卒，子恤翻。〕追贈本官，加散騎常侍，諡曰敬。〔諡法：夙夜警戒曰敬；合善典法曰敬。卞敦何足以當之！〕
臣光曰：庾亮以外戚輔政，首發禍機，國破君危，竄身苟免；卞敦位列方鎮，兵糧俱足，朝廷顛覆，坐觀勝負；人臣之罪，孰大於此！既不能明正典刑，又以寵祿報之，晉室無政，亦可知矣。任是責者，豈非導乎！
⑧徙高密王紘為彭城王。紘，雄之弟也。
⑨夏，四月，乙未，始安忠武公溫嶠卒，葬於豫章。朝廷欲為之造大墓於元、明二帝陵之北，〔為，於偽翻。〕太尉侃上表曰：「嶠忠誠著於聖世，勳義感於人神，使亡而有知，豈樂今日勞費之事！〔樂，音洛。〕願陛下慈恩，停其移葬。」詔從之。
以平南軍司劉胤為江州刺史。〔胤本為溫嶠軍司。〕陶侃、郗鑒皆言胤非方伯才，司徒導不從。或謂導子悅曰：「今大難之後，〔難，乃旦翻。〕紀綱弛頓，自江陵至於建康三千餘裏，流民萬計，布在江州。江州，國之南藩，要害之地，而胤以餳侈之性，臥而對之，〔餳，奢也；餳，音太，又音大。〕不有外變，必有內患矣。」悅曰：「此溫平南之意也。」〔溫嶠為平南將軍。〕
⑩秋，八月，趙南陽王胤帥眾數萬自上邽趣長安，〔帥，讀曰率。趣，七喻翻。〕隴東、武都、安定、新平、北地、扶風、始平諸郡戎夏皆起兵應之。〔魏收地形志有隴東郡，領涇陽、祖厲、撫夷三縣，蓋後趙分安定置也。應劭曰：祖，音罝。師古曰：厲，音賴。夏，戶雅翻。〕胤軍於仲橋；〔鄭國渠逕仲山，渠上有橋，謂之仲橋，布九嵕山之東。宋白曰：雍州醴泉縣城，即仲橋城。〕石生嬰城自守，後趙中山公虎帥騎二萬救之。九月，虎大破趙兵於義渠，〔義渠，戰國時義渠戎之地，前漢為義渠縣，後漢、晉省。〕胤奔還上邽。虎乘勝追擊，枕屍千里。〔枕，職鴆翻。〕上邽潰，虎執趙太子熙、南陽王胤及其將王公卿校以下三千餘人，皆殺之，〔載記曰：自劉淵至曜，三世二十七年而滅。將，即亮翻。校，戶教翻。〕徙其臺省文武、關東流民、秦，雍大族九千餘人於襄國；〔雍，於用翻。〕又阬五郡屠各五千餘人於洛陽。進攻集木且羌於河西，克之，〔屠各，匈奴種，前趙之族類也；五郡屠各，即匈奴五部之眾。集木且，羌種落之名。屠，直於翻。且，子於翻。〕俘獲數萬，秦、隴悉平。氐王蒲洪、羌酋姚戈仲俱降於虎、虎表洪監六夷軍事，〔酋，慈由翻。降，戶江翻。監，工銜翻。〕弋仲為六夷左都督。徙氐、羌十五萬落於司、冀州。
初，隴西鮮卑乞伏述延居於苑川，〔乞伏，鮮卑部落之名，後以為勝。苑川水，出天水勇士縣之子城南山，東流歷子城川，又北逕牧師苑，故漢牧苑之地也，有東、西苑城，相去七里，西城即乞伏所都也。杜佑曰：苑川，在蘭州五泉縣界。〕侵併鄰部，士馬強盛。及趙亡，述延懼，遷於麥田。述延卒，子専大寒立；専大寒卒，子司繁立。〔水經註：麥田山，在安定北界；山之東北，有麥田城，又北有麥田泉。専，奴沃翻。乞伏始見於此。〕
江州刺史劉胤矜豪日甚，專務商販，殖財百萬，縱酒耽樂，不恤政事。冬，十二月，詔徵後將軍郭默為右軍將軍。默樂為邊將，不願宿衛，以情愬於胤。〔默蓋自平蘇峻，還至尋陽而被徵也。晉志，按魏明帝時有左軍，則左軍，魏官也；武帝時，又置前軍、右軍，泰始八年，又置後軍，是為四軍，皆宿衛兵也。樂，音洛。邊將，即亮翻；下同。〕胤曰：「此非小人之所及也。」〔晉以後，文武之士率稱小人，今西北之猶然。〕默將赴召，求資於胤，胤不與，默由是怨胤。胤長史張滿等素輕默，或慙露見之，〔慙，郎果翻。〕默常切齒。臘日，胤餉默豚酒，默對信投之水中。〔信，使也。〕會有司奏：「今朝廷空竭，百官無祿，惟資江州運漕；而胤商旅繼路，以私廢公，請免胤官。」書下，〔下，遐稼翻。〕胤不即歸罪，方自申理。僑人蓋肫掠人女為妻，〔寄寓者為僑人。蓋，卉盍翻。肫，徒昆翻。〕張滿使還其家，肫，不從，而謂郭默曰：「劉江州不受免，〔謂胤不受免官之命也。〕密有異圖，與張滿等日夜計議，惟忌郭侯一人，欲先除之。」默以為然，帥其徒候旦門開襲胤。〔帥，讀曰率。〕胤將吏欲拒默，默呵之曰：「我被詔有所討，〔被，皮義翻。〕動者誅三族！」遂入至內寢，牽胤下，斬之；山，取胤僚佐張滿等，誣以大逆，悉斬之。傳胤首於京師，詐作詔書，宣示內外。掠胤女及諸妾〔孔穎達曰：妾之言接也；聞彼有禮，走而往以得接見於君子也。〕並金寶還船，袑雲下都，既而停胤故府。招引譙國內史桓宣，宣固守不從。〔桓宣自去年歸溫嶠，屯於武昌。〕
是歲，賀蘭部及諸大人共立拓拔翳槐為代王，〔賀蘭部擁護翳槐，見卷咸和二年。〕代王紇那奔宇文部。〔後周書言宇文之先出自炎帝，炎帝為黃帝所滅，其子孫遁居朔野。後有大人普回，因狩得玉璽，文曰：皇帝璽」，普回以為天授。其俗謂天子曰「宇文」，故國號宇文，因以為氏。餘謂此蓋宇文氏既興於關西，其臣子為之緣飾耳。李延壽曰：宇文部出遼東塞外，其先南單於之遠屬也，世為東部大人。此言為得其實。〕翳槐遣其弟什翼犍質於趙以請和。〔犍，居言翻。質，音致。〕
河南王吐延，雄勇多猜忌，羌酋姜聰刺之；〔酋，慈由翻。刺，七亦翻。〕吐延不抽劍，召其將紇扢難，〔紇，胡骨翻，又恨竭翻。扢，古齕翻，又胡骨翻。難，與泥同。〕使輔其子葉延，保於白蘭，〔白蘭，在吐谷渾西南，其地險遠，羌之別種居之；西北接利摸徒，南界鍫鄂；風俗物產與宕昌略同。〕抽劍而死。葉延孝而好學，〔好，呼到翻。〕以為禮，「公孫之子得以王父字為氏」，乃自號其國曰吐谷渾。〔左傳，魯眾仲曰：「天子建德，因生以賜姓，胙之土而命之氏：諸侯以字。」杜預註曰：諸侯之子稱公子，公子之子稱公孫，公孫之子以王父字為氏。〕
五年（庚寅、三三○）
①春，正月，劉胤首至建康。司徒導以郭默驍勇難制，己亥，大赦，梟胤首於大航，〔驍、梟，並音堅堯翻。〕以默為江州刺史。太尉侃聞之，投袂起曰：「此必詐也。」即將兵討之。默遣使送妓妾及絹，並寫中詔呈侃。〔妓，渠綺翻。〕參佐多諫曰：「默不被詖，豈敢為此！〔被，皮義翻。〕若欲進軍，宜待詔報。」侃厲色曰：「國家年幼，詔令不出胸懷。劉胤為朝廷所禮，雖方任非才，何緣猥加極刑！郭默恃勇，所在貪暴；以大難新除，〔謂蓀峻新平也。難，乃旦翻。〕禁網寬簡，欲因際會騁其從橫耳！」〔騁，醜郢翻。從，子容翻。〕發使上表言狀，〔使，疏吏翻。上，時掌翻。〕且與導書曰：「郭默殺方州即用為方州，害宰相便為宰相乎﹖」導乃收胤首，答侃書曰：「默據上流之勢，加有船艦成資，〔艦，戶黯翻。〕苞含隱忍，使有其地，朝廷得以潛嚴；〔潛，密也；潛嚴，密敕諸軍嚴裝也。〕俟足下軍到，風發相赴，〔風發，言其速也。〕豈非遵養時晦以定大事者邪！」侃笑曰：「是乃遵養時賊也！」
豫州刺史庾亮亦請討默。詔加亮徵討都督，帥步騎二萬往與侃會。〔帥，讀曰率。〕
西陽太守鄧嶽、武昌太守劉詡皆疑桓宣與默同。豫州西曹王隨曰：「宣尚不附祖約，〔事見上卷咸和二年。〕豈肯同郭默邪！」嶽、詡遣隨詣宣觀之，隨說宣：「明府心雖不爾，〔不爾，猶言如此也。說，輸芮翻。〕無以自明，惟有以賢子付隨耳！」宣乃遣其子戎與隨俱迎陶侃。侃闢戎為掾，〔掾，於眷翻。〕上宣為武昌太守。〔上，時掌翻；上言於天臺也。〕
②二月，後趙羣臣請後趙王勒即皇帝位；勒乃稱大趙天王，行皇帝事。〔勒，字世龍，初名繊，上黨武鄉羯人也。其先匈如別部羌渠之冑祖邪奕千，父周曷朱，一名乞翼加，並為部落小帥。〕立妃劉氏為王后，世子弘為太子。以其子宏為驃騎大將軍、都督中外諸軍事、大單於，封秦王；〔驃，匹妙翻。單，音蟬。〕斌為左衛將軍，封太原王；〔斌，音彬。〕恢為輔國將軍，封南陽王。以中山公虎為太尉、尚書令，進爵為王；虎子邃為冀州刺史，封齊王；宣為太將軍；挺為侍中、封梁王。又封石生為河東王，石堪為彭城王。以左長史郭敖為尚書左僕射，右長史程遐為右僕射、領吏部尚書，左司馬夔安、右司馬郭殷、從事中郎李鳳、前郎中令裴憲，皆為尚書，參軍事徐光為中書令、領祕書監。自餘文武，封拜各有差。
中山王虎怒，私謂齊王邃曰：「主上自都襄國以來，〔懷帝永嘉六年，勒據襄國。〕端拱仰成，〔仰，牛向翻。〕以吾身當矢石，二十餘年，南擒劉嶽，〔見上卷明帝大寧三年。〕北走索頭，〔見卷咸和二年。索，昔各翻。〕東平齊、魯，西定秦、雍，〔平齊、魯，謂滅徐龕、曹嶷也，見九十二卷元帝永昌元年、明帝太寧元年。定秦、雍，謂滅劉氏，降苻、姚也。〕克十有三州。成大趙之業者，我也；大單於當以授我，今乃以與黃吻婢兒，〔吻，武粉翻。口邊曰吻。鳥雛始出巢者，口黃未褪，目之曰黃吻，言少艾也。〕念之令人氣塞，不能寢食！待主上晏駕之後，不足復留種也。」〔塞，悉則翻。復，扶又翻。種，章勇翻。〕
程遐言於勒曰：「天下粗定，〔粗，坐五翻。〕當顯明逆順，故漢高祖赦季布，斬丁公。〔事見十一卷高祖五年。〕大王自起兵以來，見忠於其君者輒褒之，背叛不臣者輒誅之，〔背，蒲妹翻。〕此天下所以歸盛德也。今祖約猶孝，臣竊惑之。」安西將軍姚弋仲亦以為言。勒乃收約，並其親屬中外百餘人悉誅之，妻妾、兒女分賜諸胡。
初，祖逖有胡奴曰王安，逖甚愛之。在雍丘，謂安曰：「石勒是汝種類，種，章勇翻。〕吾亦無在爾一人。」厚資送而遣之。安以勇幹，仕趙為左衛將軍。及約之誅之，安歎曰：「豈可使祖士稚無後乎﹖」〔祖逖，字士稚。〕乃往就市觀刑。逖庶子道重，始十歲，安竊取以歸，匿之，變服為沙門。柔石氏亡，道重復歸江南。
③郭默欲南據豫章，〔欲自尋陽而南據也。〕會太尉侃兵至，默出利戰不利，入城固守，聚米為壘，以示有餘。侃築土山臨之。三月，庾亮餘至湓口，〔湓口，湓浦口也。湓，蒲奔翻。〕諸軍大集。夏，五月，乙卬，默將支２侯縛默父子出降。〔將，即亮翻。降，戶江翻。〕侃斬默于軍門，傳首建康，同黨死者四十人。詔以侃都督江州，領刺史；〔至是侃都督八州。〕以鄧嶽督交、廣諸軍事，領廣州刺史。侃還巴陵，因移鎮武昌。庾亮還蕪湖，辭爵賞不受。
④趙將劉徵帥眾數千，浮海抄東南諸縣，殺南沙都尉許儒。〔沈約志，晉陵太守有南沙令，本吳縣司鹽都尉署；吳時名沙中，吳平後，立暨陽，割屬之；晉成帝鹹康七年，罷鹽署，立以為南沙縣。今平江府常熟縣地。帥，讀曰率。抄，楚交翻。〕
⑤張駿因前趙之亡，復收河南地，至於狄道，置五屯護軍，與趙分境。〔駿失河南地見上卷咸和二年。五屯護軍，武街、石門、侯和、漒川，甘松也。〕六月，趙遣鴻臚孟毅拜駿徵西大將軍、涼州牧，加九錫。〔臚，陵如翻。〕駿恥為之臣，不受，留毅不遣。
⑥初，丁零翟斌，世居康居，後徙中國，至是入朝於趙；趙以斌為句町王。〔朝，直遙翻。句，音昫。町，音挺。考異曰：晉書春秋作「翟真」。按：秦亡後，慕容垂誅翟斌，斌兄子真北走，故知此乃斌也。〕
⑦ 趙羣臣固請正尊號，秋，九月，趙王勒即皇帝位。〔考異曰：載記雲：「自襄國都臨漳，即鄴也。」按建平二年四月，勒如鄴，議營新宮；三年，勒如鄴，臨石虎 第；勒疾，虎詐召石宏還襄國，至虎建武元年九月，始遷鄴。是勒未嘗都鄴也。〕大赦，改元建平。文武封進各有差。立其妻劉氏為皇后，太子弘為皇太子。
弘好屬文，〔好，呼到翻。屬，之慾翻。〕光曰：「漢祖以馬上取天下，孝文以玄默守之。聖人之後，必有勝殘去殺者，天之道也。」〔論語：孔子曰：善人為邦百年，亦可以勝殘去殺矣。王氏註曰：勝殘，能使殘暴之人不為惡也；去殺，去刑殺也。勝，音升。去，羌呂翻。〕勒甚悅。光因說曰：〔說，輸芮翻。〕「皇太子仁孝溫恭，中山王雄暴多詐，陛下一旦不諱，臣恐社稷非太子所有也。宜漸奪中山王權，使，戈子早參朝政。」〔朝，直遙翻。〕勒心然之，而未能從。
⑧趙荊州監軍郭敬寇襄陽。南中郎將周撫監沔北軍事，屯襄陽。〔監，工銜翻。〕趙主勒以驛書敕敬退屯樊城，使之偃藏旗幟，寂若無人。〔幟，尺志翻。〕曰：「彼若使人觀察，則告之曰：『汝宜自愛堅守，後七八日，大騎將至，〔騎，奇寄翻。〕相策，〔相策，謂相策應也，杜佑通典作「相禁」。一曰：「相策」屬下句；策，計也，猶言計汝不復得而走也。〕不復得走矣。』」〔復，扶又翻；下同。〕敬使人浴馬於津，周而復始，晝夜不絕。偵者還以告周撫，〔偵，醜鄭翻。〕撫以為趙兵大至，懼，奔武昌。敬入襄陽，中州流民悉降於趙；魏該弟遐帥其部眾自石城降敬。〔帥，讀曰率。降，戶江翻。〕敬毀襄陽城，遷其民於沔北，城樊城以戍之。趙以敬為荊州刺史。周撫坐免官。
⑨休屠王羌叛趙，〔休屠王羌，石武之部落也。屠，直於翻。〕趙河東王生擊破之，羌奔涼州。西平公駿懼，遣孟毅還，使其長史馬詵稱臣入貢於趙。
⑩更造新宮。〔蘇峻之亂，宮闕焚毀，故更造之。更，工衡翻。〕
甲辰，徙樂成王欽為河間王，〔河間王顒之死也，詔以彭城王植子融為顒嗣，改封樂成縣王，薨，無子，元帝又以彭城王釋子欽為融嗣；今復其河間舊封。〕封彭城王紘子俊為高密王。〔初，元帝以紘繼高密王據後，及彭城王雄以附蘇峻誅，紘還繼本宗，以俊奉高密王後。考異曰：宗室傳作「浚」。今從帝紀。〕
冬，十月，成大將軍壽督徵南將軍費黑等攻巴東建平，拔之。巴東太守楊謙、監軍毋丘奧退保宜都。〔費，扶沸翻。監，工銜翻。考異曰：帝紀作「陽謙」，今從李雄載記。〕
六年（辛卯、三三一）
①春，正月，趙劉徵復寇婁縣，掠武進，〔婁縣，前漢屬會稽郡，後漢、晉屬吳郡。吳孫權喜禾三年，改丹徒曰武進；晉武太康三年，復曰丹徒，仍分丹徒、曲阿立武進縣，屬毗陵郡；晉改毗陵曰晉陵。劉昫曰：唐蘇州崑山縣，漢婁縣地。復，扶又翻；下同。〕鬱鑒擊欲之。
②三月，壬戌朔，日有食之。
③夏，趙主勒如鄴，將營新宮；廷尉上黨續鹹苦諫，勒怒，欲斬之。中書令徐光曰：「鹹言不可用，亦當容之，柰何一旦以直言斬列卿乎！」勒嘆曰：「為人君，不得自專如是乎！匹夫家貲滿百匹，猶欲市宅，況富有四海乎！此宮終當營之，且敕停作，以成吾直臣之氣。」因賜鹹絹百匹，稻百斛。弓詔公卿以下歲舉賢良方正，仍令舉人得更相薦引，以廣求賢之路。起明堂、辟雍、靈臺於襄國城西。〔史言石勒能矯其獷悍之習而脩文。〕
④秋，七月，成大將軍壽攻陰平、武都，楊難敵降之。〔降，戶江翻。〕
⑤九月，趙主勒復營鄴宮；以洛陽為南都，置行臺。
⑥冬，蒸祭太廟，詔歸胙於司徒導，〔禮記，冬祭曰「烝」，史、漢亦作「蒸祭」。餘肉曰胙，今謂之祭福肉。〕且命無下拜；〔晉以周之禮齊桓公者禮王導。〕導辭疾不敢當。初，帝即位沖幼，每見導必拜；與導手詔則雲「惶恐言」，中書作詔則曰「敬問」。有司議：「元會日，帝應敬導不﹖」〔不，讀曰否。〕博士郭熙、杜援議，以為：「禮無拜臣之文，謂宜除敬。」侍中馮懷議，以為：「天子臨辟雍，拜三老，況先帝師傅；謂宜盡敬。」侍中荀奕議，以為：「三朝之首，〔元旦為三朝，謂歲之朝、月之朝、日之朝。朝，如字。〕宜明君臣之體，則不應敬；若他日小會，自可盡禮。」〔以君拜臣，謂之盡禮，可乎﹖〕詔從之。奕，組之子也。
⑦慕容廆遣使與太尉陶侃牋，勸以興兵北伐，共清中原。僚屬宋該等共議，以「廆立功一隅，位卑任重，等差無別，不足以鎮華、夷，宜表請進廆官爵。」參軍韓恆駁曰：〔廆，戶罪翻。使，疏吏翻。恆，戶登翻。駁，北角翻。〕「夫立功者患信義不著，不患名位不高。桓、文有匡復之功，不先求禮命以令諸侯。宜繕甲兵，除羣兇，功成之後，九錫自至。比於邀君以求寵，不亦榮乎！」廆不悅，出恆為新昌令。〔新昌縣，屬東郡。〕於是東夷校尉封抽等疏上侃府，〔上，時掌翻。〕請封廆為燕王，行大將軍事。侃復書曰：「夫功成進爵，古之成制也。車騎雖未能為官摧勒，〔廆加車騎將軍，故侃稱之。官，謂天子；勒，謂石勒也。騎，奇寄翻。〕然忠義竭誠；今騰牋上聽，〔騰牋以達上聽。〕可不、遲速，當在天臺也。」〔陶侃復書殊得體。天臺，尊晉室也。不，讀曰否。〕
