△卷第十八
漢紀十　起著雍灘，盡柔兆執徐，凡九年。
世宗孝武皇帝上之下
元光二年（戊申，公元前一三三年）
①冬，十月，上行幸雍，祠五畤。〔雍，於用翻。畤，音止。〕
②李少君以祠竈卻老方見上，〔祠竈者，祭竈以致鬼物，化丹砂以爲黃金，以爲飲食器，可以延年。方士之言云爾。少，詩照翻。〕上尊之、少君者，故深澤侯舍人，〔高祖功臣有深澤侯趙將夕，景帝三年，孫修嗣侯；七年，有罪，耐爲司寇。少君當是爲修舍人。班志，涿郡有南深澤縣。〕匿其年及其生長，〔謂其生時及長時所居止處也。長，知兩翻。〕其遊以方徧諸侯，無妻子。人聞其能使物及不死，〔如淳曰：物，謂鬼物也。〕更饋遺之，〔更，工衡翻。遺，於季翻。〕常餘金錢、衣食。人皆以爲不治生業而饒給，又不知其何所人，愈信，爭事之。〔治，直之翻。〕少君善爲巧發奇中。〔如淳曰：時時發言有所中也。中，竹仲翻。〕嘗從武安侯飲，〔田蚡封武安侯。〕坐中有九十餘老人，〔坐，徂臥翻；下同。〕少君乃言與其大父遊射處；老人爲兒時從其大父，識其處，〔師古曰：識，記也，式志翻。〕一坐盡驚。少君言上曰：“祠竈則致物，致物而丹沙可化爲黃金，壽可益，蓬萊仙者可見；見之，以封禪則不死，黃帝是也。臣嘗遊海上，見安期生，〔列仙傳：安期生，琅邪人，賣藥東海邊，時人皆言千歲。〕食臣棗，大如瓜。〔食，祥吏翻。〕安期生仙者，通蓬萊中，合則見人，不合則隱。“於是天子始親祠竈，遣方士入海求蓬萊安期生之屬，而事化丹沙諸藥齊爲黃金矣。〔藥之分齊。齊，才計翻。〕居久之，李少君病死，天子以爲化去，不死；而海上燕、齊怪迂之方士多更來言神事矣。〔更，工衡翻。〕
③亳人謬忌奏祠太一。〔如淳曰：亳，亦薄也。晉灼曰：亳縣屬濟陰郡。予據班志，亳屬山陽郡；“亳”作”薄”，謬，姓也，音靡幼翻，與繆同；戰國時，趙有宦者令繆賢。太一者，天之尊神。天文志：中宮天極星，其一明者，太一常居也。淮南子：太微者，太一之庭；紫宮者，太一之居。索隱曰：樂汁徵圖雲：天宮，紫微；北極，天一、太一。宋均雲；天一、太一，北極神之別名。春秋佐助期雲：紫宮，天皇耀魄寶之所理也。石氏雲：天一、太一各一星，在紫宮門外立，承事天皇大帝。〕方曰：“天神貴者太一，太一佐曰五帝。”〔五帝，謂東方青帝靈威仰，南方赤帝赤熛怒，西方白帝白招矩，北方黑帝葉光紀，中央黃帝含樞紐也。一說：蒼帝名靈符，赤帝名文祖，白帝名顯記，黑帝名玄矩，黃帝名神鬥。〕於是天子立其祠長安東南郊。
④雁門馬邑豪聶壹，〔馬邑縣屬雁門郡。豪，謂以貲財、武力雄於鄉曲者。聶，姓也。姓譜曰：楚大夫食採於聶，因以爲氏。壹，其名。聶，尼輒翻。〕因大行王恢言： “匈奴初和親，親信，邊可誘以利致之，伏兵襲擊，必破之道也。“上召問公卿。王恢曰：“臣聞全代之時，〔戰國之初，代自爲一國，故曰全代；其後爲趙襄子所滅，代始屬趙。服虔曰：代未分之時也。李奇曰：六國之時，代爲一國，尚能以擊匈奴；況今加以漢之大乎！〕北有強胡之敵，內連中國之兵，然尚得養老、長幼，〔長，知兩翻。〕種樹以時，倉廩常實，匈奴不輕侵也。今以陛下之威，海內爲一；然匈奴侵盜不已者，無他，以不恐之故耳。〔言不示以威，故匈奴不知懼也。〕臣竊以爲擊之便。“韓安國曰：“臣聞高皇帝嘗圍於平城，〔事見十一卷高祖七年。〕七日不食；及解圍反位而無忿怒之心。夫聖人以天下爲度者也，〔師古曰：言當隨天下人心而寬大其度量也。〕不以己私怒傷天下之公，故遣劉敬結和親，至今爲五世利。臣竊以爲勿擊便。“恢曰：“不然。高帝身被堅執銳，行幾十年，〔被，皮義翻。幾，居衣翻。〕所以不報平城之怨者，非力不能，所以休天下之心也。今邊境數驚，〔數，所角翻。〕士卒傷死，中國槥車相望，〔應劭曰：槥，小棺也，今謂之櫝。金布令曰：不幸死，所爲櫝傳歸所居縣。師古曰：從軍死者，以槥送致其喪；載槥之車相望於道，言其多也。槥，音衛。〕此仁人之所隱也。〔隱，惻也；張晏曰：痛也。〕故曰擊之便。“安國曰：“不然。臣聞用兵者以飽待飢，正治以待其亂，定舍以待其勞；故接兵覆衆，伐國墮城，〔師古曰：覆，敗也；墮，毀也；言兵與敵接則敗其衆，所伐之國則墮其城也。墮，讀曰隳。〕常坐而役敵國，此聖人之兵也。今將卷甲輕舉，〔卷，讀曰卷。〕深入長敺，難以爲功；〔敺，與驅同。〕從行則迫脅，衡行則中絕，〔從，子容翻。衡，讀曰橫。〕疾則糧乏，徐則後利，〔師古曰：後利，謂不及於利。後，戶遘翻。〕不至千里，人馬乏食。兵法曰：『遺人，獲也。』〔言以軍遺敵人，令其禽獲也。遺，於季翻。〕臣故曰勿擊便。“恢曰：“不然。臣今言擊之者，固非發而深入也；將順因單于之慾，誘而致之邊，〔誘，音酉。〕吾選梟騎、壯士陰伏而處以爲之備，〔梟，古堯翻。騎，奇寄翻。〕審遮險阻以爲其戒。吾勢已定，或營其左，或營其右，或當其前，或絕其後，單于可禽，百全必取。“上從恢議、〔考異曰：史記韓長孺傳，元光元年，聶壹畫馬邑事；而漢書武紀在二年。蓋元年壹始言之，二年議乃決也。〕
夏，六月，以御史大夫韓安國爲護軍將軍，衛尉李廣爲驍騎將軍，太僕公孫賀爲輕車將軍，大行王恢爲將屯將軍，〔司馬彪曰：輕車，古之戰車。李奇曰：將屯，主監諸屯。〕太中大夫李息爲材官將軍，將車騎、材官三十餘萬匿馬邑旁谷中，約單于入馬邑縱兵。陰使聶壹爲間，〔間，古莧翻。〕亡入匈奴，謂單于曰：“吾能斬馬邑令、丞，以城降，〔縣有令，有丞，長吏也。〕財物可盡得。“單于愛信，以爲然而許之。聶壹乃詐斬死罪囚，縣其頭馬邑城下〔縣，古懸字通。〕示單于使者爲信，曰：“馬邑長吏已死，〔長，知兩翻。〕可急來！“於是單于穿塞，將十萬騎入武州塞。〔班志，武州縣屬雁門郡。崔浩曰：今平城首西百里有武州城是也。杜佑曰：武州塞在朔州善陽縣界。〕未至馬邑百餘里，見畜布野〔畜，許救翻。〕而無人牧者，怪之。乃攻亭，得雁門尉史，欲殺之；〔師古曰：漢律：近塞皆置尉，百里一人，士史、尉史各二人。時雁門尉史行徼見寇，因保此亭。〕尉史乃告單于漢兵所居。單于大驚曰：“吾固疑之。“乃引兵還，出曰：“吾得尉史，天也！“以尉史爲天王。塞下傳言單于已去，漢兵追至塞，度弗及，乃皆罷兵。〔度，徒洛翻。〕王恢主別從代出擊胡輜重，〔重，直用翻。〕聞單于還，兵多，亦不敢出。
上怒恢。恢曰：“始，約爲入馬邑城，兵與單于接，而臣擊其輜重，可得利。今單于不至而還，臣以三萬人衆不敵，只取辱，固知還而斬，然完陛下士三萬人。” 於是下恢廷尉，〔下，遐嫁翻。〕廷尉當，“恢逗橈，當斬。”〔應劭曰：逗，曲行避敵也。橈，顧望也。如淳曰：軍行而逗留、畏懦者，要斬。師古曰：應說非也。逗，留止也。橈，謂屈弱也。逗，音豆，又音住。橈，奴教翻。〕恢行千金丞相蚡，蚡不敢言上，而言於太后曰：“王恢首爲馬邑事，今不成而誅恢，是爲匈奴報仇也。”〔蚡，房吻翻。是爲，於僞翻。〕上朝太后，〔朝，直遙翻。〕太后以蚡言告上。上曰：“首爲馬邑事者恢，故發天下兵數十萬，從其言爲此。且縱單于不可得，恢所部擊其輜重，猶頗可得以尉士大夫心。〔尉，與慰同。〕今不誅恢，無以謝天下。“於是恢聞，乃自殺。自是之後，匈奴絕和親，攻當路塞，〔師古曰：塞之當行道處者。〕往往入盜於漢邊，不可勝數；然尚貪樂關市，〔匈奴與漢人於邊爲互市，如今之回易場也。勝，音升。樂，音洛。〕嗜漢財物，漢亦關市不絕以中其意。〔中，竹仲翻。〕
元光三年（己酉，公元前一三二年）
①春，河水徙，從頓丘東南流。〔師古曰：頓丘，丘名，因以爲縣；本衛地也。地理志，屬東郡；今則在魏州界。考異曰：漢書武紀雲：“東南流入勃海。“按頓丘屬東郡。勃海乃在頓丘東。此恐誤，今不取。〕夏，五月，丙子，複決濮陽瓠子，〔濮陽縣屬東郡。服虔曰：瓠子，堤名，在東郡。蘇林曰：甄城以南、濮陽以北爲瓠子河，廣百步，深五丈。水經：瓠子河出濮陽縣北十里，即瓠河口。復，扶又翻。瓠，戶故翻。考異曰：史記河渠書：“元光中，河決瓠子，東注鉅野。“服虔注漢書武紀曰：“瓠子，堤名，在東郡白馬。“蘇林曰：“在甄城以南，濮陽以北。“將相名臣表曰：“五月，丙子，河決瓠子。“然則瓠子即濮陽縣境堤名也。〕注鉅野，〔班志，鉅野縣屬山陽郡；大野澤在其北。師古曰：即今鄆州鉅野縣。〕通淮、泗，〔決河之水，由鉅野而通泗水，由泗水而通淮也。〕泛郡十六。〔泛，敷劍翻。〕天子使汲黯、鄭當時發卒十萬塞之，輒復壞。〔塞，悉則翻。復，扶又翻；下同。〕是時，田蚡奉邑食鄃；〔奉，扶用翻。鄃，音輸。鄃縣屬清河郡。〕鄃居河北，河決而南，則鄃無水災，邑收多。蚡言於上曰：“江、河之決皆天事，未易以人力強塞，〔易，以豉翻。強，其兩翻。〕塞之未必應天。“而望氣用數者亦以爲然。於是天子久之不復事塞也。
②初，孝景時，魏其侯竇嬰爲大將軍，武安侯田蚡乃爲諸郎，〔諸郎，諸曹郎也。〕侍酒跪起如子侄；已而蚡日益貴幸，爲丞相。魏其失勢，賓客益衰，〔師古曰：言素爲嬰之賓客者，漸以衰退，不復往也。〕獨故燕相潁陰灌夫不去。〔燕王定國，王澤之孫也；夫自太僕出相之。班志，潁陰縣屬潁川郡。相，息亮翻。〕嬰乃厚遇夫，相爲引重，〔張晏曰：相薦達爲聲勢也。師古曰：相牽引以致於尊重也。爲，於僞翻。〕其遊如父子然。夫爲人剛直，使酒，諸有勢在己之右者必陵之；數因酒忤丞相。〔數，所角翻。忤，五故翻。〕丞相乃奏案：“灌夫家屬橫潁川，民苦之。”〔夫宗族、賓客爲權利，橫於潁川；小兒歌之曰：“潁水清，灌氏寧；潁水濁，灌氏族。“橫，戶孟翻。〕收系夫及支屬，皆得棄市罪。〔刑人於市，與衆棄之，故殺之於市者謂之棄市。景帝中元年，改磔曰棄市。應劭曰：先諸死刑皆磔於市，今改曰棄市，自非妖逆，不復磔也。師古曰：磔，謂張其屍也。棄市，殺之於市也。〕魏其上書論救灌夫，上令與武安東朝廷辨之。〔東朝，謂太后居長樂宮，在未央宮之東也；令於長樂宮見太后，廷辨其是非也。朝，直遙翻，下同。〕魏其、武安因互相詆訐。〔訐，居謁翻。〕上問朝臣：“兩人孰是？“唯汲黯是魏其，韓安國兩以爲是；鄭當時是魏其，後不敢堅。上怒當時曰：“吾並斬若屬矣！”〔若屬，猶言汝輩也。〕即罷、起，入，上食太后，〔上，時掌翻。〕太后怒不食，曰：“今我在也，而人皆藉吾弟；〔晉灼曰：藉，蹈也。藉，慈夜翻。〕令我百歲後，皆魚肉之乎！”〔師古曰：以比魚肉而食啖也。〕上不得已，遂族灌夫；使有司案治魏其，得棄市罪。
元光四年（庚戌，公元前一三一年）
①冬，十二月晦，論殺魏其於渭城。〔漢法，以冬月行重刑，遇春則赦若贖，故以十二月晦論殺魏其侯。此武安侯蚡之意也。渭城縣屬扶風，秦之咸陽也。考異曰：班固漢武故事曰：“上召大臣議之。羣臣多是竇嬰，上亦不復窮問，兩罷之。田蚡大恨，欲自殺；先與太后訣，兄弟共號哭訴太后，太后亦哭，弗食。上不得巳，遂乃殺嬰。“按漢武故事，語多誕妄，非班固書；蓋後人爲之，託固名耳。〕春，三月，乙卯，武安侯蚡亦薨。〔考異曰：武安侯傳雲：“元光四年春，丞相按灌夫事；其夏，取夫人。五年十月，論灌夫及家屬。十二月，晦，魏其棄市。“徐廣引武帝本紀、侯表，以爲蚡薨在嬰死後分明，四年當是三年，五年當是四年。今從之、廣又疑十二月爲二月；按漢制，常以立春下寬大詔書，蚡恐魏其得釋，故以十二月晦殺之，何必改爲二月也！〕及淮南王安敗，〔見後十九卷元狩元年。〕上聞蚡受安金，有不順語，〔見上卷建元二年。〕曰：“使武安侯在者，族矣！”
②夏，四月，隕霜殺草。
③御史大夫安國行丞相事，引；墮車，蹇。〔如淳曰：爲天子導引而墮車蹇跛也。餘據漢制，大駕則公卿奉引，安國蓋因奉引而墮車也。墮，杜火翻。〕五月，丁巳，以平棘侯薛澤爲丞相；〔薛澤，高祖功臣廣平侯薛歐之孫。廣平，侯國，景帝中二年罪絕，中五年，復封澤平棘侯。班志，平棘縣屬常山郡。〕安國病免。
④地震；赦天下。
⑤九月，以中尉張歐爲御史大夫。韓安國疾愈，復爲中尉。
⑥河間王德，修學好古，實事求是，〔德，景帝子，帝之兄也；景帝前二年受封。師古曰：實事求是，務得其實，每求真是也。好，呼到翻；下同。〕以金帛招求四方善書，得書多與漢朝等。〔朝，直遙翻；下同。〕是時，淮南王安亦好書，所招致率多浮辯；獻王所得書，皆古文先秦舊書，〔師古曰：先秦，猶言秦先，謂未焚書之前。餘據獻王傳，舊書，即謂周官、尚書、禮記、孟子、老子之書也。〕採禮樂古事，稍稍增輯至五百餘篇，被服、造次〔師古曰：被服，言常居處其中也。造次，謂所向必行也。餘謂被服者，言以儒術衣被其身也。被，皮義翻。造，千到翻。〕必於儒者，山東諸儒多從之遊。
元光五年（辛亥，公元前一三零年）
①冬，十月，河間王來朝，獻雅樂，對三雍宮〔應劭曰：辟雍、明堂、靈臺也。雍，和也；言天地、君臣、人民皆和也。餘謂對三雍宮者，對三雍之制度，非召對於三雍宮。〕及詔策所問三十餘事；其對，推道術而言，得事之中，文約指明，〔師古曰：中，竹仲翻。約，少也。指，謂義之所趨，若人以手指物也。〕天子下太樂宮常存肄河間王所獻雅聲，〔班表：太樂官屬大常。肄，以至翻，習也。下，遐嫁翻。〕歲時以備數，然不常御也。春，正月，河間王薨，中尉常麗以聞，〔姓譜：常性，黃帝相常先之後。〕曰：“王身端行治，〔師古曰：端，直也。治，理也。行，下孟翻。〕溫仁恭儉，篤敬愛下，明知深察，惠於鰥寡。“大行令奏：“諡法:『聰明睿知曰獻』，諡曰獻王。”〔知，讀曰智。〕
班固贊曰：昔魯哀公有言：“寡人生於深宮之中，長於婦人之手，未嘗知憂，未嘗知懼。”〔師古曰：哀公與孔子言也，事見孫卿子。長，知兩翻。〕信哉斯言也，雖欲不危亡，不可得已！〔師古曰：巳，語終辭。〕是故古人以宴安爲鴆毒，〔師古曰：左氏傳：管敬仲曰：“宴安鴆毒，不可懷也。”〕無德而富貴謂之不幸。漢興，至於孝平，諸侯王以百數，率多驕淫失道。何則。沈溺放恣之中，〔沈，持林翻。〕居勢使然也。自凡人猶繫於習俗，而況哀公之倫乎！“夫唯大雅，卓爾不羣”，河間獻王近之矣。〔近，其靳翻。〕
②初，王恢之討東越也，〔見上卷建元六年。〕使番陽令唐蒙風曉南越。南越食蒙以蜀枸醬，〔班志，番陽縣屬豫章郡。番，蒲何翻。風，讀曰諷。劉德曰：枸樹如桑，其椹長二三寸，味酢；取其實以爲醬，美。師古曰：枸者，緣木而生，非樹也。子形如桑椹，又不長，一二寸，味尤辛，不酢：劉說非也。裴駰曰：按漢書音義：枸木似谷樹，其葉似桑葉，用其葉作醬酢，美，蜀人以爲珍味。廣志曰：枸，黑色，味辛，下氣，消谷。晉灼曰：枸，音矩。索隱從徐廣音求羽翻。唐本本草注曰：蒟，蔓生，葉似王瓜而厚大，味辛香，實似桑椹，皮黑，肉白。劉淵林曰：蒟醬，緣木而生，其子如桑椹，熟時正青，長二三寸，以蜜藏而食，辛香，調五藏。李心傳曰:蒟醬，廣、蜀皆有之，實草類也。蜀中者，緣木而生，如桑椹，熟時正青，長二三寸，以蜜藏而食之。廣中者，蔓生，葉似王瓜而厚大，味辛香，實似桑椹，皮黑，肉白，其苗如浮留藤，取葉合檳榔食之。西戎亦時時持來，細而辛烈。唐蒙所見，謂來自牂柯，則廣生，殆蜀本也。蒟醬之味，全類蓽撥，而蓽撥辛烈尤甚。世人唯用蓽撥，不用蒟醬，故鮮有知者。〕蒙問所從來，曰：“道西北牂柯江。牂柯江廣數里，出番禺城下。”〔南越志曰：番禺之西有江浦焉。師古曰：牂柯，系船杙。華陽國志雲：楚遣莊蹻伐夜郎，軍至且蘭，椓船於岸而步戰。既滅夜郎，以且蘭有椓船牂柯處，乃改爲牂柯。又後漢志注：牂柯，江中名山。或曰，牂柯江東通四會，至番禺入海。水經：牂柯水東至鬱林廣鬱縣爲鬱水，南流入交趾界。劉昫曰：唐邕州治宣化縣，漢鬱林郡之領方縣地也；驩水在縣北，本牂柯河，俗呼爲鬱狀江，即駱越水也。蓋廣鬱縣，漢亦屬鬱林郡。水經所謂交趾界者，漢交趾州界也。牂，音臧。柯，音歌。班志，番禺縣屬南海郡，時爲南越王都。廣，古曠翻。番，音潘。禺，音愚。〕蒙歸至長安，問蜀賈人。賈人曰：“獨蜀出枸醬，多持竊出市夜郎。〔華陽國志：夜郎王，竹王三郎之後，武帝開爲縣，屬牂柯郡。史記正義曰：今瀘州南大江南岸協州、曲州，本夜郎國。賈，音古。〕夜郎者，臨牂柯江，江廣百餘步，足以行船。南越以財物役屬夜郎，西至桐師，〔桐師亦西南夷種，其地在夜郎之西，葉榆之西南。〕然亦不能臣使也。“蒙乃上書說上曰：〔乃上，時掌翻。說，式芮翻。〕“南越王黃屋左纛。地東西萬餘里，名爲外臣，實一州主也。今以長沙、豫章往，水道多，絕難行。竊聞夜郎所有精兵可得十餘萬，浮船牂柯江，出其不意，此制越一奇也。誠以漢之強，巴、蜀之饒，通夜郎道爲置吏，甚易。”〔爲，於僞翻；下同。易，以豉翻。〕上許之。
乃拜蒙爲中郎將，將千人，食重萬餘人，〔師古曰：食糧及衣重也。重，直用翻。〕從巴、蜀筰關入，〔李文子曰：筰關在沈黎郡；又云：在犍爲郡界。宋白曰：眉州青神縣臨青衣江。郡國志：漢武帝使唐蒙開西南夷路始此。眉州，漢犍爲郡地。筰，才各翻。〕遂見夜郎侯多同。〔多同，夜郎侯之名也。〕蒙厚賜，喻以威德，約爲置吏，使其子爲令。〔自此以下，爲，如字。〕夜郎旁小邑皆貪漢繒帛，以爲漢道險，終不能有也，乃且聽蒙約。還報，上以爲犍爲郡，〔李文子曰：犍爲郡治鄨；元光五年，又治南廣。水經注曰：鄨水出符縣南不狼山，縣有犍山。後漢志：鄨水過牂柯郡入延江水。水經注：沅水出且蘭，東至鐔城爲沅水。寰宇記：唐播州、夷州、費州、莊州即秦且蘭、夜郎之西北隅，今珍州亦其地。又西，高州有夜郎縣，牂州建安縣有古夜郎城，西近施、黔，東近辰、沅，皆其境也。犍，居言翻。章懷太子賢曰：犍爲故城，在今眉州隆山縣西北。〕發巴、蜀卒治道，自僰道指牂柯江，〔班志，僰道屬犍爲郡。宋白曰：古僰國；縣有蠻夷曰道，故爲僰道，今戎州治所。康曰：僰國在馬湖江，唐蒙鑿石開道以通之。治，直之翻。僰，蒲北翻。〕作者數萬人，士卒多物故，有逃亡者；用軍興法誅其渠率，〔鄭玄曰：縣官徵聚曰興，今雲軍興是也。率，所類翻。〕巴、蜀民大驚恐。上聞之，使司馬相如責唐蒙等，因諭告巴、蜀民以非上意，相如還報。
是時，邛、筰之君長〔華陽國志：雅州邛崍山，本名邛筰山，故邛人、筰人界。韋昭曰，筰縣在越雟。文穎曰：邛者，今爲邛都縣；筰者，今爲定筰縣。史記正義曰：邛都西有邛僰山，在雅州榮經縣界，山岩峭峻，曲回九折，乃至上下有疑冰，即王尊叱馭處。康曰：邛都夷，其地陷爲污澤，因名邛池，南人呼爲邛河。師古曰：邛都，今之邛州本其地。邛，渠容翻。筰，才各翻。〕聞南夷與漢通，得賞賜多，多欲願爲內臣妾，請吏比南夷。天子問相如，相如曰：“邛、筰、冉駹者近蜀，道亦易通；〔師古曰：今開州、夔州等首領多姓冉者，本皆冉種也。後漢書，冉駹，其山有六夷、七羌、九蠻，各有部落。括地誌：蜀西徼外羌，茂州、冉州本冉駹國。康曰：其人依山居士，累石爲室至十餘丈。駹，音厖。易，以豉翻。〕秦時嘗通，爲郡縣，至漢興而罷。今誠復通，爲置郡縣，愈於南夷。”〔張揖曰：愈，差也；又云：愈，猶勝也。晉灼曰：南夷，謂牂柯、犍爲，西夷，謂越巂、益州也。爲置之爲，於僞翻。〕天子以爲然，乃拜相如爲中郎將，建節往使，及副使王然於等乘傳，因巴、蜀吏幣物以賂西夷；邛、筰、冉駹、斯榆之君〔康曰：本葉榆澤，其君長因以立號，後隨畜移於徙。師古曰：徙，音斯，故又號爲徙榆。使，疏吏翻。傳，張戀翻。〕皆請爲內臣。除邊關；關益斥，西至沬、若水，〔斥，開廣也。張揖曰：沬水出蜀廣平徼外，與青衣水合。若水出旄牛徼外，至僰道入江。華陽國志：漢嘉縣有沬水。李文子曰：若水南至大作入繩水。師古曰：沬，音妹。〕南至牂柯爲徼，通零關道，〔班志，零關屬越巂郡。張揖曰：鑿靈山爲道。寰宇記：靈關山在雅州盧山縣北二十里，靈關鎮在盧山縣北八十二里。零、靈通用。徼，吉吊翻。〕橋孫水〔張揖曰：孫水出臺登縣，南至會無，入若水。康曰：一名白沙江。李文子曰：孫水，本名長河水。〕以通邛都，爲置一都尉、十餘縣，屬蜀。〔爲，於僞翻。〕天子大說。〔說，讀曰悅。〕
③詔發卒萬人治雁門阻險。〔師古曰：阻險，所以爲固，用止匈奴之寇。貢父曰：治險阻者，通道令平易，以便伐匈奴。治，直之翻。〕
④秋，七月，大風拔木。
⑤女巫楚服等教陳皇后祠祭厭勝，挾婦人媚道；事覺，〔厭，一涉翻。賈公彥曰：按漢書：婦人蠱惑媚道，更相祝詛，作木偶人埋之於地。漢法又有官禁敢行媚道者。〕上使御史張湯窮治之。湯深竟黨與，相連及誅者三百餘人，楚服梟首於市。〔梟，堅堯翻。〕乙巳，賜皇后冊，收其璽綬，罷退，居長門宮。〔長門宮，如淳曰：長門在長安城東南。東方朔傳：竇太主獻長門園，上以爲宮。〕竇太主慚懼，稽顙謝上。〔竇太主，陳皇后母也。稽，音啓。〕上曰：“皇后所爲不軌於大義，不得不廢。主當信道以自慰，勿受妄言以生嫌懼。後雖廢，供奉如法，長門無異上宮也。”
⑥初，上嘗置酒竇太主家，主見所幸賣珠兒董偃，上賜之衣冠，尊而不名，稱爲”主人翁”，使之侍飲，由是董君貴寵，天下莫不聞。〔考異曰：漢武故事曰：“陳皇后廢處長門宮，竇太主以宿恩猶自親近。後置酒主家，主見所幸董偃。“按東方朔傳：“爰叔爲偃畫計，令主獻長門園，更名曰長門宮，“則偃見上在陳後廢前明矣。〕常從遊戲北宮，馳逐平樂觀，〔平樂觀在未央宮北，週迴十五里；高祖時，制度草創。至帝增修之。三輔黃圖曰：上林苑中有中平樂觀。樂，音洛。觀，古玩翻。〕雞、鞠之會，〔鬥雞及蹴踘也。鞠，球也，以皮爲之。鞠，音居六翻。〕角狗、馬之足，〔師古曰：角，猶校也。〕上大歡樂之。上爲竇太主置酒宣室，〔蘇林曰：宣室，未央前殿正室也。如淳曰：宣室，佈政教之室也。樂，音洛。爲，於僞翻。〕使謁者引內董君。是時，中郎東方朔陛戟殿下，〔師古曰：持戟立列陛側也。〕闢戟而前曰：〔闢，頻亦翻。〕“董偃有軌罪三，安得入乎！“上曰：“何謂也？“朔曰：“偃以人臣私侍公主，其罪一也。敗男女之化，而亂婚姻之禮，傷王制，其罪二也。〔敗，補邁翻。〕陛下富於春秋，方積思於六經；偃不遵經勸學，反以靡麗爲右，〔師古曰：右，尊之也。思，相吏翻。〕奢侈爲務，盡狗馬之樂，極耳目之欲，是乃國家之大賊，人主之大蜮，〔師古曰：蜮，魅也，音或。說者以爲短狐，非也；短狐，射工耳，於此不當其義；今俗猶雲魅蜮也。貢父曰：劉向說春秋，蜮，南方淫氣所生，以應哀姜。然則朔正用指偃耳，何必遷就魅蜮也。餘按洪範五行傳曰：蜮如鱉，三足，生於南越。南越婦人多淫，故其地多蜮，淫女惑亂之氣所生也，陸璣草木疏曰：“一名射影，江、淮水皆有之。人在岸上，影見水中，投水影則殺之，故曰射影。南人將入水，先以瓦石投水中，令水濁，然後入。或曰，含沙射人皮肌，其瘡如疥。陸佃埤雅曰：蜮，一名射工，有長角橫在口前如弩，檐臨其角，端曲如上弩，以氣爲矢，因水勢以射人，故俗呼爲水弩。〕其罪三也。“上默然不應，良久曰：“吾業已設，飲後而自改。“朔曰：【章：乙十一行本”曰”下有”不可”二字；孔本同；退齋校同。】“夫宣室者，先帝之正處也，非法度之政不得入焉。故淫亂之漸，其變爲篡。是以豎貂爲淫而易牙作患，慶父死而魯國全。”〔豎貂、易牙，皆齊桓公之臣也。管仲有疾，桓公問之曰：“將何以教寡人？“仲曰：“願君之遠豎貂、易牙。“公曰：“易牙烹其子以快寡人，尚可疑邪？“對曰：“人之情非不愛其子，其子之忍，又將何有於君！“公曰：“豎貂自宮以近寡人，尚可疑邪？“對曰：“人之情非不愛其身，其身之忍，又將何有於君！“公曰：“諾。“管仲死，盡逐之；而公食不甘，宮不治。居三年，公曰：“仲父不亦過乎！“於是復皆召而反之。明年，公病。豎貂、易牙相與作亂，塞門築牆不通人。有一婦人逾垣至公所，公曰：“我欲食。“婦人曰：“吾無所得。“又曰：“我欲飲。“婦人曰：“吾無所得。“公曰：“何故？“曰：“豎貂、易牙作亂，故無所得。“公慨然嘆曰：“若死者有知，吾何面目見仲父乎！“蒙衣袂而絕乎壽宮；蟲流出於戶，蓋以楊門之扉，三月不葬。慶父，魯桓公庶子，莊公之兄，通於哀姜。莊公薨，慶父弒其子般及閔公，欲爲亂而不克，奔莒。莒人歸之，縊於密，魯乃定。父，音甫。〕上曰：“善！“有詔止，更置酒北宮，引董君從東司馬門入；〔未央宮有東闕、北闕，東闕曰蒼龍。東司馬門，蒼龍闕內之司馬門也。更，工衡翻。〕賜朔黃金三十斤。董君之寵由是日衰。是後，公主、貴人多逾禮制矣。
⑦上以張湯爲太中大夫，與趙禹共定諸律令，務在深文。拘守職之吏，作見知法，吏傳相監司。用法益刻自此始。〔蘇林曰：拘刻於守職之吏。師古曰：見知人犯法而不舉告，謂之故縱。晉志曰：見知而不舉劾，各與同罪；失不舉劾，以贖論；其不見、不知，不坐也。傳，張戀翻。監，古銜翻。〕
⑧八月，螟。〔食心曰螟。〕
⑨是歲，徵吏民有明當世之務、習先聖之術者，縣次續食，令與計偕。〔師古曰：計者，上計簿使也；郡國每歲遣詣京師上之。偕者，俱也；令所徵之人與上計者俱來，而縣次給其食。後世訛誤，因乘此語，遂謂上計爲計偕。闞駰不詳，妄爲解說，雲秦、漢謂諸侯朝使曰計偕。偕，次也。晉代有計偕簿，又改”偕”爲”階”，失之彌遠，致誤後學。〕
菑川人公孫弘對策曰：“臣聞上古堯、舜之時，不貴爵賞而民勸善，不重刑罰而民不犯，躬率以正而遇民信也；末世貴爵厚賞而民不勸，深刑重罰而奸不止，其上不正，遇民不信也。夫厚賞重刑，未足以勸善而禁非，必信而已矣。是故因能任官，則分職治；去無用之言，則事情得；不作無用之器，則賦斂省；〔治，直吏翻。去，羌呂翻。斂，力贍翻。〕不奪民時，不妨民力，則百姓富；有德者進，無德者退，則朝廷尊；有功者上，無功者下，則羣臣逡；〔李奇曰：言有次第也。師古曰：逡，七旬翻。〕罰當罪，則奸邪止，賞當賢，則臣下勸。凡此八者，治之本也。故民者，業之則不爭，理得則不怨，有禮則不暴，愛之則親上，〔師古曰：各得其業，則無爭心；各申其理，則無所怨；使之由禮，則無暴慢；子而愛之，則知親上也。〕此有天下之急者也。禮義者，民之所服也；而賞罰順之，則民不犯禁矣。
臣聞之：氣同則從，聲比則應。〔比，頻寐翻，音毗，和也。〕今人主和德於上，百姓和合於下，故心和則氣和，氣和則形和，形和則聲和，聲和則天地之和應矣。故陰陽和，風雨時，甘露降，五穀登，六畜蕃，〔畜，許又翻。蕃，扶元翻。〕嘉禾興，朱草生，山不童，澤不涸，此和之至也。”
時對者百餘人，太常奏弘第居下。策奏，天子擢弘對爲第一，拜爲博士，待詔金馬門。〔如淳曰：武帝時，相馬者東方京作銅馬法獻之，立馬於魯班門外，更名魯班門爲金馬門。三輔黃圖曰：金馬門，宦者署，武帝得大宛馬，以銅鑄作，立於署門，因以爲名。〕
齊人轅固，年九十餘，亦以賢良徵。公孫弘仄目而事固，固曰：“公孫子，務正學以言，無曲學以阿世！“諸儒多疾毀固者，固遂以老罷歸。
是時，巴、蜀四郡〔四郡，蜀郡、廣漢郡、犍爲郡、巴郡也。〕鑿山通西南夷，千餘里戍轉相餉。數歲，道不通，士罷餓、離暑溼死者甚衆；〔罷，讀曰疲。〕西南夷又數反，〔數，所角翻。〕發兵興搫，費以鉅萬計而無功。上患之，詔使公孫弘視焉。還奏事，盛毀西南夷無所用，上不聽。弘每朝會，【章：乙十一行本”會”下有”議”字；孔本同；退齋校同。】〔朝，直遙翻。〕開陳其端，使人主自擇，不肯面折廷爭。於是上察其行慎厚，辯論有餘，習文法吏事，緣飾以儒術，〔師古曰：譬之於衣，加純緣也。折，之舌翻。爭，讀曰諍。行，下孟翻。〕大說之，〔說，讀曰悅。〕一歲中遷至左內史。〔考異曰：漢書武紀雲：“元光元年五月，詔策賢良，於是董仲舒、公孫弘等出焉。“按弘傳：“元光五年，復徵賢良文學，菑川國推上弘。“其策文頗與武紀元年策文相類。又云：“一歲中至左內史。“百官表：“元光五年，弘爲左內史。“然則弘之再舉賢良，不在元光元年明矣。荀紀着於此年”徵吏民明當世之務”下。葛洪西京雜記亦云：“弘以元光五年爲國士所推上爲賢良，“若此續食之詔在八月，則弘不容於今年巳爲左內史。蓋此詔在今年，不知何月，故班氏系之於年末耳。其策文相類，蓋出偶然；或者此策乃弘先舉賢良時所對，班氏誤以爲此年之策。疑未能明，今從漢紀。〕
弘奏事，有不可，不廷辨。常與汲黯請間，〔師古曰：求空隙之暇。〕黯先發之，弘推其後，天子常說，〔說，讀曰悅。〕所言皆聽，以此日益親貴。弘嘗與公卿約議，至上前，皆倍其約以順上旨。〔倍，蒲妹翻。〕汲黯廷詰弘曰：“齊人多詐而無情實；始與臣等建此議，今皆倍之，不忠！“上問弘。弘謝曰：“夫知臣者，以臣爲忠；不知臣者，以臣爲不忠。“上然弘言。左右倖臣每毀弘，上益厚遇之。
元光六年（壬子，公元前一二九年）
①冬，初算商車。〔李奇曰：始稅商賈車船，令出算。〕
②大司農鄭當時言：“穿渭爲渠，下至河，〔渠起長安，旁南山下至河三百餘里。〕漕關東粟徑易，〔易，以豉翻。〕又可以溉渠下民田萬餘頃。“春，詔發卒數萬人穿渠，如當時策，三歲而通，人以爲便。
③匈奴入上谷，殺略吏民。遣車騎將軍衛青出上谷，騎將軍公孫敖出代，輕車將軍公孫賀出雲中，驍騎將軍李廣出雁門，各萬騎，擊胡關市下。衛青至龍城，〔龍城，匈奴祭天，大會諸部處。〕得胡首虜七百人；公孫賀無所得；公孫敖爲胡所敗，亡七千騎；李廣亦爲胡所敗。胡生得廣，置兩馬間，絡而盛臥，〔敗，補邁翻。盛，時徵翻。〕行十餘里；廣佯死，暫騰而上胡兒馬上，〔師古曰：騰，跳躍也。上，時掌翻。〕奪其弓，鞭馬南馳，遂得脫歸。漢下敖、廣吏，〔下，遐嫁翻。〕當斬，贖爲庶人；唯青賜爵關內侯。青雖出於奴虜，〔青本平陽公主家騎奴。〕然善騎射，材力絕人；遇士大夫以禮，與士卒有恩，衆樂爲用，有將帥材，〔騎，奇寄翻。樂，音洛。將，即亮翻。帥，所類翻。〕故每出輒有功。天下由此服上之知人。
④夏，大旱；蝗。
⑤六月，上行幸雍。
⑥秋，匈奴數盜邊，〔數，所角翻。〕漁陽尤甚。以衛尉韓安國爲材官將軍，屯漁陽。
元朔元年（癸丑、前一二八）〔應劭曰：朔，蘇也。孟軻曰：“後來其蘇。“蘇，息也；言萬民品物大繁息也。師古曰：朔，猶始也；言更爲初始也。蘇息之息，非息生義，應說失之。〕
①冬，十一月，詔曰：“朕深詔執事，興廉，舉孝，庶幾成風，紹休聖緒。〔師古曰：休，美也；緒，業也：言紹先聖之休緒也。幾，居衣翻。〕夫十室之邑，必有忠信；三人並行，厥有我師。〔論語曰：十室之邑，必有忠信如丘者焉。又曰：三人行，必有我師焉。〕今或至闔郡而不薦一人，〔師古曰：闔，閉也；總一郡之中，故曰闔。〕是化不下究，而積行之君子壅於上聞也。〔師古曰：究，竟也；言見壅遏，不得聞達於天子也。行，下孟翻。〕且進賢受上賞，蔽賢蒙顯戮，古之道也。其議二千石不舉者【章：孔本”者”作”孝”。】者罪！“有司奏：“不舉孝，不奉詔，當以不敬論；〔張晏曰：謂其不勤求士報國。〕不察廉，不勝任也，當免。”〔張晏曰：二千石當率身化下；今親宰牧而無賢人，爲不勝任也。勝，音升。〕奏可。
②十二月，江都易王非薨。〔非，景帝子，前二年，封汝南；三年，徙江都。〕
③皇子據生，衛夫人之子也。〔是爲戾太子。考異曰：漢書武五子傳贊曰：“建元六年春，戾太子生。“外戚傳：“衛皇后，元朔元年生男據。“按枚皋傳雲：“武帝春秋二十九乃有皇子。“與外戚傳合。蓋讚語因蚩尤之旗致此誤，亦猶五星聚在秦二世末年，誤爲漢元年也。〕三月，甲子，立衛夫人爲皇后，赦天下。
④秋，匈奴二萬騎入漢，殺遼西太守，略二千餘人，圍韓安國壁；又入漁陽、雁門，各殺略千餘人。安國益東徙，屯北平；數月病死。〔考異曰：安國死在明年，於此終言之。〕天子乃復召李廣，拜爲右北平太守。匈奴號曰”漢之飛將軍”，避之，數歲不敢入右北平。
⑤車騎將軍衛青將三萬騎出雁門，將軍李息出代；青斬首虜數千人。
⑥東夷薉君南閭等共【章：乙十一行本”共”作”口”；孔本同，熊校同。】二十八萬人降，爲蒼海郡；〔服虔曰：薉貊在辰韓之北，高麗、沃沮之南，東窮大海。師古曰：南閭，薉君名。食貨志：彭吳開道通薉貊、朝鮮，置滄海郡。陳壽夫餘傳：魏時，夫餘庫有玉璧、圭瓚，傳世以爲寶。耆老言先代所賜，其印文言”濊王之印”。國有故城名濊城，蓋本濊貊之地。又濊傳雲：武帝滅朝鮮，置樂浪郡，自單單大嶺以西屬樂浪，自嶺以東七縣，都尉主之，皆以濊爲民，今不耐濊，皆其種也。班志，樂浪東部都尉治不耐縣。薉，音濊。降，戶江翻。考異曰：史記平準書曰：彭吳賈滅朝鮮，置蒼海之郡。按：滅朝鮮，置蒼海，兩事也，不知何者出賈之謀。〕人徒之費，擬於南夷，燕、齊之間，靡然騷動。
⑦是歲，魯共王餘、長沙定王發皆薨。〔二王皆景帝子：餘以前二年受封淮陽，三年，徙魯，發亦以前二年受封長沙。〕
⑧臨菑人主父偃、〔趙武靈王自號主父，支庶因以爲氏。〕嚴安，無終人徐樂，〔班志，無終縣屬右北平郡，春秋無終子之國。〕皆上書言事。
始，偃遊齊、燕、趙，皆莫能厚遇，諸生相與排擯不容；家貧，假貸無所得，乃西入關上書闕下，朝奏，暮召入。所言九事，其八事爲律令，一事諫伐匈奴，其辭曰：““司馬法曰：『國雖大，好戰必亡；天下雖平，忘戰必危。』〔師古曰：司馬穰苴善用兵，着書言兵法，謂之司馬法。一說：司馬，古主兵之官，有軍陳用師之法。餘據史記，齊威王使大夫追論古者司馬兵法而附穰苴於其中，因號司馬穰苴兵法。好，呼到翻。〕夫怒者逆德也，兵者兇器也，爭者末節也。夫務戰勝，窮武事者，未有不悔者也。
昔秦皇帝併吞戰國，務勝不休，欲攻匈奴。李斯諫曰：『不可。夫匈奴，無城郭之居，委積之守，〔委，於僞翻。積，子智翻。委積者，倉廩之藏也。鄭氏曰：少曰委，多曰積。〕遷徙鳥舉，難得而制也。輕兵深入，糧食必絕；踵糧以行，重不及事。得其地，不足以爲利也；得其民，不可調而守也；〔李奇曰：不可和調也。〕勝必殺之，非民父母也；靡敝中國，〔師古曰：靡，散也，音縻。〕快心匈奴，非長策也。』秦皇帝不聽，遂使蒙恬將兵攻胡，闢地千里，〔闢，讀曰闢。〕以河爲境。地固沮澤、鹹鹵，不生五穀。〔沮，將預翻。五穀，黍、稷、菽、麥、稻；或曰：黍、稷、秫、稻、粱。〕然後發天下丁男以守北河，〔河水逕安定、北地、朔方界，皆北流；至高闕，始屈而東流；過雲中楨陵縣，又屈而南流。故朔方、雲中之北，謂之北河。杜佑曰：衛青渡西河至高闕破匈奴，河自今靈武郡之西南便北流，千餘里，過九原郡乃東流。時帝都在秦，所謂西河，疑是此處；其高闕當在河之西也。史記，趙武靈王築長城，自代並陰山，下至高闕，則與漢書符矣。其河自九原東流千里，在京師直北，漢史即雲”北河”，斯則西河之側者。〕暴兵露師十有餘年，死者不可勝數，〔勝，音升。〕終不能逾河而北，是豈人衆不足，兵革不備哉？其勢不可也。又使天下蜚芻、挽粟，〔師古曰：運載芻槁，令其疾至，故曰飛芻。挽，謂引車船也。〕起於東腄、琅邪負海之郡，轉輸北河，率三十鍾而致一石。〔“東腄”，漢書作”黃腄”。師古曰：黃、腄二縣並在東萊。言自東萊及琅邪緣海諸郡皆令轉輸至北河。六斛四鬥爲鍾，計其道路所費，凡用一百九十二斛，乃得一石至。杜佑曰：腄，即今文登縣。腄，直睡翻，又音誰。〕男子疾耕，不足於糧餉，女子紡績，不足於帷幕，百姓靡敝，〔靡，美爲翻。〕孤寡老弱不能相養，道路死者相望，蓋天下始畔秦也。
及至高皇帝，定天下，略地於邊，聞匈奴聚於代谷之外而欲擊之。御史成進諫曰：『不可。夫匈奴之性，獸聚而鳥散，從之如奴搏影。〔師古曰：搏，擊也。搏人之陰影，言不可得。餘謂影隨物而生者也，存滅不常，難得而搏之。〕今以陛下盛德攻匈奴，臣竊危之。』高帝不聽，遂北至於代谷，果有平城之圍。高皇帝蓋悔之甚，乃使劉敬往結和親之約，〔事見高帝紀。〕然後天下忘干戈之事。
夫匈奴難得而制，非一世也；行盜侵驅，〔師古曰：來侵邊竟而驅掠人畜也。〕所以爲業也，天性固然。上及虞、夏、殷、周，固弗程督，〔師古曰：程，課也；督，視責也。〕禽獸畜之，〔畜，許六翻。〕不屬爲人。夫上不觀虞、夏、殷、周之統，而下循近世之失，此臣之所大憂，百姓之所疾苦也。”
嚴安上書曰：“今天下人民，用財侈靡，車馬、衣裘、宮室，皆競修飾，調五聲使有節族，〔蘇林曰：族，音奏。師古曰：節，止也。奏，準也。〕雜五色使有文章，重五味方丈於前，以觀欲天下。〔孟康曰：觀，猶顯也。師古曰：顯示之，使其慕欲也。重，直龍翻。觀，古玩翻。〕彼民之情，見美則願之，是教民以侈也；侈而無節，則不可贍，民離本而徼末矣。〔師古曰：贍，足也。離，力智翻。徼，要求也，於堯翻。〕末不可徒得，故搢紳者不憚爲詐，帶劍者誇殺人以矯奪，〔師古曰：誇，大也，競也。矯，僞也。〕而世不知愧，是以犯法者衆。臣願爲民制度以防其淫，使貧富不相耀以和其心；心志定，則盜賊消，刑罰少，陰陽和，萬物蕃也。〔師古曰：蕃，扶元翻，多也。〕昔秦王意廣心逸，欲威海外，使蒙恬將兵以北攻胡，又使尉屠睢將樓船之士以攻越。〔睢，音雖。〕當是時，秦禍北構於胡，南掛于越，〔師古曰：掛，縣也。〕宿兵於無用之地，進而不得退。行十餘年，丁男被甲，丁女轉輸，苦不聊生，自經於道樹，〔自經，縊也。〕死者相望。及秦皇帝崩，天下大畔，滅世絕祀，窮兵之禍也。故周失之弱，秦失之強，不變之患也。今徇西【章：乙十一行本”西”作”南”；孔本同；退齋校同。】夷，朝夜郎，降羌、僰，略薉州，〔朝，直遙翻。降，戶江翻。僰，蒲北翻。薉，音穢。〕建城邑，深入匈奴，燔其龍城，議者美之；此人臣之利，非天下之長策也。”
徐樂上書曰：“臣聞天下之患，在於土崩，不在瓦解，古今一也。
何謂土崩？秦之本世是也。陳涉無千乘之尊、尺土之地，身非王公、大人、名族之後，鄉曲之譽，非有孔、曾、墨子之賢，陶朱、猗頓之富也；〔范蠡居於陶，自號陶朱公，治產至鉅萬。猗頓，魯人，用盬鹽起，與王者埒富。〕然起窮巷，奮棘矜，〔棘，與戟同。師古曰：矜者，戟之把也。矜，讀曰〈矛堇〉，其巾翻。〕偏袒大呼，〔呼，火故翻。〕天下從風。此其故何也？由民困而主不恤，下怨而上不知，俗已亂而政不修。此三者，陳涉之所以爲資也，此之謂土崩。故曰天下之患在乎土崩。
何謂瓦解？吳、楚、齊、趙之兵是也。七國謀爲大逆，號皆稱萬乘之君，帶甲數十萬，威足以嚴其境內，財足以勸其士民；然不能西攘尺寸之地〔師古曰：攘，謂侵取漢也。〕而身爲禽於中原者，此其故何也？非權輕於匹夫而兵弱於陳涉也。當是之時，先帝之德未衰而安土樂俗之民衆，〔樂，音洛。〕故諸侯無竟外之助，〔師古曰：竟，讀曰境。〕此之謂瓦解。故曰天下之患不在瓦解。
此二體者，安危之明要，賢主之所宜留意而深察也。
間者，關東五穀數不登，年歲未復，民多窮困，重之以邊境之事；〔數，所角翻。師古曰：復，扶目翻。重，直用翻。〕推數循理而觀之，民宜有不安其處者矣。不安，故易動；易動者，土崩之勢也。〔易，以豉翻。〕故賢主獨觀萬化之原，明於安危之機，修之廟堂之上而銷未形之患也，其要期使天下無土崩之勢而已矣。”
書奏，天子召見三人，謂曰：“公等皆安在，何相見之晚也！“皆拜爲郎中。〔考異曰：漢書主父偃傳，雲”元光元年，三人上書” 按嚴安書雲”徇南夷，朝夜郎，降羌、僰，略薉州”，此等事皆在元光元年後，蓋誤以”朔”字爲”光”字耳。〕主父偃尤親倖，一歲中凡四遷，爲中大夫；大臣畏其口，賂遺累千金。或謂偃曰：“太橫矣！”〔遺，於季翻。橫，戶孟翻。〕偃曰：“吾生不五鼎食，死即五鼎烹耳！”〔張晏曰：五鼎，牛、羊、豕、魚、麋也。諸侯五，卿大夫三。孔穎達曰：少牢陳五鼎：羊一，豕二，膚三，魚四，臘五。師古曰：五鼎烹，謂被鑊烹之誅。爲主父偃被誅張本。〕
元朔二年（甲寅，公元前一二七年）
①冬，賜淮南王几杖，毋朝。〔朝，直遙翻。考異曰：漢書武紀曰：“賜淮南、菑川王几杖，毋朝。“顏師古曰：“淮南王安，菑川王志，皆武帝諸父列也，故賜几杖。“按諸侯表，菑川王志在位三十五年，以元光五年薨，齊悼惠王世家、高五王傳皆同。此雲菑川王志，誤也。〕
②主父偃說上曰：“古者諸侯不過百里，強弱之形易制。今諸侯或連城數十，地方千里，緩則驕奢，易爲淫亂，急則阻其強而合從以逆京師；〔說，式芮翻。易，以豉翻。從，子容翻。〕以法割削之，則逆節萌起；〔師古曰：萌，謂事之始生，如草木之萌芽也。〕前日鼂錯是也。〔事見十六卷景帝前三年。鼂，直遙翻。錯，千故翻。〕今諸侯子弟或十數，而適嗣代立，〔適，讀曰嫡。〕餘雖骨肉，無尺地之封，則仁孝之道不宣。願陛下令諸侯得推恩分子弟，以地侯之，彼人人喜得所願；上以德施，實分其國，不削而稍弱矣。“上從之。春，正月，詔曰：“諸侯王或欲推私恩分子弟邑者，令各條上，〔上，時掌翻。〕朕且臨定其號名。“於是藩國始分，而子弟畢侯矣。
③匈奴入上谷、漁陽，殺略吏民千餘人。遣衛青、李息出雲中以西至隴西，擊胡之樓煩、白羊王於河南，得胡首虜數千，牛羊百餘萬，走白羊、樓煩王，遂取河南地。詔封青爲長平侯；〔班志，長平侯國屬汝南郡。〕青校尉蘇建、張次公皆有功，封建爲平陵侯，次公爲岸頭侯。〔據功臣表：平陵侯食邑於南陽郡武當縣界。晉灼曰：河東皮氏縣有岸頭亭。校，戶教翻。〕
主父偃言：“河南地肥饒，外阻河，蒙恬城之以逐匈奴，內省轉輸戍漕，廣中國，滅胡之本也。“上下公卿議；皆言不便。〔下，遐嫁翻。〕上竟用偃計，立朔方郡，使蘇建興十餘萬人築朔方城，〔括地誌：夏州方朔方縣北什賁故城，按是蘇建築；什賁之號，蓋出蕃語也。宋白曰：漢朔方郡治三封縣，今長澤縣有三封故城。什賁故城，今爲德靜縣治。〕復繕故秦時蒙恬所爲塞，因河爲固。轉漕甚遠，自山東鹹被其勞，〔被，皮義翻。〕費數十百鉅萬，府庫並虛；漢亦棄上谷之鬥闢縣造陽地以予胡。〔孟康曰：縣鬥僻，曲近胡。師古曰：鬥，絕也，縣之鬥曲入匈奴界者，其中造陽地也。杜佑曰：造陽，在今嬀川郡之北。闢，讀曰僻。予，讀曰與。〕
④三月，乙亥晦，日有食之。
⑤夏，募民徙朔方十萬口。
⑥主父偃說上曰：“茂陵初立，〔初立於建元二年。〕天下豪傑，併兼之家，亂衆之民，皆可徒茂陵；內實京師，外銷奸猾，此所謂不誅而害除。“上從之，徙郡國豪傑及訾三百萬以上於茂陵。〔訾，與貲同。〕
軹人郭解，〔班志，軹縣屬河內郡，音止。〕關東大俠也，亦在徙中。衛將軍爲言：“郭解家貧，不中徙。”〔爲，於僞翻，言其貧不當在見徙之數。中，竹仲翻。〕上曰： “解，布衣，權至使將軍爲言，〔師古曰：將軍爲之言，是爲其所使也。〕此其家不貧。“卒徙解家。〔卒，子恤翻。〕解平生睚眥殺人甚衆，〔師古曰：睚，音厓，舉眼也；眥，即眥字，謂目匡也；言舉眼相忤者，即殺之也。一說：睚，五懈翻；眥，士懈翻。睚眥，瞋目貌。二說並通。〕上聞之，下吏捕治解，〔下，遐嫁翻。〕所殺皆在赦前。軹有儒生侍使者坐，客譽郭解，〔譽，音餘。〕生曰：“解專以奸犯公法，何謂賢！“解客聞，殺此生，斷其舌。〔斷，丁管翻。〕吏以此責解，解實不知殺者，殺者亦【章：乙十一行本”亦”下有”竟”字；孔本同。】絕莫知爲誰。吏奏解無罪，公孫弘議曰：“解，布衣，爲任俠行權，以睚眥殺人；解雖弗知，此罪甚於解殺之，當大逆無道。”〔當，謂處斷其罪，蓋以大逆無道之罪坐郭解也。〕遂族部解。〔考異曰：荀紀以郭解事着於建元二年。按武紀，“建元二年初置茂陵邑”，“三年賜徙茂陵者錢”；當是時，衛青、公孫弘皆未貴。又，“元朔二年徙郡國豪傑於茂陵”；此乃徙解之時也。〕
班固曰：古者天建國，諸侯立家，自卿大夫以至於庶人，各有等差，是以民服事其上而下無覬覦。〔師古曰：覬，幸也；覦，欲也；幸得其所欲也。覬，音冀。覦，音俞，又音喻。〕周室既微，禮樂、征伐自諸侯出；桓、文之後，大夫世權，陪臣執命。〔師古曰：陪，重也。大夫世權，晉六卿、魯三桓、齊田氏是也。陪臣執命，陽虎之類是也。諸侯之臣，於天子爲陪臣；大夫之家臣，於諸侯爲陪臣。〕陵夷至於戰國，合從連衡，〔從，子容翻。衡，讀曰橫。〕繇是列國公子，魏有信陵，趙有平原，齊有孟嘗，楚有春申，皆藉王公之勢，競爲遊俠，雞鳴狗盜，〔事見三卷赧王十七年。〕無不賓禮。而趙相虞卿，棄國捐君，以周窮交魏齊之厄；〔事見五卷周赧王五十六年。〕信陵無忌，竊符矯命，戮將專師，以赴平原之急；〔事見五卷赧王五十七年。將，即亮翻。〕皆以取重諸侯，顯名天下，搤腕而遊談者，以四豪爲稱首。〔師古曰：搤，捉持也，音戹。腕，烏貫翻。四豪，即魏信陵以下也。〕於是背公死黨之議成，守職奉上之義廢矣。〔背，蒲妹翻。〕及至漢興，禁網疏闊，未知匡改也。是故代相陳豨從車千乘，而吳濞、淮南皆招賓客以千數；〔從，才用翻。濞，普懿翻。〕外戚大臣魏其、武安之屬競逐於京師，布衣遊俠劇孟、郭解之徒馳騖於閻閭。權行州域，力折公侯，衆庶榮其名跡，覬而慕之。雖其陷於刑辟，〔闢，毗亦翻。〕自與殺身成名，若季路、仇牧，死而不悔。〔季路死於衛侯輒之難，仇牧死於宋閔公之難，事並見左傳。〕故曾子曰：“上失其道，民散久矣。”〔見論語。〕非明主在上，示之以好惡，〔好，呼到翻。惡，烏路翻。〕齊之以禮法，民曷由知禁而反正乎！古之正法：五伯，三王之罪人也；而六國，五伯之罪人也；〔伯，讀曰霸。〕夫四豪者，又六國之罪人也。況於郭解之倫，以匹夫之細，竊殺生之權，其罪已不容於誅矣。觀溫良泛愛，振窮周急，謙退不伐，亦皆有絕異之姿。惜乎，不入於道德，苟放縱於末流，殺身亡宗，非不幸也。
荀悅論曰：世有三遊，德之賊也：一曰遊俠，二曰遊說，三曰遊行。〔說，式芮翻。行，下孟翻。〕立氣勢，作威福，結私交以立強於世者，謂之遊俠；飾辯辭，設詐謀，馳逐於天下以要時勢者，謂之遊說；〔要，一遙翻。〕色取仁以合時好，〔好，呼到翻。〕連黨類，立虛譽以爲權利者，謂之遊行。此三者，亂之所由生也；傷道害德，敗法惑世，〔敗，補邁翻。〕先王之所慎也。國有四民，各修其業；不由四民之業者，謂之奸民。〔四民，士、農、工、商也。〕奸民不生，王道乃成。
凡此三遊之作，生於季世，周、秦之末尤甚焉。上不明，下不正，制度不立，綱紀弛廢；以譭譽爲榮辱，不核其真；〔譽，音餘；下同。〕以愛憎爲利害，不論其實；以喜怒爲賞罰，不察其理。上下相冒，萬事乖錯，是以言論者計薄厚而吐辭，選舉者度親疏而舉筆，〔度，徒洛翻。〕善惡謬於衆聲，功罪亂於王法。然則利不可以義求，害不可以道避也。是以君子犯禮，小人犯法，奔走馳騁，越職僭度，飾華廢實，競趣時利。〔趣，七喻翻。〕簡父兄之尊而崇賓客之禮，薄骨肉之恩而篤朋友之愛，忘修身之道而求衆人之譽，割衣食之業以供饗宴之好，〔好，呼到翻。〕苞苴盈於門庭，聘問交於道路，〔裹曰苞，藉曰苴。詩箋：以果實相遺者苞苴之。又曰：苞苴，裹魚肉，或以葦，或以茅。左傳注云：聘，執玉帛以相存問。〕書記繁於公文，私務衆於官事，於是流俗成而正道壞矣。
是以聖王在上，經國序民，正其制度；善惡要於功罪而不淫於譭譽，〔要，一遙翻。〕聽其言而責其事，舉其名而指其實。故實不應其聲者謂之虛，情不覆其貌者謂之僞，〔覆，敷又翻。〕譭譽失其真者謂之誣，言事失其類者謂之罔。虛僞之行不得設，〔行，下孟翻。〕誣罔之辭不得行，有罪惡者無僥倖，無罪過者不憂懼，請謁無所行，〔請，求也。謁，告也。〕貨賂無所用，息華文，去浮辭，〔去，羌呂翻。〕禁僞辯，絕淫智，放百家之紛亂，壹聖人之至道，養之以仁惠，文之以禮樂，則風俗定而大化成矣。
⑦燕王定國與父康王姬奸；奪弟妻爲姬。殺肥如令郢人〔肥如，燕之屬縣。燕國除，入漢，屬遼西郡。應劭曰：肥子奔燕，燕封於此。〕郢人兄弟上書告之，主父偃從中發其事。公卿請誅定國，上許之。定國自殺，國除。〔文帝初，王澤始封於燕，傳子康王嘉；文帝九年，嘉薨，定國嗣；蓋立四十二年矣。〕
齊厲王次昌亦與其姊紀翁主通。〔齊孝王將閭，文帝十六年受封，傳子懿王壽，壽傳次昌。〕主父偃欲納其女於齊王，齊紀太后不許。偃因言於上曰：“齊臨菑十萬戶，市租千金，人衆殷富，巨於長安，非天子親弟、愛子，不得王此。〔王，於況翻。〕今齊王於親屬益疏，〔疏，與疎同。〕又聞與其姊亂，請治之！“於是帝拜偃爲齊相，且正其事。偃至齊，急治王后宮宦者，辭及王；王懼，飲藥自殺。偃少時遊齊及燕、趙，〔少，詩照翻。〕及貴，連敗燕、趙。〔敗，補邁翻。〕趙王彭祖懼，〔彭祖，景帝子；前二年封廣川，五年徙趙。〕上書告主父偃受諸侯金，以故諸侯子弟多以得封者。及齊王自殺，上聞，大怒，以爲偃劫其王令自殺，乃徵下吏。【章：乙十一行本”吏”下有”治”字；孔本同；張校同。】下，遐嫁翻。〕偃服受諸侯金，實不劫王令自殺。上欲勿誅，公孫弘曰：“齊王自殺，無後，國除爲郡入漢，主父偃本首惡。陛下不誅偃，無以謝天下。“乃遂族主父偃。
⑧張歐免，上欲以蓼侯孔臧爲御史大夫。〔班志，蓼縣屬衡山國，春秋之蓼國也；音子。康曰音六，未知其何據。蓼侯孔聚，高祖功臣；臧，其子也。臧自言世修經學，蓋謂孔子後也；安國爲從弟。安國，孔子十三世孫。〕臧辭曰：“臣世以經學爲業，乞爲太常，典臣家業，與從弟侍中安國〔百官表：侍中，加官，得出入禁中。應劭曰：入侍天子，故曰侍中。續漢書曰：侍中，比二千石，無員。漢官儀曰：侍中，左蟬、右貂，本秦丞相史，往來殿內，故謂之侍中，分掌乘輿服物，下至褻器虎子之屬。武帝時，孔安國爲侍中，以其儒者，特聽掌御座唾壺，朝廷榮之。從，才用翻。〕綱紀古訓，使永垂來嗣。“上乃以臧爲太常，其禮賜如三公。
元朔三年（乙卯，公元前一二六年）
①冬，匈奴軍臣單于死，其弟左谷蠡王伊稚斜自立爲單于，〔匈奴左、右谷蠡王，在左、右賢王之下。谷蠡，音鹿黎。索隱曰：稚，持利翻。斜，士嗟翻，鄒誕生音直牙翻。蓋”稚斜”胡人語，近得其實。〕攻破軍臣單于太子於單，於單亡降漢。〔於單，音丹。降，戶江翻。〕
②以公孫弘爲御史大夫。是時，方通西南夷，東置蒼海，北築朔方之郡。公孫弘數諫，以爲罷敝中國以奉無用之地，願罷之。〔數，所角翻。爲罷，讀曰疲。〕天子使朱買臣等難以置朔方之便，發十策，弘不得一。〔師古曰：言其利害十條，弘無以應之。難，乃旦翻。〕弘乃謝曰：“山東鄙人，不知其便若是，願罷西南夷、蒼海而專奉朔方。“上乃許之、春，罷蒼海郡。
弘爲布被，食不重肉。〔言不重肉味也。重，音直龍翻。〕汲黯曰：“弘位在三公，奉祿甚多；〔奉，扶用翻。〕然爲布被，此詐也。“上問弘，弘謝曰：“有之。夫九卿與臣善者無過黯，然今日廷詰弘，誠中弘之病。〔中，竹仲翻。〕夫以三公爲布被，與小吏無差，誠飾詐，欲以釣名，〔師古曰：釣，取也；言若釣魚之謂也。〕如汲黯言。且無汲黯忠，陛下安得聞此言！“天子以爲謙讓，愈益尊之。
③三月，赦天下。
④夏，四月，丙子，封匈奴太子於單爲涉安侯，數月而卒。
⑤初，匈奴降者言：“月氏故居敦煌、祁連間，爲強國，〔降，戶江翻。氏，音支。敦煌、張掖，匈奴破月氏，使昆邪王居之；漢開置郡。祁連，山名，即天山也，匈奴呼天爲祁連；在張掖西北。敦，徒門翻。〕匈奴冒頓攻破之。老上單于殺月氏王，以其頭爲飲器。餘衆遁逃遠去，怨匈奴，無與共擊之。“上募能通使月氏者。〔使，疏吏翻。〕漢中張騫以郎應募，出隴西，徑匈奴中；單于得之，留騫十餘歲。騫得間亡，鄉月氏〔間，古莧翻。鄉，讀曰向。〕西走，數十日，至大宛。〔西域傳：大宛國治貴山城，去長安萬二千五百七十里；西南至大月氏所居六百九十里。宛，於元翻。〕大宛聞漢之饒財，欲通不得，見騫，喜，爲發導譯抵康居，〔導者，引路之人；譯者，傳言之人也。康居國治樂越匿地，到卑闐城，去長安萬二千三百里。爲，於僞翻。〕傳致大月氏。〔傳，張戀翻。〕大月氏太子爲王，既擊大夏，分其地而居之，〔大夏國在大宛西南，都嬀水南。月氏居嬀水北。〕地肥饒，少寇，〔少，詩沼翻。〕殊無報胡之心。騫留歲餘，竟不能得月氏要領，〔李奇曰：要領，要契也。師古曰：要，衣要也；領，衣領也。凡持衣者執要與領；言騫不能得月氏意趣，無以持歸於漢，故以要領爲喻。要，一遙翻。〕乃還；並南山，〔史記曰：南山即連終南山，從京南東至華山，東北連延至海，即中條山也。從京南而西，連接至蔥嶺萬餘里，故云並南山也。西域傳雲：其南山東出金城，與漢南山屬。還，從宣翻，又如字；下同。並，步浪翻。〕欲從羌中歸，復爲匈奴所得，〔復，扶又翻。〕留歲餘。會伊稚斜逐於單，匈奴國內亂，騫乃與堂邑氏奴甘父逃歸。〔服虔曰：堂邑，姓也。漢人；其奴名甘父。父，音甫。〕上拜騫爲太中大夫，甘父爲奉使君。騫初行時百餘人，去十三歲，唯二人得還。〔考異曰：史記西南夷傳曰：“元狩元年，張騫使大夏來，言通身毒國之利。“按年表，騫以元朔六年二月甲辰封博望侯，必非元狩元年始歸也。或者元狩元年，天子始令騫通身毒國。疑不能明，故因是歲伊稚斜立終言之。〕
⑥匈奴數萬騎入塞，殺代郡太守恭，〔代郡，唐蔚州、武州界。〕及略千餘人。
⑦六月，庚午，皇太后崩。〔武帝母王太后也。〕
⑧秋，罷西夷，獨置南夷、夜郎兩縣、一都尉，稍令犍爲自葆就，〔師古曰：葆，與保同；令自保守，且成其郡縣。〕專力城朔方。
⑨匈如又入雁門，殺略千餘人。
⑩是歲，中大夫張湯爲廷尉。湯爲人多詐，舞智以御人。時上方鄉文學，〔鄉，讀曰向。〕湯陽浮慕，事董仲舒、公孫弘等；以千乘兒寬爲奏讞掾，〔兒，本郳姓，以國爲氏，其後去”邑”。以爲廷尉掾，專主奏讞也。兒，五奚翻。讞，魚蹇翻。掾，俞絹翻。〕以古法義決疑獄。所治：即上意所欲罪，與監、史深禍者；〔班表，廷尉有左、右監，秩千石。漢官曰：廷尉獄史二十七人。深禍，謂持文深刻，欲致人於禍者。〕即上意所欲釋，與監、史輕平者；上由是悅之。湯於故人子弟調護之尤厚；〔師古曰：調，和適之令得其所；護，謂保佑之也。〕其造請諸公，〔師古曰：造，詣至也。請，謁問也。造，七到翻。〕不避寒暑。是以湯雖文深、意忌、不專平，〔文深，謂持文深；意忌，謂其意忌前也；不專平，謂不專於持平也。〕然得此聲譽。汲黯數質責湯於上前〔質，對也，對面責之也。或曰：質，正也，以正義責之。數，所角翻。〕曰：“公爲正卿，〔漢官，九卿之外，又有列於九卿者，故謂九卿爲正卿。〕上不能褒先帝之功業，下不能抑天下之邪心，安國富民，使囹圄空虛，何空取高皇帝約束紛更之爲！〔師古曰：言何爲乃紛亂而改更也。更，工衡翻。〕而公以此無種矣。”〔言當誅及子孫。種，章勇翻。〕黯時與湯論議，湯辯常在文深小苛；黯伉厲守高，〔伉，口浪翻，健也，高也。厲，嚴也。〕不能屈，忿發，罵曰：“天下謂刀筆吏不可以爲公卿，果然！必湯也，令天下重足而立，〔累足而立，懼之甚也。重，直龍翻。〕側目而視矣！”
元朔四年（丙辰，公元前一二五年）
①冬，上行幸甘泉。
②夏，匈奴入代郡、定襄、上郡，〔上郡，唐延、綏、銀之地，高祖置定襄郡。括地誌：定襄故城，在朔州善陽縣北三百八十里。〕各三萬騎，殺略數千人。
