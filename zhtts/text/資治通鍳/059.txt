△卷第五十六
漢紀五十〔起重光作噩（辛酉），盡強圉單閼，（丁卯），凡七年。〕
孝靈皇帝中
光和四年（辛酉、一八一）
①春，正月，初置騄驥貛丞，領受郡國調馬。〔賢曰：騄驥，善馬也。調，謂徵發也。調，徒釣翻；下同。〕豪右辜榷，〔前書音義曰：辜，障也。榷，專也。謂障餘人買賣而自取其利。榷，古嶽翻。〕馬一匹至二百萬。
②夏，四月，庚子，赦天下。
③交趾烏滸蠻久為亂，〔烏滸蠻反事始上卷光和元年。滸，呼古翻。〕牧守不能禁，交趾人梁龍等復反，攻破郡縣。〔復，扶又翻。〕詔拜蘭陵令會稽朱儁為交趾刺史，〔蘭陵縣，屬東海郡。會，古外翻。〕擊斬梁龍，降者數萬人，〔降，戶江翻。〕旬月盡定；以功封都亭侯，徵為諫議大夫。
④六月，庚辰，雨雹如雞子。〔雨，於具翻。〕
⑤秋，九月，庚寅朔，日有食之。
⑥太尉劉寬免；衛尉許戫為太尉。〔戫，於六翻。考異曰：袁紀：「十月，許鬱坐辟召錯繆，免。楊賜為太尉。」今從範書。〕
⑦閏月，辛酉，北宮東掖庭永巷署災。
⑧司徒楊賜罷；冬，十月，太常陳耽為司徒。〔考異曰：「三年閏月，楊賜久病罷。十月，陳耽為司徒。」蓋誤置閏於去年。按長曆，此年閏十月，以袁紀考之，閏九有為是，恐長曆差一月。今從範書帝紀。〕
⑨鮮卑寇幽、並二州。檀石槐死，子和連代立。和連才力不及父而貪淫，後出政北地，北地人射殺之。〔射，而亦翻。〕其子騫曼尚幼，兄子魁頭立。後騫曼長大，〔長，知雨翻。〕與魁頭爭國，眾遂離散。魁頭死，弟步度根立。
⑩是歲，帝作列肆於後宮，使諸采女販賣，更相盜竊爭鬭；〔更，工衡翻。〕帝著商賈服，〔著，陟略翻；下同。賈，音古。〕從之飲宴為樂。〔樂，音洛。〕又於西園弄狗，著進賢冠，帶綬。〔賢曰：三禮圖曰：進賢冠，文官服之，前高七寸，後高三寸，長八寸。續漢志曰：靈帝寵用便嬖子弟，轉相汲引，賣關內侯，直五百萬。強者貪如豺狼，弱者略不類物，真狗而冠也。綬，音受。〕又駕四驢，帝躬自操轡，驅馳周旋；〔續漢志曰：驢者，乃服重致遠，上下山谷，野人之所用耳，何有帝王君子而驂駕之乎！天意若曰，國且大亂，賢愚倒植，凡執政者皆如驢也。操，千高翻。〕京師轉相倣效，驢價遂與馬齊。
帝好為私弾，〔好，呼倒翻。弾，與蓄同。〕收天下之珍貨，每郡國貢獻，先輸中署，名為「導行費」。〔賢曰：中署，內署也。導，引也。貢獻外別有所入，以為所獻希之導引也。〕中常侍呂強上疏諫曰：「天下之財，莫不生之陰陽，」〔賢曰：萬物稟陰陽而生。〕歸之陛下，豈有公私！而今中尚方斂諸郡之寶，中御府積天下之繪，〔中尚方、中御府，皆屬少府，天子私藏也。繪，慈陵翻。〕西園引司農之藏，中貛聚太僕之馬，〔中貛，即騄驥貛。〕而所輸之府，輒有導行之財，調廣民困，費多獻少，〔調，徒弔翻。少，詩沼翻。〕姦吏因其利，百姓受其敝。又，阿媚之臣，好獻其私，〔好，呼到翻。〕容諂姑息，自此而進。舊典：選舉委任三府，尚書受奏御而已；〔三府選其人而舉之；尚書受其奏以進御。〕受試任用，責以成功，功無可察，然後付之尚書舉劾，請下廷尉覆按虛實，行其罪罰；〔劾，戶概翻，又戶得翻。下，假稼翻。〕於是三公每有所選，參議掾屬，諮其行狀，度其器能；〔掾，俞絹翻。行，下孟翻。度，徒洛翻。〕然猶有曠職廢官，荒穢不治。〔治，直之翻。〕今但任尚書，或有詔用，〔詔用者，不由三公、尚書，徑以詔書用之也。〕如是，三公得免選舉之負，尚書亦復不坐，責賞無歸，豈肯空自勞苦乎！」書奏，不省。〔復，扶又翻。省，悉井翻。〕
何皇后性強忌，後宮王美人生皇子協，後酖殺美人。帝大怒，欲廢后；諸中官固請，得止。
大長秋華容侯曹節卒；〔華容縣，屬南郡。〕中常侍趙忠代領大長秋。
五年（壬戌、一八二）
①春，正月，辛未，赦天下。
②詔公卿以謠言舉刺史、二千石為民蠹害者。太尉許戫、司空張濟承望內官，受取貨賂，〔戫，許六翻。〕其宦者子弟，賓客，雖貪汙穢濁，皆不敢問，而虛糾邊遠小郡清修有惠化者二十六人，吏民詣闕陳訴。司徒陳耽上言：「公卿所舉，率黨其私，所謂放鴟梟而囚鸞鳳。」〔考異曰：劉陶傳：「光和五年，以謠言舉二千石。耽與議郎曹操上言。」按耽巳為司徒，不應與議郎同上言。王沈魏書曰：「是歲以災異博問得失，太祖因此上書切諫」，不雲與耽同上言也。今但云陳耽。〕帝以讓戫、濟，由是諸坐謠言徵者，悉拜議郎。
③二月，大疫。
④三月，司徒陳耽免。
⑤夏，四月，旱。
⑥以太常袁隗為司徒。
⑦五月，庚申，永樂宮署災。樂，音洛。
⑧秋，七月，有星孛於太微。〔孛，蒲內翻。〕
⑨皮楯蠻寇亂巴郡，連年討之，不能潛。帝欲大發兵，以問益州計吏漢中程包，對曰：「板楯七姓，〔板楯七姓，羅、樸、督、鄂、度、夕、龔，皆渠帥也。楯，食尹翻。〕自秦世立功，復其租賦。〔復，方目翻。〕其人勇猛戰。昔永初中，羌入漢川，郡縣破壞，得板楯救之，羌死敗殆盡，〔事見四十九卷安帝元初元年，註亦見是年。〕羌人號為神兵，傳語種輩，勿復南行。〔語，牛據翻。種，章勇翻。復，扶又翻；下同。〕至建和二年，羌復大入，實賴板楯連摧破之。前車騎將軍馮緄南征武陵，亦倚皮楯以成其功。近益州郡亂，太守李顒亦以板楯討而平之。〔緄，古本翻，又音昆。顒，魚容翻。〕忠功如此，本無惡心。長吏鄉亭更賦至重，〔長，知兩翻。更，工衡翻。〕僕役箠楚，過於奴虜，〔箠，止橤翻。〕亦有嫁妻賣子，或乃至自剄割，雖陳冤州郡，而牧守不為通理，〔為，於偽翻。〕闕庭悠遠，不能自聞，含怨呼天，無所叩愬，故邑落相聚以【章：甲十一行本「以」下有「致」字；乙十一行本同；退齊校同。】叛戾，非有謀主僭號以圖不軌。今但選明能牧守，〔守，式又翻。〕自然安集，不煩征伐也！」帝從其言，選用太守曹謙，宣詔赦之，即時皆降。〔降，戶江翻。〕
⑩八月，起四百尺觀於阿亭道。〔觀，古玩翻。〕
冬，十月，太尉許戫罷；以太常楊賜為太尉。
帝校獵上林苑，歷函谷關，遂狩於廣成苑。十二月，還，幸太學。
桓典為侍御史，宦宮畏之。典常乘驄馬，京師為之語曰：「行行且止，避驄馬御史！」〔驄馬，青白雜色。〕典，焉之孫也。〔順帝永建初，焉為太傅。焉，榮之孫也。〕
六年（癸亥、一八三）
①春，三月，辛未，赦天下。
夏，大旱。
③爵號皇后母為舞陽君。
秋，金城河水溢出二十餘里。
⑤五原山岸崩。〔考異曰：本紀雲：「大有年。」按今夏大旱，縱使秋成，亦不得為大有年。今不取。〕
⑥初，鉅鹿張角奉事黃、老，以妖術教授，號「太平道」。菷符水以療病，〔妖，於驕翻。菷，職救翻。〕令病者跪拜道過，〔首，式救翻。今道家所施符水，祖張道陵，蓋同此術也。〕或時病癒，眾共神而信之。角分遣弟子周行四方，轉相誑誘，〔誑，居況翻。誘，音酉。〕十餘年間，徒眾數十萬，自青、徐、幽、冀、荊、揚、兗、豫八州之人，莫不畢應。或棄賣財產，流移奔赴，填塞道路，〔塞，悉則翻。〕未至病死者亦以萬數。郡縣不解其意，〔解，戶買翻。〕反言角以善道教化，為民所歸。
太尉楊賜時為司徒，〔賜為司徒，熹平五年也。〕上書言：「角誑曜百姓，遭赦不悔，稍益滋蔓。〔蔓，音萬。〕今若下州郡捕討，恐更騷擾，速成其患。宜切敕刺史、二千石，簡別流民，〔下，遐稼翻。別，彼列翻。〕各護歸本郡，以孤弱其黨，然後誅其渠帥，可不勞而定。」會賜去位，事遂留中。〔賢曰：謂所論事留在禁中，未施用之。餘據賜以熹平六年免。帥，所類翻。〕司徒掾劉陶復上疏申賜前議，〔掾，俞絹翻。復，扶又翻。〕言：「角等陰謀益甚，四方私言，雲角等竊入京師，覘視朝政。〔覘，醜廉翻。朝，直遙翻。〕鳥聲獸心，私共鳴呼；州郡忌諱，不欲聞之，但更相告語，〔更，工衡翻。〕莫肯公文。宜下明詔，重募角等，賞以國土，有敢迴避，與之同罪。」帝殊不為意，方詔陶次弟春秋條例。〔陶明春秋，為之訓詁，故詔之次第條例。〕
角遂置三十六方；方，猶將軍也，大方萬餘人，小方六七千，〔考異曰：袁紀作「坊」，今從範書。〕各立渠帥；〔帥，所類翻。〕訛言「蒼天已死，黃天當立，歲在甲子，天下大吉。」以白土書京城寺門〔寺門，在京城諸官寺舍之門。〕及州郡官府，皆作「甲子」字。大方馬元義等先收荊、揚數萬人，期會發於鄴。元義數往來京師，〔數，所角翻。〕以中常侍封諝、徐奉等為內應，〔諝，私呂翻。〕約以三月五日內外俱起。
中平元年（甲子、一八四）是年十二月改元。〕
①春，角子濟南唐週上書告之。〔濟，子禮翻。考異曰：袁紀雲「濟陰人唐客」，今從範書。〕於是收馬元義，車裂於雒陽。〔考異曰：袁紀曰：「五月乙卯，馬元義等於京都謀反，伏誅。」今從範書。〕詔三公、司隸按驗宮省直衛及百姓有事角道者，誅殺千餘人；下冀州逐捕角等。〔下，遐稼翻。〕角等知已露，晨夜馳敕諸方，一時俱起，皆著黃巾以為標幟，〔著，陟略翻。幟，尺志翻，又音誌。〕故時人謂之「黃巾賊」。二月，角自稱天公將軍，角弟寶稱地公將軍，寶弟梁稱人公將軍，〔考異曰：司馬彪九州春秋雲：「角弟梁，梁弟寶」，袁紀雲「角弟良、寶」，今從範書。〕所在燔燒官府，劫略聚邑，〔聚，才喻翻。〕州郡失據，長吏多逃亡；〔長，知兩翻。〕旬月之間，天下響應，京師震動。安平、甘陵人各執其王應賊。
三月，戊申，以河南尹何進為大將軍，封慎侯，〔慎縣，屬汝南郡。〕率左、右羽林五營營土屯都亭，修理器械，以鎮京師；置函谷、太谷、廣成、伊闕、轘轅、旋門、孟津、小平津八關都尉。
帝召羣臣會議。北地太守皇甫嵩以為宜解黨禁，益出中藏錢、西園貛馬以班軍士。〔藏府令，屬少府，宦者為之。中藏錢，漢所謂禁公也。西園貛馬，即騄驥貛馬。藏，徂浪翻。〕嵩，規之兄子也。上問計於中常侍呂強，對曰：「黨錮久積，人情怨憤，若不赦宥，輕與張角合謀，為變滋大，悔之無救。今請先誅左右貪濁者，大赦黨人，料簡刺史、二千石能否，〔料，音聊，量也，度也。〕則盜無不平矣。」帝懼而從之。壬子，赦天下黨人，還諸徙者；〔謂黨人妻子徙邊者也。〕唯張角不赦。發天下精兵，遣北中郎將盧植討張角，〔漢有三署中郎將，五官及左、右署。又有使匈奴中郎將。北中郎將則創置於此時，蓋以討河北黃巾也。〕左中郎將皇甫嵩、右中郎將朱儁討潁川黃巾。
是時中常侍趙忠、張讓、夏惲、郭勝、段珪、宋典等皆封侯貴寵，〔夏，戶雅翻。惲，於粉翻。〕上常言：「張常侍是我公，趙常侍是我母。」由是宦官無所憚 畏，並起第宅，擬則宮室。上嘗欲登永安候臺，〔據續漢志：永安宮在北宮東北，宮中有候臺。洛陽宮殿名曰：永安宮，週迴六百九十八丈，故基在洛陽故城中。〕宦官恐望見其居處，乃使中大人尚但諫曰：〔賢曰：尚，姓；但，名。姓譜：師尚父之後。後漢有尚士、尚子平。〕「天子不當登高，登高則百姓虛散。」上自是不敢復升臺榭。〔觀靈帝以尚但之言不敢復升臺榭，誠恐百姓虛散也，謂無愛民之心可乎！使其以信尚但者信諸君子之言，則漢之為漢，未可知也。賢曰：春秋潛潭巴曰：天子毋高臺榭，高臺榭則下叛之。蓋因此以誑帝也。復，扶又翻；下同。〕及封諝、徐奉事發，上詰責諸常侍曰：〔詰，去吉翻。〕「汝曹常言黨人慾為不軌，皆令禁錮，或有伏誅者。今黨人更為國用，汝曹反與張角通，為可斬未﹖皆叩頭曰：「此王甫、侯覽所為也！」於是諸常侍人人求退，各自徵還宗親、子弟在州郡者。
侍中河內向栩上便宜，譏刺左右。〔栩，況羽翻。上，時掌翻；下同。〕張讓誣栩與張角同心，欲為內應，收送黃門北寺獄，殺之。郎中中山張鈞上書曰：「竊惟張角所以能興兵作亂，萬民」所以樂附之者，〔樂，音洛。〕其源皆由十侍多放父兄、子、弟婚親、賓客典據州郡，辜榷財利，〔榷，古嶽翻。〕侵掠百姓，百姓之冤，無所告訴，故謀議不軌，聚為盜賊。宜斬十常侍，縣頭南郊，以謝百姓，〔據宦者傳，是時張讓、趙忠、夏惲、郭勝、孫璋、畢嵐、慄嵩、段珪、高望、張恭、韓悝、宋典十二人，皆為中常侍。言十常侍，舉大數也。縣，讀曰懸。考異曰：範書宦者傳上列常侍十二人名，而下雲十常侍。未詳。〕遣使者佈告天下，可不須師旅而大寇自消。」帝以鈞章示諸常侍，皆免冠徒跣頓首，乞自致雒陽詔獄，並出家財以助軍費。有詔，皆冠履視事如故。帝怒鈞曰：「此真狂子也！十常侍固當有一人善者不！」〔不，俯九翻。〕御史承旨，遂誣奏鈞學黃巾道，收掠，死獄中。〔掠，音亮。〕
庚子，南陽黃巾張曼成攻殺太守褚貢。
③帝問太尉楊賜以黃巾事，賜所對切直，帝不悅。夏，四月，賜坐寇賊免。以太僕弘農鄧盛為太尉。已而帝閱錄故事，得賜與劉陶所上張角奏，乃封賜為臨晉侯，〔臨晉縣，屬馮詡。賢曰：故城在今同州朝邑縣西南。上，時掌翻。〕陶為中陵鄉侯。
④司空張濟罷；以大司農張溫為司空。
⑤皇甫嵩、朱儁合將四萬餘人〔將，即亮翻。〕共討穎川，【張：「川」下脫「黃巾」二字。】嵩、儁各統一軍。儁與賊波才戰，敗；嵩進保長社。〔長社縣，屬潁川郡。賢曰：今許州縣，故城在長葛縣西。〕
⑥汝南黃巾敗太守趙謙於邵陵。〔邵陵縣，屬汝南郡。賢曰：故城在今豫州郾陵縣東。敗，補邁翻。〕廣陽黃巾殺幽州刺史郭勳及太守劉衛。
⑦波才圍皇甫嵩於長社。嵩兵少，〔少，詩沼翻。〕軍中皆恐。賊依草結營，會大風，嵩約敕軍士皆束苣乘城，〔賢曰：苣，音巨。說文雲：束葦燒之。〕使銳士間出圍外，縱火大呼，〔間，古莧翻。呼，火故翻。〕城上舉燎應之，嵩從城中鼓譟而，出奔擊賊陳，〔陳，讀曰陣。〕賊驚，亂走。會騎都尉沛國曹操將兵適至，五月，嵩、操與朱儁合軍，更與賊戰，大破之，斬首數萬級。封嵩都鄉侯。
操父嵩，為中常侍曹騰養子，不能審其生出本末，或雲夏侯氏子也。〔吳人作曹暪傳乃郭頒世語，並雲嵩，夏侯氏之子，夏侯惇之叔父，操於惇為從父兄弟。〕操少機警，有權數，而任俠放蕩，不治行業；〔少，詩照翻。行，下孟翻；下同。〕世人未之奇也，唯太尉橋玄及南陽何顒異焉。〔顒，魚容翻。〕玄謂操曰：「天下將亂，非命世之才，不能濟也。能安之者，其在君乎！」顒見操，歎曰：「漢家將亡，安天下者，必此人也。」玄謂操曰：「君未有名，可交許子將。」子將者，訓之從子劭也，〔許劭，字子將。許訓為公，見上卷熹平三年、四年。從，才用翻。〕好人倫，多所賞識，與從兄靖俱有高名，好共覈論鄉黨人物，每月輒更其品題，故汝南俗有月，日評焉。〔後置州邵中正本於此。好，呼到翻。更，工衡翻。〕嘗為郡功曹，府中聞之，莫不改操飾行。曹操往造劭而問之〔造，七到翻。〕曰：「我何如人﹖」劭鄙其為人，不答。操乃劫之，劭曰：「子，治世之能臣，亂世之姦雄。」〔言其才絕世也。天下治則盡其能為世用，天下亂則逞其智為時雄。〕操大喜而去。〔曹操事始此。〕
朱儁之擊黃巾也，其護軍司馬北地傅燮上疏曰：〔護軍司馬，官為司馬，而使監護一軍。〕「臣聞天下之禍不由於外，皆興於內。是故虞舜先除四凶，然後用十六相，〔尚書：舜流共工於幽州，放驩兜於崇山，竄三苗於三危，殛鯀於羽山，四罪而天下鹹服。左傳曰：高陽氏有才子八人，蒼舒、隤敳、檮戭、大臨、厖降、庭堅、仲容、叔達、謂之八元。高辛氏有才子八人，伯奮、仲堪、叔獻、季仲、伯虎、仲熊、叔豹、季貍，謂之八愷。舜臣堯，流四凶族，舉十六相。〕明惡人不去，則善人無由進也。今張角起於趙、魏，黃巾亂於六州，此皆釁發蕭牆而禍延四海者也。臣受戎任，奉辭伐罪，始到潁川，戰無不剋；黃巾雖盛，不足為廟堂憂也。臣之所懼，在於治水不自其源，末流彌增其廣耳。」〔治，直之翻。〕陛下仁德寬容，多所不忍，故閹豎弄權，忠臣不進。誠使張角梟夷，黃巾變服，〔謂其黨歸順，去其黃巾而復服時人之服也。梟，堅堯翻。梟夷，謂梟斬而誅夷之。〕臣之所憂，甫益深耳。何者﹖夫邪正之人不宜共國，亦猶冰炭不可同器。彼知正人之功顥而危亡之兆 見，皆將巧辭飾說，共長虛偽。〔見，賢遍翻。長，知兩翻。〕夫孝子疑於屢至，〔即曾母投杼，事見三卷周赧王七年。〕市虎成於三夫，〔韓子：龐共與魏太子質 於鄞鄲。共謂魏王曰：「今一人言市有虎，王信乎﹖」王曰：「否。」「二人言，信乎﹖」王曰：「否。」「三人言，信乎﹖」王曰：「寡人信矣。」共曰：「夫市 無虎明矣，然三人言誠市有虎。今邯鄲去魏遠於市，謗臣者過三人，願王熟察之！」〕若不詳察真偽，忠臣將復有杜郵之戮矣！〔白起事見五卷周赧五十八年。復，扶又翻。郵，音尤。〕陛下宜思虞舜四罪之舉，速行讒佞之誅，則善人思進，姦兇自息。」趙忠見其疏而惡之。〔惡，烏路翻。〕燮擊黃巾，功多當封，忠譖訴之；帝識燮言，〔賢曰：識，記也，音志。〕得不加罪，竟亦不封。
⑧張曼成屯宛下百餘日：〔宛，於元翻。〕六月，南陽太守秦頡擊曼成，斬之。
⑨交趾土多珍貨，前後刺史多無清行，〔行，下孟翻。〕財計盈給，輒求遷代，故吏民怨叛，執刺史及合浦太守來達，自稱柱天將軍。三府選京令東郡賈琮為交趾刺史。〔京縣，屬河南尹。琮，祖宗翻。〕琮到部，訊其反狀，鹹言「賦斂過重，〔斂，力贍翻。〕百姓莫不空單。京師遙遠，告冤無所，民不聊生，故聚為盜賊。」琮即移書告示，各使安其資業，招撫荒散，蠲復傜役，〔蠲，吉玄翻。復，音方目翻，除也。〕誅斬渠帥為大害者，〔帥，所類翻。〕簡選良吏試守諸縣，歲間蕩定，百姓以安。巷路為之歌曰：「賈父來晚，使我先反；今見清平，吏不敢飯！」〔言吏不敢過民家而飯也。飯，扶晚翻。〕
⑩皇甫嵩、朱儁乘勝進討汝南、陳國黃巾，追波才於陽翟，擊彭脫於西華，〔姓譜：波，姓也。其先事王莽為波水將軍，子孫以為氏。陽翟縣，屬潁川郡。西華縣，屬汝南郡。賢曰：西華故城，在今陳州項城縣西；又曰，在今塚水縣西北。〕並破之，餘賊散，〔降，戶江翻。〕三郡悉平。嵩乃上言其狀，以功歸儁，於是進封儁西鄉侯，遷鎮賊中郎將。〔此因欲鎮安黃巾餘賊而置官。〕詔嵩討東郡，儁討南陽。
北中郎將盧植連戰破張角，斬獲萬餘人，角等走保廣宗。〔廣宗縣，屬鉅鹿郡。賢曰：今貝州宗城縣。〕植築圍鑿塹，造作雲梯，垂當拔之。〔垂，幾也。塹，七艷翻。〕帝遣小黃門左豐視軍，或勸植以賂送豐，植不肯。豐，還言於帝曰：「廣宗賊易破耳，〔易，以豉翻。〕盧中郎固壘息軍，以待天誅。」帝怒，檻車徵植，減死一等；遣東中郎將隴西董卓代之。〔盧植先為北中郎將，卓為東中郎將。四中郎將始於此。〕
巴郡張脩以妖術為人療病，〔為，於偽翻。〕其法略與張角同，令病家出五斗米，號「五斗米師」。秋，七月，脩聚眾反，寇邵縣；時人謂之「米賊」。〔考異曰：範書靈帝紀有此張脩。陳壽魏志張魯傳「有劉焉司馬張脩」，劉艾典略有「漢中張脩」，裴松之以為「張脩」應是「張衡」，非典略之失，則傳寫之誤。案魯傳雲：「祖父陵，父衡、皆為五斗米道。衡死，魯復行之。」劉焉司馬張脩與魯同擊漢中，魯襲殺脩，非其父也。今此據範書。〕
八月，皇甫嵩與黃巾戰於蒼亭，〔蒼亭，在東郡範縣界，〕獲其帥卜巳。〔帥，所類翻。〕董卓攻張角無功，扺罪，乙巳，詔嵩討角。
九月，安平王續坐不道，誅，〔安帝延光元年，改樂成國曰安平，以孝王得紹封。續，得子也。〕國除。
初，續為黃巾所虜，國人贖之得還，朝廷議復其國。議郎李燮曰：「續守藩不稱，〔稱，尺證翻。〕損辱聖朝，不宜復國。」朝廷不從。燮坐謗毀宗室，輸作左校；〔校，戶教翻。〕未滿歲，王坐誅，乃復拜議郎。京師為之語曰：「父不肯立帝，〔謂李固不肯立質、桓二帝也。〕子不肯立王。」
冬，十月，皇甫嵩與張角弟梁戰於廣宗，梁眾精勇，嵩不能剋；明日，乃閉營休士以觀其變，知賊意稍懈，〔懈，居隘翻。〕乃潛夜勒兵，雞鳴，馳赴其陳，〔陳，讀曰陣。〕戰至晡時，大破之，斬梁，獲首三萬級，赴河死者五萬許人。角先已病死，剖棺戮屍，傳首京師。十一月，嵩復攻角弟寶於下曲陽，斬之，〔下曲陽縣，屬鉅鹿郡；以常山有上曲陽，故此稱下。復，扶又翻。〕斬獲十餘萬人。即拜嵩為左車騎將軍，領冀州牧，封槐裏侯。嵩能溫卹士卒，每軍行頓止，須營幔修立，然後就舍，軍士皆食，爾乃嘗飯，〔爾，如此也。〕故所嚮有功。
北地先零羌枹罕、河關羣盜反，〔河關、枹罕二縣，皆屬隴西郡。零，音憐。枹，音膚。〕共立湟中義從胡北宮伯玉、李文侯將軍，〔北宮，以所居為氏。左傳有衛大夫北宮文子。孟子有北宮黝。從，才用翻。〕殺護羌校尉泠徵。〔賢曰：泠，姓也，周有泠州鳩，音零。〕金城人邊章、韓遂素著名西州，羣盜誘而劫之，使專任軍政，〔誘，音酉。任，音壬。殺金城太守陳懿，攻燒州郡。〕
初，武威太栽倚恃權貴，恣行貪暴，〔武威太守，史失其姓名。〕涼州從事武都蘇正和案致其罪。刺史梁鵠懼，欲殺正和以免其負，訪於漢陽長史敦煌蓋勳。〔續漢志：郡太守置丞一人；郡當邊戍者，丞為長史。敦，徒門翻。蓋，徒盍翻。〕勳素與正和有仇，或勸勳因此報之，勳曰：「謀事殺良，非忠也；乘人之危，非仁也。」乃諫鵠曰：「夫紲食鷹隼，欲其鷙也。」〔賢曰：紲，繫也。廣雅曰：鷙，執也。取其能服執眾鳥。隼，聳尹翻。食，讀曰坔。〕鷙而亨之，〔亨，讀作烹。〕將何用哉！」鵠乃止。正和詣勳求謝，勳不見，曰：「吾為梁使君謀，不為蘇正和也。」〔為，於偽翻。〕怨之如初。
後刺史左昌盜軍穀數萬，勳諫之。昌怒，使勳與從事辛曾、孔常別屯阿陽以拒賊，〔阿陽縣，屬漢陽郡。〕欲因軍事罪之；而勳數有戰功。〔數，所角翻。〕及北宮伯玉之攻金城也，勳勸昌救之，昌不從。陳懿既死，邊章等進圍昌於冀，昌召勳等自救，辛曾等疑不肯赴，動怒曰：「昔莊賈後期，穰苴奮劍。〔齊景公時，燕、晉侵齊，景公以司馬穰苴為將，禦之，令寵臣莊賈監軍。穰苴與期旦日會。賈素驕貴，夕時乃至。穰苴召軍正問曰：「軍法，期而後者云何﹖」對曰：「當斬。」遂斬賈以徇於三軍。〕今之從事豈重於古之監軍乎！」〔監，古銜翻。〕曾等懼而從之。勳至冀，誚讓章等以背叛之罪；〔誚，才笑翻。背，蒲妹翻。〕皆曰：「左使君若早從君逜，以兵臨我，庶可自改；今罪已重，不得降也。」乃解圍去。
叛羌圍校尉夏育於畜官，〔前書尹翁歸傳有論罪輸掌畜官。音義曰：右扶風，畜牧所在，有苑師之屬，故曰：畜官。畜，音許救翻。〕勳與州郡合兵救育，至狐槃，〔晉時，秦苻生莽姚弋仲於孤槃。載記日：在天水冀縣。〕為羌所敗。勳餘眾不及百人，身被三創，〔敗，補邁翻。被，皮義翻。創，初良翻。〕堅坐不動，指木表曰：「屍我於此！」句就種羌滇吾以兵扞眾曰：〔賢曰：句就，羌別種。句，音古侯翻。種，章勇翻。滇，音顛。〕「蓋長史賢人，汝曹殺之者為負天。」勳仰罵曰：「死反虜！汝河知，促來殺我！」眾相視而驚。滇吾下馬與勳，勳不肯上，〔上，時掌翻。〕遂為羌所執。羌服其義勇，不敢加害，送還漢陽。後剌史楊雍表勳領漢陽太守。
張曼成餘黨更以趙弘為帥，眾復盛，〔帥，所類翻；下同。復，扶又翻；下同。〕至十餘萬，據宛城。朱儁與荊州剌史徐璆等合兵圍之，〔宛，於元翻。璆，渠尤翻。〕自六月至八月不拔；有司奏徵儁。司空張溫上疏曰：「昔秦用白起，燕任樂毅，皆曠年歷載，乃能剋敵。」〔史記：白起事秦昭王為大良造，攻魏，破之。後五年，攻趙，拔光狼城。後七年，攻楚，拔鄢、鄧五城。明年，拔郢，燒夷陵，遂東至竟陵。樂毅事燕昭王，為上將軍，伐齊，入臨菑，徇齊五歲，下七十餘城。〕儁討潁川已有效，引師南指，方略已設；臨軍易將，〔將，即亮翻。〕兵家所忌，宜假日月，責其成功。」帝乃止。儁擊弘，斬之。
賊帥韓忠復據宛拒儁，儁鳴鼓攻其西南，賊悉眾赴之；儁自將精卒掩其東北，乘城而入。忠乃退保小城，惶懼乞降；〔將，即亮翻；降，戶江翻；並下同。〕諸將皆欲聽之，儁曰：「兵固有形同而勢異者。昔秦、項之際，民無定主，故賞附以勸來耳。今海內一統，唯黃巾造逆。納降無以勸善，討之足以懲惡。今若受之，更開逆意，賊利則進戰，鈍則乞降，縱敵長寇，〔長，知兩翻。〕非良計也！」因急攻，連戰不剋。儁登土山望之，顧謂司馬張超曰：「吾知之矣。賊今外圍周固，內營逼急，乞降不受，欲出不得，所以死戰也。萬人一心，猶不可當，況十萬乎！不如徹圍，並兵入城，忠見圍解，勢必自出，自出則意散，破【章：甲十一行本「破」上有「易」字；乙十一行本同；孔本同；張校同。】之道也。」既而解圍，忠果出戰，儁因擊，大破之，斬首萬餘級。
南陽太守秦頡殺忠，餘眾復奉孫夏為帥，還屯宛。儁急攻之，司馬孫堅率眾先登；癸巳，拔宛城。孫夏走，儁追至西鄂精山，〔西鄂縣，屬南陽郡。賢曰：故城在今鄧州向城縣南；精山在其南。〕復破之，斬萬餘級。於是黃巾破散，其餘州郡所誅，一郡數千人。
十二月，己巳，赦天下，改元。
豫州刺史太原王允破黃巾，得張讓賓客書，與黃巾交通，上之。〔上，時掌翻。〕上責怒讓；讓叩頭陳謝，竟亦不能罪也。讓由是以事中允，〔中，竹仲翻，中傷也。〕遂傳下獄，〔賢曰：傳，逮也。傳，株戀翻。下，遐稼翻。〕會赦，還為刺史；旬日間，復以他罪被捕。〔被，皮義翻。〕楊賜不欲使更楚辱，〔賢曰：更，經也。楚，苦痛。更，工衡翻。〕遣客謝之曰：「君以張讓之事，故一月再徵，兇慝難量，〔量，音良。〕幸為深計！」〔賢曰：深計，謂令自死。〕諸從事好氣決者，〔好，呼到翻。〕共流涕奉藥而進之。允厲聲曰：「吾為人臣，獲罪於君，當伏大辟以謝天下，〔闢，毗翻。〕豈有乳藥求死乎！」〔前書王嘉傳：何謂咀藥而死。乳，當作咀。〕投杯而起，出就檻車。既至，【章：甲十一行本「至」下有「廷尉」二字；乙十一行本同；孔本同；張校同；退齊校同。】大將軍進與楊賜、袁隗共上疏請之，得減死論。〔考異曰：允傳雲「太尉袁隗、司徒楊賜」。按隗、賜時皆不為此官，恐誤。〕
二年（乙丑、一八五）
①春，正月，大疫。
②二月，己酉，南宮雲臺災。庚戌，樂城門災。〔據續漢志：蓋樂成殿門也。「城」，當作「成」。五行志作「樂城門」。劉昭曰：南宮中門也。〕
中常侍張讓、趙忠說帝斂天下田，鍈十錢，〔說，輸芮翻。斂，力贍翻。鍈古畝字。〕以脩宮室，鑄銅人。樂安太守陸康上疏諫曰：「昔魯宣稅鍈而蝝災自生，〔公羊傳曰：初稅畝者何﹖履畝而稅也。何休註雲：宣公無恩信於人，人不肯盡力於公田，起履踐案行其畝，穀好者稅取之。蝝，螽子也。傳曰：冬，蝝生。此其言蝝生何﹖上變古易常也。註雲：上，公上。謂宣公變易公田舊制而稅畝也。蝝，餘專翻。〕哀公增賦而孔子非之，〔左傳：季孫欲以田賦，使冉有訪諸仲尼，仲尼私於冉有曰：子季孫若欲行而法，則周公之典在；若欲苟而行，又何訪焉！〕豈有聚奪民物以營無用之銅人，捐捨聖戒，自蹈亡王之法哉！」內倖譖康援引亡國以譬聖明，〔援，於元翻。〕大不敬，檻車徵詣廷尉。侍御史劉岱表陳解釋，得免歸田裏。康，續之孫也。〔陸續，事見四十五卷明帝永平十四年。〕
又詔發州郡材木文石，部送京師。黃門常侍輒令譴呵不中者，因強折賤買，僅得本賈十分之一，〔中，竹仲翻。賈，讀曰價。〕因復貨之，宦官【張：「宦官」作「中者」。】復不為即受，材木遂至腐積，宮室連年不成。刺史、太守復增私調，〔復，扶又翻。謂，徒弔翻。〕百姓呼嗟。又令西園騶分道督趣，〔騶，側尤翻。趣，讀日促。〕恐動州郡，多受賕賂。刺史、二千石及茂才、孝廉遷除，皆責助軍、脩宮錢，大郡至二三千萬，餘各有差。當之官者，皆先至西園諧價，然後得去；〔賢曰：諧，謂平定其價也。〕其守清者乞不之官，皆迫遣之。時鉅鹿太守河內司馬直新除，以有清名，減責三百萬。直被詔，悵然曰：「為民父母而反割剝百姓以稱時求，〔被，皮義翻。稱，尺證翻。〕吾不忍也。」辭疾；不聽。行至孟津，上書極陳當世之失，即吞孳自殺。書奏，帝為暫絕脩宮錢。〔為，於偽翻。〕
③以朱儁為右車騎將軍。
④自張角之亂，所在盜賊並起，博陵張牛角、常山褚飛燕及黃龍、左校、於氐根、張白騎、劉石、左髭文八、【張：「文」作「丈」。】平漢大計、司隸緣城、雷公、浮雲、白雀、楊鳳、於毒、五鹿、李大目、白繞、眭固、苦蝤之徒，不可勝數，〔朱儁傳曰：輕便者言飛燕。於氐根，賢註曰：于思于思。杜預雲：于思，多須之貌。騎白馬者為張白騎。大聲者稱雷公。大眼者為大目。「左髭文八」作「左髭丈八」。校，戶教翻。騎，奇寄翻。眭，息隨翻。蝤，才由翻。勝，音升。〕大者二三萬，小者六七千人。
張牛角、褚飛燕合軍攻癭陶，〔癭、於郢翻。〕牛角中流矢，〔中，竹仲翻。〕且死，令其眾奉飛燕為帥，〔帥，所類翻。〕改姓張。飛燕名燕，輕勇趫捷，故軍中號曰「飛燕」。〔趫，丘妖翻。〕山谷寇賊多附之， 部眾寖廣，殆至百萬，號黑山賊，〔杜佑曰：衛州衛縣，漢朝歌縣也。紂都朝歌，在今縣西。縣西北有黑山。〕河北諸縣並被其害，〔被，皮義翻。〕朝廷不討討。 燕乃遣使至京師，奏書乞降；〔降，戶江翻。〕遂拜燕平難中郎將，〔難，乃旦翻。〕使領河北諸山谷事，歲得舉孝廉、計史。
⑤司徒袁隗免。〔隗，五罪翻。〕三月，以廷尉崔烈為司徒。烈，寔之從兄也。〔崔寔作政論。從，才用翻。〕
是時，三公往往因常侍、阿保入錢西園而得之，〔賢曰：阿保，謂傅母也。餘謂阿母，保母也。〕段熲、張溫等雖有功勤名譽，〔熲，古迴翻。〕然皆先輸貨財，乃登公位。烈因傅母入錢五百萬，故得為司徒。及拜日，天子臨軒，百僚畢會，帝顧謂親幸者曰：「悔不少靳，可至千萬！」〔賢曰：靳，固之也，居焮翻。〕程夫人於傍應曰：「崔公，冀州名士，豈肯買官！賴我得是，反不知姝邪！」〔賢曰：姝，美也。言反不知斯事之美也。姝，春朱翻。〕烈由是聲譽頓衰。
⑥北宮伯玉等寇三輔，詔左車騎將軍皇甫嵩鎮長安以討之。
時涼州兵亂不止，徵發天下役賦無已，崔烈以為宜棄涼州。詔會公卿百官議之，議郎傅燮厲言曰：「斬司徒，天下乃安！」尚書奏燮廷辱大臣。帝以問燮，對曰：「樊噲以冒頓悖逆，憤激思奮，未失人臣之節，季布猶曰『噲可斬也』。〔事見十二卷惠帝三年。〕今涼州天下要衝，國家藩衛。高祖初興，使酈商別定隴右；〔高祖以將軍酈商為隴西都尉，別定北地郡。〕世宗拓境，列置四郡，〔武帝元狩二年，匈奴渾邪王降。太初元年，置酒泉、張掖郡。四年，以休屠王地為武威郡。後元年，分酒泉郡置敦煌郡。〕議者以為斷匈奴右臂。〔斷，丁管翻。〕今牧御失和，使一州叛逆；烈為宰相，不念為國思所以弭之之策，〔為，於偽翻。〕乃欲割棄一方萬裏之土，臣竊惑之！若使左礮之虜得居此地，〔說文曰：礮，衣衿。夷狄之人左礮。〕士勁甲堅，因以為亂，此天下之至慮，社稷之深憂也。若烈不知，是極蔽也；知而故言，是不忠也。」帝善而從之。
⑦夏，四月，庚戌，大雨雹。〔雨，於具翻。〕
⑧五月，太尉鄧盛罷；以太僕河南張延為太尉。
六月，以討張角功，封中常侍張讓等十二人為列侯。
⑩秋，七月，三輔螟。〔說文曰：螟，蟲食穀葉者。〕
皇甫嵩之討張角也，過鄴，見中常侍趙忠舍宅踰制，奏沒入之。又中常侍張讓私求錢五千萬，嵩不與。二人由是奏嵩連戰無功，所費者多，徵嵩還，收左右車騎將軍印綬，削戶六千。〔綬，音受。〕八月，以司空張溫為實騎將軍，執金吾袁滂為副，以討北宮伯玉；拜中郎將董卓為破虜將軍，與盪寇將軍周慎並統於溫。
九月，以特進楊賜為司空。冬，十月，庚寅，臨晉文烈侯楊賜薨。以光祿大夫許相為司空。相，訓之子也。〔建寧二年，許訓為司徒。〕
課議大夫劉陶上言：「天下前遇張角之亂，後遭邊章之寇，今西羌逆類已攻河東，恐遂轉盛，豕突上京。〔河東東南至雒陽五百里耳。〕民有百走退死之心，而無一前鬭生之計，西寇浸前，車騎孤危，〔車騎，謂張溫也。〕假令失，利其敗不救。臣自知言數見厭，〔數，所角翻。〕而言不自裁者，以為國安則臣蒙其慶，國危則臣亦先亡也。謹復陳堂今要急八事。」〔復，扶又翻。〕大較言天下大亂，皆由宦官。宦官共讒陶曰：「前張角事發，詔書示以威恩，自此以來，各各改悔。今者四方安靜，而陶疾害聖政，專言妖孽。〔妖，於驕翻。孽，魚列翻。〕州郡不上，〔上，時掌翻。〕陶何緣知﹖疑陶與賊通情。」於是收陶下黃門北寺獄，掠按日急。〔下，遐稼翻。掠，音亮。〕陶謂使者曰：「臣恨不與伊、呂同疇，而以三仁為輩。〔孔子曰：殷有三仁焉：微子去之，箕子為之奴，比干諫而死。〕今上殺忠謇之臣，下有憔悴之民，〔悴，秦醉翻。〕亦在不久，後悔何及！」遂閉仔而死。前司徒陳耽為人忠正，宦官怨之，亦誣陷，死獄中。
張溫將諸郡兵步騎十餘萬屯美陽，〔美陽縣，屬扶風。賢曰：在今雍州武功縣北。杜佑曰：美陽本前漢頻陽縣。〕邊章、韓遂亦進兵美陽，溫與戰，輒不利。十一月，董卓與右扶風鮑鴻等並兵攻章、遂，大破之，章、遂走榆中。〔榆中縣，屬城郡。賢曰：故城在今蘭州金城縣東。杜佑曰：蘭州治五泉縣，漢榆中故城在今縣東。〕
溫遣周慎將三萬人追之。參軍事孫堅說慎曰：「賊城中無穀，當外轉食，堅願得萬人斷其運道，〔參軍事之官，始見於此。杜佑曰：漢靈帝時，陶謙，幽州刺史，參司空、車騎將軍張溫軍事。時孫堅亦為參軍。晉時，軍府乃置為官員。說，輸芮翻。斷，丁管翻；下同。〕將軍以兵繼後，賊必睏乏而不敢戰，走入羌中，併力討之，則涼州可定也！」慎不從，引軍圍榆中城，而章、遂分屯葵園峽，反斷慎運道，慎懼，棄車重而退。〔重，直用翻。〕
溫又使董卓將兵三萬討先零羌，〔零，音憐。〕羌、胡圍卓於望坦北，〔望坦縣，屬漢陽郡。陳壽三國志曰：望垣，峽名。〕糧食乏絕，乃於所渡水中立【章：甲十一行本「立」上有「偽」字；乙十一行本同。】逓以捕魚，而潛從逓下過軍，〔賢曰：續漢書，「逓」字作「堰」，其字義則同，但異體耳。〕比賊追之，〔比，必寐翻。〕決水已深，不得渡，遂還屯扶風。
張溫以詔書召卓，卓良久乃詣溫；溫責讓卓，卓應對不順。孫堅前耳語謂溫曰（耳語，附耳而語也。）： 「卓不怖罪〔怖，普布翻。〕而鴟張大語，宜以召不時至，陳軍法斬之。」溫曰：「卓素著威名河、隴之間，今日殺之，西行無依。」堅曰：「明公親率王師，威震天下，何賴於卓！觀卓所言，不假明公，輕上無禮，一罪也；章、遂跋扈經年，當以時進討，而卓雲未可，沮軍疑眾，二罪也；〔沮，在呂翻。〕卓受任無功，應召稽留，而軒昂自高，三罪也。古之名將仗鉞臨眾，未有不斷斬以成功者也。今明公垂意於卓，〔垂意，言降意也。斷，丁亂翻。〕不即加誅，虧損威刑，於是在矣。」溫不忍發，乃曰：「君且還，卓將疑人。」堅遂出。
是歲，帝造萬金堂於西園，引司農金錢、繒帛牣積堂中，〔賢曰：牣，滿也。〕復藏寄小黃門，、常侍家錢各數千萬，〔復，扶又翻。〕又於河間買田宅，起第觀。〔帝故封河間解瀆亭鄇。觀，古玩翻。〕
三年（丙寅、一八六）
①春，二月，江夏兵趙慈反，〔夏，戶雅翻。〕殺南陽太守秦頡。
庚戌，赦天下。
③太尉張延罷。遣使者持節就長安拜張溫為太尉。三公在外始於溫。
④以中常侍趙忠為車騎將軍。帝使忠論討黃巾之功，執公吾甄舉謂忠曰：〔甄，之人翻。〕「傅南容前在東軍，有功不侯，〔傅燮，字南容。不侯事見上年。〕天下失望。今將軍親當重任，宜進賢理屈，以副眾心。」忠納其言，遣弟城門校尉延致殷勤於傅燮。延謂燮曰：「南容少答我常侍，〔少，詩沼翻。〕萬戶侯不足得朼也！」燮正色拒之曰：「有功不論，命也。傅燮豈求私賞哉！」忠愈懷恨，然憚其名，不敢害，出為漢陽太守。〔考異曰：袁紀在明年九月。今從範書。〕
⑤ 帝使鉤盾令宋典脩南宮玉堂，〔南宮有玉堂殿。〕又使掖庭令畢嵐鑄四銅人，又鑄四鐘，皆受二千斛。〔贀曰：銅入列於倉龍、玄武闕外。鐘懸於雲臺及玉堂殿 前。〕又鑄天祿、蝦蟆吐水於平門外橋東，轉水入宮。〔賢曰：天祿，獸也。按今鄧州南陽縣北有宗資碑，旁有兩石獸，鐫其膊，一曰天祿，一曰辟邪；此即天祿、 辟邪，共獸名也。漢有天祿閤，亦因獸以立名。〕又作翻車、渴烏，施於橋西，用灑南北郊路，〔賢曰：翻車，設機車以引水。渴烏，為曲桶，以氣引水上也。車，尺遮翻。〕以為可省百姓灑道之費。
⑥五月，壬辰晦，日有食之。
⑦六月，荊州刺史王敏討趙慈，斬之。
車騎將軍趙忠罷。
⑨冬，十月，武陵蠻反，郡兵討破之。
前太尉張延為宦官所譖，下獄死。
十二月，鮮卑寇幽、並二州。
徵張溫還京師。
四年（丁卯、一八七）
①春，正月，己卯，赦天下。
②二月，滎陽賊殺中牟令。〔中牟縣，屬河南尹。賢曰：今鄭州縣。〕三月，河南尹何苗討滎陽賊，破之；拜苗為車騎將軍。
涼州刺史耿鄙率六郡兵討遂。鄙任治中程球，〔百官志，州刺史置從事史，員職略與司隸同，無都官從事；其功曹從事為治中從事，主州選署及眾事。〕球通姦利，士民怨之。漢陽太守傅燮謂鄙曰：「使君統政日淺，民未知教。賊聞大軍將至，必萬人一心，邊兵多勇，其鋒難當；而新合之眾，上下未和，萬一內變，雖悔無及。不若息軍養德，明賞必罰，賊得寬挺，〔賢曰：挺，解也，又緩也。〕必謂我怯，羣惡爭勢，其離可必。然後率已教之民，討成離之賊，其功可坐而待也！」鄙不從。夏，四月，鄙行至狄道，州別駕反應賊，〔別駕從事，刺史行部，則奉引錄眾事。〕先殺程球，次害鄙，賊遂進圍漢陽。城中兵少糧盡，燮猶固守。
時北地胡騎數千隨賊攻邵，皆夙懷燮恩，共於城外叩頭，求送燮歸鄉裏。〔傅燮，北地靈州人。〕燮子幹，年十三，言於燮曰：「國家昏亂，遂令大人不容於朝。〔朝，直遙翻。〕今兵不足以自守，宜聽羌、胡之請，還鄉裏，徐俟有道而輔之。」言未終，燮慨然歎曰：「汝知吾必死邪！聖達節，次守節。〔左傳：曹公子臧曰：聖達節，次守節，下失節。」〕殷紂暴虐，伯夷不食周粟而死。吾遭世亂，不能養浩然之志，食祿，又欲避其難乎！〔難，乃旦翻。〕吾行何之，必死於此！汝有才智，勉之勉之！主簿楊會，吾之程嬰也。」〔史記，趙朔娶晉成公姊為夫人。晉景公三年，屠岸賈殺朔，滅其族。朔妻有遺腹，走公宮。朔客公孫杵臼謂客程嬰曰：「胡不死﹖」嬰曰：「朔之婦有遺腹，即幸而生男，吾奉之；即女也，吾徐死耳！」居無何，朔妻生男。屠岸賈聞之，乃索於公宮。朔妻置兒於絝中，祝曰：「趙宗滅乎，若帝；即不滅，若無聲。」及索兒，竟無聲。程嬰曰：「今一索不得，後必復索之。」杵臼乃取他嬰兒，負之匿山中。諸將攻殺杵並兒，然趙孤兒乃在程嬰所，即趙武也。居十五年，景公乃立趙武為卿，而復其田邑。〕
狄道人王國使故酒泉太守黃衍說燮曰：「天下已非復漢有，府君寧有意為吾屬帥乎﹖」〔帥，所類翻。〕燮按劍叱衍曰：「若剖符之臣，反為賊說邪！」遂麾左右進兵，臨陳戰歿。〔說，輸芮翻。為，於偽翻。陳，讀曰陣。〕考異曰：袁紀在明年五日。今從範書。〕耿鄙司馬扶風馬騰亦擁兵反，與韓遂合，共推王國為主，寇掠三輔。
④太尉張溫以寇賊未平，免；以司徒崔烈為太尉。五月，以司空許相為司徒；光祿動沛國丁宮為司空。
⑤初，張溫發幽州烏桓突騎三千以討涼州，故中山相漁陽張純請將之，溫不聽，而使涿令遼西公孫瓚將之。〔涿郡，治涿縣。瓚，藏旱翻。〕軍到薊中，烏桓以牢稟逋縣，〔縣，讀曰懸。牢，價直也。稟，給也。賢曰：前書音義：牢，廩食也。古者名廩為牢。〕多叛還本 國。張純忿不得將，〔將，即亮翻。〕乃與同郡故泰山太守張舉及烏桓太守劉政、遼東太守陽終等，眾至十餘萬，屯肥如。〔肥如縣，屬遼西郡。應劭曰： 肥子奔燕封於此。賢曰：故城今平州。〕舉稱天子，純稱彌天將軍、安定王，移書州郡，雲舉當代漢，告天子避位，敕公卿奉迎。
⑥冬，十月，長沙賊區星自稱將軍，〔區，烏侯翻，姓也；又如字。考異曰：範書作「觀鵠」，今從陳壽吳志。〕眾萬餘人；詔以議郎孫堅為長沙太守，討擊平之，封堅烏程侯。〔烏程縣，屬吳郡。為堅以長沙兵討董卓張本。〕
⑦十一月，太尉崔烈罷；以大司農曹嵩為太尉。
⑧十二月，屠各胡反。〔屠各胡，即匈奴也屠，直於翻。〕
是歲，賣關內侯，值五百萬錢。
⑩前太丘長陳寔卒，〔長，知兩翻。〕海內赴弔者三萬餘人。寔在鄉閭，平心率物，其有爭訟，輒求判正，〔判，分也，剖也。〕剖析而見正理也。〕曉譬曲直，退無怨者；至乃歎曰：「寧為刑罰所加，不為陳所短！」楊賜、陳耽，每拜公卿，羣僚畢賀，輒歎寔大位未登，愧於先之。〔先，悉薦翻。〕
