△卷第一百四十四
齊紀十〔重光大荒落（辛巳），一年。〕
和皇帝〔諱寶融，字智昭，明帝第八子也。〕
中興元年（辛巳、五○一）是年三月始改元。〕
1春，正月，丁酉，東昏侯以晉安王寶義為司徒，建安王寶寅為車騎將軍、開府儀同三司。〔東昏侯以永元三年紀年。騎，奇寄翻。〕
2乙巳，南康王寶融始稱相國，〔相，悉亮翻；下同。〕大赦；以蕭穎冑為左長史，蕭衍為徵東將軍，楊公則為湘州刺史。〔去年，楊公則取長沙，因就用為湘州刺史。〕戊申，蕭衍發襄陽，〔考異曰：梁高祖紀雲：「二月戊申，發襄陽。」按戊申，正月十三日，梁紀誤也。〕留弟偉總府州事，憺守壘城，〔壘城者，築壘附近大城，猶今堡寨也。憺，徒敢翻，又徒濫翻。〕府司馬莊丘黑守樊城。〔莊丘黑蓋為徵東府司馬。〕衍既行，州中兵及儲偫皆虛。〔偫，直裏翻；積物以待用謂之偫。〕魏興太守裴師仁、齊興太守顏僧都並不受衍命，舉兵欲襲襄陽，偉、憺遣兵邀擊於始平，大破之，〔齊分魏興郡東界鄖鄉、錫二縣地為齊興郡。沈約曰：江左僑立始平郡，治武當。五代志曰：淅陽郡武當縣，舊僑置始平郡，又置齊興郡。則二郡皆置於今均州界。宋白曰：齊永明七年置齊興郡於均州鄖鄉縣。守，式又翻。〕雍州乃安。〔雍，於用翻。〕
3魏鹹陽王禧為上相，〔禧以太尉輔政，位居羣臣之上，故曰上相。〕不親政務，驕奢貪淫，多為不法，魏主頗惡之。〔惡，烏路翻。〕禧遣奴就領軍於烈求舊羽林虎賁，執仗出入。〔「舊」字衍。執仗出入，每出入欲使之執兵翊衛。賁，音奔。〕烈曰：「天子諒闇，事歸宰輔。〔闇音陰。〕領軍但知典掌宿衛，非有詔不敢違理從私。」禧奴惘然而返。〕惘然，失志貌。惘，音罔。〕禧復遣謂烈曰：〔復，扶又翻。〕「我，天子之□□□【章：十二行本三空格作「子天子」三字；乙十一行本同；退齋校同。】叔父，身為元輔，有所求須，〔意之所欲為須。〕與詔何異！」烈厲色曰：「烈非不知主之貴也，柰何使私奴索天子羽林！〔索，山客翻。〕烈頭可得，羽林不可得！」禧怒，以烈為恆州刺史。〕恆，戶登翻。〕烈不願出外，固辭，不許；遂稱疾不出。〔臥私第不出也。〕
烈子左中郎將忠領直閤，〔北齊左、右衛有直閤，屬官有朱衣直閤、直閤將軍、直寢、直齋、直後之屬。〕常在魏主左右。烈使忠言於魏主曰：「諸王專恣，意不可測，宜早罷之，自攬權綱。」北海王詳亦密以禧過惡白帝，且言彭城王勰大得人情，不宜久輔政。〔勰，音協。〕帝然之。
時將礿祭，〔宗廟之祭， 春曰礿。礿，餘若翻，薄也。春物始生，其祭尚薄。〕王公並齊於廟東坊。帝夜使於忠語烈：「明旦入見，當有處分。」質明，烈至。〔語，牛倨翻。見，賢遍翻。 處，昌呂翻。分，扶問翻。質，正也；質明，天正明也。〕帝命烈將直閤六十餘人，宣旨召禧、勰、詳，衛送至帝所。〔將，即亮翻。〕禧等入見於光極殿，〔光極 殿，魏孝文帝太和十九年所起，以引見羣臣。見，賢遍翻。〕帝曰：「恪雖寡昧，忝承寶曆。比纏両疢，〔魏主名恪，見諸父自稱其名，示謙挹也。比，毗至翻，近也。両，烏光翻，弱也。疢，醜刃翻，疾也。〕實憑諸父，苟延視息，奄涉三齡。諸父歸遜殷勤，今便親攝百揆，且還府司，當別處分。」〔還府司，謂各歸公府司存之所。〕又謂勰曰：「頃來南北務殷，不容仰遂沖操。〔南北務殷，謂使勰北鎮中山，南取壽陽，因而守之也。沖，謙也，虛也；沖操，謙虛。〕恪是何人，而敢久違先敕，〔先敕，謂高祖遺敕，見一百四十二卷東昏侯永元元年。〕令遂叔父高蹈之意﹖」勰謝曰：「陛下孝恭，仰遵先詔，上成睿明之美，下遂微臣之志，感今惟往，悲喜交深。」〔惟，思也。〕庚戌，詔勰以王歸第；禧進位太保；〔進其位而奪之權。〕詳為大將軍、錄尚書事。〔為詳以專恣得罪張本。〕尚書清河張彝、邢巒聞處分非常，亡走，出洛陽城，為御史中尉中山甄琛所彈。〔甄，之人翻。彈，徒丹翻。〕詔書切責之。復以於烈為領軍，仍加車騎大將軍，〔復，扶又翻，又如字。〕自是長直禁中，軍國大事，皆得參焉。
魏主時年十六，不能親決庶務，委之左右。於是倖臣茹皓、〔茹，音如。〕趙郡王仲興、上谷寇猛、趙郡趙脩、南陽趙邕及外戚高肇等始用事，魏政浸衰。趙脩尤親幸，旬月間，累遷至光祿卿；每遷官，帝親至其宅設宴，王公百官皆從。〔為後趙脩誅張本。從，才用翻。〕
4辛亥，東昏侯祀南郊，大赦。
5丁巳，魏主引見羣臣於太極前殿，告以親政之意。〔見，賢遍翻。〕壬戌，以鹹陽王禧領太尉，廣陵王羽為司徒。魏主引羽入內，面授之。羽固辭曰：「彥和本自不願，而陛下強與之。〕彭城王勰，字彥和，事見上捲上年。強，其兩翻。〕今新去此官而以臣代之，必招物議。」乃以為司空。
6二月，乙丑，南康王以冠軍長史王茂為江州刺史，〔冠，古玩翻。〕竟陵太守曹景宗為郢州刺史，邵陵王寶攸為荊州刺史。
7甲戌，魏大赦。
8壬午，東昏侯遣羽林兵擊雍州，中外纂嚴。
9甲申，蕭衍至竟陵，命王茂、曹景宗為前軍，以中兵參軍張法安守竟陵城。茂等至漢口，諸將議欲併兵圍郢，分兵襲西陽、武昌。〔將，即亮翻；下同。〕衍曰：「漢口不闊一里，箭道交至，〔謂船自中流而下，敵人夾岸射之，其箭交至也。〕房僧寄以重兵固守，與郢城為掎角；〔掎，居蟻翻。〕若悉眾前進，憎寄必絕我軍後，悔無所及。不若遣王、曹諸軍濟江，與荊州軍合，以逼郢城；吾自圍魯山以通沔、漢，〔沔即漢也，一水二名。〕使鄖城、竟陵之粟方舟而下，〔安陸，春秋鄖子之國，故曰鄖城。鄖，音雲。杜預曰：江夏雲杜縣東南有鄖城。劉昫曰：郢州長壽縣，古竟陵也。方，泭也。舟，船也。詩云：就其深矣，方之舟之。泭，音桴。〕江陵、湘中之兵相繼而至，兵多食足，何憂兩城之不拔！天下之事，可以臥取之耳。」〔臥而取之，言不煩力戰也。〕乃使茂等帥眾濟江，頓九里。〔其地去郢城九里，因以為名。帥，讀曰率。〕張沖遣中兵參軍陳光靜開門迎戰，茂等擊破之，光靜死，沖嬰城自守。景宗遂據石橋浦，連軍相續，下至加湖。〔加湖在江夏灄陽縣界，湖水自北南注江，去郢城三十里。〕
荊州遣冠軍將軍鄧元起、軍主王世興、田安之將數千人會雍州兵於夏首。〔雍，於用翻。夏，戶雅翻。〕衍築漢口城以守魯山，命水軍主義陽張惠紹等遊遏江中，絕郢、魯二城信使。〔使，疏吏翻。〕楊公則舉湘州之眾會於夏口。蕭穎冑命荊州諸軍皆受戈則節度，雖蕭穎達亦隸焉。
府朝議欲遣人行湘州事而難其人，〔南康王開相國府，故曰府朝。朝，直遙翻。〕西中郎中兵參軍劉坦謂眾曰：「湘土人情，易擾難信，〔易，以豉翻。〕用武士則侵漁百姓，用文士則威略不振；必欲鎮靜一州，軍民足食，無踰老夫。」乃以坦為輔國長史、長沙太守，行湘州事。坦嘗在湘州，多舊恩，迎者屬路。〔按劉坦傳：先嘗在湘州。蓋客遊也。屬，之慾翻。〕下車，選堪事吏分詣十郡，〔湘州領長沙、桂陽、零陵、衡陽、營陽、湘東、邵陵、始興、臨賀、始安十郡。〕發民運租米三十餘萬斛以助荊、雍之軍，由是資糧不乏。
三月，蕭衍使鄧元進據南堂西渚，〔南堂在郢城南，北蓋射堂，西近江渚。〕田安之頓城北，王世興頓曲水故城。〔曲水故城，蓋郢府官僚祓禊之地，在城東。〕丁酉，張沖病卒，驍騎將軍薛元嗣與沖子孜及徵虜長史江夏內史程茂共守郢城。〔張沖自輔國將軍進徵虜將軍，以程茂為長史。驍，堅堯翻。騎，奇寄翻。〕
乙巳，南康王即皇帝位於江陵，〔考異曰：東昏紀雲：「丁未，南康王諱即皇帝位。」蓋是日建康始聞之耳。今從和帝紀及梁武帝紀。〕改元，大赦，〔始改元為中興元年。〕立宗廟、南北郊，州府城門悉依建康宮，置尚書五省，以南郡太守為尹，以蕭穎冑為尚書令，蕭衍為左僕射，晉安王寶義為司空，廬陵王寶源為車騎將軍、開府儀同三司，建安王寶寅為徐州刺史，〔寶義、寶源、寶寅皆在建康，遙授之耳。〕散騎常侍夏侯詳為中領軍，冠軍將軍蕭偉為雍州刺史。丙午，詔封庶人寶卷為涪 陵王，〔浩，音浮。〕乙酉，以尚書令蕭穎冑行荊州刺史，加蕭衍徵東大將軍、都督徵討諸軍事，假黃鉞。時衍次楊口，和帝遣御史中丞宗夬勞軍。〔夬，古賣翻。 勞，力到翻。〕寧朔將軍新野庾域諷夬曰：「黃鉞未加，非所以總帥侯伯。」〔武王伐紂，諸侯畢會。至於牧野，王左杖黃鉞，右秉白旄以麾。後世自魏武以下，率 加黃鉞。孔安國曰：黃鉞，以黃金飾斧。帥，讀曰率；下同。〕夬返西臺，〔江陵在西，故曰西臺。〕遂有是命。薛元嗣遣軍主沈難當帥輕舸數千亂流來戰，張惠紹等擊擒之。〕橫絕流而渡曰亂。詩云：涉渭為亂。舸，古我翻。〕
癸丑，東昏侯以豫州刺史陳伯之過江州刺史、假節、都督前鋒諸軍事，西擊荊、雍。
夏，四月，蕭衍出沔，命王茂、蕭穎達等進軍逼郢城；薛元嗣不敢出。〔不敢出戰也。〕諸將欲攻之，衍不許。〔衍欲持久以全力弊郢、魯二城。〕
10魏廣陵惠王羽通於員外郎馮俊興妻，夜往，為俊興所擊而匿之；五月，壬子，卒。
11魏主既親政事，嬖倖擅權，王公希得進見。【章：十二行本「見」下有「鹹陽王禧意不自安」八字；乙十一行本同；退齋校同。】〔見，賢遍翻。〕齊【章：十二行本 「齊」作「齋」；乙十一行本同。】帥劉小苟屢言於禧雲，〔帥，所類翻。〕聞天子左右人言欲誅禧，禧益懼，乃與妃兄給事黃門侍郎李伯尚、氐王楊集始、楊靈 祐、乞伏馬居等謀反。會帝出獵北邙，禧與其黨會城西小宅，欲發兵襲帝，使長子通竊入河內舉兵相應。〔長，知兩翻。〕乞伏馬居說禧：「還入洛城，勒兵閉門， 〔說，式芮翻。〕天子必北走桑乾，〔謂北歸平城也。平城，魏故都。乾，音幹。〕殿下可斷河橋，為河南天下。」〔斷，丁管翻。〕眾情前卻不壹，禧心更緩，自旦至晡，猶豫不決，遂約不泄而散。楊集始既出，即馳至北邙告之。
直寢苻承祖、薛魏孫與禧通謀，〔當是時，馮太后所幸宦者苻承祖已死，此又別一苻承祖。後魏孝文帝太和九年，初置後齋直寢。〕是日，帝寢於浮圖之陰，魏孫欲弒帝，承祖曰：「吾聞殺天子者身當病癩。」〔癩，音賴，惡疾也。〕魏孫乃止。俄而帝寤，集始亦至。帝左右皆四出逐禽，直衛無幾，〔幾，居豈翻。〕倉猝不知所出。左中郎將於忠曰：「臣父領軍留守京城，〔守，式又翻。〕計防遏有備，必無所慮。」帝遣忠馳騎觀之，〔騎，奇寄翻。〕於烈已分兵嚴備，使忠還奏曰：「臣雖老，心力猶可用。此屬猖狂，不足為慮，願陛下清蹕徐還，以安物望。」帝甚悅，自華林園還宮，〔華林園，魏明帝所築芳林園也；後避齊王芳諱，改曰華林園。還，從宣翻，又如字。〕撫於忠之背曰：「卿差強人意！」
禧不知事露，與姬妄及左右宿洪池別墅，〔洪池即漢之鴻池，在洛陽東二十里。田廬曰墅，今人謂之別業，晉人以來，往往治池館，觀遊於其中。墅，承與翻。〕遣劉小苟奉啟，雲檢行田收。〔行，下孟翻。〕小苟至北邙，已逢軍人，怪小苟赤衣，欲殺之。小苟困迫，言欲告反，乃緩之。或謂禧曰：「殿下集眾圖事，見意而停，〔言意趣已發見而中正也。見，賢遍翻。〕恐必漏泄，今夕何宜自寬！」禧曰：「吾有此身，應知自惜，豈待人言！」又曰：「殿下長子已濟河，兩不相知，豈不可慮！」禧曰：「吾已遣人追之，計今應還。」時通已入河內，列兵仗，放囚徒矣。於烈遣直閤叔孫侯將虎賁三百人收禧。〔將，即亮翻。賁，音奔。〕禧聞之，自洪池東南走，僮僕不過數人，濟洛，至柏谷塢，追兵至，擒之，送華林都亭。〔華林都亭蓋在華林園門外。〕帝面詰其反狀，〔詰，去吉翻。〕壬戊，賜死於私第。同謀伏誅者十餘人，諸子皆絕屬籍，微給資產、奴婢，自餘家財悉分賜高肇及趙脩之家，其餘賜內外百官，逮於流外，〔雜色補官不入品者，謂之流外官。〕多者百餘匹，下至十匹。禧諸子乏衣食，獨彭城王勰屢賑給之。河內太守陸琇聞禧敗，斬送禧子通首。魏朝以琇於禧未敗之前不收捕通，責其通情，徵詣廷尉，死獄中。〔陸與以傅孝文於受內禪之初，福澤及其子；至是，其子敗矣。勰音協。賑，津忍翻。琇，音秀。朝，直遙翻。〕帝以禧無故而反，由是益疏忌宗室。
12巴西太守魯休烈、巴東太守蕭惠訓不從蕭穎冑之命；惠訓遣子踭將兵擊穎冑，〔踭，古回翻。〕穎冑遣汶陽太守劉孝慶屯峽口，〔此西陵峽口也，在宜都夷陵界；夷陵，今峽州也。〕與巴東太守任漾之等拒之。〔任，音壬。〕
13東昏侯遣軍主吳子陽、陳虎牙等十三軍救郢州，進屯巴口。〔水經註：巴水出廬江雩婁縣之下靈山，亦曰巴山，南流注於江，謂之巴口。今黃州之巴河口是也。〕虎牙，伯之之子也。
六月，西臺遣衛尉席闡文勞蕭衍軍，〔勞，力到翻。〕齎蕭穎冑等議謂衍曰：「今頓兵兩岸，不併軍圍郢，定西陽、武昌，取江州，此機已失；莫若請救於魏，與北連和，猶為上 策。」衍曰：「漢口路通荊、雍，控引秦、梁，〔泝漢水而上至漢中，秦、梁二州刺史所治也，故可以控引。〕糧運資儲，仰此氣息；所以兵壓漢口，連結數州。今 若併軍圍郢，又分兵前進，魯山必沮沔路，搤吾咽喉；〔搤，於革翻。咽，因肩翻。〕若糧運不通，自然離散，何謂持久﹖鄧元起近欲以三千兵往取尋陽，彼若懽然 知機，一說士足矣；〔說，輸芮翻。〕脫距王師，〔脫，或也；脫者，未可必之辭。〕固非三千兵所能下也。進退無據，未見其可。西陽、武昌，取之即得；然既得之， 即應鎮守。欲守兩城，不減萬人，糧儲稱是，卒無所出。〔稱，尺證翻。卒，讀曰猝。〕脫東軍有上者，〔上，時掌翻。〕以萬人攻兩【章：十二行本「兩」作 「一」；乙十一行本同；退齋校同。】城，兩城勢不得相救，若我分軍應援，則首尾俱弱；如其不遣，孤城必陷，一城既沒，諸城相次土崩，天下大事去矣。若郢州 既拔，席捲沿流，〔卷，讀曰捲。〕西陽、武昌自然風靡。何遽分兵散眾，自貽憂患乎！且丈夫舉事欲清天步，〔天步，天路也。詩云：天步艱難。〕況擁數州之兵以誅羣小，懸河注火，奚有不滅！豈容北面請救戎狄，以示弱於天下！彼未必能信，徒取醜聲，此乃下計，何謂上策！〔蕭衍此計，可謂有英雄之略矣。〕卿為我輩白鎮軍：前途攻取，但以見付，事在目中，無患不捷，但借鎮軍靖鎮之耳。」〔蕭穎冑時為西臺尚書令，蓋加鎮軍將軍。為，於偽翻；下祐為同。〕
吳子陽等進軍武口。〔武口，武湖水出江之口。水上通安陸之延頭，今謂之沙武口。張舜民曰：武口在陽羅洑西北十餘裏，距汴京纔十八驛，二廣、湖、湘皆由此而濟。〕衍命軍主樑天惠等屯漁湖城，唐脩期等屯白陽壘，〔時築壘於白陽浦。〕夾岸待之。子陽進軍加湖。〔考異曰：梁韋叡傳作「茄湖」。今從齊梁帝紀。〕去郢三十里，傍山帶水，築壘自固。子陽舉烽，城內亦舉火應之；而內外各自保，不能相救。會房僧寄病卒，眾復推助防張樂祖代守魯山。〔復，扶又翻；下纂復、祐復同。助防者，使之助城主防守，因以為稱。樂祖，即去年張沖所遣助房僧寄者。參考前後，「張」當作「孫」。〕
14蕭穎冑之初起也，弟穎孚自建康出亡，廬陵民脩靈祐為之聚兵，得二千人，襲廬陵，克之，內史謝篹奔豫章。〔篹，蘇管翻。〕穎冑遣寧朔將軍範僧簡自湘州赴之，僧簡拔安成，〔吳孫暼寶鼎二年，分豫章、廬陵、長沙立安成郡；時屬江州。劉昫曰：吉州安福縣，吳置安成郡。九域志：安福縣在吉州西一百二十里。〕穎冑以僧簡為安成太守，以穎孚為廬陵內史。東昏侯遣軍主劉希祖將三千人擊之，南康太守王丹以郡應希祖。〔南康，今之贛州。〕穎孚敗，奔長沙，尋病卒；謝篹復還郡。希祖攻拔安成，殺範僧簡，東昏侯以希祖為安成內史。脩靈祐復合餘眾攻謝篹，篹敗走。
15東昏侯作芳樂苑，〔樂，音洛。〕山石皆塗以五采。望民家有好樹、美竹，則毀牆撤屋而徙之；時方盛暑，隨即枯萎，朝暮相繼。〔言徙樹竹者朝夕相繼也。〕又於苑中立市，使宮人、宦者共為裨販，〔裨，益也。買賤賣貴以自裨益，故曰裨販。〕以潘貴妃為市令，東昏侯自為市錄事，小有得失，妃則予杖；〔予，讀曰與。〕乃敕虎賁不得進大荊、實中荻。〔大荊，牡荊也，俗謂之黃荊，以為箠杖。荻之實中者，以箠人則重而痛楚，虛中者差輕。賁，音奔。〕又開渠立埭，身自引船，〔埭，徒耐翻。〕或坐而屠肉。又好巫覡，〔好，呼到翻。覡，戶狄翻。〕左右朱光尚詐雲見鬼。東昏入樂遊苑，人馬忽驚，以問光尚，對曰：「曏見先帝大嗔，〔樂，音洛。先時為曏。嗔，昌真翻，怒也。〕不許數出。」〔數，所角翻。〕東昏大怒，拔刀與光尚尋之。既不見，乃縛菰為高宗形，〔菰，音孤，雕胡也，一名蔣，江南人呼為茭草。〕北向斬之，縣首苑門。〔縣，讀曰懸。〕
崔慧景之敗也，巴王昭冑，永新候昭穎出投臺軍，各以王侯還第，心不自安。〔昭冑、昭穎投慧景事見上捲上年。永新縣屬安成郡，吳立。〕竟陵王子良故防閤桑偃為梅蟲兒軍副，與前巴西太守蕭寅謀立昭冑，昭冑許事克用寅為尚書左僕射、護軍。〔許之以僕射領護軍將軍。〕時軍主胡松將兵屯新亭，寅遣人說之曰：「須昏人出，〔須，待也。以帝昏狂，斥指為昏人。說，式芮翻。〕寅等將兵奉昭冑入臺，閉城號令。〔將，即亮翻。〕昏人必還就將軍，但閉壘不應，則三公不足得也。」松許諾。會東昏新作芳樂苑，經月不出遊。偃等議募健兒百餘人，從萬春門入，突取之，昭冑以為不可。偃同黨王山沙慮事久無成，以事告御刀徐僧重。寅遣人殺山沙於路，吏於麝幐中得其事。〔幐，徒登翻；囊可帶者曰幐。山沙以盛麝香，故曰麝幐，猶今之香袋。〕昭冑兄弟與偃等皆伏誅。
雍州刺史張欣泰與弟前始安內史欣時，密謀結胡松及前南譙太守王靈秀、直閤將軍鴻選等誅諸嬖倖，廢東昏。〔晉孝武帝僑立南譙郡於淮南。五代志：江都郡清流縣，舊置南譙郡。鴻，姓也。姓譜：帝鴻氏之後，或曰大鴻之後。左傳，衛有鴻聊魋。雍，於用翻。嬖，卑義翻，又博計翻。〕東昏遣中書舍人馮元嗣監軍救郢；〔監，工銜翻。〕秋，七月，甲午，茹法珍、梅蟲兒及太子右率李居士、制局監楊明泰送之中 興堂，〔宋孝武帝即位於新亭，改新亭曰中興堂。茹，音如。率，所律翻。〕欣泰等使人懷刀於座斫元嗣，頭墬果柈中，〔柈，蒲官翻。柈以盛果及魚肉。〕又斫明 泰，破其腹；蟲兒傷數瘡，手指皆墮；居士、法珍等散走還臺。靈秀詣石頭迎建康王寶寅，〔「建康王」當作「建安王」。〕帥城中將吏見力，〔見力，見在兵力 也。帥，讀曰率。見，賢遍翻。〕去車輪，載寶寅，文武數百唱警蹕，向臺城，百姓數千人皆空手隨之。欣泰聞事作，馳馬入宮，冀法珍等在外，東昏盡以城中處分見委，表裏相應。既而法珍得返，處分閉門上仗，不配欣泰兵，鴻選在殿內亦不敢發。寶寅至杜姥宅，日已暝，城門關。城上人射外人，外人棄寶寅潰去。寶寅亦逃，三日，乃戎服詣草市尉，〔臺城六門之外，各有草市，置草市尉司察之。去，羌呂翻。處，昌呂翻。分，扶問翻。上仗，時掌翻。射，而亦翻。〕尉馳以啟東昏。東昏召寶寅入宮問之，寶寅涕泣稱：「爾日不知何人逼使人車，仍將去，制不自由。」〔爾日，猶言其日也。上，時掌翻。〕東昏笑，復其爵位。張欣泰等事覺，與胡松皆伏誅。
16蕭衍使徵虜將軍王茂、軍主曹仲仲宗等乘水漲以舟師襲加湖，〔考異曰：和帝紀作「王茂先」。今從梁書。〕鼓譟攻之。丁酉，加湖潰，吳子陽等走免，將士殺溺死者萬計，〔將，即亮翻。〕俘其餘眾而還。〔還，從宣翻。〕於是郢、魯二城相視奪氣。
17乙巳，柔然犯魏邊。
18魯山乏糧，軍人於磯頭捕細魚供食，〔磯，居希翻。沙聚成磧，水所漸浸曰磯。〕密治輕船，將奔夏口，〔治，直之翻。夏，戶雅翻。〕蕭衍遣偏軍斷其走路。〔斷，音短。〕丁巳，孫樂祖窘迫，以城降。〔降，戶江翻；下同。〕
己未，東昏侯以程茂為郢州刺史，薛元嗣為雍州刺史。〔雍，於用翻。〕是日，茂、元嗣以郢城降。郢城之初圍也，士民男女近十萬口；閉門二百餘日，疾疫流腫，〔流腫，言毒氣流注而浮腫也。近，其郢翻。〕死者什七八，〔考異曰：齊張沖傳雲：「死者七八百家。」按死者不可以家數。今從梁高祖紀及韋叡傳。〕積屍牀下而寢其上，比屋皆滿。〔比，毗至翻。周禮：五家為比。取其相連比而居也。又毗必翻，次也。〕茂、元嗣等議出降，〔降，戶江翻。〕使張孜為書與衍。張沖故吏青州治中房長瑜〔明帝時，張沖為青、冀二州刺史，以房長瑜為治中。〕謂孜曰：「前使君忠貫昊天，郎君但當坐守畫一以荷析薪。〔畫一，用漢書語：蕭何為法，較若畫一；曹參代之，守而勿失。此取守而勿失之義。左傳曰：其父析薪，其子不克負荷。荷，下可翻，又如字。〕若天運不與；當幅巾待命，下從使君。今從諸人之計，非唯郢州士女失高山之望，亦恐彼所不取也。」〔詩曰：高山仰止。註雲：有高德則慕而仰之。彼，謂蕭衍。〕孜不能用。蕭衍以韋叡為江夏太守，行郢府事，〔夏，戶雅翻。〕收瘞死者而撫其生者，〔瘞，於計翻。〕郢人遂安。
諸將欲頓軍夏口；衍以為宜乘勝直指建康，車騎諮議參軍張弘策、寧遠將軍庾域亦以為然。衍命眾軍即日上道。緣江至建康，凡磯、浦、村落，軍行宿次、立頓處所，弘策逆為圖畫，如在目中。〔郢、魯未克，蕭衍則違眾議駐兵漢口而不輕進，圖萬全也。郢、魯既克，衍遽督諸軍直指建康，乘勝勢也。逆為圖畫者，畫緣江可立頓及次宿之地為圖，使諸將按之以為進止。上，時掌翻。〕
19辛酉，魏大赦。
20魏安國宣簡侯王肅卒於壽陽，〔安國縣，漢屬中山國，晉魏屬博陵郡。〕贈侍中、司空。初，肅以父死非命，〔王奐死見一百三十八卷武帝永明十一年。〕四年不除喪。高祖曰：「三年之喪，賢者不敢過。」〔記檀弓：子夏既除喪而見，予之琴，和之而不和，彈之而不成聲，作而曰：「哀未忘也，先王制禮而弗敢過也。」〕命肅以禮禫之禮除喪。〔翆而小祥，再翆而大祥；大祥之後，中月而禫。鄭氏曰：祥，吉也。禫，澹澹然平安之意。禫，徒感翻。釋曰：除服祭名。〕然肅猶素服、不聽樂終身。
21汝南民胡文超起兵於灄陽〔沈約曰：汝南本沙羨土，晉末，汝南郡民流寓夏口，因立為汝南縣，為江夏太守治所。宋白曰：晉汝南郡人流寓夏口，因僑立汝南郡，在潼口；又為汝南縣，晉末改為江夏縣，荊湘記雲，金水北岸有汝南舊城是也。晉惠帝世，立灄陽縣。晉書朱伺傳曰：張昌之亂，安陸人多附昌，唯伺合鄉人討之。昌既滅，伺部曲以逆順有嫌。求別立縣，遂從之，分安陸東界立灄陽縣，屬江夏郡。灄，書涉翻。時汝南之地已入於魏。蕭子顯齊志：司州汝南郡寄治義陽。〕以應蕭衍，求取義陽、安陸等郡以自效；衍又遣軍主唐脩期攻隨郡，〔晉武帝分南陽、義陽立隨郡，屬荊州；宋孝武帝度屬郢州；前廢帝永光元年改屬雍州；明帝泰始五年改為隨陽郡，還屬郢州；後廢帝元徽四年度屬司州；齊曰隨郡。五代志：隨州隨縣，舊置隨郡。〕皆克之。司州刺史王僧景遣子【章：十二行本「子」下有「貞孫」二字；乙十一行本同；孔本同；張校同，雲無註本亦無。】為質於衍，司部悉平。〔司部，謂司州所部領諸郡。質，音致。〕
崔慧景之死也，其少子偃為始安內史，逃潛得免。〔少，詩照翻。〕及西臺建，以偃為寧朔將軍。偃詣公車門上書曰：「臣竊惟高宗之孝子忠臣而昏主之亂臣賊子者，江夏王與陛下，先臣與鎮軍是也；〔慧景既死，江夏王寶玄併誅，事見上捲上年。夏，戶雅翻。〕雖成敗異術而所由同方。陛下初登至尊，與天合符；天下纖芥之屈，尚望陛下申之，況先帝之子、陛下之兄所行之道，即陛下所由哉！此尚不恤，其餘何冀！今不可幸小民之無識而罔之；〔以非道欺人謂之罔。〕若使曉然知情節，相帥而逃，陛下將合以應之哉！」〔帥，讀曰率。〕事寢不報。偃又上疏曰：「近冒陳江夏之冤，非敢以父子之親而傷至公之義，誠不曉聖朝所以然之意。若以狂主雖狂，實是天子，江夏雖賢，實是人臣，先臣奉人臣逆人君為不可，未審今之嚴兵勁卒直指象魏者，〔象魏，闕也。〕其故何哉！臣所以不死，苟存視息，〔人目不能視，氣不復息，則死矣。〕非有他故，所以待皇運之開泰，申忠魂之枉屈。今皇運已開泰矣，而死社稷者返為賊臣；臣何用此生於陛下之世矣！臣謹按鎮軍將軍臣穎冑、中領軍臣詳，皆社稷之臣也，同知筅臣股肱江夏，匡濟王室，天命未遂，主亡與亡；而不為陛下瞥然一言。〔瞥，普蔑翻，暫見也。為，於偽翻。〕知而不言，不忠；不知而不言，不智也。如以先臣遣使，江夏斬之；則徵東之驛使，何為見戮﹖陛下斬徵東之使，實詐山陽；〔斬王天虎以詐山陽事見上捲上年。使，疏吏翻。〕江夏違先臣之請，實謀孔矜。〔事亦見上捲上年。〕天命有歸，故事業不遂耳。臣所言畢矣，乞就湯鑊！然臣雖萬沒，猶願陛下必申先臣。何則﹖惻愴而申之，則天下伏；不惻愴而申之，則天下叛。先臣之忠，有識所知，南、董之筆，千載可期，〔南、董，謂齊南史、晉董狐也。崔杼弒齊莊公，太史書曰：「崔杼弒其君。」崔子殺之。弟嗣書而死者二人；其弟又書，乃舍之。南史氏聞太史盡死，執簡以往。聞既書矣，乃還。晉、趙盾弟穿弒靈公。董狐以盾不討賊，書曰：「趙盾弒其君，」以示於朝。孔子曰：「董狐，古之良史也，書法不隱。」載，子亥翻。〕亦何待陛下屈申而為褒貶！然小臣惓惓之愚，為陛下計耳。」詔報曰：「具知卿惋切之懷，今當顯加贈諡。」偃尋下獄死。〔惓，逵員翻。惋，烏貫翻。下，遐嫁翻。〕
22八月，丁卯，東昏侯以輔國將軍申冑監豫州事；辛未，以光祿大夫張緕鎮石頭。〔監，工衍翻。緕，古回翻。〕
23初，東昏侯遣陳伯之鎮江州，以為吳子陽等聲援。子陽等既敗，蕭衍謂諸將曰：「用兵未必須實力，所聽威聲耳。今陳虎牙狼狽奔歸，尋陽人情理當恟懼，〔恟，許拱翻。〕可傳檄而定也。」乃命搜俘囚，得伯之幢主蘇隆之，〔幢，傳江翻。〕厚加賜與，使說伯之，許即用為安東將軍、江州刺史。〔即，就也。說，式芮翻；下同。〕伯之遣隆之返命，雖許歸附，而云「大軍未須遽下。」衍曰：「伯之此言，意懷首鼠。〔漢書：田蚡曰：首鼠兩端。服虔註雲：首鼠，一前一卻也。〕及其猶豫，急往逼之， 計無所出，勢不得不降。」〔降，戶江翻。〕乃命鄧元起引兵先下，楊公則徑掩柴桑，〔柴桑，漢縣，屬豫章郡，晉屬武昌郡；晉惠帝立尋陽郡，治柴桑。五代志 曰：江州湓城縣，舊曰柴桑。杜佑曰：今尋陽縣南楚城驛，舊柴桑縣也。〕衍與諸將以次進路。元起將至尋陽，〔今江州德化縣，六朝之尋陽也。〕伯之收兵退保湖口，〔湖口，彭蠡湖入江之口也，今江州湖口縣即其地。〕留陳虎牙守湓城。選曹郎吳興沈瑀說伯之迎衍。〔選，須絹翻。瑀，音禹。〕伯之泣曰：「餘子在都，不能不愛。」瑀曰：「不然。人情匈匈，〔毛晃曰：匈匈，諠擾之意。漢書高帝紀：天下匈匈勞苦。又匈匈，讙議之聲。荀子：君子不為小人之匈匈而易其行。匈匈，漢書無音，荀子有平、去二音。〕皆思改計；若不早圖眾散難合。」丙子，衍至尋陽，伯之束甲請罪。初，新蔡太守席謙，〔蕭子顯齊志，江州有南新蔡郡，豫州有北新蔡郡。以五代志考之，北新蔡當置於今光州界。〕父恭祖【章：十二行本「祖」作「穆」；乙十一行本同。】為鎮西司馬，為魚復侯子響所殺。〔事見一百三十七卷武帝永明八年。復，音腹。〕謙從伯之鎮尋陽，聞衍東下，曰：「我家世忠貞，有殞不二。」伯之殺之。乙卯，以伯之為江州刺史，虎牙為徐州刺史。
24魯休烈、蕭踭破劉孝慶等於峽口，任漾之戰死。休烈等進至上明，江陵大震。蕭穎冑恐，馳告蕭衍，令遣楊公則還援根本。衍曰：「公則今泝流上江陵，雖至，何能及事！休烈等烏合之眾，尋自退散，正須少時持重耳。〔上，時掌翻。少，詩紹翻。〕良須兵力，〔良，信也。〕兩弟在雍，〔謂蕭偉總雍州事，憺守壘城也。雍，於用翻。〕指遣往徵，〔指，謂上指。徵，徵兵也。〕不為難至。」穎冑乃遣【章：十二行本「遣」下有「軍主」二字；乙十一行本同；退齋校同。】蔡道恭假節屯上明以拒蕭踭。
25辛巳，東昏侯以太子左率李居士總督西討諸軍事，屯新亭。〔左率，左衛率也。〕
26九月，乙未，詔蕭衍若定京邑，得以便宜從事。衍留驍騎將軍鄭紹叔守尋陽，〔驍，堅堯翻。騎，奇寄翻。〕與陳伯之引兵東下，謂紹叔曰：「卿，吾之蕭何、寇恂也。〔漢高祖委蕭何以關中，光武任寇恂以河內，使給餽餉事，並見漢紀。〕前塗不捷，我當其咎；糧運不斷，卿任其責。」紹叔流涕拜辭。比克建康，〔比，必利翻，及也。〕紹叔督江、湘糧運，未嘗乏絕。
27魏司州牧廣陽王嘉請築洛陽三百二十三坊，各方三百步，曰：「雖有暫勞，姦盜永息。」丁酉，詔發畿內夫五萬人築之，四旬而罷。
28己亥，魏立皇后於氏。後，徵虜將軍勁之女；勁，烈之弟也。自祖父慄磾以來，〔於慄磾，魏開國功臣。磾，丁奚翻。〕累世貴盛，一皇后，四贈公，三領軍，二尚書令，三開國公。
29甲申，東昏侯以李居士為江州刺史，冠軍將軍王珍國為雍州刺史，建安王寶寅為荊州刺史，輔國將軍申冑監郢州，龍驤將軍扶風馬仙琕監豫州，〔冠，古玩翻。雍，於用翻。驤，思將翻。琕，部田翻。〕驍騎將軍徐元稱監徐州軍事。珍國，廣之之子也。〔王廣之歷事高、武、明三帝。〕是日，蕭衍前軍至蕪湖；申冑軍二萬人棄姑孰走，衍進軍，據之。戊申，東昏侯以後軍參軍蕭踭為司州刺史，前輔國將軍魯休烈為益州刺史。
30蕭衍之克江、郢也，東昏遊騁如舊，謂茹法珍曰：「須來至白門前，當一決。」〔騁，醜郢翻。茹，音如。須，待也。白門，建康城西門也；西方色白，故以為稱。一決，言一戰以決勝負也。〕衍至近道，乃聚兵為固守之計，簡二尚方、二冶囚徒以配軍；〔建康有左、右二尚方，東、西二冶。〕其不可活者，於朱雀門內日斬百餘人。
衍遣曹景宗等進江寧。〔沈約曰：晉武帝太康元年，分秣陵立臨江縣，二年，更名江寧，其治所蓋臨江濱。金陵覽古云：新亭去江寧十里。〕丙辰，李居士自新亭選精騎一千至江寧。〔騎，奇寄翻。〕景宗始至，營壘未立，且師行日久，器甲穿弊。居士望而輕之，鼓譟直前薄之；景宗奮擊，破之，因乘勝而前，徑至皁莢橋。於是王茂、鄧元起、呂僧珍進據赤鼻邏，〔邏，郎佐翻。〕新亭城主江道林引兵出戰，眾軍擒之於陳。〔陳，讀曰陣。〕衍至新林，命王茂進據越城，鄧元起據道士墩，〔墩，音敦。〕陳伯之據籬門，〔陳伯之蓋據西籬門。〕呂僧珍據白板橋。〔據陶弘景書，板橋時屬江寧縣界。按板橋市今在建康府城之西，江寧鎮北。〕李居士覘知僧珍眾少，帥銳卒萬人直來薄壘。〔覘，醜廉翻，又醜豔翻。少，詩沼翻。帥，讀曰率。〕僧珍曰：「吾眾少，不可逆戰，可勿遙射，須至塹裏，當併力破之。」 俄而皆越塹拔柵。〔塹，七豔翻。〕僧珍分人上城，矢石俱發，自帥馬步三百人出其後，城上復踰城而下，內外奮擊，居士敗走，獲其器甲不可勝計。〔上，時掌 翻。復，扶又翻。下，遐嫁翻。勝，音升。〕居士請於東昏侯，燒南岸邑屋以開戰場，自大航以西，新亭以北皆盡。衍諸弟皆自建康自拔赴軍。〔衍諸弟亡匿於建康 里巷，事見上捲上年。〕
冬，十月，甲戌，東昏侯遣徵虜將軍王珍國、軍主胡虎牙將精兵十萬餘人陳於朱雀航南，宦官王寶孫持白虎旛督戰，開航背水，以絕歸路。衍軍小卻，王茂下馬，單刀直前，其甥韋爪慶執鐵纏擡以翼之，〔鐵纏擡，以鐵線纏擡把。齊武陵王晃有銀纏擡。將，即亮翻。陳，讀曰陣；下突陳同。背，蒲妹翻。纏，直彥翻。擡，色角翻。〕衝擊東軍，應時而陷。曹景宗縱兵乘之，呂僧珍縱火焚其營，將士皆殊死戰，鼓譟震天地。珍國等眾軍不能抗，王寶孫切罵諸將帥，〔帥，所類翻。〕直閤將軍席豪憤，突陣而死。豪，驍將也，既死，士卒土崩，赴淮死者無數，積屍與航等，後至者乘之而濟。於是東昏侯諸軍望之皆潰。〔據齊書雲：朱爵諸軍望之皆潰。蓋東昏侯自登朱爵門督戰也。〕衍軍長驅至宣陽門，諸將移營稍前。
陳伯之屯西明門，〔西明門，建康城西門也。〕每城中有降人出，伯之輒呼與耳語。〔耳語，附耳而語也。降，戶江翻；下同。〕衍恐其復懷翻覆，密語伯之曰：「聞城中甚忿卿舉江州降，欲遣刺客中卿，宜以為慮。」〔復，扶又翻。語，牛倨翻。中，竹仲翻。〕伯之未之信。會東昏侯將鄭伯倫來降，衍使伯倫過伯之，謂曰：「城中忿卿，欲遣信誘卿以封賞，〔誘，音酉。〕須卿復降，當生割卿手足；卿若不降，復欲遣刺客殺卿。宜深為備。」伯之懼，自是始無異志。〔蕭衍之使鄭伯倫，此孫子五間所謂因間也。須，持也。復，扶又翻。〕
戊寅，東昏寧朔將軍徐元瑜以東府城降。青、冀二州刺史桓和入援，屯東宮。己卯，和詐東昏，雲出戰，因以其眾來降。光祿大夫張緕棄石頭還宮。李居士以新亭降於衍，琅邪城主張木亦降。壬午，衍鎮石頭，命諸軍攻六門。東昏燒門內營署、官府，驅逼士民，悉入宮城，閉門自守。衍命諸軍築長圍守之。〔守，式又翻。考異曰：齊帝紀與梁帝紀敘此事先後多不同。按齊紀皆有甲子，今用梁紀事，以齊紀甲子次之。〕
楊公則屯領軍府壘北樓，與南掖門相對，嘗登樓望戰。城中遙見麾蓋，以神鋒弩射之，矢貫胡牀，左右失色。公則曰：「幾中吾腳！」談笑如初。〔射，而亦翻。幾，居依翻。中，竹仲翻。〕東昏夜選勇士攻公則柵，軍中驚擾；公則堅臥不起，徐命擊之，東昏兵乃退。公則所領皆湘州人，素號怯懦，城中輕之，每出盪，輒先犯公則壘；公則獎厲軍士，克獲更多。
先是，東昏遣軍主左僧慶屯京口，常僧景屯廣陵，李叔獻屯瓜步；及申冑自姑孰奔歸，使屯破墩，〔據梁書鄱陽王恢傳，破墩，即破岡，在曲阿界，栔始皇所鑿也。先，悉薦翻。墩，音敦。〕以為東北聲援。至是，衍遣使曉諭，皆帥其眾來降。〔史言東昏唯孤城自守。使，疏吏翻。帥，讀曰率。〕衍遣弟輔國將軍秀鎮京口，輔國將軍恢鎮破墩，從弟寧朔將軍景鎮廣陵。〔景本名昺，李延壽作南史，避唐廟諱，改昺為景，通鑑因之。〕
31十一月，丙申，魏以驃騎大將軍穆亮為司空；〔驃，匹妙翻。騎，奇寄翻。〕丁酉，以北海王詳為太傅，領司徒。初，詳欲奪彭城王勰司徒，〔勰，音協。〕故譖而黜之；既而畏人議己，故但為大將軍，至是乃居之。詳貴盛翕赫，將作大匠王遇多隨詳所欲，私以官物給之。〔李延壽曰：王遇本馮翊李潤鎮羌，其先為羌中強族，自雲姓王，後改為鉗耳氏，至魏宣武時，復改為王。坐事腐刑，累遷吏部尚書，爵宕昌公。〕司徒長史於忠責遇於詳前曰：「殿下，國之周公，阿衡王室，〔阿衡，謂如伊尹也。鄭玄曰：阿，倚也；衡，平也。伊尹湯所依倚以取平，故以為官名。〕所須材用，自應關旨；〔關旨，謂關上旨也。〕何至阿謏附勢，損公惠私也！」遇既踧踖，〔踧，昌六翻。踖，資昔翻。踧踖，恭而不自安之貌。〕詳亦慙謝。忠每以鯁直為詳所忿，嘗罵忠曰：「我憂在前見爾死，不憂見我死時也！」忠曰：「人生於世，自有定分；〔分，扶問翻。〕若應死於王手，避亦不免；若其不爾，王不能殺！」忠以討鹹陽王禧功，封魏郡公，遷散騎常侍，兼武衛將軍。〔散，悉亶翻。騎，奇寄翻。〕詳因忠表讓之際，密勸魏主以忠為列卿，令解左右，〔常侍、武衛之職，常在天子左右。〕聽其讓爵。於是詔停其封，優進太府卿。〔詳能以計捤於忠。而不知高肇已制其後矣。〕
32巴東獻武公蕭穎冑以蕭踭與蔡道恭相持不決，憂憤成疾：〔蕭穎冑以蕭衍東伐，所向戰克，而己輔南康居江陵，近不能制蕭踭；外無以服姦雄之心而內有肘腋之寇，此其所以憂憤成疾也。踭，古回翻。〕壬午，卒。〔卒，子恤翻。〕夏侯詳祕之，使似其書者假為教命，密報蕭衍，衍亦祕之。詳徵兵雍州，蕭偉遣蕭憺將兵赴之。踭等聞建康已危，眾懼而潰，踭及魯休烈皆降。乃發穎冑喪，贈侍中、丞相，於是眾望盡歸於衍。夏侯詳請與蕭憺共參軍國，詔以詳為侍中、尚書右僕射，尋除使持節、撫軍將軍、荊州刺史。詳固讓於憺。乃以憺行荊州府州軍。【章：十二行本「軍」作「事」；乙十一行本同。】〔豈特眾望歸衍哉，西臺之權又歸於憺矣。憺，徒敢翻，又徒濫翻。使，疏吏翻。〕
33魏改築圜丘於伊水之陽；〔齊明帝建武二年，魏孝文定圜丘於委粟山，今改之。水經：伊水出南陽縣西荀渠山，東北過陸渾新城縣，又東北過伊闕中，又東北至洛陽縣南而北入於洛。魏蓋立圜丘於洛陽之南，伊水之北。〕乙卯，始祀於其上。
34魏鎮南將軍元英上書曰：「蕭寶卷荒縱日甚，虐害無辜。〔卷，讀曰捲。〕其雍州刺史蕭衍東伐秣陵，掃土興兵，順流而下；唯有孤城，更無重衛，〔此謂襄陽空虛也。〕乃皇天授我之日，曠世一逢之秋；此而不乘，將欲何待！臣乞躬帥步騎三萬，直指沔陰，〔襄陽在沔南；水南為陰。帥，讀曰率。〕據襄陽之城，斷黑水之路。〔斷，丁管翻。水經註：黑水出南鄭北山，南流入漢。諸葛亮牋雲：朝發南鄭，暮宿黑水，四五十里。英蓋謂得襄陽，則梁州之路斷也。〕昏虐君臣，自相魚肉；我居上流，威震遐邇。長驅南出，進拔江陵，則三楚之地一朝可收，〔太史公曰：楚有三：俗自淮、沛、陳、汝南、南郡，此西楚也；彭城以東，東海、吳、廣陵，此東楚也；衡山、九江、江南、豫章、長沙，此南楚也。〕岷、蜀之道自成斷絕。〔若取荊、湘，則岷、蜀趣建康之道亦絕矣。〕又命揚、徐二州聲言俱舉，〔魏揚州治壽陽，徐州治彭城。〕建業窮蹙，魚遊釜中，可以齊文軌而大同，混天地而為一。伏惟陛下獨決聖心，無取疑議；此期脫爽，〔爽，差也。〕併吞無日。」事寢不報。
車騎大將軍源懷上言：「蕭衍內侮，寶卷孤危，廣陵、淮陰等戍皆觀望得失。斯實天啟之期，併吞之會；宜東西齊舉，以成席捲之勢。若使蕭衍克濟，上下同心，豈唯後圖之難，亦恐揚州危逼。何則﹖壽春之去建康纔七百里，〔魏置揚州於壽春，見上捲上年。〕山川水陸，皆彼所諳。〔諳，烏含翻。〕彼若內外無虞，君臣分定，乘舟藉水，冚忽而至，未易當也。〔分，扶問翻。易，弋豉翻。〕今寶卷都邑有土崩之憂，邊城無繼援之望，廓清江表，正在今日。」魏主乃以任城王澄為都督淮南諸軍事、鎮南大將軍、開府儀同三司、揚州刺史，使為經略；既而不果。〔使魏從二臣之計，畫江為境，不待侯景之亂也。任，音壬。〕懷，賀之子也。〔源賀，禿髮専檀之子，入魏，賜姓源氏。〕
東豫州刺史田益宗上表曰：「蕭氏亂常，君臣交爭，江外州鎮，中分為兩，〔謂西陽以西盡歸蕭衍，歷陽以下猶屬建康也。〕東西抗峙，已淹歲時。民庶窮於轉輸，甲兵疲於戰鬬，事救於目前，力盡於麾下，無暇外維州鎮，綱紀庶方，藩城棋立，孤存而已。不乘機電掃，廓彼蠻疆，恐後之經略，未易於此。〔易，以豉翻。〕且壽春雖平，三面仍梗，鎮守之宜，實須豫設。義陽差近淮源，利涉津要，朝廷行師，必由此道。〔水經：淮水出南陽平氏縣胎簪山，東北過桐柏山，又東逕義陽縣，故曰義陽差近淮源。淮源淺狹，魏人行師以此地為利涉津要。〕若江南一平，有事淮外，〔謂若蕭衍平定江南，勢必用兵淮外。〕須乘夏水汎長，列舟長淮；〔此謂江南用兵之常勢。汎長，知兩翻。〕師赴壽春，須從義陽之北，〔此謂魏師赴壽春之路。〕便是居我喉要，〔謂，義陽也。〕在慮彌深。義陽之滅，今實時矣。度彼不過須精卒一萬二千；〔度，徒洛翻。〕然行師之法，貴張形勢。請使兩荊之眾西擬隨、雍，〔兩荊，謂魏置荊州於穰城、東荊州於沘陽也。隨、雍，謂隨郡、襄陽也。雍，於用翻。〕揚州之卒頓於建安，得捍三關之援；然後二豫之軍直據南關，對抗延頭，〔二豫，謂魏置豫州於汝南、東豫州於新息也。南關，謂陰山關。延頭，在安陸界。〕遣一都督總諸軍節度，季冬進師，迄於春末，不過十旬，克之必矣。」〔考異曰：益宗傳曰：「世宗納之，遣元英攻義陽。」按英攻義陽在景明四年八月。此表言蕭氏君臣交爭，則是梁武攻東昏時。蓋益宗建策於今日，而行於後年耳。〕元英又奏稱：「今寶卷骨肉相殘，藩鎮鼎立。義陽孤絕，密邇王土，內無兵儲之固，外無糧援之期，此乃欲焚之鳥，不可去薪，〔去，羌呂翻。〕授首之寇，豈容緩斧！若失此不取，豈唯後舉難圖，亦恐更為深患。今豫州刺史司馬悅已戒嚴垂發，東豫州刺史田益宗兵守三關，請遣軍司為之節度。」魏主乃遣直寢羊靈引為軍司。〔直寢，因直寢殿以為官稱。〕益宗遂入寇。建寧太守黃天賜與益宗戰於赤亭，〔宋有建寧左郡，孝武大明八年，省建寧左郡為建寧縣，屬西陽郡，後復為郡。隋志：黃州麻城縣，舊置建寧郡。又，宋文帝元嘉二十五年，以豫部蠻民置二十八縣，赤亭其一也。水經註：舉水自湖陂城南流，逕赤亭下，謂之赤亭水。西陽五水蠻，赤亭其一也。〕天賜敗績。〔考異曰：魏帝紀：「七月乙未，田益宗破蕭寶卷將黃天賜於赤亭。」田益光傳：「景明初，蕭衍遣軍主吳子陽帥眾寇三關，益宗遣光城太守梅與之據長風城逆擊子陽，大破之，斬獲千餘級。」按吳子陽乃東昏將，非衍將也。且衍方與杽昏相拒，何暇寇魏三關！此必益宗傳誤。「益光傳」當作「益宗傳」。〕
35崔慧景之逼建康也，東昏侯拜蔣子文為假黃鉞、使持節、相國、太宰、大將軍、錄尚書事、揚州牧、鍾山王；〔使，疏吏翻。〕及衍至，又尊子文為靈帝，迎神像入後堂，使巫禱祀求福。及城閉，城中軍事悉委王珍國；兗州刺史張稷入衛京師，以稷為珍國之副。稷，緕之弟也。〔張緕時為光祿大夫。〕
時城中實甲猶七萬人，東昏素好軍陳，與黃門、刀敕及宮人於華光殿前習戰鬬，詐作被創勢，使人以板択去，用為厭勝。〔好，呼到翻。陳，讀曰陣。被，皮義翻。創，初良翻。択，音岡。厭，於択翻，又於琰翻。〕常於殿中戎服、騎馬出入，以金銀為鎧冑，具裝飾以孔翠。〔孔、翠，孔雀、翡翠也。鎧，苦亥翻。〕晝眠夜起，一如平常。聞外鼓叫聲，被大紅袍，登景陽樓屋上望之，〔今建康法寶寺，景陽樓故基也。被，皮義翻。〕弩幾中之。〔幾，居依翻。中，竹仲翻。〕
始，東昏與左右謀，以為陳顯達一戰即敗，崔慧景圍城尋走，謂衍兵亦然，敕太官辦樵、米為百日調而已。〔調，徒釣翻，算度也。〕及大桁之敗，眾情兇懼。〔兇，兇勇翻。〕茹法珍等恐士民逃潰，故閉城不復出兵。〔復，扶又翻。〕既而長圍已立，塹柵嚴固；然後出盪，屢戰不捷。〔塹，士豔翻。〕
東昏尤惜金錢，不肯賞賜；法珍叩頭請之，東昏曰：「賊來獨取我耶！何為就我求物！」後堂儲數百具榜，〔榜，比朗翻，木片也。〕啟為城防；東昏欲留作殿，竟不與。又督御府作三百人精仗，待圍解以擬屏除，〔屏，必郢翻。〕金銀雕鏤雜物，倍急於常。眾皆怨怠，不為致力。外圍既久，城中皆思早亡，莫敢先發。
茹法珍、梅蟲兒說東昏曰：〔鏤，盧侯翻。為，於偽翻。說，式芮翻。〕「大臣不留意，使圍不解，宜悉誅之。」王珍國、張稷懼禍，珍國密遣所親獻明鏡於蕭衍，衍斷金以報之。〔鏡所以照物；獻鏡者，欲衍照其心也。易大傳曰：二人同心，其利斷金。故衍取以為報。斷，丁亂翻，王肅丁管翻。〕兗州中兵參軍【章：十二行本「軍」下有「馮翊」二字；乙十一行本同。】張齊，稷之腹心也，珍國因齊密與稷謀，同弒東昏。齊夜引珍國就稷，造膝定計，〔造，七到翻。造，至也。對席而坐，兩下促席俱前至膝，以定密謀，故曰造膝定計。〕齊自執燭；又以計告後閤舍人錢強。〔後閤舍人，蓋江左所置，使主殿後閤者也。按後閤舍人，常在宮中，觀徐龍駒事可見。〕十二月，丙寅夜，強密令人開雲龍門，珍國、稷引兵入殿，御刀豈勇之為內應。〔豐勇之，右衛軍人，為東昏所委任。姓譜：豐姓，鄭七穆子豐之後。〕東昏在含德殿作笙歌，寢未熟，聞兵入，趨出北戶，欲還後宮，門已閉。宦者黃泰平刀傷其膝，仆地，張齊斬之。〔東昏時年十九。〕稷召尚書右僕射王亮等列坐殿前西鍾下，令百僚署牋，以黃油裹東昏首，〔黃絹施油可以禦雨，謂之黃 油。以黃油裹物，表可見裏，蓋欲蕭衍易於審視也。〕遣國子博士範雲等送詣石頭。〔考異曰：南史王亮傳曰：「張稷等議立湘東嗣王寶晊。領軍王瑩曰：『城門已 久，人情離解，徵東在近，何不諮問！』」按時和帝已立，稷等知建康不可守，故弒東昏，豈敢復議立寶晊！今從齊紀。〕右衛將軍王志歎曰：「冠雖弊，何可加 足！」取庭中樹葉挼服之，〔挼，奴禾翻，兩手相切摩也；今俗語雲挼莎。〕偽悶，不署名。衍覽牋無志名，心嘉之。亮，瑩之從弟；志，僧虔之子也。〔王瑩，蕭衍引為相國左長史。王僧虔， 齊初位登臺司。〕衍與範雲有舊，〔衍與雲同遊竟陵西邸，見一百三十六卷武帝永明二年。〕即留參帷幄。王亮在東昏朝，以依違取容。蕭衍至新林，百僚皆間道送 款，〔朝，直遙翻。間，古莧翻。〕亮獨不遣。東昏敗，亮出見衍，衍曰：「顛而不扶，安用彼相！」亮曰：「若其可扶，明公豈有今日之舉！」 〔論語，孔子曰：「危而不持，顛而不扶，則將焉用彼相矣。」衍引以詰王亮。〕城中出者，或被劫剝。楊公則親帥下陳於東掖門，衛送公卿士民，故出者多由公則 營焉。〔彼，皮義翻。帥，讀曰率。〕衍使張弘策先入清宮，封府庫及圖籍。於時城內珍寶委積，弘策禁勒部曲，秋毫無犯。收潘妃及嬖臣茹法珍、梅蟲兒、王咺之等四十一人皆屬吏。〔陳，讀曰陣。茹，音如。咺，況晚翻。屬，之慾翻。〕
36初，海陵王之廢也，〔事見一百三十九卷明帝建武元年。〕王太后出居鄱陽王故第，號宣德宮。乙【章：十二行本「乙」作「己」；乙十一行本同。】巳，蕭衍以宣德太后令追廢涪陵王為東昏侯，〔涪，音浮。〕褚後及太子誦並為庶人。以衍為中書監、大司馬、錄尚書事、驃騎大將軍、揚州刺史，封建安郡公，依晉武陵王遵承製故事，百僚致敬；〔待西臺詔命而以宣德太后令高自署置，蕭衍之心，路人所知也，豈必待範雲、沈約發其端哉﹖武陵王遵事，見一百一十三卷晉安帝元興三年。〕以王亮為長史。壬申，更封建安王寶寅為鄱陽王。〔更，工衡翻。〕癸酉，以司徒、揚州刺史晉安王寶義為太尉，領司徒。
己卯，衍入屯閱武堂，下令大赦。又下令：「凡昏制謬賦、淫刑濫役外，可詳檢前原，悉皆除盪；〔「原」，南史作「源」。前源，謂日前興事之源也。「盪」字作「蕩」，音徒朗翻。〕其主守散失諸所損耗，精立科條，鹹從原例。」〔原，赦也。守，式又翻。〕又下令：「通檢尚書眾曹，東昏時諸諍訟失理〔諍，讀曰爭。〕及主者淹停不時施行者，精加訊辯，依事議奏。」〔訊，問也。王制：三訊然後制刑。辯，別白也。左傳曰：子辭，君必辯焉。辯，兵免翻。〕又下令：「收葬義師，瘞逆徒之死亡者。」〔瘞，一計翻。〕潘妃有國色，衍欲留之，以問侍中、領軍將軍王茂，茂曰：「亡齊者此物，留之恐貽外議。」乃縊殺於獄，並誅嬖臣茹法珍等。〔縊，於賜翻，又於計翻。嬖，卑義翻，又博計翻。茹，音如。〕以宮女二千分賚將士〔賚，洛代翻。〕乙酉，以輔國將軍蕭宏為中護軍。
衍之東下也，豫州刺史馬仙琕擁兵不附衍，〔琕，部田翻。〕衍使其故人姚仲賓說之，〔說，輸芮翻。〕仙琕先為設酒，乃斬於軍門以徇。衍又遣其族叔懷遠說之，仙琕曰：「大義滅義，」又欲斬之；軍中為請，乃得免。〔說，式芮翻。為，於偽翻。〕衍至新林，仙琕猶於江西日抄運船。〔豫州治歷陽，在大江之西。抄，楚交翻。〕衍圍宮城，州郡皆遣使請降，〔使，疏吏翻。降，戶江翻。〕吳興太守袁昂獨拒境不受命。昂，顗之子也。〔袁顗死於義嘉之難。〕衍使駕部郎考城江革〔曹魏置二十三郎，駕部其一也。杜佑曰：宋、齊駕部屬左民尚書。〕為書與昂曰：「根本既傾，枝葉安附﹖今竭力昏主，未足為忠；家門屠滅，非所謂孝。豈若翻然改圖，自招多福！」昂復書曰：「三吳內地，非用兵之所；況以偏隅一郡，何能為役！自承麾旆屆止，莫不膝袒軍門。〔膝袒，謂膝行肉袒也。〕唯僕一人敢後至者，政以內揆庸素，文武無施，雖獻心，不增大師之勇；置其愚默，寧沮眾軍之威。〔沮，在呂翻。〕幸藉將軍含弘之大，可得從容以禮。竊以一餐微施，尚復投殞；〔從，千容翻。施，式豉翻。投殞，言投命殞身也。復，扶又翻。〕況食人之祿而頓忘一旦，非唯物議不可，亦恐明公鄙之，所以躊躇，未遑薦璧。」〔薦璧，謂銜璧而降也。薦，進也。〕昂問時事於武康令北地傅滝，〔吳分烏程、餘杭立永安縣；晉武帝太康元年，更名武康，屬吳興郡。〕滝曰：「昔元嘉之末，開闢未有，故太尉殺身節。〔袁淑贈太尉；淑死見一百二十七卷宋文帝元嘉三十年。〕司徒當寄託之重，理無苟全，所以不顧夷險以徇名義。〔司徒，謂昂父顗也；顗死見一百三十一卷宋明帝泰始二年。〕今嗣主昏虐，曾無悛改；荊、雍協舉，乘據上流，〔悛，醜緣翻。雍，於用翻。〕天人之意可知。願明府深慮，無取後悔。」及建康平，衍使豫州刺史李元履巡撫東土，敕元履曰：「袁昂道素之門，世有忠節，〔即謂淑、顗也。〕天下須共容之，勿以兵威陵辱。」元履至吳興，宣衍旨；昂亦不請降，開門撤備而已。仙琕聞臺城不守，號泣謂將士曰：「我受人任寄，義不容降，君等皆有父母，我為忠臣，君為孝子，不亦可乎！」乃悉遣城內兵出降，餘壯士數十，閉門獨守。俄而兵入，圍之數十重。〔號，戶刀翻。重，直用翻。〕仙琕令士皆持滿，兵不敢近。〔近，其靳翻。〕日暮，仙琕乃投弓曰：「諸君但來見取，我義不降。」乃檻送石頭。衍釋之，使待袁昂至俱入，曰：「令天下見二義士。」衍謂仙琕曰：「射鉤、斬袪，昔人所美。卿勿以殺使斷運自嫌。」〔斷，音短。〕仙琕謝曰：「小人如失主犬，後主飼之，則復為用矣。」〔飼，祥吏翻。復，扶又翻，又如字。〕衍笑，皆厚遇之。丙戌，蕭衍入鎮殿中。
37劉希祖既克安成，移檄湘部，始興內史王僧粲應之。僧粲自稱湘州刺史，引兵襲長沙。去城百餘裏，於是湘州郡縣兵皆蜂起以應僧粲，唯臨湘、湘陰、瀏陽、羅四縣尚全。〔臨湘、羅二縣，自漢以來屬長沙郡。吳立瀏陽縣，亦屬長沙。宋蒼梧王元徽二年分益陽、湘西、羅及巴峽流民立湘陰縣，屬湘東郡。隋改臨湘為長沙縣，潭州治其所也。唐廢羅縣入湘陰，屬嶽州。瀏陽今仍屬潭州。瀏，音留，又音柳。〕長沙人皆欲汎舟走，行事劉坦悉聚其舟焚之，遣軍主尹法略拒僧粲。戰數不利，〔數，所角翻。〕前湘州鎮軍鍾玄紹〔按當時州府官屬無鎮軍之稱，此必梁書之誤。〕潛結士民數百人，刻日翻城應僧粲。坦聞其謀，陽為不知，因理訟至夜，而城門遂不閉以疑之。玄紹未發，明旦，詣坦問其故。坦久留與語，密遣親兵收其家書。玄紹在坐，而收兵已報，具得其文書本末。玄紹即首服，〔坐，徂臥翻；下於坐同。首，手又翻。〕於坐斬之；焚其文書，餘黨悉無所問。眾愧且服，州郡遂安。法略與僧粲相持累月。建康城平，楊公則還州。僧粲等散走。王丹為郡人所殺，〔王丹先以南康應劉希祖。〕劉希祖亦舉郡降。公則克己廉慎，輕刑薄賦，頃之，湘州戶口幾復其舊。〔幾，居依翻。〕
