△卷第一百八十五
唐紀一〔起著雍攝提格（戊寅）正月，盡七月，不滿一年。〕
〔唐，古國名。陸德明曰：周成王母弟叔虞封於唐，其地帝堯、夏禹所都之墟。漢曰太原郡，在古冀州太行、恆山之西，太原、太嶽之野。李唐之先，李虎與李弼等八人佐周伐魏有功，皆為柱國，號八柱國家。周閔帝受魏禪，虎已卒，乃追錄其功，封唐國公，生子昺，襲封。昺生淵，襲封，起兵克長安，進封唐王，遂受隋禪，國因號曰唐。〕
高祖神堯大聖光孝皇帝上之上〔諱淵，字叔德，本隴西成紀人。七世祖暠王西涼，是為涼武昭王。至曾孫熙家於武川；熙孫虎，從周文帝，始家長安。〕
武德元年（戊寅、六一八）是年五月受隋禪，始改元。〕
1春，正月，丁未朔，隋恭帝詔唐王劍履上殿，贊拜不名。〔隋志：按漢自天子至於百官無不佩刀。蔡謨議雲：大臣優禮者皆劍履上殿，非侍臣解之，蓋防刃也。近代以木，未詳所起；東齊著令，謂為象劍，言象於劍。周武帝時，百官燕會，並帶刀升座。至開皇初，因襲舊式，朝服升殿，亦不解焉。十二年，因蔡徵上事，始制凡朝會應登殿坐者，劍履俱脫；其不坐者，敕召奏事，及須升殿，亦就席解劍乃登。納言、黃門、內史令、侍郎、舍人既夾侍之官則不脫，其劍皆真刃非假。又，準晉鹹康元年定令，故事自天子以下皆衣冠帶劍，今天子則玉具火珠鏢首，惟侍臣帶劍上殿；自王公已下，非殊禮，引升殿，皆就席，解而後升。複下曰舄，單下曰履。諸非侍臣，皆脫履升殿。舄唯冕服及具服著之；履則諸服皆用。凡朝會贊拜，則曰某官某；不名，亦殊禮也。上，時掌翻。鏢，紕招翻。〕
唐王既克長安，以書諭諸郡縣，於是東自商洛，〔隋志：商洛縣屬上洛郡，取商山、洛水以名縣也。〕南盡旵、蜀，郡縣長吏及盜賊渠帥、氐、羌酋長，爭遣子弟入見請降，有司復書，日以百數。〔長，知兩翻。帥，所類翻。酋，才由翻。見，賢遍翻。降，戶江翻。〕
2王世充既得東都兵，進擊李密於洛北，敗之，〔敗，補邁翻。〕遂屯鞏北。〔鞏縣之北。〕辛酉，世充命諸軍各造浮橋渡洛擊密，橋先成者先進，前後不一。虎賁郎將王辯破密外柵，〔賁，音奔。將，即亮翻。〕密營中驚擾，將潰；世充不知，鳴角收眾，密因帥敢死士乘之，〔帥，讀曰率。〕世充大敗，爭橋溺死者萬餘人。〔溺，奴狄翻。〕王辯死，世充僅自免，洛北諸軍皆潰。世充不敢入東都，北趣河陽，〔趣，七喻翻，又逡須翻。〕是夜，疾風寒雨，軍士涉水沾濕，道路凍死者又以萬數。世充獨與數千人至河陽，〔考異曰：隋書、北史李密傳曰：「世充復移營洛北，南對鞏縣，其後遂於洛水造橋，悉眾以擊密。密出擊之，官軍稍卻，自相陷溺者數萬人；世充僅而獲免，不敢還東都，遂走河陽。其夜，雨雪尺餘，眾隨之者死亡殆盡。」王世充傳曰：「充敗績，赴水溺死者萬餘人。時天寒大雪，兵士既渡水，衣皆霑濕，在道凍死者又數萬人。」蒲山公傳曰：「世充移營就洛水之忠，與密隔洛水以相望；密乃築長城，掘深塹，周迴七十里以自固。十五日，世充與密戰於石窟寺東，密軍退敗，世充渡洛水以乘之，逼倉城為營 塹，密縱兵疾戰，世充兵馬棄仗奔亡，沈溺死者不可勝數。密又令露布上府曰：『世充以今月十一日平旦屯兵洛北，偷入月城。其月十五日，世充及王辯纔等又於倉 城北偷渡水南，敢逼城堞。』河洛記曰：十六日，「充與密戰於石窟寺東。」又曰：「其夜，遇風寒疾雨，士卒凍死，十不存一，充脫身宵遁，直向河陽。」餘如蒲 山公傳。略記曰：「辛酉，王世充等移兵洛北，仍令諸軍臨岸布兵，軍別造浮橋，橋先成者輒渡。既前後不一，而李密伏發，我師敗績，爭橋赴水溺死者十五六。」 雜記曰：「十二月，越王遣太常少卿韋霽等率留守兵三萬並受世充節度；」又曰：「王辯縱等敗，眾軍亦潰，爭橋赴水，死者太半，王辯縱等皆沒，淮世充敗免，與 數百騎奔大通城，敗兵得還者，於道遭大雨，凍死者六七千人。世充停留大通十餘日，懼罪不還。十四年，正月，越王遣世充兄世惲往大通慰諭，赦世充喪師之罪。」按李道玄勸進於李密表雲：「於時律始太蔟，未宜霢霂，而澍雨忽降，凍殕將盡。」今參取眾書，日從蒲山公傳，雨從河洛記。〕自繫獄請罪，越王侗遣使赦之，〔侗，他紅翻。使，疏吏翻。〕召還東都，賜金帛、美女以安其意。世充收合亡散，得萬餘人，屯含嘉城，〔含嘉城，蓋在都城之北。按舊書王世充傳，含嘉，倉城也。〕不敢復屾。〔復，扶又翻。〕
密乘勝進據金墉城，脩其門堞、廬舍而居之，〔堞，達協翻。〕鉦鼓之聲，聞於東都；〔聞，音問。〕未幾，擁兵三十萬，陳於北邙，〔陳，讀曰陣。〕南逼上春門。乙丑，金紫光祿大夫段達、民部尚書韋津出兵拒之；達望見密兵盛，懼而先還，密縱兵乘之，軍遂潰，韋津死。〔考異曰：隋書列傳不言戰日。蒲山公此戰在四月九日。略記亦云：「四月，乙未，李密率眾北據邙山，南接上春門。段達、韋津等出兵拒之， 兵未交而達懼，先還入城，軍遂潰亂。」乙未，一十一日也。今據河洛記，「正月十九日，世充又與密戰於上春門，韋津沒焉。」又，二月，房彥藻與竇建德書亦云 「幕府以去月十九日親董貔虎，西取洛邑。」其蒲山公傳四月已後月日，與事多差互不合。今日從河洛記，事從略記及隋達傳。〕於是偃師、柏谷及河陽都尉獨孤武 都、檢校河內郡丞柳燮、職方郎柳續等〔隋制：職方郎，屬兵部尚書。〕各舉所部降於密。竇建德、朱粲、孟海公、徐圓朗等並遣使奉表勸進，〔降，戶江翻。使，疏吏翻。考異曰：河洛記雲：「盧祖尚亦通表於密。」按祖尚本起兵為隋，事恐不爾。今不取。〕密官屬裴仁基等亦上表請正位號，〔上，時掌翻。〕密曰：「東都未平，不可議此。」
3戊辰，唐王以世子建成為左元帥，秦公世民為右元帥，〔帥，所類翻。〕督諸軍十餘萬人救東都。
4東都乏食，太府卿元文都等募守城不食公糧者進散官二品；於是商賈執象而朝者，不可勝數。〔象者，象笏也；西魏以來，五品已上通用象牙。賈，音古。朝，直遙翻。勝，音升。〕
5二月，己卯，唐王遣太常卿鄭元暃將兵出商、洛，徇南陽，〔煬帝改鄧州為南陽郡。暃，殊玉翻。將，即亮翻。〕左領軍府司馬安陸馬元規徇安陸及荊、襄。〔隋十二衛府各有長史、司馬。煬帝改安州為安陸郡；荊州，南郡；襄州，襄陽郡。〕
6李密遣房彥藻、鄭頲等〔頲，他鼎翻。〕東出黎陽，分道招慰州縣。以梁郡太守楊汪為上柱國、宋州總管，〔煬帝改宋州為梁郡。守，式又翻。〕又以手書與之曰：「昔在雍丘，曾相追捕，〔事見一百八十三卷大業十二年。〕射鉤斬袂，不敢庶幾。」〔管仲射齊桓公中帶鉤，桓公用之以相。寺人披伐公子重耳，斬其袪，文公不怨。今以袪為袂。射，而亦翻。幾，居希翻。〕汪遣使往來通意，密亦羈縻待之。〔使，疏吏翻。〕彥藻以書招竇建德，使來見密。建德復書，卑辭厚禮，託以羅藝南侵，請捍禦北垂。彥藻還，至衛州，賊帥王德仁邀殺之。〔帥，所類翻；下同。〕德仁有眾數萬，據林慮山，〔衛州，隋為汲郡。林慮山，在魏郡林慮縣。慮，音廬。〕四出抄掠，為數州之患。〔抄，楚交翻。〕
7三月，己酉，以齊公元吉為鎮北將軍、〔考異曰：創業注，改太原留守為鎮北府，在去年十二月己巳。蓋因元吉進封齊公言之耳。今從實錄。〕太原道行軍元帥、都督十五郡諸軍事，聽以便宜從事。
8隋煬帝至江都，〔大業十二年，煬帝至江都。〕荒淫益甚，宮中為百餘房，各盛供張，【張：竹亮翻。】實以美人，日令一為主人。江都郡丞趙元楷掌供酒饌，〔饌，雛戀翻，又雛皖翻。〕帝與蕭後及幸姬歷就宴飲，酒卮不離口，從姬千餘人亦常醉。〔離，力智翻。從，才用翻。〕然帝見天下危亂，意亦擾擾不自安，退朝則幅巾短衣，策杖步遊，徧歷臺館，非夜不止，汲汲顧景，唯恐不足。
帝自曉占候卜相，好為吳語；〔朝，直遙翻。相，息亮翻。好，呼到翻。〕常夜置酒，仰視天文，謂蕭後曰：「外間大有人圖儂，〔吳人率自稱曰儂。〕然儂不失為長城公，卿不失為沈後，〔長城公，陳叔寶。叔寶後沈氏。〕且共樂飲耳！」〔樂，音洛。〕因引滿沈醉。〔沈，持林翻。〕又嘗引鏡自照，顧謂蕭後曰：「好頭頸，誰當斫之！」後驚問故，帝笑曰：「貴賤苦樂，更迭為之，〔樂，音洛。更，工衡翻。〕亦復何傷！」〔復，扶又翻。〕
帝見中原已亂，無心北歸，欲都丹陽，〔帝改蔣州為丹陽郡，蓋欲都建康也。考異曰：大業記：「帝欲南巡會稽。」今從隋書。〕保據江東，命羣臣廷議之，內史侍郎虞世基等皆以為善； 石候衛大將軍李才極陳不可，請車駕還長安，與世基忿爭而出。門下錄事衡水李桐客曰：〔隋制，門下省置錄事、通事、令史各六人。衡水縣屬信都郡，開皇十六年 分信都北界、武邑西界、下博南界置。宋白曰：衡水縣，本漢桃縣。〕「江東卑濕，土地險狹，內奉萬乘，外給三軍，民不堪命，亦恐終散亂耳。」御史劾桐客謗毀 朝政。〔乘，繩證翻。劾，戶概翻，又戶得翻。朝，直遙翻。〕於是公卿皆阿意言：「江東之民望幸已久，陛下過江，撫而臨之，此大禹之事也。」〔禹南巡狩，會諸侯於會稽。〕乃命治丹陽宮，將徙都之。〔治，直之翻。〕
時江都糧盡，從駕驍果多關中人，〔從，才用翻。驍，堅堯翻。〕久客思鄉裏，見帝無西意，多謀叛歸，郎將竇賢遂帥所部西走，〔將，即亮翻；下同。帥，讀曰率。〕帝遣騎追斬之，〔騎，奇寄翻。〕，而亡者猶不止，帝患之。虎賁郎將扶風司馬德戡素有寵於帝，〔賁，音奔。戡，音堪。〕帝使領驍果屯於東城，德戡與所善虎賁郎將元禮、直閤裴虔通謀曰：〔煬帝制左、右監門府有直閤各六人，正五品。〕「今驍果人人慾亡，我欲言之，恐先事受誅；〔先，悉薦翻。〕不言，於後事發，亦不免族滅，柰何﹖又聞關內淪沒，李孝常以華陰叛，〔事見上捲上年。華，戶化翻。〕上囚其二弟，欲殺之。我輩家屬皆在西，能無此慮乎！」二人皆懼，曰：「然則計將安出﹖」德戡曰：「驍果若亡，不若與之俱 去。」二人皆曰：「善！」因轉相招引，內史舍人元敏、虎牙郎將趙行樞、鷹揚郎將孟秉、符璽郎牛【章：十二行本「牛」上有「李覆」二字；乙十一行本同；孔本 同；張校同。】方裕、直長許弘仁、薛世良、城門郎唐奉義、醫正張愷、勳侍楊士覽等〔隋初，門下省統城門、尚食、尚藥、符璽、御府、殿內等六局，各有直長。 煬帝以城門、尚食、尚藥、御府等五局隸殿內省；改符璽監為郎；城門置校尉，後又改尉為城門郎；又置司醫、醫佐等官。意者醫正即司醫也。勳侍，三侍之一也。璽，斯氏翻。長，知兩翻。〕皆與之同謀，日夜相結約，於廣座明論叛計，無所畏避。有宮人白蕭後曰：「外間人人慾反。」後曰：「任汝奏之。」宮人言於帝，帝大怒，以為非所宜言，斬之。其後宮人復白後，〔復，扶又翻。〕後曰：「天下事一朝至此，無可救者，何用言之，徒令帝憂耳！」〔令，力丁翻。〕自是無復言者。
趙行樞與將作少監宇文智及素厚，〔少，始照翻。〕楊士覽，智及之甥也，二人以謀告智及；智及大喜。德戡等期以三月望日結黨西遁，智及曰：「主上雖無道，威令尚行，卿等亡去，正如竇賢取死耳。今天實喪隋，〔喪，息浪翻。〕英雄並起，同心叛者已數萬人，因行大事，此帝王之業也。」德戡等然之。行樞、薛世良請以智及兄右屯衛將軍許公化及為主，結約既定，乃告化及。化及性駑怯，聞之，變色流汗，既而從之。〔考異曰：蒲山公傳曰：「趙行樞、楊士覽以司馬德戡謀告化及，化及兄弟聞之大喜，因引德戡等相見。士及說德戡等曰：『足下等因百姓之心，謀非常之事，直欲走逃，故非長策。』德戡曰：『為之柰何﹖』士及曰：『官家雖言無道，臣下尚畏服之，聞公叛亡，必急相追捕，竇賢之事，殷鑒在近。不如嚴勒士馬，攻其宮闕，因人之慾，稱廢昏兇，事必克成；然後詳立明哲，天下可安，吾徒無患矣。勳庸一集，公等坐延榮祿。縱事不成，威聲大振，足得官家膽懾，不敢輕相追討，遲疑之間，自延數日，比其議定，公等行亦已遠。如此，則去住之計，俱保萬全，不亦可乎！』德戡等大悅曰：『明哲之望，豈惟楊家，眾心實在許公，故是人天協契。』士及佯驚曰：『此非意所及，但與公等思救命耳。』」革命記曰：「帝知曆數將窮，意欲南渡江水；鹹言不可。帝知朝士不欲渡，乃將毒藥醞酒二十石，擬三月十六日為宴會而酖殺百官。南陽公主恐其夫死，乃陰告之，而事泄，為此，始謀害帝以免禍。」並兇逆之旅妄搆此詞。於時上下離心，人懷異志，帝深猜忌，情不與人，醞若不虛，藥須分付，有處遣何人！併醞二十石藥酒，必其酒有酖毒，一石堪殺千人。審欲擬殺羣寮，謀之者必有三五眾，謀自然早泄，豈得獨在南陽！只是虔通等恥有殺害之名，推過惡於人主耳！隋書化及傳雲：「化及弒逆，士及在公主第，弗之知也。智及遣家僮莊桃樹就第殺之，桃樹不忍，執詣智及。久之，乃見釋。」南陽公主傳責士及雲：「但謀逆之日，察君不預知耳。」舊唐書士及傳雲：「化及謀逆，以其主伲，深忌之而不告。」按士及仕唐為宰相，隋書亦唐初所脩，或者史官為士及隱惡。賈、杜二書之言亦似可信，但杜儒童自知醞藥酒為虛，則南陽陰告之事亦非其實。如賈潤甫之說，則弒君之謀皆出士及，而智及為良人矣。今且從隋書而刪去莊桃樹事及南陽之語，庶幾疑以傳疑。〕
德戡使許弘仁、張愷入備身府，〔帝改疘、右領左右府為左、右備身府。〕告所識者雲：「陛下聞驍果欲叛，多醞毒酒，欲因享會，盡鴆殺之，獨與南人留此。」驍果皆懼，轉相告語，〔語，牛倨翻。〕反謀益急。乙卯，德戡悉召驍果軍吏，諭以所為，皆曰：「唯將軍命！」是日，風霾晝昏。〔霾，亡皆翻。雨土也。〕晡後，德戡盜御廄馬，潛厲兵刃。是夕，元禮、裴虔通直閤下，專主殿內；唐奉義主閉城門，與虔通相知，諸門皆不下鍵。〔鍵，戶偃翻。陳楚謂戶鑰牡為鍵。〕至三更，〔更，工衡翻。〕德戡於東城集兵得數萬人，舉火與城外相應。帝望見火，且聞外諠囂，問何事。虔通對曰：「莫草坊失火，外人共救之耳。」時內外隔絕，帝以為然。智及與孟秉於城外集千餘人，〔此城外，謂江都宮城之外。〕劫候衛虎賁馮普樂布兵分守衢巷。〔左、右候衛，主晝夜巡察，故劫之。普樂，蓋虎賁郎將。賁，音奔。樂，音洛。〕燕王倓覺有變，〔倓，元德太子昭之子，代王侑之弟。倓，徒甘翻。〕夜，穿芳林門側水竇而入，至玄武門，詭奏曰：「臣猝中風，〔中，竹仲翻。〕命懸俄頃，請得面辭。」裴虔通等不以聞，執囚之。丙辰，天未明，德戡授虔通兵，以代諸門衛士。虔通自門將數百騎至成象殿，〔將，即亮翻。騎，奇寄翻。〕宿衛者傳呼有賊，虔通乃還，閉諸門，獨開東門，驅殿內宿衛者令出，皆投仗而走。右屯衛將軍獨孤盛謂虔通曰：「何物兵勢太異！」虔通曰：「事勢已然，不預將軍事；將軍慎毋動！」盛大罵曰：「老賊，是何物語！」不及被甲，與左右十餘人拒戰，為亂兵所殺。〔被，皮義翻。考異曰：蒲山公傳：「裴虔通於成象殿前遇將軍獨孤盛，時內直宿，陳兵郎下以拒之。詬曰：『天子在此，爾等何敢兇逆！』蒲山公傳：「裴虔通於成象殿前遇將軍獨孤盛，時內直宿，陳兵廊下以拒之。詬曰：『天子在此，爾等何敢兇逆！』叱兵戰，兵皆倒戈。虔通謂盛曰：『公何暗於機會，恐他人以公為勳耳。』盛叱之曰：『國家榮寵盛者，正擬今日；且宿衛天居，唯當效之以死！』注弦不動。俄為亂兵所擊，斃於階下。」略記：「詰旦，諸門已開，而外傳叫有賊。虔通乃還閉諸門，唯開正東一門，而驅殿內執仗者出，莫不投仗亂走。屯衛大將軍獨孤盛揮刀叱之曰：『天子在此，爾等走欲何之！』然亂兵交萃，俄而斃於階下。」今從隋書，亦採略記。〕盛，楷之弟也。〔獨孤楷，見一百七十九卷文帝仁壽二年。〕千牛獨孤開遠〔煬帝制千牛十六人，掌執千牛刀，屬領左右府。開遠，獨孤後之兄子。〕帥殿內兵數百人詣玄覽門，叩閤請曰：「兵仗尚全，猶堪破賊。陛下若出臨戰，人情自定；不然，禍今至矣。」竟無應者，軍士稍散。賊執開遠，義而釋之。先是，帝選驍健官奴數百人置玄武門，〔先，悉薦翻。〕謂之給使，以備非常，待遇優厚，至以宮人賜之。司宮魏氏為帝所信，〔司宮，蓋即尚宮之職。〕化及等結之使為內應。是日，魏氏矯詔悉聽給使出外，倉猝際制無一人在者。
德戡等引兵自玄武門入，帝聞亂，易服逃於西閤。虔通與元禮進兵排左閤，魏氏啟之，遂入永巷，問：「陛下安在﹖」有美人出，指之。校尉令狐行達拔刀直進，〔校，戶教翻。令，音鈴。〕帝映窗扉謂行達曰：「汝欲殺我邪﹖」〔邪，音耶。〕對曰：「臣不敢，但欲奉陛下西還耳。」因扶帝下閤。〔還，從宣翻，又音如字。〕虔通，本帝為晉王時親信左右也，帝見之，謂曰：「卿非我故人乎！何恨而反﹖」對曰：「臣不敢反，但將士思歸，欲奉陛下還京師耳。」〔將，即亮翻。〕帝曰：「朕方欲歸，正為上江米船未至，〔夏口以上為上江。為，於偽翻。〕今與汝歸耳！」虔通因勒兵守之。
至旦，孟秉以甲騎迎化及，〔騎，奇寄翻；下同。〕化及戰慄不能言，人有來謁之者，但俛首據鞍稱罪過。〔罪過，今世俗謙謝之辭。俛，音免。〕化及至城門，〔宮城門也。〕德戡迎謁，引入朝堂，號為丞相。〔朝，直遙翻；下同。號，戶刀翻，呼也。〕裴虔通帝曰：「石官悉在朝堂，陛下須親出慰勞。」〔勞，力到翻。〕進其從騎，逼帝乘之；〔從，才用翻。〕帝嫌其鞍勒弊，更易新者，乃乘之。虔通執轡挾刀出宮門，賊徒喜譟動地。化及揚言曰：「何用持此物出，亟還與手。」〔與手，魏、齊間人率有是言，言與之毒手而殺之也。宋孝建初，薛安都助順有大功。從弟道生亦以軍功為大司馬參軍；犯罪，為秣陵令薛叔之所鞭。按都大怒，乘馬執擡，從數十人，欲往殺淑之。行至朱雀航，逢柳元景問何之，安都曰：「薛淑之鞭我從弟，指往刺殺之。」元景曰：「小子無宜適，往與手甚快！」安都既回馬，元景復呼使入車，讓止之。此與手之徵也。亟，紀力翻。〕帝問：「世基何在﹖」賊黨馬文舉曰：「己梟首矣！」於是引帝還至寢殿，虔通、德戡等拔白刃侍立。帝歎曰：「我何罪至此﹖」文舉曰：「陛下違棄宗廟，巡遊不息，外勤徵討，內極奢淫，使丁壯盡於矢刃，女弱填於溝壑，四民喪業，〔喪，息浪翻。〕盜賊倮起；專任佞諛，飾非拒諫：何謂無罪！」帝曰：「我實負百姓；至於爾輩，榮祿兼極，何乃如是！今日之是！今日之事，孰為首邪﹖」〔邪，音耶。〕德戡曰：「溥天同怨，何止一人！」化及又使封德彝數帝罪，〔數，所具翻，又所主翻。〕帝曰：「卿乃士人，何為亦爾﹖」德彝赧然而退。帝愛子趙王杲，年十二，在帝側，號慟不已，虔通斬之，血濺御服。〔赧，奴板翻。凓而面赤也。號，戶刀翻。濺，子賤翻。〕賊欲弒帝，帝曰：「天子死自有法，何得加以鋒刃！取鴆酒來！」文舉等不許，使令狐行達頓帝令坐。帝自解練巾授行達，縊殺之。〔令，力丁翻。縊，於賜翻，又於計翻，絞也。考異曰：蒲山公傳、河洛記皆雲「於洪達縊帝。」今從隋書及略記。〕初，帝自知必及於難，常以嬰貯毒藥自隨，〔難，乃旦翻。甖，於耕翻。貯，丁呂翻。〕謂所幸諸姬曰：「若賊至，汝曹當先飲之，然後我飲。」及亂，顧索藥，〔索，山客翻。〕左右皆逃散，竟不能得。蕭後與宮人撤漆牀板為小棺，與趙王杲同殯於西院流珠堂。
帝每巡幸，常以蜀王秀自隨，囚於驍果營。化及弒帝，欲奉秀立之，眾議不可，乃殺秀及其七男。又殺齊王暕及其二子並燕王倓，隋氏宗室、外戚，無少長皆死。〔暕，古限翻。驍，堅堯翻。少，詩沼翻。長，知兩翻。〕唯秦王浩素與智及往來，且以計全之。〔浩，秦王俊之子。〕齊王暕素失愛於帝，〔暕失愛事始一百八十一卷大業四年。〕恆相猜忌，帝聞亂，顧蕭後曰：「得非阿孩邪﹖」〔暕，小字阿孩。恆，戶登翻。〕化及使人就第誅暕，暕竟不知殺者為誰，父子至死不相明。又殺內史侍郎虞世基、御史大夫裴蘊、左翊衛大將軍來護兒、祕書監袁充、右翊衛將軍宇文協、千牛宇文皛、〔皛，戶了翻。〕梁公蕭鉅等及其子。鉅，琮之弟子也。〔蕭琮，故梁主。琮，藏宗翻。〕
難將作，江陽長張惠紹馳告裴蘊，〔江陽縣，帶江都郡，舊廣陵也，大業初更名。長，知兩翻。〕與惠紹謀矯詔發郭下兵收化及等，扣門援帝。〔「與」上更有「蘊」字，文意乃明。〕議定，遣報虞世基；世基疑告反者不實，抑而不許。須臾，難作，〔難，乃旦翻。〕蘊歎曰：「謀及播郎，竟誤人事！」〔播郎，虞世基小字。〕虞世基宗人伋謂世基子符璽郎熙曰：「事勢已然，吾將濟南渡，同死何益！」熙曰：「棄父背君，〔璽，斯氏翻。背，蒲妹翻。〕求生何地！感尊之懷，〔尊，謂伋也。〕自此決矣！」世基弟世南抱世基號泣請【章：十二行本「請」下有「以身」子字；乙十一行本同；孔本同；張校同。】代，化及不許。〔號，戶刀翻。〕黃門侍郎裴矩知必將有亂，雖廝役皆厚遇之，〔廝，音斯。今人讀如瑟。〕又建策為驍果娶婦；〔事見上捲上年。為，於偽翻。〕及亂作，賊皆曰：「非裴黃門之罪。」既而化及至，短迎拜馬首，故得免。化及以蘇威不預朝政，亦免之。〔朝，直遙翻。〕威名位素重，往參化及；化及集眾而見之，曲加殊禮。百官悉詣朝堂賀，給事郎許善心獨不至。許弘仁馳告之曰：「天子已崩，宇文將軍攝政，闔朝文武鹹集，〔朝，直遙翻。〕天道人事自有代終，何預於叔而低迴若此！」善心怒，不肯行。弘仁反走上馬，泣而去。化及遣人就家擒至朝堂，既而釋之。善心不舞蹈而出，化及怒曰：「此人大負氣！」復命擒還，殺之。其母範氏，年九十二，撫柩不哭，曰：「能死國難，吾有子矣！」因臥不食，十餘日而卒。〔上，時掌翻。復，扶又翻。柩，音舊。難，乃旦翻。卒，子恤翻。〕唐王之入關也，張季珣之弟仲琰為上洛令，〔張季珣死節，見上捲上年。上洛縣，隋帶上洛郡。〕帥吏民拒守，部下殺之以降。〔帥，讀曰率。降，戶江翻。〕宇文化及之亂，仲琰弟琮為千牛左右，〔隋制，領左右府有千牛左右，司射左右。〕化及殺之，兄弟三人皆死國難，時人愧之。
化及自稱大丞相，總百揆。以皇后令立秦王浩為帝，居別宮，令發詔畫敕書而已，仍以兵監守之。〔令，力丁翻。監，古銜翻。〕化及以弟智及為左僕射，士及為內史令，裴矩為右僕射。
9乙卯，徙秦公世民為趙公。
10戊辰，隋恭帝詔以十郡益唐國，仍以唐王國為相國，總百揆，唐國置丞相以下官，又加九錫。王謂僚屬曰：「此諂諛者所為耳。孤秉大政而自加寵錫，可乎！必若循魏、晉之跡，彼皆繁文偽飾，欺天罔人；考其實不及五霸，而求名欲過三王，此孤常所非笑，竊亦恥之。」或曰：「歷代所行，亦何可廢！」王曰：「堯、舜、湯、武，各因其時，取與異道，皆推其至誠以應天順人，未聞夏、商之末必效唐、虞之禪也。若使少帝有知，必不肯為；〔少，詩照翻。〕若其無知，孤自尊而飾讓，平生素心所不為也。」但改丞相為相國府，其九錫殊禮，皆歸之有司。
11宇文化及以左武衛將軍陳稜為江都太守，綜領留事。〔守，式又翻。〕壬申，令內外戒嚴，雲欲還長安。皇后六宮皆依舊式為御營，營前別立帳，化及視事其中，仗衛部伍，皆擬乘輿。〔乘，繩證翻。〕奪江都人舟懢，取彭城水路西歸。〔煬帝改徐州為彭城郡。懢，與楫同。〕以折衝郎將沈光驍勇，〔煬帝置折衝郎將，正四品，掌領驍果，屬領左右府。將，即翻翻；下同。驍，堅堯翻。〕使將給使營於禁內。〔既立御營，以御營之內為禁內。〕行至顯福宮，虎賁郎將麥孟才、虎牙郎錢傑〔煬帝制十二衛府，每衛置護軍四人，掌副貳將軍；尋改護軍為虎賁郎將，而置虎牙將副焉。「虎牙郎」下當有「將」字。〕與光謀曰：「吾儕受先帝厚恩，今俛首事讎，受其驅帥，〔儕，士皆翻。悗，音免。帥，讀曰率；下同。〕何面目視息世間哉！吾必欲殺之，死無所恨！」光泣曰：「是所望於將軍也。」孟才乃糾合恩舊，〔恩舊，與之有舊恩者。〕帥所將數千人，期以晨起將發時襲化及。語洩，〔帥，讀曰率。洩，息列翻。〕化及夜與腹心走出營外，留人告司馬德戡等，使討之。光聞營內諠，知事覺，即襲化及營，空無所獲，值內史侍郎元敏，數而斬之。〔數，所具翻，又所主翻。〕德戡引兵入圍之，殺光，其麾下數百人皆鬬死，一無降者，〔降，戶江翻。〕孟才亦死。孟才，鐵杖之子也。〔鐵杖死於度遼之役。〕
12武康沈法興，〔隋志，武康縣屬餘杭郡。劉昫曰：吳分烏程、餘杭二縣立永安縣，晉改為永康，又改為武康；唐分屬湖州。〕世為郡著姓，宗族數千家。法興為吳興太守，〔守，式又翻。〕聞宇文化及弒逆，舉兵以討化為名，〔考異曰：太宗實錄、舊唐帝紀：「二月法興據丹陽起兵。」按法興起兵討化及，當在弒逆後。〕比至烏程，得精卒六萬，遂攻杭、毗陵、丹陽，皆下之；〔按烏程縣帶吳興郡。沈法興既為吳興守，而云舉兵至烏程者，法興傳雲：大業末，法興為吳興郡守，東陽賊樓世幹略其郡，煬帝詔法興與太僕丞元祐討之。義寧二年，江都亂，法興執祐舉兵，名討宇文化及。三月，發東陽，行收兵，趨江都，下餘杭，比至烏程，眾六萬。如此，則自東陽至烏程也。比，必寐翻。〕據江表十餘郡，自稱江南道大總管，承製置百官。
13陳國公竇抗，唐王之妃兄也，煬帝使行長城於靈武；〔行，循行也，音下孟翻。〕聞唐王定關中，癸酉，帥靈武、鹽川等數郡來降。〔煬帝改靈州為靈武郡，鹽州為鹽川郡。帥，讀曰率。〕
14夏，四月，稽胡寇富平，〔隋志，富平縣屬京兆郡。杜佑曰：稽胡，一名步落稽，蓋匈奴別種，自離石以西，安定以東，方七、八百里。〕將軍王師仁擊破之。又五萬餘人寇宜春，相國府諮議參軍竇軌將兵討之，戰於黃欽山。〔「宜春」，當作「宜君」。隋志，宜君縣屬京兆郡，有清水。水經註：清水出雲陽縣之石門山，東南流逕黃嶔山西。將，即亮翻；下同。〕稽胡乘高縱火，官軍小卻；軌斬其部將十四人，拔隊中小校代之，勒兵復戰。〔校，戶教翻。復，扶又翻。〕軌自將數百騎居軍後，令之曰：「聞鼓聲有不進者，自後斬之！」既而鼓之，將士爭先赴敵，稽胡射之不能止，〔騎，奇寄翻。射，而亦翻。〕遂大破之，虜男女二萬口。
15世子建成等至東都，軍於芳華苑；東都閉門不出，遣人招諭，不應。李密出軍爭之，小戰，各引去。城中多欲為內應者，趙公世民曰：「吾新定關中，根本未固，【章：十二行本「固」下有「懸軍遠來」四字；乙十一行本同；孔本同；張校同；退齋校同。】雖得東都，不能守也。」遂不受。戊寅，引軍還。〔還，從宣翻，又音如字。〕世民曰：「城中見吾退，必來追躡。」乃設三伏於三王陵以待之；〔水經註：三王陵在河南縣西南柏亭東北。三王，或言周景王、悼王、定王也。崔浩曰：「定」，當為「敬」。子朝作亂，西周政弱人荒，悼、敬二王與景王俱葬於此，故世以三王名陵。〕段達果將萬餘人追之，遇伏而敗。世民逐北，抵其城下，〔東都城下。〕斬四千餘級。遂置新安、宜陽二郡，〔新安，後周置中州及東垣縣，隋廢州，改縣名。宜陽，後魏置郡，隋開皇初廢為縣， 與新安皆屬河南郡。今並置郡。〕使行軍總管史萬寶、盛彥師【章：十二行本「師」下有「將兵」二字；乙十一行本同；孔本同。】鎮宜陽，〔姓苑：後漢西羌傳有 北海太守盛苞，其先姓奭，避元帝諱改姓盛。餘按戰國策秦有盛橋，則盛姓尚矣。〕呂紹宗、任緕將兵鎮新安而還。〔任，音壬。緕，古回翻。置二郡，內以蔽關輔，外圖東都。還，從宣翻，又如字。〕
16初，五原通守櫟陽張長遜〔煬帝改豐州為五原郡。新唐書：張長遜，京兆櫟陽人。隋志，京兆無櫟陽縣。櫟，音藥。栽，式又翻。〕以中原大亂，舉郡附突厥，突厥以為割利特勒。郝瑗說薛舉，〔厥，九勿翻。郝，呼各翻。瑗，子眷翻。說，輸芮翻；下同。〕與梁師都及突厥連兵以取長安，舉從之。時啟民可汗之子咄苾〔可，從刊入聲。汗，音寒。咄，當沒翻。苾，毗必翻。〕號莫賀咄設，建牙直五原之北，舉遣使與莫賀咄設謀入寇；〔咄，當沒翻。使，疏吏翻；下同。〕莫賀咄設許之。唐王使都水監宇文歆賂莫賀咄設，〔開皇初，立都水臺，置使者；大業改為都水監，改使者為監。〕且為陳利害，止其出兵，又說莫賀咄設遣張長遜入朝，以五原之地歸之中國，莫賀咄設並從之。〔為，於偽翻。咄，當沒翻。朝，直遙翻；下同。〕己卯，武都、宕渠、五原等郡皆降，〔武都，漢郡，西魏置武州，煬帝復為郡。宕渠，漢縣，梁置渠州，煬帝改為宕渠郡。此二郡與五原同日來降，故連書之。宕，徒浪翻。〕王即以長遜為五原太守。〔守，式又翻。〕長遜又詐為詔書與莫賀咄設，示知其謀。莫賀咄設乃拒舉、師都等，不納其使。〔使，疏吏翻。〕
18東都號令不出四門，人無固志，朝議郎段世弘等謀應西師。會西師已還，〔西師，謂建成等之師。還，從宣翻，又音如字。〕乃遣人招李密，期以己夜納之。事覺，越王命王世充討誅之。密聞城中已定，乃還。
19宇文化及擁眾十餘萬，據有六宮，自奉養一如煬帝。每於帳中南面坐，人有白事者，嘿然不對；下牙，方取啟狀與唐奉義、牛方裕、薛世良、張愷等參決之。〔劉馮事始曰：兵書曰：牙旗者，將軍之精，凡始建牙，必以制日。制者，其辰在五行以上剋下之日也。又尚書〔緯〕曰：門旗二口，色紅，八幅。大將門之旗，出引將軍前列。又黃帝出軍決曰：牙旗者，將軍之精；金鼓者，將軍之氣。周禮司常職雲：軍旅會同置旌門。夫以旌為門，即旗門也，後世軍中遂置牙門將，又有牙兵，典總此名者以押牙為名。至於官府，早晚軍吏兩謁，亦名為衙。呼謂既熟，雖天子正殿受朝謁，亦名正衙。〕以少主浩付尚書省，令衛士十餘人守之，〔少，始照翻。〕遣令史取其畫敕，〔隋門下省，有錄事、令史各六人。〕百官不復朝參。至彭城，水路不通，復奪民車牛得二千兩，〔復，扶又翻。朝，直遙翻。兩，力讓翻。〕並載宮人珍寶；其戈中戎器，悉令軍士負之，道遠疲劇，軍士始怨。司馬德戡竊謂趙行樞曰：「君大謬誤我！〔行樞建言以化及為主。〕當今撥亂，必藉英賢；化及庸闇，羣小在側，事將必則，若之何﹖」行樞曰：「在我等耳，廢之何難！」初，化及既得政，賜司馬德戡爵溫國公，加光祿大夫；以其專統驍果，必忌之。後數日，化及署諸將分部士卒，〔驍，堅堯翻。將，即亮翻。〕以德戡為禮部尚書，外示美遷，實奪其兵柄。德戡由是憤怨，所獲賞賜，皆以賂智及；智及為之言，乃使之將後軍萬餘人以從。〔及為，於偽翻。將，即亮翻。從，才用翻。〕於是德戡、行樞與諸將李本、尹正卿、宇文導師等謀，以後軍襲殺化及，更立德戡為主；遣人詣孟海公，結為外助，〔孟海公據曹州。〕遷延未發，待海公報。許弘仁、張愷知之，以告化及，化及遣宇文及陽為遊獵，至後軍，德戡不知事露，出營迎謁，因執之。代及讓之曰：「與公戮力共定海內，出於萬死。今始事成，方願共守富貴，公又何反也﹖」德戡曰：「本殺昏主，若其淫虐；推立足下，而又甚之；逼於物情，不得已也。」化及縊殺之，並殺其支黨十餘人。孟海公畏化及之強，帥眾具牛酒迎之。〔帥，讀曰率；下同。〕李密據鞏洛以拒化及，〔洛水至鞏入河，故曰鞏洛。〕化及不得西，引兵向東郡，東郡通守王軌以城降之。〔守，式又翻。降，戶江翻；下同。〕
20辛丑，李密將井陘王君廓帥眾來降。〔隋志，井陘縣屬恆山郡。將，即亮翻；下同。陘，音刑。帥，讀曰率。考異曰：太宗實錄曰：「王君愕，邯鄲人。君廓寇略邯鄲，君愕往投之，因為君廓陳井陘之險，勸先往據之。 君廓從其言，屯井陘山歲餘。會義師入定關中，乃與君廓率所部萬餘人歸順，拜大將軍。」與君廓事皆出太宗實錄而不同如此。今據高祖實錄。稱李密將王君廓降， 從君廓傳。〕君廓本羣盜，有眾數千人，與賊帥韋寶、鄧豹合軍虞鄉，〔劉昫曰：虞鄉縣，漢解縣地，後魏分置虞鄉縣，隋志屬河東郡。帥，所類翻。〕唐王與李密俱遣使招之。〔使，疏吏翻。〕寶、豹欲從唐王，君廓偽與之同，乘其無備，襲擊，破之，奪其輜重，〔重，直用翻。〕奔李密；密不禮之，復來降，〔復，扶又翻。〕拜上柱國，假河內太守。
21蕭銑即皇帝，置百官，準梁室故事。諡其從父琮為孝靖皇帝，〔諡，神至翻。從，才用翻。〕祖巖為河間忠烈王，父璿王為文憲王，〔璿，音旋。〕封董景珍等功臣七人皆為王。遣宋王楊道生擊南郡，下之，徙都江陵，〔煬帝改荊州為南郡，江陵帶郡。〕脩復園廟。引岑文本為中書侍郎，使典文翰，委以機密。又使魯王張繡徇嶺南，隋將張鎮周、王仁壽等拒之；既而聞煬帝遇弒，皆降於銑。欽州刺史甯長真亦以鬱林、始安之地附於銑。〔煬帝改欽州為寧越郡。長真刺史，文帝所命也。鬱林郡，梁定州也，後改為南定州；平陳，改為尹州；大業初，改為鬱州，尋改為郡；又改桂州為始安郡。〕漢陽太守馮盎以蒼梧、高涼、珠崖、番禺之地附於林士弘。〔新唐書馮盎傳曰：隋仁壽初，盎平潮、成叛獠，拜漢陽太守；隋亡，奔還嶺表，據有諸郡。蒼梧郡，梁置成州，開皇初改為封州，煬帝改為郡，改高州為高涼郡；崖州為珠崖郡。番禺，南海郡治。禺，音潘。禺，音愚。〕銑、士弘各遣人招交趾太守丘和，〔煬帝改交州為交趾郡。〕和不從。銑遣甯長真帥嶺南之兵自海道攻和，〔帥，讀曰率；下同。〕和欲出迎之，司法書佐高士廉〔煬帝改郡諸司參軍為書佐。〕說和曰：「長真兵數雖多，懸軍遠至，不能持久，城中勝兵足以當之，〔說，輸芮翻；下同。勝，音升。〕柰何望風受制於人！」和從之，以士廉為軍司馬，將水陸諸軍逆擊，破之，〔將，即亮翻。〕長真僅以身免，盡俘其眾。既而有驍果自江都至，〔驍，堅堯翻。〕得煬帝兇問，亦以郡附於銑。士廉，勱之子也。〔高勱，北齊清河王嶽之子。勱，音邁。〕
始安郡丞李襲志，遷哲之孫也，〔李遷哲見一百七十七卷太建二年。〕隋末，散家財，募士得三千人，以保郡城；蕭銑、林士弘、曹武徹迭來攻之，皆不克。聞煬帝遇弒，帥吏民臨三日。〔臨，力鴆翻。〕或說襲志曰：「公中州貴族，〔按李襲志之先，隴西狄道人，後為金州安康人。此必出其家傳，以門地自高耳。〕久臨鄙郡，華、夷悅服。今隋室無主，海內鼎沸，以公威惠，號令嶺表，尉佗之業可坐致也。」〔尉佗事見漢高帝紀。佗，徒何翻。〕襲志怒曰：「吾世繼忠貞，今江都雖覆，宗社尚存，尉佗狂僭，何足慕也！」欲斬說者，眾乃不敢言。堅守二年，外無聲援，城陷，為銑所虜，銑以為工部尚書，檢校桂州總管。於是東自九江，〔煬帝改江州為九江郡。〕西抵三峽，南盡交趾，北距漢川，〔此漢川謂漢水以南之地，非漢中之漢川郡。〕銑皆有之，勝兵四十餘萬。〔勝，音升。〕
22煬帝兇問至長安，唐王哭之慟，曰：「吾北面事人，失道不能救，敢忘哀乎！」
23五月，山南撫慰使馬元規擊朱粲於冠軍，破之。〔冠軍縣，屬南陽郡。使，疏吏翻。冠，古玩翻。〕
24王德仁既殺房彥藻，〔事見上二月。〕李密遣徐世勣討之。德仁兵敗，甲寅，與武安通守袁子幹皆來降，詔以德仁為鄴郡太守。〔煬帝改洺州為武安郡，相州為魏郡；此又改魏郡為鄴郡也。守，式又翻。〕
25戊午，隋恭帝禪位於唐，遜居代邸。〔隋開皇元年受禪，歲在辛丑，三主，三十八年而亡。考異曰：創業注此詔在四月，今從實錄。〕甲子，唐王即皇帝位於太極殿，〔即隋大興殿也；唐既受禪，改為太極殿。〕遣刑部尚書蕭造告天於南郊，大赦，改元。〔改元武德。〕罷郡，置州，以太守為刺史。〔大業三年，改州為郡。〕推五運為土德，色尚黃。
26隋煬帝兇問至東都，戊辰，留守官奉越王即皇帝位，〔越王侗，亦元德太子昭子。〕大赦，改元皇泰。是時於朝堂宣旨，以時鍾金革，〔朝，直遙翻。說文曰：鍾，當也。〕公私皆即日大祥。〔大祥而禫。〕追諡大行曰明皇帝，廟號世祖；追尊元德太子曰成皇帝，廟號世宗。尊母劉良娣為皇太后。以段達為納言、陳國公，王世充為納言、鄭國公，〔隋制，門下省納言二人。〕元文都為內史令、魯國公，皇甫無逸為兵部尚書、杞國公；又以盧楚為內史令，〔隋初，內史省置監、令各一人，尋廢監，置令二人。〕郭文懿為內史侍郎，趙長文為黃門侍郎，共掌朝政。〔長，知兩翻。朝，直遙翻。〕時人號「七貴」。皇泰主眉目如畫，溫厚仁愛，風格儼然。
27辛未，突厥始畢可汗遣骨咄祿特勒來，〔厥，九勿翻。可，從刊入聲。汗，音寒。突厥官子弟曰特勒。咄，當沒翻。〕宴之於太極殿，奏九部樂。〔杜佑曰：武德初，因隋舊制，九部樂：一讌樂，二清商，三西涼，四扶南，五高麗，六龜茲，七安國，八捤勒，九康國。前一百八十卷隋大業四年引杜佑註，九部樂於此不同。又考宋祁新唐志：唐有十部樂，有十四國技，以八國入十部；而不明指八國為何國，此亦異同而難考者也。〕時中國人避亂者多入突厥，突厥強盛，東自契丹、室韋，西盡吐谷渾、高昌諸國，皆臣之，〔契，欺訖翻，又音喫。吐，從暾入聲。谷，音浴。〕控弦百餘萬。帝以初起資其兵馬，前後餉遺，不可勝紀。〔遺，於季翻。勝，音升。〕突厥恃功驕倨，每遣使者至長安，多暴橫，〔使，疏吏翻。橫，戶孟翻。〕帝優容之。
28壬申，命裴寂、劉文靜等修定律令。置國子、太學、四門生，合三百餘員，〔唐六典：國子生，文武官三品已上及國公子孫、從二品已上曾孫。太學生，文武官五品已上及郡、縣公子孫、從三品曾孫。四門生，文武官七品已上及侯、伯、子、男子若庶人子為俊士生者。後魏劉芳表雲：「太和二十年，立四門博士，於四門置學。按禮記雲：天子設四學。鄭玄註，週四郊之虞庠也。今以其遼遠，故置於四門，請移與太學同處。」從之。〕郡縣學亦各置生員。
29六月，甲戌朔，以趙公世民為尚書令，黃臺公瑗為刑部侍郎，〔黃臺縣公。東魏置黃臺縣於潁川，大業初廢。瑗，於眷翻。〕相國府長史裴寂為右僕射、知政事，司馬劉文靜為納言，司錄竇威為內史令，李綱為禮部尚書、參掌選事，〔長，知兩翻。選，宣絹翻。〕掾殷開山為吏部侍郎，〔掾，於絹翻。〕屬趙慈景為兵部侍郎，韋義節為禮部侍郎，主簿陳叔達、博陵崔民幹並為黃門侍郎，〔煬帝改定州為博陵郡。〕唐儉為內史侍郎，錄事參軍裴晞為尚書左丞；以隋民部尚書蕭瑀為內史令，禮部尚書竇璡為戶部尚書，〔按六典，貞觀二十三年避太宗諱，始改民部尚書為戶部尚書；史家以後來官名書之也。瑀，音禹。璡，則鄰翻。〕蔣公屈突通為兵部尚書，〔屈，居勿翻。〕長安令獨孤懷恩為工部尚書。瑗，上之從子；懷恩，舅子也。〔從，才用翻。〕
上待裴寂特厚，羣臣無與為比，賞賜服玩，不可勝；〔勝，音升。〕命尚書奉御日以御膳賜寂，〔「尚書」當作「尚食」，六典：尚食奉御二人，屬殿中省。〕視朝必引與同坐，入閤則延之臥內；言無不從，稱為裴監而不名。〔寂仕隋為晉陽宮監；親之，以舊官稱之。朝，直遙翻。〕委蕭瑀以庶政，事無大小，無不關掌。瑀亦孜孜盡力，繩違舉過，人皆憚之，毀之者眾，終不自理。上嘗有敕而內史不時宣行，〔隋、唐之制，凡王言下內史省，皆宣署申覆而施行之。〕上責其遲，瑀對曰：「大業之世，內史宣敕，或前後相違，有司不知所從，其易在前，其難在後；臣在省日久，〔瑀在隋朝為內史侍郎，故云然。易，以豉翻。〕備見其事。今王業經始，事繫安危，遠方有疑，恐失機會，故臣每受一敕必勘審，使與前敕不違，始敢宣行，稽緩之愆，實由於此。」上曰：「卿用心如是，吾復何憂！」〔復，扶又翻。〕
30初，帝遣馬元規慰撫山南，南陽郡丞河東呂子臧獨據郡不從；〔是年二月遣馬元規。〕元規遣使數輩諭之，〔使，疏吏翻。〕皆為子臧所殺。及煬帝遇弒，子臧發喪成禮，然後請降；拜鄧州刺史，〔南陽郡復為鄧州。降，戶江翻；下同。〕封南郡公。
31廢大業律令，頒新格。
32上每視事，自稱名，引貴臣同榻而坐。劉文靜諫曰：「昔王導有言：『若太陽俯同萬物，使羣生何以仰照！』〔事見九十卷晉元帝太興元年。〕今貴賤失位，非常久之道。」上曰：「昔漢光武與嚴子陵共寢，子陵加足於帝腹。〔事見後漢書嚴光傳。〕今諸公皆名德舊齒，平生親友，宿昔之歡，何可忘也。公勿以為嫌！」
33戊寅，隋安陽令呂珉以相州來降，〔隋安陽縣帶相州。相，息亮翻。〕以為相州刺史。
槀己卯，祔四親廟主。追尊皇高祖瀛州府君曰宣簡公；皇曾祖司空曰懿王；皇祖景王曰景皇帝，廟號太祖，祖妣曰景烈皇后；皇考元王曰元皇帝，廟號世祖，妣獨孤 氏曰元貞皇后；追諡妃竇氏曰穆皇后。〔瀛州府君熙，司空天賜，景王虎，元王昺。〕每歲祀昊天上帝、皇地祇、神州地祇，以景帝配，〔神州地祇，神州、迎州、 冀州、戎州、拾州、柱州、營州、鹹州、陽州、九州之祇也。祇，翹移翻。〕感生帝、明堂，以元帝配。〔古者帝王之興，必感五精之氣以生。隋以火德王，妃赤熛怒為感帝。唐以土德王，祀含樞紐為感帝。〕庚辰，立世子建成為皇太子，趙公世民為秦王，齊公元吉為齊王，宗室黃瓜公白駒為平原王，〔按白駒蓋先封黃瓜縣公。黃瓜縣蓋拓跋魏所置，在上邽界。水經註：黃瓜水發源黃瓜谷西，東流逕黃瓜縣北，又東北歸於籍水。藉水既與黃瓜水合，又東逕上邽城南。〕蜀公孝基為永安王，柱國道玄為淮陽王，長平公叔良為長平王，鄭公神通為永康王，安吉公神符為襄邑王，柱國德良為新興王，上柱國博稲為隴西王，上柱國奉慈為勃海王。孝基、叔良、神符、德良，帝之從父弟；博稲、奉慈，弟子；道玄，從父兄子也。〔從，才用翻。〕
35癸未，薛舉寇涇州，〔復以安定郡為涇州。後魏置涇州，治高平，因涇水為名。〕以秦王世民為元帥，將八總管兵以拒之。〔帥，所類翻。將，即亮翻。〕
36遣太僕卿宇文明達招慰山東，以永安王孝基為陝州總管。〔義寧初，以河南陝縣弘農郡，今為陝州。陝失冉翻。〕時天下未定，凡邊要之州，皆置總管府，以統數州之兵。
37乙酉，奉隋帝為酅國公。〔酅，戶圭翻。〕詔曰：「近世以來，時運遷革，前代親族，莫不誅夷。興亡之效，豈伊人力！其隋蔡王智積等子孫，並付所司，量才選用。」〔量，音良。〕
38東都聞宇文化及西來，上下震懼。有蓋琮者，〔蓋，古盍翻，姓也。〕上疏請說李與之合勢拒化及。〔說，輸芮翻。〕元文都謂盧楚等曰：「今讎恥未雪而兵力不足，若赦密罪使擊化及，兩賊自鬬，吾徐承其弊。化及既破，密兵亦疲；又其將士利吾官賞，易可離間，〔易，以豉翻。間，古莧翻。〕並密亦可擒也。」楚等皆以為然，即以琮為通直散騎常侍，〔散，悉亶翻。騎，奇寄翻。〕齎敕書賜密。
39丙申，隋信都郡丞東萊麴稜來降，拜冀州刺史。〔隋信都郡，入唐為冀州。東萊郡為萊州。宋白曰：萊州，古萊夷地，春秋萊子之國。齊滅萊，以在國之東，故曰東萊。降，戶江翻。〕
40萬【章：十二行本「萬」上有「丁酉」二字；乙十一行本同；孔本同；張校同；退齋校同。】年縣法曹武城孫伏伽上表，〔周明帝二年，分長安為萬年縣，與長安並居京城，隋改為大興縣。唐受禪，復為萬年，與長安並為赤縣。萬年縣治宣揚坊，領朱雀街東五十四坊。長安縣治長壽坊，領街西五十四坊。隋煬帝改縣尉為縣正，尋改正為戶曹、法曹分司，以丞郡之六司，唐復為縣尉，而六司各置佐史。孫伏伽，萬年法曹，蓋隋官也。武城縣，漢之東武城也，唐志屬貝州。伽，求加翻。〕以為：「隋以惡聞其過亡天下。陛下龍飛晉陽，遠近響應，未期年而登帝位；徒知得之之易，不知隋失之之不難也。〔惡，烏路翻。易，以豉翻；下同。〕臣謂宜易其覆轍，務盡下情。凡人君言動，不可不慎。竊見陛下今日即位而明日有獻鷂雛者，此乃少年之事，豈聖主所須哉！〔鷂，弋召翻。少，詩詔翻。〕又，百戲散樂，亡國淫聲。〔百戲散樂，齊、周、隋所以亡國。散，悉亶翻。〕近太常於民間借婦女裙襦五百餘襲〔襦，人朱翻。〕以充妓衣，〔妓，渠綺翻。〕擬五月五日玄武門遊戲，此亦非所以為子孫法也。凡如此類，悉宜廢罷。善惡之習，朝夕漸染，〔漸，子廉翻。〕易以移人。皇太子、諸王參僚左右，宜謹擇其人；其有門風不能雍睦，為人素無行義，專好奢靡，以聲色遊獵為事者，皆不可使之親近也。〔行，下孟翻。好，呼到翻。近，其靳翻。〕自古及今，骨肉乖離，以至敗國亡家，未有不因左右離間而然也。〔間，古莧翻。〕願陛下慎之。」上省表大悅，〔省，悉景翻。〕下詔褒稱，擢為治書侍御史，〔治，直之翻。〕賜帛三百匹，仍頒示遠近。
41辛丑，內史令延安靖公竇威薨。以將作大匠竇抗兼納言，黃門侍郎陳叔達判納言。〔兼，判皆非正官。〕
42宇文化及留輜重於滑臺，〔滑臺，滑州治所。重，直用翻。〕以王軌為刑部尚書，使守之，引兵北趣黎陽。〔趣，七喻翻，又逡須翻。〕李密將徐世勣據黎陽，畏其軍鋒，以兵西保倉城。〔將，即亮翻。〕化及渡河，保黎陽，分兵圍世勣。密帥步騎二萬，壁於清淇，〔汲郡之衛縣，古朝歌也。隋開皇十六年，分置清淇縣，大業初廢入衛縣。李密蓋壁於故縣也。〕與世勣以烽火相應，深溝高壘，不與化及戰。化及每攻倉城，密輒引兵以掎其後。〔掎，居豈翻。〕密與化及隔水而語，〔隔淇水也。〕密數之曰：「卿本匈奴皁隸破野頭耳；〔隋書宇文述傳：本姓破野頭，役屬鮮卑俟豆歸，從其主為宇文氏。數，所具翻。〕父兄子弟，並受隋恩，富貴累世，舉朝莫二。〔朝，直遙翻。〕主上失德，不能死諫，反行弒逆，欲規篡奪。不追諸葛瞻之忠誠，〔諸葛瞻，亮之子。蜀之亡也，瞻死之。〕乃為霍禹之惡逆，〔霍禹，光之子，漢宣親政，禹謀為大逆，遂以滅族。〕天地所不容，將欲何之！若速來歸我，尚可得全後嗣。」化及默然，俯視良久，瞋目大言曰：「與爾論相殺事，何須作書語邪！」〔嗣，祥吏翻。瞋，昌真翻。邪，音耶。〕密謂從者曰：〔從，才用翻〕「化及庸愚如此，忽欲圖為帝王，吾當折杖驅之耳！」化及盛脩攻具以逼倉城，世勣於城外掘深溝以固守，化及阻塹，不得至城下。世勣於塹中為地道，出兵擊之，〔塹，七豔翻。〕化及大敗，焚其攻具。
時與東都相持日久，又東拒化及，常畏東都議其後，見蓋琮至，大喜，遂上表乞降，〔蓋，古盍翻。上，時掌翻。降，戶江翻。〕請討滅化及以贖罪，送所獲【章：十二行本「獲」下有「兇黨」二字；乙十一行本同；孔本同；張校同；退齋校同。】雄武郎將於洪建，〔煬帝募驍果，置左、右雄武府，雄武郎將以領之。將，即亮翻。〕遣元帥府記室參軍李儉、上開府徐師譽等入見。皇泰主命戮洪建於左掖門外，如斛斯政之法。〔戮斛斯政見一百八十二卷大業十年。帥，所類翻；下同。見，賢遍翻；下同。〕元文都等以密降為誠實，盛飾賓館於宣仁門東。〔六典：東都東城在皇城之東，東曰宣仁門。〕皇泰主引見儉等，以儉為司農卿，師譽為尚書右丞，使具導從，列鐃吹，〔從，才用翻。鐃，女交翻，似鈴無舌。吹，昌瑞翻。〕還館，玉帛酒饌，中使相望。饌，雛戀翻，又士免翻。〕冊拜密太尉、尚書令、東南道大行臺行軍元帥、魏國公，令先平化及，然後入朝輔政。〔朝，直遙翻。〕以徐世勣為右武候大將軍。仍下詔稱密忠款，且曰：「其用兵機略，一稟魏公節度。」
元文都喜於和解，謂天下可定，於上東門置酒作樂，〔六典：東都城東面三門，中曰建春，南曰永通，北曰上東。〕自段達已下皆起舞。王世充作色謂起居侍郎崔長文曰：〔六典：起居郎，因起居注以為名。起居注者，記錄人君動止之事。漢獻帝及西晉已後諸帝皆有起居注，皆史官所錄，自隋置為職員，列為侍臣，專掌其事，每季為卷，送付史官。按隋志，煬帝減內史舍人員，加置起居舍人員，然未有侍郎。起居侍郎始見於此。長，知兩翻。〕「朝廷官爵，乃以與賊，其志欲何為邪！」〔邪，音耶。〕文都等亦疑世充欲以城應化及，由是有隙，然猶外相彌縫，陽為親善。
秋，七月，皇泰主遣大理卿張權、鴻臚卿崔善福賜李密書曰：「今日以前，鹹共刷蕩，〔臚，陵如翻。〕使至以後，〔使，疏吏翻。〕彼吏翻。彼此通懷。七政之重，佇公匡弼，〔日月五星謂之七政。佇，待也。〕九伐之利，委公指揮。」「周官：大司馬以九伐之法正邦國。〕權等既至，密北面拜受詔書。既無西慮，〔密軍在鞏洛，東都城在西。〕悉以精兵東擊化及。密知化及軍糧且盡，因偽與和；化及大喜，恣其兵食，冀密饋之。會密下有人獲罪，亡抵化及，具言其情，化及大怒，其食又盡，乃渡永濟渠，與密戰於童山之下，〔隋志：汲郡衛縣有同山。〕自辰達酉；密為流矢所中，墮馬悶絕，左右奔散，追兵且至，唯秦叔寶獨捍衛之，密由是獲免。叔寶復收兵與之力戰，化及乃退。〔中，竹仲翻。復，扶又翻。〕化及入汲郡求軍糧，又遣使拷掠東郡吏民以責米粟。〔使，疏吏翻。拷，音考。掠，音亮。〕王軌等不堪其弊，遣通事舍人許敬宗詣密請降；〔隋內史省有通事舍人十六人。降，戶江翻。〕以【章：十二行本「以」上有「密」字；乙十一行本同；孔本同；張校同；退齋校同。】軌為滑州總管，〔改東郡為滑州。滑州治白馬，春秋衛之漕邑。宋、魏兵爭，以滑臺為重鎮。隋開皇三年置滑州，取滑臺為名也。〕以敬宗為元帥府記室，與魏徵共掌文翰。敬宗，善心之子也。〔善心死於江都之難。〕房公蘇威在東郡，隨眾降密，密以其隋氏大臣，虛心禮之。威見密，初不言帝室艱危，唯再三舞蹈，稱「不圖今日復覩聖明！」時人鄙之。化及聞王軌叛，大懼，自汲郡引兵欲取以北諸郡，其將陳智略帥嶺南驍果萬餘人，樊文超帥江淮排〈矛贊〉，〔將，即亮翻。帥，讀曰率。〈矛贊〉，作管翻。〕張童兒帥江東驍果數千人，皆降於密。文超，子蓋之子也。〔樊子蓋事煬帝，有守東都之功。〕化及猶有眾二萬，北趣魏縣；〔隋志，魏縣屬武郡。時李密改武陽郡為魏州。趣，七喻翻，又逡須翻。〕密知其無能為，西還鞏洛，留徐世勣以備之。
43乙巳，宣州刺史周超擊朱粲，敗之。〔宣州「宣」，當作宜州。敗，補邁翻；下同。〕
44丁未，梁師都寇靈州，〔復以靈武郡為靈州。宋白曰：靈州，漢富平縣地，後魏孝昌二年置靈州。〕驃騎將軍藺興粲擊破之。〔義師初起，改隋鷹揚郎將曰軍頭，尋改軍頭曰驃騎將軍。驃，匹妙翻。騎，奇寄翻。〕
45突厥闕可汗遣使內附。〔西突厥闕度設處於會寧，隋亂，自稱可汗。使，疏吏翻。可，從刊入聲。汗，音寒。〕初，闕可汗附於李軌；隋西戎使者曹瓊據甘州誘之，〔西戎使者，蓋隋煬帝所置。宋白曰：西魏廢帝二年，以張掖為甘州，隋大業以為張掖郡，唐復以張掖郡為甘州。誘，音酉。〕乃更附瓊，與之拒軌；為軌所敗，竄於達鬥拔谷，與吐谷渾相表裏，〔敗，補邁翻。吐，從暾入聲。谷，音浴。〕至是內附。【章：十二行本「附」下有「上厚加撫慰」五字；乙十一行本同；孔本同；退齋校同。】尋為李軌所滅。
46薛舉進逼高墌，〔新志：寧州定平縣有高墌城。墌，章恕翻。〕遊兵至於豳、岐，〔唐復以北地郡為豳州，扶風郡為岐州。詳見下卷。〕秦王世民深溝高壘不與戰。會世民得瘧疾，〔瘧，魚約翻。〕委軍事於長史、納言劉文靜、〔劉文靜以納為秦王行軍長史。長，知兩翻。〕司馬殷開山，〔殷開山以吏部侍郎為行軍司馬。〕且戒之曰：「薛舉懸軍深入，食少兵疲，若來挑戰，〔少，始紹翻。挑，徒了翻。〕慎勿應也。俟吾疾愈，為君等破之。」〔為，於偽翻。〕開山退，謂文靜曰：「王慮公不能辦，故有此言耳。且賊聞王有疾，必輕我，宜曜武以威之。」乃陳於高墌西南，〔陳，讀曰陣。〕恃眾而不設備。舉潛師掩其後，壬子，戰於淺水原，〔新志：豳州宜祿縣有淺水原。〕八總管皆敗，士卒死者什五六，大將軍慕容羅黃、李安遠、劉弘基皆沒。世民引兵還長安，舉遂拔高墌，收唐兵死者為京觀；〔觀，古玩翻。〕文靜等皆坐除名。
47乙卯，榆林賊帥郭子和遣使來降，〔帥，所類翻。使，疏吏翻；下同。降，戶江翻。〕以為靈州總管。
48李密每戰勝，必遣使告捷於皇泰主，隋人皆喜，王世充獨謂其麾下曰：「元文都輩，刀筆吏耳，吾觀其勢，必為李密所擒。且吾軍士屢與密戰，沒其父兄子弟，前後已多，一旦為之下，吾屬無類矣！」欲以激怒其眾。文都聞之，大懼，與盧楚等謀因世充入朝，伏甲誅之。〔朝，直遙翻。〕段達性庸懦，〔懦，奴過翻，又奴亂翻。〕恐其事不就，遣其伲張志以楚等謀告世充。戊午夜三鼓，世充勒兵襲含嘉門。〔含嘉門，蓋以通含嘉城而名。考異曰：河洛記：「初，元文都欲自為御史，盧楚已為宣詔；王世充固執以為不可，乃止。文都大恨。盧楚私謂文都曰：『王世充是外軍一將，非留守達官。比者領軍屢為奔徙。吾方卹外姦，且從捨過，翻更宰制人事，跋扈縱橫，此而不除，恐為國患。』文都曰：『未可即殺，且欲當朝上秦，御前縛之，鏁繫於獄。』楚曰：『善。』文都懷奏入殿，臨欲施行，趙季卿私告之，世充遂奔含嘉以作亂。是時宮中亦遣使傳報世充，為皇姨故也。初，世充妻蕭氏早亡，後有胡氏者，復在江都，皇泰主乃以皇姨嫁之。至是爭權，遂起兵馬。文都等令趙方海前後追世充，世充乃託疾不受召。」按世充正為與文都爭李密事相誅耳，恐事不因此。今不取。〕元文都聞變，入奉皇泰主御乾陽殿，〔乾陽殿，隋東都宮正殿。〕陳兵自衛，命諸將閉門拒守。〔將，即亮翻。〕將軍跋野綱將兵出，遇世充，下馬降之。〔跋野，虜複姓。〕將軍費曜、田闍戰於門外，不利。〔費，父沸翻。闍，視遮翻，又音都。〕文都自將宿衛兵欲出玄武門以襲其後，〔玄武門，宮城北門。〕長秋監段瑜〔煬帝大業三年，改內侍省為長 秋監。〕稱求門鑰不獲，稽留遂久。天且曙，文都復欲引兵出太陽門逆戰，還至乾陽殿，世充已攻太陽門得入。〔按舊書王世充傳，太陽門宮城東門。〕皇甫無逸棄 母及妻子，斫右掖門，西奔長安。〔六典：皇城在都城西北隅，南面三門：中曰端門，左曰左掖，右曰右掖。〕盧楚匿於太官署，〔太官署，在光祿寺。百僚廨署皆 在皇城之內。〕世充之黨擒之，至興教門，見世充，〔皇宮南面三門，左曰興教。〕世充令亂斬殺之；進攻紫微宮門。皇泰主使人登紫微觀，〔觀，門闕也，音古玩翻。〕問：「稱兵欲何為﹖」世充下馬謝曰：「元文都、盧楚等橫見規圖；〔橫，戶孟翻。〕請殺文都，甘從刑典。」段達乃令將軍黃桃樹執送文都。文都顧謂皇泰主曰：「臣今朝死，陛下夕及矣！」皇泰主慟哭遣之，出興教門，亂斬如盧楚，並殺盧、元諸子。段達又以皇泰主命開門世充，世充悉遣人代宿衛者，然後入見皇泰主於乾陽殿。〔見，賢遍翻；下同。〕皇泰主謂世充曰：「擅相誅殺，曾不聞奏，豈為臣之道乎﹖公欲肆其強力，敢及我邪！」〔邪，音耶。〕世充拜伏流涕謝曰：「臣蒙先皇採拔，粉骨非報。文都等苞藏禍心，欲召李密以危社稷，疾臣違異，深積猜嫌；臣迫於救死，不暇聞奏。若內懷不臧，違負陛下，天地日月，實所照臨，使臣闔門殄滅，無復遺類。」〔復，扶又翻。〕詞淚俱發。皇泰主以為誠，引令升殿，與語久之，因與俱入見皇太后；〔皇泰主之母劉良娣。〕世充被髮為誓，稱不敢有貳心。〔被，皮義翻。〕乃以世充為左僕射、總督內外諸軍事。比及日中，〔比，必寐翻。〕捕獲趙長文、郭文懿，殺之。〔二人蓋盧、元之黨。長，知兩翻。〕然後巡城，告諭以誅元、盧之意。世充自含嘉城移居尚書省，漸結黨援，恣行威福。用兄世惲為內史令，〔惲，於粉翻。〕入居禁中，子弟鹹典兵馬，分政事為十頭，悉以其黨主之，勢震內外，莫不趨附，皇泰主拱手而已。
49李密將入朝，〔朝，直遙翻。〕至溫，〔隋志，溫縣屬河內郡。〕聞元文都等死，乃還金墉。東都大饑，私錢濫惡，太半雜以錫鐶，〔隋開皇初，見用之錢，皆須和以錫鑞。錫鑞既賤，求利者多，私鑄之錢，不可禁約，乃詔禁出錫鑞之處不得私採，立榜置樣錢，不中樣者不入於市。大業之季，王綱弛紊，私鑄益多，錢轉薄惡，初焉每千猶重二斤，漸輕至一斤，或剪鐵鍱，裁皮糊紙以為錢，相雜用之，錫鐶固宜多矣。鐶，戶關翻。〕其細如線，米斛直錢八九萬。
50初，李密嘗受業於儒生徐文遠。文遠為皇泰主國子祭酒，自出樵採，為密軍所執；密令文遠南面坐，備弟子禮，北面拜之。文遠曰：「老夫既荷厚禮，〔荷，下可翻。〕敢不盡言！未審將軍之志欲為伊、霍以繼絕扶傾乎﹖則老夫雖遲暮，猶願盡力；若為莽、卓，乘危邀利，則無所用老夫矣！」密頓首曰：「昨奉朝命，備位上公，〔朝，直遙翻；下同。〕冀竭庸虛，匡濟國難，〔難，乃旦翻。〕此密之本志也。」文遠曰：「將軍名臣之子，〔李密，寬之子；寬為周將，以驍勇著名。〕失塗至此，若能不遠而復，猶不失為忠義之臣！」及王世充殺元文都等，密復問計於文遠。〔復，扶又翻。〕文遠曰：「世充亦門人也，其為人殘慰褊隘，既乘此勢，必有異圖，將軍前計為不諧矣。非破世充，不可入朝也。」〔朝，直遙翻。〕密曰：「始謂先生儒者，不達時事，今乃坐決大計，何其明也！」文遠，孝嗣之玄孫也。〔徐孝嗣，相蕭齊。〕
51庚申，詔隋氏離宮遊幸之所並廢之。
52戊辰，遣黃臺公瑗安撫山南。〔瑗，於眷翻。〕
53己巳，以隋右武衛將軍皇甫無逸為刑部尚書。
54隋河間郡丞王琮守郡城以拒羣盜，〔琮，祖宗翻。〕竇建德攻之，歲餘不下；聞煬帝兇問，帥吏士發喪，乘城者皆哭。建德遣使弔之，琮因使者請降，〔帥，讀曰率。使，疏吏翻。降，戶江翻；下同。〕建德退舍具饌以待之。琮言及隋亡，俯伏流涕，建德亦為之泣。〔饌，雛戀翻，又雛晼。為，於偽翻。〕諸將曰：「琮久拒我軍，殺傷甚眾，力盡乃降，請烹之。」建德曰：「琮，忠臣也，吾方賞之以勸事君，柰何殺之！往在高雞泊為盜，容可妄殺人；今欲安百姓，定天下，豈得害忠良乎！」乃徇軍中曰：「先與王琮有怨敢妄動者，夷三族！」以琮為瀛州刺史。〔復以河間郡為瀛州。宋白曰：瀛州，漢為河間國，後漢為樂成國；後魏於樂成縣立瀛州，取瀛海為名。〕於是河北郡縣聞之，爭附於建德。〔盜亦有道，豈欺我哉！〕
先是，建德陷景城，執戶曹河東張玄素，將殺之，〔景城縣，隋志屬河間郡，舊曰成平，閏皇十八年改名。張玄素為縣戶曹也。先，悉薦翻。〕縣民千餘人號泣，請代其死，〔號，戶刀翻。〕曰：「戶曹清慎無比，大王殺之，何以勸善！」建德乃釋之，以為治書侍御史，固辭；及江都敗，復以為黃門侍郎，玄素乃起。〔史言隋之故官，漸就仕於他姓。治，直之翻。復，扶又翻。〕饒陽令宋正本，〔隋志，饒陽縣屬河間郡。〕博學有才氣，說建德以定河北之策，〔說，輸芮翻。〕建德引為謀主。建德定都樂壽，〔隋志，樂壽縣屬河間郡，舊曰樂城，閏皇十八年，改為廣城，仁壽初改今名。劉昫曰：後魏移縣東北，近古樂縣〔壽〕亭，因改為樂壽焉。按瀛州河間郡，時治樂壽。宋白曰：太和十一年，河間郡自樂城移理於今樂壽縣西一里樂壽亭城。隋開皇廢郡，置瀛州，大業廢州為河間郡。樂，音洛。〕命所居曰金城宮，備置百官。
