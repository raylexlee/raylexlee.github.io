△卷第八十七
晉紀九〔起屠維大荒落（己巳），盡重光協洽（辛未），凡三年。〕
孝懷皇帝中
永嘉三年（己巳、三○九）
①春，正月，辛丑朔，熒惑犯紫微。〔紫微，即紫宮也。〕漢太史令宣於脩之，〔考異曰：晉春秋作「鮮於脩之」。今從載記、十六國春秋。餘按姓氏諸書，有鮮於而無宣於。〕言於漢主淵曰：「不出三年，必克洛陽。蒲子崎嶇，難以久安；〔崎，丘奇翻。嶇，丘於翻。〕平陽氣象方昌，請徙都之。」淵從之。大赦，改元河瑞。〔時汾水得玉璽，淵因改元河瑞。〕
②三月，戊申，高密孝王略薨。以尚書左僕射山簡為徵南將軍、都督荊、湘、交、廣四州諸軍事，鎮襄陽。〔代略也。〕簡，濤之子也，嗜酒，不恤政事；表「順陽內史劉璠得眾心，恐百姓劫璠為主」。詔徵璠為越騎校尉。〔璠，扶元翻。〕南州由是遂亂，父老莫不追思劉弘。〔史言劉夕父子得江、漢間民心。〕
③丁巳，太傅越自滎陽入京師。〔越自去年徙屯滎陽。〕中書監王敦謂所親曰：「太傅專執威權，而選用表請，尚書猶以舊制裁之，今日之來，必有所誅。」
帝之為太弟也，與中庶子繆播親善，及即位，以播為中書監，繆胤為太僕卿，〔太僕，九卿也；但晉官未有「卿」字，「卿」字衍。〕委以心膂；帝舅散騎常侍王延、尚書何綏、太史令高堂沖，並參機密。越疑朝臣貳於己，〔散，悉亶翻。騎奇寄翻。朝，直遙翻。〕劉輿、潘滔勸越悉誅播等。越乃誣播等欲為亂，乙丑，遣平東將軍王秉，帥甲士三千入宮，執播等十餘人於帝側，付廷尉，殺之。〔越因繆播兄弟以克河間，今又殺之，權勢之爭可畏哉！帥，讀曰率。〕帝歎息流涕而已。
綏，曾之孫也。初，何曾侍武帝宴，退，謂諸子曰：「主上開創大業，吾每宴見，〔見，賢遍翻。〕未嘗聞經國遠圖，惟說平生常事，非貽厥孫謀之道也；及身而已，後嗣其殆乎！〔嗣，祥吏翻。〕汝輩猶可以免；」指諸孫曰：「此屬必及於難。」〔難，乃旦翻。〕及綏死，兄嵩哭之曰： 「我祖其殆聖乎！」曾日食萬錢，猶雲無不箸處。〔著，遲據翻，梜也。〕子劭，日食二萬。綏及弟機、羨，汱侈尤甚；與人書疏，詞禮簡傲。河內王尼見綏書，謂 人曰：「伯蔚居亂世而矜豪乃爾，其能免乎！」人曰：「伯蔚聞卿言，必相危害。」尼曰：「伯蔚比聞我言，自已死矣！」〔何綏，字伯蔚。比，必寐翻，及也。 蔚，紆勿翻。〕永嘉之末，何氏無遺種。〔種，章勇翻。〕
臣光曰：何曾議【章：甲十行本「議」作「護」；孔本同。】武帝偷惰，取過目前，不為遠慮；知天下將亂，子孫必與其憂；〔與，讀曰預。〕何其明也！然身為僭侈，使子孫承流，卒以驕奢亡族，〔卒，子恤翻。〕其明安在哉！且身為宰相，知其君之過，不以告而私語於家，非忠臣也。
④太傅越以王敦為楊州刺。〔為敦亂東晉張本。〕
⑤劉寔連年請者，朝廷不許。尚書左丞劉坦上言：「古之養老，以不事為憂，〔不事，謂不使任事也。〕不以吏之為重，謂宜聽寔所守。」丁卯，詔寔以侯就第。以王衍為太尉。
太傅越解兗州牧，領司頃來興事，多由殿省，〔謂誅楊駿，廢賈后，誅趙王倫、齊王冏及討成都王穎，乃羊後、太子覃屢廢屢立，皆殿中人為之。〕乃奏宿衛有侯爵者皆罷之。時殿中武官並封侯，由是出者略盡，皆泣涕而去。更使右衛將軍何倫、左衛將軍王秉領東海國兵數百人宿衛。〔自是帝左右皆越私人。〕
⑥左積弩將軍朱誕奔漢，〔武帝泰始四年，罷振威、揚威護軍，置左右積弩將軍。〕具陳洛陽孤弱，勸漢主淵攻之。淵以誕為前鋒都督，以滅晉大將軍劉景為大都督，將兵攻黎陽，克之；又敗王堪於延津，沈男女三萬餘人於河。〔敗，補邁翻。沈，持林翻。〕淵聞之，怒曰：「景何面復見朕！〔復，扶又翻。〕且天道豈能容之　！吾所欲除者，司馬氏耳，細民何罪！」黜景為平虜將軍。〔劉淵之識略，非聰、曜所能及也。〕
⑦夏，大旱，江、漢、河、洛皆竭，可涉。〔川竭，亡國之徵。〕
⑧漢安東大將軍石勒寇鉅鹿、常山，眾至十餘萬，集衣冠人物，別為君子營。〔石勒起於胡羯餓隸而能如此，此其所以能跨有中原也。〕以趙郡張賓為謀主，刁膺為股肱，夔安、孔萇、支雄、桃豹、逯明為爪牙。〔姓譜：夔子之後，以國為姓。後趙支雄傳雲，其先，月支胡人也。桃，春秋魯邑，以邑為姓；下曰古高士左伯桃之後。逯，盧谷翻。〕幷州諸胡羯多從之。〔羯，居謁翻。〕
初，張賓好讀書，〔好，呼到翻。〕闊達有大志，常自比張子房。及石勒徇山東，賓謂所親曰：「吾歷觀諸將，無如此胡將軍者，〔勒，本胡也，故謂之胡將軍。〕可與共成大業！」乃提劍詣軍門，大呼請見，勒亦未之奇也。賓數以策幹勒，〔呼，火故翻。數，所角翻。〕已而皆如所言；勒由是奇之，署為軍功曹，動靜諮之。
⑨漢主淵以王彌為侍中、都督青，徐，兗，豫，荊，揚六州諸軍事、徵東大將軍、青州牧，與楚王聰共攻壺關，以石勒為前鋒都督。劉琨遣護軍黃肅、韓述救之，聰敗述於西澗勒敗肅於封田，皆殺之。〔西澗、封田，皆當在壺關東南。敗，補邁翻。考異曰：石勒載記「肅」作「秀」，「封」作「白」。今從十六國春秋及劉琨集。〕
太傅越遣淮南內史王曠、〔考異曰：十六國春秋作「王廣」，今從帝紀。〕將軍施融、曹超將兵拒聰等。曠濟河，欲長驅而前，融曰：「彼乘險間出，〔間，古莧翻。〕我雖有數萬之眾，猶是一軍獨受敵也。且當阻水為固似量形勢，〔量，音良。〕然後圖之。」曠怒曰：「君欲沮眾邪！」〔沮，在呂翻。〕融退曰：「彼善用兵，曠闇於事勢，吾屬今必死矣！」曠等於【章：甲十一行本「於」作「踰」；乙十一行本同；孔本同；張校同；退齋校同。】太行〔行，戶剛翻。〕與聰遇，戰於長平之間，曠兵大敗，融、超皆死。
聰遂破屯留、長子，〔屯，音純。〕凡斬獲萬九千級。上黨太守龐涼子以壺關降漢。〔降，戶江翻。考異曰：十六國春秋作「劉惇」，劉琨傳作「襲醇」。今從帝紀。〕劉琨以都尉張倚領上黨太守，據襄垣。〔襄垣縣，屬上黨郡。宋白曰：襄垣，趙襄子所築，因以為名。〕
初，匈奴劉猛死，〔見七十九卷武帝泰始八年。〕右賢王去卑之子誥升爰代領其眾。誥升爰卒，子虎立，居新興，號鐵弗氏，〔鐵弗氏之後為赫連勃勃。〕與白部鮮卑皆附於漢。〔考洪曰：劉琨集作「百部」，今後魏書、晉書。〕劉琨自將擊虎，〔將，即亮翻。考異曰：帝紀：「七月，劉聰及王彌圍壺關，琨使兵救之，為聰所敗。王廣等及聰戰，又敗。龐惇以郡降賊。」十六國春秋：「淵五月，遣聰攻壺關，敗韓述、黃肅。六月，晉遣王廣等來討。七月，戰於長平，晉師敗，劉惇以壺關降。」按劉琨集載六月癸巳，琨答太傅府書曰：「聰、彌入上黨、龐惇不能禦。」又曰：「安居失利，韓述授首，封田之敗，黃肅不還，浹辰之間，名將仍殄。」又曰：「即重遣江陶都尉張倚領上黨太守，疾據襄垣；續遺鷹揚將軍趙擬、梁伓都尉李茂與倚併力，輕行夜襲。賊捐棄輜車，宵遁而退，追尋討截，獲三分之二。當聰、彌之未走，烏丸、劉虎構為變逆，西招白部，遣使致任，稱臣於淵，殘州困弱，內外受敵，輒背聰而討虎，自四月八月攻圍。」然則琨討虎以上事，皆在四月以前也。蓋晉、漢二史，皆據奏報，事畢而言之；今依琨集為定。〕劉聰遣兵襲晉陽，不克。
⑩五月，漢主淵封子裕為齊王，隆為魯王。
秋，八月，漢主淵命楚王聰等進攻洛陽；詔平北將軍曹武等拒之，皆為聰所敗。〔敗，補邁翻。〕聰長驅至宜陽，自恃驟勝，怠不設備。九月，夕農太守垣延詐降，〔垣，姓；延，名。降，戶江翻。〕夜襲聰軍，聰大敗而還。
王浚遣祁夕與鮮卑段務勿塵擊石勒於飛龍山，〔隋地理志，恆山郡石邑縣有飛龍山。括地誌：封龍山，一名飛龍山，在恆山鹿泉縣南四十五里。〕大破之，勒退屯黎陽。
冬，十月，漢主淵復遣楚王聰、王彌、始安王曜、汝陰王景帥精騎五萬寇洛陽，〔復，扶又翻。帥，讀曰率。騎，奇寄翻。〕大司空鴈門剛穆公呼延翼帥步卒繼之。〔北狄傳，匈奴四姓，有呼延氏、卜氏、蘭氏、喬氏，而呼延氏最貴。〕丙辰，聰等至宜陽。朝廷以漢兵新敗，不意其復至，大懼。辛酉，聰屯西明門。〔西明門，洛城西面南頭第二門也。〕北宮純等夜帥勇士千餘人出攻漢壁，斬其徵虜將軍呼延顥。壬成，聰南屯洛水。〔洛水，過洛城南。〕乙丑，呼延翼為其下所殺，其眾自大陽潰歸。淵敕聰等還師；聰表稱晉兵微弱，不可以翼、顥死故還師，固請留攻洛陽，淵許之。太傅越嬰城自守。戊寅，聰親祈嵩山，〔嵩山，在河南陽城縣。〕留平晉將軍安陽哀王厲、冠軍將軍呼延朗督攝留軍；〔冠，古玩翻。〕太傅參軍孫詢說越乘虛出擊朗，斬之，〔說，輸芮翻。〕厲赴水死。王彌謂聰曰：「今軍既失利，洛陽守備猶固，運車在陝，糧食不支數日。〔聰自宜陽而東，又南進，屯於洛水，既為晉所敗，運車在陝，糧道隔絕。陝，失冉翻。〕殿下不如與龍驤還平陽，〔淵以族子曜為龍驤大將軍。驤，思將翻。〕裹糧發卒，更為後舉；下官亦收兵穀，待命於兗、豫，不亦可乎！」聰自以請留，未敢還。宣於脩之言於淵曰：「歲在辛未，乃得洛陽。今晉氣猶盛，大軍不歸，必敗。」淵乃召聰等還。
天水心訇琦等〔訇，呼宏翻。〕殺成太尉釨離、尚書令閻式，以梓潼降羅尚；〔降，戶江翻。〕成主雄遣太傅驤、司徒雲、司空璜攻之，不克，雲、璜戰死。
初，譙周有子居巴西，成巴西太守馬脫殺之，其子登詣劉弘請兵以復讎。夕表登為梓潼內史，使自募巴、蜀流民，得二千人；西上，〔上，時掌翻。〕至巴郡，從羅尚求益兵，不得。登進攻宕渠，〔宕渠縣，漢屬巴郡，自蜀以來，屬巴西郡。賢曰：宕渠故城，在令渠州流江縣東北。宕，徒浪翻。〕斬馬貺，食其肝。會梓潼降，登進據涪城；〔涪，音浮。〕雄自攻之，為登所敗。〔敗，補邁翻。〕
十一月，甲申，漢楚王聰、始安王曜歸於平陽。王彌南出轘轅，〔轘，音環。〕流民之在潁川、襄城、汝南、南陽、河南者數萬家，〔襄陽縣，漢屬潁川郡，武帝泰始二年分立襄城郡。〕素為居民所苦，皆燒城邑，殺二千石、長吏以應彌。〔長，知兩翻。〕
石勒寇信都，〔信都縣，漢屬信都國，後漢屬安平國，晉同。〕殺冀州刺史王斌。〔斌，音彬。〕王浚自領冀州。詔車騎將軍王堪、北中郎將裴憲將兵討勒，勒引兵還，拒之；魏郡太守劉矩以郡降勒。〔降，戶江翻。〕勒至黎陽，裴憲棄軍奔淮南，王堪退保食垣。〔倉垣城，在陳留浚儀縣。水經：汴水出浚儀縣北，東逕倉垣城南，即大梁縣之倉垣亭也，城臨汴水。〕
十二月，漢主淵以陳留王歡樂為太傅，〔樂，音洛。〕楚王聰為司徒，江都王延年為大司空。遣都護大將軍曲陽王賢與徵北大將軍劉靈、安北將軍趙固、平北將軍王桑，東屯內黃。〔內黃縣，屬魏郡。應劭曰：陳留有外黃，故加「內」雲。〕王彌表左長史曹嶷行安東將軍，東徇青州，且迎其家；淵許之。〔嶷，魚力翻。為曲嶷據青州張本。王彌家在東萊。〕
初，東夷校尉勃海李臻，與王浚約共輔晉室，浚內有異志，臻恨之。和演之死 也，〔見八十五卷惠帝永興元年。〕別駕昌黎王誕亡歸李臻，說臻與兵討浚。臻遣其子成將兵擊浚。〔考異曰：燕書王誕傳，「成」作「鹹」，今從李洪傳。說，輸 芮翻。〕遼東太守龐本，素與臻有隙，乘虛襲殺臻，遣人殺成於無慮。〔無慮縣，前漢屬遼東，後漢屬遼東屬國，晉省。應劭曰：慮，音閭，周禮所謂「其山毉巫 閭」是也。〕誕亡歸慕容廆。詔以勃海封釋代臻為東夷校尉，龐本復謀殺之；〔廆，乎罪翻。復，扶又翻。〕釋子悛勸釋伏兵請本，收斬之，悉誅其家。〔悛，七倫翻，又且緣翻。〕
四年（庚午、三一○）
① 春，正月，乙丑朔，大赦。
②漢主淵立單徵女為皇后，〔單徵，氐酋也，歸漢見上卷二年。單，音善。〕梁王和為皇太子，大赦；封又乂為北海王；以長樂王洋為大司馬。〔樂，音洛。〕
③漢鎮東大將軍石勒濟河，拔白馬，王彌似三萬眾會之，共寇徐、豫、兗州。二月，勒襲鄄城，〔鄄，音絹。〕殺兗州刺史袁孚，遂拔倉垣，殺王堪。復北濟河，攻冀州諸郡，〔復，扶又翻。〕民從之者九萬餘口。
④成太尉李國鎮巴西，帳下文石殺國，以巴西降羅尚。〔降，戶江翻。〕
⑤太傅越徵建威將軍吳興錢璯〔吳分吳郡、丹陽置吳興郡，以自烏程興故也。璯，黃外翻。〕及揚州刺史王敦。璯謀殺敦以反，敦奔建業，告琅邪王睿。璯遂反，進寇陽羨，〔陽羨縣，前漢屬會稽郡，後漢屬郡，自吳以來，分屬吳興郡。賢曰：陽羨故城，在今常州義興縣南。〕睿遣將軍郭逸等討之；周閗糾合鄉裏，與逸等共討璯，斬之。閗三定江南，〔惠帝永興元年討石冰，永嘉元年討陳敏，今又誅璯，是三定江南。〕睿以閗為吳興太守，於其鄉裏置義興郡，以旌之。〔時分吳興之陽羨及長城縣之西鄉、丹陽之永世為義興郡。〕
⑥曹嶷自大梁引兵而東，所至皆下，遂克東平，進攻琅邪。
⑦夏，四月，王浚將祁弘敗漢冀州刺史劉靈於廣宗，殺之。〔將，即亮翻，下同。廣宗縣，漢屬鉅鹿郡，晉屬安平國。敗，補邁翻。〕
⑧成主雄謂其將張寶曰：「汝能得梓潼，吾以李離之官賞汝。」寶乃先殺人而亡奔梓潼，訇琦等信之，委以心腹。會羅尚遣使至梓潼，〔使，疏吏翻。〕琦等出送【嚴：「送」改「迎」。】之；寶從後閉門，琦等奔巴西。雄以寶為太尉。
⑨幽、並、司、冀、秦、雍六州大蝗，食草木、牛馬毛皆盡。〔雍，於用翻。〕
⑩秋，七月，漢楚王聰、始安王曜、石勒及安北大將軍趙國【嚴：「國」改「固」。】圍河內太守裴整於懷，詔徵虜將軍宋抽救懷。勒與平北大將軍王桑逆擊抽，殺之；河內人執整以降，〔降，戶江翻。〕漢主淵以整為尚書左丞。河內督將郭默收整餘眾，自為塢主，〔城之小者曰塢。天下兵爭，聚眾築塢以自守；未有朝命，故自為塢主。將，即亮翻。〕劉琨以默為河內太守。
羅尚卒於巴郡，詔以長沙太守下邳皮素代之。〔姓譜：皮姓，樊仲皮之後。〕
庚午，漢主淵寢疾；辛未，以陳留王歡樂為太宰，長樂王洋為太傅，〔樂，音洛。〕江都王延年為太保，楚王聰為大司馬、大單於，並錄尚書事。置單於臺於平陽西。〔單，音蟬。〕以齊以裕為大司徒，魯王隆為尚書令，北海王乂為撫軍大將軍、領司隸校尉，始安王曜為徵討大都督、領單於左輔，廷尉喬智明為冠軍大將軍、領單於右輔，光祿大夫劉殷為左僕射，王育為右僕射，任顗為吏部尚衵，〔任，音壬。顗，魚豈翻。〕朱紀為中書監，護軍馬景領左衛將軍，永安王安國領右衛將軍，安昌王盛、安邑王欽、西陽王璿皆領武衛將軍，分典禁兵。〔璿，句緣翻。〕初，盛少時，不好讀書，〔少，詩照翻。好，呼到翻。〕唯讀孝經、論語，曰：「誦此能行，足矣，安用多誦而不行乎！」李熹見之，歎：「日望之如可易，〔易，弋豉翻，慢易也。〕及至，肅如嚴君，可謂君子矣！」淵以其忘篤，故臨終委以要任。丁丑，淵召太宰歡樂等入禁中，受遺詔輔政。己卯，淵卒；〔考異曰：十六國春秋：「八月丁丑，淵召太宰歡樂等受遺詔，己卯卒，辛未葬。」按長曆，七月壬戌朔，十六日丁丑，十八日己卯，八月辛卯朔，無丁丑己卯及辛未。辛未乃九月十一日。蓋淵以七月卒，九月葬。十六國春秋誤也。〕太子和即位。〔位，字玄泰，淵之嫡子。〕
和性猜忌無恩。宗正呼延攸，翼之子也，淵以其無纔行，終身不遷官；侍中劉乘，素惡楚王聰，衛尉西昌王銳，恥不預顧命；乃相與謀，說和曰：「先帝不惟輕重之勢，使三王總強兵於內，〔惟，思也。二王，謂安昌王盛，安邑王欽，西陽王璿也；或曰：三王，謂齊王裕，魯王隆，北海王乂。行，下孟翻。〕惡，烏路翻。說，輸芮翻。〕大司馬擁十萬眾屯於近郊，〔謂聰屯平陽西也。〕陛下便為寄坐耳。〔言大權非己出，託位於臣民之上，勢同寄寓也。坐，徂臥翻。〕宜早為之計。」和，攸之甥也，深信之。辛巳夜，召安昌王盛、安邑王欽等告之。盛曰：「先帝梓宮在殯，四天未有逆節，〔聰，淵之第四子，故曰四王。或曰：謂聰、裕、隆、乂也。〕一旦自相魚肉，天下謂陛下何！且大業甫爾，陛下勿信讒夫之言以疑兄弟；兄弟尚不可信，他人誰足信哉！」攸、銳怒之曰：「今日之議，理無有二，領軍是何言乎！」命左右刃之。盛既死，欽懼曰：「惟陛下合。」壬午，銳帥馬景攻楚王聰於單於臺，〔單，音蟬。〕攸帥永安王安國攻齊王裕於司徒府，乘帥安邑王欽攻魯王隆，使尚書田密、武衛將劉璿攻北海王乂。密、璿挾乂斬關歸於聰，聰命貫甲以待之。〔貫甲，擐甲也。帥，讀曰率。〕銳知聰有備，馳還，與攸，乘共攻隆、裕。攸、乘疑安國、欽有異志，殺之；是日，斬裕，癸未，斬隆。甲申，聰攻西明門，克之；〔劉淵都平陽，諸城門皆用洛陽諸城門名。〕銳等走人南宮，前鋒隨之。乙酉，殺和於光極西室，〔劉淵起光極殿於平陽。〕收銳、攸、乘，梟首通衢。〔梟，堅堯翻。〕
羣臣請聰即帝位；聰以北海王乂，單後之子也，以位讓之。〔考異曰：載記作「乂」。按十六國春秋作「乂」，今從之。〕乂涕泣固請，聰久而許之，曰：「乂及羣公正以禍難尚殷，貪孤年長故耳。〔難，乃旦翻。長，知兩翻。〕此家國之事，孤何敢辭！俟乂年長，當以大業歸之。」遂即位。〔聰，字玄明，淵第四子。〕大赦，改元光興。尊單氏曰皇太后，其母張氏曰帝太后。以乂為皇太弟、領大單於、大司徒。立其妻呼延氏為皇后。呼延氏，淵後之從父妹也。〔從，才用翻。〕封其子粲為河內王，易為河間王，翼為彭城王，悝為高平王；〔悝，苦回翻。〕仍以粲為撫軍大將軍、都督中外諸軍事。以石勒為幷州刺史，封汲郡公。
略陽臨渭氐酋蒲洪，驍勇多權略，羣氐畏服之。〔晉志，略陽郡有臨渭縣，蓋魏所置也。載記曰：氐之先，蓋有扈氏之苗裔，世為西戎酋長。洪家池中生蒲，長五丈五，節如竹形，時鹹謂之「蒲家」，因以為氏。其後，洪以讖文月「草付應王」，又其孫堅背文有「艸付」字，遂改姓苻氏。〕漢主聰遣使拜洪平遠將軍，洪不受，自稱護氐校尉、秦州刺史、略陽公。〔蒲洪事始此。〕
雍州流民多在南陽，詔書遣還鄉裏。流民以關中荒殘，皆不願歸；徵南將軍山簡、南中郎將杜蕤各遣兵送之，促期令發。京兆王如遂潛結壯士，夜襲二軍，破之。〔二軍，山簡及杜蕤所遣之軍也。〕於是馮翊嚴嶷、〔嶷，魚力翻。〕京兆侯脫各聚攻城鎮，殺令長以應以，〔長，知兩翻。〕未幾，眾至四五萬，〔幾，居豈翻。〕自號大將軍、領司，雍二州牧，〔雍，於用翻。〕稱藩於漢。
九月，辛未，葬漢主淵於永光陵，諡曰光文皇帝，廟號高祖。
冬，十月，漢河內王粲、始安王曜及王彌帥眾四萬寇洛陽，石勒帥騎二萬會粲於大陽，敗監軍裴邈於澠池，〔帥，讀曰率。敗，補邁翻；下同。澠，彌兗翻。〕遂 長驅入洛川。粲出轘轅，掠梁、陳、汝、潁間。〔轘，音還。〕勒出成皋關，〔晉志，河南成皋縣有關。〕壬寅，圍陳留太守王讚於倉垣，為讚所敗，退屯文石津。〔據帝紀，文石津在河北又據永嘉六年，勒自葛陂北行，至東燕，使孔萇自文石津潛渡枋頭，取向水船，則文石津在東燕之東北，枋頭之東南。〕
劉琨自將討劉虎及白部，〔白部，鮮卑也。琨以劉虎及白部皆附漢，故討之。〕遣使卑辭厚禮說鮮卑拓拔猗盧以請兵。〔說，輸芮翻。〕猗盧使其弟弗之子鬱律帥騎二萬助之，遂破劉虎、白部，屠其營。琨與猗盧結為兄弟，表猗盧為大單於，以代郡封之為代公。時代郡屬幽州，王浚不許，遣兵擊猗盧，猗盧拒破之。浚由是與琨有隙。
猗盧以封邑去國懸遠，民不相接，乃帥部落萬餘家自雲中入鴈門，從琨求陘北之地。〔陘北，石陘關之北也。陘，音刑。〕琨不能制，且欲倚之為援，乃徙樓煩、馬邑、陰館、繁畤、崞五縣民於陘南，〔樓煩，匈奴之所居，其地在北河之南；今嵐州樓煩郡，非古樓煩也。漢馬邑縣，唐之大同軍是其地。漢陰館縣在句泣西北。繁畤縣，在武州川。崞縣，為北齊北顯州平寇縣。今五縣雖存，皆非古縣地矣。陘，謂陘嶺。陘，音刑。〕以其地與猗盧；〔考異曰：懷帝紀：「永嘉五年，十一月，猗盧寇太原，劉琨徙五縣居之。六年，八月，辛亥，劉琨乞師於猗盧，表盧為代公。」宋書索虜傳在永嘉三年。晉春秋在永嘉四年，且雲：「猗盧率萬餘家避難，自雲中入鴈門。」後魏序紀在穆帝三年，即永嘉四年也。琨集，永嘉四年，六月，癸巳，上太傅府牋，雲「盧感封代之恩」，故知在四年六月之前。又琨與丞相牋曰：「昔車騎感猗戦救州之勳，表以代郡封為代公，見聽。時大駕在長安，會值戎事，道路不通，竟未施行。盧以封事見託，琨實為表上，追朮車騎前意，即蒙聽許，遣兼謁者僕射拜盧，賜印及符冊，浚以此見責。戎狄封華郡，誠為失禮；然蓋以救弊耳，亦猶浚先以遼西封務勿塵。此禮之失，浚實啟之。浚遂與盧爭代郡，舉兵擊盧，為所破，紛錯之由，始結於此。鴈門郡有五縣在陘北，盧新並塵官，即徙陘北五縣著陘南。盧因移，頗侵逼浚西陲圍塞諸軍營，浚不復見恕危弱而見罪責。」以此觀之，盧非避難而來也。〕由是猗盧益盛。
琨遣使言於太傅越，請出兵共討劉聰、石勒；越忌苟晞及豫州刺史馮嵩，〔越、晞有隙，事見上卷二年。嵩蓋亦不心附越者。〕恐為後患，不許。琨乃謝猗盧之兵，遣歸國。〔考異曰：後魏序紀曰：「劉琨乞師救洛，穆帝遣步騎二萬助之，東海王越以洛陽饑荒，不許。」按琨與丞相牋曰：「琨傾身竭辭，北和猗盧，遂引大眾，躬啟戎行。即具白太傅，切陳愚見，取賊之計，聰宜時討，勒不可縱。而宰相意異，所慮不同；更憂苟晞、馮嵩之徒而稽二寇之誅，遣使節抑，挫臣銳氣。臣即解甲，遣盧眾歸國。」若猗盧果遣眾赴洛，琨牋安得不言也！〕
劉虎收餘眾，西渡河，居朔方肆盧川，〔肆盧川，在朔方塞內，後拓跋氏於其地置肆盧郡，真君七年，併入秀容郡。魏收地形志，秀容郡秀容縣有肆盧城。〕漢主聰以虎宗室，封樓煩公。
壬子，以劉琨為平北將軍，王浚為司空，進鮮卑段務勿塵為大單於。〔單，音蟬。〕
京師饑困日甚，太傅越遣使以羽檄徵天下兵，使入援京師。帝謂使者曰：「為我語諸徵、鎮，今日尚可救，後則無及矣！」既而卒無至者。〔為，於偽翻。語，牛倨翻。卒，子恤翻。〕徵南將軍山簡遣督護王萬將兵入援，軍於涅陽，〔涅陽縣，屬南陽郡。應劭曰：在涅水之陽。師古曰；涅，音乃結翻。〕為王如所敗。〔敗，補邁翻。〕如遂大掠沔、漢，進逼襄陽，簡嬰城自守。荊州刺史王澄〔澄時治江陵。〕自將，欲援京師，至沶口，〔水經註：零水上通梁州沔陽縣，東逕新城郡之沶鄉縣，謂之沶水；又東歷宜城西山，謂之沶溪；東流合於夷水，謂之沶口。楊正衡曰：沶，音怡。〕聞簡敗，眾散而還。〔還，從宣翻，又如字。〕朝議多欲遷都以避難，〔朝，直遙翻。難，乃旦翻。〕王衍以為石可，賣車牛以安眾心。山簡為嚴嶷所逼，自襄陽徙屯夏口。〔夏，戶雅翻。〕
石勒引兵濟河，將趣南陽，〔趣，七喻翻。〕王如、侯脫、嚴嶷等聞之，遣眾一萬屯襄城以拒勒。勒擊之，盡俘其眾，進屯宛北。是時，侯脫據宛，〔宛，於元翻。〕王如據穰。〔穰縣，漢屬南陽郡，晉屬義陽郡。〕如素與脫不協，遣使重賂勒，結為兄弟，說勒使攻脫。〔說，輸芮翻。〕勒攻宛，克之；嚴嶷引兵救宛，不及而降。〔降，戶江翻。〕勒斬脫；甲嶷，送於平陽，盡並其眾。遂南寇襄陽，攻拔江西壘壁三十餘所。〔勒既南寇襄陽，循漢而下，攻掠江西。〕還，趣襄城，王如遣弟璃襲勒；勒迎擊，滅之，復屯江西。〔復，扶又翻。江西，太江之西也。趣，七喻翻。〕
太傅越既殺王延等，〔見上永嘉三年。〕大失眾望；又以胡寇益盛，內不自安，乃戎服入見，〔見，賢遍翻。〕請討石勒，且鎮集兗、豫。帝曰：「今胡虜侵逼郊畿，人無固志，朝廷社稷，倚賴於公，豈可遠出以孫根本！」對曰：「臣出，幸而破賊，則國威可振，猶愈於坐待困窮也。」十一月，甲戌，越帥甲士四萬向許昌，留妃裴氏、世子毗及龍驤將軍李惲、右衛將軍何倫守衛京師，〔帥，讀曰率。惲，於粉翻。〕防察宮省；以潘滔為河南尹，總留事。越表以行臺自隨，用太尉衍為軍司，朝賢素望，悉為佐吏，名將勁卒，威入其府。〔朝，直遙翻。將，即亮翻。〕於是宮省無復守衛，荒饉日甚，殿內死人交橫；盜賊公行，府寺營署，並掘塹自守。〔塹，七豔翻。〕越東屯項，以馮嵩為左司馬，自領豫州牧。
竟陵王楙白帝遣兵襲何倫，不克；帝委罪於楙，楙逃竄，得免。〔楙，即東平王楙；帝踐阼，改封竟陵王。〕
揚州都督周馥以洛陽孤危，上書請遷都壽春。太傅越以馥不先白己而直上書，大怒，召馥乃淮南太守裴碩。馥不肯行，令碩帥兵先進。〔帥，讀曰率。〕碩詐稱受越密旨，襲馥，為馥所敗，〔敗，補邁翻。〕退保東城。〔東城縣，漢屬九江郡，後漢屬下邳國，晉屬淮南郡。宋白曰：濠州定遠縣，漢東城縣地〕
詔加張軌鎮西將軍、都督隴右諸軍事。〔考異曰：帝紀雲「安西」。按惠帝永興二年，已加軌安西將軍。今從本傳。〕光祿大夫傅祗、太常摯虞遺軌書，〔遺，於季翻。〕告以京師飢匱。軌遣參軍杜勳戲馬五百匹，毯布三萬匹。〔毯布，織毳為布也。毯，吉敢翻。〕
成太傅驤攻譙登於涪城。羅尚子宇及參佐素惡登，不給其糧。〔涪，音浮。惡，烏路翻。〕益州刺史皮素怒，欲治其罪；〔治，直之翻。〕十二月，素至巴郡，羅宇使人夜殺素，建平都尉暴重殺宇，巴郡亂。驤知登食盡援絕，攻涪龕急。士民皆燻鼠食之，餓死甚眾，無一年離叛者。驤子壽先在登所，登乃歸之。〔永興元年，羅尚掠得驤妻柔其子壽，困在登所。〕三府官屬表巴東監軍南陽韓松為益州刺史，〔三府，平西將軍府、益州刺史府、西戎校尉府，皆羅尚兼領者也。監，古銜翻。〕治巴東。
初，帝以王彌、石勒侵逼京畿，詔苟晞督帥州郡討之。〔帥，讀曰率。〕會曹嶷破琅邪，〔嶷，魚力翻。〕北收齊地，兵勢甚盛，苟純閉城自守。晞還救青州，與嶷連戰，破之。〔永嘉元年，苟晞討魏植留弟純守青州。〕
是歲，寧州刺史王遜到官，表李釗為朱提太守。〔朱提，音銖時。〕時寧州外逼於成，內有夷寇，城邑丘墟。遜惡衣菜食，招集離散，勞來不倦，〔勞，力代翻。〕數年之間，州境復安。誅豪右不奉法者十餘家；以五苓夷昔為亂首，〔見八十五卷惠帝太安二年。苓，力丁翻。〕擊滅之，內外震服。
漢主聰自以越次而立，忌其嫡兄恭；因恭寢，穴其壁間，刺而殺之。〔刺，七亦翻。〕
漢太后單氏卒；〔單，音善。〕漢主聰尊母張氏為皇太后。單氏年少美色，聰烝焉。〔下淫上曰烝，上淫下曰報。少，詩照翻。〕太弟乂屢以為言，單氏凓恚而死。〔恚，於避翻。〕乂寵由是漸衰，然以單氏故，尚未之廢也。呼延後言於聰曰：「父死子繼，古今常道。陛下承高祖之業，〔劉淵，廟號高祖。〕太弟何為者哉！陛下百年後，粲兄弟必無種矣。」〔種，章勇翻。〕聰曰：「然，吾當徐思之。」呼延氏曰：「事留變生。太弟見粲兄弟浸長，〔長，知兩翻，下齒長同。〕必有不安之志；萬一有小人交構其間，未必不禍發於今日也。」〔言乂將殺聰。〕聰心然之。〔為元帝建武元年聰殺乂張本。〕乂舅光祿大夫單沖泣謂乂曰：「疏不間親。主上有意於河內王矣，殿下何不避之！」乂曰：「河瑞之末，主上自惟嫡庶之分，〔間，古莧翻。分，扶問翻。惟，思也。〕以大位讓乂。乂以主上齒長，故相推奉。天下者，高祖之天下，兄終弟及，何為不可！粲兄弟既壯，猶今日也。且子弟之間，親疏詎幾，主上寧可有此意乎！」〔聰讓乂事見上。乂此言必不發於是年，通鑑因呼延氏之言，遂連書之。幾，居豈翻。〕
五年（辛未、三一一）
①春，止月，壬申，苟晞為曹嶷所敗，〔敗，補邁翻。〕棄城奔高平。〔高平縣，舊屬梁國，晉為高平國。泗水逕其西，有高平山。山東西十里，南北五里，高四里。其山最高，頂上方平山，縣亦取名焉。〕
②石勒謀保據江、漢，參軍都尉張賓以為不可。會軍中飢疫，死者太半，乃渡沔，寇江夏，〔夏，戶雅翻。〕癸酉，拔之。
③乙亥，成太傅驤拔涪城，〔涪，音浮。〕獲譙登；太保始拔巴西，殺文石。於是成主雄大赦，改元玉衡。譙登至成都，雄欲宥之；登詞氣不屈，雄殺之。
④巴蜀流民布在荊、湘間，數為土民所侵苦，〔數，所角翻。〕蜀人李驤聚眾據樂鄉反，〔此又一李驤也，非成太傅之李驤。〕南平太守應詹與醴陵令杜弢共擊破之。〔醴陵縣，屬長沙郡。弢，土刀翻。〕王澄使成都內史王機討驤，〔惠帝時蜀亂，割南郡之華谷、州陵、監利三縣，別立豐都一縣，置成都郡為成都王穎國。〕驤請降，〔降，戶江翻。〕澄偽許而襲疫之，以其妻子為賞，沈八千餘人於江；流民益怨忿。〔沈，持林翻。〕
蜀人杜疇等復反，〔復，扶又翻。〕湘州參軍馮素與蜀人汝班有隙，〔汝，姓也。商有汝鳩、汝方，晉有汝寬、汝齊。〕言於刺史荀眺曰：「巴、蜀流民皆欲反。」眺信之，〔眺，他弔翻。〕欲盡誅流民。流民大懼，四五萬家一時俱反，以杜弢州里重望，〔弢，蜀郡人，以才學著稱於西州。弢，他刀翻。〕共推為主。弢自稱梁，益二州牧、領湘州刺史。
⑤裴碩求救於琅邪王睿，睿使揚威將軍甘卓等攻周馥於壽春。馥眾潰，奔項，〔考異曰：帝紀：「戊寅，睿使卓攻馥於壽春，馥眾潰。」未知其為命卓之日與攻日、潰日，故闕之。〕豫州都督、新蔡王確執之，馥憂憤而卒。確，騰之子也。
⑥揚州刺史劉陶卒。琅邪王睿復以安東軍諮祭酒王敦為揚州刺史，尋加都督徵討諸軍事。〔去年敦奔建業。〕
庚辰，平原王幹薨。
⑧二月，石勒攻新蔡，殺新蔡莊王確於南頓；進拔許昌，殺平東將軍王康。
⑨氐苻成、隗文復叛，〔苻成等歸羅尚，見八十五卷惠帝太安二年。復，扶又翻。〕自宜都趣巴東；〔趣，七喻翻。〕建平都尉暴重討之。重因殺韓松，自領三府事。
⑩東海孝獻王越既與苟晞有隙，〔事始上卷永嘉二年。〕河南尹潘滔、尚袙劉望等復從而譖之。〔復，扶又翻。〕晞怒，表求滔等首，揚言：「司馬元超為宰相不平，〔東海王越，字元超。〕使天下淆亂，苟道將豈可以不義使之！」乃移檄諸州，自稱功伐，陳越罪狀。帝亦惡越專權，多違詔命；所留將士何倫等，抄掠公卿，逼辱公主；〔抄，楚交翻。〕密賜晞手詔，使討之。晞數與帝文書往來，〔惡，烏路翻。數，所角翻。〕越疑之，使遊騎於成皋間伺之，〔騎，奇寄翻；下同。伺，相吏翻。〕果獲晞使及詔書。〔使，疏吏翻。〕乃下檄罪狀晞，以從事中郎楊瑁為兗州刺史，〔瑁，莫報翻。〕使與徐州刺史裴盾共討晞。〔盾，徒損翻。〕晞遣騎收潘滔，滔夜遁，得免；執尚書劉曾、侍中程延，斬之。越憂憤成疾，以後事付王衍；三月，丙子，薨於項，〔考異曰：帝紀：「五年正月，帝密詔苟晞討越。乙未，越遣楊瑁、裴盾共擊晞。三月，戊午，詔下越罪狀，告方鎮討之，以晞為大將軍。丙子，越薨。」晞傳：「晞移告諸州，陳越罪狀。帝惡越專權，及詔晞施檄六州，協同大舉。晞移諸徵鎮，帝又密詔晞討越。晞復上表稱李初至，奉被手詔，卷甲長驅，次於倉垣。五年，帝復詔晞，陳越罪惡，詔至之曰， 宣告天下，率齊大舉。晞表稱，輒遣王讚將兵詣項。越使騎於成皋間獲晞使，遂大搆嫌隙。」晉春秋：「五年，正月，上遣李初詔晞討越。」按：越若已得晞使，則 帝亦不能自安，潘滔、何倫等不容晏然在洛。且滔等未去，則帝亦不敢明言使晞討越。年月事牀，既前後參差如此，今並置於越薨之時，庶為不失。〕祕不發喪。眾共推衍為元帥，〔帥，所類翻。〕衍不敢當；以讓襄陽王範，範亦不受。範，瑋之子也。於是衍等相與奉越喪還葬東海。何倫、李惲等聞越薨，奉裴妃及世子毗自洛陽東走，城中士民爭隨之。帝追貶越為縣王，以苟晞為大將軍、大都督，督青、徐、兗、豫、荊、揚六州諸軍事。
益州將吏共殺暴重，表巴郡太守張羅行三府事。羅與隗文等戰死，文等驅掠吏民，西降於成。〔降，戶江翻。〕三府文武共表平西司馬蜀郡王異行三府事，〔益州殘兵自不足以進取，未及翆年而五易帥，適為奉氐兼併州資耳。〕領巴郡太守。
初，梁州刺史張光會諸郡守於魏興，共謀進取。張燕唱言：「漢中荒敗，迫近大賊，〔近，其靳翻。〕克復之事，當俟英雄。」光以燕受鄧定賂，致失漢中，〔事見上卷永嘉元年。〕今復沮眾，〔復，扶又翻。沮，在呂翻。〕呵出，斬之。治兵進戰，〔呵，虎何翻治，直之翻。〕累年乃得至漢中，綏撫荒殘，百姓悅服。〔光為梁州刺史，見上卷二年。〕
夏，四月，石勒率輕騎追太傅越之喪，及於苦縣寧平城，〔苦縣，屬陳郡。水經註：寧平城在沙水北，本前漢淮陽國之寧平縣也；後漢改淮陽為陳國。晉省寧平縣，而故城猶在。賢曰：寧平故城，在今亳州谷陽縣西南。騎，奇寄翻；下同。〕大敗晉兵，縱騎圍而射之，〔敗，補邁翻。射，而亦翻。〕將士十餘萬人相踐如山，無一人得免者。執太尉衍、襄陽王範、任城王濟、武陵莊王澹、〔任，音壬。澹，徒覽翻，又徒濫翻。〕西河王喜、梁懷王禧、齊王超、〔西河王喜，宣帝弟西河繆王斌之後。超，齊王冏之子。〕吏部尚書劉望、廷尉諸葛銓、豫州刺史劉喬、太傅長史庾敳等，〔敳，魚開翻。〕坐之幕下，問以晉故。衍具陳禍敗之由，雲計不在己；且自言少無宦情，不豫世事；因勸勒稱尊號，冀以自免。勒曰：「君少壯登朝，名蓋四海，身居重任，何得言無宦情邪！破緕天下，非君而誰！」〔少，詩照翻。壞，音怪。〕命左右扶出。眾人畏死，多自陳述。獨襄陽王範神色儼然，顧呵之曰：「今日之事，何復紛紜！」〔復，扶又翻。〕勒謂孔萇曰：「吾行天下多矣，未嘗見此輩人，當可存乎﹖」〔勒欲存之，以諸人儀觀之清楚耳。〕萇曰：「彼皆晉之王公，終不為吾用。」勒曰：「雖然，要不可加以鋒刃。」夜，使人排牆殺之。濟，宣帝弟子景王陵之子；禧，澹之子也。剖越柩，焚其屍，曰：「亂天下者此人也，吾為天下報之，故焚其骨以告天地。」
何倫等至洧倉，〔水經，洧水，東南過潁川長塺縣，分一枝東流過許昌縣，又東入汶倉城內。裕以是水為汶水，故有汶倉之名，蓋洧水之邸閣耳。〕遇勒，戰敗，東海世子及宗室四十八王皆沒於勒，〔考異曰：東海王越傳雲「三十六王」。今從帝紀。〕何倫奔下邳，李惲奔廣宗。〔惲，於粉翻。〕裴妃為人所掠賣，久之，渡江。初，琅邪王睿之鎮建業，裴妃意也，故睿德之，厚加存撫，以其子沖繼越後。
漢趙固、王桑玫裴盾，殺之。〔盾時在彭城。盾，徒損翻。〕
杜弢攻長沙。五月，荀眺棄城奔廣州，弢追擒之。於是弢南破零、桂，東掠武昌，殺二千石、長吏甚眾。〔弢，土刀翻。〕
以太子太傅祗為司徒，尚書令荀藩為司空，加王浚大司馬、侍中、大都督，督幽、冀諸軍事，南陽王模為太尉、大都督，張軌為車騎大將軍，琅邪王睿為鎮東大將軍，兼督揚、江、湘、交、廣五州諸軍事。
初，太傅越以南陽王模不能綏撫關中，〔時關中饑荒疾癘，盜賊公行，模不能制。〕表徵為司空。將軍淳于定說模使不就徵，〔說，輸芮翻。〕模從之；表遣世子保為平西中郎將，鎮上邽，秦州刺史裴苞拒之。模使帳下都尉陳安攻苞，苞奔安定，太守賈疋納之。〔疋，音雅。〕
苟晞表請遷都倉垣，使從事中郎劉會將船數十艘、〔艘，蘇刀翻。〕宿衛五百人、穀千斛迎帝。帝將從之，公卿猶豫，左右戀資財，遂不果行。既而洛陽饑困，人相食，百官流亡者什八九。帝召公卿議，將行而衛從不備。〔從，才用翻，下導從同。〕帝撫手歎曰：「如何曾無車輿！」乃使傅祗出詣河陰，治舟楫，〔河陰，本漢平陰縣，魏文帝改曰河陰，在洛陽東北，屬河南郡。治，直之翻。〕朝士數十人導從。〔從，刀用翻。〕帝步出西掖門，至銅駝街，〔水經註：洛陽城中太尉、司徒兩坊間，謂之銅駝街，魏明帝置銅駝於閶闔南街，即此。陸機洛陽記曰：洛陽有銅駝街，漢鑄銅駝二枚，在宮南四會道相對。俗語曰：「金馬門外集眾賢，銅駝陌上集少年。」〕為盜所掠，不得進而還。〔藉使帝得至倉垣，亦遭石勒禽矣。〕度支校尉東郡魏浚率流民數百家保河陰之峽石，〔水經註：河南新安縣東有千秋亭，亭東有雍谷溪，回岫縈紆，石路阻峽，故亦有峽石之稱。〕時劫掠得穀麥，獻之，帝以為揚威將軍、平陽太守，度支如故。〔度，徒洛翻。〕
漢主聰使前軍大將軍呼延晏將兵二萬七千寇洛陽，比及河南，〔河南縣，屬河南尹，周東都王城郟鄏也。比，必寐翻。〕晉兵前後十二敗，死者三萬餘人。始安王曜、王彌石勒皆引兵會之，未至，晏留輜重於張方故壘，〔張方故壘在洛陽西七里。重，直用翻。〕癸未，先至洛陽，甲申，攻平昌門，〔平昌門，洛城南面東頭第一門。〕丙戌，克之，遂焚東陽門及諸府寺。六月，丁亥朔，晏以外繼不至，俘掠而去。帝具舟於洛水，將東走，晏盡焚之。庚寅，荀藩及弟光祿大夫組奔轘轅。〔轘，音環。〕辛卯，王彌至宣陽門；〔宣陽門，洛城南面東來第四門，亦謂之謻門。〕壬辰，始安王曜至西明門；丁酉，王彌、呼延晏克宣陽門，入南宮，升太極前殿，縱兵大掠，悉收宮人、珍寶。帝出華林園門，欲奔長安，漢兵追執之， 幽於端門。曜自西明門入屯武庫。戊戌，曜殺太子詮、吳孝王晏、竟陵王楙、右僕射曹馥、尚書閭丘沖、河南尹劉默等，士民死者三萬餘人。遂發掘諸陵，焚宮廟、 官府皆盡。曜納惠帝羊皇后，遷帝及六璽於平陽。〔璽，斯氏翻。〕石勒引兵出轘轅，屯許昌。光祿大夫劉蕃、尚書盧志奔幷州。〔從劉琨也。蕃，琨之父也。〕
丁未，漢主聰大赦，改元嘉平。以帝為特進左光祿大夫，封平阿公，〔考異曰：帝紀：「聰以帝為會稽公」。載記、三十國春秋雲「平阿公」。晉春秋雲「平河公」。「河」字蓋誤。十六國、三十國、晉春秋：「明年二月，乃封帝會稽公。」蓋先封平陽，後進會稽。帝紀闕略，今從諸書。〕以侍中庾珉、王儁為光祿大夫。珉，敳之兄也。〔敳，魚開翻。〕
初，始安王曜以王彌不得己至，先入洛陽，怨之。彌說曜曰：〔說，輸芮翻，下暾說同。〕「洛陽天下之中，山河四塞，城池、宮室不假修營，宜白主上自平陽徙都之。」曜以天下未定，洛陽四面受敵，不可守，不用彌策而焚之。彌罵曰：「屠各子，豈有帝王之意邪！」〔晉書曰：北狄以部落為類，其入居塞內者，有屠各等十九種，皆有部落，不相雜錯。屠各最豪貴，故得為單於，統理諸種。屠，直於翻。杜佑曰：頭曼、冒頓，即屠各種也。〕遂與曜有隙，引兵東屯項關。〔陳郡項縣有項關。〕前司隸校尉劉暾說彌曰：〔暾，他昆翻。〕「今九州糜沸，羣雄競逐，將軍於漢建不世之功，又與始安王相失，將何以自容！不如東據本州，〔彌，青州東萊人。〕徐觀天下之勢，上可以混壹四海，下不失鼎峙之業，策之上者也。」彌心然之。
司徒傅祗建行臺於河陰，司空荀藩在陽城，〔陽城縣，漢屬潁川郡，晉屬河南郡。〕河南尹華薈在成皋，汝陰太守平陽李矩為之立屋，輸穀以給之。薈，歆之曾孫也。〔華，戶化翻。汝陰縣，漢屬汝南郡，魏分置汝陰郡，後廢，武帝泰始二年復為郡。薈，烏外翻。為於偽翻。〕
藩與弟組、族子中護軍崧，薈與弟中領軍恆建行臺於密，〔密縣，漢屬河南郡，晉屬滎陽郡。〕傳檄四方，推琅邪王睿為盟主。藩承製以崧為襄城太守，矩為滎陽太守，前冠軍將軍河南褚翜為梁國內史。〔冠，古玩翻。翜，山立翻，又所甲翻。〕揚威將軍魏浚屯洛北石樑塢，劉琨承製假浚河南尹。浚詣荀藩諮謀軍事，藩邀李矩同會，矩夜赴之。矩官屬皆曰：「浚不可信，不宜夜往。」矩曰：「忠臣同心，何所疑乎！」遂往，相與結歡而去。浚族子該，聚眾據一泉塢，〔水經註：洛水過盧丘縣南，又東逕一合塢南。城在川北原上，高二十丈，南北東三箱，天險峭絕，惟築西面，即為全固，一合之名，起於是矣。劉曜之攻河南也，晉將軍魏該奔於此。該傳曰，一泉塢在宜陽。〕藩以為武威將軍。〔沈約志，魏置將軍四十號，威武第十，無武威。〕
豫章王端，太子詮之弟也，〔詮，且緣翻。〕東奔倉垣，苟晞率羣官奉以為皇太子，置行臺。端承製似晞領太子太傅、都督中外諸軍、錄尚書事，自倉垣徙屯蒙城。〔蒙縣，屬梁國。〕
撫軍將軍秦王業，吳孝王之，荀藩之甥也，年十二，南奔密，〔考異曰：晉書，愍帝諱鄴，又改建鄴為建康。按三十國、晉春秋，愍帝，名子業，或作「鄴」。又吳志，孫權改秣陵為建業，取興建基業為名，皆不為「鄴」字。今從之。〕藩等奉飲，南趣許昌。〔趣，七喻翻。〕前豫州刺史天水閻鼎，聚西州流民數千人於密，欲還鄉裏。荀藩似鼎有才而擁眾，用鼎為豫州刺史，以中書令李焴、〔焴，居登翻。考異曰：閻鼎傳作「李恆。」今從王浚傳。〕司徒左長史彭城劉疇、鎮軍長史周顗、〔東海王越子毗，為鎮軍將軍，以顗為長史。顗，魚豈翻。〕司馬李述等為之參佐。顗，浚之子也。
時海內大亂，獨江東差安，中國士民避亂者多南渡江。鎮東司馬王導說琅邪王睿，收其賢俊，與之共事。睿從之，闢掾屬百餘人，〔自漢以來，公府有掾，有屬。職官分紀曰：掾屬常敦明信義，肅清風俗，非禮不言，非法不行，以訓羣吏。說，輸芮翻。掾，以絹翻；下同。〕時人謂之百六掾。以前潁川太守勃海刁協為軍諮祭酒，前東海太守王承、廣陵相卞壼為從事中郎，江寧令諸葛恢、〔壼，苦本翻。〕吳孫權改秣陵為建業，晉平吳，復曰秣陵。武帝太康二年，分秣陵立江寧縣。〕歷陽參軍陳國陳頵為行參軍，〔頵，居筠翻。〕前太傅掾庾亮為西曹掾。承，渾之弟子；恢，靚之子；〔靚，疾正翻。〕亮，兗【章：甲十一行本「兗」作「袞」；乙十一行本同；張校同。】之弟子也。
江州刺史華軼，〔華，戶化翻。軼，音逸。〕歆之曾孫也，自以受朝廷之命〔軼，永嘉中除江州。〕而為琅邪王睿所督，多不受其教令。郡縣多諫之， 軼曰：「吾欲見詔書耳。」及睿承荀藩檄，承製署置官司，改易長吏，〔長，知兩翻。〕軼與豫州刺史裴憲皆不從命。睿遣揚州刺史王敦、歷陽內史甘草與揚烈將軍 廬江周訪合兵擊軼。軼兵敗，奔安成，〔吳孫哠寶鼎二年，分豫章、廬陵、長沙立安成郡。宋白曰；吉州安福縣，本漢安戊縣，今縣西六十里有安成故城。〕訪追斬之，及其五子。裴憲奔幽州。睿以甘卓為湘州刺史，周訪為尋陽太守，又以揚武將陶侃為武昌太守。〔吳孫權改鄂曰武昌；晉武帝太康元年，復立鄂縣，而武昌如故；改吳之江夏曰武昌郡。漢尋陽縣，屬廬江郡，其地在江北。惠帝永興元年，分廬江武昌立尋陽郡，治豫章之柴桑，尋陽遂在江南。〕
秋，七月，王浚設壇告類，〔告類，祭也，以事類告天及五帝也。〕立皇太子，〔考異曰：晉書初無其名，劉琨與丞相牋曰：「浚設壇場，有所建立，稱皇太子，」不知為誰。〕佈告天下，稱受中詔承製封拜，備置百官，列署徵、鎮，以荀藩為太尉，琅邪王睿為大將軍。浚自領尚書令，以裴憲及其伲棗嵩為尚書，以田徽為兗州刺史，李惲為青州刺史。〔惲，於粉翻。〕
南陽王模使牙門趙染戌蒲坂，〔劉聰在平陽，欲窺關中；蒲坂，兵衝也。坂，音反。〕染求馮翊太守不得而怒，帥眾降漢，〔帥，讀曰率。降，戶江翻。〕漢主聰以染為平西將軍。八月，聰遣染與安西將軍劉雅帥騎二萬攻模於長安，河內王粲、始安王曜帥史眾繼之。 染敗模兵於潼關，長驅至下邽。〔敗，補邁翻。下邽縣，前漢屬京兆；後漢省，併入鄭縣；桓帝復置；晉屬馮翊郡。應劭曰；有上邽，故稱下，秦武公伐邽戎置。宋 白曰：四夷縣道記：下邽縣東南二十五里下邽故城，在渭水北。師古曰：邽音圭。〕涼州將北宮純自長安帥其眾降漢。〔將，即亮翻。〕漢兵圍長安，模遣淳于定出 戰而敗。模倉庫虛竭，士卒離散，遂降於漢。趙染送模於河內王粲；九月，粲殺模。〔考異曰：帝紀：「八月，模萬害。」按：劉琨上丞相牋曰：「平昌以九月遇禍，世子時鎮隴右，故得無恙。」今以為據。〕關西饑饉，白骨蔽野，士民存者百無一二。聰以始安王曜為車騎大將軍、雍州牧，更封中山王，鎮長安。〔雍，於用翻。〕以王彌為大將軍，封齊公。
苟晞驕奢苛暴，前遼西太守閻亨，纘之子也，數諫晞，晞殺之。〔數，所角翻。〕從事中郎明預有疾，〔姓譜：明，秦大夫孟明之後，為平原望姓。〕自轝入諫。晞怒曰：「我殺閻亨，何關人事，而轝病罵我！」〔轝，羊茹翻。〕預曰：「明公以禮待預，故預以禮自盡。今明公怒預，其如遠近怒明公何！桀為天子，猶以驕暴而亡，況人臣乎！願明公且置是怒，思預之言。」不晞從。由是眾心離怨，加以疾疫、饑饉。石勒攻王讚於陽夏，擒之；〔陽夏縣，屬陳郡，夏，音賈。〕遂襲蒙城，執襲蒙城，執晞及豫章王端，鎖晞頸，以為左司馬。漢主聰拜勒幽州牧。
王彌與勒，外相親而內相忌，劉暾說彌使召曹嶷之兵以圖勒。〔說，輸芮翻。〕彌為書，使暾召嶷，且邀勒共向青州。暾至東陽，〔東阿縣，漢屬東郡，晉屬濟北國。〕勒遊騎獲之，勒潛殺暾而彌不知。會彌將徐邈、高梁輒引所部兵去，彌兵漸衰。〔將，即亮翻。〕彌聞勒擒苟晞，心惡之，〔惡，烏路翻。〕以書賀勒曰：「公獲苟晞而用之，何其神也！使晞為公左，彌為公右，天下不足定也。」勒謂張賓曰：「王公位重而言卑，其圖我必矣。」賓困勸勒乘彌小衰，誘而取之。〔誘，音酉。〕時勒方與乞活陳午相攻於蓬關，〕蓬關，在陳留浚儀縣。班志曰：蓬澤在河南開封縣東北。臣瓚曰：今浚儀有蓬陂是也。〕彌亦與劉瑞相持甚急。彌請救於勒，勒未之許。張賓曰：「公常恐不得王公之便，今天以王公授我矣。陳什小豎，不足憂；王公人傑，當早除之。」勒乃引兵擊瑞，斬之。彌大喜謂勒實親己，不復疑也。冬，十月，勒請彌燕於己吾。〔己吾縣，後漢屬陳留郡，魏、晉省。陳留風俗傳曰：縣，故宋地，雜以陳、楚之地，故梁國寧陵縣之徙種龍鄉也。以成、哀之世，戶至八九千，冠帶之士求置縣。之元十一年，陳王削地，以棘鄉、直陽鄉自逓隸之，命以嘉名曰己吾，猶有陳、楚之俗焉。〕彌將往，長史張嵩諫，不聽。酒酣，勒手斬彌而並其眾，表漢主聰，稱彌叛逆。聰大怒，遣使讓勒「專害公輔，有無君之心」；然猶加勒鎮東大將軍、督並，幽二州諸軍事、領幷州刺史，以慰其心。苟晞、王讚潛謀叛勒，勒殺之，井晞弟純。
勒引兵掠豫州諸郡，臨江而還，〔還，從宣翻，又如字。〕屯於葛陂。〔續漢書郡國志，汝南郡鮦陽縣有葛陂。賢曰：葛陂，在今豫州新蔡縣西北。〕
初，勒之為人所掠賣也，〔事見上卷惠帝永興二年。〕與其母王氏相失。劉琨得之，【章：甲十一行本「之」下有「遣使」二字；乙十一行本同；孔本同；張校同。】並其從子虎送於勒，因遺勒書曰：〔從，才用翻。遺，於季翻；下同。〕「將軍用兵如神，所向無敵，所以周流天下而無容足之地，百戰百勝而無尺寸之功者，蓋得主則為義兵，附逆則為賊眾故也。成敗之數，有似呼吸，吹之則寒，噓之則溫。今相授侍中、車騎大將軍、領護匈奴中郎將、襄城郡公，將軍其受之！」勒報書曰：「事功殊途，非腐儒所知。君當逞節本朝，吾自夷難為效。」〔勒書意度雄爽，此必張賓為之。難，乃旦翻。〕遺琨名馬、珍寶，厚禮其使，謝而絕之。
時虎年十七，殘忍無度，為軍中患。勒白母曰：「此兒兇暴無賴，〔應劭曰：賴者，恃也。晉灼曰：許慎曰，賴，利也，無利入於家也。或曰：江、淮之間，謂小兒多詐狡獪為無賴。師古曰：晉說是也。〕使軍殺之，聲名可惜，不若自除之。」母曰：「快牛為犢，多能破車，汝小忍之！」乃長，便弓馬，勇冠當時。勒以為徵虜將軍，每屠城邑，鮮有遺類。〔長，知兩翻。冠，古玩翻。鮮，息淺翻。〕然御眾嚴而不煩，莫敢犯者，指授攻討，所向無前，勒遂寵任之。〔石虎始此。為虎誅夷勒諸子張本。〕勒攻滎陽太守李矩，矩擊卻之。
初，南陽王模以從事中郎索綝為馮翊太守。綝，靖之子也。模死，綝與安夷護軍金城麴允、頻陽令梁肅，俱奔安定。〔索，昔各翻，姓也。綝，醜林翻。頻陽縣，屬馮翊郡，秦厲公置。應劭曰，在頻水之陽。杜佑曰，京兆同官縣，漢祋祤縣，晉為頻陽縣。時綝等自京兆南山奔安定。安夷護軍蓋亦置司於長安。〕時安定太守賈疋與諸氐、羌皆送任子於漢，綝等遇之於陰密，擁還臨涇，〔陰密縣，屬安定郡，商之密國，詩所謂「密人不恭，敢距大邦」者也。臨涇縣時為安定郡治所。〕與疋謀興復晉室，疋從之。乃共推疋為平西將軍，率眾五萬向長安。雍州刺史麴特、新平太守竺恢皆不降於漢，〔特與恢同守新平。雍，於用翻。〕聞疋起兵，與扶風太守梁綜帥眾十萬會之。〔帥，讀曰率。〕綜，肅之兄也。漢河內王粲在新豐，使其將劉雅、趙染攻新平，不克。索綝救新平，大小百戰，雅等敗退。中山王曜與疋等戰於黃丘，〔黃丘，在馮翊雲陽縣黃嶔山下。〕曜眾大敗。疋遂襲漢梁州刺史彭蕩仲，殺之。〔蕩仲，安定盧水胡也，據後蕩仲子天護，漢以為涼州刺史，此「梁」當作「涼」。〕麴特等擊破粲於新豈，粲還平陽。於是疋等兵勢大振，關西胡、晉翕然響應。
閻鼎欲奉秦王業入關，據長安以號令四方；河陰令傅暢，祗之子也，亦以書勸之，鼎遂行。荀藩、劉疇、周顗、李述等，皆山東人，不欲西行，中塗逃散，鼎遣兵追之，不及，殺李焴等。〔焴，居登翻。〕鼎與業自宛趣武關，遇盜於上洛，〔上洛縣，漢屬弘農郡，漢元鼎四年置，居洛水上，因以為名；晉初，改為京兆南部；武帝泰始二年，分京兆南部置上洛郡。杜佑曰：上洛，漢長利縣。宛，於元翻。趣，七喻翻。〕士卒敗散，收其餘眾，進至藍田，使人告賈疋，疋遣兵迎之；十二月，入於雍城，〔雍，於用翻。〕使梁綜將兵衛之。
周顗奔琅邪王睿，睿以顗為軍諮祭酒。前騎都尉譙國桓彝亦避亂過江，見睿微弱，謂顗曰：「我以州多故，來此求全，而單弱如此，將何以濟！」既而見王導，共論世事，退，謂顗曰：「向見管夷吾，無復憂矣！」〔以王導比管仲也。〕
諸名士相與登新亭遊宴，〔金陵覽古曰：新亭，在江寧縣十里，近臨江渚。按：新亭蓋近勞勞亭。〕周顗中坐歎曰：「風景不殊，舉目有江河之異！」〔言洛都遊宴，多在河濱，而新亭臨江渚也。坐，徂臥翻。〕因相視流涕。王導愀然變色曰：〔愀，七小翻。〕「當共戮力王室，克復神州，〔戰國時，騶衍以為中國者，於天下乃八十一分居其一分耳。中國名曰赤縣神州。赤縣神州內自有九州，禹之所序九州是也。孔穎達曰：按地統書括地象雲：地中央日崑崙。又云：其東南方五千裏曰神州。以此言之，崑崙在西北，別統四方九州，其神州者，是崑崙東南一州耳，於一州中更分九州則禹貢之九州是也。又，隋祭北郊，有神州、迎州、冀州、戎州、拾州，柱州、宮州、鹹州、揚州從祀，其崑崙所統之四方九州歟。〕何至作楚囚對泣邪！」眾皆收淚謝之。
陳頵遺王導書曰：〔頵，紆倫翻，又居筠翻。〕「中華所以傾弊者，正以取才失所，先白望而後實事，〔白望，猶虛名也。〕浮競驅馳，互相貢薦，言重者先顯，言輕者後敘，遂相波扇〔以水為譬也。波者，水之動也，風起則波生，相扇而動。〕乃至陵遲。加有莊、老之俗，傾，傾惑朝廷，養望者為弘雅，政事者為俗人，王職不卹，法物墜喪。〔喪，息浪翻。〕夫欲制遠，先由近始。今宜改張，〔漢董仲舒論政曰：譬猶琴瑟，必改而更張之，乃可鼓也。〕明賞信罰，拔卓茂於密縣，〔事見四十卷漢光武建武元年。〕顯朱邑於桐鄉，〔朱邑為舒桐鄉嗇夫，廉平不苛，以愛利為行，漢宣帝舉而用之，官至大司農。〕然後大業可舉，中興可冀耳。」導不能從。
劉琨長於招懷而短於撫御，一日之中，雖歸者數千，而去者亦相繼。琨遣子遵請兵於代公猗盧，又遣族人高陽內史餚合眾於中山，幽州所統代郡、上谷、廣寧之民多歸之，〔廣寧縣，漢屬上谷郡，晉武帝太康中，分立廣寧郡；唐屬媯州界。〕眾至三萬。王浚怒，遣燕相胡矩督諸軍，〔燕，於賢翻。相，息亮翻。〕與遼西公段疾陸眷共攻希，殺之，驅略三郡士女而去。疾陸眷，務勿塵之子也。猗盧遣其子六脩將兵助琨戌新興。〔考異曰：晉春秋作「利孫」。按利孫即六脩也，胡語訛轉耳。餘按孔穎達曰：聲相近者，聲轉字異。〕
琨牙門將邢延以碧石獻琨，琨以與六脩，六脩，復就延求之，〔復，扶又翻。〕不得，執延妻子。延怒，以所部兵襲六脩，六脩走，延遂以新興附漢，請兵似攻幷州。
李【張：「李」上脫「初東夷校尉」五字。】臻之死也，〔事見上永嘉三年。〕遼東附塞鮮卑素喜連、木丸津託為臻報仇，〔素喜連、木丸津二部也。為，於偽翻。〕攻陷諸縣，殺掠士民，屢敗郡兵，〔敗，補邁翻。〕連年為寇。東夷校尉封釋不能討，請與連和，連、津不從。民失業，歸慕容廆者甚眾，戍稟給遣還，願留者即撫存之。
廆少子鷹揚將軍翰〔廆，戶罪翻。據載記翰於皝為庶兄；皝，廆第三子，則翰非少子也。少，詩照翻。〕言於廆曰：「自古有為之君，莫不尊天子以從民望，成大業。今連、津外以龐本為名，內實幸災為亂。封使君已誅本請和，〔誅龐本見上永嘉三年。龐，皮江翻。〕而寇暴不已。中原離亂，州師不振，〔州師，謂平州之兵、東夷校尉所統者是也。〕遼東荒散，莫之救恤，單石不若數其罪而討之。〔廆自稱鮮卑大單於。〕上則興復遼東，下則併吞二部，〔二部，謂素嘉連及木丸津也。〕忠義彰於本朝，〔朝，直遙翻。〕私利歸於我國，此霸不之基也。」廆笑曰：「孺子乃能及能此乎！」遂帥眾東擊連、津，〔帥，讀曰率。〕以翰為前鋒，破斬之，盡併二部之眾。得所掠民三千餘家，及前歸廆者悉以付郡遼東賴以復存。〔復，扶又翻。〕
封釋疾病，屬其孫奕於廆。〔屬，之慾翻。〕釋卒，廆召奕與語，說之，曰：「奇士也！」補小都督。釋子冀州主簿悛、幽州參軍抽來奔喪。〔說，與悅同。悛，醜緣翻，又七倫翻。〕廆見之曰：「此家抎抎千斤犍也。」〔抎，羽敏翻；說文：從高而下也。犍，居言翻，犗牛也。言千斥之犍，人間不可多得，若從天而下也。〕以道不通，喪不得還，皆留仕廆，廆以抽為長史，悛為參軍。〔史言封氏諸子遂為慕容佐命之臣。〕
王浚以妻舅崔毖為東夷校尉。毖，琰之曾孫也。〔為毖與慕容氏搆怨張本。崔琰，事曹公。毖，音祕。〕
