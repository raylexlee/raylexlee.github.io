△卷第一百四十七
梁紀三〔起著雍困敦（戊子），盡閼逢敦牂（甲午），凡七年。〕
高祖武皇帝三
天監七年（戊子、五○八）
1春，正月，魏潁川太守王神念來奔。〔為後神念子僧辯有功於興復張本。守，式又翻。〕
2壬子，以衛尉吳平侯昺兼領軍將軍。
3詔吏部尚書徐勉定百官九品為十八班，以班多者為貴。二月，乙丑，增置鎮、衛將軍以下為十品，凡二十四班；不登十品，別有八班。又置施外國將軍二十四班，凡一百九號。〔丞相、太宰、太傅、太保、大司馬、大將軍、太尉、司徒、司空為十八班。諸將軍開府儀同三司、左、右光祿開府儀同三司為十七班。尚書令、太子太傅、左、右光祿大夫為十六班。尚書左僕射、太子少傅、尚書僕射、右僕私、中書監、特進、領、護軍將軍為十五班。中領、護軍、吏部尚書、太子詹事、金紫光祿大夫、太常卿為十四班。中書令、列曹尚書、國子祭酒、宗正、太府卿、光祿大夫為十三班。侍中、散騎常侍、左、右衛將軍、司徒左長史、衛尉卿為十二班。御史中丞、尚書吏部郎、祕書監、通直散騎常侍、太子左、右二衛率、左、右驍、遊、太中大夫、皇弟、皇子師、司農、少府、廷尉卿、太子中庶子、光祿卿為一班。給事黃門侍郎、員外散騎常侍、皇弟、皇子府長史、太僕、大匠卿、太子家令、率更令、僕、揚州別駕、中散大夫、司徒右長史、雲騎、遊騎、皇弟、皇子府司馬、朱衣直閤將軍為十班。尚書左丞、鴻臚卿、中書侍郎、國子博士、太子庶子、揚州中從事、皇弟、皇子公府從事中郎、太舟卿、大長秋、皇弟、皇子府諮議、嗣王府長史、前、左、右、後四軍、嗣王府司馬、庶姓公府長史、司馬為九班。祕書丞、太子中舍人、司徒左西掾、司徒屬、皇弟、皇子友、散騎侍郎、尚書右丞、南徐州別駕、皇弟、皇子、公府掾屬，皇弟、皇子單為二衛司馬、嗣王、庶姓公府從中郎、左、右中郎將、嗣王、庶姓公府諮議、皇弟、皇子之庶子府長史、司馬、蕃王府長史、司馬、庶姓持節府長史、司馬為八班。五校、東宮三校、皇弟、皇子之庶子府中錄事、中記室、中直兵參軍、南徐州中從事、皇弟、皇子之庶子府、蕃王府諮議為七班。太子洗馬、通直散騎侍郎、司徒主簿、尚書侍郎、著作郎、皇弟、皇子府功曹史、五經博士、皇弟、皇子府錄事、記室、中兵參軍、皇弟、皇子荊、江、雍、郢、南徐五州別駕、領、護軍長史、司馬、嗣王、庶姓公府掾屬、南臺治書侍御史、廷尉三官、謁者僕射、太子門大夫、嗣王、嗣王、庶姓公府中錄事、中記室、中直兵參軍、庶姓府諮議為六班。尚書郎中、皇弟、皇子文學及府主簿、太子太傅、少傅丞、皇弟、皇子湘、豫、司、益、廣、青、衡七州別駕、皇弟、皇子荊、江、雍、郢、南兗五州中從事、嗣王、庶姓荊、江等五州別駕、太常丞、皇弟、皇子國郎中令、三將、東宮二將、嗣王府功曹史、庶姓公府錄事、記室、中兵參軍、皇弟、皇子之庶子府、蕃王府中錄事、中記室、中直兵參軍為五 班。給事中、皇弟、皇子府正參軍、中書舍人、建康三官、皇弟、皇子北徐、北兗、梁、交、南梁五州別駕、皇弟、皇子湘、豫、司、益、廣、青、衡七州別駕、中 從事、嗣王、庶姓湘、豫等七州別駕、嗣王、庶姓荊、江等五州中從事、宗正、太府、衛尉、司農、少府、廷尉、太子詹事等丞、積射、強弩將軍、太子左、右積弩 將軍、皇弟、皇子國大農、嗣王國郎中令、嗣王、庶姓公府主簿、皇弟、皇子之庶子府、蕃王府功曹史、錄事、記室、中兵參軍為四 班。太子舍人、司徒祭酒、皇弟、皇子公府祭酒、員外散騎侍郎、皇弟、皇子府行參軍、太子太傅、少傅五官、功曹、主簿、二衛司馬、公車令、冑子、律博士、皇 弟、皇子越、桂、寧、霍四州別駕、皇弟、皇子北徐、北兗、梁、交、南梁五州中從事、庶姓北徐等五州別駕、湘、豫、司、益、廣、青、衡七州中從事、嗣王、庶 姓公府正參軍、皇弟、皇子之庶子府、蕃王府曹主簿、武衛將軍、光祿丞、皇弟、皇子國中尉、太僕、大匠丞、嗣王國大農、蕃王國郎中令、庶姓持節府中錄事、中記室、中直兵參軍、北館令為三班。祕書郎、著作佐郎、揚、南徐州主簿、嗣王、庶姓公府祭酒、皇弟、皇子單為領、 護、詹事、二衛等功曹、五官、主簿、太學博士、皇弟、皇子國常侍、奉朝請、國子助教、皇弟、皇子越、桂、寧、霍四州中從事、皇弟皇子荊、江等五州主簿、嗣 王、庶姓越、桂等四州別駕、嗣王、庶姓北徐等五州中從事、鴻臚丞、尚書五都令史、武騎常侍、材官將軍、明堂、二廟、帝陵令、嗣王、庶姓公府行參軍、皇弟、 皇子之庶子府正參軍、蕃王國大農、庶姓持節府錄事、記室、中直兵參軍、庶姓持節府功曹史為二班。揚、南徐州西曹、祭酒、從事、皇弟、皇子國侍郎、嗣王國常侍、南徐州議曹從事、東宮通事舍人、南臺侍御史、大舟丞、二衛、殿中將軍、皇弟、皇子之庶 子府、蕃王府行參軍、蕃王國中尉、皇弟、皇子湘、豫等七州主簿、皇第、皇子荊、雍等州西曹祭酒、議曹從事、皇弟、皇子西曹、從事祭酒、（以上四字疑衍）議 曹祭酒、部傳從事、嗣王庶姓越、桂等四州中從事、嗣王庶姓荊、江等五州主簿、庶姓持節府主簿、汝陰、巴陵二國郎中令、太官、太樂、太市、太史、太醫、太祝 、東西冶、左右尚方、南北武庫、車府等令為一班。又詔以「將軍之名，高卑舛雜，更加釐定。」於是有司奏置一百二十五號將軍。以鎮、衛、驃騎、車騎為二十四班，內外通用；徵東，徵西、徵南、徵北施外，中軍、中衛、中撫、中護施內，為二十三班；鎮東、鎮西、鎮南、鎮北施外，鎮左、鎮右、鎮前、鎮後施內，為二十二班；安東、安西、安南、安北施外，安左、安右、安前、安後施內，為二十一班；平東、平西、平南、平北施外，翊左、翊右、翊前、翊後施內，為二十班；是為重號將軍。忠武、軍師為十九班；武臣、爪牙、龍騎、雲麾為十八班，代舊前、後、左、右四將軍；鎮兵、翊師、宣惠、宣毅為十七班，代舊四中郎將：十號為一品。智威、仁威、勇威、信威、嚴威為十六班，代舊徵虜；智武、仁武、勇武、信武、嚴武為十五班，代舊冠軍：十號為一品，所謂五德將軍者也。輕車、徵遠、鎮朔、武旅、貞毅為十四班，代舊輔國。凡將軍加大者，唯至貞毅而已，通進一階，優者方得比位從公。寧遠、明威、振遠、電耀、威耀為十三班，代舊寧朔：十號為一品。武威、武騎、武猛、壯武、飆武為十二班；電威、馳銳、追鋒、羽騎、突騎為十一班：十號為一品。折衝、冠武、和戎、安壘、猛烈為十班；掃狄、雄信、掃虜、武銳、椎鋒為九班：十號為一品。略遠、貞威、決勝、開遠、光野為八班；厲鋒、輕銳、討狄、蕩虜、蕩夷為七班：十號為一品。武毅、鐵騎、樓船、宣猛、樹功為六班；克狄、平虜、討夷、平狄、威戎為五班：十號為一品。伏波、雄戟、長劍、衝冠、雕騎為四班；佽飛、安夷、克戎、綏狄、威虜為三班：十號為一品。前鋒、武義、開邊、招遠、全威為二班；綏虜、蕩寇、橫野、馳射為一班：十號為一品。凡十品，二十四班，亦以班多為貴。其制，品十，取其盈數，以法十日；班二十四以法氣序。制簿悉以大號居後，以為選法自小遷大也。其不登十品應須軍號者，有牙門代舊建威，期門代舊建武，為八班；候騎代舊振威，熊渠代舊振武，為七班；中堅代舊奮威，典戎代舊奮武，為六班；戈船代舊揚威，繡衣代舊揚武，為五班；執訊代舊廣威，行陣代舊廣武，為四班；鷹揚為三班；陵江為二班；偏將軍、裨將軍為一班：凡十四號，別為八班，以象八風，所施甚輕。又有武安、鎮遠、雄義擬車騎為二十四班；撫東、撫西、撫南、撫北擬四徵為二十三班；寧東、寧西、寧南、寧北擬四鎮為二十二班；威東、威西、威南、威北擬四安為二十一班；綏東、綏西、綏南、綏北擬四平為二十班：凡十九號為一品。安遠、安邊擬忠武、軍師為十九班；輔義、安沙、衛海、撫河擬武臣等四號為十八班；平遠，撫朔、寧沙、航海擬鎮兵等四號為十七班：凡十號為一品。翊海、朔黟、拓遠、威河、龍幕擬智威等五號為十六班；威隴、安漠、綏邊、寧寇、梯山擬智武等五號為十五班：凡十號為一品。寧境、綏河、明信、明義、威漠擬輕車等五號為十四班；安隴、向義、宣節、振朔、候律擬寧遠等五號為十三班：凡十號為一品。平寇、定遠、寧隴、陵海、振漠擬武威等五號為十二班；馳義２朔、明節、執信、懷德擬電威等五號為十一班：凡十號為一品。撫邊、定隴、綏關、立信、菶義擬折衝等五號為十班；綏隴、寧邊、定朔、立節、懷威擬掃狄等五號為九班：凡十號為一品。懷關、靜朔、掃寇、寧河、安朔擬略遠等五號為八班；揚化、超隴、執義、來化、度嶂擬厲鋒等五號為七班：凡十號為一品。平河、振隴、雄邊、橫沙、寧關擬武毅等五號為六班；懷信、宣義、弘節、浮遼、鑿空擬克狄等五號為五班：凡十號為一品。扞海、款塞、歸義、陵河、明信擬伏波等五號為四班；奉忠、守義、弘信、抑化、立義擬佽飛等五號為三班：凡十號為一品。綏方、奉正、承化、浮海、渡河擬先鋒等五號為二班；懷義、奉信、歸誠、懷澤、伏義擬綏虜等五號為一班：凡十號為一品。大凡一百九號，亦為二十四班，施於外國。〕
3庚午，詔置州望、郡宗、鄉豪各一人，專掌搜薦。〔搜，求也；搜才能而薦之於上。〕
4乙亥，以南兗州刺史呂僧珍為領軍將軍。領軍掌內外兵要，宋孝建以來，制局用事，與領軍分兵權，典事以上皆得呈奏，領軍拱手而已。及吳平侯昺在職峻切，官曹肅然。制局監皆近倖，頗不堪命，以是不得久留中，丙子，出為雍州刺史。〔先用僧珍，次日出昺。昺，音丙。雍，於用翻。〕
5三月，戊子，魏皇子昌卒，侍御師王顥失於療治，〔醫師侍御左右，因以名官。後魏之制，太醫令屬太常，掌醫藥；而門下省別有尚藥局侍御師，蓋今之御醫也。此又一王顯，非御史中尉之王顯也。治，直之翻。〕時人皆以為承高肇之意也。
6夏，四月，乙卯，皇太子納妃，大赦。
7五月，己亥，詔復置宗正、太僕、大匠、鴻臚，又增太府、太舟，仍先為十二卿。〔復，扶又翻。五代史志曰：是年以太常為太常卿，加置宗正卿，以大司農為司農卿，是為春卿；加置太府卿，以少府為少府卿，加置太僕卿，是為夏卿；以衛尉為衛尉卿，廷尉為廷尉卿，將作大匠為大匠卿，是為秋卿；以光祿勳為光祿卿，大鴻臚為鴻臚卿，都水使者為太舟卿，是為冬卿。凡十二卿，皆置丞及功曹、主簿。〕
8癸卯，以安成王秀為荊州刺史。先是，巴陵馬營蠻緣江為寇，州郡不能討，〔先，悉薦翻。〕秀遣防閤文熾帥眾燔其林木，〔梁制，上宮、東宮置直閤，王公置防閤。文，姓也。帥，讀曰率。〕蠻失其險，州境無寇。〔蠻無所依阻，故不敢為寇。〕
9秋，七月，甲午，魏立高貴嬪為皇后。〔嬪，毗賓翻。〕尚書令高肇益貴重用事。肇多變更先朝舊制，減削封秩，抑黜勳人，由是怨聲盈路。羣臣宗室皆卑下之，〔更，工衡翻。朝，直遙翻。下，遐嫁翻。〕唯度古尚書元匡與肇抗衡，先自造棺置聽事，欲輿棺詣闕論肇罪惡，自殺以切諫；肇聞而惡之。〔度，徒洛翻。惡，烏路翻。〕會匡與太常劉芳議權量事，〔魏因議樂，併議定權量。量，力讓翻。〕肇主芳議，匡遂與肇喧競，〔競，爭也。〕表肇指鹿為馬。〔以肇比趙高。〕御史中尉王顯奏彈匡誣毀宰相，有司處匡死刑；〔處，昌呂翻。〕詔恕死，降為光祿大夫。
10八月，癸丑，竟陵壯公曹景宗卒。
11初，魏主為京兆王愉納於後之妹為妃，〔為，於偽翻。〕愉不愛，愛妾李氏，生子寶月。於後召李氏入宮，棰之。〔棰，止橤翻。〕愉驕奢貪縱，所為多不法。帝召愉入禁中推按，杖愉五十，出為冀州刺史。愉自以年長，〔長，知兩翻。〕而勢位不及二弟，〔二弟，清河王懌，廣平王懷。〕潛懷愧恨。又，身與妾屢被頓辱，高肇數譖愉兄弟，愉不勝忿；〔被，皮義翻。數，所角翻。勝，音升。〕癸亥，殺長史羊靈引、司馬李遵，詐稱得清河王懌密疏，雲「高肇弒逆」。遂為壇於信都之南，〔魏冀州刺史治信都。〕即皇帝位，大赦，改元建平，立李氏為皇后。法曹參軍崔伯驥不從，愉殺之。在北州鎮皆疑魏朝有變，〔謂州鎮在冀州之北者。朝，直遙翻。〕定州刺史安樂王詮具以狀告之，〔樂，音洛。詮，且緣翻。〕州鎮乃安。乙丑，魏以尚書李平為都督北討諸軍行冀州事以討愉。平，崇之從父弟也。〔從，才用翻。〕
12丁卯，魏大赦，改元永平。
13魏京兆王愉遣使說平原太守清河房亮，亮斬其使；愉遣其張靈和擊之，為亮所敗。〔說，式芮翻。將，即亮翻。敗，補邁翻。〕李平軍至經縣，〔經縣，漢、晉屬安平國，魏收志屬鉅鹿郡。〕諸軍大集，夜，有蠻兵數千斫平營，矢及平帳，平堅臥不動，俄而自定。〔蠻兵蓋亦李平所統，欲為內變，而平不動，故自定。〕九月，辛巳朔，愉逆戰於城南草橋，平奮擊，大破之，愉脫身走入城，平進圍之。壬辰，安樂王詮破愉兵於城北。
14癸巳，立皇子績為南康王。
15魏高後之立也，彭城武宣王勰固諫，〔勰，音協。〕魏主不聽。高肇由是怨之，數譖勰於魏主，〔數，所角翻。〕魏主不之信。勰薦其舅潘僧固為長樂太守，京兆王愉之反，脅僧固與之同，〔冀州與長樂郡同治信都，故僧固為愉所脅。樂，音洛。〕肇因誣勰北與愉通，南招蠻賊。〔伊闕以南，接於淮、汝、江、沔，皆有蠻左。〕彭城郎中令魏偃、前防閤高祖珍〔高祖珍前嘗為勰防閤，時已去官，故曰前防閤。〕希肇提擢，構成其事。肇令侍中二暉以聞，暉不從，又令左衛元珍言之。帝以問暉，暉明勰不然；又以問肇，肇引魏偃、高祖珍為證，帝乃信之。戊戌，召勰及高陽王雍、廣陽王嘉、清河王懌、廣平王懷、高肇俱入宴。勰妃李氏方產，固辭不赴。中使相繼召之，〔使，疏吏翻。〕不得已，與妃訣而登車，入東掖門，度小橋，牛不肯進，擊之良久，〔良久，稍久也，或曰甚久也。〕更有使者責勰來遲，乃去牛，〔去，羌呂翻。〕人挽而進。宴於禁中，至夜，皆醉，各就別所消息。〔令各就便安之處，消酒毒而息真氣。〕俄而元珍引武士齎毒酒而至，勰曰：「吾無罪，願一見至尊，死無恨！」元珍曰：「至尊何可復見！」〔復，扶又翻。〕勰曰：「至尊聖明，不應無事殺我，乞與告者一對曲直！」武士以刀鐶築之，勰大言曰：「冤哉，皇天！忠而見殺。」武士又築之，勰乃飲毒酒，武士就殺之，向晨，以褥裹屍載歸其第，雲王因醉而薨。李妃號哭大言曰：〔號，戶刀翻。〕「高肇枉理殺人，天道有靈，汝安得良死！」魏主舉哀於東堂，贈官、葬禮皆優厚加等。在朝貴賤，莫不喪氣，〔朝，直遙翻。喪，息浪翻。〕行路士女皆流涕曰：「高令公枉殺賢王。」〔肇為尚書令，故稱曰令公。〕由是中外惡之益甚。〔為高肇被誅張本。惡，烏路翻。〕
京兆王愉不能守信都，癸卯，燒門，攜李氏及其四子從百餘騎突走。〔騎，奇寄翻。〕李平入信都，斬愉所置冀州牧韋超等，遣統軍叔孫頭追執愉，置信都，以聞。羣臣請誅愉，魏主不許，命鎖送洛陽，申以家人之訓。〔愉，魏主弟也，故欲訓責之。〕行至野王，高肇密使人殺之。〔考異曰：魏書及北史愉傳皆雲：「愉每宿止亭傳，必攜李手，盡其私情，雖鏁縶之中，飲賞自若，略無愧懼之色。至野王，愉語人曰：『雖主上慈深，不忍殺我，吾亦何面見至尊！』於是歔欷流涕，絕氣而死。或雲高肇令人殺之。」按愉既敗被執，猶略無愧懼，安能慙見魏主，遽感激絕氣而死！蓋肇潛使人殺愉，因以此言紿魏主耳。〕諸子至洛、魏主皆赦之。
魏主將屠李氏，中書令崔光諫曰：「李氏方懟，刑至刳始，乃桀、紂所為，〔武王數紂之罪曰：刳剔孕婦。〕酷而非法。請俟產畢，然後行刑。」從之。
李平捕愉餘黨千餘人，將盡殺之，錄事參軍高顥曰：「此皆脅從，前既許之原免矣，宜為表陳。」〔為，於偽翻；下為國同。〕平從之，皆得免死。顥，祐之孫也。〔高祐，允之從祖弟，以文學事魏孝文。〕
濟州刺史高植帥州軍擊愉，有功當寺，〔濟，子禮翻。帥，讀曰率。〕植不受，曰：「家荷重恩，為國致效，〔致效，言致身而效死也。荷，下可翻。〕乃其常節，何敢求賞！」植，肇之子也。
加李平散騎常侍。〔散，悉亶翻。騎，奇寄翻。〕高肇及中尉王顯素惡平，顯彈平在冀州隱截官口，〔此謂叛黨男女合沒為官口者。惡，烏路翻。彈，徒丹翻。〕肇奏除平名。〔除名，不得通籍禁門。〕
初，顯祖之世，柔然萬餘口【章：十二行本「口」作「戶」；乙十一行本同；孔本同；張校同。】降魏，置之高平、薄骨律二鎮，〔魏世祖太延二年置高平鎮，是後肅宗正光五年改置原州。又大延二年置薄骨律鎮，肅宗孝昌中改置靈州。宋白曰：太和十年改薄骨律鎮為沃野鎮。降，戶江翻。〕及太和之末，叛走略盡，唯千餘戶在。太中大夫王通請徙置淮北以絕其叛，詔太僕卿楊椿持節往徙之，椿上言：「先朝處之邊徼，所以招附殊俗，且別異華、戎也。〔朝，直遙翻。處，昌呂翻；下河處同。徼，吉弔翻。別，彼列翻。〕今新附之戶甚眾，若舊者見徒，新者必不自安，是驅之使叛也。且此屬衣毛食肉，樂冬便寒，〔衣，於既翻。樂，音洛。〕南土濕熱，往必殲盡。進失歸附之心，退無藩衛之益，置之中夏，〔殲，息廉翻。夏，戶雅翻。〕或生後患，非良策也。」不從，遂徙於濟州，緣河處之。及京兆王愉之亂，皆浮河赴愉，所在抄掠，如椿之言。〔濟，子禮翻。抄，楚交翻。〕
16庚子，魏郢州司馬彭珍等叛魏，潛引梁兵趨義陽，三關戍主侯登等以城來降。郢州刺史婁悅嬰城自守，魏以中山王英都督南征諸軍事，將步騎三萬出汝南以救之。〔趨，七喻翻。降，戶江翻。將，即亮翻。騎，奇寄翻。考異曰：田益宗傳，詔曰：「英統馬步七萬，邢巒統精騎三萬，」蓋虛聲耳。今從魏帝紀。〕
17冬，十月，魏懸瓠軍主白早生殺豫州刺史司馬悅，〔瓠，戶故翻。考異曰：梁帝紀作「白皁生」，馬仙琕傳作「琅邪王司馬慶會」。今皆從魏書。〕自號平北將軍，求救於司州【章：十二行本「州」下有「刺史」二字；乙十一行本同；孔本同；退齋校同；張校同，雲無註本無「刺史」二字。】馬仙琕。〔琕，部田翻。〕時荊州刺史安成王秀為都督，〔秀以荊州刺史督諸州，司州其所統也。〕仙琕籤求應赴。〔籤前敘求應赴之事，註見一百二十卷宋文帝元嘉元年。〕參佐鹹謂宜待臺報，〔謂宜奏上天臺而待報。江左率謂朝廷為臺，亦謂之天臺。〕秀曰：「彼待我以自存，〔彼，謂白早生。〕援之宜速，待敕雖舊，〔謂舊制須待臺敕。〕非應急也。」即遣兵赴之。上亦詔仙琕救早生。仙琕進頓楚王城，〔楚王城即楚王戍。〕遣副將齊苟兒〔將，即亮翻。考異曰：魏書作「苟仁」，今從梁書、南、北史。〕以兵二千助守懸瓠。詔以早生為司州刺史。〔考異曰：梁帝紀，十月丙子，「魏陽關主許敬珍以城內附，詔大舉北伐，以始興王憺帥眾入清，王茂帥眾向宿豫。丁丑，白早生與豫州刺史胡遜以城內屬，以早生為司州、胡遜為豫州刺史。明年正月壬辰，魏鎮東參軍成景雋斬宿豫城主嚴仲寶，以城內屬。二月丁卯，魏楚王城主李國興以城內附。」姓名年月事蹟既與魏書參差，又徧檢諸列傳皆無其事。今並從魏書。〕
18丙寅，以吳興太守張稷為尚書左僕射。〔守，式又翻。〕
19魏以尚書邢巒行豫州事，將兵擊白早生。魏主問之曰：「卿言，早生走也，守也﹖何時可平﹖」對曰：「早生非有深謀大智，正以司馬悅暴虐，乘眾怒而作亂，民迫於兇威，不得已而從之。縱使梁兵入城，水路不通，糧運不繼，亦成禽耳。早生得梁之援，溺於利慾，必守而不走。若臨以王師，士民必翻然歸順，不出今年，當傳首京師。」魏主悅，命巒先發，使中山王英繼之。
巒帥騎八百，倍道兼行，五日至鮑口。丙子，早生遣其大將胡孝智將兵七千，離城二百里逆戰，〔帥，讀曰率。騎，奇寄翻；下同。將，即亮翻；下椿將同。離，力智翻。〕巒奮擊，大破之，乘勝長驅至懸瓠。早生出城逆戰，又破之，因渡汝水，圍其城。詔加巒都督南討諸軍事。
丁丑，魏鎮東參軍成景雋殺宿豫戍主嚴仲賢，以城來降。〔降，戶江翻。〕時魏郢、豫二州，自懸瓠以南至於安陸諸城皆沒，唯義陽一城為魏堅守。〔為，於偽翻。〕蠻帥田益宗帥羣蠻以附魏，〔蠻帥，所類翻。宗帥，讀曰率。〕魏以為東豫州刺史，〔魏東豫州治新息廣陵城，領汝南、東新蔡、新蔡、弋陽、長陵郡。〕上以車騎大將軍、開府儀同三司、五千戶郡公招之，益宗不從。
十一月，庚寅，魏遣安東將軍楊椿將兵四萬攻宿豫。
魏主聞邢巒褸捷，命中山王英趣義陽，英以眾少，累表請兵，弗許。〔趣，與趨同，七喻翻。少，詩沼翻。〕英至懸瓠，輒與巒共攻之。十二月，己未，齊苟兒等開門出降，斬白早生及其黨數十人。英乃引兵前趨義陽。〔趨，七喻翻。〕寧朔將軍張道凝先屯楚王城，癸亥，棄城走，英追擊，斬之。
魏義陽太守狄道辛祥與婁悅共守義陽，將軍胡武城、陶平虜攻之，祥夜出襲其營，擒平虜，斬武坡，由是州境獲全。論功當賞，婁悅恥功出其下，間之於執政，賞遂不行。〔間，古莧翻。史言高肇專魏，賞罰無章。〕
20壬申，魏東荊州表「桓暉之弟叔興前後招撫太陽蠻，歸附者萬餘戶，請置郡十六，縣五十，」〔自是之後，蠻左郡縣不可勝紀矣。〕詔前鎮東府長史酈道元案行置之。〔行，下孟翻。〕道元，範之子也。〔酈範見一百三十二卷宋明帝泰始三年。〕
21是歲，柔然佗汗可汗復遣紇奚勿六跋敵貂裘於魏，〔佗，徒河翻。汗，音寒。可，從刊入聲。復，扶又翻。〕魏主弗受，報之如前。〔前事見上卷五年。〕
初，高車侯倍窮奇為嚈噠所殺，〔嚈噠國，大月氏之種類也，亦曰高車之別種，其原出於塞北，自金山而南，在於闐之西，去長安一萬一百里；其王都拔底城，蓋王舍城也。嚈，益涉翻。噠，當割翻，又妷葛翻，又宅軋翻。〕執其子突而去，其眾分散，或奔魏，或奔柔然。魏主遣羽林監河南孟威撫納降戶，置於高平鎮。〔降，戶江翻。〕高車王阿伏至羅殘暴，國人殺之，立其宗人跋利延。嚈噠奉彌俄突以伐高車，國人殺跋利延，迎彌俄突而立之。彌俄突與佗汗可汗戰於蒲類海，不勝，西走三百餘裏。佗汗軍於伊吾北山。會高昌王麴嘉求內徙於魏，時孟威為龍驤將軍，〔驤，思將翻。〕魏主遣威發涼州兵三千人迎之，至伊吾，佗汗見威軍，佈而遁去。〔佈，普布翻。〕彌俄突聞其離駭，追擊，大破之，殺佗汗於蒲類海北，割其髮送於威，且遣使入貢於魏。〔使，疏吏翻。〕魏主使東城子於亮報之，賜遺甚厚。〔遺，於季翻。〕高昌王嘉失期不至，威引兵還。
佗汗可汗子醜奴立，號豆羅伏跋豆伐可汗，〔魏收曰：魏言「彰制」也。〕改元建昌。
22宋、齊舊儀，祀天皆服袞冕，兼著作郎高許懋請造大裘，從之。〔周禮天官：司裘掌為大裘以供王祀天之服。鄭眾註雲：大裘，黑羔裘，服以祀天，示質。時有司尋大裘之制，唯鄭玄註司服雲：大裘，羔裘也。既無所出，未可為據。按六冕之服皆玄上纁下，今宜以玄繒為之，其制式如裘，其裳以纁，皆無文繡；冕則無旒。制曰：可。〕
23上將有事太廟，詔以「齋日不樂，自今輿駕始出，鼓吹從而不從，還宮，如常儀。」〔還宮則鼓吹振作。吹，昌瑞翻。〕
八年（己丑、五○九）
1春，正月，辛巳，上祀南郊，大赦。時有請封會稽、禪國山者，〔國山在義興國山縣，隋廢義興郡為義興縣，並國山入焉。我朝太平興國元年，以太宗蕃邸舊諱，改義興為宜興。會，工外翻。〕上命諸儒草封禪儀，欲行之。許懋建議，以為「舜柴岱宗，是為巡狩。而鄭引孝經鉤命決雲：『封於太山，考績柴燎；禪乎梁甫，刻石紀號，』此緯書之曲說，非正經之通義也。〔緯，於貴翻。〕舜五載一巡狩，春夏秋冬周徧四嶽，〔書舜典，歲二月，東巡狩至於岱宗，柴望秩于山川。五月，南巡狩至於南嶽。八月，西巡狩至於西嶽。十有一月，北巡狩至於北嶽。載，子亥翻。〕若為封禪，何其數也！〔數，所角翻。〕又如管夷吾所說七十二君，燧人之前，世質民淳，安得泥金檢玉！結繩而治，安得鐫文告成！夷吾又云：『唯受命之君然後得封禪，』周成王非受命之君，云何封太山禪社首！神農即炎帝也，而夷吾分為二人，妄亦甚矣。若聖主，不須封禪；若凡主，不應封禪。蓋齊桓公欲行此事，夷吾知其不可，故舉怪物以屈之。 〔班志曰：齊桓公既霸，會諸侯於葵丘，而欲封禪。管仲曰：「古者封太山禪梁父者七十二家，夷吾所記者十有二焉。昔無懷氏封太山，禪云云；伏羲封太山，禪雲 雲；神農氏封太山，禪云云；炎帝封太山，禪云云；黃帝封太山，禪亭亭；顓頊封太山，禪云云；帝嚳封泰山，禪云云；堯封太山，禪云云；舜封太山，禪云云；禹 封太山，禪會稽；湯封太山，禪云云；成王封太山，禪於社首：皆受命乃得封禪。」桓公曰：「寡人九合諸侯，一匡天下，昔三代受命何以異此！」管仲睹桓公不可 窮以辭，因設之以事曰：「古之封禪，鄗上黍，北里禾，所以為盛；江、淮以一茅三脊，所以會藉；東海致比目之魚，西海致比翼之鳥，然後物有不召而自至者十有五焉。今鳳凰、麒麟不至，嘉禾不生，而蓬蒿藜莠茂，鴟鴞羣翔，而欲封禪，無乃不可乎！」桓公乃止。〕秦始皇嘗封太山，孫暼嘗遣兼司空董朝至陽羨封禪國山，〔五代志曰：義興，舊曰陽羨。〕皆非盛德之事，不足為法。然則封禪之禮，皆道聽所說，失其本文，由主好名於上，〔好，呼到翻。〕而臣阿旨於下也。古者祀天祭地，禮有常數，誠敬之道，盡此而備，至於封禪，非所敢聞。」上嘉納之，因推演懋議，稱制旨以答請者，由是遂止。
2魏中山王英至義陽，將取三關，先策之曰：「三關相須如左右手，若克一關，兩關不待攻而破；攻難不如攻易，宜先攻東關。」〔東關即武陽關。易，以豉翻；下勢易同。〕又恐其併力於東，乃使長史李華帥五統向西關，〔五統，五統軍之眾。西關即平靖關。帥，讀曰率。〕以分其兵勢，自督諸軍向東關。
先是，馬仙琕使雲騎將軍馬廣屯馬薄，軍主胡文超屯松峴。〔先，悉薦翻。騎，奇寄翻。峴，戶典翻。考異曰：梁馬仙琕傳雲：「遣馬廣會超守三關。」今從魏中山王英傳。〕丙申，英至長薄，戊戌，長薄潰馬廣遁入武陽，英進圍之。上遣冠軍將軍彭甕生、驃騎將軍徐元季將兵援武陽，〔冠，古玩翻。驃，匹妙翻。騎，奇寄翻。季將，即亮翻；下同。考異曰：英傳作「徐超秀」，今從魏帝紀。〕英故縱之使入城，曰：「吾觀此城形勢易取。」〔易，以豉翻。〕甕生等既入，英促兵攻之，六日而拔，虜三將及士卒七千餘人。進攻廣峴，〔廣峴，蓋即黃峴關。〕太子左衛率李元履棄城走；又攻西關，馬仙琕亦棄城走。
上使南郡太守韋叡將兵救仙琕，〔邵陽之捷，叡遷左衛將軍，尋為安西長史、南郡太守。〕叡至安陸，俱築城二丈餘，更開大塹，起高樓。〔塹，七豔翻。〕眾頗譏其示怯，叡曰：「不然，為將當有怯時，不可專勇。」中山王英急追馬仙琕，將復邵陽之恥，聞叡至，乃退。上亦有詔罷兵。
初，魏主遣中書舍人鮦陽董紹慰勞叛城，〔鮦陽縣，漢屬汝南郡，晉屬汝陰郡，魏屬新蔡郡。孟康曰：鮦，音紂紅翻。隋廢新蔡郡為縣，屬豫州。鮦陽之地當在新蔡縣界。勞，力到翻。〕白早生襲而囚之，送於建康。魏主既克懸瓠，命於齊苟兒等四將之中分遣二人，敕揚州為移，〔魏揚州治壽陽。移，移文也。〕以易紹及司馬悅首。〔考異曰：紹傳雲「歸苟兒等十人」，今從司馬悅傳。〕移書未至，領軍將軍呂僧珍與紹言，愛其文義，言於上，上遣主書霍靈超謂紹曰：「今聽卿還，令卿通兩家之好，〔好，呼到翻；下通好同。〕彼此息民，豈不善也！」因召見，賜衣物，〔見，賢遍翻。〕令舍人周捨慰勞之，〔舍人，中書通事舍人。勞，力到翻。〕且曰：「戰爭多年，民物塗炭，吾是以不恥先言與魏朝通好，比亦有書全無報者，〔朝，直遙翻。好，呼到翻；下同。比，毗至翻，近也。〕卿宜備申此意。今遣傳詔霍【嚴：「霍」改「周」。】靈秀送卿至國，遲有嘉問。」〔遲，直利翻，待也。〕又謂紹曰：「卿知所以得不死不﹖〔死不，讀曰否。〕今者獲卿，乃天意也。夫立君以為民也，〔為，於偽翻。〕凡在民上，豈可以不思此乎！若欲通好，今以宿豫還彼，彼當以漢中見歸。」紹還魏言之，魏主不從。
3三月，魏荊州刺史元志將兵七萬寇潺溝，〔潺溝在漢北，據梁書吳平侯昺傳，「破志於潺溝，流屍蓋漢水，」則潺溝之水南注於漢。潺，仕山翻。〕驅迫羣蠻，羣蠻悉渡漢水來降，雍州刺史吳平侯昺納之。〔降，戶江翻。雍，於用翻。昺，音丙。〕綱紀皆以蠻累為邊患，不如因此除之，〔州郡上佐，謂之綱紀，言其綱紀州郡之事也。〕昺曰：「窮來歸，我誅之不祥。且魏人來侵，吾得蠻以為屏蔽，不亦善乎！」〔屏，必郢翻。〕乃開樊城受其降，命司馬朱思遠等擊志於潺溝，大破之，斬首萬餘級。志，齊之孫也。〔拓跋齊見一百二十卷宋文帝元嘉四年。〕
4夏，四月，戊申，以臨川王宏為司空，加車騎將軍王茂開府儀同三司。〔騎，奇寄翻。〕
5丁卯，魏楚王城主李國興以城降。
6秋，七月，癸巳，巴陵王蕭寶義卒。
7九月，辛巳，魏封故北海王詳子顥為北海王。〔詳得罪死事見一百四十五卷天監元年。〕
8魏公孫崇造樂尺，以十二黍為寸；劉芳非之，更以十黍為寸。尚書令高肇等奏：「崇所造八音之器及度量皆與經傳不同，詰其所以然，雲『必依經文，聲則不協。』請更令芳依周禮造樂器，俟成集議並呈，從其善者。」詔從之。〔夫作樂者先定律，律起於黃鍾，黃鍾之長以黍審其度，黃鍾之龠以黍審其容。周禮典同雖曰掌六律六同之和，以辯天地四方陰陽之聲，以為樂器，然度之長短，容之多少，未嘗詳言之也。冬官考工既出於漢，而鳧氏為鍾但言其廣長圓徑深厚，而絫黍之法無聞焉。肇請令芳依周禮造樂器，未知其何所依也。魏收曰：太和中，詔中書監高閭脩正音律，久未能定。閭表太樂祭酒公孫崇參知律呂鐘磬之事。景明四年，幷州獲古銅權，詔付崇以為鍾律之準。永平中，崇更造新尺，以一黍之長絫為寸法。尋太常卿劉芳受詔脩樂，以秬黍中者一黍之廣即為一分，而中尉元匡以一黍之廣度黍二縫以取一分，三家紛競，久不能決。太和十九年，高祖詔以一黍之廣用成分體，九十黍之長以定銅尺。有司秦從前詔，而芳尺同高祖所制，故遂典脩金石。更，工衡翻。傳，直戀翻。詰，去吉翻。〕
9冬，十月，癸丑，魏以司空廣陽王嘉為司徒。
10十一月，己丑，魏主於式乾殿為諸僧及朝臣講維摩詰經。〔為，於偽翻。朝，直遙翻。〕時魏主專尚釋氏，不事經籍，中書侍郎河東裴延雋上疏，以為「漢光武、魏武帝，雖在戎馬之間，未嘗廢書，筅帝遷都行師，手不釋卷，良以學問多益，不可暫輟故也。陛下升法座，親講大覺，凡在瞻聽，塵蔽俱開。然五經治世之模楷，應務之所先，〔治，直之翻。〕伏願經書互覽，孔、釋兼存，則內外俱周，真俗斯暢矣。」
時佛教盛於洛陽，沙【章：十二行本「沙」上有「中國」二字；乙十一行本同；孔本同。】門之外，自西域來者三千餘人，魏主別為之立永明寺千餘間以處之。處士南陽馮亮有巧思，〔為，於偽翻。處，昌呂翻。思，相吏翻。〕魏主使與河南尹甄琛、沙門統僧暹擇嵩山形勝之地立閒居寺，極巖壑土木之美。由是遠近承風，無不事佛，比及延昌，〔甄，之人翻。琛，醜林翻。比，必利翻。〕州郡共有一萬三千餘寺。
11是歲，魏宗正卿元樹來奔，賜爵鄴王。樹，翼之弟也。時翼為青、冀二州刺史，鎮鬱洲〔水經註，朐山東北海中有大洲，謂之鬱洲。〕久之，翼謀舉州降魏，事泄而死。〔元翼來降見上卷五年。降，戶江翻。〕
九年（庚寅、五一○）
1春，正月，乙亥，以尚書令沈約為左光祿大夫，右光祿大夫王瑩為尚書令。約文學高一時，而貪冒榮利，用事十餘年，政之得失，唯唯而已。〔冒，莫北翻；下同。唯，於癸翻。〕自以久居端揆，有志臺司，論者亦以為宜，而上終不用；及求外出，又不許。徐勉為之請三司之儀，〔梁官制有開府同三司之儀，在開府儀同三司下。為，於偽翻。〕上不許。
2庚寅，新作緣淮塘，北岸起石頭迄東冶，南岸起後渚籬門迄三橋。
3三月，丙戌，魏皇子詡生。【章：十二行本「生」下有「大赦」二字；乙十一行本同；孔本同；張校同。】詡母胡充華，臨涇人，〔充華，晉武帝制。宋明帝時以婕妤、充華等五職位亞九嬪，蕭齊之世，位列九嬪。臨涇縣，自漢以來屬安定郡。詡，況羽翻。〕父國珍襲武始伯。〔隋志，金城郡狄道縣，後魏置武始郡。〕充華初選入掖庭，同列以故事祝之，【章：十二行本「之」下有「曰」字；乙十一行本同；孔本同。】「願生諸王、公主，勿生太子。」充華曰：「妾之志異於諸人，柰何畏一身之死而使國家無嗣乎！」及有娠，同列勸去之，〔娠，音身。去，羌呂翻。〕充華不可，私自誓曰：「若幸而生男，次第當長，〔長，丁丈翻，今知兩翻；下漸長同。〕男生身死，所不憾也。」既而生詡。
先是，魏主頻喪皇子，〔先，悉薦翻。喪，直浪翻。〕年漸長，深加慎護，擇良家宜子者以為乳保，〔乳母、保母也。〕養於別宮，皇后、充華皆不得近。〔近，其靳翻。〕
4己丑，上幸國子學，親臨講肄。乙未，詔皇太子以下及王侯之子年可從師者皆入學。
5 舊制：尚書五都令史皆用寒流。夏，四月，丁巳，詔曰：「尚書五都，職參政要，非但總領眾局，亦乃方軌二丞；〔方軌，謂並駕也。二丞，謂左右丞。〕可革用士 流，秉此羣目。」於是以都令史視奉朝請，〔朝，直遙翻。〕用太學博士劉納兼殿中都，司空法曹參軍劉顯兼吏部都，太學博士孔虔孫兼金部都，司空法曹參軍蕭軌 兼左右戶都，宣毅黑曹參軍王顒兼中兵都，〔宣毅將軍府之墨曹參軍。顒，魚容翻。〕並以才地兼美，首膺其選。
6六月，宣城郡吏吳承伯挾妖術聚眾，〔妖，於驕翻。〕癸丑，攻郡殺太守朱僧勇，轉屠旁縣。閏月，己丑，承伯踰山，奄至吳興。東土人素不習兵，吏民恇擾奔散，或勸太守蔡撙避之，撙不可，〔恇，去王翻。撙，慈損翻。〕募勇敢閉門拒守。承伯盡銳攻之，撙帥眾出戰，大破之，臨陳，斬承伯。〔帥，讀曰率。陳，讀曰陣。〕撙，興宗之子也。〔蔡興宗仕宋大明、泰始之間，以方正自將。〕承伯餘黨入新安，攻陷黟、歙諸縣，〔黟，音伊。歙，書涉翻。〕太守謝覽遣兵拒之，不勝，逃奔會稽，臺軍討賊，平之。覽，瀹之子也。〔謝瀹仕宋、齊之間，位要近，有清望。會，工外翻。〕
7冬，十月，魏中山獻武王英卒。
8上即位之三年，詔定新曆，員外散騎侍郎祖𣈶奏其父沖之考古法為正，曆不可改。〔散，悉亶翻。騎，奇寄翻。𣈶，古鄧翻，又況晚翻。〕至八年，詔太史課新舊二曆，新曆密，舊曆疏，是歲，始行沖之大明曆。〔舊曆，何承天曆也。新曆，祖沖之曆也。沖之上曆見一百二十九卷宋孝武帝大明六年。〕
9魏劉芳奏「所造樂器及教文、武二舞登歌鼓吹曲等已成，〔吹，昌瑞翻。〕乞如前敕集公卿羣儒議定，與舊樂參呈。若臣等所造形制合古擊拊會節，請於來年元會用之。」詔：「舞可用新，餘且仍舊。」
十年（辛卯、五一一）
1春，正月，辛丑，上祀南郊，大赦。
2尚書左僕射張稷，自謂功大賞薄，〔稷以殺齊東昏侯為功。〕嘗侍宴樂壽殿，〔樂，音洛。〕酒酣，怨望形於辭色。上曰：「卿兄殺郡守，〔稷兄緕殺劉遐，事見一百三十四卷宋順帝昇明元年。守，式又翻。〕弟殺其君，有何名稱！」稷曰：「臣乃無名稱，〔稱，尺證翻。〕至於陛下，不得言無勳。東昏暴虐，義師亦來伐之，豈在臣而已！」上捊其須〔捊，盧括翻。須，古鬚字通。〕曰：「張公可畏人！」稷既懼且恨，乃求出外，癸卯，以稷為青、冀二州刺史。
王珍國亦怨望，〔王珍國與稷同殺東昏侯，其怨望之心與稷同。〕罷梁、秦二州刺史還，〔還，從宣翻，又音如字。考異曰：梁書，珍國未嘗為梁、秦刺史，今從南史。〕酒後於坐啟雲：〔坐，徂臥翻。〕「臣近入梁山便哭。」上大驚曰：「卿若哭東昏，則已晚；若哭我，我復未死！」珍國起拜謝，竟不答，坐即散，〔復，扶又翻。坐，徂臥翻。〕因此疏退，久之，除都官尚書。
3丁巳，魏汾州山胡劉龍駒聚眾反，侵擾夏州，詔諫議大夫薛和發東奏、汾、華、夏四州之眾以討之。〔魏高祖太和十一年，分秦州置華州，治華陰，領華山、登城、白水郡。又置夏州治統萬，領化政、闡熙、金明、代名郡。夏，戶雅翻。華，戶化翻。〕
4辛酉，上祀明堂。
5三月，琅邪民王萬壽殺東莞、琅邪二郡太守劉碸，〔邪，音耶。莞，音管。碸，之舌翻。考異曰：梁帝紀雲「三月辛丑」，按長曆是月丁酉朔，而盧昶傳雲「三月二十四夜，萬壽等攻掩朐城」。蓋辛酉也。今不日以闕疑。又梁馬仙琕傳及魏帝紀盧昶傳皆雲「劉碸」，而梁帝紀雲「鄧碸」，蓋字誤也。〕據朐山，召魏軍。〔朐，音劬。〕
6壬戌，魏廣陽懿烈王嘉卒。
7魏徐州刺史盧昶遣郯城戍副張天惠、〔秦置郯郡，漢改為東海郡，魏復置郯郡，屬東徐州。郯，音談。〕琅邪戍主傅文驥相繼赴朐山，青、冀二州刺史張稷遣兵拒之，不勝。〔梁青、冀二州治鬱洲。〕夏，四月，文驥等據朐山，詔振遠將軍馬仙琕擊之。〔琕，部田翻。〕魏又遣假安南將軍蕭寶寅、假平東將軍天水趙遐將兵據朐山，受盧昶節度。〔將，即亮翻。〕
8甲戌，魏薛和破劉龍駒，悉平其黨，表置東夏州。〔東夏州領偏城、朔方、定陽、上郡。唐之延州，魏之東夏州也。夏，戶雅翻。〕
9五月，丙辰，魏禁天文學。
10以國子祭酒張充為尚書左僕射。充，緒之子也。〔張緒，岱之兄子，善談名理。〕
11馬仙琕圍朐山，張稷權頓六里以督饋運，上數發兵助之。〔數，所角翻。〕秋，魏盧昶上表請益兵六千，米十萬石，魏主以兵四千給之。冬，十一月，己亥，魏主詔揚州刺史李崇等治兵壽陽，以分朐山之勢。〔治，直之翻。〕盧昶本儒生，不習軍旅。朐山城中糧樵俱竭，傅文驥以城降；〔降，戶江翻。〕十二月，庚辰，昶引兵先遁，諸軍相繼皆潰，會大雪，軍士凍死及墮手足者三分之二，仙琕追擊，大破之。二百里間，殭屍相屬，魏兵免者什一二，收其糧畜器械，不可勝數。〔屬，之慾翻。勝，音升。考異曰：魏帝紀，盧昶敗在十一月。今從梁帝紀。梁紀雲「斬馘十餘萬」，按盧昶表雲：「此兵九千，賊眾四萬，求益兵六千，」魏主以四千給之。安得十餘萬眾！蓋梁史為誇大耳。〕昶單騎而走，棄其節傳、儀衛俱盡；〔傳，張戀翻。〕至郯城，借趙遐節以為軍威。魏主命黃門侍郎甄琛馳馹鎖昶，窮其敗狀，〔甄，之人翻。琛，醜林翻。馹，人質翻，驛傳也。〕及趙遐皆免官。唯蕭寶寅全軍而歸。
盧昶之在朐山也，御史中尉遊肇言於魏主曰：「朐山蕞爾，僻在海濱，卑濕難居，〔蕞，祖外翻。〕於我非急，於賊為利。為利，故必致死以爭之；非急，故不得已而戰；以不得已之眾擊必死之師，恐稽延歲月，所費甚大。假令得朐山，徒致交爭，終難全守，所謂無用之田也。〔左傳吳將伐齊，子胥諫曰：「得志於齊，猶獲石田也，無所用之。」〕聞賊屢以宿豫求易朐山，若必如此，持此無用之地，復彼舊有之疆，兵役時解，其地為大。」魏主將從之，會昶敗，遷肇侍中。肇，明根之子也。〔遊明根事魏太武及孝文，以耆宿見重。〕
馬仙琕為將，能與士卒同勞逸，所衣不過布帛，所居無幃幕衾屏，飲食與廝養最下者同。〔將，即亮翻。衣，於既翻。廝，息移翻。養，養馬者，音餘亮翻。韋昭曰：析薪為廝，炊烹為養。〕其在邊境，常單身潛入敵境，伺知壁壨村落險要處，〔伺，相吏翻。〕所攻戰多捷，士卒亦樂為之用。〔樂，音洛。為，於偽翻。〕
12魏以甄琛為河南尹，琛表曰：「國家居代，患多盜竊，世祖發憤廣置主司里宰，皆以下代令長及五等散男有經略者乃得為之。〔長，知兩翻。五等散男，謂爵為五等男而居散官者。魏書曰：魏公、侯、伯、子、男，有開國，有散，凡散各降開國一品。非以其居散官而謂之散男也。散，悉亶翻。〕又多置吏士為其羽翼，崇而重之，始得禁止。今遷都已來，天下轉廣，四遠赴會，事過代都，五方雜沓，寇盜公行，里正職輕任碎，多是下材，人懷苟且，不能督察。請取武官八品將軍已下幹用貞濟者，〔貞濟，謂堅貞而濟事也。〕以本官俸恤領裏尉之任，高者領六部尉，中者領經途尉，下者領里正。〔魏官既給俸，又給恤親之祿，故謂之俸恤。魏分洛陽城中為六部，置六部尉。因張平子東京賦「經途九軌」，置經途尉。經途，城中之大途也。其餘處各置里正。〕不爾，請少高裏尉之品，〔少，詩沼翻。〕選下品中應遷者進而為之，督責有所，輦轂可清。」〔自漢以來，京師謂之輦轂下。〕詔曰：「里正可進至勳品，〔勳品，勳官初品也。〕經途從九品，六部尉正九品，〔洛陽六部尉並置於東漢之時，曹操為洛陽北部尉，此其證也。從，才用翻。〕諸職中簡取，不必武人。」琛又奏以羽林為遊軍，於諸坊巷司察盜賊，於是洛城清靜，後常踵焉。
13是歲，梁之境內有州二十三，〔此據五代史志。按蕭子顯齊志，齊有揚、南徐、豫、兗、南兗、北徐、青、冀、江、廣、交、越、荊、巴、郢、司、雍、梁、秦、益、寧、湘、南豫二十三州。時已廢巴州，當以王茂所立宛州足之。〕郡三百五十，縣千二十二。是後州名浸多，廢置離合，不可勝記。〔勝，音升。〕魏朝亦然。〔朝，直遙翻；下同。〕
14上敦睦九族，優借朝士，有犯罪者，皆屈法申之。百姓有罪，則案之如法，其緣坐則老幼不免，一人逃亡，舉家質作，〔質，音致，又如字。質作，質其家屬而罰作之。〕民既窮窘，姦宄益深。嘗因郊祀，有秣陵老人〔江南以建康、秣陵為赤縣；隋廢秣陵、建康併為江寧縣。窘，渠隕翻。宄，音軌。〕遮車駕言曰：「陛下為法，急於庶民，緩於權貴，非長久之道。誠能反是，天下幸甚。」上於是思有以寬之。
十一年（壬辰、五一二）
1春，正月，壬辰，詔：「自今逋讁之家及罪應質作，若年有老小，可停將送。」〔所謂寬庶民者，如此而已。而不能繩權貴以法，君子是以知梁政之亂也。〕
2以臨川王宏為太尉，驃騎將軍王茂為司空、尚書令。〔驃，匹妙翻。騎，奇寄翻；下同。〕
3丙辰，魏以車騎大將軍、尚書令高肇為司徒，清河王懌為司空，廣平王懷進號驃騎大將軍，加儀同三司。肇雖登三司，猶自以去要任，怏怏形於言色，〔要任，謂尚書令。怏，於兩翻。〕見者嗤之。〔嗤，醜之翻。〕尚書右丞高綽、國子博士封軌，素以方直自業，〔業，事也。以方直為事，所謂強作之也，作之不已，乃成君子。〕及肇為司徒，綽送迎往來，軌竟不詣肇。綽顧不見軌，乃遽歸，歎曰：「吾平生自謂不失規矩，今日舉措，不如封生遠矣。」綽，允之孫；軌，懿之族孫也。〔高允事魏世祖以下四朝。封懿去燕歸魏，以疏慢見黜。〕
清河王懌有才學聞望，懲彭城之禍，〔謂彭城王勰無罪見殺也。聞，音問。〕因侍宴，謂肇曰：「天子兄弟詎有幾人，而翦之幾盡！〔謂又殺京兆王愉也。之幾，居依翻。〕昔王莽頭禿，藉渭陽之資，遂篡漢室。〔事見漢紀。〕今君身曲，亦恐終成亂階。」會大旱，肇擅錄囚徒，欲以收眾心。懌言於魏主曰：「昔季氏旅於泰山，孔子疾之。〔朱元晦曰：旅，祭名也。禮，諸侯祭封內山川。季氏祭之，僭也。〕誠以君臣之分，〔分，扶問翻。〕宜防微杜漸，不可瀆也。減膳錄囚，乃陛下之事；今司徒行之，豈人臣之義乎！明君失之於上，姦臣竊之於下，禍亂之基，於此在矣。」帝笑而不應。
4夏，四月，魏詔尚書與羣司鞫理獄訟，令飢民就穀燕、恆二州及六鎮。〔燕，因肩翻。恆，戶登翻。〕
5乙酉，魏大赦，改元延昌。
6冬，十月，乙亥，魏立皇子詡為太子，始不殺其母。〔為後胡後亂魏張本。〕以尚書右僕射郭祚領太子少師。祚嘗從魏主幸東宮，懷黃箛以奉太子；〔箛，扶田翻。博雅，白鮁，瓜屬。此黃鮁，又一種也。〕時應詔左右趙桃弓深為帝所信任，祚私事之，時人謂之「桃弓僕射」、「黃鮁少師。」
7十一月，乙未，以吳郡太守袁昂兼尚書右僕射。
8初，齊太子步兵校尉平昌伏曼容表求制一代禮樂，世祖詔選學士十人脩五禮，〔五禮：吉、兇、軍、賓、嘉。〕丹楊尹王儉總之。儉卒，〔卒，子恤翻。〕以事付國子祭酒何胤。胤還東山，〔胤隱會稽東山。〕齊明帝敕尚書令徐孝嗣掌之。孝嗣誅，率多散逸，詔驃騎將軍何佟之掌之。〔佟，徒冬翻。〕經齊末兵火，僅有在者。帝即位，佟之啟審省置之宜，〔啟之於上，審禮局之宜省、宜置也。〕敕使外詳。〔使外詳議以聞也。〕時尚書以為庶務權輿，〔毛萇曰：權輿，始也。此言王業創始也。〕宜俟隆平，欲且省禮局，併還尚書儀曹，詔曰：「禮壞樂缺，實宜以時脩定。但頃之脩 撰不得其人，所以歷年不就，有名無實。此既經國所先可即撰次。」〔左傳曰：禮，經國家，定社稷，序人民，利後嗣者也。撰，具也，述也。〕於是尚書僕射沈約 等奏：「請五禮各置〔舊學士十人共脩五禮，今請分五禮，各置學士。〕舊學士一人，令自舉學古一人相助抄撰，〔抄，楚交翻，錄也。〕其中疑者，依石渠、白虎 故事，請制旨斷決。」〔石渠事見二十七卷漢宣帝甘露三年。白虎事見四十六卷章帝建初四年。斷，丁亂翻。〕乃以右軍記室【章：十二行本「室」下有「參軍」二 字；乙十一行本同。】明山賓等分掌五禮，佟之總其事。佟之卒，以鎮北諮議參軍伏𣈶代之。𣈶，曼容之子也。〔𣈶，古鄧翻。〕至是，五禮成，列上之，合八千一十九條，詔有司遵行。
9己酉，臨川王宏以公事左遷驃騎大將軍。
10是歲，魏以桓叔興為南荊州刺史，治安昌，〔漢南陽郡有安昌侯國。晉泰始中，割南陽東鄙之安昌、平林、平氏、義陽四縣，置義陽郡，治安昌城。後義陽移治石城山上，因梁希侵逼，徙治仁順城，而安昌則俗謂之白茅城。〕隸東荊州。
十二年（癸巳、五一三）
1春，正月，辛卯，上祀南郊，大赦。
2二月，辛酉，以兼尚書右僕射袁昂為右僕射。
3己卯，魏高陽王雍進位太保。
4鬱洲迫近魏境，〔近，其靳翻。〕其民多私與魏人交市，朐山之亂，或陰與魏通，朐山平，心不自安。青、冀二州刺史張稷不得志，政令寬弛，僚吏頗多侵漁。庚辰，鬱洲民徐道角等夜襲州城，殺稷，送其首降魏，〔朐，音劬。降，戶江翻。考異曰：魏帝紀作「鬱州人徐玄明」，今從梁康絢傳。又絢傳，稷死在朐山叛之明年。今從魏帝紀。按鬱洲即鬱洲。〕魏遣前南兗州刺史樊魯將兵赴之。〔將，即亮翻。〕於是魏饑，民餓死者數萬，侍中游肇諫，以為「朐山濱海，卑濕難居，鬱洲又在海中，得之尤為無用。其地於賊要近，〔要，謂海道之要；近，謂南近江、淮。〕去此閒遠，〔魏圖東南，其用兵必於淮、漢之間；鬱洲介在海中，又非兵衝，故曰閒遠。〕以閒遠之兵攻要近之眾，不可敵也。方今年饑民困，唯宜安靜，而復勞以軍旅，費以饋運，臣見其損，未見其益。」魏主不從，復遣平西將軍奚康生將兵逆之。〔復，扶又翻。〕未發，北兗州刺史康絢遣司馬霍奉伯討平之。〔梁北兗州當治淮陰。絢，許縣翻。〕
5辛巳，新作太極殿。
6上嘗與侍中、太子少傅建昌侯沈約各疏慄事，約少上三事，出，謂人曰：「此公護前，不則羞死！」〔帝每集文學之士策經史事，羣臣多引短推長，帝乃悅，故約退有是言。護前者，自護其所短，不使人在己前。忌前者，忌人在己前也。約少，詩沼翻。不，讀曰否。〕上聞之怒，欲治其罪，徐勉固諫而止。〔治，直之翻。〕上有憾於張稷，〔以其怨望，故憾之。〕從容與約語及之，〔從，千容翻。〕約曰：「左僕射出作邊州，〔謂為青、冀二州刺史。〕已往之事，何足復論！」〔復，扶又翻。〕上以【章：十二行本「以」下有「為」字；乙十一行本同。】約與稷昏家相為，〔為，於偽翻。〕怒曰：「卿言如此，是忠臣邪！」乃輦歸內殿。約懼，不覺上起，猶坐如初；及還，未至牀而憑空，頓於戶下，〔踣而首先至地為頓。〕因病。夢齊和帝以劍斷其舌，〔斷，丁管翻。〕乃呼道士奏赤章於天，稱「禪代之事，不由己出。」上遣主書黃穆之視疾，夕還，增損不即啟聞，懼罪，乃白赤章事。上大怒，中使譴責者數四。〔帝本信釋氏報應之說，謂天可欺也，故因赤章之事而怒責約。古人不肯移腹心之疾而置諸股肱，雅異於是。使，疏吏翻。〕約益懼，閏月，乙丑，卒。〔卒，子恤翻。〕有司諡曰「文」，上曰：「情懷不盡曰隱，」改諡隱侯。
7夏，五月，壽陽久雨，大水入城，廬舍皆沒。魏揚州刺史李崇勒兵泊於城上，水增未已，乃乘船附於女牆，〔城上短牆曰女牆，所謂陴也，今人謂之女頭。〕城不沒者二板。將佐勸崇棄壽陽保北山，〔壽陽北山即八公山。〕崇曰：「吾忝守藩嶽，德薄致災，淮南萬裏，繫於吾身，一旦動足，百姓瓦解，揚州之地，恐非國物，吾豈愛一身，取愧王尊！〔漢王尊為東郡太守，河水盛溢，泛浸瓠子金隄，老弱奔走。尊止宿隄上，吏民爭叩頭救止，尊不肯去。及水盛隄壞，吏民皆奔走，唯一主簿泣在尊旁立不動，而水波稍卻回還，吏民鹹壯尊之勇節。〕但憐此士民無辜同死，可結筏隨高，人規自脫，〔規，圖也。筏，音伐。〕吾必與此城俱沒，幸諸君勿言！」
揚州治中裴絢帥城南民數千家汎舟南走，避水高原，〔絢，許縣翻。帥，讀曰率。〕謂崇還北，因自稱豫州刺史，〔自宋以來，置豫州於壽陽。絢乘水聚民，自稱豫州刺史，以求梁應援。〕與別駕鄭祖起等送任子來請降。馬仙琕遣兵赴之。
崇聞絢叛，未測虛實，遣國侍郎韓方興單舸召之。〔崇爵陳留公，故有國侍郎。降，戶江翻。琕，部田翻。舸，古我翻。〕絢聞崇在，悵然驚恨，報曰：「比因大水顛狽，為眾所推。〔比，毗至翻。〕今大計已爾，勢不可追，恐民非公民，吏非公吏，願公早行，無犯將士。」崇遣從弟寧朔將軍神等將水軍討之，〔將，即亮翻。從，才用翻。〕絢戰敗，神追拔其營。絢走，為村民所執，還，至尉升湖，曰：「吾何面見李公乎！」乃投水死。絢，叔業之兄孫也。〔裴叔業降魏見一百四十三卷，齊東昏侯之永元二年。〕鄭祖起等皆伏誅。崇上表以水災求解州任，魏主不許。
崇沈深寬厚，〔沈，持林翻。〕有方略，得士眾心，在壽春十年，〔天監六年魏主命李崇鎮壽春，至是年才七年耳，至十五年乃徵拜尚書左僕射，適十年，史終言之。〕常養壯士數千人，寇來無不摧破，鄰敵謂之「臥虎」。上屢設反間以疑之，〔間，古莧翻。〕又授崇車騎大將軍、開府儀同三司、萬戶郡公，諸子皆為縣侯；而魏主素知其忠篤，委信不疑。
8六月，癸巳，新作太廟。
9秋，八月，戊午，以臨川王宏為司空。
10魏恆、肆二州地震、山鳴，〔魏世祖真君七年置肆州，領新興、秀容、鴈門郡，治九原。恆，戶登翻。〕踰年不已，民覆壓死傷甚眾。〔是後破六韓拔陵等作亂，恆、肆以北悉為盜區，此其祥歟！〕
11魏主幸東宮，以中書監崔光為太子少傅，命太子拜之；光辭不敢當，帝不許。太子南面再拜，詹事王顯啟請從太子拜，於是宮臣皆拜；光北面立，不敢答，唯西面拜謝而出。
十三年（甲午、五一四）
1春，二月，丁亥，上耕藉田，大赦。宋、齊藉田皆用正月，至是始用二月，及致齋祀先農。〔漢儀，正月始耕，耕日以太牢祀先農。臣瓚註曰：先農，即神農炎帝也。〕
2魏東豫刺史田益宗衰老，與諸子孫聚斂無厭，〔斂，力贍翻。厭，於鹽翻。〕部內苦之，鹹言欲叛。魏主遣中書舍人劉桃符慰益宗，〔勞，力到翻。〕桃符還，啟益宗侵擾之狀。魏主賜詔曰：「桃符聞卿息魯生在淮南貪暴，〔此淮南大概謂淮水之南。〕為爾不已，損卿誠效。可令魯生赴闕，當加任使。」魯生久未至，詔徙益宗為鎮東將軍、濟州刺史；又慮其不受代，遣後將軍李世哲與桃符帥眾襲之，奄入廣陵。〔此新息之廣陵也。濟，子禮翻。帥，讀曰率。〕魯生興其弟魯賢、超秀皆奔關南，招引梁兵，攻取光城已南諸戍。〔宋文帝元嘉十五年，以豫部蠻民立光城等七縣；明帝大明中，立光城左郡。五代志：弋陽郡光山縣舊置光城郡。〕上以魯生為北司州刺史，魯賢為北豫州刺史，超秀為定州刺史。〔北司、北豫，因各人所統之地授以刺史。魏收志，定州治蒙籠城，領弋陽、汝陰、安定、新蔡、北建寧郡，皆蠻郡也。水經註：舉水出龜頭山西北流，逕蒙籠戍南，梁定州治。〕三月，魏李世哲擊魯生等，破之，復置郡戍。〔復，扶又翻。〕以益宗還洛陽，授徵南將軍、金紫光祿大夫。益宗上表稱為桃符所讒，及言「魯生等為桃符逼逐使叛，乞攝桃符與臣對辯虛實」詔不許，曰：「既經大宥，〔謂已宥其謀叛之罪。〕不容方更為獄。」
3秋，七月，乙亥，立皇子綸為邵陵王，繹為湘東王，紀為武陵王。
4冬，十月，庚辰，魏主遣驍騎將軍馬義舒慰諭柔然。〔驍，堅堯翻。騎，奇寄翻；下同。〕
5魏王足之入寇也，〔事見一百四十六卷五年。〕上命寧州刺史涪人李略禦之，〔涪，音浮。〕許事平用為益州。足退，上不用，畈怨望，有異謀，上殺之。其兄子苗奔魏，步兵校尉泰山淳于誕嘗為益州主簿，自漢中入魏，二人共說魏主以取蜀之策，〔說，式芮翻。〕魏主信之。辛亥，以司徒高肇為大將軍、平蜀大都督，將步騎十五萬寇益州；命益州刺史傅豎眼出巴北，〔巴北，巴郡以北也。巴西郡，梁置。北巴州閬中縣，梁置北巴郡。將，即亮翻。豎，而涪翻。〕梁州刺史羊祉出庾城，安西將軍奚康生出綿竹，撫軍將軍甄琛出劍閣；〔甄，之人翻。琛，醜林翻。〕乙卯，以中護軍元遙為徵南將軍，都督遏梁、楚。〔此梁、楚，謂古梁、楚大界汴、汝之間也。〕遊肇諫，以為「今頻年水旱，百姓不宜勞役。往昔開拓，皆因城主歸款，故有徵無戰。〔不因薛安都、常珍奇、沈文秀，魏不得淮、汝、青、徐；不因裴叔業，魏不得壽陽。遊肇之言，可謂深知當時疆事者。〕今之陳計者真偽難分，或有怨於彼，不可全信。蜀地險隘，鎮戍無隙，豈得虛承浮說而動大軍！舉不慎始，悔將何及！」不及，以淳于誕為驍騎將軍，假李苗龍驤將軍，皆領鄉導統軍。〔以統軍鄉導，因以名官。驍，堅堯翻。騎，奇寄翻。驤，思將翻。鄉，讀曰嚮。〕
6魏降人王足陳計，〔王足來奔見上卷六年。降，下江翻。〕求堰淮水以灌壽陽。上以為然，使水工陳承伯、材官將軍祖𣈶視地形，〔𣈶，居鄧翻。〕鹹謂「淮內沙土漂不堅實，功不可就。」上弗聽，發徐、揚民率二十戶取五丁以築之， 假太子右衛率康絢都督淮上諸軍事，並護堰作於鍾離。〔康絢護堰作而置司於鍾離。率，所律翻。絢，許縣翻。〕役人及戰士合二十萬，南起浮山，北抵巉石，〔水 經註，淮水自鍾離縣又東逕浮山，山北對巉石山。巉，助銜翻。杜佑曰：浮山堰在濠州城西一百一十二里。〕依岸築土，合脊於中流。
7魏以前定州刺史楊津為華州刺史，〔華，戶化翻。〕津，椿之弟也。先是，官受調絹，尺度特長，任事因緣，共相進退，〔先，悉薦翻。調，徒弔翻；下同。任事，謂任調絹之事者也。任，音任。因緣，謂因緣為姦。進退，謂有賂者則進而為長，無賂者則退而為短。〕百姓苦之。津令悉依公尺，其輸物尤善者，賜以杯酒；所乾少劣，亦為受之，〔少，詩沼翻。為，於偽翻。〕但無酒以示恥。於是人競相勸，官調更勝舊日。
8魏太子尚幼，每出入東宮，左右乳母而已，宮臣皆不知之。詹事楊昱上言：「乞自今召太子必降手敕，令臣等翼從。」〔從，才用翻。〕魏主從之，命宮臣在直者從至萬歲門。〔萬歲門蓋洛陽宮城之東門。〕
9魏御史中尉王顯謂治書侍御史陽固曰：〔治，直之翻。〕「吾作太府卿，府庫充實，卿以為何如﹖」固曰：「公收百官之祿四分之一，州郡贓贖，悉輸京師，以此充府，未足為多。且『有聚斂之臣，寧有盜臣，』〔記大學之言。斂，力贍翻。〕可不戒哉！」顯不悅，因事奏免固官。
