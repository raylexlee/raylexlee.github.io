△卷第八十三
晉紀五〔起屠維協洽（己未），盡上章涒灘（庚申），凡二年。〕
孝惠皇帝上之下
元康九年〔己未、二九九）
①春，正月孟觀大破氐眾於中亭，〔水經註：扶風美陽縣有中亭水，亦謂之中亭川，在美陽縣西。〕獲齊萬年。
②太子洗馬陳留江統〔洗，悉薦翻。〕以為戎、狄亂華，宜早絕其原，乃作徙戎論以警朝廷曰：「夫夷、蠻、戎、狄，地在要荒，〔周禮：九州之外，謂之蕃國，謂東夷、南蠻、西戎、北狄也。國語曰：蠻、九要服，戎、狄荒服。韋昭註曰：要者，要結好信而服從之。荒者，言荒忽無常也。要，一遙翻。〕禹平九土而西戎即敘。〔孔安國曰：言荒服之外，流沙之內，皆就次敘班固曰：即敘者，言就而敘之。〕其性氣貪焚，〔焚，盧含翻。〕兇悍不仁。悍，侯罕翻，又下罕翻。〕四夷之中，戎、狄為其，弱則畏服，強則侵叛。當其強也，以漢高祖困於白登、孝軍於霸上。及其弱也，以元、成之微而單於入朝。此其已然之效也。〔單，音禪。朝，直遙翻。〕是以有道之君牧夷、狄也，惟以待之有備，禦之有常，雖稽顙執贄〔周禮：蕃國世一見一各以其所貴寶為贄。稽，音敨。〕而邊城不弛固守，〔漢元帝時，匈奴單於請罷邊塞守備，侯應以為不可。所謂不弛固守也。〕強暴為寇而兵甲不加遠徵，〔周宣王薄伐獫狁，至於太原，盡境而返，比於蟁蝱，驅之而已，所謂不加遠徵也。〕期令境內獲安，疆埸不侵而已。
及至周室失統，諸侯專徵，封疆不固，利害異心，戎、狄乘間，得入中國，〔如戎伐魯濟西，山戎病燕，狄伐衛、長狄大三國之類。間，古莧翻。〕或招誘安撫以為己用，〔如申、繒以西戎攻殺周幽王，晉遷陸渾之戎於伊川，與之掎角，以敗秦師於殽，楚以蠻軍與晉戰於鄠陵。誘，音酉。〕自是四夷交侵，與中國錯居。〔如徐夷在齊、晉、魯、宋之間，鮮虞介燕、晉之境，赤狄居上黨之地，陸渾戎居伊、洛之間，義渠、大荔居秦、晉之域，戎蠻子居梁、霍之地。〕及秦始皇並天下，兵威旁達，攘胡，走越，當是時，中國無復四夷也。〔事見秦紀。〕
漢建武中，馬援領隴西太守，討叛羌，徙其餘種於關中，〔種，章勇翻。〕居馮翊、河東空地。數歲之後，族類蕃息，〔蕃，扶元翻。〕既恃其肥強，且苦漢人侵之；永初之元，羣羌叛亂，覆沒將守，屠破城邑，鄧騭敗北，侵及河內，十年之中，夷、夏俱敝，任尚、馬賢，僅乃克之。〔事並見漢紀。按漢光武十一年，馬援討羌，降之。安帝永初元年，羌反。自建武十一年至永初元年，凡七十三年。「數歲之後」，當作「數十歲之後」。將，即亮翻。守，式又翻。騭，之日翻。夏，戶雅翻。任，音壬。〕自此之後，餘燼不盡，小有際會，輒復侵叛，〔復，扶又翻。〕中世之寇，惟此為大。魏興之初，與蜀分隔，疆埸之戎，一彼一此。武帝徙武都氐於秦川，〔事見六十八卷漢獻帝建安廿三年。〕欲以弱寇強國扞禦蜀虜，此蓋權宜之計，非萬世之利也；今者當之，已受其敝矣。
夫關中土沃物豐，帝王所居，〔周都豐、鎬，秦都鹹陽，漢都長安，皆關中之地。〕未聞戎、狄宜在此土也。非我族類，其心必異。而困其衰敝，遷之畿服，〔畿服，謂鄰畿千里之內。〕士庶翫習，侮其輕弱，使其怨恨之氣毒於骨髓；至於蕃育眾盛，〔蕃，扶袁翻。〕則坐生其心。以貪悍之性，挾憤怒之情候隙乘便，輒為棋；〔橫，戶孟翻。〕而居封域之內，無障塞之隔，掩不備之人，收散野之積，〔積，子賜翻，聚也。〕故能為禍滋蔓，暴害不測，此必然之勢，已驗之事也。當今之宜，宜及兵威方盛，眾事未罷，徙馮翊、北地、新平、安定界內諸羌，著先零罕幵、析支之地，徙扶風、始平、京兆之氐，出還隴右，著陰平、武都之界，〔先零、罕幵、析支之地，自湟中西至賜支河首。陰平、武都，舊白馬氐地也。著，直略翻。零，音憐。幵，苦堅翻。〕廩其道路之糧，令足自致，〔「廩」當作「稟」，給也；下廩糧同。〕各附本種，〔種，章勇翻。〕反其舊土，使屬國、撫夷就安集之。〔屬國都尉及撫夷護軍也。〕戎、晉不雜，並得其所，縱有猾夏之心，〔孔安國曰：猾，亂也；夏，華夏也。夏，戶雅翻。〕風塵之警，則絕遠中國，隔閡山河，〔遠，於願翻。閡，與礙同。〕雖有寇暴，所害不廣矣。
難者曰：氐寇新平，關中饑疫，百姓愁苦，鹹望寧息；而欲使疲悴之眾，徙自猜之寇，恐劫盡力屈，緒業不卒，〔難，乃旦翻。悴，栔醉翻。卒，子恤翻，終也。〕前害未及弭而後變復橫出矣。〔復，扶又翻。〕答曰：子以今者羣氐為尚挾餘資，悔惡反善，懷我德惠而來柔附乎﹖曰：無有餘力，勢窮道盡故也。然則我能制其短長之命而令其進退由己矣。夫樂其業者不易事，〔樂，音洛。〕安其居者無遷志。方其自疑危懼，畏怖促遽，〔怖，普布翻。〕故可制以兵威，使之左右無違也。迨其死亡流散，離籂未鳩，〔籂，他歷翻。爾雅曰：籂，遠也。鳩，集也。〕與關中之人，戶皆為讎，〔謂氐、羌之反，暴掠平民，關中之人怨毒之，戶皆為讎敵。〕故可遐遷遠處，令其心不懷土也。夫聖賢之謀事也，為之於未有，治之於未亂，〔治，直之翻。〕道石著而平，德不顯而成。其次則能禍為福，因敗為功，值困必濟，遇否能通。〔否，皮鄙翻。〕今子遭敝事之終而不圖更制之始，〔更，工衡翻。〕愛易轍之勤而遵覆車之軌，何哉！〔車覆於前，灴可遵其轍，當易路而行；若遵覆車之牀，則後車又將覆矣。〕且關中之一百餘萬口，率其少多，〔率，列恤翻，約數也。少，詩沼翻。〕戎、狄居半，處之與遷，必須口實。〔口實，謂糧食也。處，昌呂翻。〕若有窮乏，糝粒不繼者，〔糝，桑頷翻。以米和羹也。〕故當傾關中之穀以全其生生之計，必無擠於溝壑而不為侵掠之害也。〔氐、羌窮乏，勢必聚而侵掠，晉朝欲弭其害，故當傾穀以給之。擠，子西翻，又子細翻。〕今我遷之，傳食而至，〔謂所過郡縣遞給其食也。傳，直戀翻。〕附其種族，自使相贍，而秦地之人得其半穀，〔言關中居人，戎、狄居半，今遷使歸其舊地，則秦中百姓將食其所積之穀，以約率之，正得常居半穀也。種，章勇翻；下餘種同。〕此為濟行者以廩糧，遺居者似積倉，〔遺，於季翻。〕寬關中之逼，去盜賊之原，〔去，羌呂翻。〕除明夕之損，建終年之益。若憚蹔舉之小勞〔蹔，與暫同。〕而忘永逸之弘策，惜日月之煩苦而遺累世之寇敵，非所謂能創業垂統，謀及子孫者也。
幷州之胡，本實匈奴桀惡之寇也，建安中，使右賢王去卑誘質呼廚泉，聽其部落散居六郡。〔謂幷州所統六郡也。晉書匈奴傳曰：匈奴與晉人雜居，平陽、西河、太原、新與、上黨、樂平，莫不有焉。質呼廚泉事見六十七卷漢獻帝建安二十一年。質，齰致。〕鹹熙之際，以一部太強，分為三率，〔率，讀曰帥，音所類翻。〕泰始之初，又增為四；於是劉猛內叛，連結外虜，〔事見七十九卷武帝泰始七年、八年。〕近者郝散之變，發於穀遠。〔穀遠縣，漢屬上黨郡，晉省，蓋其地猶存舊縣名也。劉昫曰：穀遠，今沁源縣。宋白曰：漢穀遠故縣，在沁源縣南百五十步，孤遠故城是也。晉地記雲：穀遠，今名孤遠，後代語訛耳。郝散事見上卷四年。〕今於部之眾，戶至數萬，人口之盛，過於西戎；其天性驍勇，弓馬便利，倍於氐、羌。〔驍，堅堯翻。〕若有不虞風塵之慮，則幷州之域可為寒心。〔劉淵之禍，江統固逆知之矣。〕
正始中，毌丘儉討句驪，〔事見七十五卷魏郡陵厲公正始七年。句，如字，又音駒驪，力知翻。〕徙其餘種於滎陽。〔種，章勇翻。〕始百姓失職，〔民不得安於耕鑿，是失職也。〕猶或亡叛，犬馬肥充，則有噬齧，況於夷、狄，能不為變！但顧其微弱，勢力不逮耳。〔顧，內顧也。〕
夫為邦者，憂不在寡而在不安，〔論語：孔子曰：丘聞有國有家者，不患寡而患不均不患貧而患不安。〕以四海之廣，士民之富，豈須夷虜在內然後取足哉！此等皆可申諭發遣，還其本域，慰彼羈旅懷土之思，釋我華夏纖介之憂，〔夏，戶雅翻。〕『惠此中國，以綏四方，』〔詩大雅民勞之辭。〕德施永世，於計為長也！」朝廷不能用。
③散騎當侍賈謐侍講東宮，對太子倨傲，成都王穎見而叱之；謐怒，言於賈后，出穎為平北將軍，鎮鄴。〔考異曰：帝紀雲：「以穎為鎮北大將軍。」今從本傳。〕徵梁王肜為大將軍、錄尚書事；以河間王顒為鎮西將軍，鎮關中。〔肜，餘中翻。顒，魚容翻。〕初，武帝作石函之制，非至親不得鎮關中，顒輕財愛士，朝廷以為贀，故用之。〔顒，安平獻王孚之孫，太原烈王緕之子也，初襲父爵，鹹寧三年，改封河間。為穎、顒各據方鎮以阻兵張本。〕
④夏，六月，【章：甲十一行本「月」下有「戊戌」二字；乙十一行本同；孔本同。】高密文獻王泰薨。〔考異曰：帝紀雲「隴西王」，本傳雲：「泰為尚書令，改封高密。」紀誤。〕
⑤賈后淫虐日甚，私於太醫令程據等；〔晉志：太醫令，屬宗正。〕又以簏箱載道上年少人宮，〔簏，盧谷翻。說文：竹高篋也。少，詩照翻。〕復恐其漏泄，往往殺之。〔復，扶又翻。〕賈模恐禍及己，甚憂之。裴頠與模及張華議廢后，更立謝淑妃。〔謝淑妃，太子之母也。頠，魚毀翻。更，工衡翻。考異曰：「模與裴頠、王衍謀廢之，衍後悔而止。」今從頠傳。〕模、華皆曰：「主上自無廢黜之意，而吾等專行之，儻上心不為然，將若之何！且諸王方強，朋黨各異，恐一旦禍起，身死國危，無益社稷。頠曰：「誠如公言。然宮中逞其昏虐，亂可立待也。」華曰：「卿二人於中宮皆親戚，言或見信，宜數為陳禍福之戒，庶無大悖，則天下尚未至於亂，吾曹得以優遊卒歲而已。」〔張華處昏亂之朝，位冠羣后，而持心如此，天殆假手於趙王倫而誅之也。數，所角翻。為，於偽翻。卒，子恤翻。悖，蒲內翻。〕頠旦夕說其從母廣城君，〔說，輸芮翻。從，刀用翻。〕令戒論賈后以親厚太子，賈模亦數為後言禍福；後不能用，反以模為毀己而疏之；模不得志，憂憤而卒。
秋，八月，以裴頠為尚書僕射。頠雖賈后親屬，然雅望素隆，四海恮恐其不居權位。尋詔頠專任門下事，〔晉制：侍中與給事黃門侍郎同管門下事。頠為侍中，專任門下事，賈后之意也。〕頠上表固辭，以「賈模適亡，復以臣代之，〔復，扶又翻。〕崇外戚之望，彰偏私之舉，為聖朝累。」〔累，力瑞翻。〕不聽。或謂頠曰：「君可以言，當盡言於中宮；言而不從，當遠引而去。儻二者不立，雖有十表，難以免矣。」頠慨然久之，竟不能從。〔史言華、頠顧戀祿位以殞首亡家。〕
帝為人戇騃，〔戇，陟降翻，愚也。騃，語駭翻，癡也。〕嘗在華林園聞蝦蟆，〔蝦，何加翻。蟆，謨加翻。〕謂左右曰：「此鳴者，為官乎，為私乎﹖」〔為，於偽翻。〕時天下荒饉，百姓餓死，帝聞之曰：「何不食肉糜！」〔糜，忙皮翻，粥也。〕由是權在羣下，政出多門，勢位之家，更相薦託，有如互帝。〔更，正衡翻。〕賈、郭恣橫，〔橫，戶孟翻。〕貨賂公行。南陽魯褒作錢神論以譏之曰：「錢之為體，有乾、坤之象，親之如兄，字曰孔方。〔錢圜函方，天圜而地方，故曰有乾、坤之象。孔方，亦以錢體言。〕無德而尊，無勢而熱，排金門，入紫闥，危可使安，死可使活，貴可使賤，生可使殺。是故忿爭非錢不勝，幽滯非錢不拔，怨讎非錢不解，令聞非錢不發。〔聞，音問。〕洛中朱衣、當塗之士，〔晉制：諸王朱衣、絳紗襮。當塗之士，謂當路柄用者。〕愛我家兄，怭無已已，執我之手，抱我終始。凡今之人，惟錢而已！」
又，朝臣務以苟察相，高每有疑議，羣下各立私意，刑法不壹，獄訟繁滋。裴頠上表曰：「先王刑賞相稱，〔稱，尺證翻。〕輕重無二，故下聽有常，羣吏安業。去元康四年大風，廟闕屋瓦有數枚傾落，免太常荀寓；事輕責重，有違常典。五年二月有大風，蘭臺主者懲懼前事，求索阿棟之間，得瓦小邪十五處，〔蘭臺主者，御史臺主者也，即令史之類。阿，屋之隈曲。棟，屋踐也。索，山客翻。〕遂禁止太常，復興刑獄。〔復，扶又翻；下頌復、史復同。〕今年八月，陵上荊一枝，圍七寸二分者被斫；司徒、太常奔走道路，〔說文：荊，楚木也。司徒，漢丞相之職。漢制：丞相與太常掌圍陵。被，皮義翻。〕雖知事小，而按劾難測，〔劾，戶概翻，又戶得翻。〕搔擾驅馳，各競免負，〔負，罪負也。〕於今太常禁止未解。夫刑書之文有限而舛違之故無方，故有臨時議處之制，〔言法有一定之文，而罪有故、誤，情有輕、重，故制令臨時隨事情議處其罪。處，昌呂翻。〕誠不能皆得循常也。至於此等，皆為過當，〔當，丁浪翻。〕恐姦吏因緣，得為淺深也。」既而曲議猶不止〔曲議，謂曲法而議，自為淺深。〕三公尚書劉頌復上疏曰：〔晉志：漢成帝置三公當書，主斷獄；主武以三公曹主歲盡考課州郡事。〕「自近世以來，法漸多門，令甚不一，吏不知所守，下不知所避，姦偽者因以售其情，居上者難以檢其下，〔檢校，檢束也。〕事同議異，獄犴不平。〔犴，魚旱翻。野獄曰犴。〕夫君臣之刀，各有所司。法欲必奉，故令主者守文；理有窮塞，故使大臣釋滯；事有時宜，故人主權斷。〔塞，悉則翻。斷，丁亂翻；下弘斷同。〕主者守文，若釋之執犯蹕之平也；〔事見十四卷漢文帝三年。〕大臣釋滯，若公孫弘斷郭解之獄也；〔事見十八卷漢武帝元朔二年。〕人主權斷，若漢祖戮丁公之為也。〔事見十一卷漢高祖五年。〕天下萬事，自非此類，不得出意妄議，皆以律令從事。然後法信於下，人聽不惑，吏不容姦，可以言政矣。」〔考異曰：刑法志敘頌奏，續頠表之下，而云「侍中太宰汝南王亮」。按頠表引元康八年事，時亮死已久，蓋志誤也。〕乃下詔，「郎、令史復出法駁案者，隨事以聞，」然亦不能革也。〔郎、令史，當書郎及尚書、蘭臺令史也。出法駁案者，謂出於法之外而為駁議也。駁，北角翻。〕
頌遷吏部尚書，建九班之制，欲令百官居職希遷，考課能否，明其賞罰。賈、郭用權，仕者欲速，事竟不行。
裴頠薦平陽韋忠於張華，〔魏邵陵厲公正始八年，分河東郡之汾北為平陽郡。〕華闢之，忠辭疾不起。人問其故，忠曰：「張茂先華而不實，裴逸民慾而無厭，〔張華字茂先；裴頠，字逸民。厭，於鹽翻。〕棄典禮而附賊後，此豈大丈夫之所為哉！逸民每有心託我，我常恐其溺於深淵而餘波及我，況可褰裳而就之哉！」〔溺，奴狄翻。〕
關內侯敦煌索靖，知天下將亂，〔敦，徒門翻。索，蘇各翻。〕指洛陽宮門銅駝歎曰：「會見汝在荊棘中耳！」〔桐駝，魏明帝景初元年自長安徙之洛陽。〕
⑥冬，十一月，甲子朔，日有食之。
⑦初，廣城加郭槐，以賈后無子，常勸後使慈愛太子。賈謐驕縱，數無禮於太子，〔數，所角翻。〕廣城君恆切責之。〔恆，戶登翻。〕廣城君欲以韓壽女為大子妃，太子亦欲婚韓氏以自固，壽妻賈午及後皆不聽，而為太子聘王衍少女。太子聞衍長女美而後為賈謐聘之，〔為，於偽翻。少，詩照翻。長，知兩翻。〕心不能平，頗以為言。及廣城君病，臨終，執後手，令盡心於太子，言甚切至。又曰：「趙粲、賈午，必亂汝家事；我死後，勿復聽入。深記吾言！」〔郭槐勡狠，而垂沒之時，所以告弁其女者如此，蓋多權數，故其智慮能及此耳。復，扶又翻；下同。〕後不從，更與粲、什謀害太子。
太子幼有令名，〔事見上卷武帝太康十年。〕及長，不好學，〔長，知兩翻。好，呼報翻；下同。〕惟與左右嬉戲，賈后復使黃門輩誅之為奢靡威虐。〔誘，音酉。〕由是名譽浸減，驕慢益彰，或廢朝侍而縱遊逸，〔朝，直遙翻。〕於宮中為帝，使人屠酤，手揣斤兩，〔揣，初委翻。〕輕重不差。其母，本屠家女也，故太子好之。〔古者擇女必求之名門，取甚幽閒令淑者，良有以也。好，呼到翻。〕東宮月俸錢五十萬，〔俸，扶用翻。〕太子常探取二月，用之猶不足。〔探，吐南翻，又他紺翻。探取，預取也。〕又令西園賣葵菜、藍子、雞、裇等物而收其利。〔葵，亦菜也。魯相公儀休拔園葵，漆室氏女曰「晉客馬踐吾葵，使吾終歲不良葵」是也。藍，盧甘翻，草可以染青者也。本草圖經曰：藍實，人家蔬圃中作畦種時，三月、四月生，苗高三四尺許，葉似水蓼，花紅白色，實亦若蓼子而大，黑色。五月、六月採實。裇臂麥為之。〕又好陰陽小數，多所拘忌。〔班固曰：陰陽家蓋出於羲和之官，敬順昊天曆象日月星辰，敬授人時，此其所長也。及拘者為之，則牽於禁忌，泥於小數，捨人事而任鬼神。〕洗馬江統上書陳五事：「一日雖有微苦，宜力疾朝侍。〔苦，亦疾也。朝，直遙翻。〕二日宜勤見保傅，諮詢善道。三日畫室之功，可宜【章：甲十一行本「宜」作「且」；乙十一行本同；孔本同。】減省，〔畫室，以五采繪畫。室，屋也。畫，與晝同。〕後園刻鏤雜作，一皆罷遣。〔鏤，郎豆翻。〕四曰西園賣葵、藍之屬，虧敗國體，貶損聞。〔敗，補謂翻。聞，音問。〕五曰繕牆正互，不必拘攣小忌。」〔攣，閭緣翻。〕太子皆不從。中舍人杜錫，〔晉志：太子中舍人四人，鹹寧四年置，以舍人才學美者為之，與中庶子共掌文翰，職如黃門侍郎，在中庶子下，洗馬上。〕恐太子不得安其位，每盡忠諫，勸太子修德業，保令名，言辭懇切。太子患之，置針著錫常所坐氈中，〔著，陟略翻。〕刺之流血。〔刺，七亦翻。〕錫，預之子也。〔杜預，武帝時建平吳之功。〕
太子性剛，知賈謐恃中宮驕貴，不能假借之。謐時為侍中，至東宮，或捨之，於後庭遊戲。詹事裴權諫曰：〔詹事，秦官，掌太子家。晉初未置詹事，宮事無大小皆由二傅。鹹寧元年，置詹事，掌宮事，二傅不復領官屬。〕「謐，後所親暱，〔暱，尼質翻。〕一旦交構，則事危矣。」不從。謐譖太子於後曰：「太子多畜私財以結小人者，為賈氏故也。〔為，於偽翻。〕若宮車晏駕，彼居大位，依楊氏故事，誅臣等，廢后於金墉，如反手耳。〔賈后殺楊駿，廢太后，天地之所不容也。觀其姑姪之間所言若此，則其心固不能一息安也。〕不如早圖之，更立慈順者，可以自安。」〔更，工衡翻。〕後納其言，乃宣揚太子之短，布於遠近。又詐為有娠，〔娠，升人翻，孕也。〕內蓁物、產其，取妹夫韓壽子慰祖養之，欲以代太子。
於時朝野鹹知賈后有害太子之意，中護軍趙俊請太子廢后，太子不聽。左衛率東平劉卞，以以賈后之謀問張華，〔帝在東宮置衛率，初曰中衛率，泰始五年，分為左右，各領一軍，愍懷在東宮，又加前後二率，謂之四率。率，戶律翻。〕華曰：「不聞。」卞曰：「卞自須昌小吏，受公成拔以至今日。〔須昌縣，屬東平國。卞自縣小吏從令入洛，歷官至左衛率。〕士感知己，是以盡言；而公更有疑於卞邪！」華曰：「假令有此，君欲如何﹖」卞曰：「東宮俊乂如林，〔時江統、潘滔、王敦等皆為東宮官屬。馬融曰：才過千人曰俊，百人曰乂。〕四率精兵萬人；公居阿衡之任，若得公命，皇太子困朝入錄尚書事，〔朝，直遙翻；下同。〕廢賈后於金墉城，兩黃門力耳。」華曰：「今天子當陽，太子，人子也，吾又不受阿衡之命，〔華自言事任不可以伊尹自居。〕忽相與行，此是無君父而以不孝示天下也。【章：甲十一行本「也」下有「雖能有成猶不免罪」八字；乙十一行本同；孔本同；張校同；退齋校同。】況權戚漢朝，威柄不一，成可必乎！」賈后常使親黨微服聽察於外，頗聞卞言，乃遷卞為雍州刺史。〔雍，於用翻。〕卞知言泄，飲藥而死。〔賈后剛悍，使聞卞言而張華不以告，則華必死於賈后之手，意卞言實華泄之也。〕
十二月，太子長子虨病，〔長，知兩翻。虨，甫斤翻，又方閑翻。〕太子為虨求王爵，不許。虨疾篤，太子為之禱祀求福。〔為，於偽翻。〕賈后聞之，乃詐稱帝不豫，召太子入朝，。既至，後不見，置於別室，遣婢陳舞以帝命賜太子酒三升，使盡飲之。太子辭以不能飲三升，舞逼之曰：「不孝邪！天賜汝酒而不飲，〔臣子以君父為天，故以君父之賜為天賜。〕酒中有惡物邪！」太子不得已，強令至盡，〔強，其兩翻。〕遂大醉。後使黃門侍郎潘岳作書草，〔潘岳此事自當赤族，其後天假手於孫秀耳。〕令小婢承福，以紙筆及草，因太子醉，稱詔使書之，文曰：「陛下宜自了，不自了，吾當入了之。中宮又宜速自了，不自了，吾當手了之。並與謝妃共要劂期兩發，勿疑猶豫，以致後患。茹毛飲血於三辰之下，皇天許當掃除患害，立道文為王，蔣氏為肭主。願成，當以三牲祠北君。」太子醉迷不覺，遂依而寫之。〔謝妃，太子母也。要，約也，言並以書與謝妃約，刻期內外俱發也。茹毛飲血，謂盟誓也。虨字道文。蔣氏，虨母蔣保林也。內主，言將立為後也。三牲，牛、羊、豕也。北君，北帝也。按此書不惟無徵左，使常人觀之，亦知其偽為而不可信。晉朝王、公、卿、尚書、黃、散視而不敢言。張華之諫，實亦不敢發賈氏之姦，姑引古義，依違而言之耳。裴頠請檢校傳書者，賈氏之姦無所逃矣，而亦不敢竟其說。上下相蒙，宜其人亂也。〕其字半不成，後補成之，以呈帝。
壬戌：帝幸式乾殿，召公卿入，使黃門令董猛以太子書及青紙詔示之曰：「遹書如此，今賜死。」徧示諸公王，莫有言者。〔諸公王，宗室諸王之為公者。〕張華曰：「北國之大禍，自古以來，常因廢黜正嫡以致喪亂。〔喪，息浪翻。〕且國家有天下日淺，願陛下詳之！」裴頠以為宜先檢校傳書者；又請比校太子手書，不然，恐有詐妄。賈后乃出太子啟事廾餘紙，眾人比視，亦無敢言非者。賈后使董猛矯以長廣公主辭白帝曰：〔長廣公主，武帝女，下嫁甄德。〕「事宜速決，而羣臣各不同，其不從詔者，宜以軍法從事。」〔欲以此言脅羣臣也。〕議至日西，不決。後見華等意，堅懼事變，乃表免太子為庶人，詔許之。於是使尚書和鬱等持節詣東宮，廢太子為庶人。意太改服出，拜受詔，步出承華門，〔承華門，東宮門也。陸機詩所謂「振纓承華」是也。〕乘粗犢車，東武公澹以兵使送太子及妃王氏、三子虨、臧、尚同幽於金墉城。王衍自表離婚，許之，妃慟哭而歸。〔清談之禍，起於何晏。何晏猶與曹爽同禍福，若王衍者，又不逮何晏矣。〕殺太子母謝淑媛及虨母保林蔣俊。〔保林、良娣，漢六宮十四等之數，魏、晉以下為東宮女官品秩。師古曰：保林，言其可安眾如林也。〕
永康元年（庚申、三○○）
①春，正月，癸亥朔，〔考異曰：帝紀、天文志皆有「己卯日食」，宋志無之。按長曆，己卯，十七日，安得日食。〕赦天下，改元。
②西戎校尉司馬閻纘〔武置南蠻校尉於讓陽，西戎校尉於長安，南夷校尉於寧州，各有長史、司馬。〕輿棺詣闕上書，以為：「漢戾太子稱兵拒命，言者猶曰罪當笞耳。〔事見二十二卷漢武帝漢武帝徵和二年、三年。〕今遹受罪之日，不敢失道，猶為輕於戾太子。宜重選師傅，〔重再也。重，直龍翻。〕先加嚴誨，若不悛改，棄之未晚也。」〔悛，醜緣翻。〕書奏，不省。〔省，悉景翻。〕纘，圃之孫也。〔閻圃見六十七卷漢獻帝建安二十年。〕
賈后使黃門自首〔首，式救翻；下同。〕欲與太子為逆。詔以黃門首辭班示公卿，遣東武公澹以千兵防衛太子，幽於許昌宮，令持【張：「持」作「治」。】書御史劉振持節守之，〔持書御史，即治書侍御史。〕詔宮臣不得辭送。洗馬江統、潘滔、舍人王敦、杜蕤、魯瑤等冒禁至仂水，拜辭涕泣。〔晉志：太子舍人十六人，職比散騎、中書等侍郎。水經註：伊水過伊闕中，東北至洛陽縣南，北入於洛。〕司隸校尉漢奮收縛統等送獄。其繫河南獄者，樂廣悉解遣之；〔槳廣時為河南尹。〕繫洛陽縣獄者，猶未釋。〔付郡者，河南尹得解遣之；繫洛陽獄者，尹不得與，故未釋。〕都官從事孫琰說賈謐曰：「所以廢徙太子，以其為惡故耳。今宮臣冒罪拜辭，而君以重闢；流聞四方，乃更彰太子之德也，〔說，輸芮翻。闢，毗亦翻。聞，音問。〕不如釋之。」謐乃語洛湯令曹攄使釋之；〔攄，抽居翻。語，牛倨翻。〕廣亦不坐。敦，覽之孫；〔王覽見七十七卷魏高貴鄉公甘露元年。〕攄，肇之孫也。〔曹肇見十四卷魏明帝景初二年。〕太子至許，遺王妃書，〔遺，於季翻。〕自陳誣枉，妃父衍不敢以聞。
③丙子，皇孫虨卒。〔非疾也。考異曰：帝紀「虨」作「霖」。按虨，字道文不當作「霖」，今從傳。〕
④三月，尉氏雨血，〔尉氏縣，自漢以來屬陳留郡。應劭曰：古獄官曰尉氏，鄭之別獄也。臣瓚曰：鄭大夫尉氏之邑，故以為邑名。師古曰：鄭大夫尉氏亦以掌獄之官故為族 耳，應說是也。〕妖星見南方，〔星見妖而不知其名，故但曰妖星。妖，於驕翻。見，賢遍翻；下同。〕太白晝見，〔晉天文志曰：太白晝見，與日爭明，強國弱， 小國強，女主昌。〕中臺星拆。〔史記天官書曰：魁下六星，兩兩而比者曰三臺。三臺色齊，君臣和；不齊，君臣乖戾。漢天文志曰：三臺曰泰階：上階，上星為天子，下星為女主；中階；上星為諸侯、三公，下星為卿、大夫；下階，上星為士，下星為庶人。拆者，兩星不相比也。〕張華少子韙勸華遜位，〔少，詩照翻。韙，羽委翻。〕華不從，曰：「天道幽遠，不如靜以待之。」〔華所謂靜以待之者，欲何所待也！〕
⑤太子既廢，眾情憤怒。右衛督司馬雅、常從督許超，皆嘗給事東宮，與殿中中郎士猗等〔右衛督、常從督、殿中中郎，皆屬二衛。武帝甚重兵官，殿中軍校，多選朝廷清望之士居之。司馬雅，宗室之疏屬也。從，才用翻。〕謀廢賈后，復太子。以張華、裴頠安常保位，難與行權，右軍將軍趙王倫執兵柄，性貪冒，〔冒，密北翻。〕可假以濟事。乃說孫秀曰：〔說，輸芮翻。〕「中宮兇勡無道，與賈謐兵等共誣廢太子。今國無嫡嗣，社稷將危，大臣將起大事，而公名奉事中宮，與賈、郭親善，太子之廢，皆雲豫知，〔言倫、秀豫知廢太子之謀。〕一朝事起，禍必相及，何不先謀之乎！」秀許諾，言於倫，倫納焉，遂告通事令史張林〔通事令史，中書令史也。中書侍郎本通事郎，官名雖改，令史猶以通事冠之。陸機惠帝起居注曰：張林者，黑山賊張燕之曾孫。〕及省事長衡等，〔省事，亦吏職也。賈充為尚書令，以目疾表置省事吏四員，省事蓋自此始。省，悉景翻。〕使為內應。
事將起，孫秀言於倫曰：「太子聰明剛猛，若還東宮，必不受制於人。明公素黨於賈后，道路皆知之，今雖建大功於太子，太子謂公特逼於百姓之望，翻覆以免罪耳，〔言百姓望太子復，倫等畏逼，故背賈氏復太子以求自免罪。〕雖含忍宿忿，必不能深德明公，若有瑕釁，猶不免誅。不若遷延緩期，〔遲其事而遷延未發也。〕賈后必害太子，然後廢賈后，為太子報讎，〔為，於偽翻。〕非徒免禍而已，乃更可以得志。」倫然之。
秀因使人行反間，〔間，古莧翻。〕言殿中人慾廢皇后，立太子，〔司馬雅、許超、士猗皆殿中人也。〕賈后數遣宮婢微服於民間聽察，〔數，所角翻。〕聞之甚懼。倫、秀因勸謐等早除太子以絕眾望癸未，賈后使太醫令程據和毒藥，〔和，戶臥翻。〕矯詔使黃門孫慮至許昌毒太子。太子自廢黜，恐被毒，常自煮食於前；〔被，皮義翻。〕慮以告劉振，振乃徙太子於小坊中，絕其食，宮人猶竊於牆上過食與之。慮逼太子以藥，太子不肯服，慮以藥杵椎殺之。〔椎，傳追翻。〕有司請以庶人禮葬，賈后表請以廣陵王禮葬之。
⑥夏，四月，辛卯朔，日有食之。
⑦趙王倫、孫秀將討賈后，告右衛佽飛督閭和，〔晉制：右衛有佽飛、虎賁二督。佽飛，荊人，赴江斬蛟，古勇士也；自漢以來以為衛士之號。佽，日四翻。〕和從之，期似癸巳丙夜一籌，以鼓聲為應。〔丙夜，夜三鼓；丙夜一籌，三更二點也。〕癸巳，秀使司馬雅告張華曰：「趙王欲與公共匡社稷，為天除害，〔為，於偽翻。〕使雅以告。」華拒之。雅怒曰：「刃將在頸，猶為是言邪！」不顧而出。〔華素有籌略，雅辭氣之悖如此而無以處之，蓋亦知眾怒不可遏，而己為賈后用心，不敢背之，搏手無策，待死而已。〕
及期，倫矯詔敕三部司馬曰：〔晉二衛有前驅、由基、強弩三部司馬。〕「中宮與賈謐等殺吾太子，今使車騎入廢中宮，〔時趙王倫以車騎將軍領右軍將軍。〕汝等皆當從命，事畢，賜爵關中侯，不從者誅三族。」眾皆從之。又矯詔開門，夜入，陳兵道南，〔御道之南也。〕遣翊軍校尉齊王冏〔武帝太康元年，置翊軍校尉。冏，居永翻。〕將百人排閤而入，華林令駱休為內應，〔華林令，華林園令也。魏起芳林園，後避齊王芳諱，改曰華林園。有天淵池，池中有魏文帝九花叢殿。晉志：華林令屬鴻臚。姓譜；齊太公之後，有公子駱，子孫以為氏。又秦之先有大駱。〕迎帝幸東堂，以詔召賈謐於殿前，將誅之。謐走入西鍾下，呼曰：「阿後救我！」〔呼，火故翻。阿，今相傳從安入聲。〕就斬之。賈后見齊王冏，驚曰：「卿何為來﹖」冏曰：「有詔收後。」後曰：「詔當從我出，何詔也！」後至上閤，遙呼帝曰：「陛下有婦，使人廢之，亦行自廢矣。」是時，梁王肜亦預其謀，後問冏曰：「起事者誰﹖」冏曰：「梁、趙。」後曰：「繫狗當繫頸，反繫其尾，何得不然！」〔恨不先誅梁、趙也。〕遂廢后為庶人，幽之於建始殿。收趙粲、賈什等付暴室考竟。〔晉志：暴室令，屬光祿勳。〕詔尚書收捕賈氏親黨，召中書監、侍中、黃門侍郎人座皆夜人殿。尚書始疑詔有詐，郎師景露版奏請手詔，〔郎，尚書郎也。師，姓；景，名。〕倫等斬之以徇。
倫陰與秀謀篡位，欲先除朝望，〔朝，直遙翻。〕且報宿怨，乃執張華、裴頠、解系、解結等於殿前。〔倫、秀怨華、頠、系，事見上卷元康六年。結，系弟也。秀亂關中結議秀罪應誅，故亦怨之。〕華謂張林曰：「卿欲害忠臣邪﹖」林稱詔詰之曰：〔詰，去吉翻。〕「卿為宰相，太子之廢，不能死節，何也﹖」華曰：「式乾之議，臣諫事見存，可覆按也。」林曰：「諫而不從，何不去位﹖」華無以對。遂皆斬之，仍夷三族。解結女適裴氏，明日當嫁而禍起，裴氏欲認活之，女曰：「家既如此，我何以活為！」亦坐死。朝廷由是議革舊制，女不從死。〔不從父母家坐死也。〕甲午，倫坐端門，〔宮門正南門曰端門。〕遣尚書和鬱持節送賈庶人於金墉；〔楊太后、太子遹之廢，史皆不書為庶人，此獨書賈庶人者，正其罪也。〕誅劉振、董猛、孫慮、程據等；司徒王戎及內外官坐張、裴親黨黜免者甚眾。閻纘撫張華屍慟哭曰：「早語君遜位而不肯，今果不免，命也！」〔語，牛倨翻。〕
於是趙王倫稱詔赦天下，自為使持節、都督中外諸軍事、相國、侍中，一依宣、文輔魏故事，〔晉志曰：丞相、相國，秦官也，晉受魏禪，並不置。自惠帝之後，省置無恆，為之者趙王倫、梁王肜、成都王穎、南陽王保、王敦、王導之徒，非復人臣之職也。今按宣王懿以丞相輔魏，文王昭以相國輔魏，皆非人臣之職。〕置府兵萬人，以其世子散騎常侍荂領穴從僕射，〔荂，枯花翻；楊正衡音孚。晉志：穴從僕射，屬光祿動。從，才用翻。〕子馥為前將軍，封濟陽王；〔濟，子禮翻。〕虔為黃門郎，封汝陰王；詡為散騎侍郎，封霸城侯。〔黃門郎，即黃門侍郎。散騎侍郎，魏初與散騎常侍同置。自魏至晉，散常侍、侍郎與侍中、黃門侍郎共平尚書奏事，皆要官也。〕孫秀等皆封大郡，並據兵權，文武官封侯者數千人，百官總己以聽於倫。〔朱氏曰：總己，謂總攝己職。〕倫素庸愚，復受制於孫秀。〔復，扶又翻。〕秀為中書令，威權振朝廷，天下皆事秀而無求於倫。
詔追復故太子遹位號，使尚書和鬱帥東宮官屬迎太子喪於許昌，〔帥，讀曰率。〕追封遹子虨為南陽王，封虨弟臧為臨淮王，尚為襄陽王。
有司奏：「尚書令王衍備位大臣，太子被誣，志在苟免，〔謂太子王遺王妃書，自陳誣枉，衍不敢以聞也。〕請禁錮終身。」從之。
相國倫欲收人望，選用海內名德之士，以前平陽太守李重、滎陽太守荀組為左、右長史，東平王堪、沛國劉謨為左、右司馬，尚書郎陽平束簒為記室，〔魏文帝黃初二年，分魏郡置陽平郡。記室，主文翰。束簒，漢太子太傅捤廣之後。廣曾孫避難，因去疏字之「足」，改姓為束。續漢志曰：記室，主上章表報書記。〕淮南王文學荀崧、殿中郎陸機為參軍。〔殿中郎，尚書郎也，主殿中曹。〕組，勗之子，〔勗為晉初佐命之臣。〕崧，彧之玄孫也。〔荀彧為魏初佐命之官。〕李重知倫有異志，辭疾不就，倫逼之不已，憂憤成疾，扶曳受拜，數日而卒。
⑧丁酉，以梁王肜為太宰，左光祿大夫何劭為司徒，右光祿大夫劉寔為司空。〔晉志：左、右光祿大夫，假金章紫綬，品秩第二，祿賜、班位、冠幘、車服、佩玉，置吏卒羽。後之金紫光祿大夫，蓋魏、晉之左、右光祿大夫也。但魏、晉之大夫皆為專官，後世則為寄祿官耳。杜佑曰：魏、晉以來，左右光祿三大夫皆銀印青綬，其重者，詔加金章紫綬者，則謂之金紫光祿大夫。重者既有金紫之號，故謂本光祿為銀青光祿大夫。〕
⑨太子遹之廢也，將立淮南王允為太弟，議者不合。〔言有持異議者也。〕會趙王倫廢賈后，乃以允為驃騎將軍、開府儀同三司，領中護軍。
⑩己亥，相國倫矯詔遣尚書劉弘齎金屑酒賜賈后死於金墉城。
五月，己巳，詔立臨海【章：甲十一行本「海」作「淮」；乙十一行本同；孔本同。】王臧為皇太孫，還妃王氏以母之；〔太子之廢也，歸王妃於父母家。〕太子官屬即轉為太孫官屬，相國倫行太孫太傅。
己卯，諡故太子曰愍懷；六月，壬寅，葬於顯平陵。
清河康王遐薨。
中護軍淮南王允，性沈毅，〔沈，持林翻。〕宿衛將士皆畏服之。允知相國倫及孫秀有異志，陰養死士，謀討之。倫、秀深憚之。秋，八月，轉允為太尉，外示優崇，實奪其兵權。〔中護軍掌兵，轉寸尉則兵權去矣。〕允稱疾不拜。秀遣御史劉機逼允，收其官屬以下，劾以拒詔，大逆不敬。〔劾，戶概翻，又戶得翻。〕允視詔，乃季手書也。大怒，收御史，將斬之，御史走免，斬其令史二人。〔此蘭臺令史也。〕厲色謂左右曰：「趙王欲破我家！」遂帥國兵及帳下七百人直出，〔國兵，淮南國兵也。帳下，中護軍帳下也。帥，讀曰率。〕大呼曰：〔呼，火故翻。〕「趙王反，我將討之，從我者左袒。」於是歸之者甚眾。允將赴宮，尚書左丞王輿閉掖門，〔宮門端門之左曰左掖門，右曰右掖門。〕允不得入，遂圍相府。〔時倫以東宮為相府。〕允所將兵皆精銳，〔將，即亮翻。〕倫與戰屢敗，死者千餘人。太子左率陳徽勒東宮兵鼓譟於內以應允。〔左率，即左衛率。〕允結陳於承華門前，弓弩齊發，射倫，飛矢雨下。〔陳，讀曰陣。射，而亦翻。〕主書司馬眭祕以身蔽倫，〔續漢志：尚書三十六曹郎，曹有三主書。此主書司馬，蓋相國府官屬，倫所自署置。眭，息隨翻，姓也。〕箭中其背而死。〔中，竹仲翻；下同。〕倫官屬皆隱樹而立，每樹輒中數百箭，自辰至未。中書令陳淮，〔前有中書令陳準，「淮」，蓋「準」字之誤也。〕徽之兄也，欲應允，言於帝曰：「宜遣白虎幡以解鬬。」〔白虎幡以麾軍進戰，非以解鬬也。陳準蓋以帝庸愚，故請似白虎幡麾軍，欲倫兵見之，以為允之攻倫，出於帝命，將自潰也。否則何以應允。〕乃使司馬督護伏胤將騎四百持幡從宮中出，〔司馬督護，亦殿中將校，屬二衛。〕侍中汝陰王虔在門下省，陰與胤誓曰：「富貴當與卿共之。」胤乃懷空版出，〔空版，不書詔之版，本無詔書，而別取空版懷之以出也。〕詐言有有詔助淮南王。允不之覺，開陣內之，下車受詔，胤因殺之，並殺允子秦王鬱、漢王迪，坐允夷滅者數千人。曲赦洛陽。〔不普赦天下，而獨赦洛陽，故曰曲赦。〕
初，孫秀嘗為小吏，事黃門郎潘岳，嶽屢撻之。〔孫秀，琅邪人。潘岳為琅邪內史，秀為小吏，給嶽，狡黠自喜。嶽惡其為人，數撻辱之。〕衛尉石崇之甥歐陽建素與相國倫有隙，〔建表倫罪惡，見上卷元康六年。〕崇有愛妾曰綠珠，〔綠珠善吹笛。太平廣記曰：今白州隻角山下有綠珠井。昔梁氏之女有容貌，石崇使交州，以真珠三斛買之。梁氏之居，舊井存焉，汲飲者必誕美女。裏閭以美女無益，遂以石填之。〕孫秀使求之，崇不與。及淮南王允敗，秀因稱石崇、潘岳、歐陽建奉允為亂，收之。〔考異曰：崇傳曰：「崇、建潛知其計，陰勸淮南王允、齊王冏圖趙王倫。」若崇果與允同謀，允敗，崇應惶懼不應被收時，方宴於樓上。蓋倫、秀以舊怨誣殺之耳。今按石崇傳：「孫秀索綠珠，崇不許，秀怒，乃勸倫誅崇。崇正宴於樓上，介士到門，崇謂綠珠曰：『我今為爾得罪。』綠珠泣曰：『當效死於君前。』因自投於樓下而死。」〕崇歎曰：「奴輩利吾財爾！」收者曰：「知財為禍，何干早散之！」崇不能答。初，潘岳母常誚責嶽曰：「汝當知足，而乾沒不已乎！」〔蓋戒嶽乘時射利，不知止也。服虔曰：乾沒，射成敗也。如淳曰：得利為乾，失利為沒。乾，音幹。一說：以水為喻也，言其視利而趨，雖乾而在陸，沒而滅頂，皆所不顧也。〕及敗，嶽謝母曰：「負阿母。」〔阿，從安入聲。〕遂與崇、建皆族誅，籍沒崇家。相國倫收淮南王母弟吳王晏，欲殺之。光祿大夫傅祗爭之於朝堂，〔朝，直遙翻。〕眾皆諫止，倫乃貶晏為賓徒縣王。〔賓徒縣，前漢屬遼西郡，後漢屬遼東屬國都尉，晉屬昌黎郡。〕
齊王冏以功遷遊擊將軍，〔晉志：驍騎將軍、遊擊將軍，並漢雜號將軍也，魏置為中軍。及晉，以領、護、左右衛、驍騎、遊擊為六軍。〕冏意不漢，有恨色，孫秀覺之，且憚其在內，乃出為平東將軍，鎮許昌。〔為冏自許昌起兵討倫張本。〕
以光祿大夫陳準為太尉，錄尚書事；未幾，薨。
孫秀議加相國倫九錫，百官莫敢異議。吏部尚書劉頌曰：「昔漢之錫魏，魏之錫晉，皆一時之用，非可通行。〔謂禪代然後有九錫，非常典也。〕周勃、霍光，其功至大，皆王聞有九鍚之命也。」〔謂周勃、霍光定策以安漢室，且不聞有九錫之命，所以折倫、秀之姦謀也。〕張林積忿不已，以頌為張華之黨，將殺之。孫秀曰：「殺張、裴已傷時望，不可復殺頌。」林乃止。〔復，扶又翻；下同。〕以頌為光祿大夫。〔晉志：光祿大夫與卿同，秩中二千石，著進賢兩梁冠，黑介幘，五時朝服，佩水蒼玉。考異曰：三十國春秋雲：「倫黨大怒，謀害頌，頌懼，自殺。」頌傳雲：「頌為光祿，尋病卒。」今從傳。〕遂下詔加倫九錫，復加其子荂撫軍將軍，〔撫軍將軍，文帝以授武帝，遂以代魏。倫以加其世子，意趣為何﹖〕虔中軍將軍，〔武帝受禪，置中軍將軍，統宿衛七軍，尋罷，已而復置。〕詡為侍中。又加孫秀侍中、輔國將軍、相國司馬，右率如故。〔右率，右衛率也。不解此官者，欲握東宮兵。〕張林等並居顯要。增相府兵為二萬人，與宿衛同，並所隱匿之兵，數踰三萬。
九月，改司徒為丞相，以梁王肜為之，肜固辭不受。
倫及諸子皆頑鄙無識，秀狡黠貪淫，〔黠，下八翻。〕所與共事者，皆邪佞之士，惟競榮利，無遠謀深略，志趣乖異，互相憎嫉。秀子會為射聲校尉，形貌短陋，如奴僕之下者，秀使尚帝女河東公主。〔史言倫、秀兵已在頸，乃圖非望。〕
冬，十一月，甲子，立皇后羊氏，赦天下。後，尚書郎泰山羊玄之之女也。外祖平南將軍樂安孫旂，與孫秀善，故秀立之。拜玄之光祿大夫、特進、散騎常侍，封興晉侯。〔晉志：光祿大夫，假銀章青綬者，品秩第三；加特進，則品秩與左右光祿大夫同矣。晉置與晉郡，在唐河州界。〕
詔徵益州刺趙廞為大長秋，〔廞，許今翻。〕以成都內史中山耿滕為益州刺史。〔晉諸王國置內史，猶漢王國相也。武帝太康九年，改諸王國相為內史。考異曰：帝紀作「耿勝」，載記、華陽國志作「滕」。今從之。〕廞，賈后之姻親也。聞徵，甚懼，〔懼以賈后親黨連坐。〕且以晉室衰亂，陰有據蜀之志，乃傾倉廩，賑流民，以收眾心。以李特兄弟材武，其黨類皆巴西人，與廞同郡，〔李特黨類本巴氐，趙廞亦巴西人也。〕厚遇之以為爪牙。特等憑恃廞勢，專聚眾為盜，蜀人患之。〔特等入蜀事，始上卷元康八年。〕滕數密表：「流民剛剽，蜀人譩弱，〔數，所角翻。剽，匹妙翻。譩，奴亂翻。〕主不能制客，必為亂階，宜使還本居。若留之險地，〔蜀地阻險。〕恐秦、雍之禍更移於梁、益矣。」〔流民本居秦、雍。雍，於用翻。〕廞聞而惡之。〔惡，烏路翻。〕
州被詔書，遣文武千餘人迎滕。是時，成都治少城，益州治太城，〔二城皆秦張儀所築。儀既築太城，後一年又築少城。太城今成都府子城也，少城唯西南北三壁，東即太城之西墉也。少，詩照翻。〕廞猶在太城，未去。滕欲入州，功曹陳恂諫曰：「今州、郡搆怨深，〔州，謂益州；郡，謂成都。此言廞、滕搆怨也。〕入城必有大禍，不如留少城以觀其變，檄諸縣合村保以備秦氐，〔李特等本巴氐，蜀人以甚徙居秦州界，因謂之秦氐。〕陳西夷行至，〔陳西夷，謂西夷校尉陳總也。行至，言總來領西夷校尉之職，行且至成都也。晉置西夷校寺於汶山，平越中郎將於廣州，南蠻校尉於襄陽，南夷校尉於寧州。〕且當待之。不然，退保健為，西渡江源，以防非常。」〔江源縣，漢屬蜀郡，後李雄分立江源郡，晉改為多融縣，又改為晉原縣。唐蜀州之晉原、青城、唐安三縣，皆漢江源縣地。犍，居言翻。〕滕不從。是日，帥眾入州，〔帥，讀曰率；下同。〕廞遣兵逆之，戰於西門，滕敗死，〔考異曰：華陽國志曰：「戰於廣漢宣化亭，殺傳詔。」按州郡俱淢成都，不容戰於廣漢。又趙廞若已與滕戰，不應欲直入州。今從載記。〕郡吏皆竄走，惟陳恂面縛詣廞，請滕死；【章：甲十一行本「死」作「喪」；乙十一行本同；孔本同。】請其屍而葬之。死，讀曰屍。〕廞義而許之。
廞又遣兵逆西夷校尉陳總。總至江陽，〔江陽縣，漢屬犍為郡，劉璋分江陽郡；唐瀘州瀘川、綿水二縣，漢江陽之地也。〕聞廞有異志，主簿蜀郡趙模曰：「今州郡不協，必生大變，當速行赴之。府是兵要，助順討逆，〔言西夷府總蜀兵之要，順，謂耿滕，逆，謂趙廞，使總助滕討廞也。〕誰敢動者！」總更緣道停留，比至南安魚涪津，〔南安縣，屬犍為郡，有魚涪津、唐眉州青神縣，漢南安縣地。宋白曰：榮州應靈縣、資官縣、嘉州龍遊，皆漢安南縣。比，必寐翻。涪，音浮。〕不克，順流而退，必無害也。」〔言順流而退，廞軍勢不能追，必無所害。〕已遇廞軍，模白總：「散財募士以拒戰，若克州軍，則州可得；〔言破廞軍則益州可取，罪人斯得矣。〕不克，順流而退，必無害也。」〔言順流而退，廞軍勢不能追，必無所害。〕總曰：「趙益州忿耿侯，故殺之；與吾無嫌，何為如此！」〔兵臨其前，猶發是言，陳總特庸人耳。〕模曰：「今州起事，必當殺君以立威，雖不戰，無益也。」言至垂涕，總不聽，眾遂自潰。總逃草中，模著總服格戰；〔著，陟略翻。〕廞兵殺模，見其非是，更搜求得總，殺之。〔搜，尋也。考異曰：帝紀：「廞又殺犍為太守李密、汶山太守霍固。」按華陽國志，犍為太守李芯、汶山太守楊邠，非密、固也。載記亦作「李芯」，蓋紀誤。〕
廞自稱大都督、大將軍、益州牧，〔考異曰：晉春秋雲「建號太平元年」，他書無之， 今不取。〕署置僚屬，改易守今，王官被召，無敢不往。〔王官，謂晉朝所命者。被，皮義翻。〕李庠帥妹伲李含、天水任回、上官晶、扶風李攀、始平費他、 〔帥，讀曰率。楊正衡曰：晶，音精。武帝泰始二年，分扶風置始平郡。費，扶沸翻。他，徒河翻。〕氐苻成、隗伯等四千騎歸廞。廞似庠為威寇將軍，〔沈約志：威寇將軍，四十號第七。〕封陽泉亭侯，委以心膂，使招合六郡壯勇至萬餘人，以斷北道。〔六郡，即天水略等六郡。壯勇，流民之壯勇者。北道，自關中入蜀之道。斷，丁管翻。〕
