△卷第二百三
唐紀十九〔起玄黓敦牂（壬午），盡柔兆閹茂（丙戌），凡五年。〕
高宗天皇大聖大弘孝皇帝下
永淳元年（壬午、六八二）時以皇孫重照生改元。〕
1春，二月，作萬泉宮於藍田。〔藍田縣，漢屬京兆，後魏置藍田郡；隋廢郡為縣，復屬京兆。〕
2癸未，改元，赦天下。
3戊午，立皇孫重照為皇太孫。上欲令開府置官屬，問吏部郎中王方慶，〔吏部掌考天下之文吏之班秩階品。〕對曰：「晉及齊皆嘗立太孫，〔晉惠帝立太孫臧，齊武帝立太孫昭業。〕其太子官屬即為太孫官屬，未聞太子在東宮而更立太孫者也。」上曰：「自我作古，可乎﹖」對曰：「三王不相襲禮，〔叔孫通之言。〕何為不可！」乃奏置師傅等官。既而上疑其非法，竟不補授。方慶，裒之曾孫也。〔方慶，梁王褒之曾孫，江陵陷，褒徙入關，遂為鹹陽人。裒，當作褒。〕名綝，以字行。〔綝，醜林翻。〕
5夏，四月，甲子朔，日有食之。
6上以關中饑饉，米鬥三百，將幸東都；丙寅，發京師，留太子監國，〔監，古銜翻；下同。〕使劉仁軌、裴炎、薛元超輔之。時出幸倉猝，扈從之士有餓死於中道者。〔從，才用翻；下以從同。〕上慮道路多草竊，命監察御史魏元忠檢校車駕前後。元忠受詔，即閱視赤縣獄，〔西京以長安萬年為赤縣。〕得盜一人，神采語言異於眾；命釋桎梏，〔桎，職日翻。梏，工沃翻。〕襲冠帶，乘驛以從，〔從，才用翻。〕與之共食宿，〔既與之共食，又與之共宿。〕託以詰盜，〔詰，去吉翻。〕其人笑許諾。比及東都，〔比，必利翻。〕士馬萬數，不亡一錢。
7辛未，以禮部尚書聞喜憲公裴行儉為金牙道行軍大總管，〔此指西突厥之金牙山也。〕帥右金吾將軍閻懷旦等三總管分道討西突厥。師未行，行儉薨。
行儉有知人之鑒，初為吏部侍郎，前進士王鮎、〔鮎，其據翻。〕鹹陽尉欒城蘇味道〔劉昫曰：欒城，漢開縣；後魏於漢開縣古城置欒城縣，屬趙州。餘考漢書地理志，常山郡有關縣；有考宋白續通典，鎮州欒城縣本漢關縣，魏太和十一年，於關縣故城置欒城縣；則劉昫誤作開縣明矣。〕皆未知名，行儉一見謂之曰：「二君後當相次掌銓衡，僕有弱息，願以為託。」〔弱息，弱子也。〕是時鮎弟勃與華陰楊聟、範陽盧照鄰、〔範陽，漢涿縣地，魏文帝改為範陽郡；至隋廢郡，復為涿縣，屬幽州；唐武德七年，改為範陽縣。華，戶化翻。聟，古迥翻。〕義烏駱賓王〔義烏，漢烏傷縣地。後漢分烏傷，置長山縣；晉以長山為東陽郡治所，烏傷別為縣；武德七年，改烏傷為義烏縣，屬婺州。〕皆以文章有盛名，司列少常伯李敬玄尤重之，〔少，詩照翻。〕以為必顯達。行儉曰：「士之致遠，當先器識而後才藝。勃等雖有文華，而浮躁淺露，豈享爵祿之器 邪！楊子稍沈靜，〔躁，則到翻。沈，持林翻。〕應至令長；餘得令終幸矣。」既而勃度海墮水，聟終於盈川令，〔黔州彭水縣，漢酉陽縣地；武德二年，分彭水， 於巴江西置盈隆縣；先天元年，避太子名，改曰盈川；非此也。衢州龍丘縣，武后如意元年，分置盈川縣。縣西有刑溪，陳時，土人留異惡「刑」字，改曰盈川，因為縣名。長，知兩翻。〕照鄰惡疾不愈，赴水死，賓王反誅，〔謂同徐敬業反。〕鮎、味道皆典選，如行儉言。〔選，須絹翻。〕行儉為將帥，所引偏裨如程務挺、張虔勗、王方翼、劉敬同、李多祚、黑齒常之，後多為名將。〔將，即亮翻；下同。帥，所類翻。裨，賓彌翻。〕
行儉常命左右取犀角、麝香而失之。又敕賜馬及鞍，令史輒馳驟，馬倒，鞍破。〔此禮部令史也。〕二人皆逃去，行儉使人召還，謂曰：「爾曹皆誤耳，何相輕之甚邪！」〔謂懼罪責而逃，是以常人見待，相輕之甚也。〕待之如故。破阿史那都支，〔見上卷調露元年。〕得馬腦盤，廣二尺餘，〔馬腦，文石也，琢以為盤。廣，古曠翻。〕以示將士，軍吏王休烈捧盤升階，跌而碎之，〔跌，徒結翻。〕惶恐，叩頭流血。行儉笑曰：「爾非故為，何至於是！」不復有追惜之色。詔賜都支等資產金器三千餘物，雜畜稱是，〔復，扶又翻。畜，許救翻。稱，尺證翻。〕並分給親故及偏裨，數日而盡。
8阿史那車薄圍弓月城，安西都護王方翼引軍救之，破虜眾於伊麗水，〔自弓月城過思渾川、蟄失蜜城，渡伊麗河至碎葉界。〕斬首千餘級。俄而三姓咽麵與車薄合兵拒方翼，方翼與戰於熱海，〔碎葉城東有熱海，地寒不凍。咽，於甸翻。麵，眠見翻。〕流矢貫方翼臂，方翼以佩刀截之，左右不知。所將胡兵謀執方翼以應車薄，方翼知之，悉召會議，陽出軍資賜之，以次引出斬之，會大風，方翼振金鼓以亂其聲，誅七十餘人，其徒莫之覺。既而分遣裨將襲車薄、咽麵，大破之，擒其酋長三百人，〔酋，慈由翻。長，知兩翻。〕西突厥遂平。閻懷旦竟不行。方翼尋遷夏州都督，徵入，議邊事。上見方翼衣有血漬，〔夏，戶雅翻。漬，疾智翻。〕問之，方翼具對熱海苦戰之狀，上視瘡歎息；竟以廢后近屬，不得用而歸。〔廢后，方翼從祖女弟也。歸者，復歸夏州。〕
9乙酉，車駕至東都。
10丁亥，以黃門侍郎潁川郭待舉、〔隋改長社為潁川縣，武德四年復曰長社，屬許州。〕兵部侍郎岑長倩、祕書員外少監、檢校中書侍郎鼓城郭正一、吏部侍郎鼓城魏玄同〔鼓城，漢臨平、下曲陽兩縣之地，屬鉅鹿郡。隋分槀城，於下曲陽故城東五里置昔陽縣，尋改為鼓城，時屬定州。〕並與中書門下同承受進止平章事。上欲用待舉等，謂韋【章：十二行本「韋」作「崔」；乙十一行本同；孔本同。】知溫曰：「待舉等資任尚淺，且令預聞政事，未可與卿等同名。」自是外司四品已下知政事者，始以平章事為名。長倩，文本之兄子也。〔岑文本輔太宗。〕
先是，玄同為吏部侍郎，〔先，悉薦翻。〕上言銓選之弊，〔上，時掌翻。〕以為：「人君之體，當委任而責成功，所委者當，則所用者自精矣。〔者當，丁浪翻。〕故周穆王命伯冏為太僕正，曰：『慎簡乃僚。』〔見書冏命。〕，是使羣司各求其小者，而天子命其大者也。乃至漢氏，得人皆自州縣補署，五府辟召，然後升於天朝，〔見後漢紀。朝，直遙翻。〕自魏、晉以來，始專委選部。〔選，須絹翻。〕夫以天下之大，士人之眾，而委之數人之手，用刀筆以量才，按簿書而察行，〔量，音良。行，下孟翻。〕借使平如權衡，明如水鏡，猶力有所極，照有所窮，況所委非人而有愚闇阿私之弊乎！願略依周、漢之規以救魏、晉之失。」疏奏，不納。
11五月，【章：十二行本「月」下有「丙午」二字；乙十一行本同；孔本同；張校同。】東都霖雨。乙卯，洛水溢，溺民居千餘家。關中先水後旱、蝗，繼以疾疫，米鬥四百，兩京間死者相枕於路，〔枕，之任翻。〕人相食。
12上既封泰山，欲遍封□□，【章：十二行本空格作「五嶽」二字；乙十一行本同；孔本同。】秋，七月， 作奉天宮於嵩山南。〔奉天宮，在洛州嵩陽縣。〕監察御史裏行李善感諫曰：〔裏行者，資序未至，未正除監察御史，令於監察御史班裏行也。監，古銜翻。〕「陛 下封泰山，告太平，致羣瑞，與三皇、五帝比隆矣。數年以來，菽粟不稔，餓殍相望，四夷交侵，兵車歲駕；陛下宜恭默思道以禳災譴，〔禳，如羊翻。〕乃更廣營 宮室，勞役不休，天下莫不失望。臣忝備國家耳目，竊以此為憂！」上雖不納，亦優容之。自褚遂良、韓瑗之死，〔見二百卷顯慶三年、四年。瑗，於眷翻。〕中外以言為諱，無敢逆意直諫，幾二十年；及善感始諫，天下皆喜，謂之「鳳鳴朝陽」。〔詩卷阿曰：鳳皇鳴矣，於彼高岡；梧桐生矣，於彼朝陽。註雲：梧桐，柔木也。山東曰朝陽。梧桐不生山岡，太平而後生朝陽。幾，居依翻。〕
13上遣宦者緣江徙異竹，欲植苑中。宦者科舟載竹，所在縱暴；過荊州，荊州長史蘇良嗣囚之，上疏切諫，〔上，時掌翻；下同。〕以為：「致遠方異物，煩擾道路，恐非聖人愛人之意。又，小人竊弄威福，虧損皇明。」上謂天后曰：「吾約束不嚴，果為良嗣所怪。」手詔慰諭良嗣，令棄竹江中。良嗣，世長之子也。〔蘇世長見一百八十八卷高祖武德四年。〕
14黔州都督謝祐希天后意，逼零陵王明令自殺，〔明徙黔州見上卷永隆元年。黔，音琴。〕上深惜之，黔府官屬皆坐免官。祐後寢於平閣，與婢妾十餘人共處，〔處，昌呂翻。〕夜，失其首。垂拱中，明子零陵王俊、黎國公傑為天后所殺，有司籍其家，得祐首，漆為穢器，題雲謝祐，乃知明子使刺客取之也。
15太子留守京師，頗事遊畋，薛元超上疏規諫；上聞之，遣使者慰勞元超，〔使，疏吏翻。勞，力到翻。〕仍刀赴東都。
16吐蕃將論欽陵寇柘、松、翼等州。〔顯慶三年，開置柘州蓬山郡，屬松州都督府。宋白作「拓」，曰「以開拓為稱」。今按新、舊書皆作「柘」。翼州本漢蠶陵縣地，故城在州西，有蠶陵山；隋為翼斜縣，唐武德元年，置翼州。隋縣名，唐州，取州南翼水為名。〕詔左驍衛郎將李孝逸、右衛郎將衛蒲山發秦、渭等州兵分道禦之。〔驍，堅堯翻。將，即亮翻。〕
17冬，十月，丙寅，黃門侍郎劉景先同中書門下平章事。
18是歲，突厥餘黨阿史那骨篤祿、〔骨篤祿亦曰骨咄祿，頡利族人也，雲中都督舍利元英之部酋，世襲吐屯。〕阿史德元珍等招集亡散，據黑沙城反，〔杜佑曰：阿史德元珍，習知中國風俗，邊塞虛實，在單於府檢校降戶部落，坐事為單於長史王本立所拘縶。會骨咄祿入寇，元珍請依舊檢校部落，本立許之，因便投骨咄祿。骨咄祿得之甚喜，以為阿波大達幹，令專統兵馬事。〕入寇幷州及單於府之北境，〔單，音蟬。〕殺嵐州刺史王德茂。右領軍衛將軍、檢校代州都督薛仁貴將兵擊元珍於雲州，虜問唐大將為誰，應之曰：「薛仁貴」。虜曰：「吾聞仁貴流象州，〔仁貴以大非川之敗除名，起為雞林道總管，復坐事貶象州。〕死久矣，何以紿我！」〔紿，蕩亥翻。〕仁貴免冑示之面，虜相顧失色，下馬列拜，稍稍引去。仁貴因奮擊，大破之，斬首萬餘級，捕虜二萬餘人。
19吐蕃入寇河源軍，軍使婁師德將兵擊之於白水澗，〔白水澗有白水軍，註見後。使，疏吏翻；下同。將，即亮翻；下同。〕八戰八捷。上以師德為比部員外郎、左驍衛郎將、河源軍經略副使，曰：「卿有文武材，勿辭也！」〔比，音毗。驍，堅堯翻。〕
弘道元年（癸未、六八三）是年十二月改元。〕
1春，正月，甲午朔，上行幸奉天宮。
2二月，庚午，突厥寇定州，刺史霍王元軌擊卻之。乙亥，復寇媯州。〔復，扶又翻；下可復同。媯，居為翻。〕三月，庚寅，阿史那骨篤祿、阿史德元珍圍單于都護府，執司馬張行師，殺之。遣勝州都督王本立、夏州都督李崇義將兵分道救之。
3太子右庶子、同中書門下三品李義琰改葬父母，使其舅氏遷舊墓；上聞之，怒曰：「義琰倚勢，乃陵其舅家，不可復知政事！」義琰聞之，不自安，以足疾乞骸骨，庚子，以義琰為銀青光祿大夫，致仕。
4癸丑，守中書令崔知溫薨。〔舊制：凡九品已上職事官，皆帶散位，謂之本品。職事則隨才敘用，或去閒入劇，或去高就卑，遷徙出入，參差不定。散位則一切以門蔭結品，然後以勞考進敘。武德令職事解散官，欠一階不至為兼，職事卑者不解散官。貞觀令以職事高者為守，職事卑者為行，仍帶散位，其欠一階仍舊為兼，或帶散官，或為守，參而用之。其兩職事亦為兼，頗相錯亂。咸亨二年，始一切為守。其欠一階之兼，古念翻；其兩職事之兼，古恬翻；字同音異耳。〕
5夏，四月，己未，車駕還東都。
6綏州步落稽白鐵餘，〔步落稽，稽胡也。〕埋銅佛於地中，久之，草生其上，紿其鄉人曰：「吾於此數見佛光。」〔紿，蕩亥翻。數，所角翻。〕擇日集眾掘地，果得之，因曰：「得見聖佛者，百疾皆愈。」遠近赴之。鐵餘以雜色囊盛之數十重，得厚施，乃去一囊。〔盛，時徵翻。重，直龍翻。施，式豉翻。去，羌呂翻。〕數年間，歸信者眾，遂謀作亂。據城平縣，自稱光明聖皇帝，置百官，進攻綏德、大斌二縣，〔城平及二縣，皆屬綏州，西魏所置也。宋白曰：二縣皆漢膚施縣地，魏神龜元年，置城中縣，隋避諱，改為城平。大斌縣，時堙城平縣界魏平故城。綏德縣，亦膚施地，魏大統十二年，分上郡南界丘尼谷置縣。歐陽修曰：大斌者，取稽胡懷化，文武雜半以為名。〕殺官吏，焚民居。遣右武衛將軍程務挺與夏州都督王方翼討之，甲申，攻拔其城，擒鐵餘，餘黨悉平。〔考異曰：僉載雲「延州稽胡」，又云「自號月光王」，又云「儀鳳中務挺斬平之」，蓋誤也。今從實錄。〕
7五月，庚寅，上幸芳桂宮，〔儀鳳二年，營紫桂宮於澠池縣西五里，調露二年改曰避署宮，永淳元年又改曰芳桂宮。〕至合璧宮，遇大雨而還。
8乙巳，突厥阿史那骨篤祿等寇蔚州，殺刺史李思儉，〔蔚州時為忠順軍節度。〕豐州都督崔智辯將兵邀之於朝那山北，〔朝，丁度集韻音與邾同。牛頭朝那山在豐州河北。〕兵敗，為虜所擒。朝議欲廢豐州，遷其百姓於靈、夏。豐州司馬唐休璟〔都督府司馬也。唐制，下都督府長史、司馬，從五品上。〕上言，以為：「豐州阻河為固，居賊衝要，自秦、漢已來，列為郡縣；土宜耕牧。隋季喪亂，〔上，時掌翻。喪，息浪翻。〕遷百姓於寧、慶二州，致胡虜深侵，以靈、夏為邊境；貞觀之末，募人實之，西北始安。今廢之則河濱之地復為賊有，〔復，扶又翻，又音如字。〕靈、夏等州人不安業，非國家之利也！」乃止。
9六月，突厥別部寇掠嵐州，偏將楊玄基擊走之。〔厥，九勿翻。將，即亮翻。〕
10秋，七月，己丑，立皇孫重福為唐昌王。〔重，直龍翻。〕
11庚【嚴：「庚」改「壬」。】辰，詔以今年十月有事於嵩山；尋以上不豫，改用來年正月。
12甲辰，徙相王輪為豫王，更名旦。〔相，息亮翻。更，工衡翻。〕
13中書令兼太子左庶子薛元超病瘖，乞骸骨，許之。〔瘖，於今翻。〕
14八月，己丑，以將封嵩山，召太子赴東都；留唐昌王重福守京師，以劉仁軌為之副。冬，十月，己卯，太子至東都。
16十一月，丙戌，詔罷來年封嵩山，上疾甚故也。上苦頭重，不能視，召侍醫秦鳴鶴診之，〔殿中省尚藥局有侍御醫四人，從六品上。診，止忍翻。〕鳴鶴請刺頭出血，可愈。〔刺，七亦翻。〕天后在簾中，不欲上疾愈，怒曰：「此可斬也，乃欲於天子頭刺血！」鳴鶴叩頭請命。上曰：「但刺之， 未必不佳。」乃刺百會、腦戶二穴。〔鍼灸經：百會，一名三陽五會，在前頂後寸半，頂中央旋毛中，可容豆鍼二分，得氣即瀉。腦戶，一名合顱，在枕骨上強後寸 半，禁鍼，鍼令人糦。舊傳：鳴鶴鍼微出血，頭疼立止。〕上曰：「吾目似明矣。」後舉手加額曰：「天賜也！」自負綵百匹以賜鳴鶴。
17戊戌，以右武衛將軍程務挺為單於道安撫大使，招討阿史那骨篤祿等。
18詔太子監國，〔監，古銜翻。〕以裴炎、劉景先、郭正一同東宮平章事。
19上自奉天宮疾甚，宰相皆不得見。丁未，還東都，百官見於天津橋南。〔見，賢遍翻。〕
20十二月，丁巳，改元，赦天下。上欲御則天門樓宣赦，氣逆不能乘馬，乃召百姓入殿前宣之。是夜，召裴炎入，受遺詔輔政，上崩於貞觀殿。〔年五十六。觀，古玩翻。〕遺詔太子柩前即位，〔柩，音舊。〕軍國大事有不決者，兼取天后進止。廢萬泉、芳桂、奉天等宮。
庚申，裴炎奏太子未即位，未應宣敕，有要速處分，〔處，昌呂翻。分，扶問翻。〕望宣天后令於中書、門下施行。甲子，中宗即位，尊天后為皇太后，政事鹹取決焉。太后以澤州刺史韓王元嘉等，地尊望重，〔澤州，漢高都、端氏、泫氏之地。西燕慕容永置建興郡，後魏置建州，隋改澤州；大業廢州為長平郡，唐復曰澤州。宋白曰：取濩澤為名。〕恐其為變，並加三公等官以慰其心。
21甲戌，以劉仁軌為左僕射，裴炎為中書令；戊寅，以劉景先為侍中。
故事，宰相於門下省議事，謂之政事堂，故長孫無忌為司空，房玄齡為僕射，魏徵為太子太師，皆知門下省事。及裴炎遷中書令，始遷政事堂於中書省。
22壬午，左威衛將軍王果、左監門將軍令狐智通、右金吾將軍楊玄儉、右千牛將軍郭齊宗分往並、益、荊、揚四大都督府，與府司相知鎮守。〔以國有大故，備不虞也。監，古銜翻。並，卑經翻。〕
23中書侍郎同平章事郭正一為國子祭酒，罷政事。
