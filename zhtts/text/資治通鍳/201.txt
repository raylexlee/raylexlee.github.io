△卷第二百
唐紀十六〔起旃蒙單閼（乙卯）十月，盡玄黓閹茂（壬戌）七月，凡六年有奇。〕
高宗天皇大聖大弘孝皇帝上之下
永徽六年（乙卯、六五五）
1冬，十月，己酉，下詔稱：「王皇后、蕭淑妃謀行鴆毒，廢為庶人，母及兄弟，並除名，流嶺南。」許敬宗奏：「故特進贈司空王仁祐告身尚存，使逆亂餘孽猶得為蔭，〔唐制：凡受官者皆給以符，謂之告身。司空，正一品。凡三品以上，蔭及曾孫。〕並請除削。」從之。
乙卯，百官上表請立中宮，〔上，時掌翻；下同。〕乃下詔曰：「武氏門著勳庸，地華纓黻，往以纔行選入後庭，〔行，下孟翻。〕譽重椒闈，德光蘭掖。朕昔在儲貳，特荷先慈，常得侍從，弗離朝夕，〔荷，下可翻。從，才用翻。離，力智翻。〕宮壺之內，恆自飭躬，〔恆，戶登翻。〕嬪嬙之間，未嘗迕目，〔嬙，慈良翻，婦官也。迕，五故翻。逆而視之，謂之迕目。〕聖情鑒悉，每垂賞歎，遂以武氏賜朕，事同政君，〔政君，事見二十七卷漢宣帝甘露三年。〕可立為皇后。」
丁巳，赦天下。是日，皇后上表稱：「陛下前以妾為宸妃，韓瑗、來濟面折庭爭，〔事見上捲上年。珇，汙眷翻。折，之舌翻。爭，讀曰諍。〕此既事之極難，豈非深情為國，〔為，於偽翻。〕乞加褒賞。」上以表示瑗等，瑗等彌憂懼，屢請去位，上不許。
十一月，丁卯朔，臨軒命司空李勣齎璽綬冊皇后武武氏。〔璽，斯氏翻。綬，音受。〕是日，百官朝皇后於肅義門。
故后王氏，故淑妃蕭氏，並囚於別院，上嘗念之，間行至其所，〔間，古觀翻。〕見其室封閉極密，惟竅壁以通食器，惻然傷之，呼曰：「皇后、淑妃安在﹖」王氏泣對曰：「妾等得罪為宮婢，何得更有尊稱！」〔稱，尺證翻。〕又曰：「至尊若念疇昔，使妾等再見日月，乞名此院為迴心院。」上曰：「朕即有處置。」〔處，昌呂翻。〕武后聞之，大怒，遣人杖王氏及蕭氏各一百，斷去手足，捉【章：十二行本「捉」作「投」；乙十一行本同；孔本同；張校同。】酒甕中，曰：「令二嫗骨醉！」〔斷，丁管翻。去，羌呂翻。嫗，威遇翻。〕數日而死，又斬之。王氏初聞宣敕，再拜曰：「願大家萬歲！昭儀承恩，死自吾分。」淑妃罵曰：「阿武妖猾，乃至於此！願他生我為貓，阿武為鼠，生生扼其喉。」由是宮中不畜貓。〔分，扶問翻，妖，於喬翻。畜，籲玉翻。〕尋又改王氏姓為蟒氏，〔蟒，莫朗翻。蛇最大者曰蟒。〕蕭氏為梟氏。〔梟，古堯翻。〕武后數見王、蕭為祟，被髮瀝血如死時狀。後徙居蓬萊宮，復見之，〔數，所角翻。祟，雖遂翻。復，扶又翻。大明宮接西內，宮城之東忠曰東內，本永安宮，貞觀八年置，九月，更名大門宮，以備太上皇清暑。後高宗以風痹，厭西內湫濕，龍朔三年始大興葺，曰蓬萊宮。〕故多在洛陽，終身不歸長安。
己巳，許敬宗奏曰：「永徽爰始，國本未生，權引彗星，越升明兩。〔易離卦大象曰：明兩作離，大人以繼明照四方。彗，祥歲翻。〕近者元妃載誕，正胤降神，〔言代王弘，武后之子，當立。〕重光日融，爝暉宜息。〔崔豹古今注曰：漢文帝為太子，樂人歌四章以贊太子之德：一曰日重光，二曰月重輪，三曰星重暉，四曰海重潤。莊子曰：日月出矣而爝火不息，其於光也不亦難乎！重，直龍翻。爝，即略翻。〕安可反植枝幹，久易位於天庭；倒襲裳衣，使違方於震位！〔震，長子也，以守社稷宗廟，為祭主也。〕又，父子之際，人所難言，〔漢武帝語田千秋之辭。〕事或犯鱗，必嬰嚴憲，〔驪龍頷下有逆鱗徑尺，嬰之則死；諭人主之威不可犯也。〕煎膏染鼎，臣亦甘心。」上召見，問之，對曰：「皇太子，國之本也，本猶未正，萬國無所係心。且在東宮者，所出太微，今知國家已有正嫡，必不自安。竊位而懷自疑，恐非宗廟之福，願陛下熟計之。」上曰：「忠已自讓。」對曰：「能為太伯，願速從之。」
2西突厥頡苾達設數遣使請兵討沙鉢羅可汗。〔厥，九勿翻。數，所角翻。使，疏吏翻。可，從刊入聲。汗，音寒。〕甲戌，遣豐州都督元禮臣冊拜頡苾達度設為可汗，禮臣至碎葉城，〔自弓月城過思渾川，渡伊麗河至碎葉界，又西行千里至碎葉城，屬焉耆都督府界。〕沙鉢羅發兵拒之，不得前。頡苾達度設部落多為沙鉢羅所併，餘眾寡弱，不為諸姓所附，禮臣竟不冊拜而歸。
3中書侍郎李義府參知政事。義府容貌溫恭，與人語，必嬉怡微笑，而狡險忌克，故時人謂義府笑中有刀；又以其柔而害物，謂之李貓。
顯慶元年（丙辰、六五六）
1春，正月，辛未，以皇太子忠為梁王、梁州刺史；立皇后子代王弘為皇太子，生四年矣。忠既廢，官屬皆懼罪亡匿，無敢見者；右庶子李安仁獨候忠，泣涕拜辭而去。安仁，綱之孫也。〔李綱著節於隋、唐之間。〕
2壬申，赦天下，改元。
3二月，辛亥，贈武士彠司徒，賜爵周國公。〔彠，一虢翻。〕
4三月，以度支侍郎杜正倫為黃門侍郎、同三品。〔顯慶元年，改戶部為度支。度，徒洛翻。〕
5夏，四月，壬子，矩州人謝無靈舉兵反，〔矩州諸蠻亦東謝蠻之種落。武德四年置矩州。〕黔州都督李子和討平之。〔黔，音琴。〕
6己未，上謂侍臣曰：「朕思養人之道，未得其要，公等為朕陳之！」〔為，於偽翻。〕來濟對曰：「昔齊桓公出遊，見老而飢寒者，命賜之食，老人曰：『願賜一國之飢者。』賜之衣，曰：『願賜一國之寒者。』公曰：『寡人之廩府安足以週一國之飢寒！』老人曰：『君不奪農時，則國人皆有餘食矣！不奪蠶要，則國人皆有餘衣矣！』故人君之養人，在省其徵役而已。今山東役丁，歲別數萬，役人則人大勞，取庸則人大費。臣願陛下量公家所須外，餘悉免之。」〔量，音良。〕上從之。
7六月， 辛亥，禮官奏停太祖、世祖配祀，〔高祖受禪，追尊祖虎曰景皇帝，廟號太祖；考昺曰元皇帝，廟號世祖。〕以高祖配昊天於圜丘，太宗配五帝於明堂；〔武德初， 立圜丘壇於明德門外道東二里，壇制四成，各廣八尺一寸，下成廣二十丈，再成廣十五丈，三成廣十丈，四成廣五丈。每祀，則昊天上帝及配帝設位於平座，藉用笹 秸，器用陶匏，五方上帝、日月、內官、中官、外官及眾星，並皆從祀。其五方帝及日月七座，在壇之第二等內；五星已下官五十五座，在壇之第三等；二十八宿已下官一百三十五座，在壇之第四等；外官一百二十二座，在壇下外壝之內；眾星三百六十座，在外壝之外。以景帝配圜丘，元帝配明堂。〕從之。
8秋，七月， 乙丑，西洱蠻酋長楊棟附、顯和蠻酋長王郎祁、郎【章：十二行本「郎」作「羅」；乙十一行本同。】昆、棃、盤四州酋長王伽衝等帥眾內附。〔棃州本西寧州， 武德七年，分南寧州二縣置，貞觀八年，更名棃州。其地北接昆州，晉梁水郡地也。盤州本西平州，武德四年置，貞觀八年，更名，晉興古郡地也。洱，乃吏翻。 酋，慈由翻。帥，讀曰率。〕
9癸未，以中書令崔敦禮為太子少師、同中書門下三品。
八月，丙申，固安昭公崔敦禮薨。〔諡法：容儀恭美曰昭；昭德有勞曰昭。〕
10辛丑，蔥山道行軍總管程知節擊西突厥，與歌邏、【章：十二行本「邏」下有「祿」字；乙十一行本同；孔本同；退齋校同。】處月二部戰於榆慕谷，〔處月、處密、姑蘇、歌邏祿、弩失畢五姓之眾，賀魯為葉護時所統也。據新書，歌邏祿即葛邏祿也。「榆慕谷」，舊書本紀作「榆幕谷」。〕大破之，斬首千餘級，副總管周智度攻突騎施、處木昆等部於咽城，拔之，〔西突厥咄陸五啜，處木昆律突騎施皆一啜也。據新書，咽城即處木昆所居。處，昌呂翻。〕斬首三萬級。
11乙巳，龜茲王布失畢入朝。〔龜茲，音丘慈。朝，直遙翻。〕
12李義府恃寵用事。洛州婦人淳于氏，美色，繫大理獄，義府屬大理封丞畢正義枉法出之，〔屬，之慾翻。〕將納為妾，大理卿段寶玄疑而奏之。上命給事中劉仁軌等鞫之，義府恐事洩，逼正義自縊於獄中。〔縊，於計翻。〕上知之，原義府罪不問。
侍御史漣水王義方欲奏彈之，〔漣水，舊曰襄賁，置東海郡。東魏改曰海安郡。隋開皇初，廢郡，改襄賁曰漣水，屬海州，唐屬泗水。漣，音連。〕先白其母曰：「義方為御史，視姦臣不糾則不忠，糾之則身危而憂及於親為不孝，二者不能自決，柰何﹖」母曰：「昔王陵之母，殺身以成子之名。〔事見九卷漢高帝元年。〕汝能盡忠以事君，吾死不恨！」義方乃奏：「義府於輦轂之下，擅殺六品寺丞；〔唐六典：大理寺丞，從六品上。〕就雲正義自殺，亦由畏義府威，殺身以滅口。如此，則生殺之威，不由上出，漸不可長，請更君勘當！」〔長，知兩翻。當，丁浪翻。〕於是對仗，叱義府令下；義府顧望不退。義方三叱，上既無言，義府始趨出，義方乃讀彈文。上釋義府不問，而謂義方毀辱大臣，言辭不遜，貶萊州司戶。
13九月，【章：十二行本「月」下有「庚辰」二字；乙十一行本同。】括州暴風，海溢，溺四千餘家。〔新志：處州本括州永嘉郡，時兼有永嘉之地，上元元年，始析置溫州。〕
14冬，十一月，丙寅，生羌酋長浪我利波等帥眾內附，以其地置柘、栱二州。〔柘州，蓬山郡。栱州，以鉢南伏浪恐部置，皆屬松州都督府。宋白曰：柘州以開拓為稱，音達各翻。〕
15十二月，程知節引軍至鷹婆川，還西突厥二萬騎，別部鼠尼施等二萬餘騎繼至，〔鼠尼施，咄陸五啜之一也，居鷹婆川，後置鷹婆都督府。婆，素何翻。〕前軍總管蘇定方帥五旦騎馳往擊之，西突厥大敗，追奔二十里，殺獲千五百餘人，獲馬及器械，綿亙山野，不可勝計。〔勝，音升。〕副大總管王文度害其功，言於知節曰：「今茲雖雲破賊，官軍亦有死傷，乘危輕脫，乃成敗之法耳，何急而為此！自今常結方陳，置輜重在內，〔陳，讀曰陣。重，直用翻。〕遇賊則戰，此萬全策也。」又矯稱別得旨，以知節恃勇輕敵，委文度為之節制，遂收軍不許深入。士卒終日跨馬，被甲結陳，不勝疲頓，〔被，皮義翻；下同。陳，讀曰陣。勝，音升。〕馬多瘦死。定方言於知節曰：「出師欲以討賊，今乃自守，坐自困敝，若遇賊必敗；懦怯如此，何以立功！且主上以公為大將，〔將，即亮翻。〕豈可更遣軍副專其號令，事必不然。請囚文度，飛表以聞。」知節不從。
至恆篤城，〔新書作「怛篤城」。有羣胡歸附，文度曰：「此屬伺我旋師，還復為賊，〔伺，相吏翻。復，扶又翻。〕不如盡殺之，取其資財。」定方曰：「如此乃自為賊耳，何名伐叛！」文度竟殺之，分其財，獨定方不受。師旋，文度坐矯詔當死，特除名；知節亦坐逗遛追賊不及，減死免官。
16是歲，以太常卿駙馬都尉高履行為益州長史。〔高履行尚太宗女東陽公主。〕
17韓瑗上疏，為褚遂良訟冤曰：〔上，時掌翻。為，於偽翻。〕「遂良體國忘家，捐身徇物，風霜其操，鐵石其心，社稷之舊臣，陛下之賢佐。無聞罪狀，斥去朝廷，內外甿黎，鹹嗟舉措。〔論語：孔子曰：「舉直錯諸枉則民服，舉枉曾諸直則民不服。」〕臣聞晉武弘裕，不貽劉毅之誅；〔事見八十一卷太康三年。〕漢祖深仁，無恚周昌之直。〔註已見前。恚，於避翻。〕而遂良被遷，已經寒暑，違忤陛下，其罰塞焉。〔忤，五故翻。〕塞，悉則翻。〕伏願緬鑒無辜，〔緬，遠也。〕稍寬非罪，俯矜微款，以順人情。」上謂瑗曰：「遂良之情，朕亦知之。然其悖戾好犯上，〔悖，蒲內翻，又蒲沒翻。好，呼到翻。〕故以此責之，卿何言之深也！」對曰：「遂良社稷忠臣，為讒諛所毀。昔微子去而殷國以亡，〔殷紂暴虐日甚，微子抱樂器以奔周。武王乃告諸侯曰：「殷有重罪，不可不伐。」遂伐紂，滅之。〕張華存而綱紀不亂。〔事見八十二卷至八十三卷。〕陛下無故棄逐舊臣，恐非國家之福！」上不納。瑗以言不用，乞歸田裏；上不許。
18劉洎之子訟其父冤，稱貞觀之末，為褚遂良所譖而死，〔事見一百九十八卷貞觀十九年。洎，其冀翻。〕李義府復助之。〔復，扶又翻。〕上以問近臣，眾希義府之旨，皆言其在。給事中長安樂彥瑋獨曰：「劉洎大臣，人主暫有不豫，豈得遽自比伊、霍！今雪洎之罪，謂先帝用刑不當乎﹖」〔當，不浪翻。〕上然其言，遂寢其事。
二年（丁巳、六五七）
1春，正月，癸巳，分哥邏祿部置陰山、太漠二都督府。〔以謀落部置陰山府，以熾侯部置大漠府，俱屬北庭都護府。邏，郎佐翻。〕
2閏月，壬寅，上行幸洛陽。
3庚戌，以左屯衛將軍蘇定方為伊麗道行軍總管，〔伊麗河，一名帝帝河。〕帥燕然都護渭南任雅相、〔燕然都護府在黃河北，北至陰山七十里，至回紇界七百里，去京師二千七百里；龍朔三年改曰瀚海都督府，總章二年，改為安北大都護府。杜佑曰：後為中受降城，南去朔方千三百餘裏。後魏於渭南置渭南郡，隋廢為縣，屬京兆。帥，讀曰率。燕，因肩翻。任，音壬。相，息亮翻。〕副都護蕭嗣業發回紇等兵，自北道討西突厥沙鉢羅可汗。嗣業，鉅之子也。〔蕭鉅見一百八十一卷隋煬帝大業六年。〕
初，右衛大將軍阿史那彌射及族兄左屯衛大將軍步真，皆西突厥酋長，〔酋，慈由翻。長，知兩翻。〕太宗之世，帥眾來降；〔彌射，室點密可汗五世孫，世為莫賀咄葉護，貞觀中，遣使立為可汗。族兄步真謀殺彌射而自立，彌射不能國，即入朝，步真遂自立為咄陸葉護，眾不厭，去之，因亦與族人入朝。帥，讀曰率。降，戶江翻。〕至是，詔以彌射、步真為流沙安撫大使，〔考異曰：舊西突厥咄陸傳：「咄陸可汗泥熟，父莫賀設，貞觀七年，遣鴻臚少卿劉善因冊為吞阿妻狀奚利苾咄陸可汗。明年，泥熟卒，弟同娥設立，為咥利失可汗。」彌射傳雲：「彌射者，室點密可汗五代孫也，世統十姓部落，在本蕃為莫賀咄葉護，貞觀六年，詔遣鴻臚少卿劉善因就蕃立為奚利邲咄陸可汗。其族兄步真欲自立，謀殺彌射，彌射既與步真有隙，以貞觀十三年，率所部處月，處密部落入朝。其後步真遂自立為咄陸葉護，部落不服，步真復攜家屬入朝。彌射後從太宗徵高麗有功，封平襄縣伯，顯慶二年，轉右武衛大將軍。」新傳略同。今欲以咄陸、彌射為二人，則事多相類；以為一人，則事又相違，疑不能明，故但云西突厥酋長。餘按彌射為咄陸可汗，唐所冊也；步真為咄陸葉護，自稱也。咄陸之號雖同，而可汗、葉護，位之尊卑有異，不必泥咄陸之號而傳疑，而彌射、步真實二人也。餘前註所引者新傳也，其辭略，考異所引者舊傳也，其辭詳，大略同也。又參考新、舊書，劉善因冊可汗事，與通鑑有六年、七年之差，而新、舊書可汗號有「婁拔」、「妻狀」之差，舊書又多一「奚」字，而貞觀中立彌射為奚利邲咄陸可汗，則新、舊書同。詳而考之，劉善因冊泥孰為奚利邲咄陸可汗，明年而泥孰死，弟同娥設立，為沙鉢羅咥利失可汗，又三年而咥利失不為眾所歸，西部又立欲谷設為乙毗咄陸可汗。二可汗兵爭，咥利失、乙毗相繼走死他國，而射匱實承之。太宗崩，賀魯反，而射匱為賀魯所併。西突厥世次，曉然可考。而新、舊書於彌射傳皆雲：貞觀中，遣劉善因立彌射為奚利邲咄陸可汗。以泥孰傳觀之，則善因所立者，泥孰也。以彌射傳觀之，則善因所立者，彌射也。考異所疑，當以此耳。〕自南道招集舊眾。
4二月，辛酉，車駕至洛陽宮。
5庚午，立皇子顯為周王。壬申，徙雍王素節為郇王。〔雍，於用翻。郇，音荀。〕
6三月，甲辰，以潭州都督褚遂良為桂州都督。〔桂州至京師，水陸路四千七百六十里。〕
7癸丑，以李義府兼中書令。
8夏，五月，丙申，上幸明德宮避暑。上自即位，每日視事；庚子，宰相奏天下無虞，請隔日視事；許之。
9秋，七月，丁亥朔，上還洛陽宮。
10王玄策之破天竺也，〔見上卷貞觀二十二年。〕得方士那羅邇娑婆寐以歸，〔娑，素何翻。〕自言有長生之術，太宗頗信之，深加禮敬，使合長生藥。〔太宗令娑婆寐於金飆門合延年藥。合，音閤。〕發使四方求奇藥異石，又發使詣婆羅門諸國採藥。〔使，疏吏翻。〕其言率皆迂誕無實，苟欲以延歲月，藥竟不就，乃放還。上即位，復詣長安，〔復，扶又翻。〕又遣歸。玄策時為道王友，〔道王元慶，高祖之子。唐諸王府置友一人，從五品下，掌陪侍規諷。〕辛亥，奏言：「此婆羅門實能合長年藥，自詭必成，今遣歸，可惜失之。」玄策退，上謂侍臣曰：「自古安有神仙！秦始皇、漢武帝求之，疲弊生民，卒無所成，卒，子恤翻。〕果有不死之人，今皆安在！」勣對曰：「誠如聖言。此婆羅門今茲再來，容髮衰白，已改於前，何能長生！陛下遣之，內外皆喜。」娑婆寐竟死於長安。
11許敬宗、李義府希皇后旨，誣奏侍中韓瑗、中書令來濟與褚遂良潛謀不軌，以桂州用武之地，授遂良桂州都督，欲以為外援。八月，丁卯，瑗坐貶振州刺史，濟貶台州刺史，終身不聽朝覲。〔台州，漢回浦縣地，光武改回浦為章安縣。吳孫亮分會稽東部都尉為臨海郡，治章安，江左皆因之。隋平陳，廢為臨海縣，屬永嘉郡。唐武德四年，分置台州。諸州刺史有朝集，故禁絕二人，不得至京師。振州至京師八千六百六里。台州在京師東南四千一百七十七里。朝，直遙翻。〕又貶褚遂良為愛州刺史，榮州刺史柳奭為象州刺史。〔榮州至京師二千九百七十三里。象州至京師四千九百八十九里。考異曰：唐曆：「三月甲辰，貶遂良為桂州都督，奭愛州刺史。」據實錄，「奭坐韓瑗又貶象州。」新舊書、唐曆皆雲愛州，誤也。今從實錄。〕
遂良至愛州，上表自陳：〔上，時掌翻。〕「往者濮王、承乾交爭之際， 臣不顧死亡，歸心陛下。時岑文本、劉洎奏稱『承乾惡狀已彰，身在別所，其於東宮，不可少時虛曠，〔少，詩沼翻。〕請且遣濮王往居東宮。』臣又抗言固爭，皆 陛下所見。卒與無忌等四人共定大策。〔事見一百九十七卷貞觀十七年。卒，子恤翻。〕及先朝大漸，獨臣與無忌同受遺詔。〔見上卷貞觀二十三年。朝，直遙 翻。〕陛下在草土之辰，不勝哀慟，臣以社稷寬譬，陛下手抱臣頸。臣與無忌區處眾事，鹹無廢闕，數日之間，內外寧謐。力小任重，動罹愆過，螻蟻餘齒，乞陛下哀憐。」表奏，不省。〔勝，音升。處，昌呂翻。省，悉景翻。〕
12己巳，禮官奏：「四郊迎氣，存太微五帝之祀；南郊明堂，廢緯書六天之義。其方丘祭地之外，別有神州，亦請合為一祀。」從之。〔歐陽修曰：禮曰，以禋祀祀昊天上帝。此天也，鄭玄以為天皇大帝者，北辰耀魄寶也。又曰：兆五帝於四郊，此五行精氣之神也，玄以為青帝靈威仰，赤帝赤熛怒，黃帝含樞紐，白帝白招矩，黑帝謟光紀者，五天也。由是有六天之說。唐初貞觀禮，冬至祀昊天上帝於圓丘，正月辛日，祀感生帝靈威仰於南郊以祈穀，而孟夏雩於南郊，季春大享於明堂，皆祀五天帝。至高宗時，禮官以謂太史圓丘圖，昊天上帝在壇上，而耀魄寶在壇第一等，則昊天上帝非耀魄寶可知。許敬宗與禮官議曰：六天出於緯書，而南郊、圜丘一也，玄以為二物。郊及明堂，本以祭天，而玄皆以為祭太微五帝。傳曰：凡祀，啟蟄而郊，郊而後耕。故郊祀后稷以祈農事。而玄謂周祭感帝靈威仰，配以後稷，因而祈穀，皆繆說也。由是盡黜玄說。又武德中，冬至及孟夏雩祭皇地祇於方丘，神州地祇於北郊，今亦合為一祀。〕
13辛未，以禮部尚書許敬宗為侍中、兼度支尚書，杜正倫為兼中書令。
14冬，十月，戊戌，上行幸許州。〔許州，漢潁川郡地，東魏立南鄭州，後周改許州，因古許國以名州也。至京師一千二百里，至東都四百里。〕乙巳，畋於滍水之南。壬子，至汜水曲。〔滍，直幾翻。汜水曲在鄭州新鄭縣界。師古曰：汜，舊音凡，今俗讀為祀。〕十二月，乙卯朔，車駕還洛陽宮。
15蘇定方擊西突厥沙鉢羅可汗，〔厥，九勿翻。可，從刊入聲。汗，音寒。〕至金山北，先擊處木昆部，大破之，其俟斤嬾獨祿等帥萬餘帳來降，〔俟，渠之翻。帥，讀曰率；下同。降，戶江翻。〕定方撫之，發其千騎與俱。
右領軍郎將薛仁貴上言：「泥孰部素不伏賀魯，〔泥孰部，弩失畢五俟斤之一也。騎，奇寄翻；下同。將，即亮翻；下同。上，時掌翻。〕為賀魯所破，虜其妻子。今唐兵有破賀魯諸部得泥孰妻子者，宜歸之，仍加賜賚，使彼明知賀魯為賊而大唐為之父母，則人致其死，不遺力矣。」上從之。孰喜，請從軍共擊賀魯。
定方至曳咥河西，〔曳咥河在伊麗河東。〕沙鉢羅帥十姓兵且十萬，來拒戰。〔咄陸五啜、弩失畢五俟斤，是為西突厥十姓。〕定方令步兵據南原，攢擡外向，〔擡，色角翻。〕自將騎兵陳於北原。〔陳，讀曰陣；下布陳同。〕沙鉢羅先攻步軍，三衝不動，定方引騎兵擊之， 沙鉢羅大敗，追奔三十里，斬獲數萬人；明日，勒兵復進。〔復，扶又翻；下可復同。〕於是胡祿屋等五弩失畢悉眾來降，沙鉢羅獨與處木昆屈律啜數百騎西走。 〔降，戶江翻。處，昌呂翻。啜，陟劣翻。騎，奇寄翻。〕時阿史那步真出南道，五咄陸部落聞沙鉢羅敗，皆詣步真降。定方乃命蕭嗣業、回紇婆閏將胡兵趨邪羅斯 川，〔舊書：賀魯居多邏斯川，在西州直北一千五百里。此邪羅斯川當在伊麗水之西。咄，當沒翻。嗣，祥吏翻。紇，下沒翻。趨，讀曰趣，音七喻翻。邪，讀曰耶。〕追沙鉢羅，定方與任雅相將新附之眾繼之。〔任，音壬。相，息亮翻。將，即亮翻，又音如字。〕會大雪，平地二尺，軍中鹹請俟晴而行，定方曰：「虜恃雪深，謂我不能進，必休息士馬，亟追之可及，若緩之，彼遁逃浸遠，不可復追，省日兼功，在此時矣！」乃蹋雪晝夜兼行。所過收其部眾，至雙河，與彌射、步真合，去沙鉢羅所居二百里，布陳長驅，徑至其牙帳。〔賀魯牙帳在金牙山，直石國東北。復，扶又翻。陳，讀曰陣。〕沙鉢羅與其徒將獵，定方掩其不備，縱兵擊之，斬獲數萬人，得其鼓纛，〔纛，徒到翻，又徒沃翻。〕沙鉢羅與其子咥運、伲閻啜等脫走，趣石國。〔咥，徒結翻。啜，陟劣翻。趣，七喻翻。〕定方於是息兵，諸部各歸所居，通道路，置郵驛，掩骸骨，問疾苦，畫疆埸，復生業，凡為沙鉢羅所掠者，悉括還之，十姓安堵如故。乃命蕭嗣業將兵追沙鉢羅，定方引軍還。〔埸，音亦。嗣，祥吏翻。還，從宣翻，又音如字。〕
沙鉢羅至石國西北蘇咄城，〔咄，當沒翻。〕人馬飢乏，遣人齎珍寶入城市馬，城主伊沮達官〔沮，子餘翻。〕詐以酒食出迎，誘之入，〔誘，音酉。〕閉門執之，送於右國。蕭嗣業至石國，石國人以沙鉢羅授之。
乙丑，分酉突厥地置濛池、崑陵二都護府，〔濛池都護府居碎葉川西，崑陵都護府居碎葉川東。考異曰：舊書賀魯傳雲：「定方行至曳咥河西，賀魯率胡祿居闕啜等二萬餘騎，列陳而待。定方率任雅相等與之交戰，賊眾大敗，斬大首領都搭達官等二百餘人，賀魯及闕啜輕騎奔竄，西渡伊麗河，兵馬溺死者甚眾。彌射進軍至伊麗水，處月、處密等部各帥眾來降。彌射又進次雙河，賀魯先使步失達官鵪集散卒，據柵拒戰，彌射、步真攻之，大潰，又與蘇定方攻賀魯於碎葉水，大破之。」舊書本紀：「三年二月，定方平賀魯；甲寅，西域平，以其地置濛池、崑陵二都督府。」據實錄，擒賀魯置二都督皆在此月。本紀又非奏到月日。今從實錄。〕以阿史那彌射為左衛大將軍、崑陵都護、興昔亡可汗，擇五咄陸部落；阿史那步真為右衛大將軍、濛池都護、繼往絕可汗，押五弩失畢部落。遣光祿卿盧承慶持節冊命，仍命彌射、步真與承慶據諸姓降者，準其部落大小，位望高下，授刺史以下官。
16丁卯，以洛陽宮為東都，〔唐六典：洛陽宮在東都皇城之北，東西四里一百八十步，南北二里八十五步，週迴十三里二百四十一步。〕洛州官吏員品並如雍州。〔雍，於用翻。〕
17是歲，詔：「自今僧尼不得受父母及尊者禮拜，〔尼，女夷翻。〕所司明有法制禁斷。」〔有，當作為。斷，音短。〕
18以吏部侍郎劉祥道為黃門侍郎，仍知吏部選事。〔選，須絹翻；下同。〕祥道以為：「今選司取士傷濫，每年入流之數，過一千四百，雜色入流，曾不銓簡。〔雜色補官者，謂之流外官；入流內敘品，謂之入流。〕即日內外文武官一品至九品，凡萬三千四百六十五員，約準三十年，則萬三千餘人略盡矣。〔即日者，即今日也。〕若年別入流者五百人，〔別，彼列翻。〕足充所須之數。望有釐革。」既而杜正倫亦言入流人太多。上命正倫與祥道詳議，而大臣憚於改作，事遂寢。祥道，林甫之子也。〔劉林甫貞觀初為吏部侍郎，請四時聽選。〕
三年（戊午、六五八）
1春，正月，戊子，長孫無忌等上所脩新禮；詔中外行之。〔上，時掌翻。〕先是，議者謂貞觀禮節文未備，〔先，悉薦翻。〕故命無忌等脩之。時許敬宗、李義府用事，所損益多希旨，學者非之。太常博士蕭楚材等以為豫備凶事，非臣子所宜言；敬宗、義府深然之，遂焚國恤一篇，由是兇禮遂闕。〔唐制：太常博士從七品上，掌六禮之儀式，本先王之法制，適變隨時而損益焉。六禮既闕兇禮，遂為五禮焉。〕
2初，龜茲王布失畢妻阿史那氏與其相那利私通，布失畢不能禁，〔布失畢歸國，見上卷永徽元年，龜茲，音丘慈，又音屈佳。〕由是君臣猜阻，各有黨與，互來告難。〔難，乃旦翻。〕上兩召之，既至，囚那利，遣左領軍郎將雷文成送布失畢歸國。〔十四衛郎將，正五品上。〕至龜茲東境泥師城，龜茲大將羯獵顛發眾拒之，仍遣使降於西突厥沙鉢羅可汗。〔使，疏吏翻。〕布失畢據城自守，不敢進。詔左屯衛大將軍冑發兵討之。會布失畢病卒，冑與羯獵顛戰，大破之，擒羯獵顛及其黨，盡誅之，乃以其地為龜茲都督府。戊申，立布失畢之子素稽為龜茲王兼都督。
3二月，丁巳，上發東都；甲戌，至京師。
4夏，五月，癸未，徙安西都護府於龜茲，以舊安西復為西州都督府，鎮高昌故地。〔貞觀十四年平高昌，置安西都護府於交河城，今徙於龜茲。〕
5六月，營州都督兼東夷都護程名振、右領軍中郎將薛仁貴將兵攻高麗之赤烽鎮，拔之，斬首四百餘級，捕虜百餘人。高麗遣其大將豆方婁帥眾三萬拒之，名振以契丹逆擊，大破之，斬首二千五百級。〔考異曰：舊書仁貴傳雲：「顯慶二年，副程名振經略遼東，破高麗於貴端城；斬首三千級。今從實錄。〕
6秋，八月，甲寅，播羅哀獠酋長多胡桑等帥眾內附。〔播羅哀，羅竇生獠部落之名。獠，魯皓翻。酋，慈由翻。長，知兩翻。〕
7冬，十月，庚申，吐蕃贊普來請婚。
8中書令李義府有寵於上，諸子孩抱者並列清貴。而義府貪冒無厭，〔冒，莫北翻。厭，於鹽翻。〕母、妻及諸子、女伲、賣官鬻獄，其門如市，多樹朋黨，傾動朝野。〔朝，直遙翻。〕中書令杜正倫每以先進自處，〔處，昌呂翻。〕義府恃恩，不為之下，由是有隙，與義府訟於上前。上以大臣不和，兩責之。十一月，乙酉，貶正倫橫州刺史，義府普州刺史。正倫尋卒於橫州。〔橫州，漢廣鬱高梁之地。晉武帝太康七年，置寧浦郡，梁分置簡陽郡。隋置簡州，大業廢為寧 浦縣，屬鬱林郡。唐武德初，復置南簡州，貞觀八年，更名橫州。至京師五千五百三十九里，至東都四千七百五里。普州，漢牛鞞、墊江、資中三縣地。後周置安嶽 縣，並置普州。隋廢州，以縣屬資陽郡。唐武二年，復置普州。至京師二千三百六十里，至東都三千二百三里。卒，子恤翻。〕
9阿史那賀魯既被擒，謂蕭嗣業曰：「我本亡虜，為先帝所存，〔事見上卷貞觀二十二年。被，皮義翻。〕先帝遇我厚而我負之，今日之敗，天所怒也。吾聞中國刑人必於市，願刑我於昭陵之前以謝先帝。」上聞而憐之。賀魯至京師，甲午，獻於昭陵。敕免其死，分其種落為六都督府，〔以處木昆部為訇延都督府，突騎施索葛莫賀部為嗢鹿都督府，胡祿屋闕部為鹽泊都督府，攝舍提暾部為雙河都督府，鼠尼施處半部為鷹娑都督府。突厥施阿利施部為潔山都督府。種，章勇翻。〕其所役屬諸國皆置州府，西盡波斯，並隸安西都護府。〔四鎮都督府，州三十四；西域都督府十六，州七十二。〕賀魯尋死，葬於頡利墓側。
10戊戌，以許敬宗為中書令，大理卿辛茂將為兼侍中。
11開府儀同三司鄂忠武公尉遲敬德薨。〔尉，紆勿翻。〕敬德晚年閒居，學延年術，修飾池臺，奏清商樂以自奉養，不交通賓客，凡十六年，年七十四，以病終，朝廷恩禮甚厚。
12是歲，愛州刺史褚遂良卒。
13雍州司士許禕與來濟善，〔唐雍州士曹，司士參軍事，正七品下，掌津樑舟車舍宅工藝。雍，於用翻。禕，籲韋翻。〕侍御史張倫與李義府有怨，吏部尚書唐臨奏以禕為江南道巡察使，倫為劍南道巡察使。〔使，疏吏翻。〕是時義府雖在外，皇后常保護之，以臨為挾私選授。
四年（己未、六五九）
1春，二月，乙丑，免臨官。
2三月，壬午，西突厥興昔亡可汗與真珠葉護戰於雙河，斬真珠葉護。〔真珠葉護事始上卷永徽四年。〕
3夏，四月，丙辰，以於志寧為太子太師、同中書門下三品；乙丑，以黃門侍郎許圉師參知政事。〔考異曰：舊傳雲：「二年，同中書門下三品。」新傳無年。今從實錄。按考異所謂舊傳、新傳，皆許圉師傳也。〕
4武后以太尉趙公長孫無忌受重賜而不助己，〔事見上卷永徽五年。〕深怨之。及議廢王后，燕公於志寧中立不言，〔事見上卷永徽六年。燕，因肩翻。〕武后亦不悅。許敬宗屢以利害說無忌，無忌每面折之，敬宗亦怨。〔說，輸芮翻。折，之舌翻。〕武后既立，無忌內不自安，後令敬宗伺其隙而陷之。〔伺，相吏翻。〕
會洛陽人李奉節告太子洗馬韋季方、監察御史李巢朋黨事，〔洗，悉薦翻。監，古銜翻。〕敕敬宗與辛茂將鞫之。敬宗按之急，季方自刺，不死，〔刺，七亦翻。〕敬宗因誣奏季方欲與無忌構陷忠臣近戚，使權歸無忌，伺隙謀反，今事覺，故自殺。上驚曰：「豈有此邪！舅為小人所間，〔間，古莧翻。〕小生疑阻則有之，何至於反！」敬宗曰：「臣始末推究，反狀已露，陛下猶以為疑，恐非社稷之福。」〔考異曰：實錄：「洛陽人李奉節上封事告太子洗馬韋季方、監察御史李巢交通朝貴，有朋黨之事。詔敬宗與侍中辛茂將鞫之，敬宗按之甚急，季方事迫，自刺，不死。又搜奉節，得私書，有題與趙師者，遂奏言：『趙師，即無忌也。陰為隱語，欲陷忠良，伺隙謀反。』上驚曰：『豈當有此，或容惡人間搆，小生疑阻，至於即反，猶恐不然。』敬宗奏曰：『臣始末推勘，自奉節有趙師之言，又得偽書，是季方所作，即疑無忌欲反。使其潛行構間，斥除忠臣近戚，此計若行，自然權歸無忌。蹤跡已露，陛下猶有所疑，恐非社稷之福。』」舊無忌傳雲：「敬宗使人上封事，稱監察御史李巢與無忌交通謀反，詔敬宗與茂將鞫之。」唐曆、統紀與實錄略同。按奉節乃告事之人，推鞫者豈得反搜奉節之家。且與趙師者誰之私書，若是季方書，安得在奉節家！若在奉節家，奉節當執以興訟，何待搜而後得！又既雲趙師是無忌，乃是實與無忌書，何得謂之偽書！實錄敘此事殊鹵莽，首尾差舛，不可知其詳實，故略取大意而已。舊傳所云，雖為簡徑，然高宗初無疑無忌之心，故李弘奉告無忌反，高宗立斬之，何至奉節而獨令敬宗鞫之也。且實錄在前而詳，列傳在後而略，故亦未可據也。〕上泣曰：「我家不幸，親戚間屢有異志，往年高陽公主與房遺愛謀反，〔事見上卷永徽三年。〕今元舅復然，〔復，扶又翻。〕使朕凓見天下之人。茲事若實，如之何﹖」對曰：「遺愛乳臭兒，與一女子謀反，勢何所成！無忌與先帝謀取天下，天下服其智；為宰相三十年，〔無忌自貞觀初為相，至是三十餘年。〕天下畏其威；若一旦竊發，陛下遣誰當之！今賴宗廟之靈，皇天疾惡，因按小事，乃得大姦，實天下之慶也。臣竊恐無忌知季方自刺，窘急發謀，攘袂一呼，〔呼，火故翻。〕同惡雲集，必為宗廟之憂。臣昔見宇文化及父述為煬帝所親任，結以婚姻，委以朝政；述卒，化及復典禁兵，〔卒，子恤翻。復，扶又翻；下宗復同。〕一夕於江都作亂，先殺不附己者，臣家亦豫其禍，於是大臣蘇威、裴矩之徒，皆舞蹈馬首，唯恐不及，黎明遂傾隋室。〔事見一百八十六卷高祖武德元年。〕前事不遠，願陛下速決之！」上命敬宗更加審察。明日，敬宗復奏曰：「昨夜季方已承與無忌同反，臣又問季方：『無忌與國至親，累朝寵任，何恨而反﹖』季方答雲：『韓瑗嘗語無忌雲：〔語，牛倨翻。〕「柳奭、褚遂良勸公立梁王為太子，今梁王既廢，上亦疑公，故出高履行於外。」〔履行，無忌舅子也，去年出為益州長史。〕自此無忌憂恐，漸為自安之計。後見長孫祥又出，韓瑗得罪，日夜與季方等謀反。』臣參驗辭狀，鹹相符合，請收捕準法。」上又泣曰：「舅若果爾，朕決不忍殺之，【章：十二行本「之」下有「若殺之」三字；乙十一行本同；張校同，雲無註本亦無。】天下將謂朕何，後世將謂朕何！」敬宗對曰：「薄昭，漢文帝之舅也，文帝從代來，昭亦有功，所坐止於殺人，文帝使百官素服哭而殺之，〔事見漢文帝紀。〕至今天下以文帝為明主。今無忌忘兩朝之大恩，謀移社稷，其罪與薄昭不可同年而語也。幸而姦狀自發，逆徒引服，陛下何疑，猶不早決！古人有言：『當斷不斷，反受其亂。』〔道家之言。斷，丁亂翻。〕安危之機，間不容髮。無忌今之姦雄，王莽、司馬懿之流也；陛下少更遷延，〔少，詩沼翻。〕臣恐變生肘腋，悔無及矣！」上以為然，竟不引問無忌。戊辰，下詔削無忌太尉及封邑，以為揚州都督，於黔州安置，準一品供給。〔唐六典，膳部郎中：一品食料，每日細白米二升，粳米、梁米各一斗五升，粉一升，油五升，鹽一升半，醋三升，蜜三合，粟一斗，梨七顆，蘇一合，乾棗一升，木橦十根，炭十斤，蔥韭豉蒜薑椒之類各有差。每月給羊二十口，豬肉六十斤，魚三十頭各一尺，酒九鬥。黔，音琴。〕祥，無忌之從父兄子也，〔從，才用翻。〕前此自工部尚書出為荊州長史，故敬宗以此誣之。
敬宗又奏：「無忌謀逆，由褚遂良、柳奭、韓瑗構扇而成；奭仍潛通宮掖，謀行鴆毒，於志寧亦黨附無忌。」於是詔追削遂良官爵，除奭、瑗名，免志寧官。〔於 志寧欲以緘默免禍而卒不免，不若褚遂良無愧於昭陵也。〕遣使發道次兵援送無忌詣黔州。〔使，疏吏翻。〕無忌子祕書監駙馬都尉沖等皆除名，流嶺表。〔長孫沖 尚太宗女長樂公主。〕遂良子彥甫、彥沖流愛州，於道殺之。益州長史高履行累貶洪州都督。〔自大都督長史為遠州都督為貶。益州，在京師西南二千三百七十九里，至東都三千二百一十六里。洪州在京師東南三千九十里，至東都二千二百一十一里。考異曰：舊傳雲三年，誤也。今從唐曆。〕
5五月，丙申，兵部尚書任雅相、度支尚書盧承慶並參知政事。承慶，思道之孫也。〔盧思道仕於高齊，以文稱。任，音壬。相，息亮翻。度，徒洛翻。〕
6涼州刺史趙持滿，多力善射，喜任俠，〔喜，許記翻。〕其從母為韓瑗妻，〔從，才用翻；下之從同。〕其舅駙馬都尉長孫銓，無忌之族弟也，銓坐無忌，流巂州。〔巂，音髓。〕許敬宗恐持滿作難，〔難，乃旦翻。〕誣雲無忌同反，〔「誣雲」之下，恐脫「與」字。〕驛召至京師，下獄，訊掠備至，終無異辭，曰：「身可殺也，辭不可更！」〔下，遐嫁翻。掠，音亮。更，工衡翻。〕吏無如之何，乃代為獄辭結奏。〔結奏，結其罪而奏之。〕戊戌，誅之，屍於城西，親戚莫敢視。友人王方翼歎曰：「欒布哭彭越，義也；事見十二卷漢高帝十一年。〕文王葬枯骨，仁也。下不失義，上不失仁，不亦可乎！」乃收而葬之。上聞之，不罪也。方翼，廢后之從祖兄也。長孫銓至流所，縣令希旨杖殺之。
7六月，丁卯，詔改氏族志為姓氏錄。
初，太宗命高士廉等脩氏族志，〔事見一百九十五卷貞觀十二年。〕升降去取，時稱允當。〔當，丁浪翻。〕至是，許敬宗等以其書不敘武氏本望，奏請改之，乃命禮部郎中孔志約等比類升降，以後族為第一等，其餘悉以仕唐官品高下為準，凡九等。於是士卒以軍功緻位五品，豫士流，時人謂之「勳格」。
8許敬宗議封禪儀，己巳，奏：「請以高祖、太宗俱配昊天上帝，太穆、文德二皇后俱配皇地祇。」從之。
9秋，七月，命御史往高州追長孫恩，象州追柳奭，振州追韓瑗，並枷鎖詣京師，仍命州縣簿錄其家。恩，無忌之族弟也。
壬寅，命李勣、許敬宗、辛茂將與任雅相、盧承慶更共覆按無忌事。〔考異曰：唐曆：是日以台州刺史來濟為庭州刺史。按來濟與韓瑗事同一體，瑗方下獄，濟豈得移官。舊事雲，五年徒庭州，近是。〕許敬宗又遣中書舍人袁公瑜等詣黔州，再鞫無忌反狀，〔黔，音琴。〕至則逼無忌令自縊。詔柳奭、韓瑗所至斬決。使者殺柳奭於象州。〔考異曰：舊傳雲：「奭累貶愛州刺史，高宗就愛州殺之。」今從實錄。〕韓瑗已死，發驗而還。〔發棺而驗其屍。還，從宣翻，又如字。考異曰：舊瑗傳雲：「四年卒官，明年，長孫無忌死，遣使殺之，使至，瑗已死。」褚遂良傳：「三年卒官，後二歲追削官爵。」實錄或因無忌徙黔州，終言之。然諸書多在此月，蓋因實錄、年代記雲，七月辛未，遣使逼無自縊。按長曆，七月丙子朔，無辛未，不可據也。〕籍沒三家，近親皆流嶺南為奴婢。常州刺史長孫祥坐與無忌通書，處絞。〔常州在京師東南二千八百四十三里，至東都一千九百八十三里。處，昌呂翻。〕長孫恩流檀州。〔檀州，漢漁陽郡縶奚縣地。後魏置安州，後周改曰玄州。隋開皇十六年改檀州，大業初，廢州為安樂郡，唐復為檀州。在京師東北二千五百六十七里，至東都一千八百四十四里。考異曰：唐統紀、唐曆皆雲「長孫恩」，新書雲「族弟恩」。統紀、唐曆，長孫銓流巂州，縣令希旨殺之，在此下。實錄，「銓流巂州，許敬宗懼其甥趙特滿作難，遂殺持滿。」是銓流巂州在前，今從之。〕
10八月，壬子，以普州刺史李義府兼吏部尚書、同中書門下三品。義府既貴，自言本出趙郡，與諸李敘昭穆；〔昭，市招翻。〕無賴之徒藉其權勢，拜伏為兄叔者甚眾。中李崇德初與同譜，及義府出為普州，即除之。義府聞而銜之，及復為相，〔復，扶又翻。〕使人誣構其罪，下獄，自殺。〔下，遐稼翻。〕
11乙卯，長孫氏、柳氏緣無忌、奭貶降者十三年。高履行貶永州刺史。〔永州舊零陵郡，隋平陳，置永州，在京師南三千二百七十四里，至東都三千六百六十五里。〕於志寧貶榮州刺史，於氏貶者九人。自是政歸中宮矣。
12九月， 詔以石、米、史、大安、小安、曹、拔汗那、悒怛、疏勒、朱駒半等國置州縣府百二十七。〔米國，或曰彌末，或曰弭秣賀，北百里距康國；其王治鉢息德城。大 安，一曰布豁，又曰捕喝，元魏謂忸密者，東北至小安四百里，西瀕烏滸河，治河謐城，即康居小君長罽王故地。小安，一曰東安，曰喝汗，在那密水之陽，東距河二百里許，治喝汗城。曹亦有東、西、中國，東曹居波悉山之陰，漢貳師城槷也，北至石，西至康，東北遼遠，皆四百里。西曹者，隋時曹國也，南接史及波覽，治瑟底良城。中曹治底真城。拔汗那，即寧遠，或曰鏺汗，元魏所謂破洛那，去京師八千里，居西鞬城，在真珠河之北，後分為二：一治呼悶城，一治遏塞城。悒怛國，漢大月氏之種，大月氏為烏孫所奪，西過大宛，擊大夏臣之，大夏即吐火羅也；嚈噠，王姓也，後世以姓為國，訛為悒怛。杜佑曰：嚈噠，或雲高車之別種，或雲大月氏之別種；悒怛亦大月氏別種。如佑所云，則嚈噠、悒怛似是兩國。疏勒，一名佉沙，距長安九千里而嬴。悒，音邑。怛，當割翻。〕
13冬，十月，丙午，太子加元服，赦天下。〔太子加元服，其儀備見於新書禮志。〕
14初，太宗疾山東士人自矜門地，婚姻多責資財，命脩氏放志例降一等；王妃、主伲皆取勳臣家，不議山東之族。而魏徵、房玄齡、李勣家皆盛與為婚，常左右之，〔左右，讀曰佐佑。〕由是舊望不減；或一姓之中，更分某房某眷，高下懸隔。李義府為其子求婚不獲，恨之，〔為，於偽翻。〕故以先帝之旨，勸上矯其弊。壬戌，詔後魏隴西李寶、太原王瓊、滎陽鄭溫、範陽盧子遷、盧渾、盧輔、清河崔宗伯、崔元孫、前燕博陵崔懿、晉趙郡李楷等子孫，不得自為婚姻。〔燕，因肩翻。〕仍定天下嫁女受財之數，毋得受陪門財。〔陪門財者，女家門望未高，而議姻之家非耦，令其納財以陪門望。〕然族望為時所尚，終不能禁，或載女竊送夫家，或女老不嫁，終不與異姓為婚。其衰宗落譜，昭穆所不齒者，往往反自稱禁婚家，益增厚價。〔厚取陪門之財也。昭，市招翻。〕
15閏月，戊寅，上發京師，令太子監國。太子思慕不已，〔人少則慕父母。〕上聞之，遽召赴行在。戊戌，車駕至東都。〔監，古銜翻。〕
16十一月，丙午，以許圉師為散騎常侍、檢校侍中。〔散，悉亶翻。騎，奇寄翻。〕
18思結俟斤都曼帥疏勒、朱俱波、謁般陀三國反，〔新書作「喝盤陀」，或曰「漢陀」，曰「渴館檀」，亦謂「渴羅陀」；由疏勒西南入劍末谷不忍嶺六百里，則其國也；距瓜州四千五百里，直朱俱波西南，距懸度山。俟，渠之翻。帥，讀曰率。〕擊破於闐。癸亥，以左驍衛大將軍蘇定方為安撫大使以討之。〔驍，堅堯翻。使，疏吏翻。〕
19以盧承慶同中書門下三品。
20右領軍中郎將薛仁貴等與高麗將溫沙門戰於橫山，破之。〔將，即亮翻。麗，力知翻。〕
21蘇定方軍至業葉水，〔自庭州輪臺縣西行三百許裏，至業葉河。〕思結保馬頭川。定方選精兵萬人、騎，三千馳往襲之，一日一夜行三百里，詰旦，至城下，〔騎，奇寄翻。詰，去吉翻。〕都曼大驚。戰於城外，都曼敗，退保其城。及暮，諸軍繼至，遂圍之，都曼懼而出降。〔降，戶江翻。〕
五年（庚申、六六○）
1春，正月，定方獻俘於乾陽殿。〔乾陽殿在洛陽宮。〕法司請誅都曼。定方請曰：「臣許以不死，故都曼出降，願伹其餘生。」〔伹，古太翻。〕上曰：「朕屈法以全卿之信。」乃免之。
2甲子，上發東都；二月，辛巳，至幷州。〔東都至幷州八百八里。〕三月，丙午，皇后宴親戚故舊鄰裏於朝堂，婦人於內殿，班賜有差。〔武后，幷州文水縣人。天子行幸所至，皆有朝堂。太宗伐高麗，張受降幕於朝堂之側，是也。皇后所居為內殿。朝，直遙翻。〕詔：「幷州婦人年八十以上，皆版授郡君。」〔郡君有正四品、從四品、正五品之差。〕
3百濟恃高麗之援，數侵新羅；〔數，所角翻。〕新羅王春秋上表求救。辛亥，以左武衛大將軍蘇定方為神丘道行軍大總管，〔新書作「神兵道」。〕帥左驍衛將軍劉伯英等〔帥，讀曰率。驍，堅堯翻。〕水陸十萬以伐百濟。〔考異曰：舊書定方傳、新羅傳皆雲定方為熊津道大總管。實錄定方傳亦同。今從此年實錄、新唐書本紀。又舊本紀、唐曆皆雲，「四年十二月癸亥，以定方為神丘道大總管，劉伯英為嵎夷道行軍總管。」按定方時討都曼，未為神丘道總管，舊書、唐曆皆誤。今從實錄。〕以春秋為嵎夷道行軍總管，〔因堯典「宅嵎夷曰暘谷」而命之。〕將新羅之眾，與之合勢。〔將，即亮翻。〕
4夏，四月，丙【章：十二行本「丙」作「戊」；乙十一行本同。】寅，上發幷州；癸巳，至東都。五月，作合璧宮。〔時改八關宮為合璧宮，在東都苑內。〕壬戌，上幸合璧宮。
5戊辰，以定襄都督阿史德樞賓、左武侯將軍延陀梯真、〔梯真，薛延陀之種，因以為姓。〕居延州都督李合珠並為冷岍道行軍總管，〔岍，與鮒同，即冷徑山。奚與契丹依阻此山以自固，其地在潢水之南，黃龍之北。〕各將所部兵以討叛奚，仍命尚書右丞崔餘慶充使總護三部兵，奚尋遣使降。〔將，即亮翻；下同。使，疏吏翻。降，戶江翻。〕更以樞賓等為沙磚道行軍總管，以討契丹，擒契丹松漠都督阿卜固送東都。〔磚，職緣翻。〕
6六月，庚午朔，日有食之。
7甲午，車駕還洛陽宮。
8房州刺史梁王忠，年浸長，頗不自安，或私衣婦人服以備刺客；〔長，知兩翻。衣，於既翻。〕又數自佔吉凶。〔數，所角翻。〕或告其事，秋，七月，乙巳，廢忠為庶人，徙黔州，囚於承乾故宅。〔太宗貞觀十七年，徙太子承乾於黔州。黔，音琴。〕
9丁卯，度支尚書、同中書門下三品盧承慶坐科調失所免官。〔度支尚書，凡傜賦職貢之方，經費賙給之算，藏貨嬴縮之準，悉以諮之。今科調不得其所，為不任其職，故免所居官。調，徒弔翻。〕
10八月，吐蕃祿東贊遣其子起政將兵擊吐谷渾，以吐谷渾內附故也。〔吐，從暾入聲。谷，音浴。〕
11蘇定方引兵自成山濟海，百濟據熊津江口以拒之。定方進擊破之，百濟死者數千人，餘皆潰走。定方水陸齊進，直趣其都城。〔北史：百濟都俱拔城，亦曰固麻城，其外更有五方，中方曰古沙城，東方曰得安城，南方曰久知下城，西方曰刀先城，北方曰熊津城。趣，七喻翻。〕未至二十餘裏，百濟傾國來戰，大破之，殺萬餘人，追奔，入其郭。百濟王義慈及太子隆逃於北境，定方進圍其城；義慈次子泰自立為王，帥眾固守。隆子文思曰：「王與太子皆在，而叔遽擁兵自王，〔帥，讀曰率；下同。王，於況翻。〕借使能卻唐兵，我父子必不全矣。」遂帥左右踰城來降，百姓皆從之，泰不能止。定方命軍士登城立幟，泰窘迫，開門請命。於是義慈、隆及諸城主皆降。〔降，戶江翻。幟，昌志翻。〕百濟故有五部，分統三十七郡、二百城、七十六萬戶，詔以其地置熊等五都督府，〔熊津、馬韓、東明、金連、德安五都督府。〕以其酋長為都督、刺史。〔酋，慈由翻。長，知兩翻。〕
12壬午，左武衛大將軍鄭仁泰將兵討思結、拔也固、僕骨、同羅四部，〔拔也固即拔野古。僕骨即僕固。將，即亮翻。〕三戰皆捷，追奔百餘裏，斬其酋長而還。
13冬，十月，上初苦風眩頭重，目不能視，百司奏事，上或使皇后決之。後性明敏，涉獵文史，處事皆稱旨。由是始委以政事，權與人主侔矣。〔史言後移唐祚，至是而勢成。處，昌呂翻。稱，尺證翻。〕
14十一月，戊戌朔，上御則天門樓，〔唐六典：東都宮城南面三門，中曰應天，後以武后號則天，遂更曰則天也。〕受百濟俘，自其王義慈以下皆釋之。蘇定方前後滅三國，皆生擒其主。〔謂駕魯、都曼、義慈也。〕赦天下。
15甲寅，上幸許州。十二月，辛未，畋於長社。〔長社，漢古縣，屬潁川郡，隋改長社曰潁川，唐復舊，帶許州。〕己卯，還東都。
16壬午，以左驍衛大將軍契苾何力為浿江道行軍大總管，〔浿水，在高麗國中。驍，堅堯翻。契，欺訖翻。浿，普蓋翻。〕左武衛大將軍蘇定方為遼東道行軍大總管，左驍衛將軍劉伯英為平壤道行軍大總管，蒲州刺史程名振為鏤方道總管，將兵分道擊高麗。青州刺史劉仁軌坐督海運，覆船，以白衣從軍自效。〔考異曰：舊傳雲：「監統水軍徵遼，以後期坐免官。」按仁軌從軍乃在百濟，非徵遼也。今從張鷟朝野儉載。〕
龍朔元年（辛酉、六六一）
1春，正月，乙卯，募河南北、淮南六十七州兵，得四萬四千餘人，詣平壤、鏤方行營。戊午，以鴻臚卿蕭嗣業為扶餘道行軍總管，帥回紇等諸部兵詣平壤。〔臚，陵如翻。帥，讀曰率。紇，下沒翻。〕
2二月，乙未晦，改元。
3三月，丙申朔，上與羣臣及外夷宴於洛城門，〔唐六典：洛陽宮城西北出曰洛城西門，其內曰德昌殿，建昌殿南出曰延慶門，又南曰韶暉門，西南曰洛城南門，其內曰洛城殿。〕觀屯營新教之舞，謂之一戎大定樂。〔取一戎衣天下大定之義。舞者，百四十人，被五采甲，持槊而舞。劉昫曰：大定樂出自破陳樂，自破陳舞以下，皆雷大鼓，雜以龜茲之樂，聲振百里，動蕩山谷。大定樂加金鉦，象平遼東而邊隅大定也。杜佑曰：大定樂歌雲：「八紘同軌樂。」〕時上欲親徵高麗，以象用武之勢也。
4初，蘇定方既平百濟，留郎將劉仁願鎮守百濟府城，又以左衛中郎將王文度為熊津都督，撫其餘眾。文度濟海而卒，〔卒，子恤翻。〕百濟僧道琛、故將福信聚眾據周留城，〔將，即亮翻。〕迎故王子豐於倭國而立之，〔倭，烏禾翻。〕引兵圍仁願於府城。詔起劉仁軌檢校帶方州刺史，〔帶方州置於百濟界，因古地名以名州。考異曰：僉載雲：「劉仁願以仁軌檢校帶方州刺史。」今從本傳。〕將王文度之眾，便道發新羅兵以救仁願。〔將，即亮翻。〕仁軌喜曰：「天將富貴此翁矣！」於州司請唐曆及廟諱以行，〔按劉仁軌自青州刺史白衣從軍，此蓋於青州州司請之也。〕曰：「吾欲掃平東夷，頒大唐正朔於海表！」軌御軍嚴整，轉鬬而前，所向皆下。百濟立兩柵於熊津江口，仁軌與新羅兵合擊，破之，殺溺死者萬餘人。〔溺，奴狄翻。〕道琛乃釋府城之圍， 退保任存城；〔任存城在百濟西部任存山。考異曰：實錄或作「任孝城」，未知孰是。今從其多者。〕新羅糧盡，引還。道琛自稱領軍將軍，福信自稱霜岑將軍，招 集徒眾，其勢益張。【張：知亮翻。】仁軌眾少，與仁願合軍，休息士卒。〔少，詩沼翻。〕上詔新羅出兵，新羅王春秋奉詔，遣其將金欽將兵救仁軌等，至古泗， 福信邀擊，敗之。〔將，即亮翻。敗，補邁翻。〕欽自葛嶺道遁還新羅，不敢復出。〔復，扶又翻。〕福信尋殺道琛，專總國兵。
5夏，四月，丁卯，上幸合璧宮。
6庚辰，以任雅相為浿江道行軍總管，契苾何力為遼東道行軍總管，蘇定方為平壤道行軍總管，與蕭嗣業及諸胡兵凡三十五軍，水陸分道並進。上欲自將大軍繼之；癸巳，皇后抗表諫親徵高麗；〔麗，力知翻。〕詔從之。
7六月，癸未，以吐火羅、嚈噠、罽賓、波斯等十六國〔罽賓，隋漕國也，居蔥嶺南，距長安萬二千里而贏。四國及訶達羅支國、解蘇國、 骨咄施國、帆延國、石汗那國、護時犍國、怛沒國、烏拉喝國、多勒建國、俱蜜國、護蜜多國、久越得犍國，凡十六。嚈，益涉翻。噠，當割翻，又宅軋翻。罽，音 計。〕置都督府八，州七十六，〔考異曰：唐曆雲：「置州二十六」，今從統紀。今按新書地理志，時自於闐以西，波斯以東，凡十六國，各以其王都為都督府。吐火羅國都為月氏都督府，領州二十五。嚈噠國都為大汗都督府，領州十五。訶達羅支國都為條支都督府，領州九。解蘇國都為天馬都督府，領州二。骨咄施國都為高附都督府，領州二。罽賓國都為脩鮮都督府，領州十。帆延國都為寫鳳都督府，領州四。石汗那國都為悅般州都督府，領州二。護時犍國都奇沙州都督府，領州二。怛沒國都為姑墨州都督府，領州一。烏拉喝國都為旅獒州都督府，多勒建國都為崑墟州都督府，俱蜜國都至拔州都督府，護蜜多國都為烏飛都督府，領州一；久越得犍國都為王庭州都督府，波斯國都為波斯都督府。通鑑言置都督府八者，蓋謂月氏、大汗、條支、天馬、高附、脩鮮、寫鳳、波斯八都督府，餘悅般等八州都督府不預也。新志所載領州七十二，其數亦與通鑑所引統紀不合。〕縣一百一十，軍府一百二十六，並隸安西都護府。
8秋，七月，甲戌，蘇定方破高麗於浿江，屢戰皆捷，遂圍平壤城。
9九月，癸巳朔，特進新羅王春秋卒；以其子法敏為樂浪郡王、新羅王。〔卒，子恤翻。樂浪，音洛琅。〕
10壬子，徙潞王賢為沛王。賢聞王勃善屬文，〔屬，之慾翻。〕召為修撰。〔撰，士免翻。〕勃，通之孫也。〔王通，隋末大儒，諡文中子。〕時諸王鬬雞，勃戲為檄周王雞文。〔考異曰：舊傳雲「檄英王雞」，按中宗為英王時，沛王賢已為太子，當雲周王。〕上見之，怒曰：「此乃交構之漸。」斥勃出沛府。
11高麗蓋蘇文遣其子男生以精兵數萬守鴨綠水，諸軍不得渡。契苾何力至，值冰大合，何力引眾乘冰渡水，鼓譟而進，高麗大潰，追奔數十里，斬首三萬級，餘眾悉降，〔降，戶江翻。〕男生僅以身免。會有詔班師，乃還。
12冬，十月，丁卯，上畋於陸渾；〔陸渾，古伊川，春秋時，秦、晉遷陸渾戎於此。漢因以名縣，屬弘農郡。後魏置伊川郡，隋廢郡改縣，曰伏流。大業初，復曰陸渾，屬洛州。〕戊申，又畋於非山；癸酉，還宮。
13回紇酋長婆閏卒，姪比粟毒代領其眾，〔紇，下沒翻。酋，慈由翻。長，知兩翻。卒，子恤翻。考異曰：新書傳雲：「婆閏卒，子比粟嗣。」今從舊傳。〕與同羅、僕固犯邊，詔左武衛大將軍鄭仁泰為鐵勒道行軍大總管，燕然都護劉審禮、左武衛將軍薛仁貴為副，〔燕，因肩翻。〕鴻臚卿蕭嗣業為仙萼道行軍總管，〔磧北有仙萼河。〕右屯衛將軍孫仁師為副，將兵討之。〔將，即亮翻。〕審禮，德威之子也。〔劉德威見一百五十四卷太宗貞觀十一年。〕
二年（壬戌、六六二）
1春，正月，辛亥，立波斯都督卑路斯為波斯王。
2二月，甲子改百官名：以門下省為東臺，中書省為西臺，尚書省為中臺；侍中為左相，中書令為右相，僕射為匡政，左、右丞為肅機，尚書為太常伯，侍郎為少常伯；其餘二十四司、御史臺、九寺、七監、十六衛，並以義訓更其名，而職任如故。〔改吏部為司列，司勳、司封如故，考功為司績，戶部為司元，度支為司度，金部為司珍，倉部為司庾，禮部為司禮，祠部為司禋，主客為司蕃，膳部為司膳，兵部為司戎，職方為司城，駕部為司輿，庫部為司庫，刑部為司刑，都官為司僕，比部為司計，司門為司關，工部為司平，屯田為司田，虞部為司虞，水部為司川，凡二十四司；郎中皆改為大 夫。改御史臺曰憲臺，大夫曰大司憲，中丞曰司憲大夫。改太常寺曰奉常寺，光祿寺曰司宰寺，衛尉寺曰司衛寺，宗正寺曰司宗寺，太僕寺曰司馭寺，大理寺曰詳刑 寺，鴻臚寺曰同文寺，司農寺曰司稼寺，太府寺曰外府寺，凡九寺；卿皆曰正卿，少卿皆曰大夫。改祕書省曰蘭臺監，監曰太史，少監曰侍郎，丞曰大夫。殿中省為中御府監，監曰太監。國子監為司成館，祭酒曰大司成，司業曰少司成。少府監為內府監。將作監為繕工監，大匠曰大監，少匠曰少監。都水監為司津監。凡七監。左、右衛府、驍衛府、武衛府皆省「府」字，左、右威衛曰左、右武威衛，左、右領軍衛曰左、右戎衛，左、右候衛曰左、右金吾衛，左、右監門府曰左、右監門衛，左、右千牛府曰左、右奉宸衛，凡十六衛。〕
3甲戌，浿江道大總管任雅相薨于軍。雅相為將，〔浿，普大翻。任，音壬。相，息亮翻。將，即亮翻。〕未嘗奏親戚故吏從軍，皆移所司補授，謂人曰：「官無大小，皆國家公器，豈可苟便其私！」由是軍中賞罰皆平，人服其公。
4戊寅，左驍衛將軍白州刺史沃沮道總管龐孝泰〔白州，本漢合浦縣地，武德四年置南州，六年，改白州。沮，子餘翻。〕與高麗戰於蛇水之上，軍敗，與其子十三人皆戰死。蘇定方圍平壤久不下，會大雪，解圍而還。
5三月，鄭仁泰等敗鐵勒於天山。〔敗，補萬翻；下所敗同。〕
鐵勒九姓聞唐兵將至，合眾十餘萬以拒之，選驍健者數十人挑戰，薛仁貴發三矢，殺三人，餘皆下馬請降。仁貴悉阬之，度磧北，擊其餘眾，獲葉護兄弟三人而還。〔驍，堅堯翻。挑，徒了翻。降，戶江翻。磧，七亦翻。〕軍中歌之曰：「將軍三箭定天山，壯士長歌入漢關。」
思結、多濫葛等部落先保天山，聞仁泰等將至，皆迎降；仁泰等縱兵擊之，掠其家以賞軍。虜相帥遠遁，〔帥，讀曰率。〕將軍楊志追之，為虜所敗。候騎告仁泰：「虜輜重在近，往可取也。」〔騎，奇寄翻；下同。重，直用翻。〕仁泰將輕騎萬四千，倍道赴之，遂踰大磧，至仙萼河，〔新書：固鶻牙北六百里至仙娥河。〕不見虜，糧盡而還。值大雪，士卒飢凍，棄捐甲兵，殺馬食之，馬盡，人自相食，比入塞，〔比，必寐翻，及也。〕餘兵纔八百人。
軍還，司憲大夫楊德裔劾奏：「文泰等〔漢御史臺有二丞，掌殿內祕書，謂之中丞。漢末改為御史長史，後漢復為中丞。後魏改為中尉正，北齊復曰中丞，後周曰司憲中大夫。隋諱「中」，改為治書御史，唐因之，貞觀末，避高宗名，改為中丞。是年，改為司憲大夫，正五品上，掌貳大司憲，持邦國憲章以肅正朝廷。劾，戶概翻；又戶得翻。〕誅殺已降，〔降，戶江翻。〕使虜逃散，不撫士卒，不計資糧，遂使骸骨蔽野，棄甲資寇。自聖朝開創以來，未有如今日之喪敗者。仁貴於所監臨，貪淫自恣，雖矜所得，不補所喪。並請付法司推科。」〔喪，息浪翻。監，古銜翻。推科者，推問而科處其罪。〕詔以功贖罪，皆釋之。
以右驍衛大將軍契苾何力為鐵勒道安撫使，左衛將軍姜恪副之，以安輯其餘眾。何力簡精騎五百，馳入九姓中，虜大驚，何力乃謂曰：「國家知汝皆脅從，赦汝之罪，罪在酋長，得之則已。」〔酋，慈由翻。〕其部落大喜，共執其葉護及設、特勒等二百餘人以授何力，何力數其罪而斬之，〔數，所具翻。〕九姓遂定。
6甲午，車駕發東都；辛亥，幸蒲州；夏，四月，庚申朔，至京師。
7辛巳，作蓬萊宮。〔蓬萊宮即大明宮，亦曰東內。程大昌曰：大明宮地，本太極宮之後苑東北面射殿之地，在龍首山上。太宗初於其地營永安宮，以備太上皇清暑，雖嘗改名大明宮，而太上皇仍居大安宮，不曾徙入。龍朔二年，高宗苦風痹，惡太極宮卑下，故就脩大明宮，改名蓬萊宮，取殿後蓬萊池以為名，作營造也。〕
8五月，丙申，以許圉師為左相。〔相，息亮翻。〕
9六月，乙丑，初令僧、尼、道士、女官致敬父母。〔尼，女夷翻。〕
10秋，七月，戊子朔，赦天下。
11丁巳，熊津都督劉仁願、帶方州刺史劉仁軌大破百濟於熊津之東，拔真峴城。
初，仁願、仁軌等屯熊津城，〔考異曰：去歲道琛、福信圍仁願於百濟府城，今雲尚在熊津城，或者共是一城。不則圍解之後，徙屯熊津城耳。〕上與之敕書，以「平壤軍回，一城不可獨固，宜拔就新羅。若金法敏藉卿留鎮，宜且停彼；苦其不須，即宜泛海還也。」將士鹹欲西歸。仁軌曰：「人臣徇公家之利，有死無貳，豈得先念其私！主上欲滅高麗，故先誅百濟，留兵守之，制其心腹；雖餘寇充斥而守備甚嚴，宜礪兵秣馬，擊其不意，理無不克。既捷之後，士卒心安，然後分兵據險，開張形勢，飛表以聞，更求益兵。朝廷知其有成，必命將出師，聲援纔接，兇醜自殲。〔將，即亮翻。殲，息廉翻。〕非直不棄成功，實亦永清海表。今平壤之軍既還，熊津又拔，〔拔，謂拔軍就新羅，或拔軍西還也。〕則百濟餘燼，不日更興，高麗逋寇，何時可滅！且今以一城之地居敵中央，苟或動足，即為擒虜，縱入新羅，亦為羈客，脫灴如意，悔不可追。況福信兇悖殘虐，君臣猜離，行相屠戮；正宜堅守觀變，乘便取之，不可動也。」眾從之。時百濟王豐與福信等以仁願等孤城無援，遣使謂之曰：「大使等何時西還，當遣相送。」〔使，疏吏翻；下同。〕仁願、仁軌知其無備，忽出擊之，拔其支羅城及尹城、大山、沙井等柵，殺獲甚眾，分兵守之。福信等以真峴城險要，加兵守久之。仁軌伺其稍懈，引新羅兵夜傅城下，攀草而上，比明，入據其城，〔伺，相吏翻。懈，古隘翻。傅，音附。上，時掌翻。比，必寐翻。〕遂通新羅運糧之路。仁願乃奏請益兵。詔發淄、青、萊、海之兵七千人以赴熊津。〔史言劉仁軌能堅忍伺間，待援兵以盡平百濟。〕
福信專權，與百濟王豐浸相猜忌。福信稱疾，臥於窟室，欲俟豐問疾而殺之。豐知之，帥親信襲殺福信；〔果如劉仁軌所料。帥，讀曰率。〕遣使詣高麗、倭國乞師以拒唐兵。〔倭，烏禾翻。〕
