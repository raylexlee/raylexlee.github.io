△卷第二百三十三
唐紀四十九〔起強圉單閼（丁卯）八月，盡重光協（辛未），凡四年有奇。〕
德宗神武聖文皇帝八
貞元三年（丁卯、七八七）
1八月，辛巳朔，日有食之。
2吐蕃尚結贊遣五騎送崔漢衡歸，〔吐，從暾入聲。漢衡為吐蕃所擒見上卷是年五月。騎，奇寄翻。〕且上表求和；至潘原，李觀語之以「有詔不納吐蕃使者」，〔上，時掌翻。觀，古玩翻。語，牛倨翻。使，疏吏翻。〕受其表而卻其人。
3初，兵部侍郎、同平章事柳渾與張延俱為相，渾議事數異同，〔相，息亮翻。數，所角翻。〕延賞使所親謂曰：「相公舊德，但節言於廟堂，則重位可久。」渾曰：「為吾謝張公，〔為，於偽翻。〕柳渾頭可斷，〔斷，音短。〕舌不可禁！」〔禁，居吟翻。〕由是交惡。上好文雅醞藉，〔好，呼到翻。醞，紆運翻。藉，慈夜翻。史炤曰：醞藉，有雅度之稱。餘謂炤說非也。記禮器雲：禮有擯詔，樂有相步，溫之至也。鄭氏註雲：皆為溫藉重禮也。皇氏雲：溫，謂丞藉。凡玉以物縕裏丞藉，君子亦以威儀擯相以自丞藉。溫，與縕同。〕而渾質直輕侻，無威儀，〔侻，他活翻〕。於上前時發俚語。上不悅，欲黜為王府長史，李泌言：「渾褊直無他。〔俚，音裏。長，知丈翻。褊，補典翻。〕故事，罷相無為長史者。」又欲以為王傅，泌請以為常侍，上曰：「茍得罷之，無不可者。」〔於此可以見帝之親任泌。泌，薄必翻。〕己丑，渾罷為左散騎常侍。〔散，悉亶翻。〕
4初，郜國大長公主適駙馬都尉蕭升；升，復之從兄弟也。〔郜，音告。長，知兩翻。從，才用翻。〕公主不謹，詹事李昇、蜀州別駕蕭鼎、〔武后垂拱二年，分益州置蜀州、漢州。〕彭州司馬李萬、豐陽令韋恪，〔豐陽縣，屬商州，漢商縣地，晉分商縣置豐陽縣，以川為名。舊治吉川城，麟德元年移治豐陽川。〕皆出入主第。主女為太子妃，始者上恩禮甚厚，主常直乘肩輿抵東宮；宗戚皆疾之。或告主淫亂，且為厭禱。〔厭，於琰翻，又一謟翻。〕上大怒，幽主於禁中，切責太子；太子不知所對，請與蕭妃離婚。
上召李泌告之，且曰：「舒王近巳長立，〔長，知兩翻。〕孝友溫仁。」泌曰：「何至於是！陛下惟有一子，〔考異曰：按德宗十一子，誼、謜其所生外，猶有九子。而泌雲惟有一子者，蓋當是時小王或未生，誼、謜之外尚有昭靖子也。〕柰何一旦疑之，欲廢之而立姪，得無失計乎！」上勃然怒曰：「卿何得間人父子！〔間，古莧翻。〕誰語卿，舒王為姪者﹖」對曰：「陛下自言之。大曆初，陛下語臣，〔語，牛倨翻。〕『今日得數子』。臣請其故，陛下言『昭靖諸子，主上令吾子之。』〔昭靖太子，上弟邈也。〕今陛下所生之子猶疑之，何有於姪！〔當此之時，微李泌，孰能言及此者。〕舒王雖孝，自今陛下宜努力，勿復望其孝矣！」〔因父子天性，推而言及人情利害極處以感動之。復，扶又翻。〕上曰：「卿不愛家族乎﹖」對曰：「臣惟愛家族，故不敢不盡言。若畏陛下盛怒而為曲從，陛下明日悔之，必尤臣雲：『吾獨任汝為相，不力諫，使至此；必復殺而子。』〔而，汝也。〕臣老矣，餘年不足惜，若冤殺臣子，使臣以姪為嗣，臣未知得歆其祀乎！」因鳴咽流涕。〔又以自家真情感動之。〕上亦泣曰：「事已如此，使朕如何而可﹖」對曰：「此大事，願陛下審圖之。臣始謂陛下聖德，當使海外蠻夷皆戴之如父母，豈謂自有子而疑之至此乎！臣今盡言，不敢避忌諱。自古父子相疑未有不亡國覆家者。陛下記昔在彭原。建寧何故而誅﹖」上曰：「建寧叔實冤，肅宗性急，譖之者深耳！」〔建寧王倓，德宗之叔也。倓冤死事見二百一十九卷肅宗至德元載。〕泌曰：「臣昔以建寧之故，固辭官爵，誓不近天子左右；〔近，其靳翻。〕不幸今日復為陛下相，又覩茲事。〔復，扶又翻。相，息亮翻。〕臣在彭原，承恩無比，竟不敢言建寧之冤，及臨辭乃言之，肅宗亦悔而泣。〔事見二百二十卷至德二載。〕先帝自建寧之，死常懷危懼，臣亦為先帝誦黃臺瓜辭以防讒構之端。」〔事見同上。為，於偽翻。〕上曰：「朕固知之。」意色稍解，乃曰：「貞觀、開元皆易太子，何故不亡﹖」對曰：「臣方欲言之。昔承乾屢嘗監國，〔監，古銜翻。〕託附者眾，東宮甲士甚多，與宰相侯君集謀反，事覺，太宗使其舅長孫無忌與朝臣數十人鞫之，事狀顯白，然後集百官而議之。當時言者猶雲：『願陛下不失為慈父，使太子得終天年。』太宗從之，並廢魏不泰。〔事見一百九十有七卷貞觀十七年。〕陛下既知肅宗性急，以建寧為冤，臣不勝慶幸。〔勝，音升。〕願陛下戒覆車之失，從容三日，〔從，千容翻。〕究其端緒而思之，陛下必釋然知太子之無他矣。若果有其跡，當召大臣知義理者二十人與臣鞫其左右，必有實狀，願陛下如貞觀之法行之，並廢舒王而立皇孫，則百代之後，有天下者猶陛下子孫也。至於開元之末，武惠妃譜太子瑛兄弟殺之，海內冤憤，〔事見二百一十四卷玄宗開元二十五年。〕此乃百代所當戒，又可法乎！且陛下昔嘗令太子見臣於蓬萊池，〔大明宮中蓬萊殿北有太液池，池中有蓬萊山，所謂蓬萊池，蓋即此也。〕觀其容表，非有倮日豺聲商臣之相也，〔左傳：楚成王將立太子商臣，令尹子上曰：「不可，是人也，倮目而豺聲，忍人也。」不聽，卒立之。商臣後果以官甲圍成王而殺之。〕正恐失於柔仁耳。又，太子自貞元以來常居少陽院，〔大明宮中有少陽院，在浴堂殿之東，溫室殿西南。少詩照翻。〕在寢殿之側， 〔德宗常居浴堂殿。〕未嘗接外人，預外事，安有異謀乎！彼譖人者巧詐百端，雖有手書如晉愍懷，〔事見八十三卷西晉惠帝元康九年。〕衷甲如太子瑛，〔開元二 十五年，楊泂復構太子瑛、鄂王瑤、光王琚與妃兄薛鏽有異謀。武惠妃使人詭召太子。二王曰：「中有賊，請甲以入。」太子從之。妃白帝曰：「太子、二王謀反，甲而來！」帝使中人視之，如言。遂並廢為庶人。〕猶未可信，況但以妻母有罪為累乎！〔累，良瑞翻；下累汝同。〕幸陛下語臣，〔語。牛倨翻。〕臣敢以家族保太子必不知謀。曏使楊素、許敬宗、李林甫之徒承此旨，已就舒王圖定策之功矣！「上曰：「此朕家事，何豫於卿，而力爭如此﹖」對曰：「天子以四海為家。臣今獨任宰相之重，四海之內，一物失所，責歸於臣。況坐視太子冤橫而言，〔橫，戶孟翻。〕臣罪大矣！」上曰：「為卿遷延至明日思之。」〔為，於偽翻。〕泌抽笏叩頭而泣曰：「如，此臣知陛下父子慈孝如初矣！然陛下還宮，當自審心，勿露此意於左右；露之，則彼皆欲樹功於舒王，太子危矣！」上曰：「具曉卿意。」泌歸。謂子弟曰：「吾本不樂富貴，而命與願違，今累汝曹矣。」〔樂，音洛。累，力瑞翻。〕
太子遣人謝泌曰：「若必不可救，欲先自仰藥，何如﹖」〔言欲飲藥而死也。〕泌曰：「必無此慮。願太子起敬起孝。〔起敬起孝，禮記之言。〕苟泌身不存，則事不可知耳。」
間一日，〔按經典釋文：間，音間廁之間。〕上開延英殿獨召泌，〔宋白曰：唐制：內中有公事商量，即降宣頭付閤門開延英，閤門翻宣申中書，井牓正衙門。如中書有公事敷奏，即宰臣入牓子，奏請開延英，只是宰臣赴對。〕流涕闌幹，〔泣涕縱橫為闌 幹。一曰：闌幹，淚不斷貌。〕撫其背曰：「非卿切言，朕今日悔無及矣！皆如卿言，太子仁孝，實無他也。自今軍國及朕家事，皆當謀於卿矣。」泌拜賀，因曰： 「陛下聖明，察太子無罪，臣報國畢矣。臣前日驚悸亡魂，〔悸，其季翻，心動也。〕不可復用，〔復扶又翻。〕願乞骸骨。」上曰：「朕父子賴卿得全，方屬子 孫，屬，之慾翻。〕使卿代代富貴以報德，何為出此言乎！」甲午，詔李萬不知避宗，宜杖死。〔左傳：齊盧蒲癸臣於慶舍，有寵，妻之以女。慶舍之士謂盧蒲癸曰：「男女辨姓，子不避宗，何也﹖」癸曰：「宗不餘避，餘獨安避之!」〕李昇等及公主五子，皆流嶺南及遠州。
5戊申，吐蕃帥羌、渾之眾寇隴州，連營數十里，京城震恐。〔帥，讀曰率。〕九月，丁卯，遣神策將石季章戍武功，決勝軍使唐良臣戍百里城。丁巳，吐蕃大掠洴陽、吳山、華亭，〔吳山縣，屬隴州，隋之長蛇縣地，唐貞觀元年更名，以縣有吳山也。史炤曰：華亭，本屬安定郡，後屬隴州，垂拱二年更名曰亭川，元和三年省入洴源。洴，口堅翻。〕老弱者殺之，或斷手鑿目，棄之而去；〔斷，音短。〕驅丁壯萬餘悉送安化峽西，〔安化峽，當在秦州清水縣界。九域志：平涼西南七一里有安化縣。又隴州洴陽縣有安化鎮。〕將分隸羌、渾，乃告之曰：「聽爾東向哭辭鄉國！」眾大哭，赴崖谷死傷者千餘人。未幾，〔幾，居豈翻。〕吐蕃之眾復至，圍隴州，〔復，扶又翻。〕刺史韓清沔與神策副將蘇太平夜出兵擊卻之。〔沔，彌兗翻。〕
6上謂李泌曰：「每歲諸道貢獻，共直錢五十萬緡，今歲僅得三十萬緡。〔泌，薄必翻。緡，眉巾翻。〕言此誠知失體，然宮中用度殊不足。」泌曰：「古者天子不私求財，〔春秋左傳之言。〕今請歲供宮中錢百萬緡，願陛下不受諸道貢獻及罷宣索。〔遣中使以聖旨就有司宣取財物，謂之宣索。索，山客翻。〕必有所須，請降敕折稅，〔折，之舌翻。〕不使姦吏因緣誅剝。」上從之。
7回紇合骨咄祿可汗屢求和親，且請昏；上未之許。會邊將告乏馬，無以給之，〔紇，下沒翻。咄，當沒翻。可，從刊入聲。汗，戶汗翻。將，即亮翻。〕李泌言於上曰：「陛下誠用臣策，數年之後，馬賤於今十倍矣！」上曰：「何故﹖」對曰：「願陛下推至公之心，屈己徇人，為社稷大計，臣乃敢言。」上曰：「卿何自疑若是！」對曰：「臣願陛下北和回紇，南通雲南，西結大食、天竺，如此，則吐蕃自困，馬亦易致矣。」〔吐，從暾入聲。易，弋豉翻。〕上曰：「三國當如卿言，至於回紇則不可！」〔以陝州之辱，恨回紇也。〕泌曰：「臣固知陛下如此，所以不早言。〔見上卷是年七月。〕為今之計，當以回紇為先，三國差緩耳。」〔三國，謂雲南、大食、天竺。〕上曰：「唯回紇卿勿言。」泌曰：「臣備位宰相，事有可否在陛下，何至不許臣言！」〔相，息亮翻。〕上曰：「朕於卿言皆聽之矣，至於【章：乙十六行本「於」下有「和」字；乙十一行本同；孔本同；張校同。】回紇，宜待子孫；於朕之時，則固不可！」泌曰：「豈非以陝州之恥邪！」上曰：「然。韋少華等以朕之故受辱而死，〔事見二百二十二卷寶應元年。陝，失冉翻。邪，音耶。少，始照翻。〕朕豈能忘之！屬國家多難，〔屬，之慾翻。難，乃旦翻。〕未暇報之，和則決不可。卿勿更言！」泌曰：「害少華者乃牟羽可汗，陛下即位，舉兵入寇，未出其境，今合骨咄祿可汗殺之。然則今可汗乃有功於陛下，宜受封賞，又何怨邪！其後張光晟殺突董等九百餘人，〔殺牟羽、殺突董事並見二百二十六卷建中元年。〕合骨咄祿竟不敢殺朝廷使者，〔見二百二十七卷建中三年。〕然則合骨咄祿固無罪矣。」上曰：「卿以和回紇為是，則朕固非邪﹖」對曰：「臣為社稷而言，〔為，於偽翻。〕若苟合取容，何以見肅宗、代宗於天上！」〔凡人言死，則曰見某人於地下。人主之前，尊君之祖、父，則曰見於天上，言其神靈在天，死則將得見之。〕上曰：「容朕徐思之。」自是泌凡十五餘對，未嘗不論回紇事，上終不許。泌曰：「陛下既不許回紇和親，願賜臣骸骨。」上曰：「朕非拒諫，但欲與卿較理耳，何至遽欲去朕邪！」對曰：「陛下許臣言理，此固天下之福也。」上曰：「朕不惜屈己與之和，但不能負少華輩。」對曰：「以臣觀之，少華輩負陛下，非陛下負之也。」上曰：「何故﹖」對曰：「昔回紇葉護將兵助討安慶緒，肅宗但令臣宴勞之於元帥府，先帝未嘗見也。〔勞，力到翻。討安慶緒之時，代宗以廣平王為元帥。〕葉護固邀臣至其營，肅宗猶不許。及大軍將發，先帝始與相見。所以然者，彼戎狄豺狼也，舉兵入中國之腹，不得不過為之防也。陛下在陝，富於春秋，少華輩不能深慮，以萬乘元子徑造其營，〔造，七到翻。〕又不先與之議相見之儀，使彼得肆其桀驁，〔驁，五告翻。〕豈非少華輩負陛下邪﹖死不足償責矣。且香積之捷，葉護欲引兵入長安，先帝親拜之於馬前以止之，葉護遂不敢入城。〔事見二百二十卷肅宗至德二載。〕當時觀者十萬餘人，皆歎息曰：『廣平王真華、夷主也！』然則先帝所屈者少，所伸者多矣。葉護乃牟羽之叔父也。牟羽身為可汗，舉全國之兵赴中原之難，〔難，乃旦翻。〕故其志氣驕矜，敢責禮於陛下；陛下天資神武，不為之屈。當是之時，臣不敢言其他，若可汗留陛下於營中，歡飲十日，天下豈得不寒心哉！〔不敢察察言，故云爾。〕而天威所臨，豺狼馴擾，〔馴，從也，善也。擾者，順也。〕可汗母捧陛下於貂裘，叱退左右，親送陛下乘馬而歸。陛下以香積之事觀之，則屈己為是乎﹖陛下屈於牟羽乎﹖牟羽屈於陛下乎﹖」上謂李晟、馬燧曰：「故舊不宜相逄。朕素怨回紇，今聞泌言香積之事，朕自覺少理。〔此多少之少，音詩紹翻﹖〕卿二人以為何如﹖」對曰：「果如泌所言，則回紇似可恕。」上曰：「卿二人復不與朕，〔復，扶又翻。〕朕當柰何！」泌曰：「臣以為回紇不足怨，曏來宰相乃可怨耳。今回紇可汗殺牟羽，其國人有再復京城之勳，〔回紇，至德二載與代宗復兩京，寶應元年又與帝復東京，是有再復京城之勳。〕夫何罪乎！吐蕃幸國之災，陷河、隴數千里之地，又引兵入京城，使先帝蒙塵於陝，〔見二百二十三卷代宗廣德元年。〕此乃【章：乙十六行本「乃」下有「百代」二字；乙十一行本同；孔本同；張校同；退齋校同。】必報之讎，況其贊普【章：乙十六行本「普」下有「至今」二字；乙十一行本同；孔本同；張校同。】尚存，〔言牟羽巳死，則回紇為可恕；贊普尚存，則國讎當必復。〕宰相不為陛下別白言此，〔為，於偽翻。別，彼列翻。〕乃欲和吐蕃以政回紇，此為可怨耳。」上曰：「朕與之為怨巳久，又聞吐蕃劫盟，今往與之和，得無復拒我，為夷狄之笑乎﹖」〔復，扶又翻。〕對曰：「不然。臣曩在彭原，今可汗為胡祿都督，與今國相白婆帝皆從葉護而來，臣待之頗親厚，故聞臣為相而求和，安有復相拒乎！臣今請以書與之約：稱臣，為陛 下子，每使來不過二百人，印馬不過千匹，〔唐六典：有諸監馬印。凡諸監馬駒，以小官字印印左膊，以年示印印右髀，以監名依左、右廂印印尾側。若形容端正， 擬送尚乘者，則不須印監名。至三歲起，脊量強弱漸以飛字印印右膊。細馬、次馬俱以龍形印印項左。送尚乘者，於尾側依左、右閑印以三花。其餘雜馬上乘者，以 風字印印左膊，以飛字印印右髀。經印之後，簡入別所者，各以新入處監名印印左頰。官馬賜人者，以賜字印配諸運，及充傳送驛者，以出字印並印右頰。諸蕃馬印隨部落各為印識。回紇馬印侽俈俌俰。此所謂印馬者，回紇以馬來與中國為互市，中國以印印之也。〕無得攜中國人及商胡出塞。五者皆能如約，則主上必許和親。如此，威加北荒，旁讋吐蕃，〔讋，之涉翻。〕足以快陛下平昔之心矣。」上曰：「自至德以來，與為兄弟之國，今一旦欲臣之，彼安肯和乎﹖」對曰：「彼思與中國和親久矣，其可汗、國相素信臣言，若其未諧，但應再發一書耳。」上從之。
既而回紇可汗遣使上表稱兒及臣，凡泌所與約五事，一皆聽命。上大喜，謂泌曰：「回紇何畏服卿如此！」對曰：「此乃陛下威靈，臣何力焉！」上曰：「回紇則既和矣，所以招雲南、大食、天竺柰何﹖」對曰：「回紇和，則吐蕃巳不敢輕犯塞矣。次招雲南，則是斷吐蕃之右臂也。〔斷，音短。〕雲南自漢以來臣屬中國，〔雲南，本漢之哀牢夷，後漢永平之間，始臣屬中國，其地在漢永昌郡界。〕楊國忠無故擾之使叛，臣於吐蕃，〔事見二百一十六卷玄宗天寶九載。〕苦於吐蕃賦役重，未嘗一日不思復為唐臣也。大食在西域為最強，自蔥嶺盡西海，地幾半天下，〔大食既並波斯，突騎施又亡，其地東盡蔥嶺，西南際海，方萬餘裏。幾，居衣翻。〕與天竺皆慕中國，代與吐蕃為仇，臣故知其可招也。」
發亥，遣回紇使者合闕將軍歸，許以鹹安公主妻可汗，〔蓬州鹹安郡。公主，上女也。妻，七細翻。考異曰：鄴侯家傳：九月，泌請與回紇和親。十月，與回紇書。十二月，回紇遣聿支達幹上表謝恩，皆請如宰相約和親。按實錄：「八月丁酉，回紇遣默啜達幹來貢方物，且請和親。九月癸亥，遣回紇使合闕將軍歸其國。初，合闕將其君命請昏，上許以鹹安公主嫁之，命見於麟德殿，且令齎公主畫圖就示可汗，以馬價絹五萬還之，許互市而去。」十二月，無聿支入聘之事。回紇自大曆十一年以，未嘗入寇，信使往來，亦無不和及求和之跡。蓋德宗心恨回紇，而外跡猶羈縻不絕。今回紇請昏，則拒絕不許，而李泌勸與為昏耳。其月數之差，則恐李繁記之不詳。或者聿支即默啜與合闕，皆不可知也，若以默啜即為請昏之使，合闕即為謝恩之人。水泌論回紇凡十五餘對，須半月以上。泌又云：「臣木夾中與書，令朝臣遞，雲一月可到，歲內報至。」自丁酉至癸亥，纔二十六日耳。今依實錄月日。因許嫁鹹安，本其事而言之，〕歸其馬價絹五萬疋。
8吐蕃寇華亭及連雲堡，皆陷之。 〔連雲堡，在涇州西界。宋鄢曰：連雲堡，涇要地也，三垂峭絕，北據高所，虜進退，烽火易通。考異曰：鄴侯家傳曰：「時京西諸鎮報種麥已畢，絕萬頃而皆亙 野；上大喜。既而尚結贊來入寇，諸軍閉壁；候夜，斫營，悉捷，結贊乃退歸。上以十餘年來，邊軍嘗被戎挫，皆入踐京畿，此來始敗，又不能更深入，且報種麥已 畢而喜甚。」按實錄：「吐蕃陷華亭及連雲堡，驅掠邠、涇編戶牛畜萬計，悉送至彈箏峽。是秋，數州人無種麥者。」與家傳相反。今從實錄。〕甲戌，吐蕃驅二城之民數千人及邠、涇人畜萬計而去，置之彈箏峽西。涇州恃連雲為斥候，連雲既陷，西門不開，門外皆為虜境，樵採路紹。每收穫，必陳兵以扞之，多失時，得空穗而已。〔禾麥熟而不收穫，其實隕落，故得空穗。〕由是涇州常苦乏食。
9冬，十月，甲申，吐蕃寇豐義城，〔武德二年，分彭原置豐義縣，屬寧州。宋白曰：彭陽縣，後魏於縣置雲州，周武保定二年，廢州為防，隋文帝廢防為豐義城，唐武德初分彭原縣為豐義縣，屬彭州，貞觀廢彭州，以縣屬寧州，其城即　後魏雲州城。〕前鋒至大回原，邠寧節度使韓遊緕擊卻之：乙酉，復寇長武城，〔復，扶又翻。〕又城故原州而屯之。
10妖僧李軟奴自言：「本皇族，見嶽、瀆神〔瀆，謂四瀆。妖，於遙翻。〕命己為天子；」結殿前射生將韓欽緒等謀作亂。丙戌，其黨告之，上命捄送內侍省推之。〔推鞫也。〕李晟聞之，據僕於地曰：「晟族滅矣！」李泌問其故。晟曰：「晟新罹謗毀，〔事見上卷本年三月。〕中外家人千餘，若有一人在其黨中，則兄亦不能救矣。」泌乃密奏：「大獄一起，所連引必多，外間人情恟懼，請出付臺推。」〔付御史臺推鞫之也。〕上從之。欽緒，遊緕之子也，亡抵邠州；遊緕出屯長武城留後械送京師。壬辰，腰斬軟奴等八人，北軍之士坐死者八百餘人，而朝廷之臣無連及者。韓遊緕委軍詣闕謝，上遣使止之，委任如初。遊緕又械送欽緒二子；上亦宥之。
11吐蕃以苦寒不入寇，而糧運不繼；十一月，詔渾瑊歸河中，〔考異曰：鄴侯家傳：「十一月，以張獻甫為邠，寧等州節度使，代韓遊緕，而以渾侍中為朔方、河中、絳、邠、寧、慶副元帥。先公乃令獻甫修西界堡障、濠塹，南接涇州，於是塞內始有藩籬之固，尚結贊不能輕入窺邊矣。」按獻甫明年七月乃為邠寧節度。家傳誤也。〕李元諒歸華州，劉昌分其眾【章：乙十六行本「眾下有「五千」二字；乙十一行本同；孔本同；張校同；退齋校同。】歸汴州，〔劉昌，本汴州將也，貞元三年入朝，詔以汴兵八千戍涇原，尋授涇原帥。華，戶化翻。〕自餘防秋兵退屯鳳翔、京兆諸縣以就食。
12十二月，韓遊緕入朝。
13自興元以來，是歲最為豐稔，米鬥直錢百五十、粟八十，詔所在和糴。
庚辰，上畋於新店，入民趙光奇家，問：「百姓樂乎﹖」對曰：「不樂。」上曰：「今歲頗稔，何為不樂﹖」〔樂，音洛。〕對曰：「詞令不信。前雲兩稅之外悉無他傜，今非稅而誅求者殆過於稅。後又云和糴，而實強取之，〔強，其良翻。〕曾不識一錢。始雲所糴粟麥納於道次，今則遣致京西行營，動數百里，車摧馬【章：乙十六行本「馬」作「牛」；乙十一行本同。】斃，破產不能支。愁苦如此，何樂之有！每有詞書優恤，徒空文耳！恐聖主深居九重，皆未知之也！」上命復其家。〔復，方目翻。復，除也，除其家賦役也。〕
臣光曰：甚矣唐德宗之難寤也！自古所患者，人君之澤壅而不下達，小民之情鬱而不上通；故君勤恤於上而民不懷，〔勤恤者，切於憂民也。〕民愁怨於下而君不知，以至於離叛危亡，凡以此此也。德宗幸以遊獵得至民家，值言而知民疾苦，此乃千載之遇也。〔庫，子亥翻。〕固當按有司之廢格詔書，〔格，音閣。〕殘虐下民，橫增賦斂，〔橫，戶孟翻。斂，力贍翻。〕盜匿公財，及左右諂諛日稱民間豐樂者而誅之；〔樂，音洛。〕然後洗心易慮，一新其政，屏浮飾，〔屏，必郢翻，又卑正翻。〕廢虛文，謹號令，敦誠信，察真偽，辨忠邪，矜困窮，伸冤滯，則太平之業可玫矣。釋此不為，乃復光奇之；夫以四海之廣，兆民之眾，又安得人人自言於天子而戶戶復其傜賦乎！
14李泌以李軟奴之黨猶有在北軍未發者，請大赦以安之。〔恐其自疑而動於惡。〕
四年（戊辰、七八八）
1春，正月，庚戌朔，赦天下；詔兩稅等第，自今三年一定。〔考異曰：實錄：赦雲：「天下兩稅，更審定等第，仍加三年一定，以為常式。」按陸贄論兩稅狀雲：「兩稅之立，惟以資產為宗，不以丁身為本。資產少者則其稅少，資產多者則其稅多。」然則當時稅賦但以貧富為等第，若今時坊郭十等戶、鄉村五等戶臨時科配也。又云：「額內官勿更注擬，見任者三考勒停。」此蓋用李泌之策也。按鄴侯家傳：」泌請罷天下額外官。」又云：「陸下許復所減官員，臣因請停額外官，許其得資後停。額外官員當正官三分之一，則今年計已停一半。」據此，則似有額內官，又有額外官，皆在正員之外。不則「內」皆應作「外」字之誤也。〕
2李泌奏京官俸太薄，請自三師以下悉倍其俸；〔唐以太師、太傅、太保為三師。倍俸，倍大曆十二年所增之數也。泌，薄必翻。俸，扶用翻。考異曰：實錄：「辛巳，詔以中外給用除陌錢給文武官俸料，自是京官益重，頗優裕焉。初除陌錢隸度支，至是令戶部別庫貯之，給俸之餘，以備他用。」按興元元年正月赦，其所加墊陌錢、稅間架之類，悉宜停罷。今猶有除陌錢者，蓋當時止罷所加之數，或私買賣者官不收墊陌錢，官給錢猶有除陌在故也。〕從之。
3壬申，以宣武行營節度使劉昌為涇原節度使。甲戌，以鎮國節度使李元諒為隴右節度使。〔涇原節度使治涇州。隴右節度使治秦州。利昌以汴兵防秋，為行營節度使。李元諒本鎮華州，領鎮國軍節度使。〕昌、元諒，皆帥卒力田，〔帥，讀曰率；下同。〕數年，軍食充羨，〔羨，弋線翻。〕涇、隴稍安。
4韓遊緕之入朝也，軍中以為必不返，〔以其子欽緒黨逆，謂當連坐也。緕，古回翻。朝，直遙翻。去年十二月遊緕入朝。〕餞送甚薄。遊緕見上，盛陳築豐義城可以制吐蕃；上悅，遣還鎮。〔見賢遍翻。吐，從暾入聲。，還從宜翻，又音如字。〕軍中憂懼者眾，遊緕忌都虞候虞鄉範希朝有功名，得眾心，〔虞鄉縣，屬河中府。〕求其罪，將殺之。希朝奔鳳翔，上召之，置於左神策軍。遊緕帥眾築豐義城，二版而潰。〔城二尺為一版。上下相疑，故潰。〕
5二月，元友直運淮南錢帛二十萬至長安，〔元友直句勘東南兩稅錢帛，見上捲去年七月。〕李泌悉輸之大盈庫。然上猶數有宣索，〔泌，薄必翻。數，所角翻。索，山客翻。〕仍敕諸道勿令宰相知。泌聞之。惆悵而不敢言。〔相，息亮翻。惆，醜鳩翻。〕
臣光曰：王者以天下為家，天下之財皆其有也。阜天下之財以養天下之民，己必豫焉。或乃更為私藏，此匹夫之鄙志也。古人有言：貧不學儉。夫多財者，奢欲之所自來也。〔夫，音扶。〕李泌欲弭德宗之慾而豐其私財，財豐則欲滋矣。財不稱欲，能無求乎！〔弭，眉比翻。稱，尺證翻。〕是猶啟其門而禁其出也！雖德宗之多僻，亦泌所以相之者非其道故也。
6鹹陽人或上言：「臣見白起，令臣奏雲：『請為國家扞禦西陲。正，吐蕃必大下，當為朝廷破之以取信。』」〔上，時掌翻。為，於偽翻。〕既而吐蕃入寇，邊將敗之，〔敗，補邁翻。〕不能深入。上以為信然，欲於京城立廟，贈司徒，李泌曰：「臣聞『國將興，聽於人。』〔左傳虢史嚚之言。〕今將帥立功而陛下褒賞白起，臣恐邊臣解體矣！若立廟京城，盛為祈禱，流聞四方，將長巫風。〔長，知兩翻。言巫祝之風將由此盛。〕今杜郵有舊祠，〔白起死於杜郵，故有舊祠在焉。〕請贈兵部尚書可矣。」上笑曰：「卿於白起亦惜官乎！」對曰：「人神一也。陛下儻不之惜，則神亦不以為榮矣。」上從之。
泌自陳衰老，獨任宰相，精力耗竭，既未聽其去，乞更除一相；上曰：「朕深知卿勞苦但未得其人耳。」上從容與泌論即位以來相〔從，千容翻。〕曰：「盧杞忠清強介，人言杞姦邪，朕殊不覺其然。」泌曰：「人言杞姦邪而陛下獨不覺其姦邪，此乃杞之所以為姦邪也。〔考異曰：舊李勉傳，勉對德宗已有此語，與鄴侯家傳述泌語略同，未知孰是。今兩存之。一本泌語之下「有與勉」二字。〕儻陛下覺之，豈有建中之亂乎！杞以私隙殺楊炎，〔殺楊炎事見二百二十七卷建中二年。〕擠顏真卿於死地，〔事見二百二十八卷建中二年。擠，七細翻。又牋西翻。〕激李懷光使叛，〔事見二百二十九卷建中四年。〕賴陛下聖明竄逐之，人心頓喜，天亦悔禍。不然，亂何由弭！」上曰：「楊炎以童子視朕，每論事，朕可其奏則悅，與之往復論難，〔難，乃旦翻；下難之、問難同。〕即怒而辭位；觀其意以朕為不足與言故也。以是交不可忍，〔交不可忍者，言炎既形之辭而帝亦心懷不平。〕非由杞也。建中之亂，術士豫請城奉天，〔事見二百二十六卷建中元年。〕此蓋天命，非杞所能致也！」泌曰：「天命，他人皆可以言之，惟君相不可言。蓋君相所以造命也。若言命，則禮樂刑政皆無所用矣。紂曰：『我生不有命在天！』〔見書西伯戡黎篇。〕此商之所以亡也！」上曰：「朕好與人較量理體：〔好，呼到翻。量，音良。理體，猶言治體也。〕崔祐甫性褊躁，〔躁，則到翻。〕朕難之，則應對失次，朕常知其知護之。楊炎論事市有可採，而氣色粗傲，難之輒勃然怒，無復君臣之禮， 所以每見令人忿發。餘人則不敢復言。〔難，乃旦翻；下同。復，扶又翻。〕盧杞小心，朕所言無不從；又無學，不能與朕往復，故朕所懷常不盡也。」對曰：「杞 言無不從，豈忠臣乎！夫『言而莫予違』，此孔子所謂『一言喪邦』者也！」〔見論語。喪，息浪翻。〕上曰：「惟卿則異彼三人者。朕言當，卿有喜色；不當，常 有憂色。〔當，丁浪翻。〕雖時有逆耳之，言如曏來紂及喪邦之類。朕細思之，皆卿先事而，〔言先，悉薦翻。〕如此則理安，〔理安，猶言治安也。〕如彼則危亂，言雖深切而氣色和順，無楊炎之陵傲。朕問難往復，卿辭理不屈，又無好勝之志，直使朕中懷已盡屈服而不能不從，此朕所以私喜於得卿也。」泌曰：「陛下所用相尚多，今皆不論，何也﹖」上曰：「彼皆非所謂相也。凡相者，必委以政事；如玄宗時牛仙客、陳希烈，可以謂之相乎！如肅宗、代宗之任卿，雖不受其外，乃真相耳。必以官至平章事為相，則王武俊之徒皆相也。」〔唐之使相，時主未嘗不知名器之濫也。〕
7劉昌復築連雲堡。〔去年九月，吐蕃陷連雲堡。復，扶又翻。〕
8夏，四月，乙未，更命殿前左右射生曰神威軍，〔更，工衡翻。考異曰：實錄作「神武軍」。今從新志〕與左，右羽林、龍武、神武、神策號日十軍。神策尤盛，戍京西，散屯畿甸。
9福建觀察使吳詵〔武德四年，分泉州之建安縣置建州。〕輕其軍士脆弱，苦役之。軍士作亂，殺詵腹心十餘人，逼詵牒大將郝誡溢掌留務。誡溢上表請罪，上遣中使就赦以安之。
10乙【嚴：「乙」改「丁」。】未，隴右節度使李元諒築良原故城而鎮之。〔良原縣，隨大業初置，唐屬涇州，貞元二年為吐蕃所破，今乃脩復。九域志：良原，在涇州西南六十里。宋白曰：隨分安定、鶉觚置良原縣，西南三十里有良原，因名。〕
11雲南王異牟尋欲內附，未敢自遣使，先遣其東蠻鬼主驃旁、苴萬衝、苴烏星入見。〔苴，子魚翻。見，賢遍翻。〕五月，乙卯，宴之於麟德殿，賜賚甚厚，封王給印而遣之。〔封驃旁為和義王，苴夢衝為懷化王，苴烏星為順政王。〕
12辛未，以太子賓客吳湊為福建觀察使，貶吳詵為涪州刺史。〔涪，音浮。〕
13吐蕃三萬餘騎寇涇、邠、寧、慶、鄜等州。先是，吐蕃常以秋冬入寇，及春多病疫而退。至是，得唐人，質其妻子，〔先，悉薦翻。質，音致。〕遣其將將之，盛夏入寇；諸州皆城守，無敢與戰者，吐蕃俘掠人畜萬計而去。
14夏縣人陽城以學行著聞，隱居柳谷之北，〔夏，戶雅翻。柳谷，在安邑縣中條山。行，下孟翻。〕李泌薦之；六月，徵拜諫議大夫。
15韓遊緕以吐蕃犯塞，自戍寧州；病，求代歸。秋，七月，庚戌，加渾瑊邠寧副元帥，以左金吾將軍張獻甫為邠寧節度使，陳許兵馬使韓全義為長武城行營節度使。獻甫未至，壬子夜，遊緕不告於眾，輕騎歸朝。戍卒裴滿等憚獻甫之嚴，乘無帥之際，癸丑，帥其徒作亂，〔騎，奇寄翻。朝，直遙翻。無帥，所類翻。帥其，讀曰率。〕曰：「張公不出本軍，我必拒之。」〔謂張獻甫本不出於朔方軍也。〕因剽掠城市，〔剽，匹妙翻。〕圍監軍楊明義所居，使奏請範希朝為節度使。都虞候朝晟避亂出城，聞之，復入，曰：「所請甚契我心，我來賀也！」亂卒稍安。朝晟潛與諸將謀，晨勒兵，召亂卒謂曰：「所請不行，張公已至邠州，汝輩作亂當死，不可盡殺，宜自推列唱帥者。」遂斬二百餘人，帥眾迎獻甫。〔帥，讀曰率。〕上聞軍眾欲得範希朝，將授之。希朝辭曰：「臣畏遊緕之禍而來，今往代之，非所以防窺覦，安反仄也。」上嘉之，擢為寧州刺史，以副獻甫。遊緕至京師，除右龍武統軍。
16振武節度使唐朝臣不嚴斥候，己未，奚、室韋寇振武，〔李延壽曰：室韋，蓋契丹之在南者為契丹，在北者為室韋。宋祁曰：室韋，契丹別種，東胡北邊，蓋丁零苗裔也。地據黃龍北，傍峱越河，直長安東北七千裏。東黑水、靺鞨，西突厥，南契丹，北瀕海。〕執宣慰中使二人，大掠人畜而去。時回紇之眾逆公主者在振武，朝臣遣七百騎與回紇數百騎追之，回紇使者為奚、室韋所殺。
17九月，庚申，吐蕃尚志【嚴：「志」改「悉」。】董星寇寧州，張獻甫擊卻之；吐蕃轉掠鄜、坊而去。
18元友直句檢諸道稅外物，〔事始見上捲上年。句，古侯翻。〕悉輸戶部，遂為定製，歲於稅外輸百餘萬緡、斛，民不堪命。諸道多自訴於上，上意寤，詔：「今年巳入在官者輸京，未入者悉以與民；明年以後，悉免之。」於是東南之民復安其業。
19回紇合骨咄祿可汗得唐許昏，甚喜，遣其妹骨咄祿毗伽公主及大臣妻並國相、閖跌都督〔閖，奚結翻。跌，徒結翻。閖跌與回紇同出鐵勒而異種。〕以下千餘人來迎可敦，辭禮甚恭，曰：「昔為兄弟，今為子伲，半子也。若吐蕃為患，子當為父除之!」〔當為，於偽翻。〕因詈辱吐蕃使者以絕之。冬，十月，戊子，回紇至長安，可汗仍表請改回紇為回鶻；許之。〔考異曰：舊回紇傳：「元和四年，裏迦可汗遣使請改為回鶻，義取回旋輕捷如鶻。」崔鉉續會要：「貞元五年七月，公主至衙帳，回紇使李義進請改『紇』字為『鶻』。」與統紀同。鄴侯家傳：「四年七月，可汗上表請改『紇』字為『鶻』，」與李繁北荒君長錄柔新回鶻傳同。按李泌明年春薨，若明年七月方改，家傳不應言之。今從家傳、君長錄、新書。〕
20吐蕃發兵十萬將寇西川，亦發雲南兵；雲南內雖附唐，外未敢叛吐蕃，亦發兵數萬屯於瀘北。〔瀘北，瀘水之北。瀘水，即諸葛亮五月所渡者。〕韋皋知雲南計方猶豫，乃為書遺雲南王，敘其叛吐蕃歸化之誠，貯以銀函，〔遺，唯季翻。〕使東蠻轉致吐蕃。吐蕃漿疑雲南，遣兵一萬屯會川，〔會川，本邛都縣，高宗上元二年徙縣於會川，因更名。新志：會川縣屬巂州，有瀘津關，在會川東南三十里。〕以塞雲南趣蜀之路。〔塞，悉則翻。趣，逡諭翻，又逡須翻。〕雲南怒，引兵歸國。由是雲南與吐蕃大相猜阻，歸唐之志益堅；吐蕃失雲南之助，兵勢始羽矣。然吐蕃業巳入寇，遂分兵四萬政兩林、驃旁，三萬政東蠻，七千寇清溪關，〔清溪關，在巂州界，自關而南七百二十里至巂州。洪源志：清溪關，在黎州西南界。〕五千寇銅山。〔新志：黎州有銅山要衝十一城。〕皋遣黎州刺史韋晉等與東蠻連兵禦之，破吐蕃於清溪關外。
21庚子，冊命鹹安公主，加回鶻可汗【章：乙十六行本「汗」下有「號」字；孔本同；張校同。】長壽天親可汗。十一月，以刑部尚書關播為送鹹安公主兼冊回鶻可汗使。〔自此以後，通鑑皆依前史書「回鶻」。〕
22吐蕃恥前日之敗，〔謂上清溪關外之敗也。〕復以眾二萬寇清溪關，一萬政東蠻；〔復，扶又翻。〕韋皋命韋晉鎮要衝城，督諸軍以禦之。巂州經略使劉朝彩出關連戰，自乙卯至癸亥，大破之。
23李泌言於上曰：「江、淮漕運【章：乙十六行本「運」下有「自淮入汴」四字；乙十一行本同；孔本同；退齋校同。】以甬橋為咽 喉，〔咽，音煙。〕地屬徐州，鄰於李　納，〔徐州與李納巡屬鄰境。〕刺史高明應年少不習事，〔高明應嗣鎮徐州，始二百三十一卷興元元年。少，詩照翻。〕若 李納一旦復有異圖，〔復，扶又翻；下同。〕竊據徐州，是失江、淮也，國用何從而致!請徙壽、廬、濠都團練使張建封鎮徐州，割濠、泗以隸之；復以廬、壽歸淮南，則淄青惕息而運路常通，江、淮安矣。及今明應幼騃可代，〔騃，五駭翻。〕宜徵為金吾將軍。萬一使他人得之，則不可復制矣。」上從之。以建封為徐、泗、濠節度使。建封為政寬厚而有綱紀，不貸人以法，〔犯法者，有誅無貸。〕故其下無不畏而悅之。
24橫海節度使程日華薨，子懷直自知留後。
25吐蕃屢遣人誘脅雲南。
五年（己巳、七八九）
1春，二月，丁亥，韋皋遺異牟書，稱；「回鶻屢請左天子共滅吐蕃，王不早定計，一旦為回鶻所先，〔遺，唯季翻。先，悉篤翻。〕則王累代功名虛棄矣。且雲南久為吐蕃屈辱，今不乘此時依大國之勢以復怨雪恥，後悔無及。」
2戊戌，以橫海留後程懷直為滄州觀察使。懷直請分弓高、景城為景州，〔景城縣，本屬滄州，武德四年屬瀛州，貞觀元年屬滄州，大曆七年屬瀛州。橫海蓋因朱滔之敗，復得而有之，後尋屬瀛州。弓高，漢古縣，魏、晉廢省，隋置弓高縣於漢鬲縣地，唐屬滄州。〕仍請朝廷除刺史。上喜曰：「三十年無此事矣!」乃以員外郎徐伸為景州刺史。
3中書侍郎、同平章事李泌屢乞更命相。上欲用戶部侍郎班宏，泌言宏雖清強而性多凝滯，乃薦竇參通敏，可兼度支鹽鐵；董晉方正，可處門下。〔處，昌呂翻。〕上皆以為不可。參，誕之玄孫也，〔竇誕，武德中勸齊王元吉棄幷州者也。〕時為御史中丞兼戶部侍郎；晉為太常卿。至是泌疾甚，復薦二人。〔復，扶又翻。〕庚子，以董晉為門下侍郎，竇參為中書侍郎兼度支轉運使，並同平章事。以班宏為尚書，依前度支轉運副使。
參為人剛果峭刻，〔尚，辰羊翻。使，疏吏翻。峭，七笑翻。〕無學術，多權數，每奏事，諸相出，〔相，悉亮翻。〕參獨居後，以奏度支事為辭，實專大政，多引親黨置要地，使為耳目；董晉充位而巳。然晉為人重慎，所言於上前者未嘗泄於人，子弟或問之，晉曰：「欲知宰相能否，視天下安危。所謀議於上前者，不足道也。」〔考異曰：韓愈作者行狀曰：「在宰相位凡五年，所奏於上前者，皆二帝、三王之道，由秦、漢以降未嘗言；退歸，未嘗言所言於上者於人。子弟有私問者，公曰：『宰相所職，繫天下安危，宰相之能與否可見。欲知宰相之能與否，如此視之其可。凡所謀議於上前者，不足道也。』故其事卒不聞」。愈作行狀，必揚美蓋惡，敘其為相時事止於此，則其循默充位可知。然其重慎亦可稱也。今略取行狀。〕
三月，甲辰，李泌薨。泌有謀略而好談神仙詭誕，〔泌，薄必翻。薨，呼肱翻。好，呼到翻。〕故為世所輕。〔考異曰：國史補曰：「李泌相，以虛誕自任，常對客教家人速灑掃，今夜洪崖先生來宿。有人遺美酒一榼，會位，尤惡巫祝、怪譚之士。及建中末，寇戎內梗，桑道茂有城奉天之說，上稍以時日禁忌為意，而雅聞泌長於鬼道，故自外微還，以至大用。時論不以為柩。及在相位，隨時俯仰，無足可稱。復以顧況輩輕薄之流，動為朝士戲悔，頗貽譏誚。泌放曠敏辯，好大言，自出入中禁，累為權倖忌嫉，恆由智免。終以言論縱橫，上悟聖主，以躋相位。初，泌流放江南，與柳渾、顧況為人外之交，吟詠自適。而渾先達，故泌復得入官於朝。況，蘇州人。」按泌雖詭誕好談神先，然知其略實有過人者。至於佐肅、代復兩京，不受相位而去，代宗、順宗之在東宮，皆賴泌得安，此其大節可重者也。舊傳毀之太過。家傳出於其子，雖難盡信，亦豈得盡不信！今擇其可信者存之。〕
4初，上思李懷光之功，欲宥其一子，〔事見二百三十二卷貞元元年。〕而子孫皆已伏誅；戊辰，詔以懷光外孫燕八八為懷光之後，〔燕，於虔翻，姓也。〕賜姓名李承緒，除左衛率冑曹參軍，賜錢千緡，使養懷光妻王氏〔率，所律翻。養，羊尚翻。〕及守其墓祀。
5東，十月，韋皋遣其將曹【章：乙十六行本「曹」作「王」；乙十一行本同；退齋校同。】有道將兵與東蠻、兩林蠻及吐蕃青海、臘城二節度戰於巂州臺登谷，〔臺登，漢縣，唐屬巂州。〕大破之，斬首二千級，投崖及溺死者不可勝數，殺其大兵馬使乞藏遮遮。乞藏遮遮，虜之驍將也，既死，皋所攻城柵無不下；數年，盡復巂州之境。
6易定節度使張孝忠興兵襲蔚州，〔蔚，紆勿翻。〕驅掠人畜；詔書責之，踰旨還鎮。
7瓊州自乾封中為山賊所陷，〔瓊州在海中大洲上，中有黎母山，黎人居之，不輸王賦。所謂山賊，蓋黎人也。宋白曰：瓊州北十五里，極大海，泛大船，使西南風，帆三日三夜到，地名崖山門，入江，一日至新會縣。或便風，十日到廣州。〕至是，嶺南節度使李復遣判官姜孟京與崖州刺史張少遷攻拔之。
8十二月，庚午，聞回鶻天親可汗薨，戊寅，遣鴻臚卿郭鋒冊命其子為登裏羅沒密施俱錄忠貞毗伽可汗。先是，安西、北庭皆假道於回鶻以奏事，〔為吐蕃所隔，河、隴之路不可由也，故假道於回鶻以入奏。先，悉薦翻。〕故與之連和。北庭去回鶻尤近，【章：乙十六行本「近」下有「回鶻」二字；乙十一行本同；張校同，雲無註本亦無。】誅求無厭，〔厭，於鹽翻。〕又有沙陀六千餘帳與北庭相依。〔沙陀，西突厥別部處月種也，居金娑山之陽，蒲類海之東，有大磧名沙陀，故自號沙陀。〕及三葛祿、白服突厥皆附於回鶻，〔三葛祿，葛邏祿三部也；一曰謀刺，二曰婆匐，三曰踏實力，在北庭西北，金山之西。「白服突厥」，新唐書作「白眼突厥」。〕回鶻數侵掠之。〔數，所角翻。〕吐蕃因葛祿、白服之眾以攻北庭，回鶻大相頡幹迦斯將兵救之。
9雲南雖貳於吐蕃，亦未敢顯與之絕。壬辰，韋皋復以書招諭之。〔復，扶又翻。〕
六年（庚午、七九〇））
1春，詔出岐山無憂王寺佛指骨迎置禁中，又送諸寺以示眾，傾都瞻禮，施財巨萬；〔施，式豉翻。〕二月，乙亥，遣中使復葬故處。
2初，朱滔敗於貝州，〔見二百三十一卷興元年。〕其棣州刺史趙鎬以州降於王武俊，既而得罪於武俊，召之不至。田緒殘忍，其兄朝，仕李納為齊州刺史。或言納欲納朝於魏，緒懼；判官孫光佐等為緒謀，厚賂納，且說納招趙鎬取棣州以悅之，〔為，於偽翻。說，式芮翻。〕因請送朝於京師；納從之。丁酉，鎬以棣州降於納。三月，武俊使其子士真擊之，不克。
3回鶻忠貞可汗之弟弒忠貞而自立，〔考異曰：新傳曰：「可汗為少可敦葉公主所毒死，可汗之弟乃自立。」今從實錄。〕其大相頡幹迦斯西擊吐蕃未還，夏，四月，次相帥國人殺篡者而立忠貞之子阿啜為可汗，年十五。〔相，息亮翻。帥，讀曰率；下同。〕
4五月，王武俊屯冀州，將擊趙鎬，鎬帥其屬奔鄆州；〔鄆，音運。〕李納分兵據之。田緒使孫光佐如鄆州，矯詔以棣州隸納；武俊怒，遣其子士清伐貝州，取經城等四縣。
5回鶻頡幹迦斯與吐蕃戰不利，吐蕃急攻北庭。北庭人苦於回鶻誅求，與沙陀酋長朱邪盡忠皆降於吐蕃；〔為後沙陀來降張本。〕節度使楊襲古帥麾下二千人奔西州。六月，頡幹迦斯引兵還國，次相恐其有廢立，與可汗皆出郊迎，俯伏自陳擅立之狀，曰：「今日惟大相死生之。」盛陳郭鋒所齎國信，悉以遺之。〔去年唐遣郭鋒冊忠貞可汗。遺，唯季翻。〕可汗拜且泣曰：「兒愚幼，若幸而得立，惟仰食於阿多，國政不豫也。」虜謂父為阿多，仰，牛向翻。唐韻：北人呼父曰阿爹。爹，徒可翻。〕頡幹迦斯感其卑屈，持之而哭，遂執臣禮，悉以所遺頒從行者，己無所受。國中由是稍安。
秋，頡幹迦斯悉舉國兵數萬【章：乙十六行本「萬」下有「召楊襲古」四字；乙十一行本同；孔本同；張校同；退齋校同。】將復北庭，又為吐蕃所敗，〔敗，補邁翻。史言回鶻衰亂。〕死者大半。襲古收餘眾數百，將還西州，頡幹迦斯紿之曰：「且與我同至牙帳；」【章：乙十六行本「帳」下有「當送君還朝」五字；乙十一行本同；孔本同；退齋校同；張校雲：脫「當送加還」四字，無「朝」字。】而西州猶為唐固守。〔為，於偽翻。〕
葛祿乘勝取回鶻之浮圖川，〔浮圖川，在烏德犍山西北。〕回鶻震恐，悉遷西北部落於牙帳之南以避之；遣達北特勒梅錄隨郭鋒偕來，告忠貞可汗之喪，且求冊命。先是，回鶻使者入中國，禮容驕慢，〔先，悉薦翻。〕刺史皆與之鈞禮。梅錄至豐州，刺史李景略欲以氣加之，謂梅錄曰：「聞可汗新沒，欲申弔禮。」景略先據高壟而坐，〔壟，即隴字。〕梅錄俯僂前哭。〔俯，低頭也。僂，曲背也。僂，力主翻。〕景略撫之曰：「可汗棄代，助爾哀慕。」梅錄驕容猛氣，索然俱盡。〔索，蘇各翻。〕自是回鶻使至，皆拜景略於庭，威名聞塞外。〔聞，音問。〕
冬，十月，辛亥，郭鋒始自回鶻還。
6十一月，庚午，上祀圜丘。
7上屢詔李納以棣州歸王武俊，納百方遷延，請以海州易之於朝廷；上不許。乃請詔武俊先歸田緒四縣；上從之。十二月，納始以棣州歸武俊。
七年（辛未、七九一）
1春，正月，己巳，襄王倛薨。〔倛，肅宗子，音戶光翻。〕
2二月，癸卯，遣鴻臚少卿庾鋋冊回鶻奉誠可汗。〔鋋，音蟬。考異曰：實錄作「康鋋」，今從新、舊傳。〕
3戊戌，詔涇原節度使劉昌築平涼故城，〔舊書曰：城去原州一百五十里。〕以扼彈箏峽口；浹辰而畢，〔浹，與周禮「挾日而斂」之「挾」同。鄭註雲：從甲至甲謂之挾。此言浹辰，從子至子也。史炤曰：自子至亥曰辰。浹辰，十二日。〕分兵戍之。昌又築朝谷堡；〔舊唐書作「胡谷堡」，東距平涼三十五里。〕甲子，詔名其堡曰彰信；〔舊書作「彰義」。〕涇原稍安。
4初，上還長安，以神策等軍有衛從之勞，〔從，才用翻；下同。〕皆賜名興元元從奉天定難功臣，〔難，乃旦翻。未白曰：唐玄宗平內難，賜衛幹葛福順等為唐元功臣，不過十數人。德宗駐蹕奉天及幸山南，賜從駕立功將校為元從奉天定難功臣。谷口巳來，元從將士賜名元從功臣。及僖、昭頻年播遷，功臣差多。至後梁、後唐，徧及戎卒，非賞典也。〕以官領之，撫恤優厚。禁軍恃恩驕橫，〔橫，戶孟翻。〕侵暴百姓，陵忽府縣，至詬辱官吏，〔府，謂京兆府。縣，謂赤縣、畿縣。詬，呼漏翻，詈也。〕毀裂案牘。府縣官有不勝忿而刑之者，〔勝，音升。〕朝笞一人，夕貶萬裏，由是府縣雖有公嚴之官，莫得舉其職。市井富民，往往行賂寄名軍籍，則府縣不能制。辛巳，詔：「神威六軍吏士與百姓訟者，委之府縣，小事牒本軍，大事奏聞。若軍士陵忽府縣，禁身以聞，〔北軍十軍：左，右羽林、龍武、神武、神威、神策也，神策尤盛。建中之前，未分左、右軍，謂之神策六軍者，指言神策軍與左，右羽林、龍武、神武六軍也。貞元二年，以神策左、右廂為左、右神策軍，又以殿前射生左、右廂為左、右射生軍。四年，以左、右射生軍為左、右神威軍，北軍遂為十軍。此時神策軍既居北軍之右，史家書此事，又專言神策恃恩陵暴而有是詔，則所謂神威六軍者亦當為神策六軍，「威」字誤也。此神策六軍，提起左，右神策軍以及左，右龍武、神武、神威六軍也。不及左、右羽林軍者，羽林置於唐初，龍武等軍皆開元以來節次增置於禁衛，又親近於羽林也。禁身者，囚禁其身。〕委御史臺推覆。縣吏輒敢笞辱，必從貶謫。」
5癸未，易定節度使張孝忠薨。
6安南都護高正平重賦斂，〔安南都護府，本交州，調露二年置為安南都護府。斂，力贍翻。〕夏，四月，羣蠻酋長本英翰等起兵圍都護府，正平以憂死，羣蠻聞之皆降。〔史言蠻非好亂，苦於貪帥而亂。酋，慈由翻。長，知兩翻。〕五月，辛巳，置柔遠軍於安南。
7癸未，易定節度使張孝忠薨。
8韋皋比年致書招雲南王異牟尋，〔比，毗至翻。韋皋書招雲南，事始上卷三年。〕終未獲報。然吐蕃每發雲南兵，雲南與之益少。〔少，詩紹翻。〕皋知異牟尋心附於唐，討擊副使段忠義，本閤羅鳳使者也，〔閤羅鳳者，異牟尋之祖。〕六月，丙申，皋遣忠義還雲南，並致書敦諭之。〔敦，迫也，厚也。〕
9秋，七月，戊寅，以定州刺史張昇雲為義武留後。
10庚辰，以虔州刺史趙昌為安南都護，羣蠻遂安。
11八月，丙午，以翰林學士陸贄為兵部侍郎，餘職皆解；竇參惡之也。〔惡，烏路翻；下同。〕
12吐蕃攻靈州，為回鶻所敗，夜遁。〔敗，補邁翻。〕九月，回鶻遣使來獻俘；冬，十二月，甲午，又遣使獻所獲吐蕃酋長尚結心。〔酋，慈由翻。長，知兩翻。〕
13福建觀察使吳湊，為治有聲，〔福建皆古閩、越地，秦為閩中郡，漢為治縣，後漢為候官縣。吳置建安郡，陳置閩州。隋改泉州。唐移泉州於晉江縣，而閩州治閩縣及候官縣，而於建安縣立建州。建安，吳孫策所置縣也，以年號為名，本亦東候官之地。開元十三年，又改閩州為福州。自此福、建、泉三州始不相紊。治，直吏翻。〕竇參以私憾毀之，且言其病風；上召至京師，使之步以察之，知參之誣，由是始惡參。〔為竇參貶逐張本。〕丁酉，以湊為陝虢觀察使以代參黨李翼。
15吐蕃知韋皋使者在雲南，遣使讓之。雲南王異牟尋紿之曰：「唐使，本蠻也，皋聽其歸耳，無他謀也。」因執以送吐蕃。吐蕃多取其大臣之子為質，〔質，音致。〕雲南愈怨。
勿鄧酋長苴夢衝，潛通吐蕃，扇誘羣蠻，隔絕雲南使者。〔酋，慈由翻。長，知兩翻。〕韋皋遣三部落總管蘇峞將兵至琵琶川。〔峞，牛罪翻，又音嵬。三部落，兩林、勿鄧、豐琶也。琵琶川在巂州西南徼外。為下卷明年誅夢衝張本。〕
