△卷第二十三
漢紀十五　起旃蒙協洽，盡柔兆敦牂，凡十二年。
孝昭皇帝上〔諱弗陵，武帝少子也。張晏曰：後以二名難諱，但名弗。荀悅曰：諱”弗”之字曰”不”。應劭曰：禮諡法：聖聞周達曰昭。〕
始元元年（乙未，公元前八六年）
①夏，益州夷二十四邑、三萬餘人皆反。遣水衡都尉呂破【張：“破”作”闢”。】胡募吏民及發犍爲、蜀郡奔命往擊，大破之。〔犍爲、蜀郡，皆屬益州。犍爲郡，唐瀘、戎、嘉、眉、榮、資、簡州地。蜀郡，唐成都府、彭、蜀、邛、雅、翼、茂州之地。應劭曰：舊時郡國皆有材官、騎士以赴急難；今夷反，常兵不足以討之，故權發精勇，聞命奔走，故謂之奔命。李奇曰：平居發二十以上至五十爲甲卒；今者五十以上，六十以下爲奔命。奔命，言急也。師古曰：應說是。餘據左傳：子重、子反一歲七奔命。奔命者，救急之師，固不拘五十以上、六十以下也。犍，居言翻。〕
②秋，七月，赦天下。
③大雨，至於十月，渭橋絕。
④武帝初崩，【章：甲十五行本作”初，武帝崩”；乙十一行本同；孔本同；退齋校同。】賜諸侯王璽書。〔左傳：襄公在楚，季武子使公冶問璽書，追而與之，蓋君臣通用也；秦、漢以來，惟至尊以爲信。〕燕王旦得書不肯哭，曰：“璽書封小，〔張晏曰：文小則封小。〕京師疑有變。“遣倖臣壽西長、孫縱之、王孺等之長安，〔蘇林曰：壽西，姓；長，名。師古曰：之，往也。〕以問禮儀爲名，陰刺候朝廷事。〔刺，七亦翻，探也。〕及有詔褒賜旦錢三十萬，益封萬三千戶，旦怒曰：“我當爲帝，何賜也！“遂與宗室中山哀王子長、齊孝王孫澤等結謀，〔中山哀王昌，靖王勝子。齊孝王將閭，悼惠王肥子。〕詐言以武帝時受詔，得職吏事，修武備，備非常。〔如淳曰：諸侯不得治民、與職事，是以詐言受詔，得知職事，發兵爲備也。〕郎中成軫謂旦曰：“大王失職，獨可起而索，〔姓譜：成姓本自周文王，成伯之後，周有成肅公；又楚有令尹成得臣。師古曰：失職，謂當爲漢嗣而不被用也。索，求也，音山客翻。〕不可坐而得也。大王壹起，國中雖女子皆奮臂隨大王。“旦即與澤謀，爲奸書，言：“少帝非武帝子，大臣所共立；天下宜共伐之！“使人傳行郡國以搖動百姓。澤謀歸發兵臨菑，〔臨淄，齊郡太守、青州刺史治所。〕殺青州刺史雋不疑。〔雋，辭兗翻。〕旦招來郡國奸人，賦斂銅鐵作甲兵，數閱其車騎、材官卒，發民大獵以講士馬，須期日。〔師古曰：講，習也。須，待也。餘謂澤歸臨菑謀舉兵，故旦閱兵以待期。數，所角翻；下同。〕郎中韓義等數諫旦，旦殺義等凡十五人。會瓶侯成知澤等謀，〔成，菑川靖王之子。班志，瓶，侯國，屬琅琊郡。瓶，步丁翻。〕以告雋不疑。八月，不疑收捕澤等以聞。天子遣大鴻臚丞治，〔續漢志：大鴻臚丞，秩千石。臚，陵如翻。〕連引燕王。有詔，以燕王至親，勿治；而澤等皆伏誅。遷雋不疑爲京兆尹。〔百官表：武帝太初元年，改右內史爲京兆尹。張晏曰：地絕高曰京。左傳曰：莫之與京。十億曰兆。尹，正也。師古曰：京，大也；兆者，衆數；言大衆所在，故云京兆也。酈道元曰：尹，正也，所以董正京畿、率先百郡也。孔穎達曰：釋詁文曰：萬億曰兆。如依算法，億之數有大小二法：其小數以十爲等，十萬爲億，十億爲兆也；其大數以萬億爲等，萬至萬，是萬之爲億；又從億而數至萬億曰兆，億億曰秭。在億、秭之間。〕
不疑爲京兆尹，吏民敬其威信。每行縣、錄囚徒還，〔師古曰：省錄之，知其情狀有冤滯與否也。今雲慮囚，本”錄”聲之去者耳，音力具翻。而近俗不曉其意，訛其文遂爲思慮之慮，失其源也甚矣。行，下孟翻。〕其母輒問不疑：“有所平反？活幾何人？“即不疑多有所平反，〔毛晃曰：平反，理正幽枉也。反，音幡。〕母喜笑異於他時；或無所出，母怒，爲不食。〔爲，於僞翻。〕故不疑爲吏，嚴而不殘。
⑤九月，丙子，秺敬侯金日磾薨。〔秺，音妒。磾，丁奚翻。〕初，武帝病，有遺詔，封金日磾爲秺侯，上官桀爲安陽侯，〔恩澤侯表，安陽侯食邑於河內之蕩陰。水經注：陝縣有安陽城，武帝封上官桀爲侯國。〕霍光爲博陸侯；〔文穎曰：博，大；陸，平；取其嘉名，無此縣也；食邑於北海、河間、東郡。師古曰：蓋亦即鄉聚之名以爲國號，非必縣也。博陸初封，食北海、河間；後益封，食東郡。〕皆以前捕反者馬何羅等功封。〔捕馬何羅事見上卷武帝后元元年。〕日磾以帝少，不受封，〔少，詩沼翻。〕光等亦不敢受。及日磾病困，光白封，日磾臥受印綬；一日薨。日磾兩子賞、建俱侍中，與帝略同年，共臥起。賞爲奉車，建駙馬都尉。及賞嗣侯，佩兩綬，上謂霍將軍曰：“金氏兄弟兩人，不可使俱兩綬邪？“對曰：“賞自嗣父爲侯耳。“上笑曰：“侯不在我與將軍乎？“對曰：“先帝之約，有功乃得封侯。“遂止。
⑥閏月，遣故廷尉王平等五人持節行郡國，舉賢良，問民疾苦、冤、失職者。〔行，下孟翻。〕
⑦冬，無冰。
始元二年（丙申，公元前八五年）
①春，正月，封大將軍光爲博陸侯，〔按師古注，光初封，食邑北海、河間。〕左將軍桀爲安陽侯。〔桀食邑蕩陰。〕
②或說霍光曰：“將軍不見諸呂之事乎？處伊尹、周公之位，〔說，式芮翻。處，昌呂翻。〕攝政擅權，而背宗室，不與共職，是以天下不信，卒至於滅亡。〔背，蒲妹翻。卒，子恤翻。〕今將軍當盛位，帝春秋富，宜納宗室，又多與大臣共共事，〔服虔曰：共議事也。師古曰：每事皆與參共知之。〕反諸呂道。如是，則可以免患。”〔師古曰：言諸呂專權而滅亡，今納宗室，是反其道，乃可免患也。〕光然之，乃澤宗室可用者，遂拜楚元王孫闢疆及宗室劉長樂皆爲光祿大夫，闢疆守長樂衛尉。〔漢長樂、建章、甘泉各有衛尉以掌其宮衛，然不常置。樂，音洛。〕
③三月，遣使者振貸貧民無種、食者。〔師古曰：種者，五穀之種也。食者，所以爲糧食也。種，之勇翻。〕
④秋，八月，詔曰：“往年災害多，今年蠶、麥傷，所振貸種、食勿收責，毋令民出今年田租！”
⑤初，武帝征伐匈奴，深入窮追，二十餘年，匈奴馬畜孕重墮殰，罷極，苦之，〔師古曰：孕重，懷任者也。墮，落也。殰，敗也。罷極，困也。苦之，心厭苦也。罷，讀曰疲。殰，音讀。鄭玄曰：內敗曰殰。陸雲：謂懷任不成也。〕常有欲和親意，未能得。狐鹿孤單于有異母弟爲左大都尉，賢，國人鄉之。〔鄉，讀曰向，謂悉皆附之。〕母閼氏恐單于不立子而立左大都尉也，〔閼氏，音煙支。〕乃私使殺之。左大都尉同母兄怨，遂不肯復會單于庭。〔復，扶又翻。〕是歲，單于病且死，謂諸貴人：“我子少，不能治國，立弟右谷蠡王。”〔少，詩沼翻。治，直之翻。谷蠡，音鹿黎。〕及單于死，衛律等與顓渠閼氏謀，〔顓渠閼氏，單于之正室也，位大閼氏上。〕匿其喪，矯單于令，更立子左谷蠡王爲壺衍鞮單于。〔更，工衡翻。〕左賢王、右谷蠡王怨望，率其衆欲南歸漢，恐不能自致，即脅盧屠王，欲與西降烏孫。〔降，戶江翻。〕盧屠王告之單于，使人驗問，右谷蠡王不服，反以其罪罪盧屠王，國人皆冤之。於是二王去居其所，不復肯會龍城，〔匈奴諸王長少，歲正月會單于庭；五月，大會龍城，祭其先天地鬼神。今二王自居其本處，不復會祭龍城也。復，扶又翻。〕匈奴始衰。
始元三年（丁酉，公元前八四年）
①春，二月，有星孛於西北。〔孛，蒲內翻。〕
②冬，十一月，壬辰朔，日有食之。
③初，霍光與上官桀相親善。光每休沐出，〔漢制，中朝官五日一下里舍休沐，三署諸郎亦然。〕桀常光入決決事。光女爲桀子安妻，生女，年甫五歲，〔甫，始也。〕安欲因光內之宮中；光以爲尚幼，不聽。蓋長公主私近子客河間丁外人，〔地理志，蓋縣屬泰山郡。師古曰：食邑於鄂，爲蓋侯所尚，故曰蓋長公主。長公主儀比諸王，帝姊妹乃稱之。蓋侯王充，武帝舅王信之子，襲爵。蓋，如字，又古盍翻。子客，子賓客也。丁，姓；外人，其名。長，知兩翻；下同。近，其靳翻。〕安素與外人善，說外人曰：〔說，式芮翻。〕“安子容貌端正，誠因長主時得入爲後，以臣父子在朝而有椒房之重，〔師古曰：椒房殿在未央宮中，皇后所居；以椒泥塗壁，取其溫而芳。朝，直遙翻。〕成之在於足下。漢家故事，常以列侯尚主，足下何憂不封侯乎！“外人喜，言於長主。長主以爲然，詔召安女爲倢伃，〔倢伃，音接予。〕安爲騎都尉。〔爲安父子與霍光爭權謀亂張本。〕
始元四年（戊戌，公元前八三年）
①春，三月，甲寅，立皇后上官氏，赦天下。
②西南夷姑繒、葉榆復反，〔姑繒、葉榆，皆西南夷別種，其所居地在益州郡界。葉榆，澤名，武帝開爲縣，繒，慈陵翻。葉，式涉翻。〕遣水衡都尉呂闢胡將益州兵擊之。〔此益州刺史所部兵也。宋白曰：漢武帝元鼎中，分雍州之南置益州。釋名曰：益，厄也，所在之地險厄也。應劭地理風俗記曰：疆理益廣，故曰益州。班志，漢中、廣漢、蜀郡、越嶲、益州、牂柯、巴郡皆屬益州。師古曰：闢，音壁。〕闢胡不進，蠻夷遂殺益州太守，〔武帝元封二年，開滇王國，置益州郡，治滇池縣。守，式又翻。〕乘勝與闢胡戰，士戰及溺死者四千餘人。冬，遣大鴻臚田廣明擊之。〔臚，陵如翻。〕
③廷尉李種坐故縱死罪〔種，音衝。〕棄市。
④是歲，上官安爲車騎將軍。〔考異曰：昭紀作”驃騎”，今從百官表、外戚傳。〕
始元五年（己亥，公元前八二年）
①春，正月，迫尊帝外祖趙父爲順成侯。〔順成侯趙父，鉤弋夫人之父也。父時已死，追封爲順成侯，置食邑三百戶於扶風。〕順成侯有姊君姁，〔師古曰：姁，音況羽翻。〕賜錢二百萬、奴婢、第宅以充實焉。諸昆弟各以親疏受賞賜，〔孔穎達曰：五服之內，大功已上服粗者爲親，小功已下服精者爲疏。疏，與疏同。〕無在位者。
②有男子乘黃犢車詣北闕，〔未央宮北闕，蕭何築也。師古曰：未央宮雖南向，而上書、奏事、謁見者皆詣　闕，公車司馬在焉。〕自謂衛太子；公車以聞。〔班表：公車屬衛尉，天下上事皆總領之。師古曰：公車主受章奏。〕詔使公、卿、將軍、中二千石雜識視。〔師古曰：雜，共也。有素識之者，令視知其是非也。〕長安中吏民聚觀者數萬人。右將軍勒兵闕下以備非常。丞相。御史、中二千石至者並莫敢發言。京兆尹不疑後到，叱從吏收縛。〔從，才用翻。〕或曰：“是非未可知，且安之！”〔安，猶徐也。〕不疑曰：“諸君何患於衛太子！昔蒯聵違命出奔，輒距而不納，春秋是之。〔師古曰：蒯聵，衛靈公太子；輒，蒯聵子也。蒯聵得罪於靈公而出奔晉。及靈公卒，使輒嗣位。晉趙鞅納蒯聵於戚，欲求入衛。齊國夏、衛石曼姑帥師圍戚。公羊傳曰：曼姑受命於靈公而立輒，曼姑之義固可以距蒯聵也。輒之義可以立乎？曰：可。柰何？不以父命辭王父命也。蒯，苦怪翻。聵，五怪翻。〕衛太子得罪先帝，亡不即死，〔即，就也。〕今來自詣，此罪人也！“遂送詔獄。天子與大將軍霍光聞而嘉之曰：“公卿大臣當用有經術、明於大誼者。“繇是不疑名聲重於朝廷，在位者皆自以不及也。廷尉驗治何人，〔凡不知姓名及所從來，皆曰何人。〕竟得奸詐，本夏陽人，姓成，名方遂，居湖，以卜筮爲事。有故太子舍人嘗從方遂卜，謂曰：“子狀貌甚似衛太子。“方遂心利其言，冀得以富貴。坐誣罔不道，要斬。〔要，與腰同。考異曰：昭紀雲”張延年”；雋不疑傳雲”成方遂”，又云”一姓張，名延年”。今從不疑傳。〕
③夏，六月，封上官安爲桑樂侯。〔恩澤侯表：桑樂侯食邑於千乘。樂，來各翻。〕安日以驕淫，受賜殿中，對賓客言：“與我婿飲，大樂！”〔樂，音洛。〕見其服飾，使人歸，欲自燒物。子病死，仰而罵天。其頑悖如此。〔悖，蒲內翻。〕
④罷儋耳、真番郡。〔武帝元鼎六年置儋耳郡，元封三年置真番郡；今皆罷之。儋，都甘翻。〕
⑤秋，大鴻臚廣明、軍正王平擊益州，斬首、捕虜三萬餘人，獲畜產五萬餘頭。
⑥諫大夫杜延年見國家承武帝奢侈、師旅之後，數爲大將軍光言：“年歲比不登，〔數，所角翻。爲，於僞翻。比，毗至翻。〕流民未盡還，宜修孝文時政，示以儉約、寬和，順天心，說民意，〔說，讀曰悅。〕年歲宜應。“光納其言。延年，故御史大夫周之子也。
始元六年（庚子，公元前八一年）
①春，二月，詔有司問郡國所
舉賢良、文學，民所疾苦、教化之要，皆對：“願罷鹽、鐵、酒榷、均輸官，〔鹽鐵事始見十九卷武帝元狩四年，均輸事始見二十卷元鼎三年，酒榷事始見上卷天漢三年。榷，古嶽翻。〕毋與天下爭利，示以儉節，然後教化可興。“桑弘羊難，以爲：“此國家大業，所以制四夷，安邊足用之本，不可廢也。”〔難，乃旦翻。〕於是鹽鐵之議起焉。〔師古曰：議罷鹽鐵之官，百姓皆得鬻鹽、鑄錢，因總論政治得失也。據班史藝文志，有鹽鐵論十篇，今行於世。〕
②初，蘇武既徙北海上，〔事見二十一卷天漢元年。〕稟食不至，〔稟，給也。〕掘野鼠、去草實而食之。〔蘇林曰：掘野鼠所去草實而食之。張晏曰：取鼠及草實，並而食之。師古曰：蘇說是，去，謂藏之也。貢父曰：今北方野鼠甚多，皆可食也。武掘野鼠，得即食之，其草實乃頗去藏耳。去，丘呂翻。〕杖漢節牧羊，臥起操持，節旄盡落。〔操，千高翻。〕武在漢，與李陵俱爲侍中；陵降匈奴，不敢求武。久之，〔降匈奴事見二十一卷天漢二年。降，戶江翻；下同。〕單于使陵至海上，爲武置酒設樂，〔爲，於僞翻；下同。〕因謂武曰：“單于聞陵與子卿素厚，〔子卿，蘇武字。〕故使來說足下，虛心欲相待。終不得歸漢，空自苦；亡人之地，〔說，式芮翻。亡，古無字通。〕信義安所見乎！〔見，賢遍翻。〕足下兄弟二人，前皆坐事自殺；來時，太夫人已不幸；〔不幸，謂死也。〕子卿婦年少，〔少，詩照翻。〕聞已更嫁矣；獨有女弟二人、兩女、一男，今復十餘年，〔更，工衡翻。復，扶又翻；下同。〕存亡不可知。人生如朝露，〔師古曰：朝露見日則曦幹，人命短促亦如之。〕何久自苦如此！陵始降時，忽忽如狂，自痛負漢，加以老母系保宮。〔班表，少府屬官有居室，武帝太初元年，更名保宮。〕子卿不欲降，何以過陵！且陛下春秋高，法令無常，大臣無罪夷滅者數十家。安危不可知，子卿尚復誰爲乎！“武曰：“武父子無功德，皆爲陛下所成就，位列將，爵通侯，兄弟親近，〔皆爲，如字。將，即亮翻。近，其靳翻。〕常願肝腦塗地。今得殺身自效，雖斧鉞、湯鑊，誠甘樂之！〔師古曰：鼎大而無足曰鑊。樂，音洛。〕臣事君，猶子事父也；子爲父死，無所恨。願勿復再言！“陵與武飲數日，復曰：“子卿壹聽陵言！“武曰：“自分已死久矣，〔分，扶問翻。〕王必欲降武，〔匈奴封李陵爲右校王，故稱之。〕請畢今日之驩，效死於前！“陵見其至誠，喟然嘆曰：“嗟乎，義士！陵與衛律之罪上通於天！“因泣下霑衿，與武決去。〔師古曰：決，別也。〕賜武牛羊數十頭。
後陵復至北海上，語武以武帝崩。武南鄉號哭歐血，旦夕臨，數月。〔語，牛倨翻。鄉，讀曰向。號，戶高翻。臨，哭也，力禁翻。〕及壺衍鞮單于立，母閼氏不正，〔閼氏，音煙支。〕國內乖離，常恐漢兵襲之，於是衛律爲單于謀，與漢和親。漢使至，求蘇武等，匈奴詭言武死。後漢使復至匈奴，常惠私見漢使，教使者謂單于，〔謂告語也。〕言：“天子射上林中，得雁，足有系帛書，言武等在甘某澤中。“使者大喜，如惠語以讓單于。單于視左右而驚，謝漢使曰：“武等實在。“乃歸武及馬宏等。馬宏者，前副光祿大夫王忠使西國，〔西國，謂西域諸國。使，疏吏翻。〕爲匈奴所遮；忠戰死，馬宏生得，亦不肯降。故匈奴歸此二人，欲以通善意。於是李陵置酒賀武曰：“今足下還歸，〔還，音旋，又如字。〕揚名於匈奴，功顯於漢室，雖古竹帛所載，丹青所畫，何以過子卿！陵雖駑怯，令漢貰陵罪，〔駑，音奴。貰，寬也。貰，時夜翻。〕全其老母，使得奮大辱之積志，庶幾乎曹柯之盟，〔李奇曰：言欲劫單于如曹劌劫齊桓公柯盟之時。幾，居衣翻。〕此陵宿昔之所不忘也。收族陵家，爲世大戮，〔事見上卷天漢三年。〕陵尚復何顧乎！已矣，令子卿知吾心耳！“陵泣下數行，〔行，戶剛翻。〕因與武決。
單于召會武官屬，前已降及物故，凡隨武還者九人。既至京師，詔武奉一太牢謁武帝園廟，〔程大昌演繁露曰：牛、羊、豕具爲太牢；有羊、豕而無牛則爲少牢。今人獨以太牢名牛，失之矣。〕拜爲典屬國，秩中二千石，〔班表：典屬國本秦官，掌歸義蠻夷；漢因之。今以命武，以武久在匈奴中，習外夷事，故使爲是官。其後省並大鴻臚。〕賜錢二百萬，公田二頃，宅一區。武留匈奴凡十九歲，始以強壯出，及還，鬚髮盡白。〔須，與須同。〕霍光、上官桀與李陵素善，遣陵故人隴西任立政等三人俱至匈奴招之。陵曰：“歸易耳，〔易，以豉翻。〕丈夫不能再辱！“遂死於匈奴。〔陵意謂降匈奴已辱矣，今若歸漢，漢將使刀筆吏簿責其喪師降匈奴之罪，是爲再辱也，故遂不歸。〕
③夏，旱。
④秋，七月，罷榷酤官，從賢良、文學之議也。〔酤，古護翻。〕武帝之末，海內虛耗，戶口減半。霍光知時務之要，輕傜薄賦，與民休息。至是匈奴和親，百姓充實，稍覆文、景之業焉。
⑤詔以鉤町侯毋波〔鉤町，西南夷種，武帝開爲縣，屬牂柯郡。雖置官吏，而仍以其君長爲鉤町侯，使主其種類。鉤，音劬。町，音梃。“毋波”，漢書作”亡波”。亡，古無字也。〕率其邑君長、人民擊反者有功，〔長，知兩翻。〕立以爲鉤町王。賜田廣明爵關內侯。
元鳳元年（辛丑、前八零年）〔應劭曰：三年中，鳳凰比下東海、海西、樂鄉，故以冠元。〕
①春，武都氐人反，〔武都郡屬涼州。氐人，即白馬氐也。魚豢魏略曰：其人分竄山谷，或號青氐，或號白氐。氐，丁奚翻。〕遣執金吾馬適建、龍頟侯韓增、大鴻臚田廣明將三輔、太常徒，皆免刑，擊之。〔師古曰：姓馬適，名建也。據班書功臣表，弓高侯韓頹當之孫說以擊匈奴功封龍頟侯，坐酎金失侯；復以破東越功封按道侯；後爲衛太子所殺。子興嗣侯，坐巫蠱誅。後元元年，復以增嗣龍頟侯。增，興弟也。班志，龍頟，侯國，屬平原郡。頟，音洛；作額者非。崔浩曰：今有龍頟村。蘇林曰：是時太常，主諸陵縣治民也。餘謂此刑徒，輸作三輔及太常者也。〕
②夏，六月，赦天下。
③秋，七月，乙亥晦，日有食之，既。
④八月，改元。
⑤上官桀父子既尊，盛德長公主，欲爲丁外人求封侯，霍光不許。又爲外人求光祿大夫，欲令得召見，又不許。長主大以是怨光，而桀、安數爲外人求官爵弗能得，亦慚。〔長，知兩翻。爲，於僞翻。數，所角翻。〕又桀妻父所幸充國爲太醫監，〔充國，史失其姓。太醫監屬少府。〕闌入殿中，〔闌，妄也。漢制：諸入宮殿門皆着籍；無籍而妄入，謂之闌入。〕下獄當死；冬月且盡，〔漢論死囚不過冬月。下，遐嫁翻。〕蓋主爲充國入馬二十匹贖罪，乃得減死論。於是桀、安父子深怨光而重德蓋主。自先帝時，桀已爲九卿，位在光右，〔武帝時，桀爲太僕，位九卿，秩中二千石；光爲奉車都尉、光祿大夫，秩比二千石；是桀之位在光右也。右，上也。〕及父子併爲將軍，〔桀爲左將軍，安爲車騎將軍。〕皇后親安女，光乃其外祖，而顧專制朝事，〔師古曰：顧，猶反也。朝，直遙翻。〕由是與光爭權。燕王旦自以帝兄不得立，常懷怨望。及御史大夫桑弘羊建造酒榷、鹽、鐵，爲國興利，伐其功，〔伐，矜也。榷，古嶽翻。爲，於僞翻；下同。〕欲爲子弟得官，亦怨恨光。於是蓋主、桀、安、弘羊皆與旦通謀。
旦遣孫縱之等前後十餘輩，多齎金寶、走馬賂遺蓋主、桀、弘羊等。〔師古曰：走馬，馬之善走者也。遺，於季翻。〕桀等又詐令人爲燕王上書，言：“光出都肄郎、羽林，〔孟康曰：都，試也。肄，習也。張晏曰：都肄郎及羽林也。師古曰：都，大也，大會試之。漢光祿勳令，諸當試者不會都所，免之。都肄，謂總閱試習武備也。肄，羊至翻。〕道上稱蹕，〔天子出稱蹕，以清道止行人。蹕，與蹕同。〕太官先置。”〔師古曰：供飲食之具。太官屬少府，主膳食。凡車駕所幸，太官先往其處供置。〕又引”蘇武使匈奴二十年不降，乃爲典屬國；〔實十九年而言二十者，欲久其事以見冤屈，故言多也。使，疏吏翻。降，戶江翻。〕大將軍長史敞無功，受搜粟都尉；又擅調益莫府校尉。〔師古曰：調，選也。莫府，大將軍府也。調，音徒釣翻。〕光專權自恣，疑有非常。臣旦願歸符璽，入宿衛，察奸臣變。”〔璽，斯氏翻。〕候司光出沐日奏之。桀欲從中下其事，〔伺光出沐不在禁中，桀欲自從禁中下其事也。司，讀曰伺。師古曰：下，謂下有司也。下，音胡稼翻；下同。〕弘羊當與諸大臣共執退光。〔當者，以之自任也。〕書奏，帝不肯下。明旦，光聞之，止畫中室不入。〔如淳曰：近臣所計畫之室。或曰：雕畫之室。師古曰：雕畫是也。〕上問：“大將軍安在？“左將軍桀對曰：“以燕王告其罪，故不敢入。“有詔：“召大將軍。“光入，免冠、頓首謝。上曰：“將軍冠！〔師古曰：令復着冠也。〕朕知是書詐也，將軍無罪。“光曰：“陛下何以知之？“上曰：“將軍之廣明都郎，近耳；〔師古曰：之，往也。廣明，亭名。餘據廣明亭在長安城東東都門外。水經注：京兆奉明縣廣成鄉有廣明苑，史皇孫及王夫人葬於郭北，宣帝移於苑北以爲悼園，在東都門外。〕調校尉以來，未能十日，燕王何以得知之！且將軍爲非，不須校尉。”〔文穎曰：帝雲”將軍欲反，不由一校尉”。〕是時帝年十四，尚書、左右皆驚。〔班表：少府屬官有尚書等十二官令、丞，又有中書謁者等七官令、丞。續漢志：尚書令千石。本注曰：承秦所置；武帝用宦者，更爲中書謁者令。成帝用士人，復故，掌凡選署及奏下尚書曹文書衆事。餘據表，則尚書、中書爲兩官；據續志，則合爲一官。此時既有尚書，則與中書謁者爲兩官明矣。沈約曰：秦世少府遣吏四人，在殿中主發書，故謂之尚書；尚，猶主也。漢初有尚冠、尚衣、尚席、尚浴、尚食、尚書，故謂之六尚。秦時尚書有令，有僕射，有丞；至漢，並隸少府。武帝使左右曹、諸吏分平尚書事。昭帝即位，霍光領尚書。約又曰：漢武遊後庭，始使宦者典尚書事，謂之中書謁者，置令、僕射。成帝改中書謁者令爲中謁者令，罷謁者。東京省中謁者令；而有中宮謁者令，非其職也。沈約亦以尚書、中書爲兩官明矣。〕而上書者果亡，捕之甚急。桀等懼，白上：“小事不足遂。”〔師古曰：遂，猶竟也，言不須窮竟也。〕上不聽。後桀黨與有譖光者，上輒怒曰：“大將軍忠臣，先帝所屬以輔朕身，敢有毀者坐之！“自是桀等不敢復言。〔屬，之慾翻。復，扶又翻。〕
李德裕論曰：人君之德，莫大於至明，明以照奸，則百邪不能蔽矣，漢昭帝是也。周成王有慚德矣；高祖、文、景俱不如也。成王聞管、蔡流言，遂使周公狼跋而東。漢高聞陳平去魏背楚，欲舍腹心臣。〔背，蒲妹翻。〕漢文惑季布使酒難近，罷歸股肱郡；疑賈生擅權紛亂，復疏賢士。景帝信誅晁錯兵解，遂戮三公。〔武王崩，周公相成王，管叔、蔡叔流言於國曰：“公將不利於孺子。“周公於是東征。成王未知周公之志，公乃爲鴟鴞之詩；周大夫亦爲賦狼跋之詩曰：“狼跋其胡，載疐其尾。“毛氏注云：跋，躐也。疐，跲也。老狼有胡，進則躐其胡，退則跲其尾，進退有難，然而不失其猛。疏曰：李巡曰：跋前行曰躐，跲卻頓曰疐也。說文雲：跋，蹎，丁千翻。跲，躓，竹二翻。躓，即疐也。然則跋與疐皆是顛倒之類。以跋爲躐者，謂跋其胡而倒耳。老狼有胡，謂頷垂胡。進則躐其胡，謂躐胡而前倒也；退則跲其尾，謂卻頓而倒於尾上也。高祖疑陳平事見九卷二年，文帝罷季布事見十四卷前四年，疏賈生事同上，景帝誅晁錯事見十六卷前三年。〕所謂”執狐疑之心，來讒賊之口”。〔劉向之言。〕使昭帝得伊、呂之佐，則成、康不足侔矣。
⑥桀等謀令長公主置酒請光，伏兵格殺之，因廢帝，迎立燕王爲天子。旦置驛書往來相報，許立桀爲王，外連郡國豪桀以千數。旦以語相平，〔平爲燕相，史失其姓。語，牛倨翻。〕平曰：“大王前與劉澤結謀，事未成而發覺者，以劉澤素誇，好侵陵也。〔好，呼到翻。〕平聞左將軍素輕易，車騎將軍少而驕，〔易，以豉翻。少，詩照翻。〕臣恐其如劉澤時不能成，又恐既成反大王也。“旦曰：“前日一男子詣闕，自謂故太子，長安中民趣鄉之，〔趣，七喻翻。鄉，讀曰向。〕正讙不可止。〔師古曰：人衆既多故讙譁。讙，況爰翻。〕大將軍恐，出兵陳之，以自備耳。我，帝長子，〔帝，謂武帝。長，知兩翻。〕天下所信，何憂見反！“後謂羣臣：“蓋主報言，獨患大將軍與右將軍王莽。〔張晏曰：王莽，天水人也，字稚叔。〕今右將軍物故，丞相病，幸事必成，徵不久。“令羣臣皆裝。〔令皆治行裝也。〕
安又謀誘燕王至而誅之，〔誘，音酉。〕因廢帝而立桀。或曰：“當如皇后何？“安曰：“逐麋之狗，當顧菟邪！〔師古曰：言所求者大，不顧小也。麋，鹿之大者。菟，讀曰兔，吐故翻。〕且用皇后爲尊，一旦人主意有所移，雖欲爲家人亦不可得。〔家人，謂凡庶匹夫也。〕此百世之一時也！“會蓋主舍人父稻田使者燕倉知其謀，〔如淳曰：特爲諸稻田置使者，假與民收其稅入也。燕，音煙。姓譜：召公封於燕，其後爲秦所滅，子孫以爲氏。〕以告大司農楊敞。敞素謹，畏事，不敢言，乃移病臥，〔師古曰：移病，謂移書言病。一曰：以病而移居。餘謂前說是。〕以告諫大夫杜延年；延年以聞。九月，詔丞相部中二千石逐捕孫縱之及桀、安、弘羊、外人等，並宗族悉誅之；蓋主自殺。燕王旦聞之，召相平曰：“事敗，遂發兵乎？”〔相，息亮翻。〕平曰：“左將軍已死，百姓皆知之，不可發也！“王憂懣，〔師古曰：懣，音滿，又音悶，煩也。〕置酒與羣臣、妃妾別。會天子以璽書讓旦，〔璽，斯氏翻。〕旦以綬自絞死，後、夫人隨旦自殺者二十餘人。天子加恩，赦王太子建爲庶人，賜旦諡曰剌王。〔剌，來達翻。諡法：暴戾無親曰剌。〕皇后以年少，不與謀，〔與，讀曰豫。〕亦霍光外孫，故得不廢。
⑦庚午，右扶風王訢爲御史大夫。〔訢，與欣同。〕
⑧冬，十月，封杜延年爲建平侯，〔班表，建平侯食邑於濟陽。〕燕倉爲宜城侯，〔宜城侯食邑於濟陰。〕故丞相徵事任宮捕得桀，爲弋陽侯，〔文穎曰：徵事，丞相官屬，位差尊掾屬也。如淳曰：時宮以徵事待詔丞相府，故曰丞相徵事。張晏曰：漢儀注：徵事比六百石，皆故吏二千石不以贓罪免者爲徵事，絳衣奉朝賀正月。師古曰：張說是。班志，弋陽，侯國，屬汝南郡。任，音壬。〕丞相少史王山壽誘安入府，爲商利侯。〔如淳曰：漢儀注：武帝置丞相少史，秩四百石。班表：商利侯食邑於臨淮之徐。少，詩照翻。〕久之，文學濟陰魏相對策，〔濟陰郡屬兗州，唐爲曹州。濟，子禮翻。〕以爲：“日者燕王爲無道，韓義出身強諫，爲王所殺。義無比干之親而蹈比干之節，〔比干，紂之賢臣，諫紂而死。〕宜顯賞其子以示天下，明爲人臣之義。“乃擢義子延壽爲諫大夫。
⑨大將軍光以朝無舊臣，〔朝無，直遙翻。〕光祿勳張安世自先帝時爲尚書令，〔班表，少府屬官有尚書令。續漢志：尚書令，承秦所置，掌凡選署及奏下尚書曹文書衆事，秩千石。〕志行純篤，〔行，下孟翻。〕乃白用安世爲右將軍兼光祿勳以自副焉。安世，故御史大夫湯之子也。光又以杜延年有忠節，〔以其發燕、蓋、上官之謀也。〕擢爲太僕、右曹、給事中。〔太僕，正卿；右曹、給事中，加官也。晉灼曰：漢儀注：諸吏、給事中日上朝謁，平尚書奏事，分爲左、右曹。班表：給事中掌顧問應對，位中常侍下。蓋得出入禁中。〕光持刑罰嚴，延年常輔之以寬。吏民上書言便宜，輒下延年平處復奏。〔下，遐嫁翻。先平處其可否，復奏言之。處，昌呂翻。〕可【章：甲十五行本”可”上有”言”字；乙十行本同；孔本同。】官試者，至爲縣令；或丞相、御史除用，滿歲，以狀聞；或抵其罪法。〔師古曰：抵，至也。言事之人有奸妄者，則致之於罪法。〕
⑩是歲匈奴發左、右部二萬騎爲四隊，併入邊爲寇。漢兵追之，斬首、獲虜九千人，生得甌脫王；漢無所失亡。匈奴見脫王在漢，恐，以爲道擊之，〔道，讀曰導。〕即西北遠去，不敢南逐水草；發人民屯甌脫。
元鳳二年（壬寅，公元前七九年）
①夏，四月，上自建章宮徙未央宮。
②六月，赦天下。
③是歲，匈奴復遣九千騎屯受降城以備漢，〔復，扶又翻。〕北橋餘吾水，令可度，以備奔走；〔師古曰：於餘吾水上作橋，擬有迫急，奔走避漢，從此橋度也。〕欲求和親，而恐漢不聽，故不肯先言，常使左右風漢使者。〔風，讀曰諷。〕然其侵盜益希，遇漢使愈厚，欲以漸致和親。漢亦羈縻之。
元鳳三年（癸卯，公元前七八年）
①春，正月，泰山有大石自起立；上林有柳樹枯僵自起生，〔僵，居良翻，僕也。〕有蟲食其葉成文，曰”公孫病已立”。〔此爲宣帝興於民間之符。〕符節令魯國眭弘上書，〔班表：符節令屬少府，秩六百石。續漢志曰：爲符節臺率，主符節事。漢改秦薛郡爲魯國，屬豫州；唐兗州地。師古曰：眭，息隨翻。今河、朔猶有此姓。〕言：“大石自立，僵柳復起，〔復，扶又翻；下同。〕當有匹庶爲天子者。枯樹復生，故廢之家公孫氏當復興乎？漢家承堯之後，〔班贊曰：春秋晉史蔡墨有言：“陶唐既衰，其後有劉累，學擾龍，事孔甲，範氏其後也。“而範宣子亦曰：“祖自虞以上爲陶唐氏，在夏爲御龍氏，在商爲豕韋氏，在周爲唐杜氏，晉主夏盟爲範氏。“範氏爲晉士師，魯文公世奔秦，後歸於晉；其處者爲劉氏。劉向雲：戰國時劉氏自秦獲於魏；秦滅魏，遷大梁，都於豐。故周市說雍齒曰：“豐，故梁徙也。“是以頌高祖雲：“漢帝本系，出自唐帝；降及於周，在秦作劉；涉魏而東，遂爲豐公。“豐公蓋太上皇父。及高祖即位，置祠祀官，則有秦、晉、梁、荊之巫，世祠天地，綴之以祀，豈不信哉！由是言之，漢承堯運，協於火德，得天統矣。〕有傳國之運，當求賢人禪帝位，退自封百里，以順天命。“弘坐設妖言惑衆伏誅。
②匈奴單于使犁污王窺邊，〔據王莽時使譯出塞誘呼右犁污王鹹，則犁污王所居地蓋近塞下也。〕言酒泉、張掖兵益弱，出兵試擊，冀可復得其地。時漢先得降者，聞其計，天子詔邊警備。後無幾，〔幾，居豈翻。〕右賢王、犁污王四千騎分三隊，入日勒、屋蘭、番和。〔班志，三縣皆屬張掖郡。賢曰：日勒故城在今甘州刪丹縣東南。師古曰：番，音盤。〕張掖太守、屬國都尉〔續漢志，張掖屬國都尉治居延縣。守，式又翻。〕發兵擊，大破之，得脫者數百人。屬國義渠王射殺犁污王，〔義渠王，屬國義渠胡之君長。射，而亦翻。〕賜黃金二百斤，馬二百匹，因封爲犁污王。自是後，匈奴不敢入張掖。
③燕、蓋之亂，〔燕王、蓋主也。燕，於賢翻。蓋，古盍翻。〕桑弘羊子遷亡，過父故吏侯史吳〔侯史，姓也。吳，其名也。晉武帝時有侯史光。過，古禾翻。〕後遷捕得，伏法。會赦，侯史吳自出繫獄。廷尉王平、【章：甲十五行本”平”下有”與”字；乙十一行本同；孔本同。】少府徐仁雜治反事，皆以爲”桑遷坐父謀反而侯史吳臧之，〔治，直之翻；下同。臧，讀曰藏。〕非匿反者，乃匿爲隨者也”，〔言桑遷但隨坐耳，非自反也。〕即以赦令除吳罪。後侍御史治實，〔師古曰：重核治其事也。〕以”桑遷通經術，知父謀反而不諫爭，〔爭，與諍同。〕與反者身無異。侯史吳故三百石吏，首匿遷，〔師古曰：首匿者，言身爲謀首而藏匿人也。〕不與庶人匿隨從者等，吳不得赦。“奏請覆治，〔此深文傅致吳之罪。從，才用翻。〕劾廷尉、少府縱反者。〔劾，戶概翻。師古曰：縱，放也。〕少府徐仁，即丞相車千秋女婿也，〔車千秋，即田千秋。漢以其年老，得乘小車入殿中，因呼爲車丞相。〕故千秋數爲侯史吳言；〔數，所角翻。〕恐大將軍光不聽，千秋即召中二千石、博士會公車門，〔公車門，即未央宮北闕門也。〕議問吳法。〔師古曰：於法律之中，吳當得何罪。〕議者知大將軍指，皆執吳爲不道。明日，千秋封上衆議。〔上，時掌翻。〕光於是以千秋擅召中二千石以下，外內異言，〔張晏曰：外則去疾欲盡，內則爲其婿也。師古曰：非也；外內，謂內朝及外朝也。〕遂下廷尉平、少府仁獄。〔下，遐嫁翻。〕朝廷皆恐丞相坐之。太僕杜延年奏記光曰：“吏縱罪人，有常法。今更詆吳爲不道，〔師古曰：詆，誣也。〕恐於法深。又，丞相素無所守持而爲好言於下，盡其素行也。〔師古曰：言非故有所執持，但其素行好與在下人言議耳。〕至擅召中二千石，甚無狀。〔師古曰：無善狀也。〕延年愚以爲丞相久故及先帝用事，〔言在位已久，是爲故舊，又嘗及相先帝而任事也。〕非有大故，不可棄也。間者民頗言獄深，吏爲峻詆；今丞相所議，又獄事也，如是以及丞相；恐不合衆心，羣下讙譁，〔讙，許爰翻。〕庶人私議，流言四布。延年竊重將軍失此名於天下也。”〔師古曰：重，猶難也，以此爲重事也。〕光以廷尉、少府弄法輕重，卒下之獄。〔卒，子恤翻。〕夏，四月，仁自殺，平與左馮翊賈勝胡皆要斬。〔內史，周官；秦因之；景帝二年，分置左內史；武帝更名左馮翊。要，與腰同。〕而不以及丞相，終與相竟。〔師古曰：謂終丞相之身無貶黜也。餘謂言與千秋共事終其身。〕延年論議持平，合和朝廷，皆此類也。
④冬，遼東烏桓反。初，冒頓破東胡，東胡餘衆散保烏桓及鮮卑山爲二族，〔遼東郡屬幽州，唐嘗置安東都護府於其地。東胡破見十一卷高祖六年。後漢書：烏桓之地在丁零西南、烏孫東北。武帝遣霍去病擊破匈奴左地，因徙烏桓於上谷、漁陽、右北平、遼東、遼西五郡塞外，爲漢偵察匈奴動靜。其大人歲一朝見。於是始置護烏桓校尉，秩比二千石。鮮卑先遠竄於遼東塞外，與烏桓相接，未嘗通中國；至後漢稍徙遼西塞外，始爲中國患。〕世役屬匈奴。武帝擊破匈奴左地，因徙烏桓於上谷、漁陽、右北平、遼東塞外，〔上谷、漁陽、北平皆屬幽州。上谷，唐嬀州。漁陽，唐檀、薊州。北平，唐平州之地。〕爲漢偵察匈奴動靜。〔爲，於僞翻。偵，醜鄭翻，又醜貞翻：候也。〕置護烏桓校尉監領之，〔監，古銜翻。〕使不得與匈奴交通。至是，部衆漸強，遂反。
先是，匈奴三千餘騎入五原，〔五原郡屬幷州。先，悉薦翻。〕殺略數千人；後數萬騎南旁塞獵，〔旁，步浪翻。〕行攻塞外亭障，略取吏民去。是時漢邊郡烽火候望精明，匈奴爲邊寇者少利，希復犯塞。〔少，詩照翻。復，扶又翻；下同。〕漢復得匈奴降者，言烏桓嘗發先單于冢，匈奴怨之，方發二萬騎擊烏桓。霍光欲發兵邀擊之，〔師古曰：邀迎而擊之。〕以問護軍都尉趙充國，〔護軍都尉，秦官；武帝以屬大司馬，此時蓋屬大將軍也。〕充國以爲：“烏桓間數犯塞，〔師古曰：間，即中間也。猶言比日也。數，所角翻。〕今匈奴擊之，於漢便。又匈奴希寇盜，北邊幸無事，蠻夷自相攻擊而發兵要之，〔要，與邀同。〕招寇生事，非計也！“光更問中郎將範明友，明友言可擊，於是拜明友爲度遼將軍，〔度遼將軍，蓋使之度遼水以伐烏桓。至後漢，遂以爲將軍之號以護匈奴。〕將二萬騎出遼東。匈奴聞漢兵至，引去。初，光誡明友：“兵不空出，即後匈奴，遂擊烏桓。”〔師古曰：後匈奴者，言兵遲後，邀匈奴不及。後，戶遘翻。〕烏桓時新中匈奴兵，〔師古曰：爲匈奴所中傷。中，竹仲翻。〕明友既後匈奴，因乘烏桓敝，擊之，斬首六千餘級，獲三王首。匈奴由是恐，不能復出兵。
元鳳四年（甲辰，公元前七七年）
①春，正月，丁亥，帝加元服。〔如淳曰：元服，謂初冠加上服也。師古曰：如氏以爲衣服之服，非也。元，首也。冠者，首之所着，故曰元服。汲黯序傳雲：上正元服。是知謂冠爲元服。餘按續漢志有加元服之禮。〕
②甲戌、富民定侯田千秋薨。〔諡法：安民大慮曰定。〕時政事壹決大將軍光；千秋居丞相位，謹厚自守而已。
③夏，五月，丁丑，孝文廟正殿火。〔人火曰火。〕上及羣臣皆素服，發中二千石將五校作治，〔將作大匠屬官有左、右、前、後中五校令，掌五校士。校，戶教翻。〕六日，成。太常及廟令丞、郎、吏，皆劾大不敬；〔劾，戶概翻。〕會赦，太常轑陽侯德免爲庶人。〔班表，轑陽侯食邑清河。文穎曰：轑陽在魏郡清淵。轑，音料，又音聊。〕
④六月，赦天下。
⑤初，杅冞遣太子賴丹爲質於龜茲；〔龜茲國治延城，去長安七千四百八十里。杅，音烏。冞，與彌同。質，音致；下同。龜，音丘。茲，音慈。賢曰：今龜音丘勾翻，茲音沮惟翻，蓋急言之也。〕貳師擊大宛還，〔事見二十一卷武帝太初元年。宛，於元翻。〕將賴丹入至京師。霍光用桑弘羊前議，以賴丹爲校尉，將軍田輪臺。〔弘羊議田輪臺，見二十二卷徵和元年。〕龜茲貴人姑翼謂其王曰：“賴丹本臣屬吾國，今佩漢印綬來，迫吾國而田，必爲害。“王即殺賴丹而上書謝漢。
樓蘭王死，匈奴先聞之，遣其質子安歸歸，得立爲王。〔考異曰：西域傳作”常歸”，今從昭紀及傅介子傳。〕漢遣使詔新王令入朝，王辭不至。樓蘭國最在東垂，〔西域之東垂也。〕近漢，當白龍堆，〔孟康曰：白龍堆，形如土龍身，無頭有尾，高大者三四丈，埤者長丈餘，皆東北向而相似也。近，其靳翻；下同。〕乏水草，常主發導，負水擔糧，送迎漢使；〔擔，都甘翻。〕又數爲吏卒所寇，懲艾，不便與漢通。〔師古曰：艾，讀曰乂。數，所角翻。〕後復爲匈奴反間，〔間，古莧翻。〕數遮殺漢使。其弟尉屠耆降漢，具言狀。駿馬監北地傅介子使大宛，〔班表，太僕屬官有駿馬監。北地郡屬涼州刺史。姓譜：傅說出傅巖，因以爲氏。〕詔因令責樓蘭、龜茲。介子至樓蘭、龜茲，責其王，皆謝服。介子從大宛還，到龜茲，會匈奴使從烏孫，在龜茲，介子因率其吏士共誅斬匈奴使者。還，奏事，詔拜介子爲中郎，遷平樂監。〔平樂監，監平樂觀。樂，音洛。〕
介子謂大將軍霍光曰：“樓蘭、龜茲數反覆，而不誅，無所懲艾。介子過龜茲時，其王近就人，易得也；願往刺之以威示諸國！”〔易，以豉翻。刺，七亦翻；下同。〕大將軍曰：“龜茲道遠，且驗之於樓蘭。“於是白遣之。介子與士卒俱齎金幣，揚言以賜外國爲名，至樓蘭。樓蘭王意不親介子，介子陽引去，至其西界，使譯謂曰：〔班表，大鴻臚有譯官令，典屬國有九譯令，皆掌譯。此譯，則樓蘭國之譯人。〕“漢使者持黃金、錦繡行賜諸國。王不來受，我去之西國矣。“即出金、幣以示譯。譯還報王，王貪漢物，來見使者。介子與坐飲，陳物示之，飲酒皆醉。介子謂王曰：“天子使我私報王。”〔師古曰：謂密有所論。〕王起，隨介子入帳中屏語，〔屏人而獨共語也。屏，必郢翻。〕壯士二人從後刺之，〔刺，七亦翻。〕刃交匈，立死；〔匈，與胸同。〕其貴臣、【章：甲十五行本”臣”作”人”；乙十一行本同；孔本同。】左右皆散走。介子告諭以王負漢罪，“天子遣我誅王，當更立王弟尉屠耆在漢者。〔更，工衡翻。〕漢兵方至，毋敢動，自令滅國矣！“介子遂斬王安歸首，馳傳詣闕，縣首北闕下。〔傳，張戀翻。縣，古懸字通。〕
乃立尉屠耆爲王，更名其國爲鄯善，爲刻印章；賜以宮女爲夫人，備車騎、輜重。〔更，工衡翻。鄯，上扇翻。爲刻，於僞翻。重，直用翻。〕丞相率百官送至橫門外，祖而遣之。〔三輔黃圖：橫門，長安城北出西頭第一門。孟康曰：橫，音光。祖，祖道也。〕王自請天子曰：“身在漢久，今歸單弱，而前王有子在，恐爲所殺。國中有伊循城，其地肥美，願漢遣一將屯田積穀，令臣得依其威重。“於是漢遣司馬一人、吏士四十人田伊循以填撫之。〔填，讀曰鎮。〕
秋，七月，乙巳，封範明友爲平陵侯，〔賞破烏桓之功也。班表，平陵侯食邑於南陽之武當。〕傅介子爲義陽侯。〔班表，義陽侯食邑於南陽之平氏。〕
臣光曰：王者之於戎狄，叛則討之，服則舍之。〔舍，讀曰舍。〕今樓蘭王既服其罪，又從而誅之，後有叛者，不可得而懷矣。必以爲有罪而討之，則宜陳師鞠旅，〔毛詩注曰：鞠，告也。將戰之日，陳其師旅，誓告之也。〕明致其罰。今乃遣使者誘以金幣而殺之，後有奉使諸國者，復可信乎！〔復，扶又翻。〕且以大漢之強而爲盜賊之謀於蠻夷，不亦可羞哉！論者或美介子以爲奇功，過矣！
元鳳五年（乙巳，公元前七六年）
①夏，大旱。
②秋，罷象郡，分屬鬱林、牂柯。〔班志：鬱林，故秦桂林郡。〕
③冬，十一月，大雷。
④十二月，庚戌，宜春敬侯王訢薨。〔恩澤侯表，宜春侯食邑於汝南。訢，音欣。〕
元鳳六年（丙午，公元前七五年）
①春，正月，募郡國徒築遼東、玄菟城。〔菟，音塗。〕
②夏，赦天下。
③烏桓復犯塞，〔復，扶又翻。〕遣度遼將軍範明友擊之。
④冬，十一月，乙丑，以楊敞爲丞相，少府河內蔡義爲御史大夫。〔河內郡時屬司隸；唐懷、孟、衛州地。〕
