△卷第一百八十一
隋紀五〔起著雍執徐（戊辰），盡玄默涒難（壬申），凡五年。〕
煬皇帝上之下
大業四年（戊辰、六〇八）
1春，正月，乙巳，詔發河北諸軍百餘萬穿永濟渠，引沁水南達於河，北通涿郡。〔班志：沁水出上黨穀遠縣羊頭山世靡谷。師古曰：今至懷州武陟縣界入河。穀遠，隋為沁源縣。沁，七鴆翻。考異曰：雜記：「三年六月，敕開永濟渠，引汾水入河，於汾水東北開渠，合渠水至於涿郡二千餘裏，通龍舟。」按永濟渠即今御河，未嘗通汾水，雜記誤也。〕丁男不供，始役婦人。
2壬申，以太府卿元壽為內史令。
3裴矩聞西突厥處羅可汗思其母，請遣使招懷之。二月，己卯，帝遣司朝謁者崔君肅齎詔書慰諭之。〔帝置謁者臺夫人一人，置司朝謁者二人以貳之。處，昌呂翻。厥，九勿翻。可，從刊入聲。汗，音寒。使，疏吏翻。朝，直遙翻。考異曰：隋帝紀作「崔毅」，今從西突厥傳。〕處羅見君肅甚倨，受詔不肯起，君肅謂之曰：「突厥本一國，中分為二，每歲交兵，積數十歲而莫能相滅者，明知其勢敵耳。然啟民舉其部落百萬之眾，卑躬折節，入臣天子者，其故何也﹖〔折，而列翻。〕正以切恨可汗，不能獨制，欲欲借兵於大國，共滅可汗耳。羣臣鹹欲從啟民之請，天子既許之，師出有日矣。顧可汗母向夫人〔可，從刊入聲。汗，音寒。向，式亮翻。〕懼西國之滅，旦夕守闕，哭泣哀祈，匍匐謝罪，請發使召可汗，令入內屬。天子憐之，故復遣使至此。〔匍，音蒲。匐，蒲北翻。使，疏吏翻；下同。令，力丁翻。復，扶又翻。〕令可汗乃倨慢如此，則向夫人為誑天子，〔誑，居況翻。〕必伏屍都市，傳首虜庭。〔虜庭，謂啟民庭。〕發大隋之兵，資東國之眾，左提右挈以擊可汗，亡無日矣！柰何愛兩拜之禮，絕慈母之命，惜一語稱臣，使社稷為墟乎！」處羅矍然而起，〔處，昌呂翻。矍，居縛翻。〕流涕再拜，跪受詔書，因遣使者隨君肅貢汗血馬。
4三月，壬戌，倭王多利思比孤〔隋書：倭國在百濟、新羅東南，水陸三千里，於大海之中，依山島而居；都於邪靡堆，則魏志所謂邪馬臺者也，在會稽之東，與儋耳相近。杜佑曰：倭在帶方東南大海中，去遼東萬二千里，大較在閩川、會稽之東，亦與朱崖、儋耳相近，自謂太伯之後。一名日本，自雲國在日邊，因以為稱，倭，烏禾翻。〕入【章：十二行本「入」上有「遣使」二字；乙十一行本同；孔本同；張校同。】貢，遣帝書曰：〔遺，手季翻。〕「日出處天子致書日沒處天子無恙。」〔恙，餘亮翻。〕帝覽之，不悅，謂鴻臚卿曰：〔臚，凌如翻。〕「蠻夷書無禮者，勿復以聞。」〔復，扶又翻。〕
5乙丑，車駕幸五原，〔帝改豐州為五原郡。〕因出塞巡長城。〔去年所築者。〕行宮設六合板城，〔隋志：帝北巡出塞，行宮設六合城，方一百二十步，高四丈二尺。六合，以木為之，方一尺，外面一方有板，離合為之，塗以青色。壘六板為城，高三丈六尺，上加女牆，板高六尺，開南北門。又於城四角起樓敵二，門觀、門樓檻皆丹青綺畫。又造六合殿、千人帳，載以槍車，車載六合三板。其車軨解合交叉，即為馬槍，皆車上張幕，幕下張平一弩傳矢，五人更守。兩車之間，施車軨馬槍，皆外其轅，以為外圍。次內布鐵菱，次內施蟄鞬。中施弩牀，長六尺，闊三尺；杅牀陛插鐵錐，皆長五寸，謂之蝦鬚，皆施機關，張則錐皆外向。其牀上施旋機弩，以繩連弩機，人從外來，觸繩則弩機旋轉，向觸所而發。其外又以矰周圍行宮二丈，一鈴一柱，柱舉矰，去地二尺五寸。當行宮南北門旋槌磬，連矰，以機發之，有人觸矰，則眾鈴發響，槌擊兩磬，以知所警，名為擊磬。考異曰：雜記雲，「帝幸啟民帳時造行城，週二千步，高二十餘丈。」今從隋禮儀志。〕載以槍車。每頓舍，則外其轅以為外圍，內布鐵菱；〔爾雅翼曰：今軍旅以鐵作茨，以布敵路，謂之鐵蒺蔾。或雲：鐵蒺蔾菱角，起於煬帝徵遼為之。然六韜中已有此物，朝錯傳謂之渠答。〕次施弩牀，皆插鋼錐，〔鋼，音剛；精鐵也。〕外向；上施旋機弩，以繩連機，人來觸繩，則弩機旋轉，向所觸而發。其外又以矰周圍，施鈴、槌磐以知所警。〔矰，作滕翻。槌，直追翻。〕
6帝募能通絕域者，屯田主事常駿等請使赤土，〔屯田曹，屬工部尚書。尚書諸曹各有主事，流外吏職也。隋書：赤土國，扶南之別種，在南海中，水行百餘日而達；所都土色多赤，因以為號。杜佑曰：崖州直南水行，便風十餘日到赤土國。其國到五月日亭午，物影都在南。一日三食，飯皆旋炊；不然，逡巡過時，即便臭敗，熱氣特甚。使，疏利翻。〕帝大悅，丙寅，命駿齎物五千段，以賜其主。赤土者，南海中遠國也。
7帝無日不治宮室，〔治，直之翻。〕兩京及江都，苑囿亭殿雖多，久而益厭，每遊幸，左右顧矚，〔矚，之慾翻。〕無可意者，不知所適。乃備責天下山川之圖，躬自歷覽，以求勝地可置宮苑者。夏，四月，詔於汾州之北汾水之源，營汾陽宮。〔隋志：樓煩郡汾源縣，舊岢嵐也，大業四年，改為靜樂，有汾陽宮、管涔山、天水、汾水。十三州志：汾水出武州之燕京山，管涔之異石也。水經註，燕京山上有大池，世謂之天池。按煬帝起汾陽宮環天池，詳見後五臺註。〕
8初，元德太子薨，〔見上卷二年。〕河南隱齊王暕次當為嗣，元德吏兵二萬餘人，悉隸於暕，暕，古限翻。〕帝為之妙選遼屬，〔為，於偽翻。〕以光祿少卿柳謇之為齊王長史，〔少，始照翻。謇，九輦翻。長，知兩翻。〕旦戒之曰：「齊王德業脩備，富貴自鍾卿門；〔鍾，聚也。〕若有不善，罪亦相反。」謇之，慶之從子也。〔柳慶事宇文泰。從，才用翻。〕暕寵遇日隆，百官趨謁，暕咽道路。暕以是驕恣，暱近小人，〔闐，田年翻。近，其靳翻。〕所為多不法。遣左右喬令則、庫狄仲錡、〔庫狄，複姓。錡，魚豈翻。〕陳智偉求聲色。令則等因此放縱，訪人家有美女，輒矯暕命呼之，載入暕弟，淫而遣之。仲錡、智偉詣隴西，撾炙諸胡，責其名馬，〔帝改渭州為隴西郡。撾，側瓜翻。〕得數匹以進暕；暕令還主，仲錡等詐言王賜、取歸其家，暕不知也。樂平公主嘗奏帝，言柳氏女美，〔樂平公主，周天後也。樂，音洛。〕帝未有所答。久之，主復以柳氏進暕，〔復，扶又翻。〕暕納之。其後，帝問主：「柳氏女安在﹖」主曰：「齊王所。」帝不悅。暕從帝幸汾陽宮，大獵，詔暕以千騎入圍，〔騎，奇寄翻。〕暕大獲麋鹿以獻；而帝未有得也，乃怒從官，皆言為暕左右所遏，獸不得前。〔從，才用翻。〕帝於是發怒，求暕罪失。時制：縣令無故不得出境；有伊闕令皇甫詡，得幸於暕，違禁，攜之至汾陽宮。御史韋德裕希旨劾奏暕，〔劾，戶概翻，又戶得翻。〕帝令甲士千餘人大索暕第，〔令力丁翻。索，山客翻。〕因窮治其事。〔治，直之翻。〕暕妃韋氏早卒，〔卒，子恤翻。〕暕與妃姊元氏婦通，產一女。暕召相工〔相，息亮翻。〕令徧視後庭，相工指妃姊曰：「此產子者當為皇后。」暕以元德太子有三子，〔三子：侑、倓、侗。〕恐不得立，陰挾左道為厭勝，〔厭，於業翻。〕至是皆發。帝大怒，斬令則等數人，賜妃姊死，暕府皆斥之邊遠。柳謇之坐不能匡正，除名。〔謇，九輦翻。〕時趙王杲尚幼，帝謂侍臣曰：「朕唯有暕一子，不然省，當肆諸市朝以明國憲。」暕自是恩寵日衰，雖為京尹，不復關預時政。帝恆令虎賁郎將一人監其府事，〔帝制十二衛，每衛置護軍四人，掌副貳將軍，無則一人攝，尋改護軍為虎賁郎將，正四品。朝，直遙翻。復，扶又翻。恆，戶登翻。令，力丁翻。賁，音奔。將，即亮翻。監，古銜翻。〕暕有微失，虎賁輒奏之。帝亦常慮暕生變，所給左右，皆以老弱，備員而已。太史令庾質，季才之子也，其子為齊王屬，〔隋王府有掾有屬。〕帝謂質曰：「汝不能一心事我，乃使兒事齊王，何向背如此！」〔背，蒲妹翻。〕對曰：「臣事陛下，子事齊王，實是一心，不敢有二。」帝猶怒，出為合水令。〔開皇十六年，置合水縣，為慶州治所，帝改慶州為弘化郡，唐改合水縣為安化。〕
9乙卯，詔以突厥啟民可汗〔厥，九勿翻。可，從刊入聲。汗，音寒。〕遵奉朝化，思改戎俗，宜於萬壽戍置城造屋，其帷帳牀褥以上，務從優厚。
10秋，七月，辛巳，發丁男二十餘萬築長城，自榆谷而東。〔此榆谷當在榆林西。〕
11裴矩說鐵勒，〔說，式芮翻。〕使擊吐谷渾，大破之。吐谷渾可汗伏允東走，入西平境內，〔帝改鄯州為西平郡。吐，讀暾入聲。谷，音浴。可，從刊入聲。汗，音寒。〕遣使請降求救；帝遣安德王雄出澆河，〔前已書觀王雄，此復書安德王雄何也﹖按雄傳，雄從帝徵吐谷渾還，方徙封觀王，高熲誅之時，雄尚書安德王，通鑑因舊史成文而書之耳。帝改廓州為澆河郡。使，疏吏翻。降，戶江翻。澆，谷堯翻。〕許公宇文述出西平迎之。〔宇文述封許國公。〕述至臨羌城，〔漢臨羌縣城也。〕吐谷渾胃述兵盛，不敢降，帥眾西遁；〔帥，讀曰率。〕述引兵追之，拔曼頭、赤水二城，〔隋志：帝平吐谷渾，置河源郡於古赤水城，管下有曼頭城。曼，音萬。〕斬三千餘級，獲其王公以下二百人，虜男女四千口還。〔還，從宣翻，又如字；下同。〕伏允南奔雪山，〔此即蜀西山之西雪山也。〕其故地皆空，東西四千裏，南北二千里，皆為隋有，置州、【章：十二行本「州」作「郡」；乙十一行本同；孔本同。】縣、鎮、戍，〔置鄯善、且末、西海、河源四郡，顯武、濟遠、伏戎、宣德、威定、遠化、赤水等縣。志雲，置於五年。〕天下輕罪徙居之。
12八月，辛酉，上親祀恆嶽，〔恆嶽，北嶽恆山。恆，戶登翻。〕赦天下。河北道郡守畢集，〔守，式又翻。〕裴矩所致西域十餘國皆來助祭。〔考異曰：裴矩傳雲「三年」，誤也。今從帝紀。〕
13九月，辛未，徵天下鷹師悉集東京。〔鷹師，善調習鷹集者也。〕至者萬餘人。
14冬，十月，乙卯，頒新式。〔去年四月壬辰，改度量權衡，並依古式，今頒於天下。〕
15常駿等至赤土境，赤土王利富遣使三十舶迎之，進金鏁以纜駿船，〔使，疏吏翻；下同。舶，莫百翻。鏁，蘇果翻。〕凡汎海百餘日，入境月餘，乃至其都。〔赤土所都名僧祇城。〕其王居處〔處，昌呂翻。〕器用，窮極珍麗，待使者禮亦厚，遣其子那邪隨駿入貢。〔迦，音加。〕
16帝以右翊衛將軍河東薛世雄為玉門道行軍大將，〔帝改蒲州為河東郡。隋志：玉門縣屬敦煌郡。改曰：世雄擊伊吾，帝紀無之。本傳前有從帝徵吐谷渾，然雲，「歲餘，以世雄為玉門大將，與突厥啟民可汗擊伊吾。」然則似在大業六、七年也。按是時啟民已卒，伐吐谷渾之歲，伊吾吐屯設獻地數千里，恩寵甚厚，隋何故伐之！今移置獻地之前。〕師出玉門，啟民不至。世雄孤軍度磧，伊吾初謂隋軍不能至，皆不設備；聞世雄已度磧，大懼，請降。〔流沙亦謂之磧。磧，七跡翻。降，戶江翻。〕世雄乃於漢故伊吾城東築城，留銀青光祿大夫王威以甲卒千餘人戍之而還。〔還，從宣翻，又音如字。〕
五年（己巳、六〇九）
1春，正月，丙子，改東京為東都。
2突厥啟民可汗來朝，禮賜益厚。〔厥，九勿翻。可，從刊入聲。汗，音寒。朝，直遙翻。〕
3癸未，詔天下均田。
4戊子，上自東都西還。
5己丑，制民間鐵叉、搭鉤、〈矛贊〉刃之類皆禁之。〔搭，多臘翻。〈矛贊〉，作管翻。〕
6二月，戊申，車駕至西京。
7三月，己巳，西巡河右；乙亥，幸扶風舊宅。〔河右，河西武威諸郡地。帝改崎州為扶風郡。〕夏，四月，癸亥，出臨津關，〔臨津關當在枹罕界，臨河津。水經註：河水自澆河東流，巡邯川城南，又東逕臨津城北，白土城南，為緣河濟渡之地。〕渡黃河，至西平，陳兵講武，將擊吐谷渾。五月， 乙亥，上大獵於拔延山，〔隋志：西平郡化隆縣有拔延山。杜佑曰：拔延山在廓州廣鹹縣，隋煬帝徵吐谷渾經此山。吐，從暾入聲。谷，音浴。〕長圍亙二十里。 〔考異曰：隋帝紀作「二千里」，疑二十里字誤。〕庚辰，入長寧谷，〔長寧谷在古晉昌郡界。水經註：湟水逕臨羌縣故縣南，又東，長寧水東南流逕晉昌川，又有 長寧亭，亭北有養女嶺，即浩亹西平之北山。〕度星嶺；丙戌，至浩亹川。〔水經註：浩亹河出塞外，逕西平之鮮谷塞，又東逕養女北山東南。隋志：西平郡湟水縣有舊浩亹縣。浩亹，音告門。浩，又音閤。〕以橋未成，斬都水使者黃杦及督役者九人，〔帝改都水監為都水使者。考異曰：隋帝紀雲：「梁浩亹，御馬度而橋壞。」今從略記。〕數日，橋成，乃行。
吐谷渾可汗伏允帥眾保覆袁川，〔可，從刊入聲。汗，音寒。帥，讀曰率。〕帝分命內史元壽南屯金山，兵部尚書段文振北屯雪山，太僕卿楊義臣東屯琵琶峽，將軍張壽西屯泥嶺，四周圍之。伏允以數十騎遁出，遣其名王詐稱伏允，保車我真山。〔騎，奇寄翻。車，昌遮翻。〕壬辰，詔右屯衛大將軍張定和往捕之。定和輕其眾少，不被甲，挺身登山，吐谷渾伏兵射殺之；〔少，詩沼翻。被，皮義翻。射，而亦翻。〕其亞將柳武建擊吐谷渾，破之。〔將，即亮翻。〕甲午，吐谷渾仙頭王窮慂，〔慂，與蹙同。〕帥男女十餘萬口來降。〔帥，讀曰率。降，戶江翻。〕六月，丁酉，遣左光祿大夫梁默等追討伏允，兵敗，為伏允所殺。衛尉卿劉【章：十二行本「劉」上有「彭城」二字；乙十一行本同；孔本同；張校同。】權出伊吾道，擊吐谷渾，至清海，〔隋志：西海郡有青海。吐谷渾傳：青海在伏俟城東，週迴千餘裏。〕虜獲千餘口，乘勝追奔，至伏俟城。〔吐谷渾都伏俟城，在青海四十五里。〕
辛丑，帝謂給事郎蔡徵曰：「自古天子有巡狩之禮；而江東諸帝多傅脂粉，坐深宮，不與百姓相見，此何理也﹖」對曰：「此其所以不能長世。」丙午，至張掖。〔帝改甘州為張掖郡。〕帝之將 西巡也，命裴矩說高昌王麴伯雅〔麴，姓也。漢末有西平麴演。說，輸芮翻。〕及伊吾吐屯設等，〔吐屯設，意突厥所置，以守伊吾。〕啗以厚利，召使入朝。壬 子，帝至燕支山，〔隋志：武鹹郡番禾縣有燕支山。啗，徒濫翻，又徒覽翻。朝，直遙翻。燕，因肩翻。〕伯雅、吐屯設等及西域二十七國謁於道左，皆令佩金玉， 被錦錦，〔令，力丁翻。被，皮義翻。罽，音計。〕焚香奏樂，歌舞諠譟。帝復令武威、張掖士女盛飾縱觀，衣服車馬不鮮者，郡縣督不鮮者，郡乘嗔咽，〔騎，奇 寄翻。乘，繩證翻。〕周亙數十里，以示中國之盛。吐屯設獻西域數千里之地，上大悅。癸丑，置西海、河源、鄯善、旦末等郡，〔西海郡置於伏俟域，河源郡置於赤水城，鄯善郡置於古樓蘭城，且末郡置於古且末城。酈道元曰：旦末城東至鄯善七百二十里。鄯，時戰翻。且，子閭翻。〕讁天下罪人為戍卒以守之。命劉權鎮河源郡積石鎮，〔志雲：河源郡有積石山，河所出也。杜佑曰：積石山在西平郡龍支縣南。〕大開屯田，扦禦吐谷渾，以通西域之路。
是時天下凡有郡一百九十，縣一千二百五十五，戶八百九十萬有奇。〔奇，居宜翻。〕東西九千三百里，南北萬四千八百一十五里。隋氏之盛，極於北矣。
帝此謂裴矩有綏懷之略，進位銀青光祿大夫。自西京諸縣及西北諸郡，皆轉輸塞外，每歲鉅億萬計；經途險遠及遇寇鈔，〔鈔，楚交翻。〕人畜死亡不達者，郡縣皆徵破其家。由是百姓失業，西方先困矣。
初，吐谷渾伏允使其子順來朝，〔吐，從暾入聲。谷，音浴。朝，直遙翻。〕帝留不遣。伏允敗走，無以自資，帥數千騎客於党項。〔隋書：党項羌者，三苗之後也，其種有宕昌、白郎，皆自稱獼猴種。東接臨洮、西平，西拒業護，南北數千里，處山谷間，每姓別為部落。帥，讀曰率。黨，他郎翻。〕帝立順為可汗，〔可，從刊入聲。汗，音寒。〕送至玉門，令統其餘眾；以其大寶王尼洛周為輔。〔統，他綜翻。尼，女夷翻。〕至西平，其部下殺洛周，順不果入而還。〔還，從宣翻，又音如字。〕
丙辰，上御觀風殿，〔即觀風行殿也。〕大備文物，引高昌王麴伯雅及伊吾吐屯設升殿宴飲，〔考異曰：略記在六月壬寅，今從隋帝紀。〕其餘蠻夷使者陪皆庭者二十餘國，奏九部樂〔杜佑曰：煬帝立清樂、龜茲、西涼、天竺、康國、疏勒、安國、高麗、禮畢為九郡。使，疏吏翻。〕及魚龍戲以娛之，賜賚有差。戊午，赦天下。
吐谷渾有青海，俗傳置牝馬於馬上，得龍種。〔吐谷渾傳：青海中有小山，其俗至冬輒放牝馬於其上，言得龍種。吐谷渾嘗得波斯草馬，放入青海，因生驄駒，能日行千里，時稱青海驄。種，章勇翻。〕秋，七月，【章：十二行本「月」有「丁卯」二字；乙十一行本同，孔本同；張校同。】置馬牧於青海，縱牝馬二千匹於川穀以求龍種，無效而止。
車駕東還，經大斗拔谷，〔還，從宣翻，又如字。新唐志：涼州二百里有大斗軍，本赤水守捉，開元十六年為軍，因大斗拔谷為名。〕山路隘險，魚貫而出，〔單行相次，若貫魚然。〕風雪晦冥，文武飢餒沾濕，夜久不逮前營，〔逮，及也。〕士卒凍死者太半，〔考異曰：帝紀在六月癸卯。按西邊地雖寒，不容六月大雪，凍死人畜，今從略記。略記作達十拔谷，今從帝紀。〕馬驢什八九，後宮妃、主或狼狽相失，與軍士雜宿山間。九月，乙【章：十二行本「乙」作「癸」；乙十一行本同；孔本同；張校同。】未，車駕入西京。冬，十一月，丙子，復幸東都。〔復，扶又翻。〕
8民部侍郎裴蘊以民間版籍，脫漏戶口及詐注老小尚多，奏令貌閱，〔令，力丁翻。閱其貌以驗老小。〕若一人不實，則官司解職。又許民糾得一丁者，令被糾之家 代輸賦役。〔被，皮義翻。〕是歲，諸郡計帳進丁二十【章：十二行本「十」下有「四」字；乙十一行本同；孔本同；張校同。】新附口六十四萬一千五百。帝 臨朝覽狀，〔朝，直遙翻。〕謂百官曰：「前代無賢才，致此罔冒；今戶口皆實，全由裴蘊。」由是漸見親委，未幾，擢授御史大夫，與裴矩、處世基參掌機密。蘊 善候伺人主微意，〔幾，居豈翻。伺，相吏翻。〕所欲罪者，則曲法鍛成其罪；所欲宥者，則附從輕典，因而釋之。是後大小之獄，皆以付蘊，刑部、大理莫敢與爭，必稟承進止，然後決斷。〔斷，丁亂翻。〕蘊有機辯，言若懸河，或重或輕，皆由其口，頗析明敏，時人不能致詰。〔書曰：「知人則哲，能官人。」史言知人善任之難。〕
9突厥啟民可汗卒，〔厥，九勿翻。可，從刊入聲。汗，音寒。卒，子恤翻。〕上為之廢朝三日，〔為，於偽翻。朝，直遙翻；下同。〕立其子咄吉，〔咄，當沒翻。〕是為始畢可汗；表請尚公主，詔從其俗。
10初，內史侍郎薛道衡以才學有盛名，久當樞要，高祖末，出為襄州總管；〔帝改襄州為襄陽郡。〕帝即位，自番州刺史召之，〔隋志：廣州，仁壽元年改番州，蓋因番禺以名州，帝改為南海郡。番，依漢書音義音潘。〕欲用為祕書監。道衡既至，上高祖文皇帝頌，〔上，時掌翻。〕帝覽之，不悅，顧謂蘇威曰：「道衡致美先朝，〔致，極也。〕此魚藻之義也。」〔詩小序曰：魚藻，刺幽王也。言萬物失其性，王居鎬京，將不能以自樂，故君子思古之武王焉。〕拜司隸大夫，將置之罪。司隸刺史房彥謙勸道衡杜絕賓客，卑辭下氣，〔帝置司隸大夫一人，為司隸臺率。又置司隸刺史十四人，正六品，巡察畿外諸郡。〕道衡不能用。會議新令，久不決，道衡謂朝士曰：「向使高熲不死，令決當久行。」有人奏之，帝怒曰：「汝憶高熲邪！」〔朝，直遙翻。熲，居永翻。邪，音耶。〕付執法者推之。〔推，尋繹也，推考而尋繹其事也。〕裴蘊奏：「道衡負才恃舊，有無君之心，推惡於國，〔推，吐雷翻。〕妄造禍端。論其罪名，似如隱昧；原其情意，深為悖逆。」〔悖，蒲內翻，又蒲沒翻。〕帝曰：「然，我少時與之行役，〔謂伐陳時。少，詩照翻。〕輕我童稚，〔稚，遲二翻。〕與高熲、賀若弼等外擅威權；〔若，人者翻。〕及我即位，懷不自安，賴天下無事，未得反耳。公論其逆，妙體本心。」道衡自以所坐非大過，促憲司早斷，〔斷，丁亂翻。〕冀奏日帝必赦之，敕家人具饌，以備賓客來候者。〔饌，雛戀翻，又雛皖翻。〕及奏，帝令自盡，道衡殊不意，，未能引決。憲司重奏，縊而殺之，妻子徒且末。〔令，力丁翻。重，直龍翻。縊，於賜翻。且，子閭翻。〕天下冤之。
11帝大閱軍實，稱器甲之美，宇文述因進言：「此皆雲定興之功。」帝即擢定興為太府丞。
六年（庚午、六一〇）
1春，正月，癸亥朔，未明三刻，有盜數十人，素冠練衣，焚香持華，自稱彌勒佛，入自建國門，〔釋氏之說，以為釋迦佛衰謝，彌勒佛出世，故盜稱之以為姦。建國門蓋東都皇城端門也。唐六典雲：武德五年平王世充，惡其壯麗，焚乾陽殿及建國門。華，讀曰花。考異曰：雜記在五年正月，又云「三百人」。今從隋書。〕監門者皆稽首。〔監，古銜翻。稽，音啟。〕既而奪衛士仗，將為亂；齊王暕遇而斬之。於是都下大索，〔暕，古限翻。索，山客翻。〕連坐者千餘家。
2帝以諸蕃酋長畢集洛陽，〔酋，才由翻。長，知兩翻。〕丁丑，於端門街〔洛陽皇城端門外之街。〕盛陳百戲，戲場周圍五千步，執絲竹者萬八千人，聲聞數十里，〔聞，音問。〕自昏至旦，燈火光燭天地；終月而罷，所費巨萬。自是歲以為常。〔丁丑，正月十五日。今人元宵行樂，蓋始盛於此。〕
諸蕃請入豐都市交易，〔東都東市曰豐都，南市曰大同，北市曰通遠。〕帝許之。先命整飾店肆，簷宇如一，盛設帷帳，珍貨充積，人物華盛，賣菜者亦藉以龍須席。〔龍須席以龍須草織成，今淮上安慶府居人多能織龍須席。〕胡客或過酒食店，〔過，工禾翻。〕悉令邀延就坐，〔坐，徂臥翻。〕醉飽而散，不取其直，紿之曰：「中國豐饒，酒食例不取直。」胡客皆驚歎。其黠者頗覺之，〔紿，徒亥翻。黠，戶八翻，慧也。〕見以繒帛纏樹，曰：「中國亦有貧者，衣不蓋形，何如以此物與之，纏樹何為﹖」市人凓不能答。
帝稱裴矩之能，謂矩臣曰：「裴矩大識朕意，凡所陳奏，皆朕之成算，未發之頃， 矩輒以聞；自非奉國盡心，執能若是！」是時矩與右翊衛大將軍宇文述、內史侍郎虞世基、御史大夫裴蘊、光祿大夫郭衍以諂諛有寵。述善於供奉，容止便辟， 〔便，毗連翻。闢，讀曰僻。〕侍郎者鹹取則焉。郭衍嘗勸帝五日一視朝，〔朝，直遙翻；下同。〕曰：「無效高祖，空自勸苦。」帝益以為忠，曰：「唯有郭衍心與朕同。」
帝臨朝凝重，〔朝，直遙翻。〕發言降詔，辭義可觀；而內存聲色，其在兩都及巡遊，常以僧、尼、道士、女官自隨，〔女官，即女道士。〕謂之四道場。梁公蕭鉅，琮之弟子；千牛左右宇文皛，慶之孫也；〔隋制：千牛備身左、右十二人，掌供御弓箭。宇文慶見一百七十三卷陳高宗太建十一年。皛，戶了翻。〕皆有寵於帝。帝每日於苑中林亭間盛陳酒饌，〔饌，雛睆翻，又雛戀翻。〕敕燕王倓與鉅、皛及高祖嬪御為一席，〔倓，徒甘翻。嬪，毗賓翻。〕僧、尼、道士、女官為一席，帝與諸寵姬為一席，略相連接，罷朝即從之。〔朝，直遙翻。〕宴飲更相勸侑，〔更，工衡翻。〕酒酣殽亂，靡所不至，以是為常。楊氏婦女之美者，往往進御。皛出入宮掖，不限門禁，至於妃嬪、公主皆有醜聲，帝亦不之罪也。
3帝復遣朱寬招撫流求，〔復，扶又翻。〕流求不從，帝遣虎賁郎將廬江陳稜、朝請大夫同安張鎮周發東陽兵萬餘人，自義安汎海擊之。〔賁，音奔。將，即亮翻。帝改廬江郡，熙州為同安郡，婺州為東陽郡，潮州為義安郡。〕行月餘，至其國，以鎮周為先鋒。流求王渴刺兜〔刺，盧達翻。〕遣兵逆戰；屢破之，遂至其都。〔流求國王所居曰波羅檀洞，塹柵三重，環以流水，樹棘為蕃。〕渴刺兜自將出戰，〔將，即亮翻。〕又敗，退入柵；稜等乘勝攻拔之，斬渴刺兜，虜其民萬餘口而還。〔還，從宣翻，又如字。〕二月，乙巳，稜等獻流求俘，頒賜百官，進稜位右光祿大夫，鎮周金紫光祿大夫。
4乙卯，詔以「近世茅土妄假，名實相乖，自今唯有功勳乃得賜封，仍令子孫承襲。」於是舊賜五等爵，非有功者除之。
5庚申，以所徵周、齊、梁、陳散樂〔散，溪悉但翻。〕悉配太常，皆置博士弟子以相傳授，樂工至三萬餘人。
6三月，癸亥，帝幸江都宮。
7初，帝欲大營汾陽宮，令御史大夫張衡具圖奏之。〔考異曰：張掖傳雲，「帝幸衡宅之明 年，幸汾陽宮。」又云「明年，復幸汾陽宮。」按本紀皆無其事，恐傳誤。〕衡乘間進諫曰：「比年勞役繁多，〔間，古莧翻。比，毗至翻。〕百姓疲弊，伏願留 神，稍加抑損。」帝意甚不平，後木衡謂侍臣曰：「張衡自謂由其計畫，令我有天下也。」〔令，力丁翻。〕乃錄齊王暕攜皇甫詡從駕及前幸涿郡祀恆嶽時父老謁見 者一冠多不整，〔暕，古限翻。從，才用翻。恆，戶登翻。見，賢遍翻。〕譴衡以憲司不能正，〔張衡為御史大夫，故譴之以憲司職分。〕出為榆林太守。久之，衡督役築樓煩城，〔大業四年，置樓煩郡，後魏之嵐州也，本漢之汾陽縣地，時置汾陽宮，故築城。守，式又翻。〕因帝巡幸，得謁帝。帝惡衡不損瘦，〔惡，烏路翻。〕以為不念咎，謂衡曰：「公甚肥澤，宜且還郡。」復遣之榆林。〔還，從宣翻，又音如字。復，扶又翻，又音如字。〕未幾，敕衡督役江都宮。禮部尚書楊玄感使至江都，〔幾，居豈翻。使，疏吏翻。〕衡謂玄感曰：「薛道衡真為枉死。」玄感奏之；江都郡丞王世充又奏衡頻減頓具。帝於是發怒，鎖詣江都市，將斬之，久乃得釋，除名為民，放還田裏。以王世充領江都宮監。
世充本西域胡人，姓支氏，父收，幼從母嫁王氏，因冒其姓。世充性譎詐，有口辯，頗涉書傳，好兵法，習律令。〔譎，古穴翻。傳，直戀翻。好，呼到翻；下同。〕帝數幸江都，〔數，所角翻。〕世充能伺候顏色為阿諛，雕飾池臺，奏獻珍物，由是有龍。〔為王世充乘時潛竊張本。伺，相吏翻。〕
8夏，六月，甲寅，制江都太守秩同京尹。〔隋制，京尹正寸品。〕
9冬，十二月， 己未，文安憲侯牛弘卒。〔按牛弘傳，弘爵奇章郡公，卒贈文安縣侯，諡曰憲，此書其贈諡也。隋志：文安縣屬河間郡。卒，子恤翻。〕弘寬厚恭儉，學術精博，隋 室舊臣，始終信任，悔吝不及者，唯弘一人而已。弟弼，好酒而臁〔臁，香句翻，醉怒也。〕嘗因醉射殺弘駕車牛。〔射，而亦翻。〕弘來還宅，〔還，從宣翻，又 音如字。〕其妻迎謂之曰：「叔射殺牛。」弘無所怪問，直答雲：「作脯。」坐定，其妻又曰：「叔忽射殺牛，大是異事！」弘曰：「巳知之矣。」顏色自若，讀書不輟。
10敕穿江南河，自京口至餘杭，八百餘裏，〔今浙西運河自杭州達鎮江府入大江是也。鎮江，古京口也。帝改杭州為餘杭郡。〕廣十餘丈，〔廣，古曠翻。〕使可通龍舟，並置驛宮、草頓，欲東巡會稽。〔帝改越州復曰會稽郡。會，古外翻。〕
11上以百官從駕皆服袴褶，〔從，才用翻。褶，音習。〕於軍旅間不便，是歲，始詔「從駕涉遠者，文武官皆戎之，五品以上，通著紫袍，六品以下，兼用緋綠，〔自此文武官常服，遂以為品色。著，則略翻。緋，音非。〕胥史以青，庶人以白，屠商以阜，〔阜，才早翻。〕士卒以黃。」
12帝之幸啟民帳也，〔見上卷三年。〕高麗使者在啟民所，〔麗，疏吏翻。〕啟民不敢隱，與之見帝。〔見，賢遍翻。〕黃門侍郎裴矩說帝曰：「高麗本箕子所封之地，漢、晉皆為郡縣；〔周武王封箕子於朝鮮，秦末衛滿據之，傳國至孫右渠，漢武帝滅之，開為四郡。漢末，公孫度據之，傳國至孫淵，魏滅之，至晉皆為郡縣。高麗之先，出於夫餘，朱蒙建國，號高句驪，以高為氏。魏、晉以來，中國兵亂，高麗內優，併有遼東地。說，輸芮翻。朝，漢書音義音潮。〕今乃不臣，別為異域。先帝欲徵之久矣，但楊諒不肖，師出無功。〔事見一百七十八卷開皇十八年。〕當陛下之時，安可不取，使冠帶之境，遂為蠻貊之鄉乎！今其使者親見啟民舉國從化，可因其恐懼，脅使入朝。」〔朝，直遙翻；下同。〕帝從之。敕牛弘宣旨曰：「朕以啟民誠心奉國，故親至其帳。明年當往涿郡，爾還日語高麗王：〔還，從宣翻，又音如字。語，牛倨翻。麗，力知翻。〕勿【章：十二行本「勿」上有「宜早來朝」四字；乙十一行本同；孔本同；張校同；退齋校同。】自疑懼，存育之育之禮，當如啟民。茍或不朝，將帥啟民往巡彼土。」〔帥，讀曰率。〕高麗王元懼，藩禮頗闕，帝將討之；課天下富人買武馬，匹至十萬錢；簡閱器仗，務令精新，或有濫惡，則使者立斬。〔立，力丁翻。〕
七年（辛未、六一一）
1春，正月，壬寅，真定襄侯郭衍卒。〔真定縣侯也。隋志，恆山郡治真定縣。卒，子恤翻。〕
2二月，己未，上升釣臺臨子津，大宴百僚。乙亥，帝自江都行涿郡，御龍舟，渡河入永濟渠，仍敕選部、門下、內史、御史四司之官於船前選補，〔選部之選，宣戀翻；選補之選，如字。〕其受選者三千餘人，或徒步隨船三千餘裏，不得處分，〔處，昌呂翻。分，扶又翻。〕凍餒疲頓，因而致死者一二。
3壬午，下詔討高麗。敕幽州總管元弘嗣〔大業初已廢諸州總管府，此書元弘嗣前管。〕往東萊海口〔帝改萊州為東萊郡。〕造船三百艘，〔艘，蘇遭翻。〕官吏督役，晝夜立水中略不敢息，自腰以下皆生蛆，死者什三四。〔蛆，子餘翻。〕夏，四月，庚午，車駕至涿郡之臨朔宮，〔唐志：幽州薊縣有故隋臨朔宮。考異曰：略記曰：「丙午，幸涿郡之新宮。」按長曆，是月丙辰朔，無丙午。今從帝紀。〕文武從官九品以上，並令給宅安置。〔從，才用翻。〕先是，詔總徵天下兵，無問遠近，俱會於涿。〔涿，即涿郡。先，悉薦翻。〕又發江淮以南水一萬人，弩手三萬人，嶺南排攛手三萬人，〔攛，七亂翻，小擡也。〕於是四遠奔赴如流。五月，敕河南、淮南、江南造戎車五萬乘送高陽，〔隋志：高陽縣，屬河間郡。乘，繩證翻。〕供載衣甲幔幕，〔幔，莫半翻。〕令兵士自挽之，發河南、北民夫以供軍須。秋，七月，發江、淮以南民夫及船運黎陽及洛口諸倉米至涿郡，〔令，力丁翻。黎陽縣屬汲郡，有黎陽倉。洛口倉初置，見上卷二年。〕舳艫相次千餘裏，〔舳艫，音逐盧。〕載兵甲及攻之具，往還在道常數十萬人，填咽於道，晝夜不絕，死者相枕，〔枕，職任翻。〕臭穢盈路，天下騷動。
4山東、河南大水，漂沒三十餘郡。冬，十月，乙卯，底柱崩，偃河逆流數十里。〔砥柱，在河南郡陝縣北河中。底，與砥同。〕
5初，帝西巡，〔見五年。〕遣侍御史韋節〔隋制：御史臺侍御史八人。〕召西突厥處羅可汗，〔厥，九勿翻。處，昌呂翻。可，從刊入聲。汗，音寒。〕令與車駕會大斗拔谷，國人不從，處羅謝使者，辭以他故。帝大怒，無如之何。會其酋長射匱遣使來求婚，〔令，力丁翻。使，疏吏翻。酋，才由翻。長，知兩翻。〕裴矩因奏曰：「處羅不朝，恃強大耳。臣請以計溺之，分裂其國，即易制也。〔朝，直遙翻；下同。易，以鼓翻。〕射匱者，都六之子，達頭之孫，〔杜佑曰：都六者，突厥始建號者也。今短言都六為頭之子，則非始建號者也。〕世為可汗，君臨西面，今聞其失職，附屬處羅，故遣使來以結援耳，願厚禮其使，拜為大可汗，則突厥勢分，兩從我矣。」〔言射匱、處羅將兩皆從隋也。〕帝曰：「公言是也。」因遣矩朝夕至館，微諷諭之。帝於仁風殿召其使者，言處羅不順之狀，稱射匱向善，吾將立為可汗，令發兵誅處羅，然後為婚。帝取桃竹白羽箭一枝〔桃竹，桃枝竹也。今江南有之。〕以賜射匱，因謂之曰：「此事宜速，使疾如箭也。」使者返，路徑處羅，處羅愛箭，將留之， 使者譎而得免。〔譎，古穴翻。〕射匱聞而大喜，興兵襲處羅；處羅大敗，棄妻子，將數千騎東走，緣道被劫，寓於高昌，東保時羅漫山。〔新唐志：伊州伊吾縣有 折羅漫山，亦曰天山。將，即亮翻，又音如字，領也。騎，奇寄翻。被，皮義翻。〕高昌王麴伯雅上狀。〔上言其壯。〕帝遣裴矩與向氏親要左右馳至玉門關晉昌 城，〔新唐志：玉門關在沙州壽昌縣西北。〕曉諭處羅使入朝。十二月，己未，處羅來朝於臨朔宮，〔朝，直遙翻。〕帝大悅，接以殊禮。帝與處羅宴，處羅稽首，謝入見之晚。帝以溫言慰勞之，〔稽，音啟。見，賢遍翻。勞，力到翻。〕備設天下珍膳，盛陳女樂，羅綺絲竹，眩曜耳目，然處羅終有怏怏之色。〔怏，於兩翻。〕
6帝自去歲謀討高麗，詔山東置府，令養馬以供軍役。又發民夫運米，積於濾河、懷遠二鎮，〔新唐志曰：隋於營州之境，汝羅故城置遼西郡，領遼西、臚河、懷遠三縣。濾，音盧。〕車牛往者皆不返，士卒死亡過半，耕稼失時，田疇多荒。加之饑饉，穀價踊貴，東北邊尤甚，鬥米直數百錢。所運米或粗惡，〔粗，倉乎翻。〕令民糴而償之。 又發鹿車夫六十餘萬，〔鹿車，小車也，言其小止容一鹿。〕二人共推米三石，〔推，吐雷翻。〕道途險遠，不足充餱糧，〔餱，戶鉤翻，乾食也。〕至鎮，無可 輸，皆懼罪亡命。重以官吏貪殘，〔重，直用翻。〕因緣侵漁，百姓困窮，財力俱竭，安居則不勝餒，〔勝，音升。〕死期交急，剽掠則猶得延生，〔剽，匹妙 翻。〕於是始相聚為羣盜。
鄒平民王薄擁眾據長白山，〔鄒平縣，宋所橋置平原郡縣之地，隋開皇十八年，改名鄒平，時屬齊郡，唐併入齊州臨濟縣。長白山在章丘縣界，亦屬齊郡。宋白曰：淄州長山縣，宋於此僑立廣川郡及武疆縣，隋改武疆為長山，以縣西南三十五里長白山為名。〕剽掠齊、濟之郊，〔帝改齊州為齊郡，濟州為濟北郡。剽，匹妙翻。濟，子禮翻。〕自稱知世郎，言事可知矣；又作無向遼東浪死歌以相感勸，〔浪死，猶言徒死也。〕避徵役者多往歸之。
平原東有豆子簗，〔帝改德州為平原郡。簗，舉朗翻。鹽澤也。〕負海帶河，地形深阻，自高齊以來，羣盜多匿其中。有劉霸道者，家於其旁，累世仕宦，貲產富厚。霸道喜遊俠，〔喜，許記翻。〕食客常數百人，及羣盜起，遠近多往依之，有眾十餘萬，號「阿舅賊」。〔阿，烏葛翻。〕
漳南人竇建德，〔漳南，本漢東陽縣地，久廢，開皇六年復置，十八年改為漳南，屬清河郡。宋白曰：取地居漳水之南為名。〕少尚氣俠，膽力過人，為鄉黨所歸附。會募人徵高麗，建國以勇敢選為二百人長。〔少，詩照翻。長，知兩翻。〕同縣孫安祖亦以驍勇選為徵士，〔驍，堅堯翻。〕安祖辭以家為水所漂，妻子餒死，縣令怒笞之。安祖刺殺令，〔刺，七亦翻。〕亡抵建德，〔考異曰：杜儒童隋季革命記雲，「安祖以盜羊為縣令所考」，今從舊唐書建德傳。〕建德匿之。官司逐捕，蹤跡至建德家，建德謂安祖曰：「文皇帝時，天下殷盛，發百萬之眾以伐高麗，尚為所敗。〔即謂開皇十八年事。敗，補邁翻。〕今水潦為災，百姓困窮，加之往歲西征，〔謂西吐谷渾。〕行者不歸，瘡痍未復；主上不恤，乃更發兵親擊高麗，天下必大亂。丈夫不死，當立大功，豈可但為亡虜邪！」〔邪，音耶。〕乃集無賴少年，得數百人，使安祖將之，〔少，詩照翻。將，即亮翻。〕入高雞泊中為羣盜，〔新唐書曰：高雞泊廣袤數百里，葭亂阻奧，可以違難。〕安祖自號將軍。時蓨人張金稱聚眾河曲，〔蓨，漢縣，舊廢，開皇十六年復置，屬清河郡。河曲，清河之曲，新唐書作「河渚」。蓨，音輸。〕蓨人高士達聚眾於清河境內為盜。〔蓨，舊曰脩，開皇五年改屬信都郡。蓨，音條。〕郡縣疑建德與賊通，悉收其家屬，殺之。〔新書曰：時羣盜往漳南，剽殺人，焚鄉聚，獨不入建德閭，由是郡縣疑其與賊通。〕建德帥麾下二百人王歸士達，〔帥，讀曰率。〕士達自稱東海公，以建德為司兵。頃之，孫安祖為張金金稱所殺，其眾盡歸建德，兵至萬餘人。建德能傾身接物，與士卒均勞逸，由是人爭附之，為之致死。〔為，於偽翻。竇建德始此。〕
自是所在羣盜蜂起，不可勝數，〔勝，音升。數，所具翻。〕徒眾多者至萬餘人，攻陷城邑，甲子，敕都尉、鷹揚與郡縣相知追捕，〔隋置奉軍、駙馬都尉，屬三衛，帝並廢之。此蓋置都尉以討羣盜。帝又改驃騎為鷹揚郎將。〕隨獲斬決；〔隨所獲而斬決之。〕然莫能禁止。
八年（壬申、六一二）
1春，正月，〔考異曰：略記雲：「癸丑，帝御前殿。」按長曆，是月辛巳朔，無癸丑。略記甲子多差誤，今不取，皆從隋書。〕帝分西突厥處羅可汗之眾為三，〔厥，九勿翻。處，昌呂翻。可，從刊入聲。汗，音寒。〕使其弟闕度設將贏弱萬餘口，居於會寧，〔突厥之官，典兵者謂之設。靈州嗚沙縣，後周置會州會寧郡，尋廢，唐復置。將，即亮翻；下同。贏，偷為翻。考異曰：隋西突厥傳作「達度闕設」，今從裴矩傳。〕又使特勒大奈別將餘眾居於樓煩，〔突厥之官，子弟為特勒。〕命處羅將五百騎常從軍駕巡幸，賜號曷婆【章：十二行本「婆」作「娑」；孔本同；張校同。】那可汗，〔騎，奇寄翻。考異曰：唐李軌傳作「曷婆那可汗」。今從隨書。按今隋書作「曷薩那」。〕賞賜甚厚。
2初，嵩高道士潘誕〔隋志：河南郡嵩陽縣有嵩高山。〕自言三百歲，為帝合鍊金丹。帝為之作嵩陽觀，〔為，於偽翻。合，音閤。觀，古玩翻。〕華屋數百間，以童男童女各一百二十人充給使，位視三品；常役數千人，所費巨萬。雲金丹應用石膽、石髓，〔髓，息委翻。〕發石工鑿嵩高大石深百尺者數十處。〔深，式浸翻。〕凡六年，丹不成。帝詰之，〔詰，去吉翻。〕誕對以「無石膽、石髓，若得童男女膽髓各三斛六鬥，可以代之。」帝怒，鎖詣涿郡，斬之。且死，語人曰：〔語，牛倨翻。〕「此乃天子無福，值我兵解時至，〔解，佳買翻，一作假音。學先者謂蛻骨登仙為尸解，故其徒謂死為解化，今誕謂兵死為兵解。〕我應生梵摩天雲。」〔梵，扶泛翻。〕
3四方兵皆集涿郡，帝徵合水令庾質，〔質出合水，見上四年。〕問曰：「高麗之眾不能當我一郡，今朕以此眾伐之，卿以為克不﹖」〔麗，力知翻。不，讚日否。〕對曰：「伐之可克。然臣竊有愚見，不願陛下親行。」帝作色曰：「朕今總兵至此，豈可未見賊而先自退邪﹖」〔邪，音耶。〕對曰：「戰而未克，懼損威靈。若車駕留此，命猛將勁卒，〔將，即亮翻。〕指授方略，倍道兼行，出其不意，克之必矣。事機在速，緩則無功。」帝不悅，曰：「汝既憚行，自可留此。」右尚方署監事耿詢上書切諫，〔監事，監作者也，秩九品。監，古銜翻。上，時掌翻。〕帝大怒，命左右斬之，何稠苦救，得免。
壬午，詔左十二軍出鏤方、長岑、溟海、蓋馬、建安、南蘇、遼東、玄菟、扶餘、朝鮮、沃沮、樂浪等道，〔帝指授諸軍所出之道，多用漢縣舊名。漢志：鏤方、長岑、朝鮮，屬樂浪郡。蓋馬，屬玄菟郡，有蓋馬大山。遼東，漢郡名。溟海，蓋即漢樂浪郡之海冥縣。建安、南蘇、扶餘，皆高麗國城守之處。 沃沮，亦古地名，是時其地已入新羅界。鏤，郎豆翻。菟，音塗。朝，音潮。鮮，音仙。沮，子餘翻。樂，音洛。浪，音郎。〕右十二軍出黏蟬、含資、渾彌、臨 屯、候城、提奚、蹋頓、肅慎、碣石、東暆、帶方、襄平等道，〔漢志：黏蟬、含資、渾彌、提奚、東暆、帶方等縣，屬樂浪郡。候城、襄平，屬遼東郡。臨屯，亦 漢武帝所置郡名。蹋頓，即漢末遼西烏丸蹋頓所居。肅慎，古肅慎氏之國，其地時為靺鞨所居。碣石，禹貢之碣石也。杜佑以為此 碣石在高麗中。佑曰：碣石山，在漢樂浪郡遂城縣，秦長城起於此山。今驗長城東截遼水而入高麗，遣址猶存。黏，女廉翻。蟬，服虔音提。蹋，徒盍翻。碣，其列 翻。暆，應劭曰，音移。〕駱驛引途，〔駱驛，相繼不絕也。〕總急平壤，〔平壤城，高麗國都也，亦曰長安城，東西六里，隨山屈曲，南臨浿水。杜佑曰：高麗王 自東晉以後居平壤城，即漢樂浪郡王險城。〕凡一百一十三萬三千八百人，號二百萬，其餽運者倍之。宜社於南桑乾上，類上帝於臨朔宮南，〔記王制：天子將出，類乎上帝，宜乎社。鄭氏註：類、宜，皆祭名。孔穎達曰：天道遠，以事類而祭告之也。社主殺戮，故求便宜。社主陰，萬物於此斷殺，故曰宜。桑乾河，巡薊城南。水經：濕水出鴈門陰館縣，東北過代郡桑乾縣，謂之桑乾水，東過廣陽薊縣北。今在薊城南，城邑有變遷也。乾，音幹。〕祭馬祖於薊城北。〔周禮祭馬祖，鄭氏註曰：馬祖，天駟也。〕帝親授節度：每軍大將、亞將各一人；騎兵四十隊，隊百人，十對為團，步卒八十對，分為四團，團各有偏將一人；其鎧冑、旗旛，每團異色；〔將，即亮翻。騎，奇寄翻。鎧，可亥翻。〕受降使者一人，承詔慰撫，不受大將節制；其輜重散兵等亦為四團，〔降，戶將翻。使，疏吏翻。重，直用翻。散，悉但翻。〕使步卒挾之而行；進止立營，皆有次敘儀法。癸未，第一軍發；日遣一軍，相去四十里，連營漸進，終四十日，發乃盡，首尾相繼，鼓角相聞，旌旗亙九百六十里。御營內合十二衛、三臺、五省、九等，發隸內、外、前、後、左、右六軍，次後發，又亙八十里。近古出師之盛，未之有也。
4甲辰，內史元壽薨。
5二月，壬戌，觀德王雄薨。〔觀王雄，諡曰德。觀，古玩翻。〕
6北平襄侯段文振為兵部尚書，上表，以為帝「寵待突厥太厚，處之塞內，〔上，時掌翻。處，昌呂翻。〕資以兵食，戎狄之性，無親而貪，異日必為國患，宜以時諭遣，令出塞外，〔令，力丁翻；下同。〕然後明設烽候，緣邊鎮防，務令嚴重，此萬歲之長策也。」兵曹郎斛斯政，樁之孫也，〔帝改尚書諸曹侍郎為郎。兵曹郎，開皇之兵部侍郎也。斛斯樁，構間後魏孝武、高歡者也。〕以器幹明悟，為帝所寵任，使專掌兵事。文振知政險薄，不可委以機要，屢言於帝，帝不從。及徵高麗，以文振為左 候衛大將軍，出南蘇道。文振於道中疾篤，上表曰：「竊見遼東小醜，未服嚴刑，遠降六師，親勞萬乘。但夷狄多詐，深須防擬，口陳降款，毋宜遽受。〔受，繩證 翻。降，戶江翻。〕水潦方降，不可淹遲。唯願嚴勒諸軍，星馳速發，水陸俱前，出其不意，則平壤孤城，勢可拔也。若傾其本根，餘城自克；如不時定，脫遇秋 霖，深為艱阻，兵糧既竭，強敵在前，靺鞨出後，〔靺，音末。鞨，音曷。〕馳疑不決，非上策也。」三月，辛卯，文振卒，〔卒，子恤翻。〕帝甚惜之。
7癸巳，上始御師，進至潦水。眾軍總會，臨水為大 陳，〔陳，讀曰陣。〕高麗兵阻拒守，隋兵不得濟。左屯衛大將軍麥鐵杖謂人曰：「丈夫性命自有所在，豈能然艾炙頞，瓜蔕歕鼻，治黃不差，而臥死兒女手中 乎！」〔黃，熱病也。熱則頭痛，故燃艾以炙頞。然則上壅，瓜蔕味苦寒，故噴鼻以通觀鬲。差，愈也。然，與燃同。炙，居又翻。頞，烏葛翻；鼻頞。說文曰： 頞，鼻莖。蔕，音帝。歕，蒲悶翻。差，楚懈翻。治，直之翻。〕乃自請為前鋒，謂其三子曰：「吾荷國恩，〔荷，下可翻。〕今為死日！我得良殺，汝當富貴。」帝命工部尚書宇文愷造浮橋三道於遼水西岸，既成，引橋趣東岸，〔趣，七喻翻。〕橋短不及岸丈餘。高麗兵至，隋兵驍勇爭赴水接戰，〔驍，堅堯翻。〕高麗兵乘高擊之， 隋兵不得登岸，死者甚眾。麥鐵杖躍登岸，與虎賁郎將錢士雄、孟叉等皆戰死。〔考異曰：雜記作「錢英、孟金釵」。今從隋帝紀。〕乃斂兵，引橋復就西岸。詔贈 鐵杖宿公，〔宿，古國名。〕使其子孟才襲爵，次子仲才、季才並拜正議大夫。更命少府監何稠接橋，〔更，工銜翻。少，始照翻。〕二日而成，諸軍相次繼進，大 戰於東岸，高麗兵大敗，死者萬計，諸軍乘勝進圍遼東城，即漢之襄平城也。車駕渡遼，〔考異曰：隋帝紀：「癸巳，上御師；甲子，臨遼水橋；戊戌，麥鐵渡遼；乙未，大頓；丙申，大赦。」按長曆，是月庚辰朔，不容有甲子。又戊戌之子，不容有甲午、乙未、丙申。此必誤也。今並除也。〕引曷薩那可汗及高昌王伯雅觀戰處以攝憚之，〔攝，之涉翻。〕因下詔赦天子。命刑部尚書衛文昇、尚書右丞劉土龍撫遼左之民，給復十年，〔復，方目翻。〕建置郡縣，以相統攝。
8夏，五月，壬午，納言楊達薨。
9諸將之東下也，帝親戒之曰：「今者弔民伐罪，非為功名。諸將或不識朕意，欲輕兵掩襲，孤軍獨鬬，立一身之名以邀勳賞，非大軍行法。〔言非大軍徵行之法。將，即亮翻。〕公等進軍，當分三道，有所攻擊，必三道相知，毋得輕軍獨進，以致失亡。又，凡軍事進止，皆須奏聞待報，毋得專擅。」遼東數出戰不利，〔數，所角翻。〕乃嬰城固守，帝命諸軍攻之。又敕諸將，高麗若降，即宜撫納，不得縱兵。遼東城將陷，城中人輒言請降；〔降，戶江翻。〕諸將奉旨不敢赴機，先令馳奏，比報至，〔比，必寐翻。〕城中守禦亦備，隨出拒戰。如此再三，帝終不寤。既而城久不下，六月，給未，帝幸遼東城南，觀其城池形勢，因召諸將詰責之曰：「公等自以宮高，又恃家世，欲以暗懦待我邪！〔詰，去吉翻。懦，乃臥翻，又乃亂翻。邪，音耶；下同。〕在都之日，公等皆不願我來，恐見病敗耳。我今來此，正欲觀公等所為，斬公輩耳！公今畏死，莫肯盡力，謂我不能殺公邪！」諸將鹹戰懼失色。帝因留城西數裏，御六合城。〔此六合城略如三年行城之制，週迴八里，城及女垣高十仞。〕高麗諸城各堅守不下。右翊衛大將軍來護兒帥江、淮水軍，舳艫數百里，浮海先進，入自浿水，〔班志：浿水西至增地縣入海，皆在樂浪界。帥，讀曰率。舳艫，音逐盧。浿，普大翻。〕去平壤六十里，與高麗相遇，進擊，大破之。護兒欲乘勝趣其城，〔趣，七喻翻。〕副總管周法尚止之，請俟諸軍至俱進。護兒不聽，簡精甲四萬，直造城下。〔造，七到翻。〕高麗伏兵於羅郭內空寺中，出兵與護兒戰而偽敗，護兒逐之入城，縱兵浮掠，無復部伍。伏兵發，護兒大敗，僅而獲免，士卒還者不過數千人。高麗追至船所，周法尚整陳待之，高麗乃退。護兒引兵還屯海浦，不敢復留應接諸軍。〔陳，讀曰陣。復，扶又翻。考異曰：北史雲：「護破高麗，斬高元弟建武，因破其郛，營於城外，以待諸軍。」今從隋書及革命記。〕
左翊衛大將軍宇文述出扶餘道，右翊衛大將軍於仲文出樂浪道，〔隋制：十二衛各　置大將軍一人，來護兒、於仲文並書右翊衛大將軍，何也﹖考二人本傳，於仲文，帝即位之初為右翊衛大將軍，徵吐渾時，來護兒已為右 翊衛大將軍，通鑑蓋追書仲文官也。〕左驍衛大將軍荊元恆出遼東道，〔驍，堅堯翻。恆，戶登翻。〕右翊衛將軍薛世雄出沃沮道，左屯衛將軍辛世雄出玄菟道， 〔沮，子餘翻。菟，音塗。〕右禦衛將軍張瑾出襄平道，右武候將軍趙笑纔出碣道，涿郡太守檢校左武衛將軍崔弘昇出遂城道，檢校右禦衛虎賁郎將衛文昇出增地 道，〔守，式又翻。將，即亮翻。〕皆會於鴨綠水西。〔班志：玄菟郡西蓋馬縣有馬訾水。新唐書：馬訾水出靺鞨之白山，色若鴨頭，號鴨綠水。平壤城在鴨綠東南。金人謂鴨綠水為混 同江。杜佑曰：鴨淥水闊三百步，在平壤西北四百五十里，遼水東西四百八十里。〕述等兵自瀘河、懷遠二鎮，人馬皆給百日糧，又給排甲、槍擡〔擡，色角翻。〕並衣資、戎具、火幕，人別三石已上，重莫能勝致。〔勝，音升。〕下令軍中：「士卒有【章：十二行本無丈上三字；乙十一行本同；孔本同；張校同。】遣棄 米粟者斬！」軍士皆於幕下掘坑埋之，纔行及中路，糧已將盡。
高麗遣大臣乙支文德詣其營詐降，〔乙支，東夷複姓。支，力知翻。降，戶江翻；下同。考異曰：革命記作「尉支文德」，今從隋書及北史。〕實欲觀虛實。於仲文先奉密旨：「若遇高元及文德來者，必擒之。」仲文將執之，尚書右丞劉士龍為尉撫使，〔使，疏吏翻；下同。〕固止之。仲文遂聽文德還，〔還，從宣翻。〕既而悔之，遣人紿文德曰：「更欲有言，可復來。」〔紿，待亥翻。復，扶又翻。〕文德不順，濟鴨綠水而去。仲文與述等既失文德，內不自安，述以糧盡，欲還。仲文議以精銳追文德，可以有功，述固止，仲文怒曰：「機將軍仗十萬之眾，不能破小賊，何顏以見帝！且仲文此行，固知無功，何則﹖古之良將能成功者，軍中之事，決在一人〔將，即亮翻；下同。〕今人各有心，何以勝敵！」時帝以仲文有計畫，令諸軍諮稟節度，故有此言。由是述等不得已而從之，與諸將渡水追文德。文德見述軍士有飢色，故欲疲之，每戰輒走。述一日之中，七戰皆捷，既恃驟勝，又逼羣議，於是遂進，東濟薩水，〔薩，桑葛翻。〕去平壤城三十里，因山為營。文德復使詐降，〔復，扶又翻。〕又平壤城險固，度難猝拔，〔度，徒洛翻。〕遂因其詐而還。〔使來護兒之師不敗而先退，則營於平壤城外，與宇文述諸軍猶聲拔相接，不致有薩水之狼 狽也。還，從宣翻，又如字；下同。考異曰：革命記雲：「許公集至平壤，城頭即樹降幡，約至五日，檢錄簿籍圖書，開門待命。期過五日，無一言，許公頻催，竟 無報答。又十數日，乃雲：『船糧敗卻迥，公今更欲何待！』然始抗旌拒守，分兵以捉險要。許公知被欺，即卷甲歸，每日當設方陳而行，四面俱時受敵，傷殺既 眾，糧食又盡，過遼水者什無二三。」按煬帝驕暴，高麗若明言住降，述等必不敢還。今從隋書。〕述等為方陳而行，高麗四面鈔擊，〔陳，讀曰陣。鈔，楚交翻。麗，力知翻。〕述等且戰且行。秋，七月，壬寅，至薩水，軍半濟，高麗自後擊其後軍，右屯衛將軍辛世雄戰死。於是諸軍俱潰，不可禁止，將士奔還，一日一夜至鴨綠水，行四百五十里。將軍天水王仁恭為殿，〔殿，丁練翻。〕擊高麗，卻之。來襲兒聞述等敗，亦引還。唯衛文昇一軍獨全。〔還，從宣翻，又如字。〕
初，九軍度遼，凡三十萬五千，及還至遼東城，唯二千七百人，資儲器械巨萬計，〔巨萬，萬萬也。〕失亡蕩盡。帝大怒，鎖繫述等。癸卯，引還。〔考異曰：雜記：「七月，帝自涿郡還東都。十一月，宇文述等糧盡遁歸，高麗出兵邀截，亡失蕩盡。帝怒，敕所司鎖將隨行。無幾，斬劉士龍等於軍市，特赦述。」今從隋書。〕
初，百濟王漳遣使請討高麗，帝使之覘高麗動靜，〔麗，力知翻。使，疏吏翻。覘，醜廉翻；又醜豔翻。〕璋內與高麗潛通。隋軍將出，璋使其臣國智牟來請師期，帝大悅，厚加賞賜，遣尚書起部郎席律詣百濟，〔隋志：起部郎，屬工部尚書。姓苑：席姓，其先姓籍，避項羽諱，改姓席氏。〕告以期會。〔告以起師之期會師之日也。〕及隋軍渡潦，百濟亦嚴兵境上，聲言助隋，實持兩端。
是行也，唯於遼水西拔高麗武厲邏，〔高麗置邏於遼水之西以警察度遼者。邏，郎佐翻。〕置遼東郡及通定鎮而已。八月，敕運黎陽、洛陽、洛口、太原等倉穀〔開皇三年，於衛州置黎陽倉，其汾、晉之粟，漕運以給京師，汾晉以北諸州，輸之太原倉。〕向望海頓，〔望海頓，當在遼西界。〕使民部尚書【章：十二行本「書」下有「廬江」二字；乙十一行本同；孔本同；張校同；退齋校同。】樊子蓋留守涿郡。九月，庚寅，車駕至東都。〔考異曰：雜記：「十月，車駕幸涿郡，徵召兵馬，將遂度遼之功」，蓋誤。今不取。〕
10冬，十月，甲寅，工部尚書宇文愷卒。〔卒，子恤翻。〕
11十一月，己卯，以宗女為華容公主，嫁高昌。
12宇文述素有寵於帝，且其子士及尚帝女南陽公主，故帝不忍誅。甲申，與於仲文等皆除名為民，斬劉士龍以謝天下。〔以士龍縱乙支文德也。〕薩水之敗，高麗追圍薛世雄於白石山，世雄奮擊，破之，由事獨得免官。以衛文昇為金光祿大夫。諸將皆委罪於於仲文，帝既釋諸將，獨繫仲文。仲文憂漾，發病困篤，乃出之，卒於家。〔漾，於避翻。卒，子恤翻。考異曰：略記：「於仲文以下斬於市。」今從隋書。〕
13是歲，大旱，疫，山東尤甚。
14張衡既放廢，〔衡放還田裏見上六年。〕帝每令親人覘衡所為。〔覘，醜廉翻，又醜豔翻。〕帝還自遼東，衡妾告衡怨望，謗訕朝政，〔朝，直遙翻。〕詔賜盡於家。衡臨死大言：「我為人作何等事，〔謂仁壽四年事也。為，於偽翻。〕而望九活！」監刑者塞耳，〔監，古銜翻。塞，悉則翻。〕促令殺之。〔令，力丁翻。〕
