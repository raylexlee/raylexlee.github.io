△卷第一百四十八
梁紀四〔起旃蒙協洽（乙未），盡著雍閹茂（戊戌），凡四年。〕
高祖武皇帝四
天監十四年（乙未、五一五）
1春，正月，乙巳朔，上冠太子於太極殿，〔古者冠於廟。冠，古玩翻。〕大赦。
2辛亥，上祀南郊。
3甲寅，魏主 有疾；丁巳，殂於式乾殿。〔三十三，諡宣武皇帝，廟號世宗。〕侍中、中書監、太子少傅崔光、侍中、領軍將軍於忠、詹事王顯、中庶子代人侯剛迎太子詡於東 宮，至顯陽殿。王顯欲須明行即位禮，〔須，待也。〕崔光曰：「天位不可暫曠，何侍至明！」顯曰：「須奏中宮。」光曰：「帝崩，太子立，國之常典，何須中宮令也！」於是，光等請太子止哭，立於東序；丁忠與黃門郎元昭扶太子西面哭十餘聲止。光攝太尉，奉策進璽綬，〔璽，斯氏翻。綬，音受。〕太子跪受，服袞冕之服，御太極殿，即皇帝位。〔帝諱詡，宣武皇帝之第三子。〕光等與夜直羣官立中，北面稽首稱萬歲。〔蒼猝不暇集百官，備高氏也。稽，音啟。〕昭，遵之曾孫也。〔魏略陽公遵見一百八卷晉孝武太元一〔二〕十年。〕
高後欲殺胡貴嬪，中給事譙郡劉騰以告崔光，光使置貴嬪於別所，嚴加守衛，由是貴嬪深德四人。〔為劉騰等亂政，崔光尊寵而不能矯正張本。〕戊午，魏大赦。己未，悉召西伐、東防兵。〔西伐，謂伐蜀之兵；東防，謂防淮之兵。〕
驃騎大將軍廣平王懷扶疾入臨，〔驃，匹妙翻。騎，奇寄翻。臨，力鴆翻。〕徑至太極西廡，哀慟，呼侍中、領軍、黃門、二衛，〔二衛始於晉初，左、右衛將軍統之。 此二衛即謂左、右衛將軍。廡，音武。〕雲「身欲上殿哭大行，又須入見主上。」眾皆愕然相視，無敢對者。崔光攘衰振杖，〔見，賢遍翻。衰，叱雷翻。振，舉 也。〕引漢光武崩趙熹扶諸王下殿故事，〔事見四十四卷光武中元二年。〕聲色甚厲，聞者莫不稱善。懷聲淚俱止，曰：「侍中以古義裁我，我敢不服！」遂還，仍 頻遣左右致謝。
先是高肇擅權，尤忌宗室有時望者，太子太傅任城王澄數為肇所譖，懼不自全，〔懲彭城王勰之禍也。先，悉薦翻。任，音壬。數，所角翻。〕乃終日酣飲，〔酣，戶甘翻。〕所為如狂，朝廷機要無所關豫。及世宗殂，肇擁兵於外，〔謂高肇方擁伐蜀之兵也。〕朝野不安。於忠與門下議，〔門下者，侍中等官居之。朝，直遙翻。〕以肅宗幼，未能親政，宜使太保高陽王雍入居西柏堂省決庶政，〔省，悉景翻。〕以任城王澄為尚書令，總攝百揆，奏皇后請即敕授。〔請即以手敕授二王，倉猝不及下詔，慮有沮閣者也。〕王顯素有寵於世宗，恃勢使威，為眾所疾，恐不為澄等所容，與中常侍孫伏連等密謀寢門下之奏，矯皇后令，以高肇錄尚書事，以顯與勃海公高猛同為侍中。於忠等聞之，託以侍療無效，執顯於禁中，〔觀此則侍卿師王顯、詹事王顯又似一人。〕下詔削爵任。顯臨執呼冤，直閤以刀鐶其掖下，〔撞，直江翻。掖，與腋同。〕送右衛府，一宿而死。庚申，下迢如門下所奏，百官總己聽於二王，中外悅服。
二月，庚辰，尊皇后為皇太后。
魏主稱名為書告哀於高肇，且召之還。肇承變憂懼，〔承告哀之變也。〕朝夕哭泣，至於羸倅，〔羸，倫為翻。悴，奏醉翻。〕歸至瀍澗，〔書：我乃卜澗水東，瀍水西。水經：瀍水出河南穀城縣北山，東與千金渠合，又東過洛陽縣南，又東過偃帥縣，又東入於洛。澗水出新安縣南白石山，東南入於洛。此瀍澗直謂瀍水，非如書及水經之瀍、澗為二水也。瀍，直連翻。〕家人迎之，不與相見；辛巳，至闕下，衰服號哭，〔衰，七回翻。號，戶刀翻。〕升太極殿盡哀。高陽王雍與於忠密謀，伏直寢邢豹等十餘人於舍人省下，〔舍人省，即中書省，通事舍人宿直之所。〕肇哭畢，引入西廡，〔廡，音武。〕清河諸王皆竊言目之。肇入省，豹等搤殺之，〔搤，於革翻。〕下詔其罪惡，稱肇自盡，自餘親黨悉無所問，削除職爵，葬以士禮；逮昏，於廁門出屍歸其家。
4魏之伐蜀也，軍至晉壽，蜀人震恐。傅豎眼將步兵三萬擊巴北，上遣寧州刺史任太洪自陰平間道入其州，〔傅豎眼以益州刺史鎮晉壽。此陰平非鄧艾所由之陰平，今利州之陰平縣是也。間，古莧翻。豎，而庾翻。將，即亮翻。任，音壬。〕招誘氐、蜀，絕魏運路。〔氐、蜀，氐人及蜀人也。誘，音酉。〕會魏大軍北還，太洪襲破魏東洛、除口二戍，〔唐利州景谷縣，舊白水縣也，置東洛郡，後周省郡入平興郡，隋又廢平興為景谷縣。水經，漢水過大、小黃金南，東合蘧蒢口。註雲：蘧蒢水出就谷南，歷蘧蒢溪，又南流，注於漢，謂之蒢口。〕聲言梁兵繼至，氐、蜀翕然從之。太洪進圍關城，豎眼遣統軍姜喜等擊太洪，大破之，太洪棄關城走還。〔關城即白水關城。〕
5癸未，魏以高陽王雍為太傅、領太尉，清河王懌為司徒，廣平王懷為司空。
6甲午，魏葬宣武皇帝於景陵，甫號世宗。己亥，尊胡貴嬪為皇太妃。三月，甲辰朔，以高太后為尼，徙居金墉瑤光寺，〔子無廢母之義，魏之亂亡宜矣。按魏廢后率居瑤光寺，馮後、高後是也。〕非大節慶，不得入宮。
7魏左僕射郭祚表稱：「蕭衍狂悖，謀斷川瀆，〔謂築浮山堰也。悖，蒲妹翻。斷，丁管翻。〕役苦民勞，危亡已兆；宜命將出師，長驅撲討。」〔將，即亮翻。撲，普木翻。〕魏詔平南將軍楊大眼督諸軍鎮荊山。〔水經，淮水過塗山北而後至荊山，今塗山在鍾離縣西九十五里，荊山在鍾離縣西八十三里。〕
8魏於忠既居門下，又總宿衛，〔門下，謂為侍中。宿衛，謂為領軍。〕遂專朝政，權傾一時。〔朝，直遙翻。〕初，太和中，軍國多事，高祖以用度不足，百官之祿四分減一，忠悉命歸所減之祿。舊制：民稅絹一匹別輸綿八兩，布一匹別輸麻十五斤，忠悉罷之。乙丑，詔文武羣官各進位一級。〔史言於忠擅魏，欲收眾心。〕
9夏，四月，浮山堰成而復潰，或言蛟龍能乘風雨破堰，其性惡鐵，〔復，扶又翻。惡，烏路翻。〕乃運東、西冶鐵器數千萬斤沈之，〔建康有東、西二冶，各置冶令以掌之。沈，持林翻。〕亦不能合。乃伐樹為井幹，〔井幹，井欄也。言疊木為井幹之形。幹，揚子註及西都賦註音寒，莊子音如字。〕填以巨石，加土其上；緣淮百里內木石無巨細皆盡，負檐者肩上皆穿，夏日疾疫，死者相枕，〔檐，都濫翻。枕，職任翻。〕蠅蟲晝夜聲合。
10魏梁州刺史薛懷吉破叛氐於沮水。〔水經：沔水出武都沮縣東狼谷中，又東南流，逕沮水戍。註雲：沔水一名沮水。闞駰曰：以其初出沮洳然，故曰沮水。師古曰：沮，子餘翻。〕懷吉，真度之子也。〔薛真度見一百四十卷齊明帝建武二年。〕五月，甲寅，南秦州刺史崔暹又破叛氐，解武興之圍。〔魏南秦州治駱谷城，領天水、漢陽、武都、武階、脩武、仇池郡。此時蓋叛氐圍武興也。〕
11六月，魏冀州沙門法慶以妖幻惑眾，〔妖，於驕翻。幻，戶辦翻。〕興勃海人李歸伯作亂，推法慶為主。法慶以尼惠暉為妻，以歸伯為十住菩薩、平魔軍司、定漢王，〔魏書，法慶以殺一人者為一住菩薩，殺十人者為十位菩薩。菩，薄乎翻。薩，桑葛翻。〕自號大乘。又合狂藥，〔合，音閤。〕令人服之，父子兄弟不復相識，〔復，扶又翻。〕唯以殺害為事。刺史蕭寶寅遣兼長史崔伯驎擊之，伯驎敗死。〔驎，力珍翻。〕賊眾益盛，所在毀寺舍，斬僧尼，燒經像，雲「新佛出世，除去眾魔」。〔去，羌呂翻。〕秋，七月，丁未，詔假右光祿大夫元遙徵北大將軍以討之。〔假者，未正以徵北大將軍授之。〕
12魏尚書裴植，自謂人門不後王肅，〔植，裴叔業之兄子也。後，戶遘翻。〕以朝廷處之不過，〔處，昌呂翻。〕意常怏怏，〔怏，於兩翻。〕表請解官隱嵩山，世宗不許，深怪之。及為尚書，志氣驕滿，每謂人曰：「非我須尚書，尚書亦須我。」每入參議論，好面譏毀羣官，〔好，呼到翻。〕又表徵南將軍田益宗，言：「華、夷異類，不應在百世衣冠之上。」於忠、元昭見之切齒。〕忠、昭皆北人，故深諱此言。〕
尚書左僕射郭祚，冒進不已，自以東宮師傅，【章：十二行本「傅」下有「列辭尚書四字；乙十一行本同；孔本同；張校同；退齋校同。】望封侯、儀同，〔天監十年，魏以祚領太子少師。〕詔以祚為都督雍、岐、華三州諸軍事、徵西將軍、擁州刺史。〔魏太和十一年置岐州，治雍城鎮，領平秦、武都、武功三郡。雍，於用翻。華，戶化翻。〕
祚與植皆惡於忠專橫，密勸高陽王雍使出之；忠聞之，大怒，令有司誣奏其罪。尚書奏：「羊祉告姑子皇甫仲達雲『受植旨，詐稱被詔，〔惡，烏路翻。橫，戶孟翻。被，皮義翻。〕帥合部曲欲圖於忠。』〔帥，讀曰率；下同。〕臣等窮治，辭不伏引；〔伏引，猶引伏也。治，直之翻。〕然眾證明昺，〔昺，音丙。〕準律當死。眾證雖不見植，皆言『仲達為植所使，植召仲達責問而不告列』。推論情狀，不同之理不可分明，不得同之常獄，有所降減，計同仲達處植死刑。〔處，昌呂翻；下裁處同。〕植親帥城眾，附從王化，〔謂齊東昏侯永元二年，植以壽陽降魏。〕依律上議，〔謂依八議之律也。上，時掌翻。〕乞賜裁處。」〔處，昌呂翻。〕忠矯詔曰：「兇謀既爾，罪不當恕；雖有歸化之誠，無容上議，亦不須待秋分。」〔魏舊刺，秋分然後決死刑。〕八月，己【張：「己」作「乙」。】亥，植與郭祚及都水使者杜陵韋儁皆賜死。儁，祚之婚家也。忠又欲殺高陽王雍，崔光固執不從，乃免雍官，以王還第。朝野冤憤，莫不切齒。〔使，疏吏翻。朝，直遙翻。〕
13丙子，魏尊胡太妃為皇太后，居崇訓宮。於忠領崇訓衛尉，劉騰為崇訓太僕，加侍中，侯剛為侍中撫軍將軍。〔三人者，胡後所深德者也。〕又以太后父國珍為光祿大夫。
14庚辰，定州刺史田超秀帥眾三千降魏。〔超秀叛魏見上捲上年。帥，讀曰率。降，戶江翻。〕
15戊子，魏大赦。
16己丑，魏清河王懌進位太傅，領太尉，廣平王懷為太保，領司徒，任城王澄為司空。庚寅，魏以車騎大將軍於忠為尚書令，特進崔光為車騎大將軍，並加開府儀同三司。〔任，音壬。騎，奇寄翻；下同。〕
17魏江陽王繼，熙之曾孫也，〔熙，道武之子。〕先為青州刺史，坐以良人為婢奪爵。繼子叉娶胡太后妹，壬辰，詔復繼本封，以叉為通直散騎侍郎，叉妻為新平郡君，仍拜女侍中。〔為元叉囚靈太后張本。散，悉亶翻。〕
羣臣奏請太后臨朝稱制，九月，乙未，靈太后始臨朝聽政，〔胡太太諡曰靈。〕猶稱令以行事，羣臣上書稱殿下。太后聰悟，頗好讀書屬文，射能中針孔，〔好，呼到翻。屬，之慾翻。中，竹仲翻。〕政事皆手筆自決。加胡國珍侍中，封安定公。
自郭祚等死，詔令生殺皆出於忠，王公畏之，重足脅息。〔重，直龍翻。脅息者，屏氣鼻不敢息，唯兩脅潛動以舒氣息耳。〕太后既親政，乃解忠侍中、領軍、崇訓衛尉，止為儀同三司、尚書令。後旬餘，太后引門下侍官於崇訓宮，〔門下侍官，自侍中至散騎常侍、侍郎。崇訓宮，蓋太后所居宮也。〕問曰：「忠在端揆，聲望何如﹖」鹹曰：「不稱厥任。」〔稱，尺證翻。〕乃出忠為都督冀、定、瀛三州諸軍事、徵北大將軍、冀州刺史；以司空澄領尚書令。澄奏：「安定公宜出入禁中，參諮大務，」詔從之。〔人之老也，戒之在得，任城王澄自氣衰矣。〕
18甲寅，魏元遙破大乘賊，擒法慶並渠帥百餘人，〔帥，所類翻。〕傳首洛陽。
19左遊擊將軍趙祖悅襲魏西硤石，〔水經：淮水東過壽春縣北，又北逕山峽中，謂之峽石。對岸山上結二城以防津要，在淮水西岸者謂之西硤石。杜佑曰：潁州下蔡縣有硤石山，梁築城以拒魏，今縣城也。〕據之以逼壽陽；更築外城，徙緣淮之民以實城內。將軍田道龍等散攻諸戍，魏揚州刺史李崇分遣諸將拒之。〔將，即亮翻。〕癸亥，魏遣假鎮南將軍崔亮攻西硤石，又遣鎮東將軍蕭寶寅決淮堰。
20冬，十月，乙酉，魏以胡國珍為中書監、儀同三司，侍中如故。
21甲午，弘化太守杜桂舉郡降魏。〔弘化地闕，蓋亦緣邊蠻郡也。降，戶江翻。〕
22初，魏於忠用事，自言世宗許其優轉；太傅雍等皆不敢違，加忠車騎大將軍。忠又自謂新故之際有定社稷之功，諷百僚令加己賞；雍等議封忠常山郡公。忠又難於獨受，乃諷朝廷，同在門下者皆加封邑，雍等不得已復封崔光為博平縣公，而尚書元昭等上訴不已。〔魏主之立 也，元昭亦同在門下，故上訴不已。復，扶又翻。上，時掌翻。〕太后敕公卿再議，太傅懌等上言：「筅帝升遐，〔記曲禮曰：告喪曰天王登假。註雲：登，上也； 遐，已也；上已者，若仙去雲耳。登，即升也。假，讀與遐同。〕奉迎乘輿，侍衛省闥，乃臣子常職，〔乘，繩證翻。〕不容以此為功。臣等前議授忠茅土，正以畏其威權，苟免暴戾故也。若以功過相除，悉不應賞，請皆追奪。」崔光亦奉送章綬茅土，表十餘上，太后從之。
高陽王雍上表自劾，稱「臣初入柏堂，見詔旨之行一由門下，臣出君行，深知其不可而不能禁；〔謂殺生予奪皆出於於忠之意，而以詔旨行之。上，時掌翻。劾，戶概翻，又戶得翻。〕於忠專權，生殺自恣，而臣不能違。忠規欲殺臣，賴在事執拒；〔在事，謂在位任事之臣，此指言崔光。執拒，謂執不可而拒忠。〕臣欲出忠於外，在心未行，返為忠廢。忝官屍祿，孤負恩私，請返私門，伏聽司敗。」〔司敗，即司寇也。〕太后以忠有保護之功，不問其罪。十二月，辛丑，以忠【嚴：「忠」改「雍」。】為太師，領司州牧，尋復錄尚書事，與太傅懌、太保懷、侍中胡國珍入居門下，同釐庶政。〔復，扶又翻。釐，力之翻，治也。〕
23己酉，魏崔亮至硤石，趙祖悅逆戰而敗，閉城自守，亮進圍之。
24丁卯，魏主及太后謁景陵。
25是冬，寒甚，淮、泗盡凍，浮山堰士卒死者什七八。
26魏益州刺史傅豎眼，性清素，民、獠懷之。龍驤將軍元法僧代豎眼為益州刺史，〔此魏之東益州也。豎，而庾翻。獠，魯皓翻。驤，思將翻。〕素無治幹，加以貪殘；〔治，直吏翻。〕王、賈諸姓，本州士族，法僧皆召為兵。葭萌民任令宗因眾心之患魏也，殺魏晉壽太守，以城來降，民、獠多應之；〔葭，音家。任，音壬。守，式又翻。降，戶江翻。獠，魯皓翻。〕益州刺史鄱陽王恢遣巴西、梓潼二郡太守張齊將兵三萬迎之。〔將，即亮翻。法僧，熙之曾孫也。〕
27魏岐州刺史趙王謐，幹之子也，〔趙郡王幹見一百四十卷齊明帝建武二年，此於「王謐」之上逸「郡」字。〕為政暴虐。一旦，閉城門大索，執人而掠之，〔索，山客翻。掠，音亮。〕楚毒備至，又無故斬六人，闔城兇懼；眾遂大呼，屯門，〔兇，許拱翻。呼，火故翻。〕謐登樓毀梯以自固。胡太后遣遊擊將軍王靖馳馹諭城人，城人開門謝罪，奉送管籥，乃罷謐刺史。謐妃，太后從女也。至洛，除大司農卿。〔史言魏母后擅朝，城狐社鼠有所依憑。馹，音日。從，才用翻。〕
太后以魏主尚幼，未能親察，欲代行祭事，禮官博議以為不可。太后以問侍中崔光，光引漢和熹鄧太后祭宗廟故事，太后大悅，遂攝行祭事。〔史嗺光逢女主之惡。〕
28魏南荊州刺史桓叔興表請不隸東荊州，許之。〔南荊隸東荊見上卷十一年。〕
十五年（丙申、五一六）
1春，正月，戊辰朔，魏大赦，改元熙平。
2魏崔亮攻硤石未下，與李崇約水陸俱進，崇屢違期不至。〔李崇時鎮壽陽。〕胡太后以諸將不壹，乃以吏部尚書李平為使持節、鎮軍大將軍兼尚書右僕射，將步騎二千赴壽陽，別為行 臺，節度諸軍，〔將，即亮翻。使，疏吏翻。騎，奇寄翻。〕如有乖異，以軍法從事。蕭寶寅遣輕車將軍劉智文等渡淮，攻破三壘；二月，乙巳，又敗將軍桓孟孫等 於淮北。〔敗，補邁翻。〕李平至硤石，督李崇、崔亮等水【章：十二行本「水」上有「刻日」二字；乙十一行本同。】陸進攻，無敢乖互，〔乖，異也。互，差 也。〕戰屢有功。
上使左衛將軍昌義之將兵救浮山，未至，康絢已擊魏兵，卻之。〔絢，許縣翻。考異曰：絢傳：「十二月魏遣李曇定督眾軍來戰。」按魏帝紀此年正月乃遣李平節度諸軍，絢傳誤也。曇定，即平字也。〕上使義之與直閤王神念泝淮救硤石。〔泝，蘇故翻。考異曰：李崇傳：「衍遣趙祖悅襲據西硤石，又遣義之、神念帥水軍泝淮而上，規取壽春。」按義之傳，絢破魏軍，義之乃救硤石，今從之。〕崔亮遣將軍博陵崔延伯守下蔡，〔下蔡縣，漢屬沛郡，梁置下蔡郡，屬豫州。水經註：淮水自峽石北逕下蔡故城東本州來之城也。吳季札始邑延陵，後邑州來，故曰延州來季子。春秋，襄二年，蔡成公自新蔡遷於州來，謂之下蔡。淮之東岸又有一城，下蔡新城也。二城對據，翼帶淮濆。按蔡有三：蔡州上蔡縣，蔡仲始封之邑也；又有新蔡，蔡平侯自上蔡遷都於此；又有下蔡縣，蔡成公所遷也。〕延伯與別將伊甕生夾淮為營。延伯取車輪去輞，削銳其輻，兩兩接對，揉竹為焴，〔將，即亮翻。去，羌呂翻。輞，扶紡翻，車之牙，車輮也。輻，方目翻，輪轑也。揉，人九翻。焴，古恆翻，大索也。〕貫連相屬，並十餘道，橫水為橋，兩頭施大鹿盧，〔鹿盧，圓轉之木。屬，之慾翻。〕出沒隨意，不可燒斫。既斷趙祖悅走路，又令戰艦不通，義之、神念屯梁城不得進。〔嗚呼，吾國之失襄陽，亦以水陸援斷而諸將不進也！斷，丁管翻。艦，戶黯翻。〕李平部分水陸攻硤石，〔分，扶問翻。〕克其外城；乙丑，祖悅出降，斬之，盡俘其眾。〔降，戶江翻。〕
胡太后賜崔亮書，使乘勝深入。平部分諸將，水陸並進，攻浮山堰；亮違平節度，以疾請還，隨表輒發。平奏處亮死刑，〔處，昌呂翻。〕太后令曰：「亮去留自擅，違我經略，雖有小捷，豈免大咎！但吾攝御萬機，庶幾惡殺，〔幾，居依翻。惡，烏故翻。亮，崔光之族弟也，故平奏不行。〕可聽特以功補過。」魏師遂還。〔還，從宣翻，又如字。〕
3魏中尉元匡奏彈於忠「幸國大災，專擅朝命，裴、郭受冤，〔謂裴植、郭祚。彈，徒丹翻。朝，直遙翻。〕宰輔黜辱。〔謂高陽王雍被黜，後又以授忠茅土，乞自貶退也。〕又自矯旨為儀同三司、尚書令，領崇訓衛尉，原其此意，欲以無上自處。〔處，昌呂翻。；下尉處同。〕既事在恩後，〔恩後，謂赦恩之後也。〕宜加顯戮，請遣御史一人就州行決。〔於忠時為冀州刺史，欲就州戮之。〕自去歲世宗晏駕以後，皇太后未親覽，以前諸不由階級，或發門下詔書，或由中書宣敕，擅相拜授者，己經恩宥，正可免罪，並宜追奪。」太后令曰：「忠已蒙特原，無宜追罪；餘如奏。」
匡又彈侍中侯剛掠殺羽林。〔掠，音亮；下同。〕剛本以善烹調為尚食典御，〔嘗食典御，魏官也，掌調和御食，溫涼寒熱，以時供進則嘗之。或曰：「嘗」當作「尚」，平、去二字通用。〕凡三十年，以有德於太后，〔事見上年。〕頗專恣用事，王公皆畏附之。廷尉處剛大辟，〔闢，毗亦翻。〕太后曰：「剛因公事掠人，邂逅致死，於律不坐。」少卿陳郡袁翻曰：「『邂逅』，謂情狀已露，隱避不引，〔不引，謂不引伏也。邂，戶介翻。逅，戶遘翻。〕考訊以理者也。今此羽林，問則具首，〔首，式又翻。〕剛口唱打殺，撾築非理，安得謂之『邂逅』！」〔撾，則瓜翻。〕太后乃削剛戶三百，解嘗【嚴：「嘗」改「尚」。】食典御。
4三月，戊戌朔，日有食之。
5魏論西硤石之功，辛未，以李崇為驃騎將軍，加儀同三司，〔驃，匹妙翻。騎，奇寄翻。〕李平為尚書右僕射，崔亮進號鎮北將軍。亮與平爭功於禁中，太后以亮為殿中尚書。
6魏蕭寶寅在淮堰，上為手書誘之，使襲彭城，許送其國廟及室家諸從還北，〔諸從，猶羣從也。從，才用翻。〕寶寅表上其書於魏朝。〔上，時掌翻。朝，直遙翻。〕
或謂康絢曰：「四瀆，天所以節宣其氣，不可久塞，〔國語，周太子晉曰：「古之長民者，不墮山，不崇藪，不防川，不寶澤。夫山，土之聚也；藪，物之歸也；川，氣之導也；澤，水之鍾也。天地成而聚於高，歸物於下，疏為川穀以導其氣，陂塘污庳以鍾其美。」塞，悉則翻。〕若鑿鮃東注，則遊波寬緩，堰得不壞。」絢乃開鮃東注。又縱反間於魏曰：「梁人所懼開鮃，不畏野戰。」蕭寶寅信之，鑿山深五丈，開鮃北注，水日夜分流猶不減，〔丁度集韻：鮃，與湫同，將由翻。間，古莧翻。深，式浸翻。〕魏軍竟罷歸。水之所及，夾淮方數百里。李崇作浮橋於硤石戍間，又築魏昌城於八公山東南以備。壽陽城壞，居民散就岡隴，〔山脊為岡，高丘為隴。〕其水清徹，俯視廬舍冢墓，瞭然在下。
初，堰起於徐州境內，〔浮山在鍾離郡界，梁置徐州於鍾離。〕刺史張豹子宣言，謂己必掌其事；既而康絢以他官來監作，〔監，古銜翻。〕豹子甚慙。俄而敕豹子受絢節度，豹子遂譖絢與魏交通，上雖不納，猶以事畢徵絢還。〔絢還則堰壞矣。〕
8魏胡太后追思於忠之功，曰：「豈宜以一謬棄其餘勳！」〔胡後以於忠擁護為功；若忠之專橫，其謬固非一也。〕復封忠為靈壽縣公，〔復，扶又翻。〕亦封崔光為平恩縣侯。
9魏元法僧遣其子景隆將兵拒張齊，〔將，即亮翻；下同。〕齊與戰於葭萌，大破之，屠十餘城，遂圍武興。法僧嬰城自守，境內皆叛，法僧遣使間道告急於魏。〔使，疏吏翻。間，古莧翻。〕魏驛召鎮南軍司傅豎眼於淮南，以為益州刺史、西征都督，將步騎三千以赴之。〔豎，而庾翻。騎，奇寄翻。〕豎眼入境，轉戰三日，行二百餘裏，九遇皆捷。五月，豎眼擊殺梁州刺史任太洪。民、獠聞豎眼至，皆喜，迎拜於路者相繼。〔民、獠惡法僧而懷豎眼，故迎之者屬路。任，音壬。獠，魯皓翻。〕張齊退保白水，豎眼入州，〔入武興也。〕白水以東民皆安業。
魏梓潼太守苟金龍領關城戍主，梁兵至，金龍疾病，不堪部分，〔分，扶問翻。〕其妻劉氏帥厲城民，乘城拒戰，〔帥，讀曰率。〕百有餘日，士卒死傷過半。戍副高景謀叛，劉氏斬景及其黨與數千人，〔數千，當作數十。〕自餘將士，分衣減食，勞逸必同，莫不畏而懷之。井在城外，為梁兵所據，會天大雨，劉氏命出公私布絹及衣服懸之，絞而取水，城中所有雜物悉儲之。〔雜物，謂瓶、罌、甕、盎之屬。〕豎眼至，梁兵乃退，魏人封其子為平昌縣子。
10六月，庚子，以尚書令王瑩為左光祿大夫、開府儀同三司，尚書右僕射袁昂為左僕射，吏部尚書王暕為右僕射。暕，儉之子也。〔暕，古限翻。王儉，齊初佐命。〕
11張齊數出白水，侵魏葭萌，傅豎眼遣虎威將軍強虯攻信義將將楊興起，殺之， 復取白水。〔數，所角翻。強，其兩翻，又如字。復，扶又翻；下州復、不復同。〕寧朔將軍王光昭又敗於陰平，張齊親帥驍勇二萬餘人與傅豎眼戰，〔驍，堅堯 翻。〕秋，七月，齊軍大敗，走還，小劍、大劍諸戍皆棄城走，〔今劍州剆門縣有大劍山，又有小劍山在其西北三十里，又有小劍故城在益昌縣西南五十里。大劍雖 號天險，有阨塞可守，崇墉之間，徑路頗夷。小劍則鑿石架閣，有不容越，李白匠謂「一夫當關，萬夫莫開」者是也。〕東益州復入於魏。
12八月，乙巳，魏以胡國珍為驃騎大將軍、開府儀同三司、雍州刺史。〔驃，匹妙翻。騎，奇寄翻。雍，於用翻。〕國珍年老，太后實不欲令出，止欲示以方面之榮；竟不行。
13康絢既還，張豹子不復脩淮堰。九月，丁丑，淮水暴漲，堰壞，其聲如雷，聞三百里，〔聞，音問。〕緣淮城戍村落十餘萬口皆漂入海。初，魏人患淮堰，以任城王澄為大將軍、大都督南討諸軍事，勒眾十萬，將出徐州來攻堰，尚書右僕射李平以為「不假兵力，終當自壞。」及聞破，太后大喜，賞平甚厚，澄遂不行。
15魏胡太后數幸宗戚勳貴之家，〔數，所角翻。〕侍中崔光表諫曰：「禮，諸侯非問疾弔喪而入諸臣之家，謂之君臣為謔。〔記禮運之辭也。註雲：無故而乳之，是戲謔也，陳靈公與孔寧、儀行父數如夏氏，以取弒焉。〕不言王后夫人，明無適臣家之義。夫人，父母在有歸寧，沒則使卿寧。〔左傳莊二十七年冬，杞伯姬來，歸寧也。杜預註曰：寧，問父母安否。襄十二年，楚司馬子庚聘於秦，為夫人寧，禮也。註曰：諸侯夫人，父母既沒，歸寧使卿，故曰禮。〕漢上官皇后將廢昌邑，霍光，外祖也，親為宰輔，後猶御武帳以接羣臣，〔事見二十四卷漢昭帝元平元年。〕示男女之別也。〔別，彼列翻。〕今帝族方衍，勳貴增遷，祗請遂多，將成彝式。〔方衍，謂生子也。增遷，謂增秩遷官也。祗，敬也宗戚勳貴之家，凡有吉慶，皆有吉慶，皆請太后臨幸。〕願陛下簡息遊幸，則率土屬賴，含生仰悅矣。」〔屬，之慾翻；下請屬同。〕
任城王澄以北邊鎮將選舉彌輕，〔將，即亮翻。〕恐賊虜闚邊，山陵危迫，〔魏自顯祖以上，山陵皆在雲中。〕奏求重鎮將之選，脩警備之嚴，詔公卿議之。廷尉少卿袁翻議，〔秦、漢以來九卿各一卿，魏太和十五年九卿各置少卿，蓋倣周官六卿有小宰、小司徒、小宗伯、小司馬、小司寇、小司空之遺制也。〕以為「比緣邊州郡，官不擇人，唯論資級。或值貪污之人，廣開戍邏，多置帥領，或用其左右姻親，或受人貨財請屬，皆無防寇之心，唯有聚斂之意。〔比，毗至翻。邏，郎佐翻。帥，所類翻。屬，之慾翻。斂，力贍翻。〕其勇力之兵，驅令抄掠，若萬強敵，即為如虜，如有執獲，奪為己富。其羸弱老小之輩，微解金鐵之工，少閑草木之作，〔抄，楚交翻。羸，倫為翻。解，戶買翻，曉也。閑，習也。〕無不搜營窮壘，苦役百端。自餘或伐木深山，或芸草平陸，販貿往還，相望道路。此等祿既不多，死於溝瀆者什常七八。〔自古至今，守邊之兵皆病於此。貿，音茂。〕是以鄰敵伺間，擾我疆場，皆由邊任不得其人故也。愚謂自今已後，南北邊諸藩及所統郡縣，府佐統軍至於戍主，皆令朝臣王公已下各舉所知，必選其才，不拘階級；若稱職及敗官，並所舉之人隨事賞罰。」太后不能用。〔間，古莧翻。場，音亦。朝，直遙翻。稱，尺證翻。敗，補邁翻。〕及正光之末，北邊盜賊羣起，遂逼舊都，犯山陵，如澄所慮。〔正光四年，破六韓拔陵、衛可孤等反，孝昌初年，雲中沒矣。〕
17初，魏世宗作瑤光寺，未就，是歲，胡太后又作永寧寺，〔水經註：穀渠南流，出太尉、司徒兩坊間，水西有永寧寺。〕皆宮側；又作石窟寺於伊闕口，皆極土木之美。而永寧尤盛，有金像高丈八者一，如中人者十，玉像二。為九層浮圖，掘地築基，下及黃泉；〔杜預曰：地中之泉，故日黃泉。〕浮圖高九十丈，上剎復高十丈，〔高，居報翻。剎，所轄翻。剎，柱也，浮圖上柱；今謂之相輪。復，扶又翻。〕每夜靜，鈐鐸聲聞十里。〔聞，音問。〕佛殿如太極殿，南門如端門。僧房千間，珠玉錦繡，駭人心目。自佛法入中國，塔廟之盛，未之有也。〔漢永明〔平〕中，佛法入中國，佛弟子收奉舍利，建宮宇，號為塔，亦胡言，猶宗廟也，故世稱塔廟。〕揚州刺史李崇上表，以為「高祖遷都垂三十年，〔遷都見一百三十八卷齊世永明十一年。〕明堂未脩，太學荒廢，城闕府寺頗亦頹壞，非所以追隆堂構，〔書大誥曰：若考作室既底法，厥子乃弗肯堂，矧肯構！〕儀刑萬國者也。今國子雖有學官之名，而無教授之實， 何異兔絲、燕麥，南箕、北斗！〔爾雅曰：唐、蒙、女蘿，兔絲。釋名日：唐也，蒙也，女蘿也，兔絲也，一物四名。毛氏詩傳曰：女蘿，兔絲；兔絲，松蘿也。陸 璣草木疏曰：兔絲，蔓連草上生，黃赤如金，合藥兔絲子是也。公蘿，自蔓松上生，枝正青，與兔絲殊異。本草曰：兔絲生川澤田野，蔓延草木之上，瞿麥，一名燕麥，又名雀麥，其苗與麥同，但穗細長而疏。言兔絲有絲之名而不可以織，燕麥有麥之名而不可以食。古歌曰：田中兔絲，如何可絡！道邊燕麥，何嘗可獲！詩云：維南有箕，不可以簸揚。維北有鬥，不可以挹酒漿。皆謂有名無實也。〕事不兩興，須有進退，宜罷尚方雕靡之作，省永寧土木之功，減瑤光材瓦之力，分石窟鐫琢之勞，及諸事役非急者，於三時農隙脩此數條，使國容嚴顯，禮化興行，不亦休哉！」太后優令答之，而不用其言。
太后好事佛，民多絕戶為沙門，〔家有一子，出為沙門，其戶絕矣。好，呼到翻。〕高陽王友李瑒上言，「三千之罪莫大於不孝，不孝之大無過於絕祀，〔孔子曰：「五刑之屬三千，其罪莫大於不孝。」孟子曰：「不孝有三，無後為大。」瑒，杖梗翻，又音暢。〕豈得輕縱背禮之情，肆其向法之意，一身親老，棄家絕養，缺當世之禮而求將來之益！〔佛法以今世修種為來生因果。背，蒲妹翻。養，餘亮翻。〕孔子云：『未知生，焉知死﹖』〔論語載孔子答子路之言。焉，於虔翻。〕安有棄堂堂之政而從鬼教乎！又，今南服未靜，眾役仍煩，百姓之情，實多避役，若復聽之，恐捐棄孝慈，比屋皆為沙門矣。」〔復，扶又翻。比，毗必翻，又毗至翻。〕都統僧暹等忿瑒謂之「鬼教」，以為謗佛，〔魏有沙門統，謂之都統，猶今都僧錄。〕泣訴於太后。太后責之，瑒曰：「天曰神，地曰祗，人曰鬼。傳曰：『明則有禮樂，幽則有鬼神。』然則明者為堂堂，幽者為鬼教。佛本出於人，名之為鬼，愚謂非謗。」太后雖知瑒言為允，難違暹等之意，罰瑒金一兩。
18魏徵南大將軍田益求為東豫州刺史，以招二子，太后不許，竟卒於洛陽。〔田益宗二子叛見上卷十三年。卒，子恤翻。〕
19柔然伏跋可汗，壯健善用兵，〔可，從刊入聲。汗，音寒。〕是歲，西擊高車，大破之，執其王彌俄突，繫其足於駑馬，頓曳殺之，漆其頭為飲器。〔彌俄突殺柔然佗汗見上卷七年。〕鄰國先羈屬柔然後叛去者，伏跋皆擊滅之，其國復強。〔復，扶又翻；下賊復同。〕
十六年（丁酉、五一七）
1春，正月，辛未，上祀南郊。
2魏大乘餘賊復相聚，〔沙門法慶之餘黨也。〕突入瀛州，刺史宇文福之子員外散騎侍郎延帥奴客拒之。〔散，悉亶翻。騎，奇寄翻。帥，讀曰率。〕賊燒齋閤，延突火抱福出外，肌髮皆焦，勒眾苦戰，賊遂散走，追討，平之。
3甲戌，魏大赦。
4魏初，民間皆不用錢，高祖太和十九年，始鑄太和五銖錢，遣錢工在所鼓鑄；民有欲鑄錢者，聽就官鑪，銅必精練，無得殽雜。世宗永平三年，又鑄五銖錢，禁天下用錢不依準式者。既而洛陽及諸州鎮所用錢各不同，商貨不通。尚書令任城王澄上言，以為：「不行之錢，律有明式，指謂雞眼、鐶鑿，〔雞眼者，謂錢薄小，其眼如雞眼也。鐶鑿雲者，謂鑿好以取銅，僅存其肉也。鐶，戶關翻。〕更無餘禁。計河南諸州今所行悉非制限，昔來繩禁，愚竊惑焉。又河北既無新錢，復禁舊者，專以單絲之縑、疏縷之布，狹幅促度，不中常式，〔復，扶又翻。中，竹仲翻。〕裂匹為尺，以濟有無，徒成杼軸之勞，〔杼，直呂翻；說文，機之持緯者。〕不免飢寒之苦，殆非所以救恤凍餒，子育黎元之意也。錢之為用，貫繈相屬，〔繈，居兩翻，亦錢貫也。屬，之慾翻。〕不假度量，平均簡易，濟世之宜，謂為深允。乞並下諸方州鎮，〔易，以豉翻。下，遐稼翻。〕其太和與新鑄五銖及古諸錢方俗所便用者，但內外全好，雖有大小之異，並得通行，貴賤之差，自依鄉價。庶貨環海內，公私無壅。其雞眼、鐶鑿及盜鑄、毀大為小、生新巧偽不如法者，據律罪之。」詔從之。然河北少錢，〔少，詩沼翻。〕民猶用物交易，錢不入市。
5魏人多竊冒軍功，尚書左丞盧同閱吏部勳書，因加檢覈，〔覈，戶革翻。〕得竊階者三百餘人，乃奏：「乞集吏部、中兵二局勳簿，對句奏案，〔句，古侯翻，考也，稽也。〕更造兩通，〔更，工衡翻。〕一關吏部，一留兵局。又，在軍斬首成一階以上者，即令行臺軍司給券，當中豎裂，一支付勳人，一支送門下，〔此韓愈寄崔立之詩所謂「當如合分支」者也，今人亦謂析產文契為分支帳。豎，而庾翻。〕以防偽巧。」太后從之。同，玄之族孫也。〔盧玄見一百二十二卷宋文帝元嘉八年。〕中尉元匡奏取景明元年已來，內外考簿、吏部除書、中兵勳案、並諸殿最，〔殿，丁練翻。〕欲以案校竊階盜官之人，太后許之。尚書令任城王澄表以為：「法忌煩苛，治貴清約。〔治，直吏翻。〕御史之體，風聞是司，若聞有冒勳妄階，止應攝其一簿，研檢虛實，繩以典刑。豈有移一省之案，〔取尚書省之案赴御史臺，所謂移也。〕尋兩紀之事，〔自景明元年至是年凡十八年。今言兩紀之事，蓋景明初所敘階勳，皆太和末淮，漢用兵所上勳人名籍也。〕如此求過，誰堪其罪！斯實聖朝所宜重慎也。」太后乃止。又以匡所言數不從，慮其辭解，〔朝，直遙翻。數，所角翻。辭解者，辭職解官也。〕欲獎安之，乃加鎮東將軍。二月，丁未，立匡為東平王。〔為，匡治棺攻澄張本。〕
6三月，丙子，敕織官，文錦不得為仙人鳥獸之形，〔織官，猶漢之織室令、丞也。〕為其裁翦，有乖仁恕。〔為，於偽翻。〕
7丁亥，魏廣平文穆王懷卒。
8夏，四月，戊申，魏以中書監胡國珍為司徒。
9詔以宗廟用牲，有累冥道，〔冥，幽也。幽則有鬼神；冥道，鬼神之道也。累，力瑞翻。〕宜皆以麵為之。〔考異曰：梁帝紀，此詔在四月甲子。南史雲在二月，雲「祈告天地宗廟，以去殺之理欲被之含識，郊廟牲牷皆代以麵，其山川諸祀則否。」按長曆是月辛卯朔，無甲子。隋志但云四月，亦不雲郊祀去牲，今從之。〕於是朝野諠譁，以為宗廟去牲，乃是不復血食，〔去，羌呂翻。復，扶又翻。〕帝竟不從。八坐乃議以大脯代一元大武。〔記曲禮：牛曰一元大武。鄭玄曰：元，頭也。武，跡也。坐，祖臥翻。〕
10秋，八月，丁未，詔魏太師高陽王雍入居門下，參決尚書奏事。〔「魏」字當在「詔」字之上。〕
11冬，十月，詔以宗廟猶用脯脩，〔鄭玄曰：脯，乾肉也。脩，鍛脩也。薄析曰脯，棰之而施薑桂曰鍛脩。〕更議代之，於是以大餅代大鋪，其餘盡用蔬果。又起至敬殿、景陽臺，置七廟座，每月中再設淨饌。〔饌，雛戀翻，又雛睆翻。〕
12乙卯，魏詔，北京士民未遷者，悉聽留居為永業。〔魏以代郡為北京。〕
13十一月，甲子，巴州刺史牟漢寵叛，降魏。〔五代志：巴西郡，梁置南梁州、北巴州。降，戶江翻。〕
14十二月，柔然伏跋可汗遣俟斤尉比建等請和於魏，〔俟斤，柔然大臣之號。俟，渠希翻。尉，紆勿翻。〕用敵國之禮。
15是歲，以右衛將軍馮道根為豫州刺史。道根謹厚木訥，行軍能檢敕士卒；諸將爭功，道根獨默然。為政清簡，吏民懷之。上嘗歎曰：「道根所在，令朝廷不復憶有一州。」〔復，扶又翻。〕
16魏尚書崔亮奏請於王屋等山採銅鑄錢，從之。〔五代志：河內郡王屋縣有王屋山。〕是後民多私鑄，錢稍薄小，用之益輕。〔是時錢輕，南北皆然，豈天時邪！〕
十七年（戊戌、五一八）
1春，正月，甲子，魏以氐酋楊定為陰平王。〔酋，慈由翻。〕
2魏秦州羌反。
3二月，癸巳，安成康王秀卒。〔卒，子恤翻。〕秀雖與上布衣昆弟，及為君臣，小心畏敬過於疏賤，上益以此賢之。秀與弟始興王憺尤相友愛，憺久為荊州，常【章：十二行本「常」上有「刺史」二字；乙十一行本同；張校同。】中分其祿以給秀，〔秀、憺皆吳太妃之子。齊和帝中興元年，憺督雍州，天監元年，進督荊州，五年，徵至都。荊州總西夏之寄，俸入優厚。憺，徒敢翻，又徒覽翻。〕秀稱心受之，〔稱，尺證翻。〕亦不辭多也。
5己酉，魏大赦，改元神龜。
6魏東益州氐反。
7魏主引見柔然使者，〔見，賢遍翻。使，疏吏翻。〕讓之以藩禮不備，議依漢待匈奴故事，遣使報之。〔漢宣帝待呼韓邪位在諸侯王上，蓋稱臣也。按張倫表諫與為昆弟，蓋用漢文、景故事。〕司農少卿張倫上表，以為：「太祖經啟帝圖，日有不暇，遂令豎子遊魂一方，〔謂道武南略，社崙得以雄跨漠北。〕亦由中國多虞，急諸華而緩夷狄也。高祖方事南轅，未遑北伐。〔謂孝文南都洛陽，用兵淮、漢，未暇伐柔然也。〕世宗遵述遺志，虜使之來，受而弗答。〔見百四十六卷六年。〕以為大明臨御，國富兵強，抗敵之禮，何憚而為之，何求而行之！今虜雖慕德而來，亦欲觀我強弱；若使王人銜命虜庭，與為昆弟，恐非祖宗之意也。事不獲已，應為制詔，示以上下之儀，命宰臣致書，諭以歸順之道，觀其從違，徐以恩威進退之，則王者之體正矣。豈可以戎狄兼併，〔謂伏跋新破高車及滅鄰國之叛者也。〕而遽虧典禮乎！」不從。倫，白澤之子也。〔張白澤見一百三十四卷宋順帝昇明元年。〕
8三月，辛未，魏靈壽武敬公於忠卒。
9魏南秦州氐反，遣龍驤將軍崔襲持節諭之。〔驤，思將翻。〕
10夏，四月，丁酉，魏秦文宣公胡國珍卒，贈假黃鉞、相國、都督中外諸軍事、太師，號曰太上秦公，【章：十二行本「公」下有「加九錫」三字；乙十一行本同；孔本同；退齋校同。】葬以殊禮，贈襚儀衛，事極優厚。又迎太后母皇甫氏之柩與國珍合葬，謂之太上秦孝穆君。〔柩，音舊。〕諫議大夫常山張普惠以為前世父後父無稱「太上」者，「太上」之名不可施於人臣，詣闕上疏陳之，左右皆敢為通。〔為，於偽翻。〕會胡氏穿壙，下有磬石，乃密表，以為：「天無二日，土無二王，『太上』者因『上』而生名也，皇太后稱『令』以繫『敕』下，蓋取三從之道，遠同文母列於十亂，〔武王曰：「予有亂臣十人。」孔子曰：「才難，有婦人焉，九人而已。」先儒以為十亂，太公望、周公旦、召公奭、畢公高、榮公、太顛、閎夭、散宜生、南宮括及文母。〕今司徒為『太上』，恐乖繫敕之意。孔子稱『必也正名乎！』〔論語載孔子答子路之言。〕比克吉定兆，〔比，毗至翻。〕而以淺改卜，亦或天地神靈所以垂至戒、啟聖情也。伏願停逼上之號，以邀謙光之福。」太后乃親至國珍宅，召集五品以上博議。王公皆希太后意，爭詰難普惠；〔詰，去吉翻。難，乃旦翻。〕普惠應機辯析，無能屈者。太后使元叉宣令於普惠曰：「朕之所行，孝子之志。卿之所陳，忠臣之道。羣公已有成議，卿不得苦奪朕懷。後有所見，勿難言也。」
太后為太上君造寺，壯麗埒於永寧。
尚書奏復徵民綿麻之稅，〔為，於偽翻。埒，力輟翻。復，扶又翻；下浸復、復欲、無復、欲復、復見同。〕張普惠上疏，以為：「高祖廢大斗，去長尺，改重稱，〔去，羌呂翻；下去天下同。稱，尺證翻；下稱尺同。事見一百四十卷齊明帝建武二年。〕以愛民薄賦。知軍國須綿麻之用， 故於絹增稅綿八雨，於布增稅麻十五斤，民以稱尺所減，不啻綿麻，故鼓舞供調。〔調，徒釣翻。〕自茲以降，所稅絹布，浸復長闊，百姓嗟怨，聞於朝野。〔聞， 音問。朝，直遙翻。〕宰輔不尋其本在於幅廣度長，遽罷綿麻。〔於忠罷綿麻，見上十四年。〕既而尚書以國用不足，復欲徵斂。去天下之大信，棄已行之成詔，〔斂，力贍翻。去，羌呂翻。〕追前之非，遂後之失。不思庫中大有綿麻，而羣臣共竊之也。何則﹖所輸之物，或斤羨百銖，〔羨，延面翻，餘也。〕未聞有司依律以罪州郡；或小有濫惡，則坐戶主，連及三長。〔戶主者，一家之長，則為一戶之主。三長見一百三十六卷齊世祖永明四年。〕是以在庫絹布，踰制者多，羣臣受俸，人求長闊厚重，無復準極，未聞以端幅有餘還求輸官者也。〔布帛六丈為端。爾雅：倍丈謂之端，倍端謂之兩，倍兩謂之匹。杜預曰：二丈為端，二端為兩，所謂疋也。說文：幅，布帛廣也。俸，扶用翻。〕今欲復調綿麻當先正稱、尺，明立嚴禁，無得放溢，使天下知二聖之心愛民惜法如此，太和之政復見於神龜矣。」
普惠又以魏主好遊騁苑囿，〔好，呼到翻。〕不親視朝，〔朝，直遙翻。〕過崇佛法，郊廟之事多委有司，上疏切諫，以為：「殖不思之冥業，損巨費於生民，減祿削力，近供無事之僧，崇飾雲殿，遠邀未然之報，昧爽之臣稽首於外，〔謂羣臣入朝者也。孔安國曰：昧，冥。爽，明，早旦。稽，音啟。〕玄寂之眾遨遊於內，愆禮忤時，〔忤，五故翻。〕人靈未穆。愚謂脩朝夕之因，求祇劫之果，〔祇，巨支翻。釋氏之言祇劫，猶雲無數劫也。〕未若收萬國之權心以事其親，使天下和平，災害不生也。〔用孝經文意。〕伏願淑慎威儀，〔淑，善也。〕為萬邦作式，躬致郊廟之虔，親紆朔望之禮，〔紆，縈也，屈也。〕釋奠成均，〔五帝之學曰成均。鄭玄曰：釋菜、奠幣，禮先師也。又曰：釋奠者，設薦饌酌奠而已。孔穎達曰：釋奠有牲牢，有幣帛；釋菜則惟釋蘋藻而已。〕竭心千畝，〔千畝，謂藉田也。〕量撤僧寺不急之華，還復百官久折之秩，〔量，音良。折，而設翻。〕已造者務令簡約速成，未造者一切不復更為，則孝弟可以通神明，〔弟，讀曰悌。〕德教可以光四海，節用愛人，法俗俱賴矣。」尋敕外議釋奠之禮，又自是每月一陛見羣臣，皆用善惠之言也。
11臨川王宏妾弟吳法壽殺人而匿於宏府中，上敕宏出之，即日伏辜。南司奏免宏官，〔御史臺曰南臺，亦曰南司。〕上注曰：「愛宏者兄弟私親，免宏者王者正法；所奏可。」五月，戊寅，司徒、驃騎大將軍、揚州刺史臨川王宏免。〔驃，匹妙翻。騎，奇寄翻。〕
宏自洛口之敗，〔事見一百四十六卷五年。〕常懷愧憤，都下每有竊發，輒以宏為名，屢為有司所奏，上每赦之。上幸光宅寺，〔帝以三橋舊宅為光宅寺，三橋在秣陵縣同夏裏。〕有盜伏於驃騎航，〔宏府面秦淮，於府前為浮橋；謂之驃騎航，以宏官名航也。〕待上夜出；上將行，心動，乃於朱雀過。事發，稱為宏所使，上泣謂宏曰：「我人才勝汝百倍，當此猶恐不堪，汝何為者﹖我非不能為漢文帝，〔謂誅淮南厲王長也。〕念汝愚耳！」宏頓首稱無之，故因匿法壽免宏官。
宏奢僭過度，殖貨無厭。〔厭，於鹽翻。〕庫屋垂百間，〔垂，幾及也。〕在內堂之後， 關籥甚嚴，〔籥，與鑰同，關牡也。〕有疑是鎧仗者，密以聞。〔鎧，可亥翻。〕上於友愛甚厚，殊不悅。他日，送盛饌與宏愛妾江氏曰：「當來就汝懽宴。」 〔饌，雛戀翻，又雛睆翻。〕獨攜故人射聲校尉丘佗卿往，與宏及江大飲，半醉後，謂曰：「我今欲履行汝後房。」〔行，下孟翻。〕即呼輿徑往堂後，宏恐上見其 貨賄，顏色怖懼。〔賄，呼罪翻。怖，普布翻。〕上意益疑之，於是屋屋檢視，每錢百萬為一聚，黃榜標之，千萬為一 庫，懸一紫標，如此三十餘間。上與佗卿屈指計，見錢三億餘萬，〔見，賢遍翻。〕餘屋貯布絹絲綿漆蜜紵蠟等雜貨，但見滿庫，不知多少。〔貯，丁呂翻。紵，直 呂翻。紵，麻屬而細於麻。少，詩沼翻。〕上始知非仗，大悅，謂曰：「阿六，汝生計大可！」〔宏於諸弟次第六。阿，從安入聲。〕乃更劇飲至夜，舉燭而還。 〔還，從宣翻，又如字。〕兄弟方更敦睦。
宏都下有數十邸，出懸錢立券，每以田宅邸店懸上文契，〔上，時掌翻。〕期訖，便驅券主奪其宅，都下，東土百姓，失業非一。上後知之，制懸券不得復驅奪，自此始。〔復，扶又翻。〕
侍中，領軍將軍吳平侯昺，雅有風力，為上所重，軍國大事皆與議決，以為安右將軍，監揚州。〔安右將軍，帝所置百號將軍之一也。昺，音丙。監，工銜翻。〕昺自以越親取揚州，〔昺，帝從父弟，揚州京邑，昺自以為越同氣之親而居之，故懇讓。〕涕泣懇讓，上不許。在州尤稱明斷，〔斷，丁亂翻。〕符教嚴整。
辛己，以宏為中軍將軍、中書監，六月，乙酉，又以本號行司徒。〔本號，中軍將軍號也。〕
臣光曰：宏為將則覆三軍，〔將，即亮翻。〕為臣則涉大逆，高祖貸其死罪可矣。數旬之間，還為三公，於兄弟之恩誠厚矣，王者之法果安在哉！
12初，洛陽有漢所立三字石經，〔石經事見四十七卷漢靈帝熹平四年。酈道元曰：蔡邕正定五經文字，刻石立於太學門外。魏正始中立古、篆、隸三字石經。〕雖屢經喪亂而初無損失。〔喪，息浪翻。〕及魏，馮熙、常伯夫相繼為洛州刺史，〔魏都平城，以洛陽為洛州，既遷洛，始改為司州。〕毀取以建浮圖精舍，遂大致頹落，所存者委於榛莽，道俗隨意取之。侍中領國子祭酒崔光請遣官守視，命國子博士李鬱等補其殘缺，胡太后許之。會元叉、劉騰作亂事遂寢。〔叉、騰作亂，事見下卷普通二年。〕
13秋，七月，魏河州羌卻鐵忽【章：十二行本「忽」作「怱」；乙十一行本同；下同；孔本均同。】反，自稱水池王；〔河州治枹罕，領金城、武始、洪和、臨洮郡。水池縣，魏真君四年置郡，後改為縣，屬洪和郡，隋併洪和郡為當夷縣，其地在唐洮州臨潭縣界。〕詔以主客郎源子恭為行臺以討之。〔曹魏置尚書主客郎。〕子恭至河州，嚴勒州郡及諸軍，毋得犯民一物，亦不得輕與賊戰，然後示以威恩，使知悔懼。八月，鐵忽等相帥詣子恭降，首尾不及二旬。〔言竹目子恭至河州及於賊降，首尾不及二旬也。帥，讀曰率。降，戶江翻。〕子恭，懷之子也。〔源懷，源賀之子，歷事文成、獻文、孝文、宣武。〕
14魏宦者劉騰，手不解者，〔解，戶買翻。〕而多姦謀，善揣人意；〔揣，初委翻。〕胡太后以其保護之功，〔事見上十四年。〕累遷至侍中、右光祿大夫，遂幹預政事，納賂為人求官，無不效者。〔為，於偽翻。〕河間王琛，簡之子也。〔齊郡王簡見一百三十七卷齊武帝永明九年。琛，醜林翻。〕為定州刺史，以貪縱著名，及罷州還，太后詔曰：「琛在定州，唯不將中山宮來，〔後燕都中山，建宮室，魏克中山，因以為中山宮。〕自餘無所不致，何可更復敘用！」〔復，扶又翻。〕遂廢於家。琛乃求為騰養息，〔養息，即養子也。〕賂騰金寶鉅萬計。騰為之言於太后，〔為，於偽翻。〕得兼都官尚書，出為秦州刺史。會騰疾篤，太后欲及其生而貴之，九月，癸未朔，以騰為衛將軍，加儀同三司。
15魏胡太后以天文有變，欲以崇憲高太后當之。戊申夜，高太后暴卒；冬，十月，丁卯，以尼禮葬於北邙，〔尼，女夷翻；下同。〕諡曰順皇后。百官單衣邪巾〔古者二十成人，士冠，庶人巾。邪巾者，邪厭於首。捨衰絰喪冠而單衣邪巾，示不成喪也。〕送至墓所，事訖而除。
16乙亥，以臨川王宏為司徒。
17魏胡太后遣使者宋雲與比丘惠生如西域求佛經。〔比丘，僧也。比，毗至翻；下連比同。〕司空任城王澄奏：「昔高祖遷都，制城內唯聽置尼寺各一，餘皆置於城外；蓋以道俗殊歸，欲其淨居塵外故也。正始三年，沙門統惠深，始違前禁，自是卷詔不行，〔卷，讀曰捲。〕私謁彌眾，都城之中，寺踰五百，佔奪民居，三分且一，屠沽塵穢，連比雜居。〔佔，之贍翻。比，毗至翻。〕往者代北有法秀之謀，〔事見一百三十五卷齊太祖建元三年。〕冀州有大乘之變。太和、景明之制，非徒使緇素殊途，蓋亦以防微杜漸。昔如來闡教，多依出林，〔如來，佛也。〕今此僧徒，戀著城邑，〔著，直略翻。〕正以誘於利慾，不能自己，〔誘，音酉。〕此乃釋氏之糟糠，法王之社鼠，〔法王，謂佛。〕內戒所不容，〔釋氏有五戒。〕國典所共棄也。臣謂都城內寺未成可徙者，宜悉徙於郭外，僧不滿五十者，併小從大；外州亦準此。」【章：十二行本「此」下有「詔從之」三字；乙十一行本同；孔本同；張校同；退齋校同。】然卒不能行。〔卒，子恤翻。〕
18是歲，魏太師雍等奏：「鹽池天藏，〔藏，徂浪翻。〕資育羣生，先朝為之禁限，〔朝，直遙翻。〕亦非苟與細民爭利。但利起天池，取用無法，或豪貴封護，或近民吝守，貧弱遠來，邈然絕望。因置主司，令其裁察，強弱相兼，務令得所。什一之稅，自古有之，所務者遠近齊平，公私兩宜耳。及甄琛啟求禁集，【章：十二行本作「罷禁」；乙十一行本同；孔本同；退齋校同。】〔事見一百四十六卷五年。甄，之人翻。琛，醜林翻。〕乃為繞池之民尉保光等擅自固護；語其障禁，倍於官司，取與自由，貴賤任口。〔言鹽價賤貴，任其口之所出也。〕請依先朝禁之為便。」詔從之。
