△卷第十三
漢紀五　起閼逢攝提格，盡昭陽大淵獻，凡十年。
高皇后〔荀悅曰：諱”雉”之字曰”野雞”。索隱曰：字娥姁。應劭曰：禮，婦人從夫諡，故稱”高”也。師古曰：諱雉，故臣下諱雉也。姁，許於翻。〕
元年（甲寅，公元前一八七年）
①冬，太后議欲立諸呂爲王，問右丞相陵，陵曰：“高帝刑白馬盟曰：〔高祖到白馬與羣臣盟曰：“非劉氏不王，非有功不侯。”〕『非劉氏而王，天下共擊之。』今王呂氏，非約也。“太后不說，〔說，讀曰悅。〕問左丞相平、太尉勃，對曰：“高帝定天下，王子弟；今太后稱制，王諸呂，無所不可。”〔王，於況翻。〕太后喜。罷朝，〔朝，直遙翻。〕王陵讓陳平、絳侯曰：“始與高帝啑血盟，諸君不在邪！〔啑，所由翻，小啜也。索隱引鄒氏，音使接翻。〕今高帝崩，太后女主，欲王呂氏；諸君縱慾阿意背約，〔背，蒲妹翻。〕何面目見高帝於地下乎？“陳平、絳侯曰：“於今，面折廷爭，〔謂當朝廷而諫諍。〕臣不如君；全社稷，定劉氏之後，君亦不如臣。“陵無以應之。十一月，甲子，太后以王陵爲帝太傅，實奪之相權；陵遂病免歸。
乃以左丞相平爲右丞相；〔此時尚右，故陳平自左丞相遷右丞相。〕以闢陽侯審食其爲左丞相，不治事，〔治，直之翻。〕令監宮中，如郎中令。〔言食其不董丞相職事，常監宮中若郎中令。監，古銜翻。〕食其故得幸於太后，公卿皆因而決事。
太后怨趙堯爲趙隱王謀，乃抵堯罪。〔堯爲趙王謀，事見上卷高祖十年。趙王如意，諡隱。諡法：隱拂不成曰隱；不顯屍國曰隱；見美堅長曰隱。爲，於僞翻。〕
上黨守任敖嘗爲沛獄吏，有德於太后；乃以爲御史大夫。〔任敖，沛人，少爲獄吏。高祖常避吏，吏系呂后，遇之不謹，敖搫傷主呂后吏，故後德之。〕
太后又追尊其父臨泗侯呂公爲宣王，兄周呂令武侯澤爲悼武王，欲以王諸呂爲漸。〔臨泗侯，班表：以後父賜號。索隱曰：應劭雲：周呂，國也，按周及呂皆國名。濟陰有呂都縣，晉灼曰：呂，縣名，以爲侯國。予據班志，呂縣屬楚國。令武，諡也。〕
②春，正月，除三族罪、妖言令。〔秦爲威虐，罪之重者，戮及三族；過誤之語，以爲妖言；故皆除之。〕
③夏，四月，魯元公主薨；封公主子張偃爲魯王，諡公主曰魯元太后。
④辛卯，封所名孝惠子山爲襄城侯，〔班志，襄城縣屬潁川郡。〕朝爲軹侯，〔軹縣屬河內郡。〕武爲壺關侯。〔壺關縣屬上黨郡。〕
太后欲王呂氏，乃先立所名孝惠子強爲淮陽王，不疑爲恆山王；〔惠帝元年，淮陽王友徙王趙，今以封強。恆山郡本屬趙國，今割以封不疑。恆，戶登翻。〕使大謁者張釋風大臣。〔風，讀曰諷。〔考異曰：史記文帝本紀〕及惠景間侯者表、漢書匈奴傳皆作”澤”。史記呂后本紀：“八年，中大謁者張釋”，漢書紀作”釋卿”，恩澤侯表及同勃傳皆雲”張釋”。顏師古注曰：荊燕吳傳雲”張擇”。今從史記呂后本紀、漢書恩澤侯〔表〕。〕大臣乃請立悼武王長子酈侯臺爲呂王，〔蘇林曰：臺，音胞胎之胎。索隱曰：鄭、鄒並音怡。考異曰：漢書外戚侯表及高五王傳皆作”鄜侯”。今從史記本紀、功臣侯表。〕割齊之濟南郡爲呂國。〔濟，子禮翻。〕
⑤五月，丙申，趙王宮叢臺災。〔劉昭志：趙國邯鄲縣有叢臺。〕
⑥秋，桃、李華。
二年（乙卯，公元前一八六年）
①冬，十一月，呂肅王臺薨。〔考異曰：史記本紀：“高後元年，立孝惠子不疑爲恆山王，呂臺爲呂王。““二年，恆山王薨。““十一月，呂王臺薨。“年表，二人皆以元年薨。漢書本紀：“元年，立不疑、呂臺、產、祿通爲王。二年，不疑薨”。年表，元年，不疑及呂臺爲王，二年皆薨。蓋史記年表”薨”字應在二年，誤書於元年耳。其實二人皆以二年薨；漢書本紀雲”產、祿通爲王”，亦誤也。〕
②春，正月，乙卯，地震；羌道、武都道山崩。〔羌道，班志，縣，屬隴西郡。武都，時爲縣。漢志：縣雜蠻夷曰道。武帝置武都郡。〕
③夏，五月，丙申，封楚元王子郢客爲上邳侯，齊悼惠王子章爲朱虛侯，〔班志，東海下邳縣。應劭曰：邳在薛，其後徙此，故曰下邳。臣瓚曰：有上邳，故曰下邳。師古曰：瓚說是也。班志，朱虛縣屬琅邪郡。括地誌：朱虛故城，在青州臨朐縣東六十里，漢朱虛也。十三州志：丹朱遊故虛，故云朱虛也。虛，猶丘也；朱，猶丹也。索隱：虛，音墟。考異曰：史記高後紀在元年，今從漢書王子侯表。〕令入宿衛；又以呂祿女妻章。〔妻，千細翻。〕
④六月，丙戌晦，日有食之。
⑤秋，七月，恆山哀王不疑薨。〔恆，戶登翻。〕
⑥行八銖錢。〔應劭曰：本秦錢，質如周錢，文曰半兩，重如其文，即八銖也。漢以其太重，更鑄莢錢，今民間名榆莢錢是也。民患其太輕，至是復行八銖錢。〕
⑦癸丑，立襄成侯山爲恆山王，更名義。〔更，工衡翻。〕
三年（丙辰，公元前一八五年）
①夏，江水、漢水溢，流四千餘家。〔班志：江水出蜀郡湔氐道徼外岷山，東南至江都入海。禹貢：嶓冢導漾，東流爲漢。孔安國注曰：泉始出山爲漾水，東南流爲沔水，至漢中東行爲漢水。班志：隴西氐道縣，禹貢漾水所出；至武都爲漢。又於武都注曰：東漢水受氐道水，一名沔，過江夏，謂之夏水，入江。又，漢中郡有沔陽縣、如淳注曰：此方人謂漢水爲沔水。師古曰：漢上曰沔。水經則以爲沔、漾異源。漾出隴西氐道嶓冢山，東至武都沮縣爲漢水。其流，東南歷白水、葭萌，又東南過巴郡閬中至江津縣而入於江；涪水注之；庾仲雍所謂內水者也。沔水出武都沮縣東狼谷中，一名沮水，東逕漢中郡沔陽、南鄭、成固等縣，又東逕西城、錫縣，又東逕南郡襄陽、中廬，即宜城郡當陽縣，又東逕江夏雲杜縣，又南至沙羨縣入江。予據禹貢，導漾東流爲漢，又東爲滄浪之水，過三澨，至大別南入於江，則漢水源出於漾。據水經，則漾會於涪，沔入於江，所出異源，所入異派。據班志，則漾出隴西氐道，至武都爲漢水；而東漢水受氐道水，通謂之沔，過江夏而入於江。則漾、沔似合爲一矣，然又言沮水出沮縣南至沙羨入江，與水經所謂沔水即沮水說似不合而實合也。〕
②秋，星晝見。〔見，賢遍翻。〕
③伊水、洛水溢，流千六百餘家。〔班志伊水出弘農郡熊耳山，東北入洛水。水經：伊水出南陽縣蔓渠山。酈道元注：即麓大同，陵巒互別耳。又班志：洛水出弘農上洛縣，東北至河南鞏縣入河。〕汝水溢，流八百餘家。〔應劭曰：汝水出弘農縣，入淮。水經：汝水出南陽魯陽縣之大盂山，東南逕潁川之郟、定陵、郾，又東南過汝南之上蔡、平輿，南入於淮。〕
四年（丁巳，公元前一八四年）
①春，二月，癸未，立所名孝惠子太爲昌平侯。〔班志，昌平縣屬上谷郡。〕
②夏，四月，丙申，太后封女弟嬃爲臨光侯。〔嬃，音須。〕
③少帝寖長，自知非皇后子，〔惠帝張皇后，魯元公主之女。太后以其無子，使陽爲有身，取後宮美人子名之，而殺其母。少帝及義、朝、強、不疑皆是也。長，知兩翻。〕乃出言曰：“後安能殺吾母而名我！我壯，即爲變！“太后聞之，幽之永巷中，言帝病。左右莫得見。太后語羣臣曰：〔語，牛倨翻。〕“今皇帝病久不已，失惑昏亂，不能繼嗣治天下；〔治，直之翻。〕其代之。“羣臣皆頓首言：“皇太后爲天下齊民計，所以安宗廟、社稷甚深；羣臣頓首奉詔。“遂廢帝，幽殺之。五月，丙辰，立恆山王義爲帝，更名曰弘；〔更，工衡翻。〕不稱元年，以太后制天下事故也。以軹侯朝爲恆山王。〔恆，戶登翻。〕
④是歲，以平陽侯曹窋爲御史大夫。〔窋，張律翻。〕
⑤有司請禁南越關市、鐵器。〔漢於邊關與蠻夷通市，謂之關市。〕南越王佗曰：“高帝立我，通使物。今高後聽讒臣，別異蠻夷，隔絕器物；此必長沙王計，欲倚中國擊滅南越而並王之，自爲功也。”〔使，疏吏翻。別，彼列翻。並王，於況翻。〕
五年（戊午，公元前一八三年）
①春，佗自稱南越武帝，〔韋昭曰：生以武爲號，不稽古也。師古曰：此說非也。湯曰：“吾武甚，自號曰武王”。佗言武帝，亦猶是耳，何謂其不稽古乎！貢父曰：顏雖引成湯之言，然未知湯自號武王乎？聖人者，人與之名耳。詩謂湯爲武王，亦猶書謂文王爲寧王耳。史記之言，未可信也。〕發兵攻長沙，敗數縣而去。〔敗，補邁翻。〕
②秋，八月，淮陽懷王強薨；以壺關侯武爲淮陽王。
③九月，發河東、上黨騎屯北地。
④初令戍卒歲更。〔秦虐用其民，南戍五嶺，北築長城，戍卒連年不歸而死者多矣。至此，始令一歲而更。更，工衡翻。〕
六年（己未，公元前一八二年）
①冬，十月，太后以呂王嘉居處驕恣，廢之。〔嘉，臺之子也。二年，臺薨，嘉嗣。處，昌呂翻。〕十一月，立肅王弟產爲呂王。〔臺，諡曰肅。〕
②春，星晝見。〔見，賢遍翻。〕
③夏，四月，丁酉，赦天下。
④封朱虛侯章弟興居爲東牟侯，〔班志，東牟縣屬東萊郡。賢曰：東牟故城，在今萊州文登縣西北。〕亦入宿衛。
⑤匈奴寇狄道，攻阿陽。〔班志，狄道縣屬隴西郡；阿陽縣屬天水郡。〕
⑥行五分錢。〔應劭曰：所謂莢錢者。〕
⑦宣平侯張敖卒，〔考異曰：史記呂后本紀，敖卒在明年六月。按史記功臣表：“高後六年，敖卒”；漢書功臣表，敖以高祖九年封，十七年薨；蓋本紀之誤。〕賜諡曰魯元王。〔張敖本嗣父耳爵爲趙王。貫高之謀發，敖廢爲宣平侯，仍尚魯元公主。及惠帝之世，齊悼惠王獻城陽郡以奉魯元。敖之卒也，因公主而賜諡曰魯元王。〕
七年（庚申，公元前一八一年）
①冬，十二月，匈奴寇狄道，略二千餘人。
②春，正月，太后召趙幽王友。〔惠帝元年，友自淮陽徙王趙。〕友以諸呂女爲後，弗愛，愛他姬。諸呂女怒，去，讒之於太后曰：“王言『呂氏安得王！太后百歲後，吾必擊之。』“太后以故召趙王。趙王至，置邸，不得見，〔言置之趙邸也。師古曰：郡國朝宿之舍在京師者率名邸。邸，至也，言所歸至也。邸，丁禮翻。〕令衛圍守之，弗與食；其羣臣或竊饋，輒捕論之。〔捕其饋者，以罪論之。〕丁丑，趙王餓死，以民葬之長安民冢次。
③己丑，日食，晝晦。太后惡之，謂左右曰：“此爲我也！”〔惡，烏路翻。爲，於僞翻；下爲之同。〕
④二月，徙梁王恢爲趙王，呂王產梁王。梁王不之國，爲帝太傅。
⑤秋，七月，丁巳，立平昌侯太爲濟川王。〔四年，封太爲昌平侯；班表亦作”昌平”，此誤以”平”字在上。濟川，即濟南、濟北之地，蓋割齊封之。時太年幼，未嘗之國。濟，子禮翻。〕
⑥呂嬃女爲將軍、營陵侯劉澤妻。〔班志，營陵縣屬北海郡，或曰營丘。應劭曰：師尚父封於營丘。陵，亦丘也。臣瓚曰：營丘，即臨淄、營陵，春秋謂之緣陵。師古曰：臨菑、營陵皆故營丘地。括地誌：營陵故城，在青州北海縣南三十里。〕澤者，高祖從祖昆弟也。〔從，才用翻；下後從同。〕齊人田生爲之說大謁者張卿曰：〔張卿，即前大謁者張釋也。說，式芮翻。〕“諸呂之王也，諸大臣未大服。今營陵侯澤，諸劉最長；今卿言太后王之，〔長，知兩翻。王，於況翻。〕呂氏王益固矣。“張卿入言太后，太后然之，乃割齊之琅邪郡封澤爲琅邪王。〔秦滅齊，以瀕海之地置琅邪郡；漢因之。考異曰：史記世家、漢書列傳，皆雲田生先說張卿令風大臣立呂產爲呂王，然後說令王澤。按太后自以呂王嘉驕恣廢之，以產代爲呂王，非始封於呂；又諸呂之王已久，何必待田生之謀！以此不取。〕
⑦趙王恢之徙趙，心懷不樂。〔樂，音洛。〕太后以呂產女爲王后，王后從官皆諸呂，擅權，微伺趙王，〔從，才用翻。〕趙王不得自恣。王有所愛姬，王后使鴆殺之。六月，王不勝悲憤，自殺。〔勝，音升。〕太后聞之，以爲王用婦人棄宗廟禮，〔諸侯王有國，所以奉宗廟也。今恢以愛姬之故，至於自殺，故以棄宗廟禮罪之。〕廢其嗣。
⑧是時，諸呂擅權用事；朱虛侯章，年二十，有氣力，忿劉氏不得職。嘗入侍太后燕飲，太后令章爲酒吏。章自請曰：“臣將種也，〔將，即亮翻。種，章勇翻；下其種同。〕請得以軍法行酒。“太后曰：“可”酒酣，章請爲耕田歌；太后許之。章曰：“深耕穊種，立曲欲疏；非其種者，鋤而去之！”〔師古曰：穊，稠也。穊種，言多生子孫也。疏立者，四散置之，令爲藩輔也。非其種者鋤而去之，以斥諸呂也。穊，音冀。去，羌呂翻。〕太后默然。頃之，諸呂有一人醉，亡酒，章追，拔劍斬之而還，報曰：“有亡酒一人，臣謹行法斬之！”〔師古曰：亡酒，避酒而逃亡也。〕太后左右皆大驚，業已許其軍法，無以罪也；因罷。自是之後，諸呂憚朱虛侯，雖大臣皆依朱虛侯，劉氏爲益強。〔爲，於僞翻；下因爲同。〕
陳平患諸呂，力不能制，恐禍及己；嘗燕居深念，〔師古曰：以國家不安，故靜居獨慮其方策。〕陸賈往，直入坐；而陳丞相不見。〔師古曰：言不因門人將命而徑自入座，平方深思，不覺其至。坐，徂臥翻。〕陸生曰：“何念之深也！“陳平曰：“生揣我何念？”〔揣，初委翻，度也。〕陸生曰：“足不極富貴，無慾矣；然有憂念，不過患諸呂、少主耳。“陳平曰：“然。爲之奈何？“陸生曰：天下安，注意相；天下危，注意將。將相和調，則士豫附；〔師古曰：豫，素也。餘謂豫，順也。〕天下雖有變，權不分。爲社稷計，在兩軍【章：甲十五行本 “軍”作”君”；乙十一行本同；孔本同；退齋校同。】掌握耳。臣嘗【章：甲十五行本”嘗”作”常”；乙十一行本同；孔本同。】欲謂太尉絳侯；絳侯與我戲，易吾言。〔謂，告語也。言絳侯素與之戲狎，輕易其言也。周勃封絳侯。班志，絳縣屬河東郡，晉之舊都。〕君何不交驩太尉，深相結！“因爲陳平畫呂氏數事。陳平用其計，乃以五百金爲絳侯壽，厚具樂飲；〔師古曰：厚爲其具而與太尉樂飲。樂，音洛。〕太尉報亦如之。兩人深相結，呂氏謀益衰。陳平以奴婢百人、車馬五十乘、錢五百萬遺陸生爲飲食費。〔遺，於季翻。〕
⑨太后使使告代王，〔高祖七年，立子恆爲代王。〕欲徙王趙。〔王，於況翻。〕代王謝之，願守代邊。太后乃立兄子呂祿爲趙王，追尊祿父建成康侯釋之爲趙昭王。
⑩九月，燕靈王建薨；有美人子，太后使人殺之。國除。〔高祖初封盧綰於燕，綰入匈奴，乃立建爲燕王。美人子，美人所生之子也。〕
遣隆慮侯周竈將兵擊南越。〔班志，隆慮縣屬河內郡；至後漢，避殤帝諱，改曰林慮。慮，音閭。〕
八年（辛酉，公元前一八零年）
①冬，十月，辛丑，立呂肅王子東平侯通爲燕王；〔東平，地名，在濟東；宣帝甘露二年爲東平國。〕封通弟莊爲東平侯。
②三〔張：“三”上脫”春”字。〕月，太后祓，還，過軹道，〔師古曰：祓者，除惡之祭。祓，音廢，又敷勿翻。〕見物如蒼犬，撠太后掖，〔師古曰：撠，謂拘持之也。撠，音戟。拘，居足翻。掖，與腋同。〕忽不復見。卜之，雲”趙王如意爲祟”。〔祟，雖遂翻，神禍也，鬼厲也。〕太后遂病掖傷。
太后爲外孫魯王偃年少孤弱，〔偃，張敖子。爲，子僞翻。〕夏，四月，丁酉，封張敖前姬兩子侈爲新都侯，〔班志，新都縣屬南陽郡。〕壽爲樂昌侯，〔徐廣曰：樂昌，今細陽之池陽鄉。餘據班志，細陽縣屬汝南郡；又東郡有樂昌縣。考異曰：史記惠景間侯者表”新都”作”信都”；“壽”作”受”。今從本紀。〕以輔魯王。又封中大謁者張釋爲建陵侯，〔如淳曰：灌嬰爲中謁者，後常以閹人爲之；諸官加中者，多閹人也。班志，建陵縣屬東海郡。〕以其勸王諸呂，賞之也。
③江、漢水溢，流萬餘家。
④秋，七月，太后病甚，乃令趙祿爲上將軍，居北軍；呂王產居南軍。〔班表：中壘校尉掌北軍壘門。外又有中尉掌徼循京師，屬官有中壘、寺互等令、丞。至後漢始置北軍中候，掌監五營。劉昭注曰：舊有中壘校尉，領北軍營壘之事；中興，省中壘，但置中候以監五營。又據班表：中壘以下八校尉，皆武帝置。意者武帝以前，北軍屬中尉，故領中壘令、丞等官；南軍蓋衛尉所統。班表：衛尉掌宮門衛屯兵。周勃之入北軍也，尚有南軍。乃先使曹窋告衛尉毋入呂產殿門，然後使朱虛逐產，殺之未央宮郎中府吏廁中，以此知南軍屬衛尉也。〕太后誡產、祿曰：“呂氏之王，大臣弗平。我即崩，帝年少，大臣恐爲變。必據兵衛宮，慎毋送喪，爲人所制！“辛巳，太后崩，遺詔：大赦天下，以呂王產爲相國，以呂祿女爲帝后。高後已葬，以左丞相審食其爲帝太傅。〔考異曰：史記將相表：“八年七月辛巳，食其爲太傅；““九月丙戌，復爲丞相；後九月免。“漢書公卿表：“七年七月辛巳，食其爲太傅；““八年九月，復爲丞相；後九月免。“以長曆推之：八年七月無辛巳，九月無丙戌，閏月羣臣代邸上議，無食其名。二表皆誤，今從史記本紀，免相在此月。本紀又云：“八月壬戌，食其復爲左丞相。“亦誤。〕
③諸呂欲爲亂，畏大臣絳、灌等，未敢發。朱虛侯以呂祿女爲婦，故知其謀，乃陰令人告其兄齊王，欲令發兵西，朱虛侯、東牟侯爲內應，以誅諸呂，立齊王爲帝。齊王乃與其舅駟鈞、郎中令祝午、中尉魏勃陰謀發兵。齊相召平弗聽。〔班表：諸侯王，高祖初置有太傅輔王，內史治國民，中尉掌武職，丞相統衆官，如漢朝。景帝中五年，令諸侯王不得復治國，天子爲置吏，改丞相曰相。武帝分漢內史爲左右，後又更右爲京兆尹，左爲馮翊，中爲執金吾，郎中令爲光祿勳；故王國如故，損其郎中令秩千石；改太僕曰僕，秩亦千石。成帝綏和元年，更令相治民如郡太守，中尉如郡都尉。康曰：廣陵人召平與東陵侯召平及此召平，凡三人。此召平之子奴，以平死事封黎侯，見功臣表。召，與邵同。姓譜：駟，鄭七穆駟氏之後。祝，周武王封黃帝之後於祝，後以爲氏。〕八月，丙午，齊王欲使人誅相；相聞之，乃發卒衛王宮。魏勃紿邵【章：甲十五行本”邵”作”召”；乙十一行本同；孔本同。】平曰：“王欲發兵，非有漢虎符驗也。〔應劭曰：銅虎符第一至第五，國家當發兵，遣使者至郡合符，符合乃聽受之。張晏曰：符以代古之圭璋，從簡易也。予據史記文帝紀：“三年九月，初與郡國守相銅虎符。“既有”初”字，則前乎文帝之時當未有銅虎符也。召平、魏勃事在三年之前，何緣有虎符發兵！班史於文紀三年，只書”初與郡守爲銅虎符”，汰去”國相”二字。溫公則但書勃語於此，而文紀不復書，豈亦有疑於此邪？〕而相君圍王固善，勃請爲君將兵衛王。”〔爲，於僞翻。〕召平信之。勃既將兵，遂圍相府；召平自殺。於是齊王以駟鈞爲相，魏勃爲將軍，祝午爲內史，悉發國中兵。
使祝午東詐琅邪王曰：〔琅邪王，劉澤也。三年，割齊琅邪封之。〕“呂氏作亂，齊王發兵欲西誅之。齊王自以年少，不習兵革之事，願舉國委大王。大王，自高帝將也；〔言澤自高帝時爲將。〕請大王幸之臨菑，見齊王計事。”〔臨菑，即古營丘，齊國所都。〕琅邪王信之，西馳見齊王。齊王因留琅邪王，而使祝午盡發琅邪國兵，並將之。〔考異曰：史記澤世家、漢書傳，皆以爲澤與齊王合謀；蓋誤。今從史記呂后本紀、齊王世家、漢書呂后紀、齊王傳。〕琅邪王說齊王曰：“大王，高皇帝適長孫也，當立；〔適，讀曰嫡。齊王襄，悼惠王之子，高帝之長孫也。長，知兩翻；下同。〕今諸大臣狐疑未有所定；而澤於劉氏最爲長年，大臣固待澤決計。今大王留臣，無爲也，不如使我入關計事。“齊王以爲然，乃益具車送琅邪王。琅邪王既行，齊遂舉兵西攻濟南；〔濟南本屬齊，元年割以封呂臺；臺卒，產嗣封。〕遺諸侯王書，〔遺，於季翻。〕陳諸呂之罪，欲舉兵誅之。
相國呂產等聞之，乃遣潁陰侯灌嬰將兵擊之。〔班志，潁陰縣屬潁川郡。〕灌嬰至滎陽，謀曰：“諸呂擁兵關中，欲危劉氏而自立。今我破齊還報，此益呂氏之資也。“乃留屯滎陽，使使諭齊王及諸侯與連和，以待呂氏變，共誅之。齊王聞之，乃還兵西界待約。
當是時，濟川王太、淮陽王武、常山王朝及魯王張偃皆年少，未之國，居長安；趙王祿、梁王產各將兵居南、北軍；皆呂氏之人也。列侯羣臣莫自堅其命。
太尉絳侯勃不得主兵。曲周侯酈商老病，〔班志，曲周縣屬廣平國。〕其子寄與呂祿善。絳侯乃與丞相陳平謀，使人劫酈商，令其子寄往紿說呂祿曰：“高帝與呂后共定天下，劉氏所立九王，〔楚王交，高祖弟。代王恆、淮南王長，高祖子。吳王濞，高祖侄。琅邪王澤，劉氏疏屬。齊王襄，高祖孫。常山王朝、淮陽武、濟川王太，惠帝子。說，式芮翻。〕呂氏所立三王，〔梁王呂產，趙王呂祿，燕王呂通也。〕皆大臣之議，事已佈告諸侯，【章：甲十五行本重”諸侯”二字；乙十一行本同；孔本同；張校同。】皆以爲宜。今太后崩，帝少，而足下佩趙王印，不急之國守藩，乃爲上將，將兵留此，爲大臣諸侯所疑。足下何不歸將印，以兵屬太尉；〔屬，之慾翻；下同。〕請梁王歸相國印，與大臣盟而之國。齊兵必罷，大臣得安，足下高枕而王千里，此萬世之利也。”〔而王，於況翻。〕呂祿信然其計，欲以兵屬太尉；使人報呂產及諸呂老人，或以爲便，或曰不便，計猶豫未有所決。
呂祿信酈寄，時與出遊獵，過其姑呂嬃。嬃大怒曰：〔嬃，呂后之妹，樊噲之妻；於祿，姑也。過，工禾翻。〕“若爲將而棄軍，呂氏今無處矣！“乃悉出珠玉、寶器散堂下，曰：“毋爲他人守也！”
九月，庚申旦，〔考異曰：史記本紀，“八月庚申旦”上有”八月丙午”。漢書高後紀亦云”八月庚申”。今以長曆推之，下”八月”當爲”九月”。〕平陽侯窋行御史大夫事，見相國產計事。郎中令賈壽使從齊來，〔姓譜：周康王封唐叔虞少子公明於賈城，子孫以國爲氏。又，晉大夫賈季食邑於賈，其後以邑爲氏。〕因數產曰：“王不早之國；今雖欲行，尚可得耶！”〔數，所具翻。〕具以灌嬰與齊、楚合從欲誅諸呂告產，〔師古曰：齊、楚俱在山東，連兵西鄉，欲誅諸呂，亦猶六國爲從以敵秦，故謂之合從也。從，子容翻。〕且趣產急入宮。〔趣，讀曰促。〕平陽侯頗聞其語，馳告丞相、太尉。
太尉欲入北軍，不得入。襄平侯紀尚符節，乃令持節矯內太尉北軍。〔班志，襄平縣屬遼東郡。張晏曰：紀通，紀信子也。尚，主也；今符節令也。晉灼曰：紀信焚死，不見其後。功臣表雲：通，紀成之子，以成死事故封侯。貢父曰：漢祖以善用人得天下，豈忘紀信之功哉！疑成者，即信之一名也。通尚符節，故使持節矯以帝命內勃北軍。內，讀曰納。〕太尉復令酈寄與典客劉揭先說呂祿曰：〔復，扶又翻。班志：典客，秦官，掌諸侯、歸義蠻夷；景帝中六年，更名大行令；武帝太初元年，更名大鴻臚。揭，音竭。〕“帝使太尉守北軍，欲足下之國。急歸將印，辭去！不然，禍且起。“呂祿以爲酈況不欺己，遂解印屬典客，而以兵授太尉。太尉至軍，呂祿已去。太尉入軍門，行令軍中曰：“爲呂氏右袒，爲劉氏左袒！”〔師古曰：袒者，脫衣袖而肉袒也；左、右袒者，偏脫其一耳。袒，徒旱翻。鄭氏注覲禮雲：凡爲禮事者左袒；若請罪待刑則右袒。〕軍中皆左袒。太尉遂將北軍；然尚有南軍。丞相平乃召朱虛侯章佐太尉；太尉令朱虛侯監軍門，〔監，古銜翻。〕令平陽侯告衛尉：“毋入相國產殿門！”〔衛尉，掌宮門衛屯兵。平陽侯時爲御史大夫，蓋將丞相之命以告衛尉，使毋納產也。〕
呂產不知呂祿已去北軍，乃入未央宮，欲爲亂。至殿門，弗得入，徘徊往來。平陽侯恐弗勝，馳語太尉。〔語，牛倨翻。〕太尉尚恐不勝諸呂，未敢公言誅之，乃謂朱虛侯曰：“急入宮衛帝！“朱虛侯請卒，太尉予卒千餘人。〔予，讀曰與。〕入未央宮門，見產廷中。日哺時，〔申時食爲哺。哺，奔謨翻。〕遂擊產；產走。天風大起，以故其從官亂，莫敢鬥；逐產，殺之郎中府吏廁中。〔如淳曰：郎中令，掌宮殿門戶，故府在宮中。從，才用翻。〕朱虛侯已殺產，帝命謁者持節勞朱虛侯。〔勞，力到翻。〕朱虛侯欲奪其節，謁者不肯。朱虛侯則從與載，因節信馳走，〔師古曰：因謁者所持之節，用爲信也。章與謁者同車，故爲門者所信，得入長樂宮。〕斬長樂衛尉呂更始。〔更，工衡翻。〕還，馳入北軍報太尉，太尉起拜賀。朱虛侯曰：“所患獨呂產；今已誅，天下定矣！“遂遣人分部悉捕諸呂男女，無少長皆斬之。〔分，扶問翻。〕辛酉，捕斬呂祿而笞殺呂嬃，使人誅燕王呂通而廢魯王張偃。戊辰，徙濟川王王梁。〔呂產既誅，故徙太王梁。〕遣朱虛侯章以誅諸呂事告齊王，令罷兵。
灌嬰在滎陽，聞魏勃本教齊王舉兵，使使召魏勃至，責問之。勃曰：“失火之家，豈暇先言丈人而後救火乎！“因退立，股戰而慄，〔師古曰：言以社稷將危，故舉兵而正之，不暇待有詔命也。股，腳也。戰者，懼之甚也。慄，與慄同。〕恐不能言者，終無他語。灌將軍熟視笑曰：“人謂魏勃勇；妄庸人耳，何能爲乎！“乃罷魏勃。灌嬰兵亦罷滎陽歸。
班固贊曰：孝文時，天下以酈寄爲賣友。〔言寄與祿友善，詭說之出遊，因奪其兵而誅之，是寄賣友也。〕夫賣友者，謂見利而忘義也。若寄父爲功臣而又執劫；雖摧呂祿以安社稷，誼存君親可也。〔師古曰：周勃劫其父，令其子行說。予謂劫者，劫質也。蓋劫寄父商爲質，諭以不行說祿將殺之也。蓋當時皆以寄爲賣友，故固發明父子、朋友各有其倫，爲人臣子者當知所緩急先後也。〕
⑥諸大臣相與陰謀曰：“少帝及梁、淮陽、恆山王，皆非真孝惠子也；呂后以計詐名他人子，殺其母養後宮，令孝惠子之，立以爲後及諸王，以強呂氏。令皆已夷滅諸呂，而所立即長，用事，吾屬無類矣！〔長，知兩翻；下同。〕不如視諸王最賢者立之。“或言：“齊王，高帝長孫，可立也。“大臣皆曰：“呂氏以外家惡而幾危宗廟，亂功臣。〔幾，居衣翻。〕今齊王舅駟鈞，虎而冠；〔言駟鈞惡戾，如虎而着冠。〕即立齊王，復爲呂氏矣。代王方今高帝見子最長，仁孝寬厚；太后家薄氏謹良。〔言高帝見在諸子惟代王爲最長也。見，賢遍翻。代王，高帝姬薄氏所生。薄姓，戰國已有之；風俗通：衛有賢人薄疑。〕且立長固順，況以仁孝聞天下乎！“乃相與共陰使人召代王。
代王問左右，郎中令張武等曰：“漢大臣皆故高帝時大將，習兵，多謀詐。此其屬意非止此也，〔師古曰：言常有異志也。屬意，猶言注意也。屬，音之慾翻。〕特畏高帝、呂太后威耳。今已誅諸呂，新啑血京師，〔索隱曰：漢書作”喋”，音跕，丁牒翻。陳湯、杜業皆言”喋血”，無盟歃事。廣雅曰：喋，履也。予據類篇：啑字有色甲、色洽二翻。既從啑字音義，當與歃同；若從喋字，則有履之義。公羊傳曰：京，大也；師，衆也：天子之居，必以衆大之辭言之。〕此以迎大王爲名，實不可信。願大王稱疾毋往，以觀其變。“中尉宋昌進曰：“羣臣之議皆非也。夫秦失其政，諸侯、豪桀並起，人人自以爲得之者以萬數，然卒踐天子之位者，劉氏也；〔卒，子侐翻；下問。〕天下絕望，一矣。高帝封王子弟地，犬牙相制，此所謂磐石之宗也；〔師古曰：言地形如犬之牙，交而相入也。石大而下平，磐據地面，不可得而移動，故以爲喻也。王，於況翻。〕天下服其強，二矣。漢興，除秦苛政，約法令，施德惠，人人自安，難動搖，三矣。夫以呂太后之嚴，立諸呂爲三王，擅權專制；然而太尉以一節入北軍一呼，〔呼，火故翻。〕士皆左袒，爲劉氏，叛諸呂，卒以滅之。此乃天授，非人力也。今大臣雖欲爲變，百姓弗爲使，〔爲，於僞翻。使，如字。〕其黨寧能專一邪！方今內有朱虛、東牟之親，外畏吳、楚、淮陽、琅邪、齊、代之強。〔“淮陽”，史記作”淮南”，當從之。〕方今高帝子，獨淮南王與大王；大王又長，〔長，知兩翻。〕賢聖仁孝聞於天下，〔聞，音問。〕故大臣因天下之心而欲迎立大王。大王勿疑也！“代王報太后計之，猶豫未定。卜之，兆得大橫，〔應劭曰：龜曰兆，筮曰卦。卜者以荊灼龜，文正橫也。〕佔曰：“大橫庚庚，餘爲天王，夏啓以光。”〔服虔曰：庚庚，橫貌。李奇曰：庚庚，其繇文也。佔，謂其繇也。張晏曰：先是五帝官天下，老則嬗賢；至夏啓始傳嗣，能光先君之業。文帝亦襲父跡，言似啓也。師古曰：繇，丈救翻，本作 “籀”。籀，書也。謂讀卜詞。孔穎達曰：兆者，龜之亹坼；繇者，卜之文辭。〕代王曰：“寡人固已爲王矣，又何王？“卜人曰：“所謂天王者，乃天子也。“於是代王遣太后弟薄昭往見絳侯，絳侯等具爲昭言所以迎立王意。〔爲，於僞翻。〕薄昭還報曰：“信矣，毋可疑者。”〔毋，與無通。〕代王乃笑謂宋昌曰：“果如公言。”
乃命宋昌參乘，〔師古曰：戎事則稱車右，其餘則曰參乘。參者，三也，蓋取三人爲義。乘，繩證翻。〕張武等六人乘傳，從詣長安。至高陵，休止，〔傳，株戀翻。班志，高陵縣屬左馮翊。括地誌：高陵故城在雍州高陵縣西一里。從，才用翻。〕而使宋昌先馳之長安觀變。昌至渭橋，〔蘇林曰：渭橋，在長安北三里。索隱曰：咸陽宮在渭北，興樂宮在渭南，秦昭王通兩宮之間作渭橋，長三百八十步。關中記雲：石柱以北屬扶風，石柱以南屬京兆。〕丞相以下皆迎。昌還報。代王馳至渭橋，羣臣拜謁稱臣，代王下車答拜。太尉勃進曰：“願請閒。”〔包愷曰：閒，音閒；言欲向空閒處。師古曰：閒，容也，猶今言中閒也；請容暇之頃，當有所陳，不欲於衆中顯論也。他皆類此。〕宋昌曰：“所言公，公言之；所言私，王者無私。“太尉乃跪上天子璽、符。〔上，時掌翻。〕代王謝曰：“至代邸而議之。”
後九月，己酉晦，代王至長安，舍代邸，羣臣從至邸。丞相陳平等皆再拜言曰：“子弘等皆非孝惠子，不當奉宗廟。大王，高帝長子，宜爲嗣。〔長，知兩翻。〕願大王即天子位！“代王西鄉讓者三，南鄉讓者再，〔如淳曰：讓羣臣也。或曰：賓主位東西面，君臣位南北面；故西鄉坐三讓不受，羣臣猶稱宜，乃更南鄉坐，示變即君位之漸也。餘謂如說以代王南鄉坐爲即君位之漸，恐非代王所以再讓之意。蓋王入代邸而漢廷羣臣繼至，王以賓主禮接之，故西鄉；羣臣勸進，王凡三讓，羣臣遂扶王正南之位，王又讓者再；則南鄉非王之得已也，羣臣扶之使南鄉耳。遽以爲南鄉坐，可乎！鄉，讀曰向。〕遂即天子位；羣臣以禮次侍。
東牟侯興居曰：“誅呂氏，臣無功，請得除宮。”〔除宮，清宮也。應劭曰：舊典，天子行幸，所至必遣靜室令先按行清淨殿中，以備非常。餘謂此時羣臣雖奉帝即位，而少帝猶居禁中，蓋有所屏除也。〕乃與太僕汝陰侯滕公入宮，前謂少帝曰：“足下非劉氏子，不當立！“乃顧麾左右執戟者掊兵罷去；〔掊，芳遇翻。類篇曰：頓也。〕有數人不肯去兵，宦者令張釋諭告，亦去兵。〔班表：宦者令屬少府。張釋，即大謁者、封建陵侯者，釋本宦者，故兼是官。去羌呂翻。〕滕公乃召乘輿車載少帝出。〔康曰：天子以天下爲家，不以宮室爲常處。當乘輿以行天下，故託乘輿言。餘謂康說乘輿本不與古義相悖；但此所謂乘輿車，不當以此解之。漢乘輿之制：輪，朱班，重牙，貳轂，兩轄。金薄繆龍爲輿倚較，文虎伏軾，龍首銜軛。左右吉陽筩，鸞雀立衡。為虡文畫輈，羽蓋華蚤。建大旗十二斿，畫日月升龍。駕六馬，象鑣鏤錫金鍐方釳。插翟尾，朱兼繁纓，赤罽易茸，金就十有二。左纛以犛牛尾爲之，在左騑馬軛上，大如鬥。此即法駕。文帝已位，少帝安得乘此出宮乎！沈約禮志雲：魏、晉御小出，多乘輿車。輿車，今之小輿。滕公職爲太僕，與東牟侯除官，亦無緣召乘輿、金根以載少帝。意者此輿車蓋天子常所乘輿車，即魏、晉間小輿也。〕少帝曰：“欲將我安之乎？“滕公曰：“出就舍。“舍少府、乃奉天子法駕迎代王於邸，〔漢官儀：天子鹵簿有大駕、法駕、小駕。大駕，公卿奉引，大將軍驂乘，屬車八十一乘。法駕，公卿不在鹵簿中，惟京兆尹、執金吾、長安令奉引，侍中驂乘，屬車三十六乘。蔡邕曰：法駕，乘金根車，駕六馬，有五時副車，駕四馬；侍中驂乘，屬車三十六乘。沈約禮志：漢制：乘輿金根車，輪皆朱班、重轂、兩轄、飛軨。轂外復有轂，施轄，其外復設轄，銅貫其中。飛軨以赤油爲之，廣八寸，長注地，系軸頭，謂之飛軨。金，金薄繆龍爲輿倚較。較在箱上，虡文畫藩；藩，箱也。文虎伏軾，鸞雀立衡，虡文畫轅。翠羽蓋，黃裹，所謂黃屋也。金華施橑末，建太常十二斿，畫日月升龍，駕六黑馬，施十二鸞、金爲叉髦，插以翟尾。又加左纛，所謂左纛輿也。路，如周玉路之制。應劭漢官鹵簿圖：乘輿大駕，則御鳳凰車，以金根爲副，又五色安車、五色立車各五乘，建龍旗，駕四車，施八鸞，餘如金根之制，猶周金路也。車各如方色，所謂五時副車。白馬者，朱其鬣。安車者、坐乘。又有建華蓋九重甘泉鹵簿者，道車五乘，遊車九乘，在乘輿車前。又有象車，最在前、試橋道。宋明帝時，建安王休仁議曰：秦改周輅製爲金根，通以金薄周匝四面；漢、魏、二晉，因循莫改。〕報曰：“宮謹除。“代王即夕入未央宮。有謁者十人持戟衛端門，〔郎、謁者皆執戟以宿衛宮殿。前所書少帝左右執戟者，亦中郎、郎中、謁者之官也。端門，未央宮前殿之正南門也。〕曰：“天子在也，足下何爲者而入！“代王乃謂太尉。太尉往諭，謁者十人皆掊兵而去，代王遂入。夜，拜宋昌爲衛將軍，〔班表：前、後、左、右將軍，皆週末官，秦因之，漢不常置。蔡質漢儀：漢興，置大將軍、驃騎將軍，位次丞相；車騎將軍、衛將軍、左、右、前、後將軍，皆金紫，位次上卿。餘據大將軍始於灌嬰，驃騎、車騎、左、右、前、後將軍，景、武之後方有其官；衛將軍則始置於此。〕鎮撫南北軍；以張武爲郎中令，行殿中。〔行，謂案行也。行，下更翻。〕有司分部誅滅梁、淮陽、恆山王及少帝於邸。〔分，扶問翻。〕文帝還坐前殿，夜，下詔書赦天下。
太宗孝文皇帝上〔荀悅曰：諱”恆”之字曰”常”，高祖中子也。母曰薄姬。禮，祖有功而宗有德。漢之子孫，以爲功莫盛於高帝，故爲帝者太祖廟；德莫盛於文帝，故爲帝者太宗之廟。自唐以來，諸帝廟號莫不稱宗，而此義泯矣。諡法：經緯天地曰文。〕
元年（壬戌，公元前一七九年）
①冬，十月，庚戌，徙琅邪王澤爲燕王；封趙幽王子遂爲趙王。〔澤以呂后七年自營陵侯封琅邪王。齊王起兵誅諸呂，澤失國，西至京師，與大臣共立帝，以功徙封燕王。趙王友幽死於呂后七年，徙梁王恢王趙，恢尋以逼死，以其國封呂祿。祿誅，乃復封友長子遂爲趙王。〕
②陳平謝病；上問之，平曰：“高祖時，勃功不如臣，及誅諸呂，臣功亦不如勃；願以右丞相讓勃。“十一月，辛巳，上徙平爲左丞相，太尉勃爲右丞相，大將軍灌嬰爲太尉。諸呂所奪齊、楚故地，皆復與之。〔呂后封呂臺爲呂王，得梁地，奪齊、楚之地以傳益之。〕
③論誅諸呂功，右丞相勃以下益戶、賜金各有差。絳侯朝罷趨出，意得甚；上禮之恭，常目送之。〔上禮勃恭甚，其罷朝也，常目送之；待其既出，然後肆體自如。朝，直翻；下同。〕郎中安陵袁盎諫曰：〔安陵屬右扶風，惠帝所起陵邑。按姓譜：轅、袁、爰三姓皆出陳轅濤塗之後。按史記作”爰盎”，漢書作”袁盎”，則”袁”、“爰”通也。〕“諸呂悖逆，大臣相與共誅之。〔悖，蒲內翻。〕是時丞相爲太尉，本兵柄，適會其成功。今丞相如有驕主色，〔如，似也。〕陛下謙讓；臣主失禮，竊爲陛下弗取也！”〔爲，於僞翻；下同。〕後朝，上益莊，丞相益畏。
④十二月，詔曰：“法者，治之正也。〔治，直吏翻。〕今犯法已論，而使無罪之父母、妻子、同產坐之，及爲收帑，朕甚不取其除收帑諸相坐律令！”〔應劭曰：帑，子也。秦法：一人有罪，並坐其室家。今除此律。帑，音奴。〕
⑤春，正月，有司請蚤建太子。上曰：“朕既不德，縱不能博求天下賢聖有德之人而禪天下焉，而曰豫建太子，是重吾不德也；其安之！”〔師古曰：重，謂增益也。安，猶徐也；言不宜汲汲耳。重，直用翻；他皆類此。〕有司曰：“豫建太子，所以重宗廟、社稷，不忘天下也。“上曰：“楚王，季父也；吳王，兄也；淮南王，弟也：豈不豫哉？今不選舉焉，而曰必子；人其以朕爲忘賢有德者而專於子，非所以優【章：甲十五行本”優”作”憂”；乙十一行本同；孔本同；退齋校同。】天下也！“有司固請曰：“古者殷、周有國，治安皆千餘歲，用此道也；〔師古曰：所以能爾者，以承嗣相傳故也。治，直吏翻。〕立嗣必子，所從來遠矣。高帝平天下爲太祖，子孫嗣世世不絕，今釋宜建〔釋，舍也。宜建，謂嗣也。〕而更選於諸侯及宗室，非高高之志也。更議不宜。〔師古曰：不當更議。〕子啓最長，〔啓，景帝名。長，知兩翻。〕純厚慈仁，請建以爲太子。“上乃許之。
⑥三月，立太子母竇氏爲皇后。〔春秋之法，母以子貴。風俗通：夏帝相遭有窮氏之難，其妃方娠，逃出自竇而生少康，其後氏焉。〕皇后，清河觀津人。〔班志，觀津縣屬信都國，清河郡無觀津。蓋信都、清河本皆趙地，景帝二年爲廣川國，四年爲信都郡，而清河郡則高帝置；此在未分置之前，故系之清河。杜佑曰：漢觀津縣在德州蓨縣東北。〕有弟廣國，字少君，幼爲人所略賣，傳十餘家，〔傳，直戀翻。〕聞竇後立，乃上書自陳。召見，驗問，得實，乃厚賜田宅、金錢，與兄長君家於長安。絳侯、灌將軍等曰：“吾屬不死，命乃且縣此兩人。〔縣，讀曰懸。〕兩人所出微，不可不爲擇師傅、賓客；又復效呂氏，大事也！“於是乃選士之有節行者與居。〔爲，於僞翻。行，下孟翻。〕竇長君、少君由此爲退讓君子，不敢以尊貴驕人。〔觀絳、灌所以處二竇，後世大臣以文義自持者，其智識及此乎！〕
⑦詔振貸鰥、寡、孤、獨、窮困之人。〔師古曰：振，起也，爲給貸之，令其存立也。諸振救、振贍，其義皆同。今流俗作字從”貝”者，非也，自別有訓。貸，吐戴翻。〕又令：“八十已上，月賜米、肉、酒；九十已上，加賜帛、絮。賜物當稟鬻米者，〔稟，給也。鬻，讀曰粥，之六翻，糜。〕長吏閱視，丞若尉致；〔師古曰：長吏，縣之令、長也。若者，豫及之辭；致者，送至也；或丞、或尉自致之也。班表：縣令、長皆秦官，掌治其縣。萬戶以上爲令，秩千石至六百石；減萬戶爲長，秩五百石至三百石；皆有丞、尉，秩四百石至二百石；是爲長吏。長，知兩翻。〕不滿九十，嗇夫、令史致；〔漢制：十里一亭，十亭一鄉。鄉有嗇夫，職聽訟、收賦稅。風俗通曰：嗇者，省也；夫，賦也；言消息百姓，均其賦役。又漢制：縣長吏百石以下有所謂斗食佐史。漢官雲：斗食佐史，即斗食令史。〕二千石遣都使循行，不稱者督之。”〔蘇林曰：取其都吏有德也。如淳曰：律說：都吏，今督郵是也。閒惠曉事，即爲文無害都吏。師古曰：如說是。其循行有不如詔意者，二千石察視責罰之。行，下孟翻。稱，尺證翻。〕
⑧楚元王交薨。
⑨夏，四月，齊、楚地震，二十九山同日崩，大水潰出。
⑩時有獻千里馬者。帝曰：“鸞旗在前，〔劉昭志：乘輿大駕、法駕，前驅有九斿、雲、鳳凰闟戟、皮軒、鸞旗，皆大夫載。鸞旗者，編羽毛，列系幢旁；民或謂之雞翹，非也。胡廣曰：鸞旗，以銅作鸞鳥車衡上。與本志不同。晉志曰：鸞旗車，駕四馬，先輅所載也。〕屬車在後，〔漢制：大駕，屬車八十一乘，備千乘萬騎。劉昭曰：古者諸侯貳車九乘。秦滅六國，兼其車服。古大駕屬車八十一乘；法駕半之。沈約曰：屬車皆皁蓋、黃裏。師古曰：屬，之慾翻。〕吉行日五十里，師行三十里；朕乘千里馬，獨先安之？“於是還其馬，與道里費；而下詔曰：“朕不受獻也。其令四方毋求來獻。”
毋帝既施惠天下，諸侯、四夷遠近驩洽；乃修代來功，封宋昌爲壯武侯。〔班志，壯武屬膠東國。括地誌：壯武故城，在萊州即墨縣西六十里，古萊夷之國。〕
帝益明習國家事。朝而問右丞相勃曰：“天下一歲決獄幾何？”〔朝，直遙翻。〕勃謝不知；又問：“一歲錢穀入【章：乙十一行本”入”上有”出”字；併到一格。】幾何？“勃又謝不知；惶愧，汗出沾背。上問左丞相平。平曰：“有主者。“上曰：“主者謂誰？“曰：“陛下即問決獄，責廷尉；〔廷尉，掌刑辟；故決獄當問之。〕問錢穀，責治粟內史。”〔班表：治粟內史，秦官，掌谷貨；故錢穀出入當問之。武帝太初元年，改爲大司農。〕上曰：“苟各有主者，而君所主者何事也？“平謝曰：“陛下不知其駑下，〔師古曰：駑，凡馬之稱，非駿者也，故以自喻。駑，音奴。〕使待罪宰相。宰相者，上佐天子，理陰陽，順四時；下遂萬物之宜；外鎮撫四夷諸侯；內親附百姓，使卿大夫各得任其職焉。“帝乃稱善。右丞相大慚，出而讓陳平曰：“君獨不素教我對！” 陳平笑曰：“君居其位，不知其任邪？且陛下即問長安中盜賊數，君欲強對邪？”〔強，其兩翻。〕於是絳侯自知其能不如平遠矣。居頃之，人或說勃曰：“君既誅諸呂，立代王，威震天下。而君受厚賞，處尊位，〔說，式芮翻。處，昌呂翻。〕久之，即禍及身矣。“勃亦自危，乃謝病，請歸相印，上許之。秋，八月，辛未，右丞相勃免，左丞相平專爲丞相。
初，隆慮侯竈擊南越，〔事見高後七年。〕會暑溼，士卒大疫，兵不能隃領。〔師古曰：隃，與逾同。〕歲餘，高後崩，即罷兵。趙佗因此以兵威財物賂遺閩越、西甌、駱，役屬焉。〔遺，於季翻；下同。劉昫曰：唐黨州，古西甌所居也；漢屬鬱林郡界。駱，越也；唐貴州鬱平縣，古西甌、駱越所居，漢爲鬱林廣鬱縣地。又，潘州亦西甌、駱越地，漢合浦郡地也。又，高州茂名縣及鬱林軍，亦古西甌之地。宋白曰：秦象林郡皆西甌地。師古曰：西甌者，即駱越也；言西者，以別東甌也。廣州記曰：交趾有駱田，仰潮水上下；人食其田，名爲駱侯，諸縣自名爲駱將，銅印青綬，即今之令。後蜀王子將兵討駱侯，自稱爲安陽王，治封溪縣。南越王尉佗攻破安陽王，令二使典主交趾、九真二郡，即甌駱也。〕東西萬餘里，乘黃屋左纛，稱制與中國侔。
帝乃爲佗親冢在真定者置守邑，〔爲，於僞翻。〕歲時奉祀；召其昆弟，尊官、厚賜寵之。復使陸賈使南越，〔復，扶又翻。〕賜佗書曰：“朕，高皇帝側室之子也，〔師古曰：言非正嫡所生。〕棄外，奉北藩於代。道里遼遠，壅蔽樸愚，未嘗致書。高皇帝棄羣臣，孝惠皇帝即世；高後自臨事，不幸有疾，諸呂爲變，賴功臣之力，誅之已畢。朕以王、侯、吏不釋之故，〔孟康曰：辭讓帝位，不見置也。〕不得不立；今即位。乃者聞王遺將軍隆慮侯書，求親昆弟，請罷長沙兩將軍。〔佗，真定人，親昆弟皆在真定，故來求之。呂后七年，佗反，攻長沙，故遣兩將軍屯於長沙以備之。遺，於季翻。〕朕以王書罷將軍博陽侯；〔博陽，齊地。高祖功臣表有博陽侯陳濞，蓋於此時爲將軍也。索隱曰：博陽縣在汝南。〕親昆弟在真定者，已遣人存問，修治先人冢。〔治，直之翻。〕前日聞王發兵於邊，爲寇災不止。當其時，長沙苦之，南郡尤甚；雖王之國，庸獨利乎！〔師古曰：言越兵寇邊、長沙、南郡皆厭苦之，而漢兵亦當拒戰，其于越亦非利也。〕必多殺士卒，傷良將吏，寡人之妻，孤人之子，獨人父母得一亡十，朕不忍爲也。朕欲定地犬牙相入者；以問吏，吏曰：『高皇帝所以介長沙土也，』〔介，隔也。〕朕不得擅變焉。今得王之地，不足以爲大；得王之財，不足以爲富。服領以南，〔蘇林曰：山領名也。如淳曰：長沙南界。予謂服領者，自五嶺以南，荒服之外，因以稱之。〕王自治之。雖然，王之號爲帝。兩帝並立，亡一乘之使以通其道，〔亡，與無同。乘，繩證翻。〕是爭也；爭而不讓，仁者不爲也。願與王分棄前惡，〔師古曰：彼此共棄，故曰分。〕終今以來，通使如故。”〔師古曰：從今通使至於終久，故曰”終今以來”也。〕
賈至南越。南越王恐，頓首謝罪；願奉明詔，長爲藩臣，奉貢職。於是下令國中曰：“吾聞兩雄不俱立，兩賢不併世。漢皇帝，賢天子。自今以來，去帝制、黃屋、左纛。”〔去，羌呂翻。〕因爲書，稱：“蠻夷大長、老夫臣佗昧死再拜上書皇帝陛下〔長，知兩翻；下同。〕曰：【章：甲十五行本無”曰”字；乙十一行本同；孔本同。】老夫，故越吏也，高皇帝幸賜臣佗璽，以爲南越王。孝惠皇帝即位，義不忍絕，所以賜老夫者厚甚。高後用事，別異蠻夷，〔別，彼列翻。〕出令曰：『毋與蠻夷越金鐵、田器、馬、牛、羊；〔以越爲蠻夷，故曰蠻越。〕即予，予牡，毋予牝。』〔予，讀曰與。牡，雄也；牝，雌也。恐其蕃息，故不予牝。〕老夫處僻，馬、牛、羊齒已長。〔師古曰：齒已長，謂老也。處，昌呂翻；下同。〕自以祭祀不修，有死罪，使內史藩、中尉高、御史平凡三輩上書謝過，皆不反。又風聞老夫父母墳墓已壞削，兄弟宗族已誅論。〔師古曰：風聞，謂風聲傳聞也。誅論者，以罪論死也。壞，音怪。〕吏相與議曰：『今內不得振於漢，〔言爲漢所貶削，不得振起也。〕外亡以自高異，』〔亡，讀曰無。〕故更號爲帝，自帝其國，非敢有害於天下。〔更，工衡翻。〕高皇后聞之，大怒，削去南越之籍，使使不通。〔去，羌呂翻。使使：上如字；下疏吏翻。〕老夫竊疑長沙王讒臣，故發兵以伐其邊。老夫處越四十九年，於今抱孫焉。然夙興夜寐，寢不安席，食不甘昧，目不視靡曼之色，〔張揖曰：靡，細也。曼，澤也。〕耳不聽鐘鼓之音者，以不得事漢也。今陛下幸哀憐，復故號，通使漢如故；老夫死，骨不腐。改號，不敢爲帝矣！”
齊哀王襄薨。〔諡法：恭仁短折曰哀。〕
上聞河南守吳公治平爲天下第一，〔守，式又翻。治，直吏翻。〕召以爲廷尉。吳公薦洛陽人賈誼，〔班志，洛陽縣屬河南郡。〕帝召以爲博士。〔班表：博士，秦官，掌通古今，秩比六百石，員多至數十人。武帝建元五年，初置五經博士；宣帝黃龍元年，增員十二人；屬奉常。〕是時賈生年二十餘。帝愛其辭博，〔言其贍於文辭而博識也。〕一歲中，超遷至太中大夫。〔班表：太中大夫，掌論議，無員，多至數十人，秩比千石；屬郎中令。〕賈生請改正朔，易服色，定官名，興禮樂，以立漢制，更秦法；〔正朔，謂夏建寅爲人正，商建醜爲地正，周建子爲天正。秦之建亥，非三統也，而漢因之，此當改也。周以火德王，色尚赤。漢繼周者也，以土繼火，色宜尚黃，此當易也。唐、虞官百，夏、商官倍，周官則備矣，六卿各率其屬，凡三百六十。秦立百官職名，漢因循而不革，此當定也。高祖之時，叔孫通採秦儀以制朝廷之禮，因秦樂人以作宗廟之樂，此當興也。誼之說雖未爲盡醇，而其志則可尚矣。〕帝謙讓未遑也。
二年（癸亥，公元前一七八年）
①冬，十月，曲逆獻侯陳平薨。
②詔列侯各之國；爲吏及詔所止者，遣太子。〔李奇曰：爲吏，謂爲卿、大夫者；詔所止，謂特以恩愛見留。餘謂當時如周勃者是也。〕
③十一月，乙亥，周勃復爲丞相。
④癸卯晦，日有食之。詔：“羣臣悉思朕之過失及知見之所不及，匄以啓告朕。〔匄，音丐，氙也。〕及舉賢良、方正、能直極諫者，〔賢良方正之舉昉此。〕以匡朕之不逮。“因各敕以職任務省繇費以便民；〔省，所景翻，減也。繇，讀曰徭，役也。〕罷衛將軍；〔按班紀，詔曰：“朕既不能遠德，故憪然念外人之有非，是以設備未息。今縱不能罷邊屯戍，又飭兵厚衛，其罷衛將軍軍。“通鑑傳寫逸一”軍”字耳。〕太僕見馬遺財足，餘皆以給傳置。〔班表：太僕掌輿馬。見馬，見在之馬也。遺，留也。財，與才同，少也，僅也。言減見在之馬，所留財足充事而已。置者，置傳驛之所，因名置也。傳，張戀翻。〕
潁陰侯騎賈山〔潁陰侯，灌嬰也。騎者，蓋在侯家爲騎從也。〕上書言治亂之道曰：“臣聞雷霆之所擊，無不摧折者；〔折，而設翻。〕萬鈞之所壓，無不糜滅者。今人主之威，非特雷霆也；執重，非特萬鈞也。開道而求諫，和顏色而受之，用其言而顯其身，士猶恐懼而不敢自盡；又況於縱慾恣暴、惡聞其過乎！〔惡，烏路翻。〕震之以威，壓之以重，雖有堯、舜之智，孟賁之勇，豈有不摧折者哉！〔賁，音奔。〕如此，則人主不得聞其過，衽稷危矣。
昔者周蓋千八百國，〔周爵五等而土三等：公、侯百里，伯七十里，子、男五十里；不滿爲附庸。九州，州方千里。八州，州二百一十國；天子之縣內九十三國，凡九州，千七百七十三國。曰千八百國者，舉成數也。〕以九州之民〔周改禹貢徐、梁二州合之於青、雍，分冀州之地以爲幽、並。職方氏所掌曰揚州、荊州、豫州、青州、兗州、雍州、幽州、冀州、幷州。〕養千八百國之君，君有餘財，民有餘力，而頌聲作。〔頌者，美盛德之形容也。〕秦皇帝以千八百國之民自養，力罷不能勝其役，財盡不能勝其求。〔罷，讀曰疲。勝，音升。〕一君之身耳，所自養者馳騁弋獵之娛，〔弋，羊職翻，繳射也。〕天下弗能供也。秦皇帝計其功德，度其後嗣世世無窮；〔度，徒洛翻。〕然身死纔數月耳，天下四面而攻之，宗廟滅絕矣。秦皇帝居滅絕之中而不自知者，何也？天下莫敢告也。其所以莫敢告者，何也？亡養老之義，亡輔弼之臣；〔亡，古無字通。〕退誹謗之人，殺直諫之士。是以道諛、偷合苟容，〔道，讀曰導；言爲諂諛，導迎主意，納之於邪也。偷，與偷同。〕比其德則賢於堯、舜，課其功則賢於湯、武；天下已潰〔師古曰：潰，水旁決也；言天下已壞，如水之潰也。〕而莫之告也。
今陛下使天下舉賢良方正之士，天下皆訢訢焉〔訢，讀曰欣。〕曰：『將興堯舜之道、三王之功矣。』天下之士，莫不精白以承休德。〔師古曰：厲精而爲潔白也。〕今方正之士皆在朝廷矣；又選其賢者，使爲常侍、諸使，〔班表：左、右曹、諸吏、散騎常侍、中常侍，皆加官。〕與之馳驅射獵，一日再三出。臣死朝廷之解弛，百官之墮於事也。〔解，讀曰懈。弛，式氏翻，放也。墮，與惰同。〕陛下即位，親自勉以厚天下，節用愛民，平獄緩刑；天下莫不說喜。〔說，讀曰悅〕臣聞山東吏布詔令，民雖老羸癃疾，〔癃，音隆；病也，老也，疲病也。〕扶杖而往聽之，願少須臾毋死，思見德化之成也。〔少，詩沼翻。〕今功業方就，名閒方昭，〔聞，音問；後以義推。〕四方鄉風〔鄉，讀曰向。〕而從；豪俊之臣，方正之士，直與之日日射獵，擊兔、伐狐，以傷大業，絕天下之望，臣竊悼之！古者大臣不得與宴遊，〔師古曰：安息曰宴。與，讀曰豫。〕使皆務其方而高其節，〔師古曰：方，道也；一曰：方，謂廉隅也。〕則羣臣莫敢不正身修行，〔行，下孟翻。〕盡心以稱大禮。夫士，修之於家而壞之於天子之廷，〔稱，尺證翻。壞，音怪。〕臣竊愍之。陛下與衆臣宴遊，與大臣、方正朝廷論議，遊不失樂，朝不失禮，〔樂，音洛。朝，直遙翻；下同。〕軌【章：甲十五本”軌”上有”議不失計”四字；乙十一行本同；孔本同；張校同；退齋校同。】事之大者也。”〔師古曰：軌，謂法度也。軌，居洧翻。〕上嘉納其言。
上每朝，郎、從官上書疏，〔從，才用翻。〕未嘗不止輦受其言。言不可用置之，言可用採之，未嘗不稱善。
帝從霸陵上〔班志，霸陵縣屬京兆。故芷陽也；帝起陵邑，因更名。〕欲西馳下峻阪。中郎將袁盎騎，並車擥轡。〔並，蒲浪翻。擥，與攬同，魯敢翻。〕上曰：“將軍怯邪？“盎曰：“臣聞『千金之子，坐不垂堂』。〔師古曰：言富人之子則自愛也。垂堂，謂坐堂外邊，恐墜墮也。〕聖主不乘危，不徼倖。〔徼，工堯翻。〕今陛下騁六飛馳下峻山，有如馬驚車敗，陛下縱自輕，奈高廟、太后何！“上乃止。
上所幸慎夫人，在禁中常與皇后同席坐。及坐郎署，袁盎引卻慎夫人坐。〔蘇林曰：郎署，上林中直衛之署也。如淳曰：盎時爲中郎將，天子幸署，豫設供張待之，故得引郤慎夫人坐也。坐，徂臥翻。慎，姓也。古有慎到。〕慎夫人怒，不肯坐；上亦怒，起，入禁中。盎因前說曰：“臣聞『尊卑有序，則上下和』。今陛下既已立後，慎夫人乃妾；妾、主豈可與同坐哉！且陛下幸之，即厚賜之；陛下所以爲慎夫人，適所以禍之也。〔爲，於僞翻。〕陛下獨不見『人彘』乎！”〔人彘事見上卷惠帝元年。〕於是上乃說，〔說，讀曰悅。〕召語慎夫人，〔語，牛倨翻。〕慎夫人賜盎金五十斤。
賈誼說上曰：“管子曰：〔管子，管仲之書。〕『倉廩實而知禮節，衣食足而知榮辱。』民不足而可治者，自古及今，未之嘗聞。〔治，直之翻；下同。〕古之人曰：『一夫不耕，或受之飢；一女不織，或受之寒。』生之有時而用之無度，〔亡，古無字通。〕則物力必屈。〔屈，其必翻，盡也；下大屈同。〕古之治天下，至纖，至悉，故其畜積足恃。今背本而趨末者甚衆，是天下之大殘也；〔師古曰：本，農業也；末，工、商也。言人棄農業而務工、商者甚衆。殘，謂傷害天下也。背，蒲妹翻。〕淫侈之俗，日日以長，〔長，知兩翻。〕是天下之大賊也。殘、賊公行，莫之或止；大命將泛，莫之振救。〔孟康曰：泛，方勇翻，覆也。師古曰：字本作”覂”，此通用。振，舉也。〕生之者甚少而靡之者甚多，〔靡，讀曰糜，散也。〕天下財產何得不蹷！〔蹷，音厥，傾竭也。〕
漢之爲漢，幾四十年矣，〔幾，居衣翻。〕公私之積，猶可哀痛。失時不雨，民且狼顧；〔鄭氏曰：民欲有畔意，若狼之顧望也。李奇曰：狼性怯，走喜還顧。言民見天不雨，心亦恐也。師古曰：李說是。〕歲惡不入，請賣爵子；〔如淳曰：賣爵級又賣子也。餘謂請賣爵子，猶言請爵、賣子也。入粟得以拜爵，故曰請爵。富者有粟以徼上之急，至於請爵；貧者無以自活，至於賣子。〕既聞耳矣。〔如淳曰：聞於天子之耳。〕安有爲天下阽危者若是而上不驚者！〔阽危，欲墜之意。阽，音閻，又丁念翻。〕
世之有飢、穰，天之行也；〔李奇曰：天之行氣，不能常熟也。或曰：行，道也；師古曰：穰，豐也；人羊翻。〕禹、湯被之矣。〔被，皮義翻。〕即不幸有方二三千里之旱，國胡以相恤？卒然邊境有急，〔卒，讀曰猝。〕數十百萬之衆，國胡以饋之？兵、旱相乘，天下大屈，有勇力者聚徒而衡擊，〔衡，讀曰橫。〕罷夫、羸老，易子齩文其骨。〔罷，讀曰疲。齩，五巧翻，齧也。〕政治未畢通也，〔治，直吏翻。〕遠方之能僭擬者並舉而爭起矣；乃駭而圖之，豈將有及乎！夫積貯者，天下之大命也；〔貯，丁呂翻。〕苟粟多而財有餘，何爲而不成！以攻則取，以守則固，以戰則勝，懷敵附遠，何招而不至！
今敺民而歸之農，皆着於本，〔敺，與驅同。着，直略翻。〕使天下各食其力，末技、遊食之民轉而緣南畮，則畜積足而人樂其所矣。〔樂，音洛。〕可以爲富安天下，而直爲此廩廩也，〔廩，與凜同；廩廩，危懼之意。師古曰：言務耕農，厚畜積，則天下富安，何乃不爲而常不足，直廩廩若此也。〕竊爲陛下惜之！”〔爲，於僞翻。〕
上感誼言，春，正月，丁亥，詔開藉田，上親耕以率天下之民。〔應劭曰：古者天子耕藉田千畝，爲天下先。藉者，典藉之常也。韋昭曰：藉，借也；借民以治之，以奉宗廟，且以勸率天下使務農也。臣瓚曰：景帝詔曰：“朕親耕，後親桑，爲天下先。“本以躬親爲義，不得以假借爲稱也。藉，謂蹈藉也。師古曰：國語云：宣王即位，不藉千畝。虢文公諫。則藉非假借明矣。瓚說是也。陸德明經典釋文：藉，在亦翻。〕
三月，有司請立皇子爲諸侯王。詔先立趙幽王少子闢強爲河間王，〔師古曰：闢強，言闢御強梁，亦猶闢兵、闢非耳。闢，必亦翻。強，其良翻。一說，闢，讀曰闢，強，讀曰疆；闢疆，言開土地也。賈誼書曰：衛侯朝於周，周行問其名。衛侯曰：“闢強。“行人還之曰：“啓強、闢強，天子之號也，諸侯弗得用，更其名曰毀。“其義兩說並通；他皆仿此。河間本屬趙國；元年以幽王子遂爲趙王，至是又分河間以王遂之弟闢強。〕朱虛侯章爲城陽王，東牟侯興居爲濟北王；〔城陽、濟北本皆屬齊，今分以王章、興居，二人皆悼惠王子。濟，子禮翻。〕然後立皇子武爲代王，參爲太原王，揖爲梁王。
⑥五月，詔曰：“古之治天下，朝有進善之旌，〔應劭曰：旌，幡也；堯設之五達之道，令民進善也。如淳曰：欲有進者，於旌下言之。〕誹謗之木，〔服虔曰：堯作之，橋樑交午柱頭也。應劭曰：橋樑邊版，所以書政治之愆失也；至秦去之，今乃復施也。索隱曰：屍子云：堯立誹謗之木。誹，音非，音沸。韋昭曰：慮政有闕失，使書於木。此堯時然也，後代因以爲飾；今宮外橋頭四柱木是。鄭玄注禮雲：一縱一橫爲午；謂以木貫表柱四出，即今之華表。崔浩以爲木貫柱四出名桓，陳、楚俗桓聲近和，又云和表，則華又與和相訛也。〕所以通治道而來諫者也。今法有誹謗、訞言之罪，〔師古曰：高後元年，詔除訞言令。今猶有訞言罪，則是中間重設此條。訞，與妖同。〕是使衆臣不敢盡情而上無由聞過失也，將何以來遠方之賢良！其除之！”
⑦九月，詔曰：“農，天下之大本也，民所恃以生也；而民或不務本而事末，故生不遂。朕憂其然，故今茲親率羣臣農以勸之；其賜天下民今年田租之半。”
⑧燕敬王澤薨。〔諡法：合善典法曰敬。〕
