△卷第四十
漢紀三十二　起旃蒙作噩，盡柔兆閹茂，凡二年。世祖光武皇帝上之上〔諱秀，字文叔。賢曰：禮，祖有功而宗有德。光武中葉興，故廟稱世祖。諡法，能紹前業曰光；克定禍亂曰武。伏侯古今註曰：「秀」之字曰「茂」。伯、仲、叔、季，兄弟之次。長兄伯升，次仲，故字文叔焉。〕
建武元年（乙酉，公元二五年）
①春，正月，方望與安陵人弓林〔姓譜：弓，魯大夫叔弓之後；又孔子弟子有仲弓，又有馯臂子弓。〕共立前定安公嬰為天子，聚黨數千人，居臨涇。〔臨涇縣，屬安定郡。賢曰：今涇州縣。〕更始遣丞相松等擊破，皆斬之。
②鄧禹至箕關，〔賢曰：箕關，在今王屋縣東。餘據唐王屋縣屬懷州。水經註：箕關故城在垣縣。〕擊破河東都尉，進圍安邑。〔縣名，屬河東郡。〕
③赤眉二部俱會弘農。更始遣討難將軍蘇茂拒之；〔難，乃旦翻。〕茂軍大敗。赤眉眾遂大集，乃分萬人為一營，凡三十營。三月，更始遣丞相松與赤眉戰於蓩鄉，〔賢曰：蓩，音莫老翻；字林曰：毒草也；因以為地名。續漢志，弘農有蓩鄉。東觀記曰：崇等入至弘農枯樅山下，與茂戰。崇北至蓩鄉，轉至湖。湖即湖城縣也。以此而言，其地蓋在今虢州湖城縣之間。〕松等大敗，死者三萬餘人；赤眉遂轉北至湖。
④蜀郡功曹李熊說公孫述宜稱天子。〔說，輸芮翻。〕夏，四月，述即帝位，號成家，〔賢曰：以起成都，故號成家。〕改元龍興；〔時有龍出其府，因以紀元。〕李【章：十二行本「李」上有「以」字；乙十一行本同；孔本同；張校同。】熊為大司徒，述弟光為大司馬，恢為大司空。越雟任貴據郡降述。〔王莽天鳳三年，任貴據越巂。巂，音髓。任，音壬。〕
⑤蕭王北擊尤來、大槍、五幡於元氏，〔地理志，元氏縣屬常山郡。闞駰曰：趙公子元之封邑，故曰元氏。〕追至北平，連破之；〔賢曰：北平縣，屬中山國，今易州永樂縣也。〕又戰於順水北，〔賢曰：水經註雲：徐水經北平縣故城北，光武追銅馬、五幡，破之於順水，即徐水之別名也。今在易州。括地誌：徐水過北平縣界而東流，又東逕清苑城。〕乘勝輕進，反為所敗。〔敗，補邁翻。〕王自投高岸，突【章：十二行本「突」上有「遇」字；乙十一行本同；孔本同；張校同；退齋校同。】騎王豐下馬授王，〔騎，奇寄翻；下同。〕王僅而得免；散兵歸保範陽。〔賢曰：縣名，在範水之陽，屬涿郡。範陽故城在今易州易縣東南。〕軍中不見王，或雲已殺，【章：十二行本「殺」作「歿」；乙十一行本同；孔本同。】諸將不知所為，吳漢曰：「卿曹努力！王兄子在南陽，何憂無主！」〔兄子，謂伯升子章及興也。〕眾恐懼，數日乃定。賊雖戰勝，而憚王威名，夜，遂引去。大軍復進【章：十二行本「進」作「追」；乙十一行本同；張校同。】至安次，連戰，破之。〔復，扶又翻。賢曰：安次，縣名，屬渤海郡，今幽州縣也；故城在縣東。按我朝霸州文安縣，本漢安次縣地。〕賊退入漁陽，所過虜掠。強弩將軍陳俊言於王曰：「賊無輜重，〔重，直用翻。〕宜令輕騎出賊前，使百姓各自堅壁以絕其食，可不戰而殄也。」王然之，遣俊將輕騎馳出賊前，視人保壁堅完者，敕令固守；放散在野者，因掠取之。賊至，無所得，遂散敗。王謂俊曰：「困此虜者，將軍策也。」
⑥馮異遺李軼書，為陳禍福，〔遺，於季翻。為，於偽翻。〕勸令歸附蕭王；軼知長安已危，而以伯升之死，心不自安，〔事見上卷更始元年。〕乃報書曰：「軼本與蕭王首謀造漢，〔事見三十八卷王莽地皇三年。〕今軼守洛陽，將軍鎮孟津，俱據機軸，〔賢曰：機，弩牙也。軸，車軸也。皆在物之要，故取喻焉。〕千載一會，思成斷金。〔易曰：二人同心，其義斷金。陸德明曰：斷，丁亂翻；王肅丁管翻。〕唯深達蕭王，願進愚策以佐國安民。」軼自通書之後，不復與異爭鋒，〔復，扶又翻。〕故異得北攻天井關，〔劉昭志曰：上黨高都縣有天井關。賢曰：在今澤州晉城縣南，今太行山上，關南有天井泉三所。〕拔上黨兩城，又南下河南成皋以東十三縣，降者十餘萬。武勃將萬餘人攻諸畔者，異與戰於士鄉下，〔劉昭志：河南雒陽縣有士鄉聚。續漢志曰：士鄉，亭名，屬河南郡。〕大破，斬勃；軼閉門不救。異見其信效，具以白王。王報異曰：「季文多詐，〔李軼字季文。〕人不能得其要領。〔要，一遙翻。〕今【張：「今」作「令」。】移其書告守、尉當警備者。」眾皆怪王宣露軼書；朱鮪聞之，〔鮪，於軌翻。〕使人刺殺軼，〔刺，七亦翻。〕由是城中乖離，多有降者。〔降，戶江翻。〕
朱鮪聞王北征而河內孤，乃遣其將蘇茂、賈彊將兵三萬餘人渡鞏河，攻溫；〔鞏縣屬河南郡，周鞏伯之國也。河水過鞏縣北，謂之鞏河，即五社津也。溫縣，屬河內郡，周大夫蘇子邑。賢曰：鞏、溫，並今洛州縣也。〕鮪自將數萬人攻平陰以綴異。〔賢曰：平陰，縣名，屬河南郡。杜佑曰：漢平陰縣城在今洛陽縣北五十里。水經註：平陰，即晉之陰地，故陰戎所居；魏文帝改曰河陰。綴，謂連綴也。將，即亮翻。〕檄書至河內，寇恂即勒軍馳出，並移告屬縣，發兵會溫下。軍吏皆諫曰：「今洛陽兵渡河，前後不絕；宜待眾軍畢集，乃可出也。」恂曰：「溫，郡之藩蔽，失溫則郡不可守。」遂馳赴之。旦日，合戰，而馮異遣救及諸縣兵適至，恂令士卒乘城鼓譟，大呼言曰：「劉公兵到！」蘇茂軍聞之，陳動；〔呼，火故翻。陳，讀曰陣。〕恂因奔擊，大破之。馮異亦渡河擊朱鮪，鮪走；異與恂追至洛陽，環城一鬩而歸。〔環，音宦。鬩，作答翻，週迴也。〕自是洛陽震恐，城門晝閉。
異、恂移檄上狀，諸將入賀，因上尊號。〔上，時掌翻；下同。〕將軍南陽馬武先進曰：「大王雖執謙退，柰宗廟社稷何！宜先即尊位，乃議征伐。今此誰賊而馳騖擊之乎﹖」〔賢曰：誰，謂未有主也。前書音義曰：直馳曰馳，亂馳曰騖。餘謂「誰賊」者，蓋謂位號未正，指誰為賊也。〕王驚曰：「何將軍出此言﹖可斬也！」乃引軍還薊。復遣吳漢率耿弇、景丹等十三將軍追尤來等，〔復，扶又翻；下除賈復外皆同。〕斬首萬三千餘級，遂窮追至浚靡而還。〔賢曰：浚靡，縣名，屬右北平郡；故城在今漁陽縣北。靡，音麻。〕賊散入遼西、遼東，為烏桓、貊人所鈔擊略盡。〔貊，莫白翻。鈔，楚交翻。〕
都護將軍賈復〔漢宣帝置西域都護，盡護南、北道諸國。甘延壽之擊郅支也，自謂為都護將軍；漢朝未以為將軍號也，至光武，乃以命賈復。〕與五校戰於真定，復傷創甚；〔校，戶教翻。創，初良翻。〕王大驚曰：「我所以不令賈復別將者，〔將，即亮翻。〕為其輕敵也。〔為，於偽翻。〕果然，失吾名將！聞其婦有孕，生女邪，我子娶之；生男邪，我女嫁之；不令其憂妻子也。」復病尋愈，追及王於薊，相見甚驩。〔薊，音計。〕
還至中山，諸將復上尊號；王又不聽。行到南平棘，〔賢曰：縣名，屬常山郡，今趙州縣；故城在縣南。〕諸將復固請之；王不許。諸將且出，耿純進曰：「天下士大夫，捐親戚，棄土壤，從大王於矢石之間者，其計固望攀龍鱗，附鳳翼，以成其所志耳。今大王留時逆眾，不正號位，純恐士大夫望絕計窮，則有去歸之思，無為久自苦也。大眾一散，難可復合。」純言甚誠切，王深感曰：「吾將思之」
行至鄗，〔續漢志：鄗縣，屬常山國，帝於此即位，改曰高邑。鄗，呼各翻。〕召馮異，【章：十二行本「異」下有「詣鄗」二字；乙十一行本同；孔本同；張校同。】問四方動靜。異曰：「更始必敗，宗廟之憂在於大王，宜從眾議！」會儒生彊華自關中奉赤伏符來詣王曰：「劉秀發兵捕不道，四夷雲集龍鬭野，四七之際火為主。」〔賢曰：彊，音其兩翻；姓譜：其良翻。風俗通作「疆華」，系之曰：晉有大夫疆尠。四七，二十八也。自高祖至光武初起，合二百二十八年，即四七之際也。漢火德，故火為主 也。〕羣臣因復奏請。六月，己未，王即皇帝位於鄗南；〔時設壇於鄗南千秋亭五城陌。賢曰：其地在今趙州柏鄉縣。考異曰：光武本紀，馮異破蘇茂，諸將上尊 號，光武還至薊，皆在四月前。而馮異傳，異與李軼書雲：「長安壞亂，赤眉臨郊，王侯構難，大臣乖離，綱紀已絕。」又勸光武稱尊號，亦曰：「三王反叛，更始 敗亡。」按是年六月己未，光武即位，是月甲子，鄧禹破王匡等於安邑，王匡、張卬等還奔長安，乃謀以立秋貙膢時，共劫更始，然則三王反叛，應在光武即位之後，夏秋之交，馮異安得於四月之前已言之也！或者史家潤色其言，致此差互耳！〕改元，大赦。
⑦鄧禹圍安邑，數月未下，更始大將軍樊參將數萬人渡大陽，〔賢曰：大陽縣，屬河東郡。前書音義曰：大河之陽。春秋秦伯伐晉，自茅津濟。杜預曰：河東大陽縣也。〕欲攻禹；禹逆擊於解南，斬之。〔賢曰：解縣，屬河東郡；故城在今蒲州桑泉縣東南也。師古曰：解，音蟹。〕王匡、成丹、劉均合軍十餘萬，復共擊禹，禹軍不利。明日，癸亥，匡等以六甲窮日，不出，禹因得更治兵。〔治，直之翻。〕甲子，匡悉軍出攻禹；禹令軍中毋得妄動，既至營下，因傳發諸將，〔孟康曰：傳令軍中使發也。〕鼓而並進，大破之。匡等皆走，禹追斬均及河東太守楊寶，遂定河東，匡等奔還長安。〔考異曰：劉玄傳：「王匡、張卬守河東，為鄧禹所破，奔還長安。」鄧禹傳無張卬名。今從之。〕
張卬與諸將議曰：「赤冒旦暮且至，見滅不久，不如掠長安，東歸南陽；事若不集，復入湖池中為盜耳！」乃共入，說更始；〔說，輸芮翻。〕更始怒不應，莫敢復言。〔復，扶又翻。〕更始使王匡、陳牧、成丹、趙萌屯新豐，李松軍掫，以拒赤眉。〔賢曰：掫，音子侯翻。及續漢志豐新有鴻門亭，掫城即此也。〕張卬、廖湛、胡殷、申屠建與隗囂合謀，欲以立秋日貙膢時〔賢曰：前書音義曰：貙，獸，以立秋日祭獸，王者亦此日出獵，用祭宗廟。冀州北郡以八月朝作飲食為膢，其俗語曰膢、臘、社、伏。風俗通：嘗新始殺食曰貙膢。漢儀：立秋日，郊禮畢，始揚威武，乃祠先虞，告以烹鮮。天子御戎輅，白馬未鬣，躬執弩射牲，牲以鹿、麛，斬牲於郊東門，載獲，車馳駟，以薦陵廟，名貙劉。劉，殺也。貙，於時殺物，故以應之，又謂之貙膢。廖，力弔翻。貙，去於翻。膢，音婁。〕共劫更始，俱成前計。〔考異曰：袁紀雲：「申屠建等勸更始讓帝位，更始不應；應等謀劫之。」今從範書。〕更始知之，託病不出，召張卬等入，將悉誅之； 唯隗囂稱疾不入，會客王遵、周宗等勒兵自守。更始狐疑不決，卬、湛、殷疑有變，遂突出；獨申屠建在，更始斬建，使執金吾鄧曄將兵圍隗囂第。卬、湛、殷勒兵 燒門，入戰宮中，更始大敗；囂亦潰圍，走歸天水。明旦，更始東奔趙萌於新豐。更始復疑王匡、陳牧、成丹與張卬等同謀，乃並召入；牧、丹先至，即斬之。王匡懼，將兵入長安，與張卬等合。
⑧赤眉進至華陰，〔華，戶化翻。〕軍中有齊巫，〔齊巫，齊國之巫。〕常鼓舞祠城陽景王，〔城陽景王章有誅諸呂之功，故齊人祠之以求福助。〕巫狂言：「景王大怒曰：『當為縣官，何故為賊！』」〔賢曰：縣官，謂天子也。〕有笑巫者輒病，軍中驚動。方望弟陽說樊崇等曰：「今將軍擁百萬之眾，西向帝城，而無稱號，〔說，輸芮翻。稱，尺證翻。〕名為羣賊，不可以久；不如立宗室，挾義誅伐，以此號令，誰敢不從！」崇等以為然，而巫言益甚。前至鄭，〔鄭縣，屬京兆。賢曰：今華州縣。〕乃相與議曰：「今迫近長安，而鬼神若此，當求劉氏共尊立之。」
先是，赤眉過式，〔地理志，式縣，屬泰山郡。近，其靳翻。先，悉薦翻。〕掠故式侯萌之子恭、茂、盆子三人自隨。〔萌之父曰憲，城陽景王五世孫，荒王順之子，元帝時封式侯。〕恭少習尚書，〔少，詩照翻。〕隨樊崇等降更始於洛陽，〔樊崇等降，見上卷更始元年。降，戶江翻。〕復封式侯，為侍中，在長安。茂與盆子留軍中，屬右校卒史劉俠卿，主牧牛。〔漢注：卒史，秩百石，九鄉寺及諸郡及軍行部校皆有之。校，戶教翻。俠，戶頰翻。〕及崇等欲立帝，求軍中景王後，得七十餘人，唯茂、盆子及前西安侯孝最為近屬。崇等曰：「聞古者天子將兵稱上將軍，」乃書札為符曰「上將軍」，又以兩空札置笥中，〔賢曰：札，簡也。笥，篋也。〕於鄭北設壇場，祠城陽景王，諸三老、從事皆大會；〔赤眉諸帥最尊者號三老，次從事。〕列盆子等三人居中立，以年次探札，盆子最幼，後探，得符；〔探，吐南翻。〕諸將皆稱臣，拜。盆子時年十五，被髮徒跣，敝衣赭汗，見眾拜，恐畏欲啼。〔被，皮義翻。〕茂謂曰：「善臧符！」〔臧，讀曰藏。〕盆子即齧折，棄之。〔折，而設翻。〕以徐宣為丞相，樊崇為御史大夫，逢安為左大司馬，〔逢，皮江翻。〕謝祿為右大司馬，其餘皆列卿、將軍。盆子雖立，猶朝夕拜劉俠卿，時欲出從牧兒戲；俠卿怒止之，崇等亦不復候視也。〔復，扶又翻。〕
⑨秋，七月，辛未，帝使使持節拜鄧禹為大司徒，封酇侯、食邑萬戶；〔賢曰：酇縣，屬南陽郡，故城在今襄州穀城縣東北。餘謂蓋以禹功比蕭何，故封之酇。酇，音贊。〕禹時年二十四。又議選大司空，帝以赤伏符曰「王梁主衛作玄武」，丁丑，以野王令王梁為大司空。〔帝以野王衛之所徙，玄武水神之名，司空水土之官也，於是用梁。賢曰：玄武，北方之神，龜蛇合體。野王縣，屬河內郡。宋白曰：懷州河內縣，古野王也。〕又欲以讖文用平狄將軍孫鹹行大司馬，眾鹹不悅。〔讖，楚譖翻。〕壬午，以吳漢為大司馬。
初，更始以琅邪伏湛為平原太守；〔姓譜：伏本自伏羲之後，漢初有濟南伏生。守，式又翻。〕時天下兵起，湛獨晏然，撫循百姓。門下督謀為湛起兵、湛收斬之；〔諸郡各有門下督，主兵衛。為，於偽翻。〕於是吏民信向，平原一境賴湛以全。帝徵湛為尚書，使典定舊制。又以鄧禹西征，拜湛為司直，行大司徒事；〔東都之司徒，西都之丞相也；司直，即丞相司直。〕車駕每出征伐，常留鎮守。
⑩ 鄧禹自汾陰渡河，入夏陽，〔汾陰縣，屬河東。夏陽縣，屬馮翊。〕更始左輔都尉公乘歙引其眾十萬與左馮翊兵共拒禹於衙；〔地理志，左輔都尉治高陵。賢曰：左 輔，即左馮翊也。三輔皆有都尉。衙，縣名，屬左馮翊，故城在今同州白水縣東北。左傳：秦、晉戰於彭衙，即此地。公乘，姓也，以秦爵為氏。乘，繩證翻。歙，許及翻。〕禹復破走之。〔復，扶又翻。〕
宗室劉茂聚眾京、密間，〔茂，元氏王歙從父弟也。賢曰：京縣，屬河南郡，鄭之京邑；故城在今鄭州滎陽縣東南。密縣，屬河南郡；故城在今密縣東南。〕自稱厭新將軍，〔厭，一葉翻。厭，伏也。新，謂新室也。〕攻下潁川、汝南，眾十餘萬人。帝使驃騎大將軍景丹、建威大將軍耿弇、強弩將軍陳俊攻之；茂來降，〔降，戶江翻。〕封為中山王。
己亥，帝幸懷，〔懷故城在武陟縣西南十餘裏。賢曰：縣名，屬河內郡；故城在懷州武陟縣西。餘據河內郡治懷，在雒陽北百四十里。〕遣耿弇、陳俊軍五社津，〔即鞏河也。水經註：河水東過鞏縣北，於此有五社渡，為五社津。杜佑曰：一名五渡津。〕備滎陽以東；使吳漢率建議【章：十二行本「議」作「義」；乙十一行本同；孔本同。】大將軍朱祜等十一將軍圍朱鮪於洛陽。八月，進幸河陽。〔地理志，河陽縣屬河內郡。〕
赤眉至高陵，〔地理志，高陵縣屬馮翊。〕王匡、張卬等迎降之，遂共連兵進攻東都門。李松出戰，赤眉生得松；松弟況為城門校尉，開門納之。九月，赤眉入長安；更始單騎走，從廚城門出。〔三輔黃圖曰：洛城門，王莽改曰建子門；其內有長安廚官，俗名之為廚城門，今長安故城北面之中門是也。騎，奇寄翻。〕式侯恭以赤眉立其弟，自繫詔獄；聞更始敗走，乃出，見定陶王祉，祉為之除械，〔為，於偽翻。〕相與從更始於渭濱。右輔都尉嚴本，恐失更始為赤眉所誅，即將更始至高陵，〔將，如字；領也，攜也，挾也。〕本將兵宿衛，其實圍之。〔右輔都尉治郿。高陵，左輔都尉治所也。右，恐當作左。〕更始將相皆降赤眉，獨丞相曹竟不降，手劍格死。〔手，守又翻。〕
辛未，詔封更始為淮陽王；吏民敢有賊害者，罪同大逆；其送詣吏者封列侯。
初，宛人卓茂，〔卓，姓也。史記貨殖傳有蜀卓氏。宛，於元翻。〕寬仁恭愛，恬蕩樂道，〔恬，安恬。蕩，坦蕩蕩也。樂，音洛。〕雅實不為華貌，行己在於清濁之間，自束髮至白首，未嘗與人有爭競，鄉黨故舊，雖行能與茂不同，〔行，下孟翻。〕而皆愛慕欣欣焉。哀、平間為密令，〔宋白續通典曰：密縣，古鄶國、密國之地。左傳：諸侯伐鄭，圍新密。漢為縣，屬河南郡。今縣東南三十里有故密城，即漢理所。〕視民如子，舉善而教，口無惡言，吏民親愛，不忍欺之。民嘗有言部亭長受其米肉遺者，〔賢曰：部，謂所部也。遺，於季翻；下同。〕茂曰：「亭長為從汝求乎，為汝有事囑之而受乎，〔囑，之慾翻；託也，私請也。〕將平居自以恩意遺之乎﹖」民曰：「往遺之耳。」茂曰：「遺之而受，何故言邪﹖」民曰：「竊聞賢明之君，使民不畏吏，吏不取民。今我畏吏，是以遺之；吏既卒受，〔卒，終也；音子恤翻。〕故來言耳。」茂曰：「汝為敝民矣！凡人所以羣居不亂，異於禽獸者，以有仁愛禮義，知相敬事也。汝獨不欲脩之，寧能高飛遠走，不在人間邪！吏顧不當乘威力強請求耳。亭長素善吏，歲時遺之，禮也。」民曰：「苟如此，律何故禁之﹖」茂笑曰：「律設大法，禮順人情。今我以禮教汝，汝必無怨惡；以律治汝，汝何所措其手足乎！〔治，直之翻；下同。〕一門之內，小者可論，大者可殺也。且歸念之！」初，茂到縣，有所廢置，吏民笑之，鄰城聞者皆蚩其不能。〔蚩，笑也。〕河南郡為置守令；茂不為嫌，治事自若。〔茂正為令，郡復置守令使與茂並居。郡為，於偽翻。〕數年，教化大行，道不拾遺；遷京部丞，〔王莽秉政，置大司農部丞十三人，勸課農桑。京部丞，主司隸所部。〕密人老少皆涕泣隨送。及王莽居攝，以病免歸。上即位，先訪求茂，茂時年七十餘。甲申，詔曰：「夫名冠天下，〔冠，古玩翻。〕當受天下重賞。今以茂為太傅，〔東都之制，太傅位上公，絕席，在三公之右。〕封褒德侯。」
臣光曰：孔子稱「舉善而教不能則勸。」〔論語孔子答季康子之言。〕是以舜舉皋陶，湯舉伊尹，而不仁者遠，〔論語子夏答樊遲之言。陶，音遙。〕有德故也。光武即位之初，羣雄競逐，四海鼎沸，彼摧堅陷敵之人，權略詭辯之士，方見重於世，而獨能取忠厚之臣，旌循良之吏，拔於草萊之中，寘諸羣公之首，宜其光復舊物，享祚久長，蓋由知所先務而得其本原故也。
諸將圍洛陽數月，朱鮪堅守不下。帝以廷尉岑彭嘗為鮪校尉，〔朱鮪為大司馬，以彭為校尉；後從邑人韓歆於河內，遂歸光武。校，戶教翻。〕令往說之。〔說，輸芮翻。〕鮪在城上；彭在城下，為陳成敗。〔為，於偽翻。〕鮪曰：「大司徒被害時，鮪與其謀，又諫更始無遣蕭王北伐，〔事並見上卷更始元年。與，讀曰預。〕誠自知罪深，不敢降！」彭還，具言於帝。〔還，從宣翻，又如字。〕帝曰：「舉大事者不忌小怨。鮪今若降，官爵可保，況誅罰乎！河水在此，吾不食言！」〔賢曰：指河以為信，言其明白也。索隱曰：左傳曰：食言多矣，能無肥乎！是謂食言為妄言。〕彭復往告鮪，鮪從城上下索〔復，扶又翻。下，遐稼翻。索，昔各翻。〕曰：「必信，可乘此上。」〔上，時掌翻；下同。〕彭趣索欲上，〔賢曰：趣，向也，春遇翻。〕鮪見其誠，即許降。辛卯，朱鮪面縛，與岑彭俱詣河陽。帝解其縛，召見之，復令彭夜送鮪歸城。明旦，與蘇茂等悉其眾出降。拜鮪為平狄將軍，封扶溝侯；〔地理志，扶溝縣，屬淮陽郡。陳留風俗傳：小扶亭有洧水之溝，因以名縣。〕後為少府，傳封累世。
帝使侍御史河內杜詩安集洛陽。將軍蕭廣縱兵士暴橫，〔橫，戶孟翻。〕詩敕曉不改，〔敕，戒也。曉，開諭也。〕遂格殺廣，還，以狀聞。上召見，賜以棨戟，〔漢雜事曰：漢制，假棨戟以代斧鉞。崔豹古今註曰：棨戟，前驅之器也，以木為之。後代刻偽，無復典刑，以赤油韜之，亦謂之油戟，亦曰棨戟，王公以下通用之以前驅。〕遂擢任之。
赤眉下書曰：「聖公降者，封為長沙王；過二十日，勿受。」更始遣劉恭請降，赤眉使其將謝祿往受之。更始隨祿，肉袒，上璽綬於盆子。〔璽，斯氏翻。綬，音受。〕赤眉坐更始置庭中，將殺之；劉恭、謝祿為請，不能得，〔為，於偽翻；下同。〕遂引更始出。劉恭追呼曰：〔呼，火故翻。〕「臣誠力極，請得先死！」拔劍欲自刎；〔刎，武粉翻。〕樊崇等遽共救止之。乃赦更始，封為畏威侯。劉恭復為固請，〔復，扶又翻。〕竟得封長沙王。更始常依謝祿居，劉恭亦擁護之。
劉盆子居長樂宮，〔樂，音洛。〕三輔郡縣、營長遣使貢獻，〔時三輔豪傑處處屯聚，各有營長。長，知兩翻。〕兵士輒剽奪之，又數暴掠吏民，由是皆復固守。〔剽，匹妙翻。數，所角翻。復，扶又翻。〕
百姓不知所歸，聞鄧禹乘勝獨克而師行有紀，〔賢曰：紀，綱紀也。言有條貫而不殘暴。〕皆望風相攜負以迎軍，降者日以千數，眾號百萬。禹所止，輒停車拄節以勞來之，〔勞，力到翻。來，力代翻。〕父老、童犛，垂髮、戴白滿其車下，莫不感悅，〔賢曰：垂髮，童幼也。戴白，父老也。犛，直利翻。〕於是名震關西。
諸將豪桀皆勸禹徑攻長安，禹曰：「不然。今吾眾雖多，能戰者少，前無可仰之積，〔賢曰：仰，魚向翻。〕後無轉饋之資；赤眉新拔長安，財穀充實，鋒銳未可當也。夫盜賊羣居無終日之計，財穀雖多，變故萬端，寧能堅守者也！上郡、北地，安定三郡，土廣人稀，饒穀多畜，〔畜，許救翻；謂六畜也。〕吾且休兵北道，就糧養士，以觀 其敝，乃可圖也。」於是引軍北至栒邑，〔賢曰：栒邑縣，屬右扶風；故城在今豳州三水縣東北。宋白曰：三水縣東北二十五里邠邑原上有栒邑故城。栒，音荀。考 異曰：袁紀：「禹曰：『璽書每至，輒曰無與窮赤眉爭鋒。』」按世祖賜禹書，責其不攻長安，不容有此語。二年，十一月，詔徵禹還，乃曰「毋與窮寇爭鋒」。袁 紀誤也。〕所到，諸營保郡邑皆開門歸附。
三輔苦赤眉暴虐，皆憐更始，欲盜出之；張卬等深以為慮，〔卬等攻更始，恐其得位而禍及己，故深以為慮。〕使謝祿縊殺之。劉恭夜往，收藏其屍；帝詔鄧禹葬之於霸陵。中郎將宛人趙熹【章：十二行本「熹」作「獈」；乙十一行本同；孔本同。下均同。】將出武關，〔宛，於元翻。熹，許記翻，又許裏翻。〕道遇更始親屬，皆裸跣飢困，〔裸，即果翻。〕熹竭其資糧以與之，將護而前；〔將，送也。〕宛王賜聞之，迎還鄉裏。〔還，從宣翻，又如字。〕
隗囂歸天水，復招聚其眾，〔復，扶又翻。〕興修故業，自稱西州上將軍。三輔士大夫避亂者多歸囂，囂傾身引接，為布衣交；以平陵範逡為師友，〔逡，七倫翻。〕前涼州刺史河內【章：十二行本「內」作「南」；乙十一行本同；孔本同。】鄭興為祭酒，〔前書音義曰：禮，飲酒必祭，示有先也，故稱祭酒。祭祀時，唯長者以酒沃酹。〕茂陵申屠剛、杜林為治書，〔賢曰：治書，即治書侍御史。治，直之翻。〕馬援為綏德將軍，楊廣、王遵、周宗及平襄行巡、阿陽王捷、〔地理志，平襄縣、阿陽縣屬天水郡。行，姓；巡，名。姓譜：周有大行人之官，其後氏焉。〕長陵王元為大將軍，安陵班彪之屬為賓客，由此名震西州，聞於山東。〔聞，音問。〕馬援少時，以家用不足辭其兄況，欲就邊郡田牧。況曰：「汝大才，當晚成；良工不示人以樸，且從所好。」〔賢曰：從其所請也。少，詩照翻。好，呼到翻；下同。〕遂之北地田牧。常謂賓客曰：「丈夫為志，窮當益堅，老當益壯。」後有畜數千頭，穀數萬斛，〔畜，許救翻。〕既而歎曰：「凡殖財產，貴其能賑施也，〔施，式豉翻。〕否則守錢虜耳！」乃盡散於親舊。聞隗囂好士，往從之。囂甚敬重，與決籌策。班彪，犛之子也。〔班犛見三十六卷平帝元始元年。〕
初，平陵竇融累世仕宦河西，知其土俗，與更始右大司馬趙萌善，私謂兄弟曰：「天下安危未可知；河西殷富，帶河為固，張掖屬國精兵萬騎，〔漢邊郡皆置屬國，有都尉以領之。〕一旦緩急，杜絕河津，足以自守，此遺種處也！」〔賢曰：遺，留也。可以保全，不畏絕滅。種，章勇翻。〕乃因萌求往河西。萌薦融於更始，以為張掖屬國都尉。融既到，撫結雄桀，懷輯羌虜，〔輯，和也。〕甚得其歡心。是時，酒泉太守安定梁統、〔姓譜：梁姓，本自秦仲；周平王封其少子康於夏陽梁山，是為梁伯。後為秦所併，子孫以國為氏。〕金城太守庫鈞、〔賢曰：前書音義曰：庫姓，即倉庫吏後也。今羌中有姓庫者，音舍，承鈞之後也。〕張掖都尉茂陵史苞、酒泉都尉竺曾、〔姓譜：竺，孤竹君之後，本姓竹。後漢擬陽侯竺晏報怨有仇，以冑始名賢，不改其族，乃加「二」字以存夷、齊。一曰：天竺國之後。〕敦煌都尉辛肜，〔敦，徒門翻。肜，餘中翻。〕並州郡英俊，融皆與厚善。及更始敗，融與梁統等計議曰：「今天下擾亂，未知所歸。河西鬥絕在羌、胡中，〔賢曰：鬥，峻絕也。餘謂鬥，僻絕也。〕不同心戮力，則不能自守，權鈞力齊，復無以相率，〔復，扶又翻。〕當推一人為大將軍，共全五郡，觀時變動。」議既定，而各謙讓。以位次，鹹共推梁統；統固辭，乃推融行河西五郡大將軍事。武威太守馬期、張掖太守任仲〔任，音壬。〕並孤立無黨，乃共移書告示之；二人即解印綬去。於是以梁統為武威太守，史苞為張掖太守，竺曾為酒泉太守，辛肜為敦煌太守。融居屬國，領都尉職如故；置從事，監察五郡。〔監，古銜翻。〕河西民俗質樸，而融等政亦寬和，上下相親，晏然富殖；脩兵馬，習戰射，明烽燧，羌、胡犯塞，融輒自將與諸郡相救，皆如符要，〔賢曰：赴敵不失期契也。將，即亮翻。〕每輒破之。其後羌、胡皆震服親附，內郡流民避兇饑者歸之不絕。
王莽之世，天下鹹思漢德，安定三水盧芳居左谷中，〔續漢志曰：三水縣有左、右谷；故城在今涇州安定縣南。水經註：肥水出高平西北牽條山，東北出峽，注於高平川；水東有山，山東有三水縣。故城本屬國都尉治。〕詐稱武帝曾孫劉文伯，雲「曾祖母，匈奴渾邪王之姊也；」常以是言誑惑安定間。王莽末，乃與三水屬國羌、胡起兵。更始至長安，徵芳為騎都尉，使鎮撫安定以西。更始敗，三水豪桀共立芳為上將軍、西平王，〔賢曰：欲平定西方，故以為號。〕使使與西羌、匈奴結和親。單於以為：「漢氏中絕，劉氏來歸，我亦當如呼韓邪立之，令尊事我。」乃使句林王將數千騎迎芳兄弟入匈奴，〔賢曰：句，古侯翻。〕立芳為漢帝，以芳弟程為中郎將，將胡騎還入安定。
帝以關中未定，而鄧禹久不進兵，賜書責之曰：「司徒，堯也；亡賊，桀也。長安吏民遑遑無所依歸，宜以時進討，鎮慰西京，繫百姓之心！」禹猶執前意，別攻上郡諸縣，更徵兵引穀，歸至大要。〔賢曰：大要縣，屬北地郡。〕積弩將軍馮愔、車騎將軍宗歆守栒邑，二人爭權相攻，愔遂殺歆，〔愔，於今翻。〕因反擊禹，禹遣使以聞。帝問使人：〔使，疏吏翻。〕「愔所親愛為誰﹖」對曰：「護軍黃防。」帝度愔、防不能久和，勢必相忤，〔度，徒洛翻。忤，五故翻。〕因報禹曰：「縛馮愔者，必黃防也。」乃遣尚書宗廣持節往降之。〔降，戶江翻。〕後月餘，防果執愔，將其眾歸罪。更始諸將王匡、胡殷、成丹等皆詣廣降，廣與東歸；至安邑道，欲亡，廣悉斬之。
愔之叛也，引兵西向天水；隗囂逆擊，破之於高平，〔地理志，高平縣屬安定郡。賢曰：今原州高平縣。杜佑曰：原州他樓縣，漢高平縣地。又曰：原州平高縣，即漢高平縣地。考異曰：鄧禹傳，愔叛在建武元年；隗囂傳在二年。蓋愔以元年冬末叛，延及二年；囂拜官在二年也。〕盡獲其輜重。〔重，直用翻。〕於是禹承製遣使持節命囂為西州大將軍，得專制涼州、朔方事。〔鄧禹西征，任專方面，權宜命囂，故曰承製，言承製詔而命之也。後之承製始此。〕
臘日，赤眉設樂大會，酒未行，羣臣更相辯鬭；〔更，工衡翻。〕而兵眾遂各踰宮，斬關入，掠酒肉，互相殺傷。衛尉諸葛犛聞之，〔犛，直利翻。〕勒兵入，格殺百餘人，乃定。劉盆子惶恐，日夜啼泣；從官皆憐之。〔從，才用翻。〕
帝遣宗正劉延攻天井關，與田邑連戰十餘合，延不得進。及更始敗，邑遣使請降；即拜為上黨太守。帝又遣諫議大夫儲大伯持節徵鮑永；永未知更始存亡，疑不肯從，收繫大伯，遣使馳至長安，詗問虛實。〔詗，翾正翻。候伺也，又古迥翻。〕
初，帝從更始在宛，〔宛，於元翻。〕納新野陰氏之女麗華。〔風俗通：管脩自齊適楚，為陰大夫，其後氏焉。〕是歲，遣使迎麗華與帝姊湖陽公主、妹寧平公主俱到洛陽；〔賢曰：寧平縣屬淮陽，故城在今亳州谷陽縣西南。〕以麗華為貴人。更始西平王李通先娶寧平公主，上徵通為衛尉。
初，更始以王閎為琅邪太守，張步據郡拒之。閎諭降，得贛榆等六縣；〔地理志，贛榆縣，屬琅邪郡。師古曰：贛，音紺。榆，音踰。賢曰：贛，音貢。今海州東海縣也。餘據今人皆從顏音。〕收兵與步戰，不勝。步既受劉永官號，治兵於劇，〔地理志，劇縣，屬北海郡。賢曰：故城在今青州壽光縣南，故紀國城也。治，直之翻。〕遣將徇泰山、東萊、城陽、膠東、北海、濟南、齊郡，皆下之。閎力不敵，乃詣步相見。步大陳兵而見之，怒曰：「步有何罪，君前見攻之甚！」閎按劍曰：「太守奉朝命，〔朝，直遙翻。〕而文公擁兵相拒。〔張步字文公。〕閎攻賊耳，何謂甚邪！」步起跪謝，與之宴飲，待為上賓，令閎關掌郡事。〔賢曰：關，通也。〕
二年（丙戌、二六）
①春，正月，甲子朔，日有食之。
②劉恭知赤眉必敗，密教弟盆子歸璽綬，習為辭讓之言。及正旦大會，恭先曰：「諸君共立恭弟為帝，德誠深厚！立且一年，殽亂日甚，誠不足以相成，恐死而無益，願得退為庶人，更求賢知，唯諸君省察！」〔知，讀曰智。省，悉景翻。〕樊崇等謝曰：「此皆崇等罪也。」恭復固請，〔復，扶又翻；下同。〕或曰：「此寧式侯事邪！」〔賢曰：劉恭為式侯。言眾立天子，非恭所預。〕恭惶恐起去。盆子乃下牀解璽綬，叩頭曰：「今設置縣官而為賊如故，四方怨恨，不復信向，此皆立非其人所致。願乞骸骨，避賢聖路！必欲殺盆子以塞責者，無所離死！」〔賢曰：離，避也。塞，悉則翻。〕因涕泣噓唏。〔賢曰：唏，與欷同。〕崇等及會者數百人，莫不哀憐之，乃皆避席頓首曰：「臣無狀，負陛下，〔無狀，無善狀也。〕請自今已後，不敢復放縱！」因共抱持盆子，帶以璽綬；盆子號呼，不得已。〔號，戶刀翻。〕既罷出，各閉營自守。三輔翕然，稱天子聰明，百姓爭還長安，市裏且滿。後二十餘日，復出，大掠如故。
③刀子都都其部曲所殺，餘黨與諸賊會檀鄉，號檀鄉賊，〔「刀」，依考異當作「刁」。【章：乙十一行本正作「刁」；孔本同。十二行本誤作「力」。】賢曰：今袞州瑕丘縣東北有檀鄉。〕寇魏郡、清河。魏郡大吏李熊弟陸謀反城迎檀鄉，〔反，音翻。〕或以告魏郡太守潁川銚期，〔賢曰：銚，音姚；姓也。魏郡，秦置；故城在今相州安陽縣東北。〕期召問熊，熊叩頭首服，〔首，式救翻。〕願與老母俱就死。期曰：「為吏儻不若為賊樂者，可歸與老母往就陸也！」〔賢曰：必以在城中為吏不如為賊之樂，即任將母往就弟。樂，音洛。〕使吏送出城。熊行，求得陸，將詣鄴城西門；〔魏郡治鄴城。將，如字。〕陸不勝愧感，〔勝，音升。〕自殺以謝期。期嗟歎，以禮葬之，而還熊故職。於是郡中服其威信。
帝遣吳漢率王梁等九將軍擊檀鄉於鄴東漳水上，〔水經：漳水源出上黨長子縣西發鳩山；東過壺關、屯留、潞、武安等縣；又東出山，過鄴縣。〕大破之，十餘萬眾皆降。又使梁與大將軍杜茂將兵安輯魏郡、清河、東郡、悉平諸營保，〔保，與堡同。〕三郡清靜，邊路流通。〔自雒陽至漁陽、上谷，路出三郡；三郡既平，則邊路流通矣。範史杜茂傳「邊」作「道」。〕
④庚辰，悉封諸功臣為列侯；〔盤州洪氏曰：西京列侯，其傳國皆有世次。東都枝葉不蕃，而史筆又簡略。〕梁侯鄧禹、〔禹始封酇，是年改封梁侯。地理志，梁縣屬河南郡；唐汝州治梁縣。宋白曰：漢梁縣故城，在汝水之南。〕廣平侯吳漢〔賢曰：廣平縣，屬廣平郡；故城在今洺州永年縣西北。〕皆食四縣。博士丁恭議曰：「古者封諸侯不過百里，強幹弱枝，所以為治也。〔治，直吏翻。〕今封四縣，不合法制。」帝曰：「古之亡國皆以無道，未嘗聞功臣地多而滅亡者也。」陰鄉侯陰識，貴人之兄也，以軍功當增封，識叩頭讓曰：「天下初定，將帥有功者眾，臣託屬掖廷，仍加爵邑，不可以示天下；此為親戚受賞，國人計功也。」〔戰國公孫龍告平原君之辭。〕帝從之。帝令諸將各言所樂，〔樂，音洛。〕皆佔美縣；〔佔，之贍 翻。〕河南太守潁川丁綝獨求封本鄉。或問其故，綝曰：「綝能薄功微，得鄉亭厚矣！」帝從其志，封新安鄉侯。〔綝，醜林翻。漢法，大縣侯位視三公，小縣侯位 視上卿，鄉亭侯位視中二千石。綝，潁川定陵人。新安鄉蓋在定陵。〕帝使郎中魏郡馮勤典諸侯封事；勤差量功次輕重，國土遠近，地勢豐薄，不相踰越，莫不厭服 焉。〔量，音良。厭，於艷翻。〕帝以為能，尚書眾事皆令總錄之。故事：尚書郎以令史久次補之，帝始用孝廉為尚書郎。〔百官志：尚書令史十八人，秩二百石；侍郎三十六人，秩四百石，主作文書起草。蔡質漢儀曰：尚書郎，初從三署詣臺試；初上臺，稱守尚書郎中；歲滿，稱尚書郎；三年，稱侍郎。〕
⑤起高廟於洛陽，〔考異曰：帝紀：「正月，壬子」。按正月甲子朔，不應有壬子，誤。〕四時合祀高祖、太宗、世宗；建社稷於宗廟之右；立郊兆於城南。〔續漢志曰：立社稷於雒陽，在宗廟之右，皆方壇，四面及中各依方色；無屋，有牆門而已。白虎通曰：天子之壇方五丈，諸侯之壇半天子之壇。社者，土也。人非土不立，非穀不食，故封土立社，示有土也。稷者，五穀之長，得陰陽中和之氣，故祭之也。沈約曰：禮雲：共工氏之霸九州，其子句龍，曰后土，能平九土，故祀以為社。烈山氏之有天下，其子曰神農，能殖百穀，其裔曰柱，佐顓頊為稷官，主農事；周棄繼之，法施於人，故祀以為稷。禮，王為羣姓立社，曰太社；王自為立社，曰王社。故國有二社，而稷亦有二也。漢、魏則有官社，無稷，故常二社一稷也。傅鹹曰：天子親耕以供粢盛；親耕自報，故自為立社，為籍而報也。國以人為本，人以國為命，故又為百姓立社而祈報也。此社之所以有二也。王肅論王社，謂春祈籍田，秋而報之也；其論太社，則曰王者佈下圻內，為百姓立之，謂之太社，不自立之京師也。杜佑曰：社者，五土之神。五土者，山林、川澤、丘陵、墳衍、原隰等，各有所育，羣生賴之，故特於吐生物處別立。其名為社稷者。於五土之中，特指原隰之祇；以五土雖各有所生，而山林、川澤、丘陵、墳衍，此四者雜出材用等物，於五穀之功則少。且生人所急者食，故於五土之中，別旌異原隰之祇以報之。以其能生五穀，名其神。但五穀不可遍言，以稷為五穀之長，春生秋成之主，稷者，原隰之中能生五穀之祇，是也。續漢書曰：制郊兆於雒陽城南七里，為壇八階，中又為重壇，天地位皆在壇上，其外壇上為五帝位。青帝位在甲寅，赤帝位在丙巳，黃帝位在丁未，白帝位在庚申，黑帝位在壬亥。其外為壝，重營皆紫，以象紫宮。營有通道，以為門。日月在營內南道，日在東，月在西。北斗在北道之西。外營、中營凡千五百一十四神；高皇帝配食焉。〕
⑥ 長安城中糧盡，赤眉收載珍寶，大縱火燒宮室、市裏，恣行殺掠，長安城中無復人行；〔復，扶又翻。〕乃引兵而西，眾號百萬，自南山轉掠城邑，遂入安定、北 地。鄧禹引兵南至長安，軍昆明池，謁祠高廟，收十一帝神主，送詣洛陽；〔高、惠、文、景、武、昭、宣、元、成、哀、平，十一帝。賢曰：神主，以木為之，方尺二寸，穿中央，達四方。諸侯王長一尺。虞主用桑，練主用慄。衛宏漢舊儀曰：已葬，收主為木函，藏廟太室中西壁坎中，去地六尺一寸，祭則立主於坎下。〕因巡行園陵，為置吏士奉守焉。〔行，下孟翻。為，於偽翻。〕
⑦真定王楊造讖記曰：「赤九之後，癭楊為主。」〔賢曰：漢以火德，故云赤也。光武於高祖九代孫，故云九。癭，於郢翻。癭生頸而附於咽。〕楊病癭，欲以惑眾；與綿曼賊交通。〔賢曰：綿曼，縣名，屬真定國；故城在今恆州石邑縣西北；俗音訛謂之人文故城也。〕帝遣騎都尉陳副、遊擊將軍鄧隆徵之，楊閉城門不內。帝復遣前將軍耿純持節行幽、冀，所過勞慰王、侯，〔復，扶又翻。行，下孟翻。勞，力到翻。〕密敕收楊。純至真定，止傳舍，〔傳，株戀翻。〕邀楊相見。純，真定宗室之出也，故楊不以為疑，且自恃眾強，而純意安靜，即從官屬詣之；〔賢曰：男子謂姊妹之子為出。純母蓋真定宗室之女，故楊不疑而來見純。〕楊兄弟並將輕兵在門外。〔將，即亮翻。〕楊入，見純，純接以禮敬，因延請其兄弟皆入；乃閉閤，悉誅之，因勒兵而出。真定震怖，無敢動者。〔怖，普布翻。〕帝憐楊謀未發而誅，復封其子為真定王。〔楊子德。〕
⑧二月，己酉，車駕幸脩武。〔賢曰：縣名，屬河內郡；本殷之甯邑。韓詩外傳曰：武王伐紂，勒兵於甯，故曰脩武。今懷州縣也。〕
⑨鮑永、馮衍審知更始已亡，乃發喪，出儲大伯等，封上印綬，悉罷兵，幅巾詣河內。〔杜佑曰：按巾，六國時趙、魏之間通謂之承露，庶人及軍旅皆服之。賢曰：幅巾，謂不著冠，但幅巾束首也。傅玄子曰：漢末，王公卿士多委王服，以幅巾為雅，是以袁紹、崔鈞之徒雖為將帥，皆著縑巾。上，時掌翻。考異曰：鮑永傳稱「永等降於河內時，攻懷未拔，帝謂永曰：『我攻懷三日而城不下，關東畏服卿，可且將故人自往城下譬之。』即拜永諫議大夫。至懷，乃說更始河內太守，於是開城而降。」按光武未都洛陽以前屢幸懷，又祠高祖於懷宮，並無更始河內太守據懷事。本紀亦無攻懷一節。按田邑書稱「主亡一歲，莫知定所。」則永、衍之降必在此年。而帝紀光武此年不曾幸河內，但有幸脩武事。然則永、衍實降於脩武。脩武，亦河內縣也。其稱降懷等事，當是史誤，故皆略之。〕帝見永，問曰：「卿眾安在﹖」永離席叩頭曰：〔離，力智翻。〕「臣事更始，不能令全，誠凓以其眾幸富貴，故悉罷之。」帝曰：「卿言大，」而意不悅。〔帝雖謂永言大，而以其降晚，意懷不悅也。〕既而永以立功見用，〔賢曰：謂說下懷。餘按考異不取下懷事，當以永討平魯郡為功也。按永傳，時董憲裨將討魯，侵害百姓，乃拜永為魯郡太守。永到，討擊，大破之。唯別帥彭豐、虞休、皮常等各千餘人稱將軍，不肯下。永以計誘，手格殺豐等，禽破黨與，以功封關內侯，遷揚州牧。〕衍遂廢棄。永謂衍曰：「昔高祖賞季布之罪，誅丁固之功；〔事見十一卷高帝五年。丁固，即丁公。〕今遭明主，亦何憂哉！」衍曰：「人有挑其鄰人之妻者，其長者罵而少者報之。〔挑，徒了翻。長，知兩翻。少，詩沼翻；下同。〕後其夫死，取其長者。或謂之曰：『夫非罵爾者邪！』〔夫非之夫，音扶。〕曰：『在人慾其報我，在我欲其罵人也！』〔賢曰：此並陳軫對秦王之辭，見戰國策。引之者，言己為故主守節，亦冀新帝重之也。挑，徒了翻。〕夫天命難知，人道易守，〔易，以豉翻。〕守道之臣，何患死亡！」
⑩大司空王梁屢違詔命，〔梁與吳漢俱擊檀鄉，詔軍事一屬漢，而梁輒發野王兵。帝以其不奉詔，敕令止在所縣，而梁復以便宜進軍，是屢違詔命也。〕帝怒，遣尚書宗廣持節即軍中斬梁；廣檻車送京師。既至，赦之，以為中郎將，北守箕關。〔水經註：濝水出河東垣縣王屋西山濝溪，夾山東南流，逕故城東，即濝關也；光武遣王梁守之。〕
壬子，以太中大夫京兆宋弘為大司空。弘薦沛國桓譚，為議郎、給事中。〔帝以沛郡為沛國。〕帝令譚鼓琴，愛其繁聲。弘聞之，不悅；伺譚內出，〔內出，從禁中出也。伺，相吏翻。〕正朝服坐府上，〔朝，直遙翻。〕遣吏召之。譚至，不與席而讓之，且曰：「能自改邪，將令相舉以法乎﹖」譚頓首辭謝；良久，乃遣之。後大會羣臣，帝使譚鼓琴；譚見弘，失其常度。帝怪而問之，弘乃離席免冠謝曰：〔離，力智翻。〕「臣所以薦桓譚者，望能以忠正導主；而令朝廷耽悅鄭聲，臣之罪也。」帝改容謝之。
湖陽公主新寡，帝與共論朝臣，微觀其意。主曰：「宋公威容德器，羣臣莫及。」帝曰：「方且圖之。」後弘被引見，〔被，皮義翻。見，賢遍翻。〕帝令主坐屏風後，〔釋名：屏風，障風也。〕因謂弘曰：「諺言『貴易交，富易妻，』人情乎﹖」弘曰：「臣聞貧賤之知不可忘，糟糠之妻不下堂。」帝顧謂主曰：「事不諧矣！」
帝之討王郎也，彭寵發突騎以助軍，〔事見上卷二年。〕轉糧食，前後不絕。及帝追銅馬至薊，寵自負其功，意望甚高；帝接之不能滿，以此懷不平。〔賢曰：負，恃也。不能滿其望，故心不平也。按寵傳，先是吳漢北發兵，帝遺寵以所服劍，倚為北道主人。及追銅馬北至薊，寵來謁，謂當迎閤，握手交歡並坐。帝接之，不能滿其意，所以失望。〕及即位，吳漢、王梁，寵之所遣，〔事見上卷更始二年。〕並為三公，而寵獨無所加，愈怏怏不得志，〔怏，於兩翻。〕歎曰：「如此，我當為王；但爾者，陛下忘我邪！」〔爾，猶言如此也。〕
是時北州破散，而漁陽差完，有舊鐵官，〔地理志，漁陽郡漁陽有鐵官。〕寵轉以貿穀，積珍寶，益富強。〔貿，音茂。〕幽州牧朱浮，年少有俊才，欲厲風跡，〔賢曰：風化之跡也。少，詩照翻。〕收士心，辟召州中名宿〔有名耆宿之士。〕及王莽時故吏二千石，皆引置幕府；多發諸郡倉穀稟贍其妻子。寵以為天下未定，師旅方起，不宜多置官屬以損軍實，〔賢曰：謂甲兵、糧儲也。左傳曰：隳軍實也。〕不從其令。浮性矜急自多，〔賢曰：矜，誇；多，自取也。〕寵亦狠強，嫌怨轉積。浮數譖構之，密奏寵多聚兵穀，意計難量。〔狠，戶墾翻。數，所角翻。量，音良。〕上輒漏泄令寵聞，以脅恐之。〔恐，欺用翻，又如字。〕至是，有詔徵寵，寵上疏，願與浮俱徵；帝不許。寵益以自疑；其妻素剛，不堪抑屈，固勸無受徵，曰：「天下未定，四方各自為雄，漁陽大郡，兵馬最精，何故為人所奏而棄此去乎！」寵又與所親信吏計議，皆懷怨於浮，莫有勸行者。帝遣寵從弟子後蘭卿喻之；寵因留子後蘭卿，遂發兵反，拜署將帥，自將二萬餘人，攻朱浮於薊。又以與耿況俱有重功，而恩賞並薄，數遣使邀誘況；〔要，一遙翻。〕【章：作「邀」者刻誤。十二行本正作「要」；乙十一行本同；孔本同。】況不受，斬其使。
延岑復反，圍南鄭。〔岑降嘉見上卷更始二年。復，扶又翻；下同。〕漢中王嘉兵敗走，岑遂據漢中，進兵武都；〔地理志，武都縣，屬武都郡。〕為更始柱功侯李寶所破，岑走天水。〔走，音奏。〕公孫述遣將侯丹取南鄭；嘉收散卒得數萬人，以李寶為相， 從武都南擊侯丹，不利，還軍河池、下辨，〔賢曰：河池縣，屬武都郡，一名仇池，今鳳州縣也。下辨道，亦屬武都郡，今成州同谷縣。師古曰：辨，音皮莧翻。〕復與延岑連戰。岑引北，入散關，至陳倉；〔賢曰：散關故城，在今陳倉縣南十里，有散谷水，因取名焉。地理志，陳倉縣屬右扶風；唐為寶雞縣，屬岐州。〕嘉追擊，破之。
公孫述又遣將軍任滿從閬中下江州，東據扞關，〔賢曰：閬中、江州，皆縣名，並屬巴郡。閬中，今隆州縣也。江州故城，在渝州巴縣西。宋白曰：今渝州江津縣，本漢江州縣。史記曰：楚肅王為扞關以拒蜀，故基在今峽州巴山縣。〕於是盡有益州之地。〔漢益州部漢中、巴郡、廣漢、蜀郡、犍為、牂柯、越巂、益州等郡。〕
更始諸大將在南方未降者尚多。帝召諸將議兵事，以檄叩地曰：「郾最強，宛為次，誰當擊之﹖」〔叩，去後翻，又丘候翻。師古曰：郾，一戰翻。宛，於元翻。〕賈復率然對曰：〔率然，輕遽之貌。〕「臣請擊郾。」帝笑曰：「執金吾擊郾，吾復何憂！〔復，扶又翻。〕大司馬當擊宛。」遂遣復擊郾，破之；尹尊降。又東擊更始淮陽太守暴氾，氾降。〔賢曰：淮陽故城，在今陳州宛丘縣東南。氾，音泛，又音凡。降，戶江翻。〕
夏，四月，虎牙大將軍蓋延〔蓋，古盍翻。〕督駙馬都尉馬武等四將軍擊劉永，破之；遂圍永於睢陽。
故更始將蘇茂反，〔茂隨朱鮪降，今復反。〕殺淮陽太守潘蹇，〔姓譜：周文王之子季孫食採於潘，因氏焉。晉有潘父，楚有潘崇。〕據廣樂而臣於永；〔賢曰：廣樂，地闕。今宋州虞城縣有長樂故城，蓋避隋煬帝諱改。〕永以茂為大司馬、淮陽王。
吳漢擊宛，宛王賜奉更始妻子詣洛陽降；帝封賜為慎侯。〔賢曰：慎縣，屬汝南郡；故城在今潁州潁上縣西北。〕叔父良、族父歙、族兄祉皆自長安來。甲午，封良為廣陽王，祉為城陽王；〔宛王賜，於光武為族兄，更始近屬也。歙，許及翻；亦更始近屬，更始封為元氏王。祉，族兄舂陵康侯敞之子，光武之族姪，而舂陵節侯買之嫡曾孫也；更始封為定陶王。〕又封兄縯子章為太原王，興為魯王；更始三子求、歆、鯉皆為列侯。〔求為襄邑侯，歆為穀孰侯，鯉為壽光侯。〕
鄧王王常降，帝見之甚歡，曰：「吾見王廷尉，不憂南方矣！」〔更始以王常為廷尉，故帝稱之，常降則得南陽一郡，故云不憂南方。〕拜為左曹，〔前書百官表：左、右曹，加官，受尚書事。此時蓋為專官也。〕封山桑侯。〔賢曰：山桑縣，屬沛郡；今亳州縣。〕
五月，庚辰，封族父歙為泗水王。
帝以陰貴人雅性寬仁，欲立以為後。貴人以郭貴人有子，〔西都後宮之號十四等，未有貴人。光武中興，斲琱為樸，六宮稱號，惟有皇后、貴人。貴人金印紫綬，奉不過數十斛。〕終不肯當。六月，戊戌，立貴人郭氏為皇后，以其子彊為皇太子；大赦。
丙午，封泗水王子終為淄川王。〔終，歙子也，與帝少相親愛，故封為王。〕
秋，賈復南擊召陵、新息，平之。〔召陵、新息二縣，並屬汝南郡。賢曰：新息故城在今豫州新息縣西南。〕復部將殺人於潁川，潁川太守寇恂捕得，繫獄。時尚草創，軍營犯法，率多相容，恂戮之於市。復以為恥，還，過潁川，謂左右曰：「吾與寇恂並列將帥，而為其所陷，今見恂，必手劍之！」恂知其謀，不欲與相見。姊子谷崇曰：「崇，將也，得帶劍侍側；卒有變，足以相當。」〔卒，讀曰猝。〕恂曰：「不然，昔藺相如不畏秦王而屈於廉頗者，為國也。」〔事見四卷周赧王三十六年。為，於偽翻。〕乃敕屬縣盛供具，儲酒醪；〔說文曰：醪，兼汁滓酒。〕執金吾軍入界，一人皆兼二人之饌。〔賢曰：饌，具也，雛晥翻，又音雛戀翻。〕恂出迎於道，稱疾而還。復勒兵欲追之，而吏士皆醉，遂過去。恂遣谷崇以狀聞，帝乃徵恂。恂至，引見；時賈復先在坐，〔坐，徂臥翻。〕欲起相避。帝曰：「天下未定，兩虎安得私鬭！今日朕分之。」〔分，猶解也。〕於是並坐極歡，遂共車同出，結友而去。
帝遣遊擊將軍鄧隆助朱浮討彭寵；隆軍潞南，浮軍雍奴，遣吏奏狀。〔潞、雍奴二縣，皆屬漁陽郡。水經曰：鮑丘水過潞縣南，曰潞河。鄧隆軍於是水之南，為彭寵所破。宋白曰：幽州武清縣，本漢雍奴縣。水經註雲：雍奴，藪澤之名；四面有水曰雍，水不流曰奴。〕帝讀檄，怒，謂使吏曰：〔遣吏來使，故曰使吏。使，疏吏翻。〕「營相去百里，其勢豈可得相及！比若還，〔若，汝也。比，必寐翻，及也。〕北軍必敗矣。」彭寵果遣輕兵擊隆軍，大破之；浮遠，遂不能救。
蓋延圍睢陽數月，克之。 〔蓋，古盍翻。〕劉永走至虞，〔賢曰：虞縣，屬梁國；故城在今宋州虞城縣。〕虞人反，殺其母、妻；永與麾下數十人奔譙。〔地理志，譙縣，屬沛郡。賢曰：今 亳州縣。〕蘇茂、佼彊、周建合軍三萬餘人救永；延與戰於沛西，〔地理志，沛縣，屬沛郡。賢曰：今徐州縣。佼，音絞，又音鵜。〕大破之。永、彊、建走保湖陵，〔地理志，湖陵縣，屬山陽郡。〕茂奔還廣樂；延遂定沛、楚、臨淮。〔三郡也。〕
帝使太中大夫伏隆持節使青、徐二州，招降郡國。青、徐羣盜聞劉永破敗，皆惶怖請降。〔怖，普布翻。〕張步遣其掾孫昱隨隆詣闕上書，獻鰒魚。〔鰒，步各翻。〕隆，湛之子也。
堵鄉人董訢反宛城，〔水經註曰：堵水南經小堵鄉。賢曰：在今唐州方城縣。堵，音者。宛，於元翻。〕執南陽太守劉驎。揚化將軍堅鐔攻宛，拔之；〔驎，離珍翻。鐔，徒含翻。堅，姓；鐔，名。〕訢走還堵鄉。
陝賊蘇況攻破弘農；〔陝，失冉翻。〕帝使景丹討之。會丹薨，徵虜將軍祭遵擊弘農、鯇華、蠻中賊，皆平之。〔東觀記曰：鯇華，聚也。酈道元曰：河南郡新城縣，故蠻子國也，縣有鄤聚，今名蠻中。括地誌：故麻城謂之蠻中，在汝州梁縣界。祭，則介翻。〕
赤眉引兵欲西上隴，〔隴縣，屬天水郡；有大坂，名隴坻。三秦記曰：其坂九回，不知高幾許，欲上者七日乃越；高處可容百餘家，清水四注下。郭仲產秦州記 曰：隴山東西百八十里，登山嶺，東望秦川，四五百里，極目泯然。山東人行役，升此而顧贍者，莫不悲思，故歌曰：「隴頭流水，分離四下。念我行役，飄然曠 野。登高遠望，涕零雙墮。」渡汧、隴，無蠶桑；八月乃麥，五月乃凍解。〕隗囂遣將軍楊廣迎擊，破之；又追敗之於烏氏、涇陽間。〔烏氏、涇陽二縣，屬安定郡。賢曰：烏氏故城，在今涇州安定縣東四十里。涇陽故城，在今原州平高縣之南。敗，補邁翻。氏，音支。〕赤眉至陽城番須中，〔酈道元曰：陽城在安民縣。成帝永始二年，罷安定呼他苑以為安 民縣。賢曰：番須口與回中相近，並在汧。番，音盤。〕逢大雪，坑谷皆滿，士多凍死；乃復還，發掘諸陵，〔復，扶又翻；下同。〕取其寶貨。凡有玉匣殮者，率 皆如生；〔殮，力贍翻。〕賊遂汙辱呂后屍。〔汙，烏故翻。關中記：呂后合葬長陵。高祖陵在西，呂后陵在東。〕鄧禹遣兵擊之於鬱夷，〔地理志，鬱夷縣，屬右扶風。〕反為所敗；〔敗，補邁翻。〕禹乃出之雲陽。〔地理志，雲陽縣，屬左馮翊。〕赤眉復入長安。延岑屯杜陵，〔賢曰：縣名，屬京兆，周之杜伯國；在今萬年縣東南。〕赤眉將逢安擊之。鄧禹以安精兵在外，引兵襲長安；會謝祿救至，禹兵敗走。延岑擊逢安，大破之，〔逢，音龐。〕死者十餘萬人。
廖湛將赤眉十八萬攻漢中王嘉；嘉與戰於谷口，〔地理志，谷口縣，屬馮翊。賢曰：故城在今醴泉縣東北四十里。水經註曰：涇水東經九嵕山東、中山西，謂之谷口。杜佑曰：谷口，今雲陽縣洛谷是。宋白曰：當涇水所出之處，故謂之谷口。廖，力弔翻，又力救翻。〕大破之，嘉手殺湛，遂到雲陽就穀。嘉妻兄新野來歙，帝之姑子也，帝令鄧禹招嘉，嘉因歙詣禹降。〔歙，許及翻。〕李寶倨慢，禹斬之。〔考異曰：更始柱功侯李寶時為劉嘉相。此蓋別一人，同姓名。餘參考範書，究其本末，漢中王嘉即以更始柱功侯李寶為相，禹誅之，非別一人也。〕
冬，十一月，以廷尉岑彭為徵南大將軍。帝於大會中指王常謂羣臣曰：「此家率下江諸將輔翼漢室，心如金石，真忠臣也！」〔此家，猶言此人也。〕即日，拜常為漢忠將軍，使與岑彭率建義大將軍朱祜等七將軍討鄧奉、董訢。彭等先擊堵鄉，〔堵，音者。〕鄧奉救之。朱祜軍敗，為奉所獲。
銅馬、青犢、尤來餘賊共立孫登為天子。登將樂玄殺登，以其眾五萬餘人降。
鄧禹自馮愔叛後，威名稍損，又乏糧食，戰數不利，〔數，所角翻。〕歸附者日益離散。赤眉、延岑暴亂三輔，郡縣大姓各擁兵眾，禹不能定。帝乃遣偏將軍馮異代禹討之，車駕送至河南，〔地理志，河南縣，屬河南郡；故郟、鄏地。周武王遷九鼎，周公營以為都，是為王城。雒陽，周公遷殷民，是為成周。晉地道記：河南城去雒城四十里。宋白曰：河南縣，周平王徙居於此，至敬王乃徙居成周；漢為河南縣；歷魏、晉及後魏，皆理於唐苑城東北隅。〕敕異曰：「三輔遭王莽、更始之亂，重以赤眉、延岑之醜，〔重，直用翻。〕元元塗炭，〔賢曰：塗炭者，若陷泥墜火，喻窮困之極也。〕無所依訴。將軍今奉辭討諸不軌，營保【章：十二行本「保」作「堡」；乙十一行本同；孔本同；張校同。】降者，遣其渠帥詣京師；〔帥，所類翻。〕散其小民，令就農桑；壞其營壁，無使復聚。〔壞，音怪。復，扶又翻。〕征伐非必略地、屠城，要在平定安集之耳。諸將非不健鬭，然好虜掠。〔好，呼到翻。〕卿本能御吏士，念自修敕，無為郡縣所苦！」異頓首受命，引而西；所至布威信，羣盜多降。
臣光曰：昔周人頌武王之德曰：「鋪時繹思，我徂惟求定。」〔周頌賚之詩也。鋪，布也。繹，陳也。徂，往也。求定，謂安天下也。〕言王者之兵志在布陳威德安民而已。觀光武之所以取關中，用是道也。豈不美哉！
又詔徵鄧禹還，曰：「慎毋與窮寇爭鋒！〔窮寇者，言其勢已窮，勢必致死也。兵法曰：窮寇勿追。〕赤眉無穀，自當來東；吾以飽待飢，以逸待勞，〔孫武子之言也。〕折箠笞之，〔箠，杖也。折杖笞之，言易也。〕非諸將憂也。無得復妄進兵！」〔復，扶又翻；下同。〕
帝以伏隆為光祿大夫，復使於長步，〔使，疏吏翻。〕拜步東萊太守，並與新除青州牧、守、都尉俱東。詔隆輒拜令、長以下。〔令，力政翻。長，知兩翻。〕
十二月，戊午，詔宗室列侯為王莽所絕者，皆復故國。〔王莽始建國二年，免漢宗室列侯為民，事見三十七卷。復，如字。〕
三輔大饑，人相食，城郭皆空，白骨蔽野，遺民往往聚為營保，各堅壁清野。赤眉虜掠無所得，乃引而東歸，眾尚二十餘萬，隨道復散。〔復，扶又翻。〕帝遣破姦將軍侯進等屯新安，建威大將軍耿弇等屯宜陽，以要其還路，〔地理志，新安、宜陽二縣，皆屬弘農郡。要，與邀同。〕敕諸將曰：「賊若東走，可引宜陽兵會新安；賊若南走，可引新安兵會宜陽。」馮異與赤眉遇於華陰，〔華，戶化翻。〕相拒六十餘日，戰數十合，降其將卒五千餘人。
