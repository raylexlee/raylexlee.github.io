△卷第二百一十八
唐紀三十四（起柔兆涒灘（丙申）五月，至九月，不滿一年。）
肅宗文明武德大聖大宣孝皇帝上之下
至德元年（丙申﹑七五六）〔載，祖亥翻。〕
1五月，丁巳，炅眾潰，走保南陽，〔炅，古迥翻。炅不書姓，承上卷安祿山將攻魯炅事也。炅自潁川走保南陽。考異曰，玄宗實錄雲：「炅攜百姓數千人奔順陽川。」今從舊傳。〕賊就圍之。太常卿張垍薦夷陵太守虢王巨有勇略，上徵吳王祇為太僕卿，〔垍，其冀翻。夷陵郡，峽州。守，式又翻。上，亦謂玄宗，自靈武即位後，玄宗稱「上皇」，稱肅宗為「上」。〕以巨為陳留，譙郡太守﹑河南節度使，兼統嶺南節度使何履光﹑〔陳留郡，汴州。譙州，亳州。此二郡太守也。是年升五府經略討擊使為嶺南節度使，領廣﹑韶﹑循﹑潮﹑康﹑瀧﹑端﹑新﹑封﹑春﹑勤﹑羅﹑潘﹑高﹑思〔恩〕﹑雷﹑崖﹑瓊﹑振﹑儋﹑萬安﹑軍〔藤〕二十二州，治廣州。〕黔中節度使趙國珍﹑〔趙國珍，牂柯別部充州蠻酋趙君道之裔。 楊國忠兼劍南節度，以國珍有方略，授黔中都督，護五溪十餘年，天下方亂，其所部獨寧。按新書方鎮表：開元二十六年，黔州置五溪諸州經略使，天寶十四載，增 領守捉使，代宗大曆四年，始置辰﹑溪﹑巫﹑錦﹑業五州都練守捉觀察處置使，憲宗元和三年，黔州觀察增領涪州，唐末，始於黔州置節鎮。疑此時趙國珍未得建 節。至明年，通鑑書置黔中節度，必有所據。〕南陽節度使魯炅。國珍，本牂柯夷也。〔牂，音臧。柯，音哥。〕戊辰，巨引兵自藍田出，趣南陽。〔趣，七喻 翻。〕賊聞之，解圍走。
2令狐潮復引兵攻雍丘。潮與張巡有舊，於城下相勞苦如平生，潮因說巡曰：〔復，扶又翻。勞，力到翻。說，式芮翻。〕「天下事去矣，足下堅守危城，欲誰為乎﹖」〔為，於偽翻。〕巡曰：「足下平生以忠義自許，今日之舉，忠義何在！」潮慚而退。
3郭子儀﹑李光弼還常山，〔還，從宣翻，又音如字。〕史思明收散卒數萬踵其後。子儀選驍騎更挑戰，〔驍，堅堯翻。騎，奇寄翻。更，工衡翻。挑，徒了翻。〕三日，至行唐，〔即漢南行唐縣，屬常山郡。九域志：在郡北五十五里。〕賊疲，乃退。子儀乘之，又敗之於沙河。〔沙河在新樂﹑行唐二縣之間。敗，補邁翻。〕蔡希德至洛陽，安祿山復使將步騎二萬人北就思明，〔復，扶又翻。將，即亮翻，又音如字。〕又使牛廷玠發範陽等郡兵萬餘人助思明，合五萬餘人，而同羅﹑曳落河居五分之一。子儀至恆陽，思明隨至，〔恆，戶登翻。〕子儀深溝高壘以待之；賊來則守，去則追之，晝則耀兵，夜斫其營，賊不得休息。數日，子儀﹑光弼議曰：「賊倦矣，可以出戰。」〔考異曰：河洛春秋以此為光弼語，汾陽家傳作子儀語，蓋二人共議耳。〕壬午，戰於嘉山，〔據舊史安祿山傳：嘉山在常山郡東。魏收地形志：中山郡上曲陽縣有嘉山。上曲陽，即唐之恆陽也。考異曰：實錄雲「六月壬午」，按長曆，六月癸未朔；壬午，五月二十九日也。汾陽家傳﹑舊祿山傳亦云「六月，戰嘉山」。河洛春秋雲：「六月二十五日，光弼破賊於嘉山。」今從實錄而改其月。〕大破之，斬首四萬級，捕虜千餘人。思明墜馬，露髻跣足步走，至暮，杖折槍歸營，〔折，而設翻。〕奔於博陵；光弼就圍之，軍聲大振。於是河北十餘郡皆殺賊守將而降。〔將，即亮翻；下同。降，戶江翻；下同。考異曰：河洛春秋雲：「五月， 蔡希德從東都見祿山，祿山又與馬步二萬人，至邢州，取堯山﹑招慶，射趙州東界，效曲﹑鼓﹑鹿城間，渡洿池水，入無極，至定州。牛介從幽州佔歸﹑檀﹑幽﹑ 易，兼大同﹑紇﹑蠟共萬餘人，帖思明。思明君既壯，共五萬餘人；其中精騎萬人，悉是同羅﹑曳落河，精於馳突。光弼以十五萬眾頓軍恆陽，樵採往來，人有難 色，召有策者試之。時趙州司戶參軍先臣亡父包處遂上書與光弼曰：『思明用軍，惟將勁悍，觀其布措，實謂無謀。昔秦﹑趙爭山，先居者勝，豈不為勞逸勢倍，高下相懸。今宜重出軍人有膂力者五萬，被甲兩重，陌刀各二。東有高山甚大，先令五千甲士於山上設伏，後出二千人山東取糧。賊見必追之，則奔山上。伏兵馬與一百面鼓，應山上。避賊百姓，壯者亦與器械，令隨大軍；老弱者令居險固守，遙為聲援。賊必圍山攻之；城內出五萬人，擇將二人統之，各領二萬，一將於南面，一將於城北門出。賊營悉在山東，其軍夜出，長去賊三十里行；廣張左右翼，以天曉合圍。其軍每二十五為隊，每隊置旗兩口，鼕鼕鼓子一具，圍落纔合，則動鼓子；賊必不測人之多少。然於城東門出軍一萬人，布掌底陳，山上亦擊鼓而下，齊攻之，必克勝。』光弼尤然此計，乃出朔方計會，出入取糧。賊果然來襲，即奔山上。至六月二十五日，依前計大破賊於嘉山陣，斬首數萬餘級，生擒數千。思明落馬步遁；至暮，拄折槍歸營。希德中槍索，押衙劉旻斫斷而走。生擒得旻。至二十六日，覆陣。二十七日，有詔至恆陽，雲潼關失守，駕幸劍南。」包諝專欲歸功其父，而他書皆無之。今不取。〕漁陽路再絕，〔漁陽，即謂範陽也。範陽郡，幽州。其後又分置薊州漁陽郡，二郡始各有分界。然範陽節度盡統幽﹑易﹑平﹑檀﹑媯﹑燕等州，賊之根本實在範陽也。唐人於此時多以範陽﹑漁陽通言之，白居易詩所謂「漁陽鼙鼓動地來」，是以範陽通為漁陽也。前此顏杲卿以常山返正，漁陽路絕矣；杲卿敗而復通。今郭﹑李破史思明，故再絕。〕賊往來者皆輕騎竊過，多為官軍所獲，將士家在漁陽者無不搖心。
祿山大懼，召高尚﹑嚴莊詬之曰：「汝數年教我反，以為萬全。今守潼關，數月不能進，北路已絕，諸軍四合，吾所有者止汴﹑鄭數州而已，萬全何在﹖汝自今勿來見我！」尚﹑莊懼，數日不敢見。田乾真自關下來，為尚﹑莊說祿山曰：〔為，於偽翻。說，式芮翻；下密說同。〕「自古帝王經營大業，皆有勝敗，豈能一舉而成！今四方軍壘雖多，皆新募烏合之眾，未更行陳，〔更，工衡翻。行，戶剛翻。陳，讀曰陣。〕豈能敵我薊北勁銳之兵，何足深憂！尚﹑莊皆佐命元勳，陛下一旦絕之，使諸將聞之，誰不內懼！若上下離心，臣竊為陛下危之！」祿山喜曰：「阿浩，汝能豁我心事。」即召尚﹑莊，置酒酣宴，自為之歌以侑酒，待之如初。阿浩，乾真小字也。〔為，於偽翻。考異曰：祿山事蹟作「阿法」，今從唐曆﹑統紀﹑舊傳。〕祿山議棄洛陽，走歸範陽，計未決。
是時，天下以楊國忠驕縱召亂，莫不切齒。又，祿山起兵以誅國忠為名，王思禮密說哥舒翰，使抗表請誅國忠，〔說，式芮翻。考異曰：玄宗實錄雲：「或勸翰：『留兵二萬守關，悉以精銳回誅楊國忠，此漢挫七國之計也，公以為何如﹖』翰心許之，未發。有客泄其謀於國忠，國忠大懼。」按翰若回兵誅國忠，則正與祿山無異。思禮勸翰抗表言國忠罪猶不敢，況敢舉兵乎！事必不然。且翰雖心許，他人安得知之！正由翰按兵不進，故國忠及其黨疑懼，恐翰回兵誅之， 其實翰無此心也。若果欲誅國忠，則安肯慟哭出關乎！幸蜀記雲：「翰使王思禮至陝郡，見賊偽御史中丞﹑無敵將軍﹑平西大使崔乾祐，令傳檄與祿山，數其幹紀亂 常，背天逆理，且曰：『若面縛而來，束身歸死，赦爾九族，罪爾一身。如更屈強王師，遲疑未決，大軍一鼓，玉石俱焚。爾審思之，悔無及矣。』」按翰與乾祐方對壘相攻，思禮軍中大將，豈可使　罵祿山之檄詣乾祐乎！必無此理。今不取。〕翰不應。思禮又請以三十騎劫取以來，至潼關殺之，翰曰：「如此，乃翰反，非祿山也。」或說國忠：「今朝廷重兵盡在翰手，翰若援旗西指，〔說，式芮翻。援，於元翻。〕於公豈不危哉！」國忠大懼，乃奏：「潼關大軍雖盛，而後無繼，萬一失利，京師可憂，請選監牧小兒三千於苑中訓練。」〔時監牧﹑五坊﹑禁苑之卒，率謂之小兒。〕上許之，使劍南軍將李福德等領之。又募萬人屯灞上，令所親杜乾運將之，〔將，即亮翻。〕名為禦賊，實備翰也。翰聞之，亦恐為國忠所圖，乃表請灞上軍隸童關；六月，癸未，召杜乾運詣關，因事斬之；國忠益懼。
會有告崔乾祐在陜，兵不滿四千，皆羸若無備，〔此祿山之用間也。陜，失冉翻。〕上遣使趣哥舒翰進兵復陜﹑洛。〔趣，讀曰促；下以義推。〕翰奏曰：「祿山久習用兵，今始為逆，豈肯無備！是必羸師以誘我，若往，正墮其計中。〔羸，倫為翻。誘，羊久翻。〕且賊遠來，利在速戰；官軍據險以扼之，利在堅守。況賊殘虐失眾，兵勢日蹙，將有內變；因而乘之，可不戰擒也。要在成功，何必務速！今諸道徵兵尚多未集，請且待之。」郭子儀﹑李光弼亦上言：「請引兵北取範陽，覆其巢穴，質賊黨妻子以招之，〔上，時掌翻。質，音致。〕賊必內潰。潼關大軍，唯應固守以弊之，不可輕出。」國忠疑翰謀己，言於上，以賊方無備，而翰逗留，將失機會。上以為然，續遣中使趣之，項背相望。翰不得已，撫膺慟哭；丙戌，引兵出關。〔逗，音豆。使，疏吏翻。趣，讀曰促。考異曰：幸蜀記曰：「賊將崔乾祐於陜郡西潛鋒蓄銳，臥鼓偃旗，而偵者奏雲，賊全無備。上然之。」又曰：「玄宗九處太平，不練軍事，既被國忠眩惑，中使相繼督責於公，不得已，撫膺慟哭久之，乃引師出關。國忠又令杜乾運領所募兵於馮翊境上，潛備哥舒公。公曰：『今軍出關，勢十全矣。更置乾運於側以為疑軍，人心憂疑，即不俟見賊，吾軍潰矣。必當併之以除內憂。』遂令衙前總管叱萬軍進追軍，誡之曰：『若不受追，即便斬頭來。』乾運果不敢赴。進詐詞如欲叛哥舒，竊請見。乾運遂喜，遽見之。與語，進忽抽佩刀曰：『奉處分，取公頭。』乾運驚懼。其左右悉新招募者，悉投仗散走，進遂斬乾運，攜首至於軍門，眾皆攝氣，乃統其軍赴關。」按翰若擅殺乾運而奪其軍，則是已反也，朝廷安能趣之出關乎！蓋奏乞以其軍隸潼關，朝廷已許之，翰朝召乾運受處分，或有所違拒，因託軍法以斬之耳。凌準邠志雲：「郭子儀﹑李光弼將進軍，聞朝廷議出潼關，圖復陜﹑洛，二公議曰：『哥舒公老疾昏耄，賊素知諸軍烏合，不足以戰。今祿山悉銳南馳宛﹑洛，賊之餘眾盡委思明，我且破之，便覆其巢。質叛徒之族，取祿山之首，其勢必矣。若潼關出師，有戰必敗。關城不守，京室有變，天下之亂，何可平之！』乃陳利害以聞，且請固關無出。」唐曆：「會偵人自陜至，雲：『崔乾祐所將眾不滿四千，不足圖也。』上大悅。」舊翰傳：「翰既斬乾運，心不自安，又素有風疾，至是頗甚，軍中之務不復躬親，委政於行軍司馬田良丘。良丘復不敢專斷，教令不一，頗無部伍。其將王思禮﹑李承光又爭長不謟，人無鬬志。」今兼採之。〕
己丑，遇崔乾祐之軍於靈寶西原。〔靈寶縣更名，，見二百十五卷天寶元年。〕乾祐據險以待之， 南薄山，北阻河，隘道七十里。庚寅，官軍與乾祐會戰。〔薄，伯各翻。隘，烏介翻。考異曰：肅宗實錄：「乙酉，翰與乾祐會戰。」舊傳：「四日，次靈寶西原。 八日，與賊交戰。」新傳：「丙戌，次靈寶西原。庚寅，與乾祐戰。」按翰軍既遇賊，必不留四日然後戰。玄宗實錄：「丙戌，翰出關。己丑，遇賊。庚寅，戰。」 此近是，今從之。幸蜀記亦然。〕乾祐伏兵於險，翰與田良丘浮舟中流以觀軍勢，見乾祐兵少，趣諸軍使進。王思禮等將精兵五萬居前，龐忠等將餘兵十萬繼之，翰以兵三萬登河北阜望之，鳴鼓以助其勢。〔少，始紹翻。趣，讀曰促。將，即亮翻，又音如字。〕乾祐所出兵不過萬人，什什伍伍，散如列星，或疏或密，或前或卻，官軍望而笑之。乾祐嚴精兵，陳於其後。兵既交，賊偃旗如欲遁者，官軍懈，不為備。須臾，伏兵發，賊乘高下木石，擊殺士卒甚眾。道隘，士卒如束，槍槊不得用。翰以氈車駕馬為前驅，欲以衝賊。日過中，東風暴急，乾祐以草車數十乘塞氈車之前，縱火焚之。〔乘，繩證翻。塞，悉則翻。考異曰：幸蜀記曰：「野中先有官草，積數十堆，因風焚之。」今從舊傳。〕煙焰所被，〔被，皮義翻。〕官軍不能開目，妄自相殺，謂賊在煙中，聚弓弩而射之。〔射，而亦翻。〕日暮，矢盡，乃知無賊。乾祐遣同羅精騎自南山過，出官軍之後擊之，官軍首尾駭亂，不知所備，於是大敗；或棄甲竄匿山谷，或相擠排入河溺死，囂聲振天地，賊乘勝蹙之。後軍見前軍敗，皆自潰，河北軍望之亦潰。【章：十二行本「潰」下有「瞬息間兩岸皆空」七字；乙十一行本同；孔本同；張校同；退齋校同。】河北軍，翰所自將者也。〕翰獨與麾下數百騎走，自首陽山西渡河入關。〔首陽山當是首山，衍「陽」字。首山在蒲州河東縣界，與湖城縣之荊山隔河相對。〕關外先為三塹，皆廣二丈，深丈，〔廣，古曠翻。深，式浸翻。〕人馬墜其中，須臾而滿；餘眾踐之以度，〔踐，息淺翻。〕士卒得入關者纔八千餘人。辛卯，乾祐進攻潼關，克之。
翰至關西驛，揭牓收散卒，欲復守潼關。〔復，扶又翻。〕蕃將火拔歸仁等以百餘騎圍驛，入謂翰曰：「賊至矣，請公上馬。」翰上馬出驛，歸仁帥眾叩頭曰：「公以二十萬眾一戰棄之，何面目復見天子！〔帥，讀曰率。復，扶又翻。〕且公不見高仙芝﹑封常青乎﹖〔謂軍敗必誅也。事見上捲上年。〕請公東行。」翰不可，欲下馬。歸仁以毛縶其足於馬腹，及諸將不從者，皆執之以東。〔將，即亮翻；下同。〕會賊將田乾真已至，遂降之，俱送洛陽。〔降，戶江翻。〕安祿山問翰曰：「汝常輕我，〔事見二百十六卷天寶十一載。〕今定何如﹖」翰伏地對曰：「臣肉眼不識聖人。今天下未平，李光弼在常山，李祗在東平，〔李祗，即謂吳王祗。〕魯炅在南陽，〔炅，股迥翻。〕陛下留臣，使以尺書招之，不日皆下矣。」祿山大喜，以翰為司空﹑同平章事。謂火拔歸仁曰：「汝叛主，不忠不義。」執而斬之。翰以書招諸將，皆復書責之。祿山知不效，乃囚諸苑中。〔東都苑中也。〕潼關既敗，於是河東﹑華陰﹑馮翊﹑上洛防禦使皆棄郡走，〔河東郡，蒲州。華陰郡，華州。馮翊郡，同州。上洛郡，商州。華，戶化翻。〕所在守兵皆散。
是日，翰麾下來告急，上不時召見，〔見，賢遍翻。〕但遣李福德等將監牧兵赴潼關。及暮，平安火不至，〔六典：唐鎮戍烽候所至，大率相去三十里。每日初夜，放煙一炬，謂之平安火。時守兵已潰，無人復舉火。〕上始懼。壬辰，召宰相謀之。楊國忠自以身領劍南，聞安祿山反，即令副使崔圓陰具儲偫，以備有急投之，〔相，息亮翻。令，力丁翻。使，疏吏翻。偫，直裏翻。〕至是首唱幸蜀之策。上然之。癸巳，國忠集百官於朝堂，惶懅流涕；〔朝，直遙翻；下同。懅，巨魚翻，急也。〕問以策略，皆唯唯不對。〔唯，於癸翻。〕國忠曰：「人告祿山反狀已十年，上不之信。今日之事，非宰相之過。」仗下，〔朝罷，則左右三衛立仗者皆休下。〕士民驚擾奔走，不知所之，市裏蕭條。國忠使韓﹑虢入宮，勸上入蜀。
甲午，百官朝者什無一二。上御勤政樓，下制，雲欲親徵，聞者皆莫之信。以京兆尹魏方進為御史大夫兼置頓使；京兆少尹靈昌崔光遠為京兆尹，充西京留守；將軍邊令誠掌宮闈管鑰。託以劍南節度大使潁王伷將赴鎮，令本道設儲偫。〔伷，公了翻。偫，直裏翻。〕是日，上移仗北內。〔唐都長安，以太極宮為西內，大明宮為東內，興慶宮為南內，北內當在玄武門內。又以地望言之，則自興慶宮移仗歸大明宮，興慶宮在南，大明宮在北，故亦謂大明宮為北內。考異曰：幸蜀記：「上遣中使曹仙領千人擊鼓於春明門外，又令燒閑廄草積，煙焰燎天。上將乘馬，楊國忠諫，以為：『當謹守宗祧，不可輕動。』韋見素力爭，以為：『賊勢逼近，人心不固，陛下不可不出避狄。國忠暗與賊通，其言不可聽。』往返數四，上乃從見素議。加魏方進御史大夫，充前路知頓使。」按賊陷潼關，鑾輿將出，人心已危，豈有更擊鼓燒草以驚之！國忠久蓄幸蜀之謀，見素乃其所引，豈得上前有此爭論！此蓋宋臣欲歸功見素，事乃近誣。今不取。〕既夕，命龍武大將軍陳玄禮整比六軍，〔比，毗寐翻。〕厚賜錢帛，選閑廄馬九百餘匹，外人皆莫之知。乙未，黎明，上獨與貴妃姊妹﹑皇子﹑妃﹑主﹑皇孫﹑楊國忠﹑韋見素﹑魏方進﹑陳玄禮及親近宦官﹑宮人出延秋門，〔延秋門，唐長安禁苑之西門也。程大昌雍祿有漢唐要地參出圖，唐禁苑西北，包漢長安故城。未央宮，唐後改為通光殿；西出即延秋門。考異曰：幸蜀記雲：「丙申，百官尚赴朝。」此乙未日事，宋巨誤也。〕妃﹑主﹑皇孫之在外者，皆委之而去。上過左藏，〔藏，徂浪翻。〕楊國忠請焚之，曰：「無為賊守。」上愀然曰：「賊來不得，必更斂於百姓；不如與之，無重困吾赤子。」〔史記玄宗有君人之言。愀，子小翻。斂，力贍翻。〕是日，百官猶有入朝者，至宮門，猶聞漏聲，三衛立仗儼然。〔唐朝會之制：三衛番上，分為五仗，號衙內五衛。一曰供奉仗，以左﹑右衛為之。二曰親仗，以親衛為之。三曰勳仗，以勳衛為之。四曰翊仗，以翊衛為之。五曰散手仗，以親﹑勳﹑翊衛為之。 平明，傳點畢，內門開，百官入立班，皇帝升御坐，金吾將軍一人奏左﹑右廂內外平安，通事舍人贊，宰相﹑兩省官再拜升殿，內謁者承旨喚仗，左﹑右羽林將軍勘 以木契，自東西閤而入。朝罷，皇帝步入東序門，然後放仗。內外仗隊，七刻乃下。常參輟朝日，六刻即下。〕門既啟，則宮人亂出，中外擾攘，不知上所之。於是王公﹑士民四出逃竄，山谷細民爭入宮禁及王公第舍，盜取金寶，或乘驢上殿。又焚左藏大盈庫。崔光遠﹑邊令誠帥人救火，〔帥，讀曰率。〕又募人攝府﹑縣官分守之，殺十餘人，乃稍定。光遠遣其子東見祿山，令誠亦以管鑰獻之。
上過便橋，楊國忠使人焚橋。上曰：「士庶各避賊求生，奈何絕其路！」留內侍監高力士，使撲滅乃來。〔玄宗始置內侍監，秩三品，以高力士及袁思藝為之。撲，普卜翻。〕上遣宦者王洛卿前行，告諭郡縣置頓。食時，至鹹陽望賢宮，〔鹹陽縣，在京城西四十里。望賢宮，在縣東。〕洛卿與縣令俱逃，中使徵召，吏民莫有應者。日向中，上猶未食，楊國忠自市胡餅以獻。〔胡餅，今之蒸餅。高似孫曰：胡餅，言以胡麻著之也。崔鴻前趙錄：石虎諱胡，改胡餅曰麻餅。緗素雜記曰：有鬻胡餅者，不曉名之所謂，易其名曰爐餅。以為胡人所啗，故曰胡餅也。〕於是民爭獻糲飯，〔糲，盧達翻，粗也。〕雜以麥豆；皇孫輩爭以手掬食之，須臾而盡，猶未能飽。〔考異曰：唐曆：「至望賢頓，御馬病。上曰：『殺此馬，拆行宮舍木煮食之。』眾不忍食。」幸蜀記：「至望賢宮，行從皆飢。上入宮，憩於樹下，怫然若有棄海內外之意。高力士覺之，遂抱上足，嗚咽開諭，上乃止。」肅宗實錄：「楊國忠自入市，衣袖中盛胡餅，獻上皇。」天寶亂雜記：「六月十一日，大駕幸蜀，至望賢宮，官吏奔竄。迨曛黑，百姓有稍稍來者。上親問之：『卿家有飯否﹖不擇精粗，但且將來。』老幼於是競擔挈壺漿，雜之以麥子飯，送至上前。先給兵士，六宮及皇孫己下，鹹以手掬而食。頃時又盡，猶不能飽。既乏器用，又無釭燭，從駕者枕藉寢止，長幼莫之分別；賴月入戶庭，上與六宮﹑皇孫等差異焉。」按上九日幸蜀，溫畬雲「十一日」，非也。餘則兼採之。〕上皆酬其直，慰勞之。〔勞，力到翻。〕眾皆哭，上亦掩泣。有老父郭從謹進言曰：「祿山包藏禍心，固非一日；亦有詣闕告其謀者，陛下往往誅之，〔事見上捲上年。〕使得逞其姦逆，致陛下播越。是以先王務延訪忠良以廣聰明，蓋為此也。臣猶記宋璟為相，數進直言，天下賴以安平。〔為，於偽翻。數，所角翻。〕自頃以來，在廷之臣以言為諱，惟阿諛取容，是以闕門之外，陛下皆不得而知。草野之臣，必知有今日久矣，但九重嚴邃，區區之心無路上達。事不至此，臣何由得睹陛下之面而訴之乎！」上曰：「此朕之不明，悔無所及。」慰諭而遣之。俄而尚食舉御膳而至，〔尚，主也。主御膳之官，有奉御，有直長。「而」，一作「以」。〕上命先賜從官，〔從，才用翻；下時從同。〕然後食之。 令軍士散詣村落求食，期未時皆集而行。夜將半，乃至金城。〔金城縣，屬京兆，本始平縣，中宗景龍二年送金城公主降吐蕃至此，更名金城，在京城西八十五 裏。〕縣令亦逃，縣民皆脫身走，飲食器皿具在，士卒得以自給。時從者多逃，內侍監袁思藝亦亡去。驛中無燈，人相枕藉而寢，貴賤無以復辨。〔枕，即任翻。 藉，慈夜翻。復，扶又翻。〕王思禮自潼關至，始知哥舒翰被擒；以思禮為河西﹑隴右節度使，即令赴鎮，收合散卒，以俟東討。
丙申，至馬嵬驛，〔金人疆域圖：馬嵬驛，在京兆興平縣。〕將士飢疲，皆憤怒。陳玄禮以禍由楊國忠，欲誅之，因東宮宦者李輔國以告太子，太子未決。會吐蕃使者二十餘人遮國忠馬，訴以無食，國忠未及對，軍士呼曰：「國忠與胡虜謀反！」或射之，中鞍。國忠走至西門內，〔馬嵬驛之西門也。呼，火故翻。射，而亦翻。中，竹仲翻。〕軍士追殺之，屠割支體，以槍揭其首於驛門外，並殺其子戶部侍郎暄及韓國﹑秦國夫人。御史大夫魏方進曰：「汝曹何敢害宰相！」眾又殺之。韋見素聞亂而出，為亂兵所檛，腦血流地。眾曰：「勿傷韋相公。」救之，得免。軍士圍驛，上聞諠譁，問外何事，左右以國忠反對。上杖屨出驛門，慰勞軍士，令收隊，軍士不應。上使高力士問之，玄禮對曰：「國忠謀反，貴妃不宜供奉，願陛下割恩正法。」上曰：「朕當自處之。」〔處，昌呂翻。〕入門，倚杖傾首而立。久之，京兆司錄韋諤前言曰：〔京兆府司錄參軍，正七品上。武德初，改州主簿曰錄事參軍，掌正違失，麘符印；開元元年改曰司錄。〕「今眾怒難犯，〔引左傳鄭子產之言。〕安危在晷刻，願陛下速決！」因叩頭流血。上曰：「貴妃常居深宮，安知國忠反謀﹖」高力士曰：「貴妃誠無罪，然將士已殺國忠，而貴妃在陛下左右，豈敢自安！願陛下審思之，將士安則陛下安矣。」〔將，即亮翻；下同。〕上乃命力士引貴妃於佛堂，縊殺之。輿屍寘驛庭，召玄禮等人視之。玄禮等乃免冑釋甲，頓首請罪，上慰勞之，〔勞，力到翻。〕令曉諭軍士。玄禮等皆呼萬歲，再拜而出，於是始整部伍為行計。諤，見素之子也。國忠妻裴柔〔裴柔，故蜀倡也。〕與其幼子晞及虢國夫人﹑夫人子裴徽，皆走至陳倉，縣令薛景仙帥吏士追捕，誅之。〔帥，讀曰率；下同。〕
丁酉，上將發馬嵬，朝臣惟韋見素一人，乃以韋諤為御史中丞，充置頓使。〔朝，直遙翻。使，疏吏翻。〕將士皆曰：「國忠謀反，其將吏皆在蜀，不可往。」或請之河﹑隴，或請之靈武，或請之太原，〔之，往也。〕或言還京師。上意在入蜀，慮違眾心，竟不言所向。韋諤曰：「還京，當有禦賊之備。今兵少，未易東向，〔易，以豉翻。〕不如且至扶風，徐圖去就。」〔考異曰：幸蜀記曰：「上意將幸西蜀，有中使常清奏曰：『國忠久在劍南，又諸將吏或有連謀，慮遠防微，須深詳議。』中官陳全節奏曰：『太原城池固莫之比，可以久處，請幸北京。』中官郭希奏曰：『朔方地近，被帶山河，鎮遏之雄，莫之與比。以臣愚見，不及朔方。』中使駱承休奏曰：『姑臧一郡嘗霸中原，秦﹑隴﹑河﹑蘭皆足徵取，且巡隴右，駐蹕涼州，翦彼鯨鯢，事將取易。』左右各陳其意見者十餘輩。高力士在側而無言。上顧之曰：『以卿之意，何道堪行﹖』力士曰：『太原雖固，地與賊鄰，本屬祿山，人心難測。朔方近塞，半是蕃戎，不達朝章，卒難教馭。西涼懸遠，沙漠蕭條，大駕順動，人馬非少，先無備擬，必有闕供，賊騎起來，恐見狼狽。劍南雖窄，土富人繁，表裏江山，內外險固；以臣所料，蜀道可行。』上然之。即除韋諤御史中丞，充置頓使。」今從唐曆。〕上詢於眾，眾以為然，乃從之。及行，父老皆遮道請留，曰：「宮闕，陛下家居，陵寢，陛下墳墓，今捨此，欲何之﹖」上為之按轡久之，乃令太子於後宣慰父老。父老因曰：「至尊既不肯留，某等願帥子弟從殿下東破賊，取長安。〔帥，讀曰率。〕若殿下與至尊皆入蜀，使中原百姓誰為之主﹖」 須臾，眾至數千人。太子不可，曰：「至尊遠冒險阻，吾豈忍朝夕離左右。〔離，力智翻。〕且吾尚未面辭，當還白至尊，更稟進止。」涕泣，跋馬欲西。〔還，從 宣翻。跋馬者，勒馬使回轉也。跋，蒲撥翻。〕建寧王倓〔倓，徒甘翻。〕與李輔國執鞚諫曰：「逆胡犯闕，四海分崩，不因人情，何以興復！今殿下從至尊入蜀， 若賊兵燒絕棧道，〔鞚，苦貢翻。棧，士限翻。〕則中原之地拱手授賊矣。人情既離，不可復合，雖欲復至此，其可得乎！〔復，扶又翻，又音如字。〕不如收西北守邊之兵，召郭﹑李於河北，與之併力東討逆賊，克復兩京，削平四海，使社稷危而復安，宗廟毀而更存，掃除宮禁以迎至尊，豈非孝之大者乎！何必區區溫凊，為兒女之戀乎！」〔記曰：凡為人子，冬溫而夏凊，昏定而晨省。凊，七政翻。考異曰：舊宦者傳：「李靖忠啟太子，請留，張良娣贊成之。」按太子獨還宣慰百姓，良娣不在旁，何以得贊成留計！今不取。天寶亂離記：「大駕至岐州，上取褒斜路幸蜀，儲皇取彭原路抵靈武。」此誤也。〕廣平王俶亦勸太子留。〔俶，昌六翻。〕父老共擁太子馬，不得行。太子乃使俶馳白上。上總轡待太子，久不至，使人偵之，〔偵，醜鄭翻。〕還白狀，上曰：「天也！」乃分後軍二千人及飛龍廄馬從太子，〔仗內六廄，飛龍廄為最上乘馬。〕且諭將士曰：「太子仁孝，可奉宗廟，汝曹善輔佐之。」〔將，即量翻。〕又諭太子曰：「汝勉之，勿以吾為念。西北諸胡，吾撫之素厚，汝必得其用。」太子南向號泣而已。〔上已南邁，而太子留在後，故南向號泣。號，戶刀翻。〕又使送東宮內人於太子，〔張良娣在軍中，自此搆建寧之禍。〕且宣旨欲傳位，太子不受。俶﹑倓，皆太子之子也。
4己亥，上至岐山。〔岐山縣在扶風郡東北，後周天和四年割涇州鶉觚縣之南界置三龍縣；隋開皇十六年移於岐山南十里，改為岐山縣；大業九年移於今縣東北八里；唐武德元年移於岐陽縣界張堡壘；七年移理龍尾驛城；貞觀八年又移理石潛驛。〕或言賊前鋒且至，上遽過，宿扶風郡。士卒潛懷去就，往往流言不遜，陳玄禮不能制，上患之。會成都貢春綵十餘萬匹，至扶風，上命悉陳之於庭，召將士入，臨軒諭之曰：「朕比來衰耄，〔比，毗至翻。〕託任失人，致逆胡亂常，須遠避其鋒。知卿等皆蒼猝從朕，不得別父母妻子，苃涉至此，〔草行為苃；水行為涉。〕勞苦至矣，朕甚愧之。蜀路阻長，郡縣褊小，人馬眾多，或不能供，今聽卿等各還家；朕獨與子﹑孫﹑中官前行入蜀，亦足自達。今日與卿等訣別，可共分此綵以備資糧。若歸，見父母及長安父老，為朕致意，〔為，於偽翻。〕各好自愛也！」因泣下霑襟。眾皆哭，曰：「臣等死生從陛下，不敢有貳！」上良久曰：「去留聽卿。」自是流言始息。〔玄宗於此，有楚昭王去國諭父老之意。然玄宗之為是言也，出於不得已。〕
5太子既留，莫知所適。廣平王俶曰：「日漸晏，此不可駐，眾欲何之﹖」皆莫對。建寧王倓曰：「殿下昔嘗為朔方節度大使，〔事見二百十三卷開元十五年。〕將吏歲時致啟，倓略識其姓名。今河西﹑隴右之眾皆敗降賊，〔將，即亮翻。降，戶江翻。〕父兄子弟多在賊中，或生異圖。朔方道近，士馬全盛，裴冕衣冠名族，必無貳心。〔時裴冕為河西行軍司馬。〕賊入長安方虜掠，未暇徇地，乘此速往就之，徐圖大舉，此上策也。」眾皆曰：「善！」至渭濱，遇潼關敗卒，誤與之戰，死傷甚眾。已，乃收餘卒，擇渭水淺處，乘馬涉渡；無馬者涕泣而返。太子自奉天北上，〔文明元年，分京兆之醴泉﹑始平﹑好畤﹑武功，豳州之永壽縣，置奉天縣，以奉乾陵，在長安西北一百五十里。上，時掌翻。〕比至新平，〔比，必寐翻，及也。〕通夜馳三百里，士卒﹑器械失亡過半，所存之眾不過數百。新平太守薛羽棄郡走，太子斬之。是日，至安定，太守徐瑴亦走，又斬之。〔新平郡，豳州。安定郡，涇州。守，手又翻；下同。瑴，訖嶽翻。〕
6庚子，以劍南節度留後崔圓為劍南節度等副大使。辛丑，上發扶風，宿陳倉。
7太子至烏氏，彭原太守李遵出迎，〔烏氏，漢縣，故墟在彭原東南。據舊書，烏氏，驛名。康曰：是年改烏氏曰保定。餘按保定縣本漢安定縣，唐為涇州治所，在彭原西一百二十里。保定縣固是此年更名，然非烏氏之地。彭原郡，寧州，本北地郡，天寶元年更郡。氏，音支。〕獻衣及糗糧。至彭原，募士，得數百人。是日至平涼，〔糗，去久翻。平涼郡，原州。〕閱監牧馬，得數萬匹，又募士，得五百餘人，軍勢稍振。
8壬寅，上至散關，〔散關，在陳倉縣西南。散，蘇旱翻。〕分扈從將士為六軍。〔從，才用翻。將，即亮翻；下同。〕使潁王伷先行詣劍南，〔伷，公了翻。考異曰：肅宗實錄：「七月，景寅，上皇入劍門，幸普安郡；命潁王伷先入蜀。」今從玄宗實錄。唐駢劇談錄：「上至駱谷山，登高望遠，嗚咽流涕，謂高力士曰：『吾昔若取九齡語，不到此。』命中使往韶州祭之。」按玄宗入蜀不至駱谷，康駢誤也。舊張九齡傳曰：「上皇在蜀，思張九齡之先覺，下詔贈司徒，仍遣就韶州致祭。」按其詔，乃德宗贈九齡司徒詔也。張九齡事蹟雲「建中元年七月詔」。舊傳誤也。〕壽王瑁等分將六軍以次之。〔瑁，莫報翻。將，同上音，又音如字。〕丙午，上至河池郡。〔河池郡，鳳州。〕崔圓奉表迎車駕，具陳蜀土豐稔，甲兵全盛。上大悅，即日，以圓為中書侍郎﹑同平章事，蜀郡長史如故。以隴西公瑀為漢中王﹑梁州都督﹑山南西道採訪，防禦使。瑀，璡之弟也。〔長，知兩翻。瑀，音，禹。使，疏吏翻。璡，則鄰翻。汝陽王璡，寧王憲之嫡長子。〕
9王思禮至平涼，聞河西諸胡亂，還，詣行在。初，河西諸胡部落聞其都護皆從哥舒翰沒於潼關，故爭自立，相攻擊；而都護實從翰在北岸，不死，又不與火拔歸仁俱降賊。〔降，戶江翻。〕上乃以河西兵馬使周泌為河西節度使，隴右兵馬使彭元耀為隴右節度使，〔泌，薄必翻。考異曰：肅宗實錄：「即位之日，以泌為河西﹑耀為隴右節度使。」或者玄宗已命以二鎮，二人至靈武見肅宗，又加新命乎﹖唐曆作「周祕」，今從玄宗實錄。〕與都護思結進明等俱之鎮，〔突厥之皋蘭州﹑興昔府，思結之蹛林州﹑金水州﹑賀蘭州﹑盧山府，皆羈屬河西。又隴右道有突厥州三，府二十七。〕招其部落。以思禮為行在都知兵馬使。
10戊申，扶風民康景龍等自相帥擊賊所署宣慰使薛總，斬首二百餘級。庚戌，陳倉令薛景仙殺賊守將，克扶風而守之。〔帥，讀曰率。將，即亮翻；下同。〕
11安祿山不意上遽西幸，遣使止崔乾祐兵留潼關，凡十日，乃遣孫孝哲將兵入長安，〔考異曰：肅宗實錄﹑祿山事蹟惟載七月丁卯﹑己巳，祿山害諸妃﹑主。諸書皆無賊入長安之日。惟亂離記雲：「六月二十三日，孫孝哲等攻陷長安，害諸妃﹑主﹑皇孫。七月一日，祿山遣殿中御史張通儒為西京留守。」此書多牴牾，不足為懼。然以月日計之，賊以六月八日破潼關，其入長安必在此月內矣。新傳雲：「賊不謂天子能遽去，駐兵潼關十日，乃西行；時已至扶風。」按玄宗十六日至扶風縣，十七日至扶風郡，若賊駐潼關十日，則於時未能至長安也。又云：「祿山使張通儒守東京，田乾真為京兆尹。」又云：「祿山未至長安，士人皆逃入山谷，羣不逞剽左藏大盈庫，百司帑藏竭，乃火其餘。祿山至，怒，乃大索三日。」暗舊傳，通儒為西京留守。徧檢諸書，祿山自反後未嘗至長安，新傳誤也。〕以張通儒為西京留守，崔光遠為京兆尹；使安忠順【嚴：「忠順」改「守忠」。】將兵屯苑中，以鎮關中。〔此西京苑中也。〕孝哲為祿山所寵任，尤用事，常與嚴莊爭權；祿山使監關中諸將，〔監，工銜翻。〕通儒等皆受制於孝哲。孝哲豪侈，果於殺戮，賊黨畏之。祿山命搜捕百官﹑宦者﹑宮女等，每獲數百人，輒以兵衛送洛陽。王﹑侯﹑將﹑相扈從車駕﹑家留長安者，誅及嬰孩。〔從，才用翻。〕陳希烈以晚節失恩，怨上，與張均﹑張垍等皆降於賊。〔陳希烈以罷相失職，張均﹑張垍恨不大用，故皆降賊。〕祿山以希烈﹑垍為相，自餘朝士皆授以官。於是賊勢大熾，西脅汧﹑隴，南侵江﹑漢，北割河東之半。得扶風則西脅汧﹑隴，圍南陽則南侵江﹑漢。崔乾祐乘潼關之捷，北取河東。汧，口堅翻。〕然賊將皆粗猛無遠略，既克長安，以為得志，日夜縱酒，專以聲色寶賄為事，無復西出之意〔復，扶又翻；下始復同。〕故上得安行入蜀，太子北行亦無追迫之患。
12李光弼圍博陵未下，聞潼關不守，解圍而南。史思明踵其後，光弼擊卻之，與郭子儀皆引兵入井陘，留常山太守王篏將景城﹑河間團練兵守常山。〔篏，音甫〕平盧節度使劉正臣將襲範陽，未至史思明引兵逆擊之，正臣大敗，棄妻子走，士卒死者七千餘人。初，顏真卿聞河北節度使李光弼出井陘，即斂軍還平原，以待光弼之命。聞郭﹑李西入井陘，真卿始復區處河北軍事。〔處，昌呂翻。〕
13太子至平涼數日，朔方留後杜鴻漸﹑六城水陸運使魏少遊﹑〔朔方所統有三受降城，及豐安﹑定遠﹑振武三城，皆在黃河外。〕相與謀曰：「平涼散地，非屯兵之所，靈武兵食完富，〔靈武郡，靈州，朔方節度使治所。〕若迎太子至此，北收諸城兵，西發河﹑隴勁騎，南向以定中原，此萬世一時也。」乃使涵奉牋於太子，且籍朔方士馬﹑甲兵﹑穀帛﹑軍須之數以獻之。涵至平涼，太子大悅。會河西司馬裴冕入為御使中丞，至平涼見太子，亦勸太子之朔方，太子從之。鴻漸，暹之族子；〔杜暹，開元中為相。〕涵，道之曾 孫也。〔道，永安王孝基兄子，嗣孝基後。〕鴻漸﹑漪使少遊居後，葺次舍，庀資儲，〔庀，卑婢翻，具也。〕自迎太子於平涼北境，說太子曰：「朔方，天下勁兵 處也。今吐蕃請和，回紇內附，〔說，輸芮翻。紇，下沒翻。〕四方郡縣大抵堅守拒賊以俟興復。殿下今理兵靈武，按轡長驅，移檄四方，收攬忠義，則逆賊不足屠 也。」少遊盛治宮室，帷帳皆倣禁中，飲膳備水陸。秋，七月，辛酉，太子至靈武，悉命撤之。〔史言肅宗以此成興復之功。〕
14甲子，上至普安，〔普安郡，劍州。〕憲部侍郎房琯來謁見。〔見，賢遍翻。〕上之發長安也，羣臣多不知，至鹹陽，謂高力士曰：「朝臣誰當來，誰不來﹖」對曰：「張均﹑張垍父子受陛下恩最深，且連戚里，〔謂垍尚主也。垍，其冀翻。〕是必先來。時論皆謂房琯宜為相，而陛下不用，〔琯，古緩翻。相，息亮翻。〕又祿山嘗見薦之，恐或不來。」上曰：「事未可知。」及琯至，上問均兄弟，對曰：「臣帥與偕來，逗遛不進；觀其意，似有所蓄而不能言也。」〔帥，讀曰率。逗，音豆。〕上顧力士曰：「朕固知之矣。」即日，以琯為文部侍郎﹑同平章事。〔天寶十一載，改刑部曰憲部，吏部曰文部。〕
初，張垍尚寧親公主，〔寧親公主自興信徙封，上女也。〕聽於禁中置宅，寵渥無比。陳希烈求解政務，〔事見上卷天寶十三載。〕上幸垍宅，問可為相者。垍未對。上曰：「無若愛伲。」垍降階拜舞。既而不用，故垍懷怏怏，上亦覺之。怏，於兩翻。〕是時均﹑垍兄弟及姚崇之子尚書右丞奕﹑蕭嵩之子兵部侍郎華﹑韋安石之子禮部侍郎陟﹑太常少卿斌，皆以才望至大官，上嘗曰：「吾命相，當徧舉故相子弟耳。」既而皆不用。〔自初張垍以下，史皆追敘前事。斌，音彬。〕
15裴冕﹑杜鴻漸等上太子牋，請遵馬嵬之命，即皇帝位，太子不許。〔上，時掌翻。嵬，五回翻。〕冕等言曰：「將士皆官中人，日夜思歸，所以崎嶇從殿下遠涉沙塞者，冀尺寸之功。若一朝離散，不可復集。願殿下勉徇眾心，為社稷計！」牋五上，〔將，即亮翻。復，扶又翻。上，時掌翻。〕太子乃許之。是日，肅宗即位於靈武城南樓，羣臣舞蹈，上流涕歔欷。〔自此以後，凡書上者，皆謂肅宗也。歔，音虛。欷，許既翻，又音希。〕尊玄宗為上皇天帝，赦天下，改元。〔至是方改天寶十四載為至德元載。〕以杜鴻漸﹑崔漪並知中書舍人事，裴冕為中書侍郎﹑同平章事。改關內採訪使為節度使，徙治安化，以前蒲關防禦使呂崇賁為之。〔關內採訪使以京官領，無治所；今改為節鎮，治安化，領京兆﹑同﹑岐﹑金﹑商五州。安話縣本隋之弘化縣，天寶元年更名，併更慶州弘化郡為安化郡。蒲關，即蒲津關。使，疏吏翻。〕以陳倉令薛景仙為扶風太守，兼防禦使；隴右節度使郭英乂為天水太守，兼防禦使。〔守，式又翻。天水郡，秦州。〕時塞上精兵皆選入討賊，惟餘老弱守邊，文武官不滿三十人，披草萊，立朝廷，制度草創，武人驕慢。大將管崇嗣在朝堂，背闕而坐，言笑自若，監察御史李勉奏彈之，〔朝，直遙翻。將，即亮翻。背，蒲妹翻。監，工銜翻。〕繫於有司。上特原之，歎曰：「吾有李勉，朝廷始尊！」勉，元懿之曾孫也。〔鄭王元懿，高祖之子。〕旬日間，歸附者漸眾。
張良娣性巧慧，能得上意，從上來方朔。時從兵單寡，〔娣，大計翻。時從，才用翻。〕良娣每寢，常居上前。上曰：「禦寇非婦人所能。」良娣曰：「蒼猝之際，妾以身當之，殿下可從後逸去。」至靈武，產子；三日起，縫戰士衣。上止之，對曰：「此非妾自養之時。」上以是益憐之。〔為良娣挾寵竊權得禍張本。良娣，秩正三品。〕
16丁卯，上皇制：「以太子亨充天下兵馬元帥，領朔方﹑河東﹑河北﹑平盧節度都使，南取長安﹑洛陽。〔甲子，太子即位於靈武，丁卯，上皇下此制，蓋道里相去遼遠，蜀中未之知也。帥，所類翻。使，疏吏翻。〕以御史中丞裴冕兼左庶子，隴西郡司馬劉秩試守又庶子；〔隴西郡，渭州。劉秩必房琯所薦。〕永王璘充山南東道﹑嶺南，黔中，江南西道節度都使，以少府監竇紹為之傅，璘，離珍翻。黔，音琴。少，始照翻。〕長沙太守李峴為都副大使；〔節度都副大使也。〕盛王琦充廣陵大都督，領江南東路及淮南﹑河南等路節度都使，以前江陵都督府長史劉彙為之傅，廣陵郡長史李成式為都副大使；〔廣陵郡，揚州。〕豐王珙充武威都督，仍領河西﹑隴右﹑安西﹑北庭等路節度都使，以隴西太守濟陰鄧景山為之傅，充都副大使。〔諸道各有節度使，以諸王為都使以統之；其不赴鎮者，都副大使攝統。濟，子禮翻。〕應須士馬﹑甲仗﹑糧賜等，並於當路自供。其諸路本節度使虢王巨等並依前充使。〔依前為節度使也。〕其署置官屬及本路郡縣官，並任自簡擇，署訖聞奏。」時琦﹑珙皆不出閤，惟璘赴鎮。〔為璘舉兵作亂張本。〕置山南東道節度使，領襄陽等九郡。〔領襄州襄陽郡﹑鄧州南陽郡﹑隨州漢東郡﹑唐州淮安郡﹑均州武當郡﹑房州房陵郡﹑（安州安陸郡﹑）金州安康郡﹑商州上洛郡。〕升五府經略使為嶺南節度，領南海等二十二郡。升五溪經略使為黔中節度，領黔中等諸郡。〔註見上年。黔，音琴。〕分江南為東﹑西二道，東道領餘杭，西道領豫章等諸郡。〔餘杭郡，杭州。豫章郡，洪州。〕先是四方聞潼關失守，莫知上所之，及是制下，始知乘輿所在。〔先，悉薦翻。守，式又翻。乘，繩證翻。〕彙，秩之弟也。
17安祿山使孫孝哲殺霍國長公主〔霍國長公主，睿宗女，下嫁裴虛己。長，知兩翻。〕及王妃﹑駙馬等於崇仁坊，刳其心，以祭安慶宗。〔安慶宗誅見上捲上年。〕凡楊國忠﹑高力士之黨及祿山素所惡者皆殺之，〔惡，烏路翻。〕凡八十三人，或以鐵棓揭其腦蓋，〔棓，蒲項翻。人徼門有骨蓋，其上謂之腦蓋，今方書所云天靈蓋即其物。〕流血滿街。己巳，又殺皇孫及郡﹑縣主二十餘人。
晈庚午，上皇至巴西；太守崔渙迎謁。〔隆州巴西郡，先貪二年避上皇諱，更名閬州；天寶元年更名閬中郡，更綿州金山郡曰巴西郡。考異曰：肅宗實祿作「辛 未」，今從玄宗實錄。次柳氏舊聞：「上始入斜谷，天尚早，煙霧甚昧，知頓使﹑給事中韋倜於墅中得新熟酒一壺，跪獻於馬首者數四，上不為之舉。倜懼，乃注於他器，自引滿於前。上曰：『卿以我為疑也。始吾御宇之初，嘗大醉，損一人，吾悼之，因以為戒；迨今四十年矣，未嘗甘酒味。』指力士﹑近臣曰，『此皆知之，非紿卿也。』從者聞之，無不感悅。」幸蜀記：「上皇在巴西郡，宰臣請高力士奏蜀中氣候溫瘴，宜數進酒。上皇令高力士宣旨曰：『朕本嗜酒，斷之已久，終不再飲，深愧卿等意也。』力士因說：『上皇開元四年，因醉怒殺一人，明日都不記得，猶召之。左右具奏，上愴然不言，乃賜御庫絹五百匹用給喪事，更令力士就宅宣旨致祭。從茲斷酒，雖下藥，亦不輒飲。』按玄宗荒於聲色，幾喪天下，斷酒小善，夫何足言！今不取。〕上皇與語，悅之，房琯復薦之，〔復，扶又翻。〕即日，拜門下侍郎﹑同平章事，以韋見素為左相。渙，玄暐之孫也。〔中宗之復闢也，崔玄暐之功列於五王。〕
19初，京兆李泌，幼以才敏著聞，玄宗使與忠王遊。忠王為太子，泌已長，〔長，知兩翻。〕上書言事。玄宗欲官之，不可；使與太子為布衣交，太子常謂之先生。楊國忠惡之，奏徙蘄春，〔蘄春郡，蘄州。惡，烏路翻。〕後得歸隱，居潁陽。〔武后載初元年，分河南尹闕﹑嵩陽置武臨縣，開元十五年，更名潁陽，屬河南府。〕上自馬嵬北行，遣使召之，謁見於靈武。〔考異曰：舊傳雲「謁見於彭原」，今從泌子繁所為鄴侯家傳，雲「即位八九日矣」。見，賢遍翻。〕上大喜，出則聯轡，寢則對榻，如為太子時，事無大小皆諮之，言無不從，至於進退將相亦與之議。上欲以泌為右相，泌固辭，曰：「陛下待以賓友，則貴於宰相矣，何必屈其志！」上乃止。〔考異曰：舊傳：「泌稱山人，固辭官秩，得以散官寵之。（得，當作特。）解褐，拜銀青光祿大夫，俾掌樞務。」鄴侯家傳曰：「初欲拜為右相，恐戎事，固辭爵，願以客從，曰：『陛下待以賓友，則貴於宰相矣，何必屈其志！』上無以逼。」今從之。〕
20同羅﹑突厥從安祿山反者屯長安苑中，甲戌，其酋長阿史那從禮帥五千騎，竊廄馬二千匹逃歸朔方，〔帥，讀曰率；下同。騎，奇寄翻。〕謀邀結諸胡，盜據邊地。上遣使宣慰之，降者甚眾。〔考異曰：肅宗實錄：「忽聞同羅﹑突厥背祿山走投朔方，與六州羣胡共圖河朔，諸將皆恐。上曰：『因之招諭，當益我軍威。』上使宣慰，果降者過半。」舊崔光遠傳雲：「同羅背祿山，以廄馬二千出至滻水，孫孝哲﹑安神威從而召之，不得；神威憂死。」陳翃汾陽王家傳雲：「祿山多譎詐，更謀河曲熟蕃以為己屬，使蕃將阿史那從禮領同羅﹑突厥五千騎偽稱叛，乃投朔方，出塞門，說九姓府﹑六胡州，悉已來矣，甲兵五萬，部落五十萬，蟻聚於經略軍北。」按同羅叛賊，則當西出，豈得復至滻水！此舊傳誤也。若祿山使從禮偽叛，則孝哲何故召之﹖神威何為怖死﹖又必須先送降款於肅宗，如此，則諸將當喜而不恐。賊之陰計，豈徒取河曲熟蕃也！蓋同羅等久客思歸，故叛祿山，欲乘世亂，結諸胡，據邊地耳。肅宗錄所謂「共圖河朔」者，欲據河朔西方兩道，猶言「河﹑隴」也。肅宗從而招之，必有降者；若雲太半，則似太多。今參取諸書可信者存之。〕
21賊遣兵寇扶風，薛景仙擊卻之。
22安祿山遣其將高嵩以敕書﹑繒綵誘河﹑隴將士，大震關使郭英乂擒斬之。〔大震關，在隴州汧源縣西隴山。繒，慈陵翻。誘，音酉。〕
23同羅﹑突厥之逃歸也，長安大擾，官吏竄匿，獄囚自出。京兆尹崔光遠以為賊且遁矣，遣吏卒守孫孝哲宅。孝哲以狀白祿山，光遠乃與長安令蘇震帥府﹑縣官十餘人來奔。〔府，京兆府也。縣，長安﹑萬年。〕己卯，至靈武，上以光遠為御史大夫兼京兆尹，使之謂北招集吏民；〔考異曰：天寶亂離記：「祿山以張通儒為西京留守。通儒素憚侍中苗公晉卿﹑內史崔公光遠。二人並偽於通儒處請復本職，通儒許之。由是微申存撫兩街百姓，長安稍見寧帖；密宣諭人主蒼惶西幸之意，老幼對泣，悲不自勝，皆感恩旨。苗公乘驢間道赴蜀奔駕，光遠亦潛去焉。通儒素憚兩公名德，內特寬之。」按舊苗晉卿傳：「潛遁山谷，南投金州，未嘗受賊官。」今不取。〕以震為中丞。震，緕之孫也。〔蘇緕事武后﹑中﹑睿三朝，歷位臺輔。〕祿山以田乾真為京兆尹。侍御史呂諲﹑右拾遺楊綰﹑奉天令安平崔器相繼詣靈武；以諲﹑器為御史中丞，綰為起居舍人﹑知制誥。〔唐制誥，皆中書舍人掌之。以他官掌制誥者，謂之知制誥。諲，音因。〕
上命河西節度副使李嗣業將兵五千赴行在，〔考異曰：段秀實別傳曰：「詔嗣業將安西五萬眾赴行在。」今從舊傳。〕嗣業與節度使梁宰謀，且緩師以觀變。綏德府折衝段秀實讓嗣業曰：「豈有君父告急而臣子晏然不赴者乎！特進常自謂大丈夫，今日視之，乃兒女耳！」〔據新書，秀實自大堆府果毅遷綏德府折衝。李嗣業以戰功，散階轉至特進，故稱之。〕嗣業大慚，即白宰如數發兵，以秀實自副，將之詣行在。上又徵兵於安西；行軍司馬李棲筠發精兵七千人，勵以忠義而遣之。
24敕改扶風為鳳翔郡。
25庚辰，上皇至成都；從官及六軍至者千三百人而已。〔從，才用翻。〕
26令狐潮圍張巡於雍丘，相守四十餘日，〔是年五月，令狐潮再攻壅丘。〕朝廷聲問不通。潮聞玄宗已幸蜀，復以書招巡。〔復，扶又翻；下後復﹑敢復同。〕有大將六人，官皆開府﹑特進，白巡以兵勢不敵，且上存亡不可知，不如降賊。巡陽許諾。明日，堂上設天子畫像，帥將士朝之，〔將，即亮翻。帥，讀曰率。朝，直遙翻。〕人人皆泣。巡引六將於前，責以大義，斬之。士心益勸。
城中矢盡，巡縛笹為人千餘，被以黑衣，夜縋城下，潮兵爭射之，〔被，皮義翻。縋，馳偽翻。射，而亦翻；下弩射同。〕久乃知其笹人；得矢數十萬。其後復夜縋人，〔復，扶又翻；下同。〕賊笑不設備，乃以死士五百斫潮營；潮軍大亂，焚壘而遁，追奔十餘裏。潮慚，益兵圍之。
巡使郎將雷萬春於城上與潮相聞，【章：十二行本「聞」下有「語未絕」三字；乙十一行本同；孔本同；張校同；退齋校同。】賊弩射之，面中六矢而不動。〔中，竹仲翻。〕潮疑其木人，使諜問之，乃大驚，〔諜，達協翻。〕遙謂巡曰：「向見雷將軍，方知足下軍令矣，然其如天道何！」巡謂之曰：「君未識人倫，焉知天道！」〔言叛軍附賊，未識君臣之倫也。焉，於乾翻。〕未幾，出戰，〔幾，居豈翻。〕擒賊將十四人，斬首百餘級。賊乃夜遁，收兵入陳留，不敢復出。
頃之，賊步騎七千餘眾屯白沙渦，〔九域志：開封中牟縣有白沙鎮。杜預曰：梁國寧陵縣北沙陽亭，春秋之沙隨地也。〕巡夜襲擊，大破之。還，至桃陵，〔司馬彪郡國志：東郡燕縣有桃城。燕縣，唐為滑州胙城縣。〕遇賊救兵四百餘人，悉擒之。分別其眾，〔別，彼列翻。〕媯﹑檀及胡兵，悉斬之；滎陽﹑陳留脅從兵，皆散令歸業。〔媯州，漢潘縣地。檀州，漢白檀縣地。續書雲：白檀縣，即右北平。考異曰：張中丞傳：「自三月二日，潮至雍丘城下，攻守六十餘日，潮大敗而走，」然則於時已五月初矣。又云：「未幾，潮又帥眾來攻，謂巡曰：『本朝危蹙，兵不出關』，」則是潼關未破也。又巡答潮書：「主上緣哥舒被衂，幸於西蜀，孝義皇帝收河﹑隴之馬，取太原之甲，蕃﹑漢雲集，不減四十萬眾，前月二十七日已到土門。蜀﹑漢之兵，吳﹑楚驍勇，循江而下。永王﹑申王部統已到申﹑息之南門。竊料胡虜遊魂，終不臘矣。」則是七月十五日丁卯以後也。其曰「前月二十七日，兵到土門」，蓋圍城中傳聞之誤也。又云：「相守四十餘日，潮收兵入陳留，不敢出，」其下乃雲：「五月，魯炅敗於葉。六月，哥舒翰敗於潼關，上皇幸蜀，皇帝北巡靈武。六月九日，賊將瞿伯玉據圉城。十二，賊囤白沙渦。十四日夜，巡襲破之。七月十二日，潮﹑伯玉至雍丘，又破之，」其日月前後差舛，不可考。蓋李翰亦得於傳聞，不能精審。今但置關破以前事於五月，關破以後事於七月耳。〕旬日間，民去賊來歸者萬餘戶。
27河北諸郡猶為唐守，〔為，於偽翻。〕常山太守王篏欲降賊，諸將怒，因擊毬，縱馬踐殺之。時信都太守烏承恩麾下有朔方兵三千人，諸將遣使者宗仙運帥父老詣信都，迎承恩鎮常山。承恩辭以無詔命，仙運說承恩曰：〔說，式芮翻。〕「常山地控燕﹑薊，路通河﹑洛，有井陘之險，足以扼其咽喉。頃屬車駕南遷，〔咽，音煙。屬，之慾翻。南遷，謂自長安南幸蜀也。蜀在長安南山之南。〕李大夫收軍退守晉陽，〔李大夫，謂光弼也。〕王太守權統後軍，欲舉城降賊，眾心不從，身首異處。大將軍兵精氣肅，遠近莫敵，若以家國為念，移據常山，與大夫首尾相應，則洪勳盛烈，孰與為比。若疑而不行，又不設備，常山既陷，信都豈能獨全！」承恩不從。仙運又曰：「將軍不納鄙夫之言，必懼兵少故也。今人不聊生，鹹思報國，競相結聚，屯據鄉村，若懸賞招之，不旬日十萬可致；與朔方甲士三千餘人相參用之，足成王事。若捨要害以授人，居四通而自安，〔言信都之地，夷庚四達，非可居之以自安。〕譬如倒持劍戟，取敗之道也。」承恩竟疑不決。承恩，承玼之族兄也。〔烏承玼見二百十三卷開元二十年。玼，音此，又且禮翻。考異曰：韓愈烏氏先廟碑雲：「承恩，承洽之兄。」今從新傳。〕
是月，史思明﹑蔡希德將兵萬人南攻九門。旬日，九門偽降，伏甲於城上。思明登城，伏兵攻之；思明墜城，鹿角傷其左脅，夜，奔博陵。
28顏真卿以蠟丸達表於靈武。以真卿為工部尚書兼御史大夫，依前河北招討﹑採訪﹑處置使，並致赦書，亦以蠟丸達之。真卿頒下河北諸郡，〔處，昌呂翻。下，遐嫁翻。〕又遣人頒於河南﹑江﹑淮。由是諸道始知上即位於靈武，徇國之心益堅矣。
29郭子儀等將兵五萬自河北至靈武，靈武軍威始盛，人有興復之望矣。八月，壬午朔，以子儀為武部尚書﹑靈武長史，以李光弼為戶部尚書﹑北都留守，〔武后天授元年以太原為北都；中宗神龍元年罷；開元十一年復置；天寶元年曰北京；是年復曰北都。〕並同平章事，餘如故。光弼以景城﹑河間兵五千赴太原。
先是，河東節度使王承業軍政不脩，朝廷遣侍御史崔眾交其兵，尋遣中使誅之；眾侮易承業，〔先，悉薦翻。易，弋豉翻。〕光弼素不平。至是，敕交兵於光弼，眾見光弼，不為禮，又不時交兵，光弼怒，收斬之，軍中股慄。〔考異曰：肅宗實錄：「八月，壬午，子儀﹑光弼皆於常山郡嘉山大破賊，子儀等俱奉詔，領士馬五萬至自河北；以子儀為某官，光弼為某官。」汾陽家傳：「六月八日，破史思明於嘉山之下。公謂光弼曰：『賊散矣，其餘幾何，可長驅而南，以定天下。』其月，發恆陽，至常山。中使邢延恩至，奉詔取河北路，席捲而南。會哥舒翰敗績，玄宗幸蜀，肅宗如朔方，公聞之，獨總精兵五萬奔肅宗行在。玄宗有誥，以肅宗嗣皇帝位；肅宗奉詔歔欷，哀不自勝。公諫云云；跪上天子璽，以七月十三日即皇帝位。二十七日，制：可武部尚書﹑平章事。」幸蜀記：「六月十一日，玄宗追郭子儀赴京，李光弼守太原。」河洛春秋：「六月二十五日，大破賊於嘉山。二十六日，覆陳。二十七日，有詔至恆陽，雲：潼關失守，駕幸劍南，儲君又往靈武。由是拔軍入井陘口。」邠志：「六月八日，敗史思明於嘉山，會潼關失守，二公班師。」唐曆：「七月二十八日，子儀﹑光弼並加平章事。又詔子儀收軍赴朔方，光弼赴太原。」河洛春秋又云：「光弼至太原，殺王承恩，固守晉陽。」舊紀與實錄同。子儀傳：「七月，肅宗即位，以賊據兩京，方謀收復，詔子儀班師。八月，子儀與光弼帥步騎五萬至自河北。」光弼傳：「肅宗理兵於靈武，遣中使劉智遠追光弼﹑子儀赴行在。」又云：「以景城﹑河間之卒五千赴太原。」玄宗實錄：「六月，壬午，光弼﹑子儀破史思明於嘉山。」舊紀：「六月，癸未朔。庚寅，哥舒翰敗於靈寶。其日，光弼破史思明於嘉山。」子儀﹑光弼傳皆雲「六月」，無日。諸書言李﹑郭事不同如此。按歲朔曆，六月﹑癸未朔，與舊紀同。玄宗實錄雲壬午，誤也。肅宗實錄「八月壬午」，朔日也，子儀﹑光弼皆於嘉山大破賊，領士馬至自河北，以為某官﹑某官。蓋壬午乃拜官日，因言已前事耳。汾陽家傳﹑邠志皆雲六月八日破思明，與舊紀同。家傳雲勸肅宗即位，上璽，則恐不然。哥舒翰以六月八日敗，亦須旬日方傳至河北。肅宗七月十三日即位，若六月二十七班師，七月十三日豈能便達靈武也！河洛春秋，二十五日破賊，與諸事皆不合，恐太後也。今據舊玄宗紀﹑汾陽家傳﹑邠志﹑唐曆，皆雲六月八日破史思明，宜可從。幸蜀記，十一日，玄宗召子儀﹑光弼，事或如此。但二傳皆雲肅宗召之，恐是二人在河北，聞潼關不守，已收軍赴難在道，遇肅宗中使，遂趨靈武。今從舊傳。唐曆拜相在七月二十八日，汾陽家傳二十七日，肅宗實錄八月一日，三書皆不相遠。子儀傳雲八月，雖無日，與實錄亦略相應。今從實錄。據舊傳，光弼亦曾到靈武，疑朔方兵盡從肅宗，故光弼但領河北兵赴太原耳。河洛春秋月日尤疏，所云殺王承恩，固守晉陽，必誤也。〕
30回紇可汗﹑吐蕃贊普相繼遣使請助國討賊，宴賜而遣之。
31癸未，上皇下制，赦天下。〔考異曰：玄宗實錄﹑舊紀皆雲「八月﹑癸未朔」，肅宗實錄﹑唐曆﹑舊紀﹑長曆皆雲「壬午朔」，今從之。是時上皇尚未知太子即位於靈武。〕
北海太守賀蘭進明遣錄事參軍第五琦入蜀奏事，琦言於上皇，以為：「今方用兵，財賦為急，財賦所產，江﹑淮居多，乞假臣一職，可使軍無乏用。」上皇悅，即以琦為監察御史﹑江淮租庸使。〔開元十一年，宇文融除句當租庸地稅使，此租庸使之始也。其後韋堅﹑楊國忠相繼為之。〕
32史思明再攻九門，辛卯，克之，所殺數千人；引兵東圍笹城。
33李庭望將蕃﹑漢二萬餘人東襲寧陵﹑襄邑，夜，去雍丘城三十里置營，張巡帥短兵三千掩擊，大破之，殺獲太半。庭望收軍夜遁。
34癸巳，靈武使者至蜀，〔七月甲子即位，至是凡三十日，使者方至蜀。〕上皇喜曰：「吾兒應天順人，吾復何憂!」〔復，扶又翻；下不復同。〕丁酉，制：「自今改制敕為誥，表疏稱太上皇。四海軍國事，皆先取皇帝進止，仍奏朕知；俟克復上京，朕不復預事。己亥，上皇臨軒，命韋見素﹑房琯﹑崔渙奉傳國寶玉冊詣靈武傳位。〔考異曰：肅宗實錄：「癸未，上奉表至蜀。」玄宗實錄：「八月癸未朔，赦天下。時皇太子已至靈武，七月甲子即位，道路險梘，表疏未達。及下是詔，數日，北使方至，具陳羣臣懇請﹑太子辭避之旨。辛卯，下詔，稱太上皇。庚子，遣韋見素等奉冊。」今從舊紀﹑唐曆。〕
35辛丑，史思明陷藁城。
36初，上皇每酺宴，先設太常雅樂坐部﹑立部，繼以鼓吹﹑胡樂﹑教坊﹑府﹑縣散樂﹑雜戲；〔太常雅樂，唐初祖孝孫﹑張文收所定樂也。玄宗分樂為二部：堂下立奏，謂之立部伎；堂上坐奏，謂之坐 部伎。立部八：一﹑安舞；二﹑太平樂；三﹑破陣樂；四﹑慶善樂；五﹑大定樂；六﹑上元樂；七﹑聖壽樂；八﹑光聖樂。坐部六：一﹑燕樂；二﹑長壽樂；三﹑天 授樂；四﹑鳥歌萬歲樂；五﹑龍池樂；六﹑小破陣樂。鼓吹，鼓吹署令所掌鐃歌鼓吹曲也。胡樂者，龜茲﹑疏勒﹑高昌﹑天竺諸部樂也。教坊者，內教坊及梨園法曲 也。府縣者，京兆府及長安﹑萬年兩赤縣。散樂，雜戲也。酺，音蒲。〕又以山車﹑陸船載樂往來；〔山車者，車上施棚閣，加以綵繒，為山林之狀。陸船者，縛竹木為船形，飾以繒綵，列入於中，舁之以行。〕又出宮人舞霓裳羽衣；〔玄宗時，河西節度使楊敬述獻霓裳羽衣曲十二遍。凡曲終必遽，惟霓裳羽衣曲終引聲益緩。俚俗相傳，以為帝遊月宮，見素娥數百，舞於廣庭，帝記其曲，歸製霓裳羽衣舞，非也。〕又教舞馬百匹，銜盃上壽；〔帝以馬百匹，盛飾，分左右，施三重榻，舞傾盃數十曲；壯士舉榻，馬不動。劉昫曰：帝即內廄，引蹀馬三十匹，為傾杯樂曲，奮首鼓尾，縱橫應節。又施三層板牀，乘馬而上，抃轉而舞。〕又引犀象入場，或拜，或舞。〔五坊使引大象入場，或拜或舞，動容鼓旅，中於音律。〕安祿山見而悅之，既克長安，命搜捕樂工，運載樂器﹑舞衣，驅舞馬﹑犀﹑象皆詣洛陽。
臣光曰：聖人以道德為麗，仁義為樂；〔樂，音洛。〕故雖茅茨土階，惡衣菲食，不恥其陋，惟恐奉養之過以勞民費財。明皇恃其承平，不思後患，殫耳目之玩，窮聲技之巧，〔技，渠綺翻。〕自謂帝王富貴皆不我如，欲使前莫能及，後無所踰，非徒娛己，亦以誇人。豈知大盜在旁，已有窺窬之心，卒致鑾輿播越，生民塗炭。〔卒，子恤翻。〕乃知人君崇華靡以示人，適足為大盜之招也。
37祿山宴其羣臣於凝碧池，〔唐六典：洛陽禁苑中有芳樹﹑金谷二亭，凝碧之池。〕盛奏眾樂；梨園弟子往往歔欷泣下，〔梨園弟子見二百十一卷開元二年。〕賊皆露刃睨之。〔睨，五計翻，灝視也。〕樂工雷海清不勝悲憤，〔勝，音升。〕擲樂器於地，西向慟哭。祿山怒，縛於試馬殿前，支解之。
祿山聞嚮日百姓乘亂多盜庫物，既得長安，命大索三日，〔索，山客翻。〕並其私財盡掠之。又令府縣推按，銖兩之物無不窮治，〔治，直之翻。〕連引搜捕，支蔓無窮，民間騷然，益思唐室。
自上離馬嵬北行，〔離，力智翻。〕民間相傳太子北收兵來取長安，長安民日夜望之，或時相驚曰：「太子大軍至矣！」則皆走，市裏為空。賊望見北方塵起，輒驚欲走。京畿豪傑往往殺賊官吏，遙應官軍；誅而復起，〔復，扶又翻。〕相繼不絕，賊不能制。其始自京畿﹑鄜﹑坊至於岐﹑隴皆附之，至是西門之外率為敵壘，〔西門，謂長安城西門也。〕賊兵力所及者，南不出武關，北不過雲陽，〔雲陽縣，漢屬馮翊，後魏屬北地郡，隋以來屬京兆。〕西不過武功。〔武功縣，漢﹑晉屬扶風，隋﹑唐屬京兆。〕江﹑淮奏請貢獻之蜀﹑之靈武者，〔之，往也。〕皆自襄陽取上津路抵扶風，〔上津，漢漢中長利縣地，梁置南洛州，後魏改曰上州；隋廢州為上津縣，唐屬商州。〕道路無壅，皆薛景仙之功也。
38九月，壬子，史思明圍趙郡，丙辰，拔之；又圍常山，旬日，城陷，殺數千人。
39建寧王倓，性英果，有才略，從上自馬嵬北行，兵眾寡弱，屢逢寇盜；倓自選驍勇，居上前後，血戰以衛士。上或過時未食，倓悲泣不自勝，軍中皆屬目向之。〔過，古禾翻，又古臥翻。勝，音升。屬，之慾翻；下所屬同。〕上欲以倓為天下兵馬元帥，使統諸將東徵，〔帥，所類翻。統，他綜翻。將，即亮翻。〕李泌曰：「建寧誠元帥才；然廣平，兄也。若建寧功成，豈可使廣平為吳太伯乎！」上曰：「廣平，冢嗣也，〔泌，毗必翻。嗣，祥吏翻。〕何必以元帥為重！」泌曰：「廣平未正位東宮。今天下艱難，眾心所屬，在於元帥。若建寧大功既成，陛下雖欲不以為儲副，同立功者其肯已乎！太宗﹑上皇，即其事也。」〔謂皆以有定天下功承大統。〕上乃以廣平王俶為天下兵馬元帥，諸將皆以屬焉。〔考異曰：鄴侯家傳曰：「以李光弼為元帥左廂兵馬使，出井陘，以攻常山，圖範陽。郭子儀為右廂兵馬使，帥眾南取馮翊﹑河東。」按汾陽家傳，時郭子儀方北討同羅，未向河東也。鄴侯家傳又曰：「上召光弼﹑子儀議徵討計，二人有遷延之言。上大怒，作色叱之，二人皆仆地，不畢詞而罷。上告公曰：『二將自偏裨，一年，遇國家有難，朕又即位於此，遂至三公﹑將相；看已有驕色，商議徵討，欲遷延；適來叱之，皆倒。方圖克復而將已驕，朕深憂之。朕今委先生戎事，府中議事，宜示以威令，使其知懼。』對曰：『陛下必欲使畏臣，二人未見廣平，伏望令王亦暫至府。二人至，時寒，臣與飲酒。二人必請謁王，臣因為酒令，約不起，王至，但談笑，共臣同慰安。酒散，乃諭其脩謁於元帥。則二人見元帥以帝子之尊俯從臣酒令，可以知陛下方寵任臣，軍中之令必行，他時或失律，能死生之也。』上稱善。又奏曰：『伏望言於廣平，知是聖意，欲李﹑郭之畏臣，非臣敢恃恩然也。』上曰：『廣平於卿，豈有形跡！』對曰：『帝子國儲，以陛下故親臣；臣何人，敢不懼！』明日，將曉，王亦至。及李﹑郭至，具軍容，脩敬，乃坐飲。二人因言未見元帥，乃使報王。王將至，執盞為令，並不得起。及王至，先公曰：『適有令，許二相公不起。』王曰：『寡人不敢。』遽就座飲。李﹑郭失色。談笑皆歡。先公雲：『二人起謝。』廣平曰：『先生能為二相公如此，復何憂，寡人亦盡力。今者同心成宗社大計，以副聖意。』既出，李謂郭曰：『適來飲令，非行軍，意皆上旨也，欲令吾徒稟令耳。』」按肅宗溫仁，二公沈勇，必無面叱仆地之事。今不取。〕倓聞之，謝泌曰：「此固倓之心也！」
上與泌出行軍，〔行，下孟翻。〕軍士指之，竊言曰：「衣黃者，聖人也。衣白者，山人也。」〔衣，於既翻；下且衣同。〕上聞之，以告泌，曰：「艱難之際，不敢相屈以官，且衣紫袍以絕羣疑。」泌不得已，受之；服之，入謝，上笑曰：「既服此，豈可無名稱！」〔稱，尺證翻。〕出懷中敕，以泌為侍謀軍國﹑元帥府行事長史。〔創侍謀之官以處泌。〕泌固辭，上曰：「朕非敢相臣，以濟艱難耳。俟賊平，任行高志。」泌乃受之。置元帥府於禁中，俶入則泌在府，泌入俶亦如之。泌又言於上曰：「諸將畏憚天威，在陛下前敷陳軍事，或不能盡所懷；萬一小差，為害甚大。乞先令與臣及廣平熟議，臣與廣平從容奏聞，〔從，千容翻。〕可者行之，不可者已之。」上許之。時軍旅務繁，四方奏報，自昏至曉無虛刻，上悉使送府，泌先開視，有急切者及烽火，重封，隔門通進，〔重，直龍翻。凡宮禁﹑官府門側置輪盤，或遇夜，門已閉，外有急切文書，納諸輪盤，旋轉向內以通之。〕餘則待明。禁門鑰契，悉委俶與泌掌之。〔為泌請還鑰契張本。〕
40阿史那從禮說誘九姓府﹑六胡州諸胡數萬眾，聚於經略軍北，〔時九姓胡皆居河曲，猶各帶舊置府號。按舊書李吉甫傳，經略軍，唐末之宥州是也。天寶移經略軍於靈州城內，以宥州寄治經略軍。元和九年，遂於經略軍故城置宥州六胡州，於郭下置延恩縣。宋白曰：經略軍，在夏州西北三百里。天寶中，王忠嗣奏於榆多勒城置軍。今屬靈武，去靈武六百餘裏。說，式芮翻。〕將寇朔方，上命郭子儀詣天德軍發兵討之。〔天德軍在大同州。天寶十二年安思順奏廢橫塞軍，請於大同城西築城置事，玄宗賜名天安軍；乾元後，改為天德軍。東南至中受降城二百里，西渡河，至豐州百六十里，西至西受降城百八十里，北至磧口三百里，西北至橫塞軍二百里。考異曰：汾陽家傳雲：「甲兵五萬，部落五十萬。」今從舊子儀傳。汾陽家傳又云：「九月十九，駕欲幸彭原，命公赴天德軍，伐叛蕃。」按實錄，「戊辰，行幸彭原。」戊辰，十七日也。汾陽傳誤。〕左武鋒使僕固懷恩之子玢別將兵與虜戰，兵敗，降之；既而復逃歸，懷恩叱而斬之。〔玢，方貧翻。復，扶又翻。〕將士股慄，無不一當百，遂破同羅。
上雖用朔方之眾，欲借兵於外夷以張軍勢，【張：知亮翻。】以豳王守禮之子承寀為敦煌王，與僕固懷恩使於回紇以請兵。又發拔汗那兵，且使轉諭城郭諸國，〔北狄逐水草為行國。西域諸國皆有城郭，故謂之城郭諸國。〕許以厚賞，使從安西兵入援。李泌勸上：「且幸彭原，俟西北兵將至，進幸扶風以應之；於時庸調亦集，〔調，徒弔翻。〕可以贍軍。」上從之。戊辰，發靈武。
41內侍邊令誠復自賊中逃歸，〔復，扶又翻。〕上斬之。
42丙子，上至順化。〔上改慶州安化郡為順化郡。〕韋見素等至自成都，奉上寶冊，上不肯受，曰：「比以中原未靖，權總百官，豈敢乘危，遽為傳襲！」羣臣固請，上不許，寘寶冊於別殿，朝夕事之，如定省之禮。〔禮記：凡為人子者，昏定而晨省。奉上，時掌翻。比，毗至翻。省，悉景翻。〕上以韋見素本附楊國忠，〔事見上卷天寶十三載﹑十四載。〕意薄之；素聞房琯名，虛心待之。琯見上言時事，辭情慷慨，上為之改容，〔為，於偽翻。〕由是軍國事多謀於琯。琯亦以天下為己任，知無不為；【章：十二行本「為」下有「專決於胸臆」五字；乙十一行本同；孔本同；張校同；退齋校同。】諸相拱手避之。
43上皇賜張良娣七寶鞍，李泌言於上曰：「今四海分崩，當以儉約示人，良娣不宜乘此。請撤其珠玉付庫吏，以俟有戰功者賞之。」良娣自閤中言曰：「鄉裏之舊，何至於是！」〔良娣母家新豐，泌居京兆，故云然。〕上曰：「先生為社稷計也。」遽命撤之。建寧王倓泣於廊下，聲聞於上；〔聞，音問。〕上驚，召問之，對曰：「臣比憂禍亂未已，〔比，毗至翻。〕今陛下從諫如流，不日當見陛下迎上皇還長安，是以喜極而悲耳。」良娣由是惡李泌及倓。〔為良娣譖殺倓，泌不自安張本。惡，烏路翻；下亦惡同。〕
上嘗從容與泌語及李林甫，欲敕諸將克長安，發其冢，焚骨揚灰，泌曰：「陛下方定天下，柰何讎死者！彼枯骨何知，徒示聖德之不弘耳。〔李林甫動搖東宮見二百十五卷天寶五載﹑六載。從，千容翻。〕且方今從賊者皆陛下之讎也，若聞此舉，恐阻其自新之心。」上不悅，曰：「此賊昔日百方危朕，當是時，朕弗保朝夕。朕之全，特天幸耳！林甫亦惡卿，但未及害卿而死耳，柰何矜之！」對曰：「臣豈不知！【章：十二行本「知」下有「所以言者」四字；乙十一行本同；孔本同；張校同；退齋校同。】上皇有天下向五十年，太平娛樂，一朝失意，遠處巴蜀。〔惡，烏路翻。樂，音洛。處，昌呂翻。〕南方地惡，上皇春秋高，聞陛下此敕，意必以為用韋妃之故，〔廢韋妃事亦見二百十五卷天寶五載。〕內慚不懌。萬一感憤成疾，是陛下以天下之大不能安君親。」言未畢，上流涕被面，〔被，皮義翻。〕降階，仰天拜曰：「朕不及此，是天使先生言之也！」遂抱泌頸泣不已。
他夕，上又謂泌曰：「良娣祖母，昭成太后之妹也，上皇所念。〔玄宗幼失昭成後，母親良娣祖母，鞠愛篤備；帝即位，封為鄧國夫人。其子去逸生良娣。泌，毗必翻。娣，大計翻。〕朕欲使正位中宮以慰上皇心，何如﹖」對曰：「陛下在靈武，以羣臣望尺寸之功，故踐大位，非私己也。至於家事，宜待上皇之命，不過晚歲月之間耳。」上從之。〔史言李泌能引君當道。〕
44南詔乘亂陷越巂會同軍，據清溪關；〔越巂郡，巂州。會同軍當在越巂會州縣，當瀘津關要路。清溪關，在大定城北。考異曰：唐曆，是月吐蕃陷巂州。新傳，是歲閤羅鳳乘釁取巂州會同軍云云。蓋二國兵共陷巂州也。〕尋傳﹑驃國皆降之。〔新書：尋傳蠻，俗無絲纊，跣履荊棘，不以為苦。射豪豬，生食其肉。戰，以竹籠頭，如兜鍪。驃，古朱波也，在永昌南二千里，去京師萬四千裏，南屬海，北南詔。驃，匹妙翻。降，戶江翻。〕
