△卷第一百八十九
唐紀五〔起重光大荒落（辛巳）三月，盡十二月，不滿一年。〕
高祖神堯大聖光孝皇帝中之中
武德四年（辛巳、六二一）
1三月，庚申，以靺鞨渠帥突地稽為燕州總管。〔靺鞨有七種，粟末靺鞨居最南，本附高麗。隋煬帝初，其渠帥突地稽率其部來降，取之柳城。新志曰：隋於營州之境汝羅故城置遼西郡，以處靺鞨降人；武德元年曰燕州。「突地稽」，隋書作「度地稽。」帥，所類翻。靺，音末。鞨，音曷。燕，因肩翻。〕
2太子建成獲稽胡千餘人，釋其酋帥數十人，〔酋，才由翻。帥，所類翻。〕授以官爵，使還，招其餘黨，劉仚成亦降。〔仚，許延翻。降，戶江翻；下同。〕建成詐稱增置州縣，築城邑，命降胡年二十以上皆集，以兵圍而殺之，死者六千餘人，〔考異曰：實錄，前言四千餘戶，後雲六千餘計，蓋前言戶，後言口也。〕仚成覺變，亡奔梁師都。
3行軍總管劉世讓攻竇建德黃州，拔之。〔黃州闕。〕洺州嚴備，世讓不得進。會突厥將入寇上召世讓還。
竇建德所署普樂令平恩程名振來降，上遙除名振永寧令，〔新志：平恩縣屬洺州；又所領雞澤縣有普樂縣，竇建德平後，廢入雞澤。永寧縣屬洛州；本熊耳，義寧二年更名，時屬熊州。按舊書除名振永年令。此承新書之誤。永年，漢廣平縣也，隋仁壽元年，改曰永年，帶洺州。舊志曰：永年，本漢曲梁縣地。杜佑曰：洺州，春秋赤狄之地。洺，彌並翻。厥，九勿翻。還，從宣翻，又音如字。樂，音洛。〕使將兵徇河北。名振夜襲鄴，〔舊志：鄴縣屬相州，後魏於鄴置相州；週末尉遲迥既平，乃焚鄴，以安陽為相州理所。煬帝復於鄴故都大慈寺置鄴縣。將，即亮翻。〕俘其男女千餘人。去鄴八十里，閱婦人乳有湩者，九十餘人，悉縱遣之，鄴人感其仁，為之飯僧。〔湩，竹用翻；乳汁。為，於偽翻。飯，扶晚翻。〕
4突厥頡利可汗承父兄之資，〔頡利者，啟民之子，始畢、處羅之弟。厥，九勿翻。可，從刊入聲。汗，音寒。〕士馬雄盛，有憑陵中國之志。妻隋義成公主，公主從弟善經，〔從，才用翻。〕避亂在突厥，與王世充使者王文素共說頡利曰：〔使，疏吏翻；下同。說，式芮翻。〕「昔啟民為兄弟所逼，脫身奔隋，賴文皇帝之力，有此土宇，〔事見隋文帝紀。〕子孫享之。今子非文皇帝子孫，可汗宜奉楊政道以伐之，〔楊政道時居定襄。〕以報文皇帝之德。」頡利然之。上以中國未寧，待突厥甚厚，而頡利求請無厭，〔厭，於鹽翻。〕言辭驕慢。甲戌，突厥寇汾陰。〔汾陰縣本屬蒲州，時為泰州治所。〕
5唐兵圍洛陽，掘塹築壘而守之。〔塹，七豔翻。〕城中乏食，絹一匹直粟三升，布十匹直鹽一升，服飾珍玩，賤如土芥。民食草根木葉皆盡，相與澄取浮泥，投米屑作餅食之，皆病，身腫腳弱，死者相枕倚於道。〔枕，職任翻。〕皇泰主之遷民入宮城也，〔見一百八十三卷隋義寧元年四月。〕凡三萬家，至是無三千家。雖貴為公卿，糠覈不充，〔孟康曰：覈，麥糠中不破者也。晉灼曰：覈，音紇。京師人謂粗屑為紇頭。〕尚書郎以下，親自負戴，〔負以肩背，戴以首。〕往往餒死。
竇建德使其將範願守曹州，〔將，即亮翻；下同。〕悉發孟海公、徐圓朗之眾，西救洛陽。至滑州，王世充行臺僕射韓洪開門納之。己卯，軍於酸棗。〔酸棗縣隋屬鄭州，此時屬東梁州。〕
6壬午，突厥寇石州，〔石州，隋之離石郡。〕刺史王集擊卻之。
7竇建德陷管州，殺刺史郭士安；又陷滎陽、陽翟等縣，〔滎陽縣屬鄭州。陽翟縣，隋屬汝州，時屬嵩州。〕水陸並進，汎舟運糧，泝河西上。〔上，時掌翻。〕王世充之弟徐州臺世辯〔徐州，隋之彭城郡。〕遣其將郭士衡將兵數千會之，〔將，即亮翻。〕合十餘萬，號三十萬，軍於成皋之東原，築宮板渚，〔成皋即虎牢；東原即東廣武。水經：河水過成皋而東，合汜水，又東逕板城北。註雲：有津，謂之板城渚口。〕遣使與王世充相聞。
先是，建德遺秦王世民書，〔使，疏吏翻。先，悉薦翻。遺，於偽翻。〕請退軍潼關，返鄭侵地，復脩前好。〔好，呼到翻。〕世民集將佐議之，〔將，即亮翻。〕皆請避其鋒，郭孝恪曰：「世充窮蹙，垂將面縛，建德遠來助之，此天意欲兩亡久之也。宜據武牢之險以拒之，〔唐諱虎，改虎牢為武牢。〕伺間而動，破之必矣！」〔間，古莧翻。〕記室薛收曰：「世充保據東都，府庫充實，所將之兵，皆江、淮精銳，即日之患，但乏糧食耳。以是之故，為我所持，求戰不得，守則難久。建德親帥大眾，遠來赴援，〔帥，讀曰率。〕亦當極其精銳。若【章：十二行本「若」上有「致死於我」四字；乙十一行本同；孔本同；張校同；退齋校同。】縱之至此，兩寇合從，〔從，子容翻。〕轉河北之粟以饋洛陽，則戰爭方始，偃兵無日，混一之期，殊未有涯也。今宜分兵守洛，深溝高壘，世充出兵，慎勿與戰，大王親帥驍銳，先據成皋，〔帥，讀曰率。驍，堅堯翻。〕厲兵訓士，以待其至，以逸待勞，決可克也。建德既破，世充自下，不過二旬，兩主就縛矣！」世民善之。收，道衡之子也。〔薛道衡為隋煬帝所殺。隋之伐陳，道衡知其必克。收之識時審勢，蓋有父風。〕蕭瑀、屈突通、封德彝皆曰：「吾兵疲老，世充憑守堅城，未易猝拔，〔瑀，音禹。屈，居勿翻。易，以豉翻；下同。〕建德席勝而來，鋒銳氣盛，吾腹背受敵，非完策也，不若退保新安，以承其弊。」世民曰：「世充兵摧食盡，上下離心，不煩力攻，可以坐克。建德新破海公，將驕卒惰，吾據武牢，扼其咽喉。〔將，即亮翻；下同。咽，音煙。〕彼若冒險爭鋒，吾取之甚易。〔易，弋豉翻。〕若狐疑不戰，旬月之間，世充自潰。城破兵強，氣勢自倍，一舉兩克，在此行矣。若不速進，賊入武牢，諸城新附，必不能守；兩賊併力，其勢必強，何弊之承！吾計決矣！」通等又請解圍據險以觀其變，世民不許。中分麾下，使通等副齊王元吉圍守東都，世民將驍勇三千五百人東趣武牢。〔驍，堅堯翻。趣，七喻翻，又逡須翻。〕時正晝出兵，歷北邙，抵河陽，趨鞏而去。〔鞏在東都之東一百一十里。時世民大軍，據都城西北以臨世充而圍之，故出兵向武牢，歷北邙，抵河陽而趨鞏。趨，與趣同，音七喻翻。〕王世充登城望見，莫之測也，竟不敢出。
癸未，世民入武牢；甲申，將驍騎五百，出武牢東二十餘裏，覘建德之營。〔覘，醜廉翻，又醜豔翻。〕緣道分留從騎，〔從，才用翻；下同。〕使李世勣、程知節、秦叔寶分將之，伏於道旁，纔餘四騎，與之偕進。世民謂尉遲敬德曰。〔騎，奇寄翻。尉，紆勿翻。〕「吾執弓矢，公執槊相隨，〔槊，色角翻。〕雖百萬眾若我何！」又曰：「賊見我而還，上策也。」〔還，從宣翻。〕去建德營三里所，建德遊兵遇之，以為斥候也。世民大呼曰：「我秦王也。」引弓射之，〔呼，火故翻。射，而亦翻；下同。〕斃其一將。〔將，即亮翻。〕建德軍中大驚，出五六千騎逐之，從者鹹失色。〔從，才用翻。〕世民曰：「汝弟前行，吾自與敬德為殿。」〔弟，大計翻，但也。漢書多用此弟字，可考也。殿，丁練翻。〕於是按轡徐行，追騎將至，則引弓射之，輒斃一人。追者懼而止，止而復來，〔復，扶又翻；下同。〕如是再三，每來必有斃者，世民前後射殺數人，敬德殺十許人，追者不敢復逼。世民逡巡稍卻以誘之，〔逡，七荀翻。誘，音酉；下同。〕入於伏內，世勣等奮擊，大破之，斬首三百餘級，獲其驍將殷秋、石瓚以歸。〔瓚，藏旱翻。〕乃為書報建德，諭以「趙、魏之地，久為我有，為足下所侵奪。但以淮安見禮，公主得歸，故相與坦懷釋怨。〔武德二年，竇建德盡取趙、魏，虜淮安王神通及同安公主，待淮安以客禮，次年八月，遣公主歸。〕世充頃與足下修好，已嘗反覆，〔武德二年，王、竇結好；世充篡，建德絕之，尋有疆埸之爭。好，呼到翻。〕今亡在朝夕，更飾辭相誘，足下乃以三軍之眾，仰哺他人，千金之資，坐供外費，〔兵法曰：興師十萬，日費千金。〕良非上策。今前茅相遇，彼遽崩摧，〔左傳：隨武子曰：「前茅慮無。」杜預註雲：軍行前有斥候碯伏。茅，明也，備慮有無也。或曰：以茅為旌識。〕郊勞未通，能無懷愧。〔古者諸侯相見有郊勞之禮。言建德來救世充，阻於唐兵，使命不得通也。勞，力到翻。〕故抑止鋒銳，冀聞擇善，〔欲使之擇善而從。〕若不獲命，恐雖悔難追。」
8立秦王世民之子泰為衛王。
9夏，四月，己丑，豐州總管張長遜入朝。時言事者多雲，長遜久居豐州，〔張長遜，隋末守豐州，唐興來降，至是入朝。豐州至長安二千六百六里。朝，直遙翻；下同。〕為突厥所厚，非國家之利。〔厥，九勿翻。〕長遜聞之，請入朝，上許之。會太子建成北伐稽胡，長遜帥所部會之，因入朝，拜右武侯將軍。〔帥，讀曰率；下同。〕益州行臺左僕射竇軌師巴、蜀兵來會秦王，擊王世充；以長遜檢校益州行臺右僕射。
10己亥，突厥頡利可汗寇鴈門，李太恩擊走之。〔可，從刊入聲。汗，音寒。〕
11壬寅，王世充騎將楊公卿、單雄信引兵出戰，〔騎，奇寄翻。將，即亮翻。單，音善。〕齊王元吉擊之，不利，行軍總管盧君諤戰死。
12太子還長安
13王世充平州刺史周仲隱以城來降。〔洛州河陰縣，古平陰也。王世充當於此置平州。降，戶江翻。〕
14戊申，突厥寇幷州。初，處羅可汗與劉武周相表裏，寇幷州；上遣太常卿鄭元暃往諭以禍福，處羅不從。未幾，處羅遇疾卒，〔處，昌呂翻。暃，殊玉翻。幾，居豈翻。卒，子恤翻。考異曰：舊書鄭元暃傳作「叱羅可汗」。今從實錄。〕國人疑元暃毒之，留不遣。上又遣漢陽公緕賂頡利可汗以金帛，頡利慾令緕拜，緕不從，亦留之。〔緕，古回翻。〕又留左驍衛大將軍長孫順德。〔驍，堅堯翻。長，知兩翻。〕上怒，亦留其使者。緕，孝恭之弟也。〔孝恭時鎮夔州。〕
15甲寅，封皇子元方為周王，元禮為鄭王，元嘉為宋王，元則為荊王，元茂為趣王。
16竇建德迫於武牢不得進，留屯累月，〔考異曰：舊書，停留七十餘日；新書，六十餘日。按二月戊午，沈悅始以武牢降唐，至五月己未，建德敗，纔六十二日。若 沈悅今日降唐，明日建德即至，亦不能自固。又吳兢太宗勳史：「三月己卯，建德率兵十二萬次於酸棗。」去敗纔四十一日，故但云「留屯累月」。〕戰數不利，〔數，所角翻。〕將士思歸。丁巳，秦王世民遣王君廓將輕騎千餘抄其糧運，〔抄，楚交翻。〕又破之，獲其大將軍張青特。
凌敬言於建德曰：「大王悉兵濟河，攻取懷州、河陽，使重將守之，更鳴鼓建旗，踰太行，入上黨，〔行，戶剛翻。〕徇汾、晉，趣蒲津，〔趣，七喻翻。〕如此有三利：一則蹈無人之境，取勝可以萬全；二則拓地收眾，形勢益強；三則關中震駭，鄭圍自解。為今之策，無以易此。」〔凌敬之策善矣。當是時，洛城危急，秦王定計而堅守之，蓋計日而收功；吾恐建德未得至蒲州，洛城已破矣。〕建德將從之，而王世充遣使告急相繼於道，王琬、長孫安世朝夕涕泣，請救洛陽，〔使，疏吏翻。長，知兩翻。〕又陰以金玉啗建德諸將，以撓其謀。〔啗，徒濫翻。將，即亮翻。撓，奴巧翻，又奴教翻。〕諸將皆曰：「凌敬書生，安知戰事，其言豈可用也！」建德乃謝敬曰：「今眾心甚銳，天贊我也，因之決戰，必將大捷，不得從公言。」敬固爭之，建德怒，令扶出。〔令，力丁翻。〕其妻曹氏謂建德曰：「祭酒之言不可違也。〔凌敬蓋為建德國子祭酒。〕今大王自滏口乘唐國之虛，連營漸進以取山北，〔建德都洺州，時在山南，並、代、汾、晉山北也。滏，音釜。〕又因突厥西抄關中，唐必還師自救，〔厥，九勿翻。抄，楚交翻。還，從宣翻，又音如字。〕鄭圍何憂不解！若頓兵於此，老師費財，欲求成功，在於何日﹖」建德曰：「此非女子所知！吾來救鄭，鄭今倒懸，亡在朝夕，吾乃捨之而去，是畏敵而棄信也，不可。」
諜者告曰：「建德伺唐軍芻盡，牧馬於河北，將襲武牢。」〔諜，達協翻。伺，相吏翻。〕五月，戊午，秦王世民北濟河，南臨廣武，〔此西廣武也。〕察敵形勢，因留馬千餘匹，牧於河渚以誘之，〔誘，音酉。〕夕還武牢。己未，建德果悉眾而至，〔此所謂善戰者，因其勢而利導之也。〕自板渚出牛口置陳，北距大河，西薄汜水，南屬鵲山，〔水經註：汜水南出浮戲山，亦謂之方山，北逕虎牢城東，又北流注於河。陳，讀曰陣；下同。汜，音祀。屬，之慾翻。〕亙二十里，鼓行而進。諸將皆懼，〔將，即亮翻。懼其眾也。〕世民將數騎升高丘而望之，〔將，音如字，領也。騎，奇寄翻。〕謂諸將曰：「賊起山東，未嘗見大敵，今度險而囂，〔囂，虛驕翻，喧也。〕是無紀律，逼城而陳，有輕我心；我按甲不出，彼勇氣自衰，陳久卒飢，勢將自退，〔所謂以計稽之也。〕追而擊之，無不克者。與公等約，甫過日中，必破之矣！」〔甫，始也，纔也。〕建德意輕唐軍，遣三百騎涉汜水，距唐營一里所止。遣使與世民相聞曰：「請選銳士數百與之劇。」〔汜，音祀。使，疏吏翻。劇，戲也；今俗謂戲為則劇。〕世民遣王君廓將長槊二百以應之，〔槊，色角翻。〕相與交戰，乍進乍退，兩無勝負，各引還。〔還，從宣翻，又音如字。〕王琬乘隋煬帝驄馬，〔煬，餘尚翻。馬青白曰驄。〕鎧仗甚鮮，迥出陳前以誇眾。〔鎧，可亥翻。迥，戶頂翻。陳，讀曰陣。〕世民曰：「彼所乘真良馬也！」尉遲敬德請往取之，世民止之曰：「豈可以一馬喪猛士。」〔尉，紆勿翻。喪，息浪翻。〕敬德不從，與高甑生、梁建方三騎直入其陳，擒琬，引其馬馳歸，眾無敢當者。〔騎，奇寄翻。〕世民使召河北馬，待其至乃出戰。
建德列陳，自辰至午，士卒飢倦，皆坐列，〔杜預曰：士皆坐列，言無鬬志。〕又爭飲水，逡巡欲退。〔逡，七倫翻。〕世民命宇文士及將三百騎經建德陳西，馳而南上，〔所以嘗敵也。將，即亮翻，又音如字。騎，奇寄翻；下同。上，時掌翻。〕戒之曰：「賊若不動，爾宜引歸，動則引兵東出。」士及至陳前，陳果動，世民曰：「可擊矣！」時河渚馬亦至，乃命出戰。世民帥輕騎先進，〔帥，讀曰率；下同。〕大軍繼之，東涉汜水，直薄其陳。〔薄，迫也。〕建德羣臣方朝謁，唐騎猝來，朝臣趨就建德，建德召騎兵使拒唐兵，騎兵阻朝臣不得過，建德揮朝臣令卻，〔朝，直遙翻。〕進退之間，唐兵已至，建德窘迫，退依東陂。竇抗引兵擊之，戰小不利。世民帥騎赴之，所向皆靡。淮陽王道玄挺身陷陳，直出其後，復突陳而歸，〔窘，渠隕翻。復，扶又翻，又音如字。〕再入再出，飛矢集其身如蝟毛，〔蝟，於貴翻；蟲似豪豬而小。爾雅曰：彙毛刺是也。〕勇氣不衰，射人，皆應弦而僕。世民給以副馬，使從己。於是諸軍大戰，塵埃漲天。世民帥史大柰、程知節、秦叔寶、宇文歆等卷旆而入，〔歆，許今翻。卷，讀曰捲。〕出其陳後，〔陳，讀曰陣。〕張唐旗幟，〔幟，昌志翻。〕建德將士顧見之，大潰，〔將，即亮翻。〕追奔三十里，斬首三千餘級。建德中槊，〔中，竹仲翻。槊，色角翻。〕竄匿於牛口渚。車騎將軍白士讓、楊武威逐之，建德墜馬，士讓授槊欲刺之，〔騎，奇寄翻。援，於元翻。刺，七亦翻。〕建德曰：「勿殺我，我夏王也，能富貴汝。」〔言得我以獻則富貴也。夏，戶雅翻。〕武威下擒之，〔下馬擒之也。〕載以從馬，〔從，才用翻。〕來見世民。世民讓之曰：「我自討王世充，何預汝事，而來越境，犯我兵鋒！」建德曰：「今不自來，恐煩遠取。」建德將士皆潰去，所俘獲五萬人，世民即日散遣之，使還鄉裏。
封德彝入賀，世民笑曰：「不用公言，得有今日。智者千慮，不免一失乎！」〔用李左車之言。〕德彝甚慚。
建德妻曹氏與左僕射齊善行將數百騎遁歸洺州。〔洺，彌並翻。〕
甲子，世充偃師，鞏縣皆降。
乙丑，以太子左庶子鄭善果為山東道撫慰大使。〔降，戶江翻；下同。使，疏吏翻。〕
世充將王德仁棄故洛陽城而遁，〔此漢、魏故都之城也。〕亞將趙季卿以城降。秦王世民囚竇建德、王琬、長孫安世、郭士衡等至洛陽城下，以示世充。世充與建德語而泣，仍遣安世等入城言敗狀。世充召諸將議突圍，南走襄陽，〔欲走襄陽就王弘烈、王泰。走，音奏。〕諸將皆曰：「吾所恃者夏王，夏王今已為擒，雖得出，終必無成。」〔考異曰：舊書世充傳雲：「諸將皆不答。」今從河洛記。〕丙寅，世充素服帥其太子、羣臣、二千餘人詣軍門降。〔帥，讀曰率。降，戶江翻。〕世民禮接之，世充俯伏流汗。世民曰：「卿常以童子見處，〔處，昌呂翻。〕今見童子，何恭之甚邪﹖」〔邪，音耶。〕世充頓首謝罪。於是部分諸軍，〔分，扶問翻。〕先入洛陽，分守市肆，禁止侵掠，無敢犯者。
丁卯，世民入宮城，命記室房玄齡先入中書、門下省，收隋圖籍制詔，已為世充所毀，無所獲。命蕭瑀、竇軌等封府庫，收其金帛，頒賜將士。〔瑀，音禹。將，即亮翻。〕收世充之黨罪尤大者段達、王隆、崔洪丹、薛德音、楊汪、孟孝義、單雄信、楊公卿、郭什柱、郭士衡、董叡、張童兒、王德仁、朱粲、郭善才等十餘人斬於洛水之上。〔單，慈淺翻。新書雲：薛德音以移檄慢逆，崔弘丹以造弩多傷士，前誅之；次收段達等斬洛渚上。溫公避國諱，改弘丹為洪丹。郭什柱意當作「什住」。〕初，李世勣與單雄信友善，誓同生死。及洛陽平，世勣言雄信驍健絕倫，〔驍，堅堯翻。〕請盡輸己之官爵以贖之，世民不許。〔考異曰：舊傳雲：「高祖不許。」按太宗得洛城即誅雄信，何嘗稟命於高祖，蓋太宗時史臣敘高祖時事，有誅殺不厭眾心者，皆稱高祖之命，掩太宗之失，如屠夏縣之類皆是也。〕世勣固請不能得，涕泣而退。雄信曰：「我固知汝不辦事。」世勣曰：「吾不惜餘生，與兄俱死；但既以此身許國，事無兩遂。且吾死之後，誰復視兄之妻子乎﹖」〔復，扶又翻。〕乃割股肉以啗雄信，曰：「使此肉隨兄為土，庶幾不負昔誓也！」〔幾，居希翻。〕士民疾朱粲殘忍，競投瓦礫擊其屍，須臾如冢。〔礫，郎擊翻。〕囚韋節、楊續、長孫安世等十餘人送長安。〔長孫之長，知兩翻。〕士民無罪為世充所囚者，皆釋之，所殺者祭而誄之。〔古者卿大夫歿，則君命有司累其功德，為文以哀之，曰誄。今誄之者，哀其無罪而死也。誄，魯水翻。〕
初，秦王府屬杜如晦叔父淹事王世充。淹素與如晦兄弟不協，譖如晦兄殺之，又囚其弟楚客，餓幾死，〔幾，居依翻，又音祁。〕楚客終無怨色。及洛陽平，淹當死，楚客涕泣請如晦救之，如晦不從。楚客曰：「曩者叔已殺兄，今兄又殺叔，一門之內，自相殘而盡，豈不痛哉！」欲自剄，〔剄，古頂翻。〕如晦乃為之請於世民，淹得免死。〔為，於偽翻。〕
秦王世民坐閶闔門，〔晉都洛陽，其城西面北來第三門曰閶闔。隋營新都，唐六典所載都城、皇城、宮城，苑城諸門，皆無閶闔，蓋唐改之也。闔，戶臘翻。〕蘇威請見，稱老病不能拜。世民遣人數之曰：〔見，賢遍翻。數，所具翻，又所主翻。〕「公隋室宰相，危不能扶，使君弒國亡。見李密、王世充皆拜伏舞蹈。今既老病，無勞相見。」及至長安，又請見，不許。既老且貧，無復官爵，卒於家，年八十二。〔史言蘇威之壽不若早夭。卒，子恤翻。〕
秦王世民觀隋宮殿，歎曰：「逞侈心，窮人慾，無亡得乎！」命撤端門樓，焚乾陽殿，毀則天門及闕；〔唐六典：東都皇城南面三門，中曰端門。乾陽殿，唐後於此起乾元殿。宮城南面三門，中曰應天門，蓋隋之則天門也。唐六典曰：毀建國門。隋志：東都城南面二門，正南曰建國。〕廢諸道場，城中僧尼，留有名德者各三十人，餘皆返初。〔返初服也。尼，女夷翻。〕
17前真定令周法明，〔真定縣，隋帶恆山郡，唐改郡為恆州。〕法尚之弟也，〔周法尚自陳入隋為將。〕隋末結客，襲據黃梅，〔隋志：黃梅縣舊曰永興，開皇初改曰新蔡，十八年改曰黃梅，因黃梅山以名縣也。劉昫曰：黃梅，漢蘄春縣地，宋分置新蔡郡，隋為縣，屬蘄春郡。〕遣族子孝節攻蘄春，〔蘄春，漢縣，屬江夏郡，吳為蘄春郡，晉改為西陽，又改為蘄陽，梁改曰蘄水，後齊改曰齊昌，隋開皇十八年復曰蘄春，帶郡。蘄，音渠之翻。〕兄子紹則攻安陸，〔安陸，漢縣，屬江夏郡。宋分置安陸郡，梁置南司州，西魏置安州，隋復為安陸郡。〕子紹德攻沔陽，〔沔陽，漢竟陵縣地，屬江夏郡，後周置復州，大業初，改沔州，尋改為沔陽郡。沔，彌兗翻。〕皆拔之。庚午，以四郡來降。〔降，戶江翻；下同。〕
18壬申，齊善行以洺、相、魏等州來降。〔洺，音名。相，息亮翻。考異曰：革命記雲：「五月七日，善行等至洺州。」實錄雲「壬申，洺、相、魏等州降」者，蓋降使到之日也。月末又云「裴矩等以八璽降」，蓋璽到之日也。〕時建德餘眾走至洺州，欲立建德養子為主，徵兵以拒唐；又欲剽掠居民，還向海隅為盜。善行獨以為不可，曰：「隋末喪亂，〔剽，匹妙翻。喪，息浪翻；下同。〕故吾屬相聚草野，苟求生耳。以夏王之英武，平定河朔，士馬精強，一朝為擒，易如反掌，豈非天命有所屬，〔夏，戶雅翻。易，以豉翻。屬，之慾翻。〕非人力所能爭邪！〔邪，音耶。〕今喪敗如此，守亦無成，逃亦不免，等為亡國，豈可復遺毒於民！〔復，扶又翻。〕不若委心請命於唐，必欲得繒帛者，〔繒，慈陵翻。〕當盡散府庫之物，勿復殘民也！」〔復，扶又翻。〕於是運府庫之帛數十萬段，置萬春宮東街，〔萬春宮，竇建德所築。〕以散將卒，凡三晝夜乃畢。〔將，即亮翻。〕仍布兵守坊巷，得物者即出，無得更入人家。士卒散盡，然後與僕射裴矩、行臺曹旦、帥其百官，奉建德妻曹氏及傳國八璽並破宇文化及所得珍寶請降於唐。〔武德二年，建德破化及，得八璽及珍寶。帥，讀曰率。璽，斯氏翻。降，戶江翻。〕上以善行為秦王左二護軍，〔秦王所統置左三府、右三府，各有統軍、護軍。〕仍厚賜之。
初，竇建德之誅宇文化及也，隋南陽公主有子曰禪師，建德虎賁郎將於士澄問之曰：〔何承天姓苑有於姓，今浙間有此姓。禪，市連翻。賁，音奔。將，即亮翻。於，如字。〕「化及大逆，兄弟之子皆當從坐，若不能捨禪師，當相為留之。」〔為，於偽翻。〕公主泣曰：「虎賁既隋室貴臣，〔按隋書帝紀，大業初，造龍舟，於士澄已為上儀同，往江南採木。〕茲事何須見問。」建德竟殺之。公主尋請為尼。及建德敗，公主將歸長安，與宇文士及遇於洛陽，士及請與相見，公主不可。士及立於戶外，請復為夫婦。公主曰：「我與君仇家，今所以不手刃君者，但謀逆之日，察君不預知耳。」訶令速去。〔訶，虎何翻。〕士及固請，公主怒曰：「必欲就死，可相見也。」士及知不可屈，乃拜辭而去。
19乙亥，以周法明為黃州總管。〔黃州，治黃岡縣，漢江夏郡西陵縣地，齊曰南安，又置齊安郡，隋置黃州，尋改永安郡。〕
20戊寅，王世充徐州行臺杞王世辯以徐、宋等三十八州詣河南道安撫大使任緕請降；〔使，疏吏翻。任，音壬。緕，古回翻。降，戶江翻。〕世充故地悉平。
21竇建德博州刺史馮士羨〔隋志：武陽郡聊城縣，開皇十六年置博州。〕復推淮安王神通為慰撫山東使，徇下三十餘州；建德之地悉平。
22己卯，代州總管李大恩擊苑君璋，破之。
23突厥寇邊，長平靖王叔良督五將擊之，叔良中流矢；〔厥，九勿翻。將，即亮翻。中，竹仲翻。〕師旋，六月，戊子，卒於道。〔卒，子恤翻。〕
24戊戌，孟海公餘黨蔣善合以鄆州，孟噉鬼以曹州來降。〔鄆州，隋之東平郡。曹州，隋之濟陰郡。鄆，音運。噉，徒濫翻。降，戶江翻。〕噉鬼，海公之從兄也。〔從，才用翻。〕
25庚子，營州人石世則執總管晉文衍，〔營州，隋志之遼西郡。〕舉州叛，奉靺鞨突地稽為主。〔靺，音末。鞨，音曷。〕
26黃州總管周法明攻蕭銑安州，拔之，〔蕭銑蓋亦置安州於隋安陸郡界。〕獲其總管馬貴遷。
27乙巳，以右驍衛將軍盛彥師為宋州總管，安撫河南。〔驍，堅堯翻。〕
28乙卯，海州賊帥臧君相以五州來降，拜海州總管。〔海州，隋志之東海郡。宋白曰：魏武定七年置海州。帥，所類翻。〕
29秋，七月，庚申，王世充行臺王弘烈、王泰、左僕射豆盧行褒、右僕射蘇世長以襄州來降。〔襄州，隋志之襄陽郡。宋白曰：襄州，春秋穀、鄧、鄾、盧、羅、鄀之地，秦為南陽郡地，魏置襄陽郡，以其地在襄山之陽也。江左置雍州，西魏改襄州。〕上與行褒、世長皆有舊，先是，屢以書招之，〔先，悉薦翻。〕行褒輒殺使者；既至長安，上誅行褒而責世長。世長曰：「隋失其鹿，天下共逐之。陛下既得之矣，豈可復忿同獵之徒，問爭肉之罪乎！」〔使，疏吏翻。復，扶又翻。〕上笑而釋之，以為諫議大夫。〔考異曰：舊本紀及唐曆年代記、唐會要皆雲五年六月，置諫議大夫。按世長自諫議歷陝州長史、天策府軍諮祭酒，四年十一月，已預十八學士。據舊職官志，四年，置諫議大夫，今從之。餘按唐六典，秦、漢曰諫大夫，光武加議字。北齊集書省置諫議大夫七人，隋氏門下省亦置諫議大夫七人。四年以前，唐未及置，今始置之耳。〕嘗從校獵高陵，〔如淳曰：合軍聚眾，有幡校擊鼓也。周禮，校人，掌王田獵之馬，故謂之校獵。師古曰：如說非也。此校，謂以木相貫穿為闌校耳。校人職雲，六廄成校。是則以遮闌為義也。校獵者，大為闌校，以遮禽獸而獵取也。軍之幡旗雖有校名，本因部校，此無豫也。原父曰：予謂校讀如「犯而不校」，亦競逐獵也。高陵縣屬京兆府。〕大獲禽獸，上顧羣臣曰：「今日畋，樂乎﹖」世長對曰：「陛下遊獵，薄廢萬機，不滿十旬，未足為樂！」〔樂，音洛。〕上變色，既而笑曰：「狂態復發邪﹖」〔復，扶又翻。邪，音耶。〕對曰：「於臣則狂，於陛下甚忠。」嘗侍宴披香殿，〔程大昌雍錄：慶善宮有披香殿。又云：慶善宮，高祖舊第也，在武功渭水北。餘按下文世長言昔侍於武功，若此殿正在武功舊宅，世長縱是譎諫，不應引以為言，恐此殿不在慶善宮。〕酒酣，謂上曰：「此殿煬帝之所為邪﹖」上曰：「卿諫似直而實多詐，豈不知此殿朕所為，而謂之煬帝乎﹖」對曰：「臣實不知，但見其華侈如傾宮、鹿臺，〔紂為傾宮、鹿臺。〕非興王之所為故也。若陛下為之，誠非所宜。臣昔侍陛下於武功，見所居宅僅庇風雨，當時亦以為足。今因隋之宮室，已極侈矣，而又增之，將何以矯其失乎﹖」上深然之。
30甲子，秦王世民至長安。世民被黃金甲，齊王元吉、李世勣等二十五將從其後，鐵騎萬匹，【章：十二行本「匹」下有「甲士三萬人」五字；乙十一行本同；孔本同；張校同。】〔被，皮義翻。將，即亮翻。騎，奇寄翻。〕前後部鼓吹，〔鼓吹，軍樂也；漢制，萬人將軍得之。司馬法：軍中有鼓笛，所以發壯勇。薛居正曰：義鏡問鼓吹十二案，合於何所。答雲：周禮，鼓人掌六鼓、四金。漢朝乃有黃門鼓吹。崔豹古今註雲：張騫使西域，得摩訶兜勒一曲，李延年增之，分為二十八曲。梁置鼓吹清商令二人。唐又有択鼓、金鉦、大鼓、長鳴歌簫、笳、笛，合為鼓吹十二案。吹，昌瑞翻。〕俘王世充、竇建德及隋乘輿、御物獻於太廟，〔乘，繩證翻。考異曰：李勣傳雲：「太宗為上將，勣為下將，與太宗俱服金甲，乘戎輅，告捷於太廟。」今從唐曆。〕行飲至之禮以饗之。〔左傳：歸而令至，以數軍實。杜預註曰：飲於廟，以數車徒、器械及所獲也。〕
31乙丑，高句麗王建武遣使入貢。〔句，音駒。麗，鄰知翻。〕建武，元之弟也。〔高元，見隋紀。〕
32上見王世充而數之，〔數，所具翻，又所主翻。〕世充曰：「臣罪固當誅，然秦王許臣不死。」丙寅，詔赦世充為庶人，與兄弟子姪【章：十二行本「姪」下有「徙」字；乙十一行本同；孔本同。】處蜀；〔處，昌呂翻。〕斬竇建德於市。
33丁卯，以天下略定，大赦百姓，給復一年。〔復，方目翻；下同。〕陝、鼎、函、虢、虞、芮六州，轉輸勞費，〔陝州，治陝弘農縣，槓隋弘農郡，義寧元年曰鳳林，領弘農、閿鄉、湖城；武德元年曰鼎州，因鼎湖為名。 武德三年，以永寧、崤置丞州。又義寧元年，分盧氏、長水、桃林置虢郡，武德元年，曰虢州。義寧元年，以安邑、虞鄉、夏置安邑郡，武德元年，曰虞州。二年， 以芮城、河北、永樂置芮州。〕幽州管內，久隔寇戎，並給復二年。律、令、格、式，且用開皇舊制。赦令既下，而王、竇餘黨尚有遠徙者，治書侍御史孫伏伽上 言：「兵、食可去，信不可去，陛下已赦而復徙之，〔治，直之翻。伽，求加翻。上，時掌翻。去，羌呂翻。復，扶又翻，又音如字。〕是自違本心，使臣民何所憑依。且世充尚蒙寬宥，況於餘黨，所宜縱釋。」〔考異曰：伏伽表雲：「今月二日，發雲雨之制。」而赦書乃十二日，或脫「十」字也。又云：「常赦所不免，鹹赦除之。」今赦無此文，豈實錄錄赦文不盡歟﹖〕上從之。
王世充以防夫未備，置雍州廨舍。〔按雍錄，都城坊裏圖，雍州廨舍後為京兆府，在光德坊。雍，於用翻。廨，古隘翻。〕獨孤機之子定州刺史修德帥兄弟至其所，〔帥，讀曰率。〕矯稱敕呼鄭王；世充與兄世惲趨出，修德等殺之。〔武德二年正月，獨孤機兄弟為世充所殺，故修德報仇。惲，於粉翻。考異曰：舊傳作「獨孤修」，今從河洛記。〕詔免修德官。其餘兄弟子姪等於道，亦以謀反誅。
34隋末錢弊濫薄，〔言錢之弊也。〕至裁皮糊紙為之，民間不勝其弊。〔勝，音升。〕至是，初行開元通寶錢，重【章：十二行本「重」上有「徑八分」三字；乙十一行本同；孔本同；退齋校同。】二銖四參，〔按漢書律曆志：權輕重者不失黍絫。應劭註曰：十黍為絫，十絫為銖。師古曰：絫，孟音來戈翻。此字讀亦音纍紲之纍。二銖四絫，二百四十黍也。「參」當作「絫」，蓋筆誤也。〕積十錢重一兩，輕重大小最為折衷，〔衷，竹仲翻。〕遠近便之。命給事中歐陽詢撰其文並書，迴環可讀。〔六典：漢書百官表雲：給事中亦加官，所加或博士、大夫、議郎。漢儀注，諸給事中日上朝謁，平尚書奏事，分為左右，以有事殿中，故曰給事中。媿氏或為加官，或為正員。晉氏隸散騎省，宋、齊隸集書省，後周天官府置給事中士；隋曰給事郎，唐曰給事中，屬門下省，掌侍奉左右，分判省事。凡百司奏抄，侍中審定，則先讀而署之，以駁正違失。撰其文者，撰為八分篆、隸二體。考異曰：薛璫唐聖運圖雲：「初進蠟樣，文德皇后掐一甲，故錢上有甲痕雲。」浚璠唐錄政要雲竇皇后。按時竇皇后已崩，文德皇后未立，今皆不取。〕
35以屈突通為陝東道大行臺右僕射，鎮洛陽；以淮陽王道玄為洛州總管。李世勣父蓋竟無恙而還，詔復其官爵。〔屈，居勿翻。陝，失冉翻。李蓋被虜，見一百八十七卷武德二年十月。恙，餘亮翻。還，從宣翻。〕竇軌還益州。〔自平洛還。〕軌將兵徵討，或經旬月不解甲。性嚴酷，將佐有犯，無貴賤立斬之，鞭撻吏民，常流血滿庭，所部重足屏息。〔將，即亮翻。重，直龍翻。屏，必郢翻。〕
36癸酉，置錢監於洛、並、幽、益等諸州，秦王世民、齊王元吉賜三鑪，裴寂賜一鑪，聽鑄錢。〔賜以官鑪也。鑪，音爐，鑪冶也。〕自餘敢盜鑄者，身死，家口配沒。
37河北既平，上以陳君賓為洺州刺史。將軍秦武通等將兵屯洺州，欲使分鎮東方諸州；又以鄭善果等為慰撫大使，就洺州補山東州縣官。
竇建德之敗也，其諸將多盜匿庫物，及居閭裏，暴橫為民患，〔洺，彌並翻。將，即亮翻；下同。使，疏吏翻。橫，戶孟翻。〕唐官吏以法繩之，或加捶撻，〔捶，上橤翻。〕建德故將皆驚懼不安。高雅賢、王小胡家在洺州，欲竊其家以逃，官吏捕之，雅賢等亡命至貝州。〔貝州，隋志之清河郡。〕會上徵建德故將範願、董康買、曹湛及雅賢等，於是願等相謂曰：「王世充以洛陽降唐，〔降，戶江翻。〕其將相大臣段達、單雄信等皆夷滅；〔相，息亮翻。單，慈淺翻。〕吾屬至長安，必不免矣。吾屬自十年以來，身經百戰，當死久矣，今何惜餘生，不以之立事。且夏王得淮安王，遇以客禮，〔見一百八十七卷二年十月。夏，戶雅翻。〕唐得夏王即殺之。吾屬皆為夏王所厚，今不為之報仇，〔為，於偽翻。〕將無以見天下之士！」乃謀作亂，卜之，以劉氏為主吉，因相與之漳南，〔之，往也。舊志，漳南縣屬貝州，漢之東陽縣。隋開皇十八年分棗強、清平二縣地，置漳南縣於古東陽城。〕見建德故將劉雅，以其謀告之。雅曰：「天下適安定，吾將老於耕桑，不願復起兵！」〔復，扶又翻。〕眾怒，且恐泄其謀，遂殺之。故漢東公劉黑闥，時屏居漳南，〔漢東公，竇建德所封爵也。屏，必郢翻。〕諸將往詣之，告以其謀，黑闥欣然從之。黑闥方種蔬，即殺耕牛與之共飲食定計，聚眾得百人。甲戌，襲漳南縣據之。〔考異曰：革命記：「七月二十七日，眾立黑闥為漢東王，建元天造，即入漳南城，鏁縣官於獄，發使告貝州及諸鎮戍等雲：『今漢東王為夏王起義兵於漳南，請軍會戰。』」今據實錄，甲戌，七月十九日。又黑闥陷相州乃稱王，改元在五年正月。今不取。〕是時，諸道有事則置行臺尚書省，無事則罷之。朝廷聞黑闥作亂，乃置山東道行臺於洺州，〔朝，直遙翻。洺，彌並翻。〕魏、冀、定、滄並置總管府。〔滄州，隋志之勃海郡。〕丁丑，以淮安王神通為山東道行臺右僕射。
38辛巳，褎州道安撫使郭行方攻蕭銑鄀州，拔之。〔「褒州」，當作「襄州」，詳見辯誤。新志：武德四年以竟陵之樂鄉及襄州之率道、上洪置鄀州。上書郡，下書州；竟陵之樂鄉，蓋蕭銑地也。鄀，音若。〕
39孟海公與竇建德同伏誅，戴州刺史孟噉鬼不自安，〔新志：武德四年以曹州之成武，宋州之單父、楚丘置戴州。敢，徒濫翻。〕拔海公之子義以曹、戴二州反，以禹城令蔣善合為腹心；〔禹城縣屬齊州，隋之祝阿也。新、舊志皆雲，天寶元年，改祝阿為禹城。此時未有禹城，當考。又前言蔣善合以鄆州來降，此以「禹城令」書之，亦未知為誰所命也。〕善合與其左右同謀斬之。
40八月，丙戌朔，日有食之。
41丁亥，命太子安撫北邊。
42丁酉，劉黑闥陷鄃縣，〔鄃縣，屬貝州。鄃，音輸。〕魏州刺史權威、〔魏州，隋志之武陽郡。〕貝州刺史戴元祥與戰，皆敗死，黑闥悉取其餘眾及器械。竇建德舊黨稍稍出歸之，眾至二千人，為壇於漳南，祭建德，告以舉兵之意，自稱大將軍。詔發關中步騎三千，使將軍秦武通、定州總管藍田李玄通擊之；〔藍田縣屬雍州。騎，奇寄翻。〕又詔幽州總管李藝引兵會擊黑闥。
43癸卯，突厥寇代州，〔厥，九勿翻。〕總管李大恩遣行軍總管王孝基拒之，舉軍皆沒。甲辰，進圍崞縣。〔崞縣屬代州。崞，音郭。〕乙巳，王孝基自突厥逃歸，李大恩眾少，〔少，詩沼翻。〕據城自守，突厥不敢逼，月餘引去。
44上以南方寇盜尚多，丙午，以左武候將軍張鎮周為淮南道行軍總管，大將軍陳智略為嶺南道行軍總管，鎮撫之。
45丁未，劉黑闥陷歷亭，〔舊志：歷亭，漢東陽地，隋開皇十六年分鄃縣置。隋志曰：分武城置。時屬貝州。〕執屯衛將軍王行敏，使之拜，不可，遂殺之。
46初，洛陽既平，徐圓朗請降，拜兗州總管，〔兗州，隋志之魯郡。降，戶江翻。〕封魯郡公。劉黑闥作亂，陰與圓朗通謀。上使葛公盛彥師安集河南，行至任城；〔任城縣屬兗州。任，音壬。〕辛亥，圓朗執彥師，舉兵反。黑闥以圓朗為大行臺元帥，〔帥，所類翻。〕兗、鄆、陳、杞、伊、洛、曹、戴等八州豪右皆應之。圓朗厚禮彥師，使作書與其弟，令舉虞城降。〔舊志：虞城縣屬宋州，隋分下邑縣置，時置東虞州。令，力丁翻。〕彥師為書曰：「吾奉使無狀，為賊所擒，〔使，疏吏翻；下同。〕為臣不忠，誓之以死；汝善侍老母，勿以吾為念。」圓朗初色動，而彥師自若。圓朗乃笑曰：「盛將軍有壯節，不可殺也。」待之如舊。
河南道安撫大使任緕行至未州，屬圓朗反，〔宋州治睢陽，時為宋城縣。使，疏吏翻。緕，古回翻。屬，之慾翻。〕副使柳濬勸緕退保汴州，〔宋州西至汴州二百八十五里。〕緕笑曰：「柳公何怯也！」圓朗又攻陷楚丘，〔楚丘縣，後魏之己氏縣，隋開皇六年更名，時屬戴州。〕引兵將圍虞城，緕遣部將崔樞、張公謹自鄢陵帥諸豪右質子百餘人守虞城。〔鄢陵縣時屬洧州。將，即亮翻；下同。鄢，謁晚翻，又於建翻，又音偃。帥，讀曰率。質，音致；下同。〕濬曰：「樞與公謹皆王世充將，諸州質子父兄皆反，恐必為變。」緕不應。樞至虞城，分質子使　與土人合隊共守城。〔合，音閤。〕賊稍近，質子有叛者，樞斬其隊帥。於是諸隊皆懼，〔帥，所類翻；下同。〕各殺其質子，樞不禁，梟其首於門外，遣使白緕。〔梟，堅堯翻。使，疏吏翻。〕緕陽怒曰：「吾所以使與質子俱者，欲招其父兄耳，何罪而殺之！」退謂濬曰：「吾固知崔樞能辦此也。縣人既殺質子，與賊深仇，吾何患乎！」賊攻虞城，果不克而去。
47初，竇建德以鄱陽崔元遜為深州刺史，〔鄱陽縣屬饒州。隋開皇十六年，以定州安平置深州，大業初廢。近志：武德四年，以定州之安平、瀛州之饒陽置深州，蓋竇建德置，而唐因之耳。宋白曰：以州城西故深城名州。〕及劉黑闥反，元遜與其黨數十人謀於野，伏甲士於車中，以禾覆其上，〔覆，敷又翻。〕【章：十二行本「上」下有「詐為農人」四字；乙十一行本同；孔本同；退齋校同。】直入聽事，〔聽，讀曰廳。〕自禾中呼譟而出，執刺史裴晞殺之，傳首黑闥。
48九月，乙卯，文登賊帥淳于難請降，置登州，以難為刺史。〔文登，本漢牟平縣地，後齊置文登縣，因文登山而名。隋志，屬東萊郡。時置登州兼領萊州之觀陽縣。降，戶江翻；下同。〕
49突厥寇幷州，〔厥，九勿翻。並，卑名翻。〕遣左屯衛大將軍竇琮等擊之。戊午，突厥寇原州，遣行軍總管尉遲敬德等擊之。〔琮，徂宗翻。尉，紆勿翻。〕
50辛酉，徐圓朗自稱魯王。
51隋末，歙州賊汪華據黟、歙等五州，有眾一萬，〔歙州，本新安郡，隋平陳置歙州，黟、歙二縣屬焉。歙，音攝。黟，音伊；劉昫曰：音同硻。縣南石墨嶺出石墨故也。〕自稱吳王。甲子，遣使來降；〔使，疏吏翻。降，戶江翻。〕拜歙州總管。
52隋末，弋陽盧祖尚糾合壯士以衛鄉裏，部分嚴整，羣盜畏之。及煬帝遇弒，鄉人奉之為光州刺史；〔弋陽，漢縣，南齊為郡，梁置光州。分，扶問翻。〕時年十九，奉表於皇泰主。及王世充自立，祖尚來降，丙子，以祖尚為光州總管。〔考異曰：實錄：「丙子，以光州豪右盧祖尚為光州總管。」按舊傳，世充自立，祖尚遂舉州歸款，而實錄至此始見之，蓋當時止為刺史，至此遷總管耳。〕
53己卯，詔括天下戶口。
54徐圓朗寇濟州，治中吳伋論擊走之。〔濟州，隋之濟北郡。漢置州刺史，其屬有治中從事、別駕從事，自是兩官。唐武德元年，改郡太守曰州刺史，郡丞曰別駕，未嘗置治中。今書濟州治中吳汲論，豈即以別駕為治中邪﹖下文又書徐圓朗昌州治中，蓋此時官稱猶未定於一。濟，子禮翻。〕
55癸未，詔以太常樂工皆前代因罪配沒，子孫相承，多歷年所，〔所謂樂戶也。〕良可哀愍；宜並蠲除為民，〔蠲，吉淵翻。〕且令執事若仕宦入流，〔令，力丁翻。入流者為流內官。〕勿更追集。
56甲申，靈州總管楊師道擊突厥，破之。師道，恭仁之弟也。〔楊恭仁時鎮涼州。厥，九勿翻。〕
57詔發巴、蜀兵，以趙郡王孝恭為荊湘道行軍總管，〔荊州南郡，湘州長沙郡。荊湘道，以南朝荊、湘所部言之；下荊郢道類此。〕李靖攝行軍長史，〔長，知兩翻。〕統十二總管，自夔州順流東下；以廬江王瑗為荊郢道行軍元帥，【章：十二行本「帥」下有「出襄州道」四字；乙十一行本同；孔本同；張校同；退齋校同。】〔郢州，隋之竟陵郡。瑗，於眷翻。帥，所類翻。〕黔州刺史田世康出辰州道，〔舊志：漢辰陽縣，隋改辰陽為辰溪縣，仍分置沅陵縣。沅陵郡唐改為辰州，以沅陵為理所。黔，音琴。〕黃州總管周法明出夏口道，〔夏口即漢口。夏，戶雅翻。〕以擊蕭銑。是月，孝恭發夔州。時峽江方漲，〔蜀江逕三峽，謂之峽江。〕諸將請俟水落進軍，〔將，即亮翻；下同。〕李靖曰：「兵貫神速。今吾兵始集，銑尚未知，若乘江漲，焂忽抵其城下，掩其不備，此必成擒；不可失也！」孝恭從之。
58淮安王神通將關內兵至冀州，與李藝兵合。又發邢、洺、相、魏、恆、趙等兵合五萬餘人，與劉黑闥戰於饒陽城南，布陳十餘裏；黑闥眾少，依隄單行而陳以當之。〔宋白曰：饒陽，漢縣，在饒河之陽，今縣東北二十里饒陽故城是也。齊天保五年，移於今理。按饒陽縣，則魏虜渠口，置虜口鎮於此，後為縣理。洺，音名。相，息亮翻。恆，戶登翻。陳，讀曰陣。行，戶剛翻。〕會風雪，神通乘風擊之，既而風返，神通大敗，士馬軍資失亡三分之二。李藝居西偏，擊高雅賢，破之，逐奔數裏，聞大軍不利，退保笹城；〔笹城縣本屬恆州，時屬廉州。〕黑闥就擊之，藝亦敗，薛萬均、萬徹皆為所虜，截髮驅之。萬均兄弟亡歸，藝引兵歸幽州。黑闥兵勢大振。
59上以秦王【章：十二行本「王」下有「世民」二字；乙十一行本同；孔本同。】功大，前代官皆不足以稱之，特置天策上將，位在王公上。冬，十月，以世民為天策上將，領司徒、陝東道大行臺尚書令，增邑二萬戶，〔唐爵九等，王食邑萬戶；今倍之。陝，失冉翻。〕仍開天策府，置官屬。〔天策府置長史、司馬各一人，從事中郎二人，並掌通判府事。軍諮祭酒二人，謀軍事，贊相禮儀，應接賓客。典籤四人，掌宣傳導引之事。主簿二人，掌省覆教命。錄事二人，記室參軍事二人，掌書疏表啟，宣行教命。功、倉、兵、騎、鎧、士六曹參軍各二人，參軍事六人。〕以齊王元吉為司空。世民以海內浸平，乃開館於宮西，延四方文學之士， 出教以王府屬杜如晦、記室房玄齡、虞世南、文學褚亮、姚思廉、主簿李玄道、參軍蔡允恭、薛元敬、顏相時、諮議典籤蘇勗、天策府從事中郎於志寧、軍諮祭酒蘇 世長、記室薛收、倉曹李守素、國子助教陸德明，孔穎達，信都蓋文達、宋州總管府戶曹許敬宗，〔諸王出命稱教。相，息亮翻。蓋，古盍翻。〕並以本官兼文學館學士，〔考異曰：舊書，參軍薛元敬承許敬宗下。今從太宗實錄。諮議典籤蘇勉，舊書作軍諮典籤，今從實錄。宋州總管府戶曹許敬宗，舊書褚亮傳作著作佐郎攝記室。敬宗傳，擬漣州別駕。今從實錄。〕分為三番，更日直宿，〔更，工衡翻。〕供給珍膳，恩禮優厚。世民朝謁公事之暇，輒至館中，引諸學士討論文籍，〔朝，直遙翻。論，盧昆翻。〕或夜分乃寢。又使庫直閻立本圖像，〔庫直，隸親事府。〕褚亮為贊，號十八學士。士大夫得預其選者，時人謂之「登瀛州。」〔自來相傳海中有三神山，蓬萊、方丈、瀛洲，人不能至，至則成仙矣，故以為喻。〕允恭，大寶之弟子；〔蔡大寶輔後梁主蕭慽。〕元敬，收之從子；〔從，才用翻。〕相時，師古之弟；〔顏師古以碩學名。〕立本，毗之子也。〔閻毗以巧思事隋煬帝。〕
初，杜如晦為秦王府兵曹參軍，俄遷陝州長史。〔陝，失冉翻。長，知兩翻。〕時府僚多補外官，世民患之。房玄齡曰：「餘人不足惜，至於杜如晦，王佐杜如晦，王佐之才，大王欲經營四方，非如晦不可。」世民驚曰：「微公言，幾失之。」〔幾，居依翻。〕即奏為府屬。與玄齡常從世民征伐，參謀帷幄，軍中多事，如晦剖決如流。世民每破軍克城，諸將佐爭取寶貨，玄齡獨收採人物，致之幕府。又將佐有勇略者，玄齡必與之深相結，〔將，即亮翻。〕使為世民盡死力。〔為，於偽翻；下同。〕世民每令玄齡入奏事，上歎曰：「玄齡為吾兒陳事，雖隔千里，皆如面談。」
李玄道嘗事李密為記室，密敗，官屬為王世充所虜，懼死，皆達曙不寐。獨玄道起居自若，曰：「死生有命，非憂可免！」眾服其識量。
60庚寅，劉黑闥陷瀛州，殺刺史盧士叡。觀州人執刺史雷德備，以城降之。〔隋以東光縣置觀州，大業初，廢。武德四年，以德州之弓高、胡蘇、東光，冀州之阜陵、蓨、安陵、觀津，置觀州。觀，古喚翻。降，戶江翻；下同。〕
61辛卯，蕭銑鄂州刺史雷長穎以魯山來降。〔隋平陳，以江夏郡置鄂州，治江南之江夏，大業初，復為郡。蕭銑蓋置州於魯山。〕
62趙郡王孝恭帥戰艦二千餘艘東下，〔帥，讀曰率。艦，戶黯翻。艘，蘇遭翻。〕蕭銑以江水方漲，殊不為備；孝恭等拔其荊門、宜都二鎮，進至夷陵。〔蕭銑置宜都鎮於峽州夷道縣。夷陵縣帶峽州。〕銑將文士弘將精兵數萬屯清江，〔將，即亮翻。按水經註：清江即佷山夷水也，水色清照，十丈分沙，蜀人見其澄清，因名清江。吳分漢南郡之巫縣立沙渠縣，後周於縣立施州，清江郡，隋廢郡及州為清江縣。〕癸巳，孝恭擊走之，獲戰艦三百餘艘，殺溺死者萬計，追奔至百里洲。〔自清江而東，過歸州、峽州，而後至百里洲。〕士弘收兵復戰，〔復，扶又翻。〕又敗之，進入北江。〔百里洲，在枝江縣江中，江水至此分流，出百里洲北而東流者，因謂之北江。敗，補邁翻。〕銑江州總管蓋彥舉以五州來降。〔梁以漢夷道縣置宜都郡、宜昌縣，後周置江州，隋廢為巴山縣，屬清江郡，蕭銑蓋復置江州於此。蓋，古盍翻。〕
63毛州刺史趙元愷〔魏州館陶縣舊置毛州，隋大業初，州廢，竇建德復置，唐因之，領魏州之館陶、武氏，博州之堂邑，貝州之臨清、清水。〕性嚴急，下不堪命。丁卯，州民董燈明等作亂，殺元愷以應劉黑闥。
64盛彥師自徐圓朗所逃歸。王薄因說青、萊、密諸州，皆下之。〔萊州東萊郡，後魏之光州也。密州高密郡，後魏之膠州也。說，輸芮翻。〕
65蕭銑之罷兵營農也，〔見上卷三年。〕纔留宿衛數千人，聞唐兵至，文士弘敗，大懼，倉猝徵兵，皆在江、嶺之外，道塗阻遠，不能遽集，乃悉見兵出拒戰。〔見，賢遍翻。〕考恭將擊之，李靖止之曰：「彼救敗之師，策非素立，勢不能久，不若且泊南岸，〔江陵南岸即馬頭岸。〕緩之一日，彼必分其兵，或留拒我，或歸自守，兵分勢弱，我乘其懈而擊之，〔懈，古隘翻。〕蔑不勝矣。今若急之，彼則併力死戰，楚兵剽銳，未易當也。」〔剽，匹妙翻。易，以豉翻。〕考恭不從，留靖守營，自帥銳師出戰，果敗走，趣南岸。〔帥，讀曰率。趣，七喻翻，又逡須翻。〕銑眾委舟收掠軍資，人皆負重，靖見其眾亂，縱兵奮擊，大破之，乘勝直抵江陵，入其外郭。又攻水城，拔之，大獲舟艦，李靖使孝恭盡散之江中。諸將皆曰：〔將，即亮翻。〕「破敵所獲，當藉其用，柰何棄以資敵﹖」靖曰：「蕭銑之地，南出嶺表，東距洞庭。〔洞庭湖在嶽州巴陵縣。〕吾懸軍深入，若攻城未拔，援軍四集，吾表裏受敵，進退不獲，雖有舟楫，將安用之﹖今棄舟艦，使塞江而下，〔塞，悉則翻。〕援兵見之，必謂江已破，未敢輕進，往來覘伺，〔覘，醜廉翻，又醜豔翻。伺，相吏翻。〕動淹旬月，吾取之必矣。」銑援兵見舟艦，果疑不進。其交州刺史【章：十二行本「總管」；乙十一行本同；孔本同；張校同。】丘和、長史高士廉、司馬杜之松將朝江陵，〔交州，隋交趾郡。長，知兩翻。朝，直遙翻。〕聞銑敗，悉詣孝恭降。〔降，戶江翻；下同。〕
孝恭勒兵圍江陵，銑內外阻絕，問策於中書侍郎岑文本，文本勸銑降。銑乃謂羣下曰：「天不祚梁，不可復支矣。〔復，扶又翻。〕若必待力屈，則百姓蒙患，柰何以我一人之故陷百姓於塗炭乎！」乙巳，銑以太牢告於太廟，下令開門出降，〔考異曰：高祖實錄：「癸巳，趙郡王孝恭與蕭銑將文士弘相遇於清江合口，擊之，獲其戰艦千餘艦艘，下宜昌、當陽、枝江、松滋四縣。」舊書孝恭傳：「攻其水城，克之，所得船散於江中。諸將皆曰：『虜得賊船，當藉其用，何為棄之，無乃資賊邪﹖』孝恭曰：『不然。蕭銑偽境，南極嶺外，東至洞庭。若攻城未拔，援兵復到，我則內外受敵，進退不可，雖有舟楫，何所用之！今銑緣江州鎮，忽見船舸亂下，必知銑敗，未敢進兵，來去覘伺，動淹旬月，用緩其救，吾克之必矣。』銑救兵至巴陵，見船被江而下，果狐疑不敢輕進。」太宗實錄孝恭傳：「進師至清江，銑遣其將文士弘以兵拒戰，擊走之，追奔至於百里洲。士弘收兵復戰，又敗之，追入北江，銑悉兵以拒之。考恭將戰，李靖止之曰：『楚人輕銳，難與爭鋒，今新失荊門，盡兵出戰，此救敗之師也，非其本圖，勢不能久。一日不戰，賊必兩分，留輕兵抗我，退羸師以自守，此即勢攜力弱，擊之必捷。』孝恭不從，遣靖撫營，自以銳師水戰。孝恭果敗，奔於南岸。賊委舟大掠，人皆負重，靖見其軍亂，進兵擊之，賊大敗，乘勝進軍，入其郛郭。攻其水城，剋之，悉取其舟楫，散於江中。賊救兵見之，謂城已陷，莫敢輕進。銑內外阻絕，城中攜貳，由是懼而出降。」唐曆：「孝恭、靖乘勝進兵，攻其水城，剋之，悉取其船艦散於江中。諸將曰：『棄之無乃資敵﹖』靖曰：『不然，』云云。如舊書所載孝恭語。「既而銑救兵見之，謂城已陷，莫敢輕進，銑由是懼而出降。」按十道志：荊門在峽州宜都縣界。夷陵，峽州縣名。清江，在峽州巴山縣界。百里州，在荊州枝江縣界。江自此洲派別，去江陵已近，故銑悉兵死戰。太宗實錄近為得實，今從之。其餘則參取四書之語。孝恭以李靖為謀主，蓋靖畫策而孝恭為諸將言之。今從唐曆。〕守城者皆哭。銑帥羣臣緦縗布幘詣軍門，〔帥，讀曰率。縗，倉回翻。〕曰：「當死者唯銑耳，百姓無罪，願不殺掠。」孝恭入據其城，諸將欲大掠，岑文本說孝恭曰：「江南之民，自隋末以來，困於虐政，重以羣雄虎爭，〔將，即亮翻。說，輸芮翻。重，直用翻。〕今之存者，皆鋒鎬之餘，跂踵延頸以望真主，〔踵不至地曰跂，昔去智翻。〕是以蕭氏君臣、江陵父老決計歸命，庶幾有所息肩。今若縱兵俘掠，【章：十二行本「掠」下有「使士民失望」五字；乙十一行本同；孔本同；張校同；退齋校同。】恐自此以南，無復向化之心矣！」〔幾，居希翻。復，扶又翻。〕孝恭稱善，遽禁止之。諸將又言：「梁之將帥與官軍拒鬬死者，其罪既深，請籍沒其家，以賞將士。」李靖曰：「王者之師，直使義聲先路。彼為其主鬬死，〔將，即亮翻。帥，所類翻。先，悉薦翻；下同。為，於偽翻。〕乃忠臣也，豈可同叛逆之科籍其家乎！」於是城中安堵，秋亳無犯。南方州縣聞之，皆望風款附。銑降數日，援兵至者十餘萬，聞江陵不守，皆釋甲而降。
孝恭送銑於長安，上數之，銑曰：「隋失其鹿，天下共逐之。銑無天命，故至此；若以為罪，無所逃死！」竟斬於都市。詔以孝恭為荊州總管；李靖為上柱國，賜爵永康縣公，〔永康縣屬婺州。〕仍使之安撫嶺南，得承製拜授。
先是，銑遣黃門侍郎江陵劉洎略地嶺表，得五十餘城，未還而銑敗，洎以所得城來降，除南康州都督府長史。〔是年分端州之端溪置南康州，仍置都督府，督端、康、封、新、宋、瀧等州。時改總管府為都督府。貞觀初，始分上、中、下州。洎，其冀翻。長，知兩翻。〕
66戊申，徐圓朗昌州治中劉善行以須昌來降。〔圓朗蓋以鄆州之須昌置昌州。降，戶江翻。〕
67庚戌，詔陝東道大行臺尚書省自令、僕至郎中、主事，〔六典曰：漢官雲：光祿勳有南、北廬主事、三署主事，於諸郎之中，察茂才高弟者為之，秩四百石，次補尚書郎，出宰百里。謝承後漢書：胡伯蕃、範滂、公沙穆並以俊才舉孝廉，除郎中、光祿勳主事。後魏尚書吏部、儀曹、三公、虞曹、都官、二千石、比部，各量事置掌故主事員，門下置主事令史，並從八品上。隋初，臺省並置主事令史，煬帝三年，並去令史之名，其主事隨曹閑劇而置，每十令史置一主事，不滿十者亦置一人，雜用才術之士，至唐並用流外入流者補之。陝，失冉翻。〕品秩皆與京師同，而員數瘥少，〔少，詩沼翻。〕山東行臺及總管府、諸州並隸焉。其益州、襄州、山東、淮南、河北等道令、僕以下，各降京師一等，員數又減焉。行臺尚書令得承製補署。其秦王、齊王府官之外，各置左右六護軍府，及左右親事帳內府。〔護軍，惟秦、齊二府有之，他國不得置也。親王親事府及帳內府各置典軍二人，正五品上；副典軍二人，從五品上。〕
68閏月，乙卯，上幸稷州；〔武德三年，以京兆之武功、好畤、盩厔置稷州；又廢郇州，以郿、鳳泉二縣屬焉。〕己未，幸武功舊墅；壬戌，獵於好畤，〔武德二年，分醴泉置好畤縣，屬雍州，因漢書舊名也。〕乙丑，獵於九嵕；〔九嵕山，在雍州醴泉縣。嵕，子紅翻。〕丁卯，獵於仲山；戊辰，獵於清水谷，〔隋志：京兆宜君縣有清水。〕遂幸三原；〔三原本屬漢池陽縣界，後周置建忠郡，隋置三原縣，唐屬雍州。〕辛未，幸周氏陂；壬申，還長安。
69十一月，甲申，上祀圜丘。〔貞觀禮：冬至祀昊天上帝於圜丘。〕
70杜伏威使其將王雄擊李子通，子通以精兵守獨松嶺。〔自宣州廣德縣東南過獨松嶺至湖州，嶺路險狹。將，即亮翻；下同。〕雄誕遣其將陳當〔陳當之下合有「世」字，蓋唐史避太宗諱，去「世」字也。〕將千餘人，乘高據險以逼之，多張旗幟，夜則縛炬火於樹，布滿山澤。子通懼，燒營走保杭州；雄誕追擊之，又敗之於城下。〔敗，補邁翻。〕庚寅，子通窮蹙請降。〔降，戶江翻。考異曰：實錄曰：實錄：是月景申，會稽賊帥李子通伏誅。按子通因杜伏威入朝始謀叛伏誅，於時未也。舊紀：是月，子通以其地來降。新紀：庚寅，李子通降；丙申，謀反。亦不寢伏威未入朝也。〕伏威執子通並其左僕射樂伯通送長安；上釋之。
先是，汪華據黟、歙，稱王十餘年，雄誕還軍擊之，華拒之於新安洞口，〔唐歙州，隋之新安郡也。新安洞口即歙州隘道之口。先，悉薦翻。黟，音伊。歙，音攝。〕甲兵甚銳。雄誕伏精兵於山谷，帥羸弱數千犯其陳，〔帥，讀曰率；下同。羸，倫為翻。陳，讀曰陣。〕戰纔合，陽不勝，走還營，華進攻之，不能克，會日暮，引還，伏兵已據其洞口，華不得入，窘迫請降。
聞人遂安據崑山，無所屬，伏威使雄誕擊之，雄誕以崑山險隘，難以力勝，乃單騎造其城下，〔騎，奇寄翻。造，七到翻。〕陳國威靈，〔陳唐國之威靈也。〕示以禍福，遂安感悅，帥諸將出降。
於是伏威盡有淮南、江東之地，南至嶺，東距海。雄誕以功除歙州總管，賜爵宜春郡公。〔遠州宜春郡。〕
71壬辰，林州總管劉旻擊劉仚成，〔仚，許延翻。〕大破之。〔舊志：慶州華池縣，隋置；武德四年，置林州總管府。〕仚成僅以身免，部落皆降。〔降，戶江翻。〕
72李靖度嶺，遣使分道招撫諸州，所至皆下。〔使，疏吏翻。〕蕭銑桂州總管李襲志帥所部【章：十二行本「部」下有「諸州」二字；乙十一行本同；孔本同。】來降，〔桂州，隋志之始安郡。〕趙郡王孝恭即以襲志為桂州總管，明年入朝。〔朝，直遙翻。〕以李靖為嶺南撫慰大使，檢校桂州總管，引兵下九十六州，得戶六十餘萬。
73壬寅，劉黑闥陷定州，執總管李玄通，黑闥愛其才，欲以為大將，〔將，即亮翻；下同。〕玄通不可。故吏有以酒肉饋之者，玄通曰：「諸君哀吾幽辱，幸以酒肉來相開慰，當為諸君一醉。」〔為，於偽翻。〕酒酣，謂守者曰：「吾能劍舞，願假吾刀。」守者與之，玄通舞竟太息曰：「大丈夫受國厚恩，鎮撫方面，不能保全所守，亦何面目視息世間哉！」即引刀自刺，〔刺，七亦翻。〕潰腹而死。上聞，為之流涕，〔為，於偽翻。〕拜其子伏護為大將。
75幽州大饑，高開道許以粟賑之。〔賑，津忍翻。〕李藝遣老弱詣開道就食，開道皆厚遇之。藝喜，於是發民三千人，車數百乘，驢馬千餘匹往受粟，開道悉留之，告絕於藝，復稱燕王，〔賑，津忍翻。乘，繩證翻。復，扶又翻，又音如字。燕，因肩翻。〕北連突厥，南與劉黑闥相結，引兵攻易州不克，大掠而去。又遣其將謝稜詐降於藝，請兵援接，藝出兵應之。將至懷戎，〔舊志：北燕州懷戎縣，後漢上谷之潘縣也，北齊改為懷戎，媯水經其中，州所治也，貞觀八年，改北燕州為媯州。〕稜襲擊破之。開道與突厥連兵數入為寇，〔厥，九勿翻。數，所角翻。〕恆、定、幽、易鹹被其患。〔恆，戶登翻。被，皮義翻。〕
76十二月，乙卯，劉黑闥陷冀州，殺刺史麴稜。黑闥既破淮安王神通，移書趙、魏，〔以戰國時趙、魏大界言之。〕故竇建德將卒爭殺唐官吏以應黑闥。庚申，遣右屯衛大將軍義安王孝常將兵討黑闥。黑闥將兵數萬進逼宗城，〔將，即亮翻。〕黎州總管李世勣先屯宗城，棄城走保洺州。〔新志：武德二年，以黎陽縣置黎州。宗城本廣宗縣，隋仁壽初，改為宗城縣，避煬帝名也，屬清河郡，時置宗州。洺，彌並翻。考異曰：實錄：「世勣與黑闥戰於宋州，我師敗績。」革命記：「李勣為大總管，張仕貴為副， 領兵二萬人入宋州。勣以五百騎自探，聞黑闥到南宮，馳至宋州，不入城而西過至洺州，騎馬於南門外，喚陳君賓、黨仁弘、秦武通等棄城西拔。永年縣令程名振見 武通狼狽走出，騎馬向縣取家口，入城，城人恐相劫掠，即閉城自守。名振乃於城北門上以繩懸下，將母妻男女步走西去，不喻四五里，母妻等被劫散失，名振脫身 而免。黑闥攻宋城，破之，仕貴以輕騎突圍而走，投相州。數日，黑闥大軍至洺州。」按舊地裏志，武德四年置宗州於宗城縣，「宋」字皆當作「宗」。世勣名將，必不至如革命記所云，但力不能拒而棄城耳。今從舊書黑闥傳。〕甲子，黑闥追擊世勣等，破之，殺步卒五千人，世勣僅以身免。丙寅，洺州土豪翻城應黑闥。黑闥於【章：十二行本「於」上有「築壇」二字；乙十一行本同；孔本同；張校同；退齋校同。】城東南告天及祭竇建德而後入；後旨日，引兵攻拔相州，〔相，息亮翻。考異曰：實錄，黑闥陷相州在來年正月乙酉，蓋奏到之日也。今從革命記。〕執刺史房晃，右武衛將軍張士貴潰圍走。黑闥南取黎、衛二州，半歲之間，盡復建德舊境。又遣使北連突厥，頡利可汗遣俟斤宋邪那【張：「宋」作「末」。】帥胡騎從之。〔使，疏吏翻；下同。厥，九勿翻。俟，渠之翻。邪，讀曰耶。帥，讀曰率。騎，奇寄翻。〕右武衛將軍秦武通，洺州刺史陳君賓、永寧令程名振〔「永寧」當作「永年」。〕皆自河北遁歸長安。
77丁卯，命秦王世民、齊王元吉討黑闥。
78昆彌遣使內附。昆彌，即漢之昆明也。〔昆明蠻在爨蠻西，以西洱河為境。西洱河，即葉榆河也。〕雟州治中吉弘緯通南寧，〔雟州，漢越雟郡地，後周置嚴州，閏皇六年改西寧州，十八年，改雟州。南寧，古南中味、升麻諸縣之地，武德四年置南寧州。雟，音髓。〕至其國說之，遂來降。〔說，輸芮翻。降，戶江翻。〕
79己巳，劉黑闥陷邢州、趙州；庚午，陷魏州，殺總管潘道毅；辛未，陷莘州。〔隋開皇十六年，以魏州之莘縣置莘州，大業初廢。是年，復以魏州之莘、臨黃、武陽，博州之武水置莘州。考異曰：實錄作「華州」，新書作「業州」。按地裏志無業州，必莘州也。十道志：開皇十六年於莘縣置莘州。舊志，武德五年置。〕
80壬申，徙宋王元嘉為徐王。
