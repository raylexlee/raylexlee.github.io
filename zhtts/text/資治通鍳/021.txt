△卷第二十
漢紀十二　起昭陽大淵獻，盡重光協洽，凡九年。
世宗孝武皇帝中之下元狩五年（癸亥，公元前一一八年）
①春，三月，甲午，丞相李蔡坐盜孝景園堧地，葬其中，當下吏，自殺。〔堧，而緣翻。下，遐嫁翻。〕
②罷三銖錢，更鑄五銖錢。〔去年廢半兩錢，行三銖錢。更，工衡翻。考異曰：漢書食貨志：“前以銷半兩錢，鑄三銖錢；明年以三銖錢輕，更鑄五銖錢。“武帝元狩五年，乃雲”罷半兩錢，行五銖錢”，誤也。〕於是民多盜鑄錢，楚地尤甚。
上以爲淮陽，楚地之郊，〔師古曰：郊，謂交迫衝要之處。〕乃召拜汲黯爲淮陽太守。〔黯去年免，故召拜之。守，式又翻。〕黯伏謝不受印，詔數強予，〔強，其兩翻。予，讀曰與。〕然後奉詔。黯爲上泣曰：〔爲，於僞翻；下正爲同。〕“臣自以爲填溝壑，不復見陛下，〔復，扶又翻。填，大賢翻。〕不意陛下復收用之。臣常有狗馬病，力不能任郡事。〔任，音壬。〕臣願爲中郎，出入禁闥，補過拾遺，臣之願也。“上曰：“君薄淮陽邪？吾今召君矣。〔師古曰：言後即召也。〕顧淮陽吏民不相得，〔師古曰：顧，思念也。言吏民不相安而失其所也。〕吾徒得君之重，〔師古曰：徒，但也。重，威重也。〕臥而治之。”
黯既辭行，過大行李息曰：“黯棄逐居郡，不得與朝廷議矣。〔過，古禾翻。與，讀曰預。〕御史大夫湯，智足以拒諫，詐足以飾非，務巧佞之語，辯數之辭，非肯正爲天下言，專阿主意。主意所不欲，因而毀之；主意所欲，因而譽之。〔譽，音餘。〕好興事，舞文法，〔好，呼到翻。〕內懷詐以御主心，外挾賊吏以爲威重。公列九卿，不早言之，公與之俱受其戮矣。“息畏湯，終不敢言；及湯敗，上抵息罪。〔師古曰：抵，至也，致之於罪也。〕
使黯以諸侯相秩居淮陽，〔如淳曰：諸侯王相在郡守上，秩真二千石，月得百五十斛，歲凡得千八百石。二千石月得百二十斛，歲凡得千四百四十石耳。〕十歲而卒。
③詔徙奸猾吏民於邊。
④夏，四月，乙卯，以太子少傅武強侯莊青翟爲丞相。〔武強侯莊不識，高祖功臣，青翟其孫也。班志，武強縣屬廣川；唐冀州武強縣是也。〕
⑤天子病鼎湖甚，〔晉灼曰：黃圖：鼎湖，宮名，在京兆。班志，湖本在京兆，後分屬弘農。索隱曰：昔黃帝採首山銅，鑄鼎於湖，日鼎湖；即今之湖城縣也。〕巫醫無所不致，不愈。游水髮根言上郡有巫，病而鬼神下之。〔服虔曰：游水，縣名；髮根，人名。晉灼曰：地理志，游水，水名，在臨淮。師古曰：二說皆非也。游水，姓也；髮根，名也；蓋因水爲姓也。本嘗遇病而神下之，故爲巫也。下，戶嫁翻，降附也。〕上召置，祠之甘泉，及病，使人問神君，神君言曰：“天子無憂病；病少愈，強與我會甘泉。”〔少，詩沼翻。強，其兩翻。〕於是病癒，遂起幸甘泉，病良已，〔孟康曰：良已，善已；謂愈也。〕置酒壽宮。〔帝置壽宮以奉神君。臣瓚曰：壽宮，奉神之宮也。楚辭曰：蹇將澹兮壽宮。括地誌：壽宮在雍州長安縣西北三十里長安故城中。〕神君非可得見，聞其言，言與人音等，時去時來，來則風肅然，居室帷中。神君所言，上使人受，書其言，命之曰”畫法”。〔孟康曰：策畫之法也。〕其所語，世俗之所知也，無絕殊者，而天子心獨喜；其事祕，世莫知也。〔師古曰：喜，好也，音許吏翻。〕
時上卒起，幸甘泉，〔卒，讀曰猝。〕過右內史界中，道多不治，上怒曰：“義縱以我爲不復行此道乎！“銜之。〔師古曰：銜，含也；包含在心，以爲過也。復，扶又翻。〕
元狩六年（甲子，公元前一一七年）
①冬，十月，雨水，無冰。〔雨，於具翻。〕
②上既下緡錢令而尊卜式，〔事見上卷四年。〕百姓終莫分財佐縣官，於是楊可告緡錢縱矣。〔縱，放也，肆也。〕義縱以爲此亂民，部吏捕其爲可使者。天子以縱爲廢格沮事，〔孟康曰：武帝使楊可主告緡，沒入其財物，縱捕其爲可使者，此爲廢格詔書，沮已成之事也。格，音閣。沮，才汝翻，壞也。考異曰：漢書武紀：“元鼎三年十一月，令民告緡，“據義縱傳則在今冬。〕棄縱市。
③郎中令李敢，怨大將軍之恨其父，〔怨大將軍衛青也。恨其父事見上卷四年。師古曰：令其父抱恨而死也。〕乃擊傷大將軍，大將軍匿諱之。居無何，〔師古曰：無何，謂未多時也。〕敢從上雍，〔師古曰：雍之所在，地形積高，故曰上也。上，時掌翻。雍，於用翻。〕至甘泉宮獵，票騎將軍去病射殺敢。〔射，而亦翻。考異曰：史記封禪書雲：“明年，天子病鼎湖，甚；病癒，幸甘泉，大赦。“莫知其爲何年。本紀皆無其事，獨義縱傳有之。按漢書百官公卿表，義縱、李敢死皆在今年。敢傳雲：“從上雍，至甘泉宮。““雍”蓋衍字也。平準書雲：“自造白金五銖錢後五歲赦。“按武紀，元狩四年造白金，元鼎元年赦，首尾四年。若今年更有赦，則四年再赦，與平準書不合，今從百官表。〕去病時方貴幸，上爲諱，雲鹿觸殺之。〔爲，於僞翻。〕
④夏，四月，乙巳，廟立皇子閎爲齊王，旦爲燕王，胥爲廣陵王，初作誥策。〔師古曰：於廟中策命之。服虔曰：誥敕王，如尚書諸誥。李奇曰：今敕封拜諸王策文起於此。毛晃曰：漢制，天子之策長二尺。釋名曰：策，書教令於上，所以驅策於下也。〕
⑤自造白金、五銖錢後，吏民之坐盜鑄金錢死者數十萬人，其不發覺者不可勝計，〔勝，音升。〕天下大抵無慮皆鑄金錢矣。〔師古曰：抵，歸也。大歸，猶言大凡也。無慮，亦謂大率無少計慮雲耳。〕犯者衆，吏不能盡誅。
⑥六月，詔遺博士褚大、徐偃等六人〔姓譜：宋恭公子石食採於褚，其德可師，號曰褚師，因以命氏。〕分循郡國，舉兼併之徒及守、相、爲吏有罪者。〔守，郡守；相，諸侯相也。〕
⑦秋，九月，冠軍景桓侯霍去病薨。〔冠，古玩翻。〕天子甚悼之，爲冡，像祁連山。
初，霍仲孺吏畢歸家，〔霍仲孺，本河東平陽縣吏，給事平陽侯家，與侍者衛少兒私通而生去病。吏畢，言爲吏畢，免歸家也。〕娶婦，生子光。去病既壯大，乃自知父爲霍仲孺。會爲票騎將軍，擊匈奴，道出河東，遣吏迎仲孺而見之，大爲買田宅奴婢而去；〔爲，於僞翻。〕及還，因將光西至長安，任以爲郎，稍遷至奉車都尉、〔任，保任也。帝置奉車都尉，掌御乘輿車，秩比二千石。〕光祿大夫。
⑧是歲，大農令顏異誅。〔景帝后元年，更治粟內史爲大農令。考異曰：徐廣注史記平準書雲，異誅在元狩四年壬戌歲。廣見漢書百官公卿表，其年注云：“大農令顏異，二年坐腹非誅。“不思有二年字，致此誤也。〕
初，異以廉直，稍遷至九卿。上與張湯既造白鹿皮幣，〔見上卷四年。〕問異，異曰：“今王侯朝賀以蒼璧，直數千，而以皮薦反四十萬，〔時王侯朝賀以皮幣薦璧，故曰皮薦。朝，直遙翻。〕本末不相稱。“天子不說。〔稱，尺證翻。說，讀曰悅。〕張湯又與異有郤，〔郤，讀曰隙。〕及人有告異以他事，下張湯治異。〔下，遐嫁翻。〕異與客語初令下有不便者，〔李奇曰：異與客語詔令初下有不便處。〕異不應，微反脣。〔師古曰：蓋非也。〕湯奏當：“異九卿，見令不便，不入言而腹誹，論死。“自是之後，有腹誹之法比，〔師古曰：比，則例也，讀如字，又頻寐翻。〕而公卿大夫多諂諛取容矣。
元鼎元年（乙丑，公元前一一六年）
〔應劭曰：得寶鼎故，因是改元。考異曰：漢書武紀，此年雲”得鼎汾水上，“漢紀雲”六月得寶鼎於河東汾水上，吾丘壽王對云云。“按封禪書，欒大封樂通侯之歲，其夏六月，“汾陰巫錦爲民祠魏脽后土營旁得鼎，詔曰：『間者巡祭后土云云。』武紀：“元鼎四年，十月，幸汾陰。十一月，立后土祠於汾陰脽上。六月，得寶鼎后土祠旁。“禮樂志又云”元鼎五年得寶鼎。“恩澤侯表，“元鼎四年四月乙巳，欒大封侯。“然則得鼎應在四年。蓋武紀因今年改元而誤增此得鼎一事耳，非兩曾得鼎於汾水上也。封禪書：“天子封泰山反，至甘泉。有司言寶鼎出爲元鼎，以今年爲元封元年。“然則元鼎年號亦如建元、元光，皆後來追改之耳。〕
①夏，五月，赦天下。
②濟東王彭離驕悍，〔彭離，梁孝王子，景帝中六年受封。濟，子禮翻。悍，下罕翻；又侯旰翻。〕昏暮，與其奴、亡命少年數十人行剽殺人，取財物以爲好，〔如淳曰：以是爲好喜之事也。剽，匹妙翻，劫也。好，呼到翻。〕所殺發覺者百餘人，坐廢，徙上庸。〔班志，上庸縣屬漢中郡。〕
元鼎二年（丙寅，公元前一一五年）
①冬，十一月，張湯有罪自殺。
初，御史中丞李文，與湯有郤，〔班表，御史大夫有兩丞，一曰中丞，在殿中、蘭臺，掌圖籍祕書，外督部刺史，內領侍御史員十五人，受公卿奏事，舉劾、按章。成帝綏和元年，更名御史大夫爲大司空，置長史，而中丞官職如故。哀帝建平二年，復爲御史大夫，元壽二年，又爲大司空，而中丞出外爲御史臺主，歷漢東京至魏、晉以下皆然。郤，讀曰隙；下同。〕湯所厚吏魯謁居陰使人上變告文奸事，事下湯治，論殺之。〔上，時掌翻。下，遐嫁翻；下同。〕湯心知謁居爲之，上問：“變事蹤跡安起？“湯佯驚曰：“此殆文故人怨之。”〔師古曰：殆，近也。〕謁居病，湯親爲之摩足。〔爲，於僞翻。〕趙王素怨湯，上書告：“湯大臣，乃與吏摩足，疑與爲大奸。“事下廷尉。謁居病死，事連其弟。弟系導官。〔蘇林曰：漢儀注：獄二十六所，導官無獄也。師古曰：蘇說非也。導，擇也。以主擇米，故曰導官。時或以諸獄皆滿，故權寄此署系之，非本獄所也。班表，導官屬少府。〕湯亦治他囚導官，見謁居弟，欲陰爲之，而佯不省。〔囚，徐尤翻。爲，於僞翻。省，心景翻。〕謁居弟弗知，怨湯，使人上書，告湯與謁居謀共變告李文。事下減宣，〔減宣，人姓名。減，古斬翻。〕宣嘗與湯有郤，及得此事，窮竟其事，未奏也。會人有盜發孝文園瘞錢，〔如淳曰：瘞，埋也，埋錢於園陵以送死也。瘞，於計翻。〕丞相青翟朝，與湯約俱謝，〔師古曰：將入朝之時爲此要約。朝，直遙翻。〕至前，〔至帝之前也。〕湯獨不謝。〔湯以丞相四時行園陵當謝，御史大夫不豫園陵事，故不謝。〕上使御史按丞相，湯欲致其文”丞相見知”，〔欲以見知故縱之罪罪丞相。〕丞相患之。丞相長史朱買臣、王朝、邊通，皆故九卿、二千石，〔朱買臣嘗爲主爵都尉，王朝至右內史，邊通至濟南相。陳留風俗傳：邊祖於宋平公子戎字子邊。餘按左傳，周有大夫邊伯。〕仕宦絕在湯前。湯數行丞相事，〔數，所角翻。〕知三長史素貴，故陵折，丞史遇之，三長史皆怨恨，欲死之。〔欲以死發湯之奸也。〕乃與丞相謀，使吏捕案賈人田信等，曰：“湯且欲奏請，信輒先知之，居物致富，〔服虔曰：居，謂儲也。賈，音古；下同。〕與湯分之。“事辭頗聞，〔師古曰：聞於天子也。〕上問湯曰：“吾所爲，賈人輒先知之，益居其物，〔師古曰：益，多也。〕是類有以吾謀告之者。”〔師古曰：類，似也。〕湯不謝，又佯驚曰：“固宜有。“減宣亦奏謁居等事。天子以湯懷詐面欺，〔師古曰：對面欺誣也。〕使趙禹切責湯，湯乃爲書謝，因曰：“陷臣者，三長史也。“遂自殺。湯既死，家產直不過五百金。昆弟諸子欲厚葬湯，湯母曰：“湯爲天子大臣，被污惡言而死，〔被，皮義翻。污，烏故翻。〕何厚葬乎！“載以牛車，有棺無槨。天子聞之，乃盡按誅三長史。十二月，壬辰，丞相青翟下獄，自殺。
②春，起柏梁臺。〔服虔曰：用百頭梁作臺，因名焉。師古曰：三輔舊事雲，香柏爲之。今書皆作”柏”，服說非也。〕作承露盤，高二十丈，〔高，居號翻。〕大七圍，以銅爲之；上有仙人掌，以承露，和玉屑飲之，雲可以長生。宮室之修，自此日盛。
③二月，以太子太傅趙周爲丞相。
④三月，辛亥，以太子太傅石慶爲御史大夫。〔衛有大夫石氏。〕
⑤大雨雪。〔雨，於具翻。〕
⑥夏，大水，關東餓死者以千數。
⑦是歲，孔僅爲大農令，而桑弘羊爲大農中丞，〔班表：大農有兩丞，元狩四年，以東郭咸陽及孔僅爲之。今置中丞，其位當在兩丞上。〕稍置均輸，以通貨物。〔時置均輸官於郡、國，令遠方各以其物而灌輸。置平準於京師，都受天下委輸，貴則賣之，賤則買之，使富商大賈無所牟利。杜佑曰：漢武帝置均輸，謂所當輸於官者皆令輸其土地所饒，平其所在時價，官更於他處賣之。輸者既便，而官有利。〕
⑧白金稍賤，民不寶用，竟廢之。〔鑄白金，見上卷元狩四年。〕於是悉禁郡、國無鑄錢，專令上林三官鑄錢，令天下非三官錢不得行。〔裴駰曰：百官表：水衡都尉，掌上林苑，屬官有上林、均輸、鍾官、辨銅令，然則上林三官其是此三令乎！〕而民之鑄錢益少，計其費不能相當，惟真工、大奸乃盜爲之。
⑨渾邪王既降漢，〔見上卷元狩元年。〕漢兵擊逐匈奴於幕北，〔見上卷元狩元年。〕自鹽澤以東空無匈奴，西域道可通。於是張騫建言：“烏孫王昆莫本爲匈奴臣，後兵稍強，不肯復朝事匈奴，匈奴攻不勝而遠之。〔朝，直遙翻。遠，於願翻。〕今單于新困於漢，而故渾邪地空無人，蠻夷俗戀故地，又貪漢財物，今誠以此時厚幣賂烏孫，招以益東，居故渾邪之地，〔張騫傳：昆莫父難兜靡本與大月氏同在敦煌、祁連間，小國也。大月氏攻殺難兜靡，奪其地。而大月氏又爲匈奴所破，西擊塞王而奪其國。昆莫報父怨，西攻破大月氏國，因留居爲烏孫國。騫欲誘之復歸故地。〕與漢結昆弟，其勢宜聽，聽則是斷匈奴右臂也。〔斷，丁管翻。〕既連烏孫，自其西大夏之屬皆可招來而爲外臣。“天子以爲然，拜騫爲中郎將，將三百人，馬各二匹，牛羊以萬數，齎金幣帛直數千鉅萬；多持節副使，〔師古曰：爲騫之副，而各令持節也。〕道可便，遣之他旁國。〔沿道有便可通使他國者即遣之。〕
騫既至烏孫，昆莫見騫，禮節甚倨。騫諭指曰：〔師古曰：以天子意指曉告之。〕“烏孫能東居故地，則漢遣公主爲夫人，結爲兄弟，共距匈奴，匈奴不足破也。“烏孫自以遠漢，未知其大小；素服屬匈奴日久，且又近之，〔近，其靳翻。〕其大臣皆畏匈奴，不欲移徙。騫留久之，不能得其要領，〔要，讀曰腰。〕因分遣副使使大宛、康居、大月氏、大夏、安息、身毒、于闐及諸旁國。烏孫發譯道送騫還，〔宛，於元翻。氏，音支。身毒，音捐篤。闐，徒賢翻，又徒見翻。師古曰：道，讀曰導。〕使數十人，馬數十匹，隨騫報謝，因令窺漢大小。是歲，騫還，到，拜爲大行。後歲餘，騫所遣使通大夏之屬者皆頗與其人俱來，〔晉灼曰：其國人。〕於是西域始通於漢矣。
西域凡三十六國，南北有大山，中央有河，〔西域始通於漢凡三十六國，其後分置五十餘國：婼羌、鄯善、且末、小宛、精絕、戎盧、扜彌、渠勒、皮山、烏秅、西夜、蒲犁、子合、依耐、無雷、難兜、罽賓、烏弋山離、犁鞬、條支、安息、大月氏、大夏、康居、奄蔡、大宛、桃槐、休循、捐篤、莎車、疏勒、尉頭、烏孫、姑墨、溫宿、龜茲、烏壘、渠犁、尉犁、危須、焉耆、烏貪訾離、卑陸、卑陸後國、鬱立師、單桓、蒲類、蒲類後國、西且彌東且彌、劫國、山國、狐胡、車師前、后王是也。南北有大山者，南山在於窴之南、東出金城，與漢南山接；北山在車師之北，即唐志所謂西州交河縣北柳谷金沙嶺等山是也。中央有河者，河有兩源，一出蔥嶺，一出於窴南山，其河北流與蔥嶺河合，注蒲昌海。自於窴以西，水皆西流，逕休循、罽賓、大月氏、安息等國而入於西海。蒲昌之水潛行地下，南出積石，爲中國河。西海之水東南合於交州漲海。〕東西六千餘里，南北千餘里，東則接漢玉門、陽關，〔班志：敦煌郡龍勒縣有玉門關、陽關，酒泉郡有玉門縣。闞駰曰：漢罷玉門關屯，置其人於此。括地誌：沙州龍勒山，在縣南百六十五里，玉門關，在縣西北百一十八里。〕西則限以蔥嶺。〔西河舊事：蔥嶺，其山高大，上悉生蔥，故以名焉。〕河有兩源，一出蔥嶺，一出於窴，【章：十四行本”窴”作”闐”；乙十一行本同；孔本同。】合流東注鹽澤。鹽澤去玉門、陽關三百餘里。自玉門、陽關出西域有兩道：從鄯善傍南山北，循河西行至莎車，爲南道；〔鄯善，亦曰樓蘭國，治杅尼城，去陽關千六百里。鄯，上扇翻。傍，步浪翻。莎車，治莎車城，去長安九千九百五十里。莎，素河翻。〕南道西逾蔥嶺，則出大月氏、安息。自車師前王廷隨北山循河西行至疏勒，爲北道；〔車師前王，治交河城，去長安八千一百五十里，唐西州交河縣是也。疏勒，治疏勒城，去長安九千三百五十里，西當大月氏、大宛、康居之道。〕北道西逾蔥嶺，則出大宛、康居、奄蔡焉。〔杜佑曰：奄蔡，後爲肅〔粟〕特國。〕故皆役屬匈奴，匈奴西邊日逐王，置僮僕都尉，〔匈奴蓋以僮僕視西域諸國，故以名官。〕使領西域，常居焉耆、危須、尉黎間，〔焉耆，治員渠城，去長安七千三百里。危須，治危須城，在焉耆東百里，去長安七千二百九十里。尉犁，治尉犁城，去長安六千七百五十里，南接鄯善、且末二國。〕賦稅諸國，取富給焉。
烏孫王既不肯東還，漢乃於渾邪王故地置酒泉郡，〔應劭曰：其水如酒，故曰酒泉。師古曰：城下有金泉，泉味如酒；唐爲肅州。宋白曰：東南至長安二千九百里。〕稍發徙民以充實之；後又分置武威郡，〔本匈奴休屠王所居地，太初四年分置武威郡，唐之涼州即其地。宋白曰：東南至長安二千八百里。〕以絕匈奴與羌通之道。
天子得宛汗血馬，愛之，名曰”天馬”。使者相望於道以求之。諸使外國，一輩大者數百，少者百餘人，人所齎操大放博望侯時，〔齎，資也。操，持也。放，依也。言遺使所將節幣大概依遣博望侯時也。放，讀曰仿。〕其後益習而衰少焉。〔師古曰：以其串習，故不多發人。少，詩沼翻。〕漢率一歲中使多者十餘，少者五六輩；遠者八九歲，近者數歲而反。
元鼎三年（丁卯，公元前一一四年）
①冬，徙函谷關於新安。〔據班史，以故關爲弘農縣。應劭曰：弘農去新安三百里。述徵記：新安縣，今猶謂之新關。〕
②春，正月，戊子，陽陵園火。
③夏，四月，雨雹。〔雨，於具翻。〕
④關東郡、國十餘飢，人相食。
⑤常山憲王舜薨，〔舜，景帝子，中五年受封。諡法：博聞多能曰憲。〕子勃嗣，坐憲王病不侍疾及居喪無禮廢，徙房陵。〔班志，房陵縣屬漢中郡。宋白曰：闞駰雲，即春秋防渚地，漢獻帝改”防”爲”房”，兼立房陵郡；今爲房州。〕後月餘，天子更封憲王子平爲真定王，〔真定縣本屬常山。今分真定、綿曼、薡城、肥累四縣爲王國。〕以常山爲郡，於是五嶽皆在天子之邦矣。〔華山、嵩高，本在天子之郡。南嶽霍山屬廬江，淮南、衡山謀反，國除，入漢爲郡。元狩元年，濟北王獻太山及其旁邑。今又以常山爲郡，然後皆在天子之邦。〕
⑥徙代王義爲清河王。〔義，文帝子代王參之孫，王登之子。清河王乘，孝景之子，薨，無子，國除，徙代王王焉。〕
⑦是歲，匈奴伊稚斜單于死，子烏維單于立。
元鼎四年（戊辰，公元前一一三年）
①冬，十月，上行幸雍，祠五畤。〔雍，於用翻。畤，音止。〕詔曰：“今上帝，朕親郊，而後土無祀，則禮不答也，〔師古曰：答，對也。郊天而不祀地，失對偶之義。一曰：闕地只之祀，不爲神所答應。〕其令有司議！“立后土祠於澤中圜丘。〔郊祀志：有司議祠后土宜於澤中圜丘，爲五壇。〕上遂自夏陽東幸汾陰。〔班志，夏陽縣屬左馮翊。汾陰縣屬河東郡。〕是時，天子始巡郡、國；河東守不意行至，不辦，自殺。〔不意天子行幸至郡，供具不能備也。〕十一月，甲子，立后土祠於汾陰脽上，〔如淳曰：脽者，河之東岸特堆堀，長四五里，廣二里餘，高十餘丈。汾陰縣治脽之上；后土祠在縣西。汾在脽之北，西流與河合。師古曰：脽者，以其形高起，如人尻脽，故以名雲。一說，此臨汾水之上，地本名鄈，音與葵同，彼鄉人呼葵音如誰，故轉而爲脽字耳。故漢舊儀曰鄈上。脽，音誰。〕上親望拜，如上帝禮。禮畢，行幸滎陽，還，至洛陽，〔班志：滎陽、洛陽並屬河南郡。〕封周後姬嘉爲周子南君。〔臣瓚曰：汲冡古文謂衛將軍文子爲子南彌牟，其後有子南固、子南勁。紀年，勁朝於魏。後惠成王如衛，命子南爲侯。秦並六國，衛最後亡。疑嘉是衛後，故氏子南而稱君也。師古曰：子南，其封邑之號，以爲周後，故總言周子南君，瓚說非也。例不先言姓而後稱君，且自嘉以下皆姓姬，着於史傳。餘據恩澤侯表，周子南君食邑於潁川長社。〕
②春，二月，中山靖王勝薨。〔勝，景帝子，中二年受封。〕
③樂成侯丁義〔義，高祖功臣丁禮之曾孫。班志，樂成，侯國，屬南陽郡。考異曰：漢書郊祀志作”樂成侯登”。按史記、漢書功臣表當爲”丁義”。〕薦方士欒大，雲與文成將軍同師。上方悔誅文成，〔誅文成見上卷元狩四年。〕得欒大，大說。〔說，讀曰悅。〕大先事膠東康王，〔康王寄，上弟也。〕爲人長美言，〔師古曰：善爲甘美之言。〕多方略，而敢爲大言，處之不疑。〔處，昌呂翻。〕大言曰：“臣常往來海中，見安期、羨門之屬，顧以臣爲賤，不信臣；又以爲康王諸侯耳，不足與方。臣之師曰：『黃金可成而河決可塞，〔塞，悉則翻。〕不死之藥可得，仙人可致也。』然臣恐效文成，則方士皆掩口，惡敢言方哉！”〔惡，音烏。〕上曰：“文成食馬肝死耳。〔索隱曰：論衡雲：氣勃而毒盛，故食走馬肝，馬肝殺人。儒林傳：食肉無食馬肝，是也。〕子誠能修其方，我何愛乎！“大曰：“臣師非有求人，人者求之。陛下必欲致之，則貴其使者，令爲親屬，以客禮待之，乃可使通言於神人。“於是上使驗小方，鬬旗，旗自相觸擊。〔考異曰：封禪書郊祀志皆作”棋”，獨史記孝武紀作”旗”。按漢武故事雲：“大嘗於殿前樹旍數百枚，大令旍自相擊，翻翻竟庭中，去地十餘丈，觀者皆駭。“然則作”旗”字者是也。〕是時，上方憂河決而黃金不就，乃拜大爲五利將軍，又拜爲天士將軍，地士將軍，大通將軍。夏，四月，乙巳，封大爲樂通侯，〔恩澤侯表：樂通侯食邑於安定郡高平縣。〕食邑二千戶，賜甲第，僮千人，乘輿斥車馬、帷帳、器物以充其家，〔師古曰：斥不用者也。〕又以衛長公主妻之，〔乘，繩證翻。長，知兩翻。孟康曰：衛太子妹。如淳曰：衛太子姊也。師古曰：外戚傳雲：子夫生三女，元朔三年生男。據是，則衛太子之姊也，孟說非。妻，七細翻。〕齎金十萬斤，天子親如五利之第，使者存問共給，〔共，讀曰供。〕相屬於道。〔屬，之慾翻。〕自太主、將、相以下，〔太主，帝姑竇太主也。〕皆置酒其家，獻遺之。〔遺，於季翻。〕天子又刻玉印曰”天道將軍”，〔據前史，下文言爲天子道天神，則道讀曰導。〕使使衣羽衣，夜立白茅上；五利將軍亦衣羽衣，立白茅上，受印，以示不臣。〔羽衣，緝羽毛爲衣也；今道士服被之。使衣、亦衣，於既翻。〕大見數月，佩六印，〔五利。天士、地士、大通、天道五將軍，並樂通侯爲六印。〕貴震天下。於是海上燕、齊之間，莫不搤腕自言有禁方，能神仙矣。〔搤，音厄。腕，烏貫翻。〕
④六月，汾陰巫錦〔應劭曰：錦，巫名。〕得大鼎於魏脽后土營旁，〔師古曰：汾脽本魏地之墳，故曰魏脽也。營，謂后土祠之兆域。〕河東太守以聞。天子使驗問，巫得鼎無奸詐，乃以禮祠，迎鼎至甘泉，從上行，〔如淳曰：以鼎從行上甘泉。〕薦之宗廟及上帝，藏於甘泉宮；羣臣皆上壽賀。
⑤秋，立常山憲王子商爲泗水王。〔泗水統淩、泗陽、於三縣，本屬東海郡，帝分爲王國。〕
⑥初，條侯周亞夫爲丞相，〔周亞夫，景帝前七年爲相，中三年罷。〕趙禹爲丞相史，府中皆稱其廉平，然亞夫弗任，曰：“極知禹無害，〔漢書音義曰：文無所枉害。蕭何以文無害爲沛主吏掾。章懷太子賢曰：按律有無害都吏，如今言公平吏。蘇林曰：無害，若言無比也。一曰：害，勝也，無能勝害之者。師古曰：傷害也，無人能傷害之者。貢父曰：持法者或以私意陷人，謂之害；故貴於文無害。無害者，取其爲人無害於行，則可以爲吏矣。〕然文深，不可以居大府。”〔應劭曰：禹持文法深劾。〕及禹爲少府，比九卿爲酷急；〔言以當時九卿同列者比之，禹爲酷急也。〕至晚節，吏務爲嚴峻，而禹更名寬平。
中尉尹齊素以敢斬伐着名，〔姓譜：少昊之子封於尹城，子孫因以爲氏。按尹氏，周之世卿。〕及爲中尉，吏民益雕敝。是歲，齊坐不勝任抵罪。〔勝，音升。〕上乃復以王溫舒爲中尉，趙禹爲廷尉。後四年，禹以老，貶爲燕相。
是時吏治皆以慘刻相尚，〔治，直吏翻。〕獨左內史兒寬，勸農業，緩刑罰，理獄訟，務在得人心；擇用仁厚士，推情與下，不求名聲，吏民大信愛之；收租稅時，裁闊狹，與民相假貸，〔師古曰：謂有貧弱及農要之時，不即徵收也。餘謂闊，謂征斂稍寬、禁防疏闊之時；狹，謂督促迫急之時。闊時不急徵收，假貸與民，使營生業。〕以故租多不入。後有軍發，左內史以負租課殿，當免；〔殿，丁練翻。課下下曰殿。〕民聞當免，皆恐失之，大家牛車、小家擔負輸租，襁屬不絕，〔師古曰：襁，索也。言輸者接連不絕於道，若繩索之相屬也，猶今言續索矣。屬，之慾翻。〕課更以最。〔課上上曰最。〕上由此愈奇寬。
⑦初，南越文王遣其子嬰齊入宿衛，〔南越王胡薨，諡文王。嬰齊入宿衛，見十七卷建元元年。〕在長安取邯鄲樛氏女，〔取，讀曰娶。邯鄲屬趙國。師古曰：樛，居虯翻。〕生子興。文王薨，嬰齊立，乃藏其先武帝璽，〔趙佗自號南越武帝。李奇曰：去其僭號。〕上書請立樛氏女爲後，興爲嗣。漢數使使者風諭嬰齊入朝。〔數，所角翻。師古曰：風，讀曰諷，諷諭令入朝。〕嬰齊尚樂擅殺生自恣，懼入見要，用漢法比內諸侯，〔樂，音洛。見，賢遍翻；下同。要，讀曰邀。恐漢邀之以用朝廷之法，如內諸侯王。〕固稱病，遂不入見。嬰齊薨，諡曰明王。太子興代立，其母爲太后。
太后自未爲嬰齊姬時，嘗與霸陵人安國少季通。〔師古曰：姓安國，字少季。少，詩照翻。〕是歲，上使安國少季往諭王、王太后以入朝，比內諸侯，令辯士諫大夫終軍等宣其辭，〔百官表：元狩五年，初置諫大夫，秩八百石。〕勇士魏臣等輔其決，〔師古曰：助令決策也。〕衛尉路博德將兵屯桂陽〔班志，桂陽縣屬桂陽郡；唐爲連州桂陽、連山二縣地。〕待使者。南越王年少，太后中國人；安國少季往，復與私通，國人頗知之，多不附太后。太后恐亂起，亦欲倚漢威，數勸王及羣臣求內屬；〔數，所角翻。〕即因使者上書，請比內諸侯，三歲一朝，〔朝，直遙翻。〕除邊關。於是天子許之，賜其丞相呂嘉銀印及內史、中尉、太傅印，餘得自置；除其故黥、劓刑，用漢法，比內諸侯。使者皆留，填撫之。〔漢制，諸侯王國二千石以上皆漢朝所命，餘得自置。今賜南越丞相、內史、中尉、太傅印，使之比內諸侯也。漢自文帝除肉刑，不用黥、劓之法，故亦令南越除之。劓，魚器翻，又牛例翻。填，讀曰鎮。爲呂嘉反張本。〕
⑧上行幸雍，〔雍，於用翻。〕且郊，或曰：“五帝，泰一之佐也。宜立泰一，而上親郊。“上疑未定。齊人公孫卿曰：“今年得寶鼎，其冬辛巳朔旦冬至，與黃帝時等。“卿有札書〔師古曰：等，同也。札，木簡之薄小者也。〕曰：“黃帝得寶鼎，是歲己酉朔旦冬至，凡三百八十年，黃帝仙登於天。“因嬖人奏之。〔嬖，卑義翻，又博計翻。〕上大悅，召問，卿對曰：“受此書申公，申公曰：『漢興復當黃帝之時，漢之聖者在高祖之孫且曾孫也。寶鼎出而與神通，黃帝接萬靈明庭，明庭者甘泉也。黃帝採首山銅，〔班志，河東蒲坂縣有首山。〕鑄鼎於荊山下，〔班志：馮翊懷德縣有荊山。〕鼎既成，有龍垂鬍髯下迎黃帝，〔師古曰：胡，謂頷下垂肉也；髯，其毛也。髯，人佔翻。〕黃帝上騎龍，與羣臣後宮七十餘人俱登天。』於是天子曰：“嗟乎！誠得如黃帝，吾視去妻子如脫屣耳！”〔師古曰：屣，小履也。脫屣者，言其便易，無所顧也。屣，山爾翻。〕拜卿爲郎，使東候神於太室。〔師古曰：太室山在潁川崇高縣，是爲中嶽。〕
元鼎五年（己巳，公元前一一二年）
①冬，十月，上祠五畤於雍，遂逾隴，〔隴坻也，在天水郡隴縣。三秦記曰：其坂九曲，上隴者七日乃越。〕西登崆峒。〔唐地理志：崆峒在岷州溢樂縣西。岷州，漢臨洮之地。史記作”空桐”。正義曰：空桐山，在原州平高縣西百里。〕隴西守以行往卒，〔卒，讀曰猝。〕天子從官不得食，惶恐，自殺。〔從，才用翻。〕於是上北出蕭關，從數萬騎獵新秦中，以勒邊兵而歸。新秦中或千里無亭徼，於是誅北地太守以下。〔唐麟州治新秦。杜佑：漢新秦中地。餘謂唐取漢新秦中之名以名郡耳，麟州不能盡有漢新秦中之地也。北地與朔方接境，時朔方新置郡，蓋使北地併力以營築亭徼也。徼，吉吊翻。〕上又幸甘泉，立泰一祠壇，所用祠具如雍一畤而有加焉。〔雍有五畤，今祠太一所用，如雍一畤之祠具也。有加者，加醴棗脯之屬。〕五帝壇環居其下四方地，爲醊食羣神從者及北斗雲。〔說文：醊，祭酎也。師古曰：謂聯屬而祭也。醊，竹芮翻。食，讀曰飤。從，才用翻。〕十一月，辛巳朔，冬至；昧爽，〔昧，冥也。爽，明也。謂日尚昧昧而天色漸明也。〕天子始郊拜泰一，朝朝日，夕夕月則揖。〔應劭曰：天子春朝日，秋夕月；朝日以朝，夕月以夕。臣瓚曰：漢儀注：郊泰畤，皇帝平旦出竹宮，東向揖日，其夕西南向揖月，便用郊日，不用春、秋也。師古曰：春朝朝日，秋暮夕月，蓋常禮；郊泰畤而揖日月，此又別儀。朝朝，下直遙翻；下同。〕其祠，列火滿壇，壇旁亨炊具。〔亨，讀曰烹。〕有司雲：“祠上有光。“又云：“晝有黃氣上屬天。”〔屬，之慾翻。〕太史令談、祠官寬舒等〔班表：太史令屬太常。劉昭志：秩六百石，掌天時星曆，凡國祭祀、喪娶之事。談，即司馬談也。祠官，掌祠祀之官。寬舒，史逸其姓。〕請三歲天子一郊見，〔見，賢遍翻。〕詔從之。
②南越王、王太后飭治行裝，重齎〔治，直之翻。齎，讀曰資。〕爲入朝具。其相呂嘉，年長矣，相三王，宗族仕宦爲長吏者七十餘人，男盡尚王女，女盡嫁王子弟、宗室，及蒼梧秦王有連，〔孟康曰：蒼梧，越中王，自名爲秦王。連，親婚也。晉灼曰：秦王，即後趙光；趙本與秦同姓，故曰秦王。餘據南越王姓趙，曷爲不稱南越秦王！晉說未爲通。長，知兩翻。〕其居國中甚重，得衆心愈於王。〔師古曰：愈，勝也。〕王之上書，數諫止王，王弗聽；有畔心，數稱病，不見漢使者。〔數，所角翻。〕使者皆注意嘉，勢未能誅。王、王太后亦恐嘉等先事發，〔先，悉薦翻。〕欲介漢使者權，謀誅嘉等，〔韋昭曰：恃使者爲介冑也。索隱曰：志林雲：介者，因也；欲因使者權誅呂嘉也。韋昭以介爲恃。介者，間也；以言間恃漢使之權，意即得矣；然雲恃爲介冑則非也。虞喜以介爲因，亦有所由；介者，賓主所因也。〕乃置酒請使者，大臣皆侍坐飲。〔坐，徂臥翻。〕嘉弟爲將，將卒居宮外。〔將，即亮翻。〕酒行，太后謂嘉曰：“南越內屬，國之利也；而相君苦不便者，何也？“以激怒使者。使者狐疑相杖，〔杖，直亮翻。〕遂莫敢發。嘉見耳目非是，〔師古曰：言異於常也。〕即起而出。太后怒，欲鏦嘉以矛，〔鏦，楚江翻。〕王止太后。嘉遂出，介其弟兵就舍，〔李奇曰：介，被也。師古曰：介，甲也，被甲以自衛也。弟兵，即上所云弟將卒居外者。〕稱病，不肯見王及使者，陰與大臣謀作亂。王素無意誅嘉，嘉知之，以故數月不發。
天子聞嘉不聽命，王、王太后孤弱不能制，使者怯無決；又以爲王、王太后已附漢，獨呂嘉爲亂，不足以興兵，欲使莊參以二千人往使。〔往使，疏吏翻。〕參曰：“以好往，數人足矣；以武往，二千人無足以爲也。“辭不可，天子罷參。郟壯士故濟北相韓千秋〔班志，郟縣屬潁川郡。史記正義曰：今汝州郟城縣。郟，音夾。千秋，蓋相濟北成王胡也。胡，貞王勃之子。〕奮曰：“以區區之越，又有王、王太后應，獨相呂嘉爲害，願得勇士三百人，必斬嘉以報。“於是天子遣千秋與王太后弟樛樂將二千人往。入越境。〔樛，居虯翻。〕呂嘉等乃遂反，下令國中曰：“王年少。太后，中國人也，又與使者亂，專欲內屬，盡持先王寶器入獻天子以自媚；多從人行，至長安，虜賣以爲僮僕；取自脫一時之利，無顧趙氏社稷、爲萬世慮計之意。“乃與其弟將卒攻殺王、王太后及漢使者，遣人告蒼梧秦王及其諸郡縣，立明王長男越妻子術陽侯建德爲王。〔建德降漢，始封術陽侯，史蓋追書也。班表：術陽侯食邑於東海之下邳。長，知兩翻。〕而韓千秋兵入，破數小邑。其後越開直道給食，〔師古曰：縱之令深入，然後擊滅之，〕未至番禺四十里，〔番禺，南越都。番，音潘。〕越以兵擊千秋等，遂滅之；使人函封漢使者節置塞上，好爲謾辭謝罪，〔師古曰：謾，誑也，音慢，又莫連翻。〕發兵守要害處。
春，三月，壬午，天子聞南越反，曰：“韓千秋雖無功，亦軍鋒之冠，〔冠，古玩翻。〕封其子延年爲成安侯；〔班表，成安侯食邑於潁川郡之郟縣。〕樛樂姊爲王太后，首願屬漢，封其子廣德爲龍亢侯。”〔班志，龍亢縣屬沛國。亢，音剛。考異曰：漢書功臣表作”龍侯”，南越傳作”龒侯”。晉灼曰：“龒”，古”龍”字。史記建元以來侯者表及南越傳皆作”龍亢侯”，今從之。〕
③夏，四月，赦天下。
④丁丑晦，日有食之。
⑤秋，遣伏波將軍路博德〔環濟要略曰：伏波將軍者，船涉江海，欲使波濤伏息也。〕出桂陽，下湟水；〔水經：匯水出桂陽縣盧聚，南出貞女峽，合洭水，東南過含洭縣，南出洭浦關爲桂水。山海經以洭水爲湟水。徐廣曰：湟水，一名洭水，出桂陽，通四會。師古曰：湟，音皇。〕樓船將軍僕出豫章，下湞水；〔應劭曰：湞水出南海龍川西，入秦水。水經：湞水逕桂陽郡之湞陽縣南，而右注溱水。湞，鄭氏曰：湞，音檉；孟康曰：湞，音貞；師古曰：湞，丈庚翻。〕歸義越侯嚴爲戈船將軍，出零陵，下離水；〔張晏曰：嚴故越人，降，爲歸義侯。越人於水中負人船，又有蛟龍之害，故置戈於船下，因以爲名。臣瓚曰：伍子胥書有戈船，以載干戈，因謂之戈船也。師古曰：以樓船之例言之，非謂載干戈也，此蓋船下安戈以御蛟鼉水蟲之害，張說近之。貢父曰：船下安戈既難措置，又不可以行；今造舟船甚多，未嘗有置戈者。顏北人，不曉行船，故信張說；蓋瓚說是。餘據表無歸義越侯嚴。零陵本屬桂陽，帝分置郡；唐爲永、道二州。灕水，班志：出零陵縣陽海山東南，至廣信入鬱水。〕甲爲下瀨將軍，下蒼梧；〔服虔曰：甲故越人歸漢者。臣瓚曰：瀨，湍也；吳、越謂之瀨，中國謂之磧。伍子胥書有下瀨船。瀨，音賴。蒼梧本越地，帝始置郡，有灕水關；唐梧、賀、康、端、封之地。〕皆將罪人，江、淮以南樓船十萬人。越馳義侯遺別將巴、蜀罪人，發夜郎兵，下牂柯江，鹹會番禺。
齊相卜式上書，請父子與齊習船者往死南越。天子下詔褒美式，賜爵關內侯，金六十斤，田十頃，佈告天下；天下莫應。是時列侯以百數，皆莫求從軍擊越。會九月嘗酎，祭宗廟，列侯以令獻金助祭。少府省金，金有輕及色惡者，上皆令劾以不敬，奪爵者百六人。〔如淳曰：漢儀注：王子爲侯，歲以黃金嘗酎於漢廟，皇帝臨受獻金，金少，不如斤兩，色惡，王削縣，侯免國。餘據當時失侯者列侯、王子侯共一百六人，蓋不特王子侯有酎金也。酎，直又翻。省，悉景翻。劾，戶概翻。〕辛巳，丞相趙周坐知列侯酎金輕，下獄，自殺。〔下，遐嫁翻。〕
⑥丙申，以御史大夫石慶爲丞相，封牧丘侯。〔恩澤侯表，牧丘侯食邑平原。〕時國家多事，桑弘羊等致利，王溫舒之屬峻法，而兒寬等推文學，皆爲九卿，更進用事；〔更，工衡翻。〕事不關決於丞相，丞相慶醇謹而已。〔師古曰：醇，專厚也。〕
⑦五利將軍裝治行，東入海求其師。既而不敢入海，之太山祠。上使人隨驗，實無所見。五利妄言見其師，其方盡多不售，〔師古曰：售，應當也；不售者，無驗也。〕坐誣罔，腰斬；樂成侯亦棄市。
⑧西羌衆十萬人反，與匈奴通使，〔使，疏吏翻。〕攻故安，圍枹罕。〔故安縣屬涿郡，西羌之兵安能至此！當作”安故”。班志，安故、枹罕二縣，皆屬隴西郡。枹罕，故罕羌邑。宋白曰：安故故城，在蘭州南。枹罕，今河州治所。枹，音膚。罕，如字。〕匈奴入五原，〔五原，即秦九原郡，帝更名；唐爲鹽州。宋白曰：五原郡有原五所，故名，謂龍游原、乞地於原、青嶺原、岢嵐真原、橫槽原也。五原故城，在今榆林縣界。〕殺太守。〔守，式又翻；下同。〕
元鼎六年（庚午，公元前一一一年）
①冬，發卒十萬人，遣將軍李息、郎中令徐自爲徵西羌，平之。
②樓船將軍楊僕入越地，先陷尋陿，〔陿，作陝音。姚氏曰：尋陿在始興西三百里，近口也。陿，音狹。〕破石門，〔石門在番禺西北二十里。郡國志：呂嘉拒漢，積石江中爲門，因名石門。〕挫越鋒，以數萬人待伏波將軍路博德至俱進，樓船居前，至番禺。南越王建德、相呂嘉城守。樓船居東南面，伏波居西北面。會暮，樓船攻敗越人，縱火燒城。〔敗，蒲賣翻。〕伏波爲營，〔師古曰：設營壘以待降者。〕遣使者招降者，賜印綬，復縱令相招。〔師古曰：來降者即賜以侯印，而放令還，更相招諭。復，扶又翻。〕樓船力攻燒敵，驅而入伏波營中。黎旦，城中皆降。建德、嘉已夜亡入海，伏波遣人追之。校尉司馬蘇弘得建德，越郎都稽得嘉。〔孟康曰：越中所自置郎也。考異曰：史記漢書表皆作”孫都”，南越傳皆雲”都稽”，今從傳。〕戈船、下瀨將軍兵及馳義侯所發夜郎兵未下，南越已平矣。遂以其地爲南海、蒼梧、鬱林、合浦、交趾、九真、日南、珠厓、儋耳九郡。〔南海，唐廣州、循州之地。蒼梧，注見上。鬱林，唐桂州、鬱林、黨、繡州之地。合浦，唐廉、雷、潘州之地。交趾，唐安南之地。杜佑曰：南方夷人，其足大，指開廣；若並足而立，其指交，故名交趾。劉欣期交州記曰：交趾之人出南定縣，足骨無節，身有毛，臥者更扶乃得起。山海經：交脛國爲人交脛。郭璞曰：腳脛曲戾相交，所謂”雕題、交趾”也。九真，唐愛州之地。日南，唐驩州之地。師古曰：言其在日之南，所謂開北戶以向日者。珠厓、儋耳，唐瓊管之地。應劭曰：二郡在大海厓岸之邊，出真珠，故曰珠厓。儋耳者，種大耳，其渠率自謂王者，耳尤緩，下肩三寸。張晏曰：異物志，二郡在海中，東西千里，南北五百里。儋耳之人，鏤其頰皮，上連耳匡，分爲數支，狀如羊腸，累耳而下垂。賢曰：儋耳故城，即今儋州義倫縣。儋，丁甘翻。臣瓚曰：珠厓郡治瞫都，去長安七千三百二十四里，儋耳去長安七千三百三十五里，見茂陵書。〕師還，上益封伏波；封樓船爲將梁侯，蘇弘爲海常侯，都稽爲臨蔡侯，〔徐廣曰：海常在東萊。餘以王子侯表參考，則海常侯當食邑琅邪。功臣表，臨蔡侯食邑河內。〕及越降將蒼梧王趙光等四人皆爲侯。〔趙光封隨桃侯，史定封安道侯，畢取封膫侯，居翁封湘城侯。考異曰：凡此等封侯者，年表皆有月日，爲其先後難齊，故盡附於立功之處；後仿此。〕
③公孫卿候神河南，言見仙人跡緱氏城上。〔班志，緱氏縣屬河南郡。宋白曰：漢緱氏縣故城，在今縣東南二十五里。緱，工侯翻。〕春，天子親倖緱氏城視跡，問卿：“得毋效文成、五利乎？“卿曰：“仙者非有求人主，人主者求之；其道非寬假，神不來。言神事如迂誕，〔師古曰：迂，回遠也。誕，大言也。〕積以歲月，乃可致也。“上信之。於是郡、國各除道，繕治宮觀、名山、神祠以望幸焉。〔觀，古玩翻。〕
④賽南越，祠泰一、后土，始用樂舞。〔據郊祀志，五年秋，爲伐南越告禱太一，故今賽祠。賽，先代翻。〕
⑤馳義侯發南夷兵，欲以擊南越。且蘭君恐遠行〔且蘭亦南夷種，帝開爲縣，屬牂柯郡。且，音苴；子閭翻。〕旁國虜其老弱，乃與其衆反，殺使者及犍爲太守。〔犍，渠延翻。守，式又翻。〕漢乃發巴、蜀罪人當【嚴：“當”改”嘗”。】擊南越者八校尉，遣中郎將郭昌、衛廣將而擊之，〔將，即亮翻。〕誅且蘭及邛君、莋侯，〔邛君，邛都之君。莋侯，莋都之君。莋，才各翻；下同。〕遂平南夷爲牂【章：十四行本”牂”作”（暫缺）”，乙十一行本同。】柯郡。夜郎侯始倚南越，南越已滅，夜郎遂入朝，〔朝，宜遙翻。〕上以爲夜郎王。冉駹皆振恐，請臣置吏，乃以邛都爲越巂郡，〔邛，渠容翻。越巂郡，唐爲巂州。巂，音髓。〕莋都爲沈黎郡，〔服虔曰：今蜀郡北部都尉所治本莋都。臣瓚曰：茂陵書，沈黎治莋都，去長安三千三百三十五里。唐爲黎州地。〕冉駹爲汶山郡，〔駹，莫江翻。應劭曰：今蜀郡岷山本冉駹地。宣帝地節四年，省岷山郡並蜀，今茂州諸羌之地是也。華陽國志：汶山，南接漢嘉，西接涼州酒泉，北接陰平，皆其地也。唐置茂州汶山縣。注云，有岷山。類篇：汶，音”岷”。又據史記夏紀引禹貢”岷、嶓既藝”及”岷山之陽”及”岷山導江”之岷皆作”汶”，蓋漢時古字通用也。康曰汶，音問，非也。〕廣漢西白馬爲武都郡。〔高祖置廣漢郡；唐爲梓州。白馬居武都仇池，班志所謂天池大澤。括地誌：隴右成州、武州皆白馬氐，其豪族楊氏居成州仇池山上。武都郡，唐階、成、武等州地。〕
⑥初，東越王餘善上書，請以卒八千人從樓船擊呂嘉；兵至揭陽，〔班志，揭陽縣屬南海郡；唐爲潮州。韋昭曰：揭，其逝翻。蘇林音揭，師古音竭。〕以海風波爲解，不行，持兩端，陰使南越。〔使，疏吏翻。〕及漢破番禺，不至。楊僕上書願便引兵擊東越；上以士卒勞倦，不許，令諸校屯豫章、梅嶺以待命。〔徐廣曰：梅嶺在會稽界。索隱曰：徐說非也。按今豫章三十里有梅嶺，在洪崖山，當古驛道。杜佑曰：梅嶺在虔州虔化縣界。括地誌：在虔化縣東北一百二十八里。校，戶教翻。〕餘善聞樓船請誅之，漢兵臨境，乃遂反，發兵距漢道，號將軍騶力等爲吞漢將軍，入白沙、武林、梅嶺，〔索隱曰：按今豫章北二百里接番陽界，地名白沙，沙東南八十里有武陽亭，東南三十里地名武林，當閩、越之京道。劉昫曰：武林，在蒼梧猛陵縣界，隋分猛陵置武林縣，屬永平郡，唐置龔州。〕殺漢三校尉。是時，漢使大農張成、故山州侯齒將屯〔齒，城陽共王子，坐酎金失侯，故書曰故侯。將，即亮翻；下僕將同。〕弗敢擊，卻就便處，皆坐畏懦誅，餘善自稱武帝。
上欲復使楊僕將，爲其伐前勞，〔爲，於僞翻。〕以書敕責之曰：“將軍之功獨有先破石門、尋陿，非有斬將搴旗之實也，〔師古曰：搴，拔取之也。〕烏足以驕人哉！前破番禺，捕降者以爲虜，〔降，戶江翻。〕掘死人以爲獲，是一過也。使建德、呂嘉得以東越爲援，〔師古曰：以僕不窮追之，故令得以東越爲援也。〕是二過也。士卒暴露連歲，將軍不念其勤勞，而請乘傳行塞，〔傳，張戀翻。行，下孟翻。〕因用歸家，懷銀、黃，垂三組，誇鄉里，是三過也。〔師古曰：銀，銀印也；黃，金印也。僕爲主爵都尉，又爲樓船將軍，並將梁侯，故爲三組。組，印綬也。〕失期內顧，〔師古曰：言顧思妻妾也。〕以道惡爲解，是四過也。問君蜀刀價而陽不知，〔蜀刀，蜀中所作刀。師古曰：蜀刀，有環者也。〕挾僞幹君，〔師古曰：幹，犯也。〕是五過也。受詔不至蘭池，〔蘭池宮在渭城。如淳曰：本出軍時欲使之蘭池宮，頓而不至。〕明日又不對；假令將軍之吏，問之不對，令之不從，其罪何如？推此心在外，江海之間可得信乎？今東越深入，將軍能率衆以掩過不？”〔不，讀曰否。〕僕惶恐對曰：“願盡死贖罪！“上乃遣橫海將軍韓說出句章，〔班志，句章縣屬會稽郡。史記正義曰：句章故城，在越州鄮縣西一百里。〕浮海從東方往；樓船將軍楊僕出武林，中尉王溫舒出梅嶺，以越侯爲戈船、下瀨將軍，出若邪、白沙，〔若邪，時屬會稽山陰縣界；今之若邪溪，在越州東南二十五里，曰五云溪。〕以擊東越。
⑦博望侯既以通西域尊貴，其吏士爭上書言外國奇怪利害求使。天子爲其絕遠，非人所樂往，聽其言，〔師古曰：凡人皆不樂去，故有自請爲使者即聽而遣之。爲，於僞翻。樂，音洛。使，疏吏翻；下同。〕予節，募吏民，毋問所從來，〔師古曰：不爲限禁遠近，雖家人私隸並許應募。予，讀曰與。〕爲具備人衆遣之，〔爲，於僞翻；下同。〕以廣其道。來還，不能毋侵盜幣物及使失指，〔師古曰：乖天子指意。〕天子爲其習之，輒覆按致重罪，以激怒令贖，〔師古曰：言其串習，不以爲難，必當更求充使，令立功以贖罪。〕復求使，使端無窮，而輕犯法。〔復，扶又翻。使，疏吏翻；下同。〕其吏卒亦輒復盛推外國所有，言大者予節，言小者爲副，〔予，讀曰與。〕故妄言無行之徒皆爭效之。〔行，下孟翻。〕其使皆貧人子，私縣官齎物，〔師古曰：言所齎官物，竊自用之，同於私物。〕欲賤市以私其利。〔師古曰：所市之物得利多，故不盡入官也。〕外國亦厭漢使，人人有言輕重，〔服虔曰：漢使言於外國，人人輕重不實。〕度漢兵遠不能至，而禁其食物以苦漢使。〔師古曰：令其困苦也。度，徒洛翻。〕漢使乏絕，積怨至相攻擊。而樓蘭、車師，小國當空道，〔漢出西域有兩道，南道從樓蘭，北道從車師，故二國當漢使空道。師古曰：空，即孔也。〕攻劫漢使王恢等尤甚，而匈奴奇兵又時遮擊之。使者爭言西域皆有城邑，兵弱易擊。〔易，以豉翻。〕於是天子遣浮沮將軍公孫賀將萬五千騎出九原二千餘里，至浮沮井而還；〔浮沮，匈奴中井名。出軍時，期賀至浮沮井，故以爲將軍之號。下匈河將軍，其義類此。沮，子餘翻。〕匈河將軍趙破奴將萬餘騎出令居數千裏，至匈河水而還；〔臣瓚曰：匈奴河水，去令居千里。〕以斥逐匈奴，不使遮漢使，皆不見匈奴一人。乃分武威、酒泉地置張掖、敦煌郡，〔應劭曰：敦，大也。煌，盛也。張掖，張國臂掖也。敦，音屯。張掖，昆邪王所居地，唐爲甘州。敦煌，唐爲沙州。考異曰：漢書武紀：“元狩二年，渾邪王降，以其地爲武威、酒泉郡。元鼎六年，分置張掖、敦煌郡。“而地理志雲：“張掖、酒泉郡，太初元年開；武威郡，太初四年開；敦煌郡，後元元年分酒泉置。” 今從武紀。〕徙民以實之。
⑧是歲，齊相卜式爲御史大夫。式既在位，乃言”郡、國多不便縣官作鹽鐵器，苦惡〔如淳曰：“苦”或作”盬”，盬，不攻嚴也。臣瓚曰：謂作鐵器民患苦其不好也。師古曰：二說非也。鹽既味苦，器又脆惡，故總雲苦惡也。餘謂鹽器，則官與牢盆是也；鐵器，則官鑄鐵器是也。苦惡，專指鹽鐵器而言，如說未可厚非。〕價貴，或強令民買之；而船有算，〔船算及鹽鐵器，並見上卷四年，強，其兩翻。〕商者少，物貴。”〔少，詩沼翻。〕上由是不悅卜式。
⑨初，司馬相如病且死，有遺書，頌功德，言符瑞，勸上封泰山。上感其言，會得寶鼎，上乃與公卿諸生議封禪。封禪用希曠絕，莫知其儀，而諸方士又言：“封禪者合不死之名也。〔漢書作”古不死之名”。〕黃帝以上，封禪皆致怪物，與神通，秦皇帝不得上封。陛下必欲上，稍上即無風雨，遂上封矣。”〔上，時掌翻。師古曰：稍，漸也。〕上於是乃令諸儒採尚書、周官、王制之文，草封禪儀，數年不成。上以問左內史兒寬，寬曰：“封泰山，禪梁父，昭姓考瑞，帝王之盛節也；〔父，音甫。〕然享薦之義，不着於經。〔師古曰：封禪之享薦也，以非常禮，故經無其文。着，竹筯翻。〕臣以爲封禪告成，合祛於天地神只，〔李奇曰：祛，開散；合，閉也；開閉於天地也。祛，丘居翻。〕唯聖主所由，制定其當，〔師古曰：當，猶中也。〕非羣臣之所能列。今將舉大事，優遊數年，使羣臣得人人自盡，〔師古曰：所言不同，各有執見也。〕終莫能成。唯天子建中和之極，兼總條貫，金聲而玉振之，〔師古曰：言振揚德音，如金玉之聲也。〕以順成天慶，垂萬世之基。” 上乃自制儀，頗採儒術以文之。上爲封禪祠器，以示羣儒，或曰”不與古同”，於是盡罷諸儒不用。上又以古者先振兵釋旅，然後封禪。
元封元年（辛未、前一一〇）〔應劭曰：始封泰山，故改元。〕
①冬，十月，下詔曰：“南越、東甌，鹹伏其辜；西蠻、北夷，頗未輯睦；〔師古曰：輯，與集同。集，和也。〕朕將巡邊垂，躬秉武節，置十二部將軍，親帥師焉。”〔帥，讀曰率。〕乃行，自雲陽〔班志，雲陽縣屬左馮翊。〕北歷上郡、西河、五原，〔元朔四年置西河郡，其地自汾、石州西北至塞下。〕出長城，北登單于臺，〔杜佑曰：單于臺在雲州雲中縣西北百餘里。〕至朔方，臨北河；【章：十四行本”河”下有”勒兵十八萬騎，旌旗徑千餘里，以見武節，威匈奴”十九字；乙十一行本同；張校同。】遣使者郭吉告單于曰：“南越王頭已縣於漢北闕。〔縣，古懸通。〕今單于能戰，天子自將待邊；〔將，即亮翻。〕不能，即南面而臣於漢，何徒遠走亡匿於幕北，寒苦無水草之地，毋爲也！“語卒而單于大怒，〔卒，子恤翻。〕立斬主客見者，〔師古曰：主客，主接諸客者也。見者，謂引見郭吉於單于者。〕而留郭吉，遷之北海上，然匈奴亦讋，〔讋，之涉翻。師古曰：失氣也。〕終不敢出。上乃還，祭黃帝冢橋山，〔應劭曰：橋山在上郡陽周縣。〕釋兵須如。〔須如，地名。考異曰：漢書作”涼如”，今從史記。〕上曰：“吾聞黃帝不死，今有冢，何也？“公孫卿曰：“黃帝已仙上天，羣臣思慕，葬其衣冠。”〔考異曰：史記、漢書皆雲”或對”；漢武故事雲”公孫卿對”，今取之。〕上嘆曰：“吾後昇天，羣臣亦當葬吾衣冠於東陵乎？”〔東陵，謂茂陵也。在長安東，故曰東陵。〕乃還甘泉，類祠太一。〔師古曰：類祠，謂以事類而祭也。〕
②上以卜式不習文章，貶秩爲太子太傳，以兒寬代爲御史大夫。
③漢兵入東越境，東越素髮兵距險，使徇北將軍守武林。樓船將軍卒錢塘轅終古斬徇北將軍。〔班志，錢唐縣屬會稽郡。師古曰：轅，姓；終古，名。〕故越衍侯吳陽以其邑七百人反攻越軍於漢陽。越建成侯敖與繇王居股殺餘善，以其衆降。〔據東越傳，吳陽先在漢，漢使歸喻餘善，餘善不聽。及漢軍至，陽以邑人攻越。書”故越衍侯”者，言其舊爲越衍侯也。越衍侯及建成侯皆東越所封。〕上封終古爲御兒侯，〔孟康曰：御兒，越中地，今吳南亭是也。國語曰：吾用御兒臨之。宋祁注云：御兒，越北鄙，今嘉興。史記正義曰：“御”，今作”語”。語兒鄉在蘇州嘉興縣南七十里，臨官道。〕陽爲卯石侯，居股爲東成侯，敖爲開陵侯；又封橫海將軍說爲按道侯，橫海校尉福爲繚嫈侯，東越降將多軍爲無錫侯。〔“卯石侯”，功臣表作”外石”，食邑於濟南。“東成”作”東城”，屬九江郡。開陵，侯國，屬臨淮郡。“按道”，功臣表作”安道”，食邑於南陽。索隱曰：繚嫈，縣名。師古曰：繚，音遼。嫈，於耕翻。橫海校尉福，城陽共王子海常侯福也，坐法失侯，以今功封繚嫈侯。服虔曰：嫈，音瑩。劉伯莊曰：紆營翻。無錫縣，屬會稽郡。〕上以閩地險阻，數反覆，〔數，所角翻。〕終爲後世患，乃詔諸將悉其民徙於江、淮之間，遂虛其地。〔虛，如字，康讀曰墟。〕
④春，正月，上行幸緱氏，〔考異曰：封禪書、郊祀志作”三月”；漢書武紀及荀紀皆作”正月”，今從之。〕禮祭中嶽太室，從官在山下聞若有言”萬歲”者三。〔荀悅曰：萬歲，神稱之也。從，才用翻。〕詔祠官加增太室祠，禁無伐其草木，以山下戶三百爲之奉邑。〔奉，扶用翻。〕
上遂東巡海上，行禮祠八神。齊人之上疏言神怪、奇方者以萬數，乃益發船，令言海中神山者數千人求蓬萊神人。公孫卿持節常先行，候名山，至東萊，〔東萊，春秋萊子之國；高祖置萊郡；唐爲登、萊二州之地。〕言：“夜見大人，長數丈，〔長，直亮翻。〕就之則不見，其跡甚大，類禽獸雲。“羣臣有言：“見一老父牽狗，言『吾欲見鉅公』，〔鄭氏曰：鉅公，天子也。張晏曰：天子爲天下父，故曰鉅公。師古曰：巨，大也。〕已忽不見。“上既見大跡，未信，及羣臣又言老父，則大以爲仙人也，宿留海上；〔師古曰：宿留，謂有所須待也。宿，先就翻。留，方就翻。〕與方士傳車及間使求神仙，人以千數。〔師古曰：間，微也；隨間隙而行也。〕
夏，四月，還，至奉高，〔奉高，泰山郡治所。〕禮祠地主於梁父。〔地主，八神之一也。梁父縣屬泰山郡。父，音甫。〕乙卯，令侍中儒者皮弁、搢紳，射牛行事，〔續漢志：委貌、皮弁同制，長七寸，高四寸，制如覆盆，前高廣，後卑銳，所謂”夏之母追、殷之章甫”者也。委貌，以皁絹爲之；皮弁，以鹿皮爲之。沈約曰：古者貴賤皆執笏，其有事則搢之於腰帶，所謂”搢紳之士”者，搢笏而垂紳。紳，帶也，長三尺。天子有事必自射牛，示親殺也；今採此禮以爲封禪議。〕封泰山下東方，〔考異曰：武紀：“癸卯，上還，登封泰山。“蓋癸卯自海上還，乙卯至泰山行事也。〕如郊祠泰一之禮。封廣丈二尺，高九尺，〔廣，古曠翻，度廣曰廣。高，居號翻，度高曰高。〕其下則有玉牒書，書祕。禮畢，天子獨與侍中、奉車都尉霍子侯上泰山，〔服虔曰：子侯，霍去病子也。上，時掌翻；下同。〕亦有封，其事皆禁。明日，下陰道。〔山北爲陰。〕丙辰，禪泰山下址〔師古曰：址者，山之基足。址，音止。〕東北肅然山，如祭后土禮，天子皆親拜見，〔見，賢遍翻；下同。〕衣尚黃，而盡用樂焉。江、淮間茅三脊爲神藉，〔藉，才夜翻；薦也。〕五色土益雜封。其封禪祠，夜若有光，晝有白雲出封中。〔師古曰：雲出於所封之中。〕天子從禪還，坐明堂，〔班志，明堂在奉高西南四里。臣瓚曰：郊祀志：初，天子封泰山，泰山東北址，古時有明堂處，則此所坐者也。明年秋，乃作明堂。〕羣臣更上壽頌功德。〔更，互也，工衡翻。〕詔曰：“朕以眇身承至尊，兢兢焉惟德菲薄，不明於禮樂，故用事八神。遭天地況施，〔應劭曰：況，賜也。施，與也。言天地神靈乃賜我瑞應。施，式智翻。〕着見景象，屑然如有聞，〔臣瓚曰：聞呼萬歲者三，是也。〕震於怪物，欲止不敢，遂登封泰山，至於梁父，然後升襢肅然〔襢，與禪同。〕自新，嘉與士大夫更始，〔更，工衡翻；下同。〕其以十月爲元封元年。行所巡至，博、奉高、蛇丘、歷城、梁父，〔博與蛇丘屬泰山郡。博縣有泰山廟。岱山在西北。師古曰：蛇，音移。歷城縣屬濟南郡。〕民田租逋賦，皆貸除之，無出今年算。賜天下民爵一級。“又以五載一巡狩，用事泰山，令諸侯各治邸泰山下。〔載，子亥翻。治，直之翻；下同。〕
天子既已封泰山，無風雨，而方士更言蓬萊諸神若將可得，於是上欣然庶幾遇之，復東至海上望焉。〔幾，居衣翻。復，扶又翻。〕上欲自浮海求蓬萊，羣臣諫，莫能止。東方朔曰：“夫仙者，得之自然，不必躁求。〔躁，則到翻。〕若其有道，不憂不得；若其無道，雖至蓬萊見仙人，亦無益也。臣願陛下第還宮靜處以須之，〔處，昌呂翻。須，待也。〕仙人將自至。“上乃止。會奉車霍子侯暴病，一日死。子侯，去病子也，上甚悼之；乃遂去，並海上，〔並，步浪翻。上，時掌翻。〕北至碣石，巡自遼西，歷北邊，至九原，五月，乃至甘泉。凡周行萬八千里雲。
先是，桑弘羊爲治粟都尉，領大農〔原父曰：大司農，舊治粟內史耳，弘羊爲搜粟都尉也。先，悉薦翻。〕儘管天下鹽鐵。弘羊作平準之法，令遠方各以其物如異時商賈所轉販者〔賈，音古。〕爲賦而相灌輸。置平準於京師，都受天下委輸。〔委，於僞翻。輸，音戍。〕大農諸官，盡籠天下之貨物，貴即賣之，賤則買之，欲使富商大賈無所牟大利，〔如淳曰：牟，取也。〕而萬物不得騰踊。至是，天子巡狩郡縣，所過賞賜，用帛百餘萬匹，錢金以鉅萬計，皆取足大農。弘羊又請【章：十四行本”請”下有”令”字；乙十一行本同；孔本同。】吏得入粟補官及罪人贖罪。山東漕粟益歲六百萬石，一歲之中，太倉、甘泉倉滿，邊餘谷，諸物均輸，帛五百萬匹，民不益賦而天下用饒。於是弘羊賜爵左庶長，黃金再百斤焉。
是時小旱，上令官求雨。卜式言曰：“縣官當食租衣稅而已，〔師古曰：衣，於既翻。〕今弘羊令吏坐市列肆，販物求利，烹弘羊，天乃雨。”
⑤秋，有星孛於東井，〔晉天文志：東井八星，天之南門，黃道所經。又曰：東井，雍州分。孛，蒲內翻；下同。〕後十餘日，有星孛於三臺。〔天文志：魁下六星，兩兩而比，曰三臺。〕望氣王朔言：“候獨見填星出如瓜，食頃，復入。”〔填星，土星也。填，讀曰鎮。〕有司皆曰：“陛下建漢家封禪，天其報德星雲。”〔師古曰：德星，即填星也。言天以德星報於帝。〕
⑥齊懷王閎薨，無子，國除。〔閎，元狩六年受封。〕
