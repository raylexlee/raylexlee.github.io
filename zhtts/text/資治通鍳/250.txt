△卷第二百四十九
唐紀六十五〔起上章敦牂（庚午），盡屠維單閼（己卯），凡十年。〕
宣宗元聖至明成武獻文睿智章仁神聰懿道大孝皇帝下
大中四年（庚午、八五〇）
1春，正月，庚辰朔，赦天下。
2二月，以秦州隸鳳翔。〔秦州本屬隴右節度，是時新復，以屬鳳翔。〕
3夏，四月，庚戌，以中書侍郎、同平章事馬植為天平節度使。上之立也，左軍中尉馬元贄有力焉，〔武宗之大漸也，馬元贄為左神策護軍中尉，立上為皇太叔。〕由是恩遇冠諸宦者，〔冠，古玩翻。〕植與之敘宗姓。上賜元贄寶帶，元贄以遺植，〔遺，唯季翻。〕植服之朝，〔朝，宜遙翻。〕上見而識之，植變色，不敢隱。明日，罷相，收植親吏菙侔，下御史臺鞫之，盡得植與元贄交通之狀，〔下，戶嫁翻。〕再貶常州刺史。〔常州，古延，古延陵季子之邑，後為毗陵，晉為晉陵，唐為常州，京師東南二千八百四十三里。〕
4六月，戊申，兵部侍郎、同平章事魏扶薨。以戶部尚書、判度支崔龜從同平章事。
5秋，八月，以白敏中判延資庫。〔去年改備邊庫為延資庫。〕
6盧龍節度使周綝薨，軍中表請以押牙兼馬步都知兵馬使張允伸為留後，九月，丁酉，從之。〔考異曰：四年七月，周綝薨，張允伸為留後。註曰：舊紀亦無朝廷命綝為節度使年月。至此但云「幽州節度使周綝卒，軍人立張允伸為留後。」實錄：「九月，幽州大將表請押衙張允伸知留後事。」舊允伸傳曰：「大中四年，戎帥周綝寢疾，表允伸為留後。」朝廷可其奏。」今參取之。今按通鑑書八月周綝薨。考異以為七月。〕
7党項為邊患，發諸道兵討之，連年無功，戍饋不已；右補闕孔溫裕上疏切諫，上怒，貶柳州司馬。溫裕，戣之兄子也。〔孔戣見二百四十卷憲宗元和十二年。〕
8吐蕃論恐熱遣僧莽羅藺真將兵於雞項關南造橋，以擊尚婢婢軍於白土嶺。〔水經註：左南津西六十里有白土城，城西北有白土川水。其地在唐河州鳳林縣西。以此推之，雞項關亦在河州界。〕婢婢遺其將尚鐸羅榻藏將兵據臨蕃軍以拒之，不利，復遣磨離羆子燭盧鞏力〔復，扶又翻。〕將兵據氂牛峽以拒之。〔氂，力之翻。〕鞏力請「按兵拒險，勿與戰，以奇兵絕其糧道，使進不得戰，退不得還，不過旬月，其眾必潰。」羆子不從。鞏子曰：「吾寧為不用之人，不為敗軍之將。」稱疾，歸鄯州。羆子逆戰，敗死。婢婢糧乏，留拓跋懷光守鄯州，帥部落三千餘人就水草於甘州西。〔帥，讀曰率。宋白曰：甘州，西南至肅州福祿縣界赤柳澗三百三十里。肅州，南至吐蕃界四百里。〕恐熱聞婢婢棄鄯州，自將輕騎五千追之，至瓜州，〔宋白曰：瓜州，東南至肅州界三百四十里。〕聞懷光守鄯州，遂大掠河西鄯、廓等八州，〔宋白曰；廓州，北至鄯州百八十里，東南至河州鳳林縣二百八十里。〕殺其丁壯，劓刖其羸老〔劓，魚氣翻。刖，魚決翻。羸，倫為翻。〕及婦人，以槊貫嬰兒為戲，焚其室廬，五千裏間，赤地殆盡。
9冬，十月，辛未，以翰林學士承旨、兵部侍郎今狐綯同平章事。〔考異曰：舊紀在十一月。實錄、新紀。〕
10十一月，壬寅，以翰林學士劉瑑為京西招討党項行營宣慰使。〔瑑，持兗翻。〕
11以盧龍留後張允伸為節度使。
12十二月，以鳳翔節度使李業、河東節度使李拭並兼招党項使。
13吏部侍郎孔溫業白執政求外官，白敏中謂同列日：「我輩須自點檢，孔吏部不肯居朝廷矣。」溫業，戣之弟子也。〔孔溫業之操行不見於史，時人蓋以其家世而敬之。〕
五年（辛未、八五一）
1春，正【章：十二行本「正」作「二」；乙十一行本同；退齋校同。】月，壬戌，天德軍奏攝沙州刺史張義潮遣使來降。〔降，戶江翻；下同。沙州，東南至長安三千八百五十九里。〕義潮，沙州人也，時吐蕃大亂，義潮陰結豪傑，謀自拔歸唐；一旦，帥眾被甲譟於州門，〔帥，讀曰率。被，皮義翻。〕唐人皆應之，吐蕃守將驚走，義潮遂攝州事，奉表來降。〔考異曰：補國史作「議潮」。今從實錄、新、舊紀、傳。〕以義潮為沙州防禦使。
2以兵部侍郎裴休為鹽鐵轉運使。休，肅之子也。〔裴肅見二百三十五卷德宗貞元十二年。〕自太和以來，歲運江、淮米不過四十萬斛，吏卒侵盜、沉沒，舟達渭倉者什不三四，大墮劉晏之法，〔沉，持林翻。墮，讀曰隳。劉晏法見二百二十六卷德宗建中元年。〕休窮究其弊，立漕法十條，歲運米至渭倉者百二十萬斛。
3上頗知党項之反由邊帥利其羊馬，數欺奪之，或妄誅殺，党項不勝憤怨，故反，〔帥，所類翻。數，所角翻。勝，音升。〕乃以右諫議大夫李福為夏綏節度使。自是繼選儒臣以代邊帥之貪暴者，行日復面加戒勵，〔復，扶又翻。〕党項由是遂安。福，石之弟也。
4上以南山、平夏党項久未平，〔党項居慶州者，號東山部；居夏州者，號平夏部；其竄居南山者，為南山党項。趙珣聚米圖經；党項部落在銀、夏以北居川澤者，謂之平夏党項；在安、鹽以南，居山谷者，謂之南山党項。考異曰：唐年補錄曰：「松州南有雪山，故曰南山。平夏，川名也。」餘按唐年補錄，乃末學膚受者之為耳。今不欲復言地理，姑以通鑑義例言之。考異者，考羣書之同異而審其是，訓釋其義，付之後學。南山之說，既無同異之可考，今而引之，疑非考異本指也。〕頗厭用兵。崔鉉建議，宜遣大臣鎮撫。三月，以白敏中為司空、同平章事，充招討党項行營都統、制置等使，〔職源曰：制置使始此。〕南北兩路供軍使兼邠寧節度使。敏中請用裴度故事，擇廷臣為將佐，許之。〔裴度故事見二百四十卷憲宗元和十二年。〕夏，四月，以左諫議大夫孫景商為左庶子，充邠寧行軍司馬；知制誥蔣伸為右庶子，充節度副使。伸，係之弟也。〔蔣係見二百四十四卷文宗太和五年。〕
初，上令白敏中為萬壽公主選佳伲，〔為，於偽翻。〕敏中薦鄴顥；時顥已婚盧氏，行至鄭州，堂帖追還，〔萬壽公主適鄭顥見上捲上年。鄭州去京師一千一百五里。〕顥甚銜之，由是數毀敏中於上。敏中將赴鎮，言於上曰：「鄭顥不樂尚主，〔數，所角翻。樂，音洛。〕怨臣入骨髓。臣在政府，無如臣何；今臣出外，顥必中傷，臣死無日矣！」〔中竹仲翻。〕上曰：「上曰：「朕知之久矣，卿何言之晚邪！」命左右於禁中取小檉函以授敏中曰：「此皆鄭郎譖卿之書也。朕若信之，豈任卿以至今日，」敏中歸，置檉函於佛前，焚香事之。〔檉，醜貞翻；說文曰：河柳也。〕
敏中軍於寧州，壬子，定遠城使史元破党項九千餘帳於三交谷，〔三交谷在夏州界。〕敏中奏党項平。辛未，詔：「平夏党項，已就安帖。〔平夏，地名，在夏州界。宋朝李繼遷之叛也，徙綏州吏民之半置平夏以為巢穴，蓋銀、夏之要地也。〕南山党項，聞出山者迫於飢寒，猶行鈔掠，〔鈔，楚交翻。〕平夏不容，窮無所歸；宜委李福存諭，於銀、夏境內授以閒田。如能革心向化，則撫如赤子，從前為惡， 一切不問，或有抑屈，聽於本鎮投牒自訴。若再犯疆埸，或復入山林，〔復，扶又翻；下同。〕不受教令，則誅討無赦。將吏有功者甄獎，〔甄，稽延翻。〕死傷者 優恤，靈、夏、邠、鄜四道百姓，給復三年，鄰道量免租稅。〔鄜，音膚。復，方目翻。量，音良。〕曏由邊將貪鄙，致其怨叛，自今當更擇廉良撫之。若復致侵叛，當先罪邊將，後討寇虜。」
5吐蕃論恐熱殘虐，所部多叛；拓跋懷光使人說誘之，〔說，式芮翻。誘，以久翻，導引也。〕其眾或散居【章：十二行本「居」作「歸」；乙十一行本同；孔本同；張校同。】部落，或降於懷光。恐熱勢孤，乃揚言於眾曰：「吾今入朝於唐，借兵五十萬來誅不服者，然後以渭州為國城，請唐冊我為贊普，誰敢不從！」五月，恐熱入朝，上遣左丞李景讓就禮賓院問所欲。恐熱氣色驕倨，語言荒誕，〔誕，徒旱翻，誇大也。〕求為河渭節度使；上不許，召對三殿，如常日胡客，勞賜遣還。〔勞，力到翻。，還，從宣翻。〕恐熱怏怏而去，復歸落門川，聚其舊眾，〔恐熱本蕃落門討擊使。〕欲為邊患。會久雨，乏食，眾稍散，纔有三百餘人，奔於廓州。
6六月，立皇子潤為鄂王。
7進士孫樵上言：「百姓男耕女織，不自溫飽，而羣僧安坐華屋，美女精饌，〔饌，雛晥翻，又雛戀翻。〕率以十戶不能養一僧。武宗憤其然，〔憤其然，猶言憤其如此也。〕髮十七萬僧，〔言使僧長髮復為齊民也。〕是天下一百七十萬戶始得蘇息也。陛下即位以來，修復廢寺，天下斧斤之聲至今不絕，度僧幾復其舊矣。〔幾，居依翻。〕階下縱縱不能武宗除積弊，柰何興之於已廢乎！日者陛下欲脩國東門，諫官上言，遽為罷役。〔為，於偽翻。〕今所復之寺，豈若東門之急乎﹖所役之功，豈若東門之勞乎﹖願早降明詔，僧未復者勿復，寺未脩者勿脩，庶幾百姓猶得以息肩也。」秋七月，中書門下奏：「陛下崇奉釋氏，羣下莫不奔走，恐財力有所不逮，因之生事擾人，望委所在長吏量加撙節。〔撙，慈損翻。〕所度僧亦委選擇有行業者，〔行，下孟翻。〕若容兇粗之人，則更非敬道也。鄉村佛舍，請罷兵日脩。」〔時用兵以復河、湟〕。從之。
8八月，白敏中奏南山党項亦請降。時用兵歲久，國用頗乏，詔並赦南山党項，使之安業。
9冬，十月，乙卯，中書門下奏：「今邊事已息，而州府諸寺尚未畢功，望且令成之。其大縣遠於州府者，聽置一寺，其鄉村毋得更置佛舍。」從之。
10戊辰，以戶部侍郎魏劚同平章事，仍判戶部，時上春秋已高，未立太子，羣臣莫敢言。劚入謝，因言：「今海內無事，惟未建儲副，使正人輔導，臣竊以為憂。」且泣。時人重之。〔重之者，以其能言人所不敢言也。〕
11蓬、果羣盜依阻雞山，寇掠三川；〔雞山在蓬、果二州之界，而羣盜依阻以寇掠三川，則其結根也廣矣。三川，謂東、西川及山南西道也。〕以果州剌史王贄弘充三川行營都知馬使以討之。
12制以党項既平，罷白敏中都統，但以司空，平章充邠寧節度使。
13張義潮發兵略定其旁瓜、伊、西、甘、肅、蘭、鄯、河、岷、廓十州，遣其兄義澤奉十一州圖籍入見，〔十州並沙州為十 一州。見，賢遍翻。宋白曰：瓜州，西至沙州二百八十里，西北至伊九百里。西州，東至伊州七百五十里。甘州，西至肅州四百二十里。肅州，南至瓜州五百二十六 裏。蘭州，西至鄯州四百九十里。鄯州，西至廓州二百八十里。河州，東北至蘭州三百里。岷州，北至蘭州狄道縣五百三十四里，西北至河州大夏縣三百六十三 裏。〕於是河、湟之地盡入於唐。十一月，置歸義軍於沙州，以義潮為節度使、〔考異曰：唐年補錄、舊紀、義潮降在五年八月。獻祖紀年錄及新紀在十月。按實錄：「五年，二月，壬戌，天德軍奏沙州刺史張義潮、安景旻及部落使閻英達等差使上表，請以沙州降。十月，義潮遣弟義澤以本道瓜、沙、伊、肅等十一州地圖戶籍來獻。河、隴陷沒百餘年，至是悉復故地。十一月，建沙州為歸義軍，以張義潮為節度使，河、沙等十一州觀察、營田、處置等使。」新紀：「五年，十月，沙州人張義潮以瓜、沙、伊、肅、鄯、甘、河、西、蘭、岷、廓十一州歸於有司。」新傳：「三州、七關降之明年，沙州首領張義潮奉十一州地圖以獻，擢義潮沙州防禦使，俄號歸義軍，遂為節度使。」參考諸書，蓋二月義潮使者始以得沙州來告，除防禦使，十月又遣義澤以十一州圖籍來上，除節度使也。今從實錄。新傳雲三州降之明年，誤也。〕十一州觀察使；又以義潮判官曹義金為歸義軍長史。〔按新書百官志：節度使有行軍司馬、節度副使、判官、支使等；其兼都督、都護，則有長史。〕
14以中書侍郎、同平章事崔龜從同平章事，充宣武節度使。
15右羽林統軍張直方坐出獵累日不還宿衛，貶左驍衛將軍。
六年（壬申、八五二）
1春，二月，王贄弘討雞賊，平之。
是時，山南西道節度使封敖奏巴南妖賊言辭悖慢，上怒甚。〔妖，於驕翻。悖，蒲妹翻。又蒲沒翻。〕崔鉉曰：「此皆陛下赤子，迫於飢寒，盜弄陛下兵於谿谷間，不足辱大軍，但遣一使者可平矣。」乃遣京兆少尹劉潼詣果州招諭之。潼上言請不發兵攻討，且曰：「今以日月之明燭愚迷之眾，使之稽顙歸命，其勢甚易。〔稽，音啟。易，以豉翻。〕所慮者，武臣恥不戰之功，議者責欲速之效耳。」潼至山中，盜彎弓待之，潼屏左右直前〔屏，必郢翻，又卑正翻。〕曰：「我面受詔赦汝罪，使汝復為平人。聞汝木弓射二百步，今我去汝十步，汝真欲反者，可射我！」〔射，而亦翻。〕賊皆投弓列拜，請降。〔降，戶江翻。〕潼歸館，而王贄弘與中使似先義逸引兵已至山下，竟擊滅之。
2三月，敕先賜右衛大將軍鄭光鄠縣及雲陽莊並免稅役。中書門下奏，以為：「稅役之法，天下皆同。陛下屢發德音，欲使中外畫一，〔漢書：蕭何為法，講若畫一。師古註曰：畫一，言整齊也。〕今獨免鄭光，似稍乖前意。事雖至細，繫體則多。」敕曰：「朕以鄭光元舅之尊貴，欲優異令免徵稅，初不細思。況親戚之間，人所難議，卿等苟非愛我，豈進嘉言！庶事能盡如斯，天下何憂不理！有始有卒，〔卒，子恤翻。當共守之。並依所奏。〕」
3夏，四月，甲辰，以邠寧節度使白敏中為西川節度使。
4湖南奏，團練副使馮少端討衡州賊帥鄧裴，平之。〔帥，所類翻；下同。〕
5党項復擾邊，上欲擇可為邠寧帥者而難其人，從容與翰林學士、中書舍人須昌畢諴論邊事，諴援古據今，具陳方略。〔從，千容翻。諴，戶瓊翻。援，於元翻。〕上悅曰：「吾方擇帥，不意頗、牧近在禁廷。卿其為朕行乎！」諴欣然奉命。上欲重其資履，〔為，於偽翻。資，以序進。履，所歷之官也。〕六月，壬申，先以諴為刑部侍郎，癸酉，乃除邠寧節度使。〔考異曰：舊傳懿宗召問邊事。今從實錄。〕
6雍王渼薨，追諡靖懷太子。〔渼，音美。〕
7河東節度使李業縱吏侵掠雜虜，又妄殺降者，由是北邊擾動。閏月，庚子，以太子少師盧鈞為河東節度使。業內有所恃，人莫敢言，魏劚獨請貶黜；上不許，但徙義成節度使。
盧鈞奏度支郎中韋宙為副使。宙徧詣塞下，悉召酋長，諭以禍福，〔酋，慈由翻。長，知丈翻。〕禁唐民毋得入虜境侵掠，犯者必死，雜虜由是遂安。
掌書記李璋杖一牙職，明日，牙將百餘人訴於鈞，鈞杖其為首者，謫戍外鎮，餘皆罰之，曰：「邊鎮百餘人，無故橫訴，〔橫，戶孟翻。〕不可不抑。」璋，絳之子也。〔李絳相憲宗，以直諒聞；帥梁，為亂卒所殺。〕
8八月，甲子，以禮部尚書裴休同章事。
9獠寇昌、資二州。〔獠，魯皓翻。資州，漢資中縣地，宋、齊為資陽戍，西魏置資州，至京師三千五百六十里。〕
10冬，十月，邠寧節度使畢諴奏招諭党項皆降。
11驍衛將軍張直方坐以小過屢殺奴婢，貶恩州司戶。
12十一月，立憲宗子惴為棣王。〔惴，之捶翻。〕
13十二月，中書門下奏：「度僧不精，則戒法墮壞；〔墮，讀曰隳。〕造寺無節，則損費過多。請自今諸州準元敕許置寺外，有勝地靈跡許脩復，繁會之縣許置一院。〔繁會，謂人物浩繁，舟車所會之地。〕嚴禁私度僧、尼；若官度僧、尼有闕，則擇人補之，仍申祠部給牒。〔止今所謂度牒者。〕其欲遠遊尋師者，須有本州公驗。」從之。〔公驗者，自本州給公文，所至以為照驗。〕
七年（癸酉、八五三）
1春，正月，戊申，上祀圜丘；赦天下。
2夏，四月，丙寅，敕：「自今法司處罪，〔處，昌呂翻。〕用常行杖。杖脊一，折法杖十；〔法杖，謂常行臀杖也。脊，資昔翻。折，之截翻。〕杖臀一，折笞五。〔臀，徒渾翻。〕使吏用法有常準。」
3冬，十二月，左補闕趙璘請罷來年元會，止御宣政。上以問宰相，對曰：「元會大禮，不可罷。況天下無事。」上曰：「近華州奏朿賊光火劫下邽，〔明火行劫，言盜無所憚。華，戶化翻。〕關中少雪，〔少，詩沼翻。〕皆朕之憂，何謂無事！雖宣政亦不可御也。」
4上事鄭太后甚謹，不居別宮，朝夕奉養。〔養，餘亮翻。〕舅鄭光歷平盧、河中節度使，上【章：十二行本「上」上有「入朝」二字；乙十一行本同；孔本同；張校同；退齋校同。】與之論為政，光應對鄙淺，上不悅，留為右羽林統軍，使奉朝請。太后數言其貧，〔數，所角翻。〕上輒厚賜帛，終不復任以民官。〔復，扶又翻。民官，謂治民之官。〕
5度支奏：「自河、湟平，每歲天下所納錢九百二十五萬餘緡，內五百五十萬餘緡租稅，八十二萬餘緡榷酤，二百七十八萬餘緡鹽利。」〔榷，古嶽翻。酤，工護翻。考異曰：續皇王寶運錄具載是歲度支支收之數，舛錯不可曉，今特存其可曉者。溫公拳拳於史之闕文，蓋其所重者，制國用也。〕
八年（甲戌、八五四）
1春，正月，丙戌朔，日有食之。罷元會。
2上自即位以來，治弒憲宗之黨，宦官、外戚乃至東宮官屬，誅竄甚眾。〔宣宗絕郭後景陵之合葬，誅元和東宮之官屬，則以為穆宗母子誠預陳弘志之謀者。然文宗於穆宗，父子也。文宗憤元和逆黨，欲盡誅之而不克，以成甘露之禍。使父果為商臣，則子必為潘崇諱矣。〕慮人情不安，丙申，詔：「長慶之初，亂臣賊子，頃搜擿餘黨，流竄已盡，〔溫公於郭後之崩，王皞之貶，既詳書之矣；復書此詔。然王皞之議，卒伸於鹹通之初，通鑑又書之。懿宗以子繼父，而天理所在者公議所者公議所在，不可得而違也，不可得而揜也。讀通鑑者宜以是觀之。〕其餘族從疏遠者，一切不問。」〔從，一從、再從、三從兄之親。族，袒免以外之親也。從，才用翻。〕
3二月，中書門下奏，拾遺、補闕缺員，請更增補。上曰：「諫官要在舉職，不必人多，如張道符、牛叢、趙璘輩數人，使朕日聞所不聞足矣。」叢，僧孺之子也。〔李德裕排牛僧孺；上惡德裕；故親僧孺之子。〕
久之，叢自司勳員外郎出為睦州刺史，〔睦州，吳置新都郡，隋置睦州，取俗阜人和、內外輯睦為義，京師東南三千六百五十九里。〕入謝，上賜之紫。叢既謝，前言日：〔謝恩之後，前進而言。〕「臣所服緋，刺史所借也。」上遽曰：「且賜緋。」上重惜服章，有司常其緋、紫衣數襲從行，以備賞賜，或半歲不用其一，故當時以緋、紫為榮。上重翰林學士，至於遷官，必校歲月，以為不可以官爵私近臣也。
4秋，九月，丙戌，以右散騎常侍高少逸為陜虢觀察使。有敕使過硤石，〔硤石，隋之崤縣，貞觀十四年移治硤石塢，改名硤石，屬陜州。陜，失冉翻。〕怒餅黑，鞭驛吏見血；少逸封其餅以進。敕使還，〔還，音旋，又如字。〕上責曰：「深山中如此食豈易得！」〔易，以豉翻。〕讁配恭陵。
5立皇子洽為懷王，汭為昭王，汶為康王。〔汶，音問。考異曰：唐年補錄：「五年，正月，甲戌朔，封三王。」今從實錄、新紀。〕
6上獵於苑北，〔此又出苑城而北獵。〕遇樵夫，問其縣，曰：「涇陽人也。」「今為誰﹖」曰：「李行言。」「為政何如﹖」曰：「性執。有強盜數人，軍家索之，〔軍家，謂北司諸軍也。唐人謂諸道節度及觀察為使家，諸州為州家，諸縣為縣家。索，山客翻。〕竟不與，盡殺之。」上歸，帖其名於寢殿之柱。冬，十月，行言除海州刺史，入謝，上賜之金紫。問曰：「卿知所以衣紫乎﹖」〔衣，於既翻；下至衣紫、衣黃並同。〕對曰：「不知。」上命取殿柱之帖示之。
7上以甘露之變，〔見二百四十五卷文宗大和八年。〕惟李訓、鄭注當死，自餘王涯、賈餗等無罪，詔皆雪其冤。
上召翰林學士韋澳，託以論詩，屏左右與之語曰：「近日外間謂內侍權勢何如﹖」對曰：「陛下威斷，非前朝之比。」〔澳，音奧。屏，必郢翻，又卑正翻。斷，丁亂翻。朝，直遙翻。〕上閉目搖首曰：「全未，全未！尚畏之在。〔句斷。〕卿謂策將安出﹖」對曰：「若與外廷議之，恐有太和之變，不若就其中擇有才識者與之謀。」上曰：「此乃末策。【章：十二行本「策」下有「朕已試之矣」五字；乙十一行本同；孔本同；張校同。】自衣黃、衣綠至衣緋，皆感恩，纔衣紫則相與為一 矣！」唐自上元以後，三品已上服紫，四品服深緋，五品服淺緋，六品服深綠，七品服淺綠，八品服綠，九品深青，流外官及庶人服黃。太宗定製，內侍省不置三品 官；內侍是長官，階四官，其職但在閤門守禦，黃衣廩食而已。至玄宗，宦官至三品將軍，門施棨戟，得衣紫矣。衣，於既翻。〕上又嘗與令狐綯謀盡誅宦官，綯恐 濫及無辜，密奏曰：「但有罪勿捨，有闕勿補，自然漸耗，至於盡矣。」宦者竊見其奏，由是益與朝士相惡，南北司如水火矣。
九年（乙亥、八五五）
1春，正月，甲申，成德軍奏節度使王元逵薨，軍中立其子節度副使紹鼎，癸卯，以紹鼎為成德留後。
2二月，以醴泉令李君奭為懷州刺史。初，上校獵渭上，有父老以十數，聚於佛祠，上問之，對曰：「醴泉百姓也。縣令李君奭有異政，考滿當罷，詣府氙乞留，故此祈佛，冀諧所願耳。」及懷州刺史闕，上手筆除君奭，宰相莫之測。君奭入謝，上以此獎厲，〔以得於父老之言獎厲。〕眾始知之。
3三月，詔邠寧節度使畢諴還邠州。先是，以河、湟初附，党項未平，党項未平，移邠寧軍於寧州，〔事見上卷三年。先，悉薦翻。〕至是，南山、平夏【章：十二本「夏」下有「党項」二字；乙十一行本同；孔本同；張校伺。】皆安，威、鹽、武三州軍食足，〔五年，以原州之蕭關置武州。〕故令還理所。〔理所，猶言治所。邠寧軍本理邠州，北至寧州一百二十五里。〕
4夏，閏四月，詔以「州縣差役不均，自今每縣據人貧富及役輕重作差科簿，送刺史檢署訖，鏁於令廳，〔鏁，蘇果翻。今廳，縣令廳事也。〕每有役事委令據薄定【章：十二行本「定」作「輪」；乙十一行本同；孔本同；張校同。】差。」〔今之差役薄始此。〕
5五月，丙寅，以王紹鼎為成德節度使。
6上聰察強記，宮中廝役給灑掃者，廝，音斯。灑，所買翻，又所賣翻。掃，蘇老翻，又素報翻。〕皆能識其姓名，識，職吏翻。〕才性所任，〔任，音壬。〕呼召使令，無差誤者。天下奏獄吏卒姓名，一覽皆記之。度支奏漬污帛，〔污，烏故翻。〕誤書漬為清，樞密承旨孫隱中謂上不之見，輒足成之。〔唐末，樞密承旨以院吏充，五代以諸衛軍充，宋朝以士人充，遂為清選，〕及中書覆入，〔內出度支奏付中書，中書宣署申覆，還而奏之，謂之覆入。〕上怒，推按擅改章奏者罰讁之。
上密令翰林學士韋澳纂次諸州境土風物及諸利害為一書，自寫而上之，〔而上，時掌翻；下上疏同。〕雖子弟不知也，號曰處分語。他日，鄧州刺史薛弘宗入謝，〔鄧州，京師東南九百三十里。〕出，謂澳曰：「上處分本州事驚人。」澳詢之，皆處分語中書也。〔處，昌呂翻。分，扶問翻。〕澳在翰林，上或遣中使宣旨草詔；事有不可者，澳輒曰：「茲事須降御札，方敢施行。」淹留至旦，上疏論之；上多從之。
7秋，七月，浙東軍亂，逐觀察使李訥。訥，遜之弟子也，〔李遜見二百三十九卷憲宗元和十年。〕性卞急，〔杜預曰：下，躁疾也，音皮彥翻。〕遇將士不以禮，故亂作。
8淮南饑，民多流亡，節度使杜悰荒於遊宴，政事不治。上聞之，甲午，以門下侍郎、同平章事崔鉉同平章事，充淮南節度使；丁酉，以悰為太子太傅、分司。
9九月，乙亥，貶李訥為朗州刺史，監軍王宗景杖四十，配恭陵。仍詔「自今戎臣失律，並坐監軍。」以禮部侍郎沉詢為浙東觀察使。詢，傳師之子也。〔傳師者，沉既濟之子。〕
10冬，十一月，以吏部侍郎柳仲郢為兵部侍郎，充鹽鐵轉運使。有閭閻醫工劉集〔醫工無職於尚藥局，不待詔於翰林院，但以醫術自售於閭閻之間，故謂之閭閻醫工。〕因緣交通禁中，上敕鹽鐵補場官。凡銅鐵鹽場皆官主之。〕仲郢上言：「醫工術精，宜補醫官；若委務銅鹽，何以課其殿最！〔殿，丁練翻。〕且埸官賤品，非特敕所宜親，臣未敢奉詔。」上遽批：「劉集宜賜絹百匹，遣之。」他日，見仲郢，勞之曰：〔批，匹迷翻。勞，力到翻。〕「卿論劉集甚佳。」
上嘗苦不能食，召醫工梁新診脈，〔診，止忍翻。切脈以候驗受病之原。〕治之數日，良已。〔治，直之翻。〕新因自陳求官，上不許，但敕鹽鐵使月給錢三千【章：十二行本「千」作「十」；乙十一行本同；孔本同；熊校同。】緡而已。
11右威衛大將軍康季榮前為涇原節度使，擅用官錢二百萬緡，事覺，季榮請以家財償之。上以季榮有開河、湟功，季榮有功見上卷三年。〕許之。給事中封還敕書，〔唐制：凡詔敕有不便者，給事中塗竄而奏還之，謂之塗歸。〕諫官亦上言，十二月，庚辰，貶季榮夔州長史。〔夔州，京師南二千二百四十三里。〕
12江西觀察使鄭祗德以其子顥尚主通顯，固求散地，〔散，悉但翻。〕甲午，以祗德為賓客、分司。〔太子賓客，分司東都。〕
十年（丙子、八五六）
1春，正月，丁巳，以御史大夫鄭朗為工部尚書、同平章事。
2上命裴休極言時事，休請早建太子，上曰：「若建太子，則朕遂為閒人。」孰謂唐宣宗明察，吾不信也。〕休不敢復言。復，扶又翻。二月，丙戌，休以疾辭位；不許。
3三月，辛亥，詔以「回鶻有功於國，世為婚姻，〔有功於國，謂討安、史。世為婚姻，謂世尚公主。〕稱臣奉貢，北邊無警。會昌中虜廷喪亂，〔喪，息浪翻。〕可汗奔亡，屬姦臣當軸，〔屬，之慾翻。姦臣，謂李德裕。此大中君臣愛憎之論也。〕遽加殄滅。近有降者雲，已厖歷今為可汗，尚寓安西，〔己厖歷，即厖勒，以華言譯夷言，語轉耳。厖勒立見上卷二年。〕俟其歸復牙帳，當加冊命。」
4上以京兆久不理，夏，五月，丁卯，以翰林學士、工部侍郎韋澳為京兆尹。〔考異曰：貞陵遺事、東觀奏記皆曰：「帝以崔罕、崔郢併敗官，面除澳京兆尹。」按大中制集，澳代罕，郢代澳，雲罕、郢併敗官，誤也。今從實錄、新紀、舊紀、新傳。〕澳為人公直，既視事，豪貴斂手。鄭光莊吏恣橫，【章：十二行本「橫」下有「為閭裏患」四字；乙十一本同；孔本哃；張校同；退齋校同。】莊吏，掌主家田租者也。橫，戶孟翻。〕積年租稅不入，澳執而械之。卜於延英問澳，澳具奏其狀，上曰：「卿何以處之﹖」處昌呂翻。澳曰：「欲置於法。」上曰：「鄭光甚愛之，何如﹖」對曰：「陛下自內庭用臣為京兆，〔翰林學士院在內庭。〕欲以清畿甸之積弊；若鄭光莊吏積年為蠹，得寬闢，〔闢，毗亦翻。〕是陛下之法獨行於貧戶，臣未敢奉詔。」上曰：「誠如此。〔言韋澳所奏誠合於理。但鄭光殢我不置；〔此實言牽於母黨之愛。殢，他計翻。〕卿與痛杖，貸其死，可乎﹖」對曰：「臣不敢不奉詔，願聽臣且繫之，俟徵足乃釋之。」上曰：「灼然可。言韋澳之言，灼然可行也。〕朕為鄭光故橈卿法，〔為，於偽翻。橈，奴巧翻，又奴教翻。〕殊以為愧。」澳歸府，〔府，謂京兆府。〕即杖之；督租數百斛足，乃以吏歸光。〔考異曰：東觀奏記曰：「太后為上言之，上於延英問澳。澳具奏本末。上曰：『今日納租足，放否﹖』澳曰：『尚在限內。明日則不得矣。』上入奏太后曰：『韋澳不可犯。且與送錢納卻。』頃刻而租入。」今從柳玭續貞陵遺事。〕
5六月，戊寅，以中書侍郎、同平章事裴休同平章事，充宣武節度使。
6司農卿韋衆欲求夏州節度使，〔衆，渠遴翻。夏，戶雅翻。〕有術士知之，詣衆門曰：「吾善醮星辰，求官無不如意。」衆信之，夜，設醮具於庭。術士曰：「請公自書官階一通。既得之仰天大呼曰：〔呼，火故翻。〕「韋衆有異志，今我祭天。」衆舉家拜泣曰：「願山人賜百口之命！」家之貨財珍玩盡與之。邏者怪術士服鮮衣，〔邏，郎佐翻。〕執以為盜；術士急，乃曰：「韋衆令我祭天，我欲告之，彼以家財求我耳。」事上聞。〔上，時掌翻。〕秋，九月，上召衆面詰之，具知其冤，謂宰相曰：「韋衆城南甲族，〔京城之南，韋、杜二族居之，謂之韋曲、杜曲。語雲：「城南韋、杜，去天尺五。」〕為姦人所誣，勿使獄吏辱之。」立以術士付京兆，杖死，貶衆永州司馬。〔考異曰：東觀奏記、實錄，貶司農卿韋衆為永州司馬；衆夜令術士為厭勝之術，御史臺劾奏故也。範攄雲谿友議曰：太僕卿韋衆欲求夏州節度使云云，貶潘州司馬。今官名從東觀奏記及實錄，事採雲谿友議。〕
7戶部侍郎、判戶部、駙馬都尉鄭顥〔唐自中世以後，天下財賦皆屬戶部，度支、鹽鐵率以他官分判。戶部侍郎判戶部，乃得知戶部一司錢貨、穀帛出入之事。駙馬都尉，尚主者為之。營求作相甚切。〕其父祗德【章：十二行本「德」下有「聞之」二字；乙十一行本同；孔本同。】與書曰：「聞汝已判戶部，是吾必死之年；又聞欲求宰相，是吾必死之日也！」〔考異曰：劉崇遠金華予雜編：「顥既判戶部，馳逐臺司甚切。時家君猶鎮山東，聞之，遣書謂顥」云云。按實錄，九年十二月，顥父祗德以賓客、分司。金華子云鎮山東，誤也。〕顥懼，累表辭劇務。〔戶部之務繁劇。〕冬，十月，乙酉，以顥為祕書監。
8上遣使詣安西鎮無回鶻使者，至靈武，會回鶻可汗遣使入貢，十一月，辛亥，冊拜為嗢祿登羅日沒密施合俱錄毗伽懷建可汗，以衛尉少卿王端章充使。
9吏部尚書李景讓上言：「穆宗乃陛下兄，敬宗、文宗、武宗乃兄之子，陛下拜兄尚可，拜姪可乎！是使陛下不得親事七廟也，宜遷四主出太廟，〔四主，謂穆、敬、文、武四宗神主。〕還代宗以下入廟。」詔百官議其事，不決而止。時入以是薄景讓。〔薄其逄君之惡也。〕
10敕「於靈感、會善二寺置戒壇，僧、【章：十二行本「僧」上有「諸道」二字；乙十一行本同；孔本同；張校同。】尼應填闕者委長老僧選擇，給公憑，赴兩壇受戒，兩京各選大德十人主其事。〔僧之能持戒行者謂之大德。宋白曰：唐制：諸寺有綱維，有大德；大德主教授。〕有不堪者罷之，堪者給牒，遣歸本州。不見戒壇公牒，毋得私容。仍先選舊僧、尼，舊僧、尼無堪者，乃選外人。」
11壬辰，以戶部侍郎、判戶部崔慎由為工部尚書、同平章事。上每命相，左右無知者。前此一日，令樞密宣旨於學士院，以兵部侍郎、判度支蕭鄴同平章事。樞密使王歸長、馬公儒覆奏：「鄴所判度支應罷否﹖」上以為歸長等佑之，〔佑，助也。〕即手書慎由名及新命付學士院，仍雲「落判戶部事」。鄴，明之八世孫也。〔明，梁貞陽侯蕭淵明也，唐諱淵，故止曰明。〕
12內園使李敬寔〔內園使，亦內諸司之一。五代時，有內園栽接使。〕遇鄭朗不避馬，朗奏之，上責敬寔，對曰：「供奉官例不避。」上曰：「汝銜敕命，橫絕可也；〔橫度曰絕。〕豈得私出而不避宰相乎！」命剝色，配南牙。〔禠其本色，使配役南牙也。〕
十一年（丁丑、八五七）
1春，正月，丙午，以御史中丞兼尚書右丞夏侯孜為戶部侍郎、判戶部事。先是，判戶部有缺，〔先，悉薦翻。〕京兆尹韋澳奏事，上欲以澳補之。辭曰：「臣比年心力衰耗，難以處繁劇，〔比，毗至翻。處，昌呂翻。〕屢就陛下乞小鎮，聖恩未許。」上不悅。及歸，其甥柳玭尤之，〔玭，蒲蠲翻，又蒲賓翻。〕澳曰：「主上不與宰輔僉議，私慾用我，人必謂我以他歧得之，〔歧，路也。〕何以自明！且爾知時事浸不佳乎﹖由吾曹貪名位所致耳。」丙辰，以澳為河陽節度使。〔考異曰：舊傳雲「十二年」誤也。今從實錄。〕玭，仲郢之子也。〔柳仲郢見上卷武宗會昌五年。〕
2上欲幸華清宮，諫官論之甚切，上為之止。〔為，於偽翻。〕上樂聞規諫，〔樂，音洛。〕凡諫官論事、門下封駮，苟合於理，多屈意從之；得大臣章疏，必焚香盥手而讀之。〔史炤曰：盥手，澡手也。〕
3二月，辛巳，以門下侍郎、同平章事魏劚同平章事，充西川節度使。劚為相，議事於上前，他相或委曲規諷，劚獨正言無所避，上每歎曰：「劚綽有祖風，〔謂有魏徵之風。〕我心重之。」然竟以剛直為令狐綯所忌而出之。
4嶺南溪洞蠻屢為侵盜；夏，四月，壬申，以右千牛大將軍宋涯為安南、邕管宣慰使。五月，乙巳，以涯為安為安南經略使。容州軍亂，逐經略使王球。六月，癸巳，以涯為容管經略使。
5甲午，立皇子灌為衛王，澭為廣王。〔澭，紆容翻。又紆用翻。〕
6秋，七月，庚子，以兵部侍郎、判度支蕭鄴同平章事，仍判度支。
7教坊祝漢貞，滑稽敏給，〔史記索隱曰：滑，謂亂也。稽，同也。以言辯捷之人，言非若是，說是若非，能亂同異也。崔浩雲：滑，音骨。稽，流酒器也。轉注吐酒，終日不已，言出口成章，辭不窮竭，若滑稽之吐酒。故揚雄酒賦雲：「鴟夷滑稽，腹大如壼，盡日盛酒，人復惜沽。」是也。又姚察曰：滑稽，俳諧也。滑，讀如字。稽，音計。以言諧語滑利，其智計捷出，故云滑稽也。〕上或指物使之口占，摹詠有如宿構，由是寵冠諸優。〔冠，古玩翻。〕一日，在上前抵掌詼諧，頗及外事，上正色謂曰：「我畜養爾曹，正供戲笑耳，〔畜，籲玉翻。〕豈得輒預朝政邪！」自是疏之。會其子坐贓，杖死，流漢貞於天德軍。〔考異曰：實錄：「大中十一年，七月，貶嗣韓王乾裕於嶺外。初，伶人祝漢貞寵冠諸優，復出入宮邸，乾裕以金帛結之，求刺史，雖已納賂而未敢言。至是，為御史臺劾奏，故貶；枝漢貞，流天德軍。」今從貞陵遺事。〕
樂工羅程，善琵琶，自武宗朝已得幸；上素曉音律，尤有寵。程恃恩暴橫，以睚眥殺人，〔橫，戶孟翻。睚，五懈翻。毗，士懈翻。睚眥，恨視也，又瞋目貌。顏師古曰：睚，舉眼也。眥，即眥字，謂目匡睚眥，言舉目相斥也。〕繫京兆獄。諸樂工欲為之請，因上幸後苑奏樂，〔為，於偽翻。〕乃設虛坐，〔坐，徂臥翻。〕置琵琶，而羅拜於庭，且泣。上問其故，對曰：「羅程負陛下，萬死，然臣等惜其天下絕藝，不復得奉宴遊矣！」〔復，扶又翻。〕上曰：「汝曹所惜者羅程藝，朕所惜者高祖、太宗法。」竟杖殺之。
8八月，成德節度使王紹鼎薨。紹鼎沉湎無度，〔沉，持林翻。湎，面善翻。欴酒齊色曰湎。韓詩云：飲酒閉門不出客曰湎。〕好登樓彈射人以為樂，〔好，呼到翻。彈，徒案翻，又徒丹翻。射，而亦翻。樂，音洛。〕眾欲逐之；會病薨，軍中立其弟節度副使紹懿。戊寅，以紹懿為成德留後。
9九月，辛酉，以太子太師盧鈞同平章事，充山南西道節度使。
10冬，十月，己巳，以秦成防禦使李承勛為涇原節度使。承勛，光弼之孫也。〔勛，與勳同。〕先是，吐蕃酋長尚延心以河、渭二州部落來降，拜武衛將軍；〔先，悉薦翻。酋，慈由翻。長知丈翻。〕承勛利其羊馬之富，誘之入鳳林關，〔河州鳳林縣北有鳳林關。鳳林，漢之白石縣地，天寶元年以關名縣。誘，音酉。〕居秦州之西。承勛與諸將謀執延心，誣雲謀叛，盡掠其財，徙其眾於荒遠；延心知之，因承勛軍宴，坐中謂承勛曰：宴於軍中曰軍宴。坐，徂臥翻。〕「河、渭二州，土曠人稀，因以饑疫。唐人多內徙三川，〔三川，平涼川、蔚茹川、落門川也。〕吐蕃皆遠遁於疊宕之西，〔宕，徒浪翻。〕二千里間，寂無人煙。延心欲入見天子，〔見，賢遍翻。〕請盡帥部眾分徙內地，為唐百姓，〔帥，讀曰率。〕使西邊永無揚塵之警， 其功亦不愧於張義潮矣。」〔張義潮以沙、瓜等州歸唐。〕承勛欲自有其功，猶豫未許，延心復曰：「延心既入朝，部落內徙，但惜秦州無所復恃耳。」〔復，扶又 翻；下同。〕承勛與諸將相顧默然。明日，諸將言於承勛曰：「明公首開營田，置使府，擁萬兵，仰給度支，〔使府，謂秦、成防禦使府。仰，牛向翻。〕將士無戰 守之勞，有耕市之利。〔耕，謂營田之利。市，謂互市之利。〕若從延心之謀，則西陲無事，朝廷必罷使府，省戍兵，還以秦州隸鳳翔，吾屬無所復望矣。」承勛以為然，即奏延心為河、渭都遊弈使，使統其眾居之。〔史言唐之邊鎮，自將帥至於偏裨，詳於身謀，略於國事，故夷人窺見其肺肝，亦得行其自全之謀。考異曰：此事出補國史。按張義潮以十一州降，河、渭已在其間。今延心復以河、渭降者，義潮所帥者漢民，延心所帥者蕃族也。又補國史不雲延心以何年月降。新傳但張義潮降，其後河、渭州虜將尚延心以國破亡，亦獻款。秦州刺史高駢誘降延心及渾末部萬帳，遂收二州，拜延心武衛將軍。駢收鳳林關，以延心為河、渭等州都遊弈使。按舊傳，高駢懿宗時始為秦州刺史。新傳誤也。今從補國史。因承勛移鎮涇原，並延心事置於此。〕
11中書侍郎、同平章事鄭朗以疾辭位；壬申，以朗為太子太師。
12上晚節頗好神仙，遣中使迎道士軒轅集於羅浮山。〔流軒轅集見上卷會昌六年。羅浮山在循州博羅縣西北三十里。漢志曰：浮山自會稽浮來，博於羅山，故曰博羅山，亦曰羅浮山。〕
13王端章冊立回鶻可汗，道為黑車子所塞，不至而還。〔王端章去年十一月使回鶻。還，從宣翻，又如字。〕辛卯，貶端章賀州司馬。
14十一月，壬寅，以成德軍留後王紹懿為節度使。
15十二月，蕭鄴罷判度支。
十二年（戊寅、八五八）
1春，正月，以康王傅、分司王式為安南都護、經略使。〔康王汶，上子也。考異曰：舊紀：式為安南在二月。今從實錄。〕式有才略，至交趾，樹芀木為柵， 可支數十年。〔史炤曰：芀，都聊切，又音調。餘按廣韻，芀，都聊切。又音調者，葦華也，其字從艸、從刀。又類篇有從艸、從力者，香菜也，歷得切。昔嘗見一 書從艸從力者，讀與棘同。棘，羊矢棗也，此木可以支久。〕深塹其外，泄城中水，塹外植竹，寇不能冒。〔范成大桂海虞衡志：竻竹，刺竹也，芒刺森然。廣東新 州素無城，桂林入黃齊守郡，始以此竹植之，羔豚不能徑，號竹城，至今以為利。傳聞交趾城亦是此竹，正王式所植者也。竻盧得翻。〕選教士卒甚銳。頃之，南蠻大至，【章：十二行本「至」下有「屯錦田步」四字；乙十一行本同；孔本同；張校同；退齋校同。】南蠻，謂南詔蠻也。〕去交趾半日程；〔唐制：凡陸行之程，馬日七十里，步及驢日五十里，車三十里。水行之程，舟之重者泝河日三十里，江四十里，餘水四十五里。空舟泝河四十里，江五十里，餘水六十里。沿流之舟，則輕重同制，河日一百五十里，江一百里，餘水七十里。〕式意思安閒，〔思，相吏翻。〕遣譯諭之，中其要害，〔中，竹仲翻。要害，謂諭之以守禦之事，於我為要，於彼為害者。〕蠻一夕引去，遣人謝曰：「我自執叛獠耳，非為寇也。」安南都校羅行恭，久府政，〔都校，猶言都將也。獠，魯皓翻。校，戶教翻。〕麾下精兵二千，都護中軍纔羸兵數百；式至，杖其背，黜於邊徼。〔羸，倫為翻。徼，吉弔翻。〕
2初，戶部侍郎、判度支劉瑑〔瑑，柱兗翻。〕為翰林學士，上器重之。時為河東節使，手詔徵入朝，瑑奏發河東，外人始知之。戊午，以瑑同平章事。〔考異曰：東觀奏記曰：「十一年，上手詔追之，既至，拜戶部侍郎、判度支。十二月十七日，次對，上以御案曆日付瑑，令於下旬擇一吉日。瑑不諭上旨，上曰：『但擇一拜官日即得。』瑑跪奏：『二十五日甚佳。』上笑曰：『此日命卿為相。』祕，世無知者。高湜為鳳翔從事，湜即瑑舊僚也。二十四日，辭瑑於宣平裏私第。湜曰：『竊度旬時，必副具瞻之望。』瑑笑曰：『來日具瞻，何旬時也！』湜不敢發。詰旦，果爰立矣，始以此事洩於湜。」實錄，瑑傳曰：「明年正月十七日，次對，帝以曆日付瑑，今擇吉日。瑑跪奏：二十五日。」今從之。〕瑑，仁軌之五世孫也。〔劉仁軌事高宗、武后，出入將相。〕
瑑與崔慎由議政於上前，慎由曰：「惟當甄別品流，〔甄，稽延翻。別，彼列翻。〕上酬萬一。」瑑曰：「昔王夷甫祖尚浮華，〔晉王衍字九甫。〕妄分流品，致中原丘墟。今盛明之朝，當循名責實，使百官各稱其職；〔朝，直遙翻。稱，尺證翻。〕而遽以品流為先，臣未知致理之日！」慎由無以對。
3軒轅集至長安，上召入禁中，問曰：「長生可學乎﹖」對曰：「王者屏欲而崇德，〔屏，必郢翻。〕則自然受大【章：孔本「大」作「天」；張校同。】遐福，何處更求長生！」留數月，堅求還山，乃遣之。〔軒轅集之求還，懲會昌末年之事也。〕
4二月，甲子朔，罷公卿朝拜光陵及忌日行香，悉移宮人於諸陵。〔以陳弘志弒逆之罪歸穆宗也。唐初，皇帝有謁陵之禮，天子不躬謁，則以太常卿行陵。高宗顯慶五年，詔歲春秋季一巡，宜以三公行陵，太常少卿貳之。太常給鹵簿，仍著於令。始，貞觀禮歲以春秋仲月巡陵，至武后時，乃以四季月、生日、忌日遣使詣陵起居。貞元四年，國子祭酒包佶言：「歲二月、八月，公卿朝拜諸陵，陵臺所由，導至陵下，禮略，無以盡恭。」於是太常約舊禮草定其儀，公卿眾官以次奉行，朝拜而還。忌日行香，即詣陵起居之禮也。又有忌日詣僧寺行香之禮。宋白曰：唐制：國忌行香，初只行於京城寺觀。貞元五年，八月，敕天下諸上州並宜國忌日準式行香之禮。凡諸帝升遐，宮人無子者悉遣詣山陵供奉朝夕，具盥櫛，治衾枕，事死如事生。朝，直遙翻。〕
5戊辰，以中書侍郎、同平章事崔慎由為東 川節度使。〔考異曰：唐闕史曰：「丞相太保崔公一日備顧問於便殿，工欲御樓肆赦。太保奏云云。後旬日，罷知政事。」舊傳：「初，慎由與蕭鄴同在翰林，情不 相洽，及慎由作相，罷鄴學士。俄而鄴自度支，平章事，恩顧甚隆，鄴引瑑同知政事，遂出慎由東川。」東觀奏記：「劉瑑既入相，與慎由議政於上前。慎由曰： 『唯當甄別品流。』瑑云云。慎由不能對。因此恩澤浸衰，尋罷相為東川節度使，削平章事。」今從唐闕史。
上欲御樓肆赦，唐初，天子居西內，肆赦率御承天門樓。自高宗以後，天子居東內，肆赦率御丹鳳門樓〕今狐綯曰：「御樓所費甚廣，事須有名；且赦不可數。」 〔唐制：凡御樓肆赦，六軍十二衛皆有恩賚，故云所費甚廣。劉溫叟曰：故事，非肆大眚不御樓，軍庶皆有恩給。數，所角翻。〕上不悅，曰：「遣朕於何得名！慎 由曰：「陛下未建儲宮，四海屬望。〔屬，之慾翻。〕若舉此禮，雖郊祀亦可，況於御樓！」時上餌方士藥，已覺躁渴，而外人未知，疑忌方深，聞之，俛首不復言。〔史言宣宗不早定國本，使王宗實得以立長而竊定策之功。復，扶又翻。旬日，慎由罷相。〕
6勃海王彝震卒。癸未，立其弟虔晃為勃海王。
7夏，四月，以右街使、駙馬都尉劉異為邠寧節度使。〔左、右街使與左、右金吾將軍，掌分察六街徼巡。異尚安平公主，上妹也。〕
8庚子，嶺南都將王令寰作亂，囚節度使楊發。發，蘇州人也。
9戊申，以兵部侍郎、鹽鐵轉運使夏侯孜同平章事。
10五月，丙寅，工部尚書、同平章事劉瑑薨。瑑病篤，猶手疏論事，上甚惜之。
11以右金吾大將軍李燧為嶺南節度使，已命中使賜之節，給事中蕭倣封還制；上方奏樂，不暇別召中使，使優人追之，節及燧門而返。〔考異曰：此出東觀奏記，而璲不知以何時除嶺南。按實錄，大中九年，韋曙除嶺南節度使。今年正月薨，楊發代之。三月，蕭倣言柳珪。四月，璲自司農卿為右金吾大將軍。五月，聞嶺南亂。蓋於此除璲嶺南；而倣封還，以璲為非定亂之才故也。今置於此。〕倣，俛之從父弟也。〔蕭俛，穆宗長慶初為相。〕辛巳，以涇原節度使李承勛為嶺南節度使，發鄰道兵討亂者，平之。
12是日，湖南軍亂，都將石載順等逐觀察使韓悰，殺都押牙王桂直。悰待將士不以禮，故及於難。〔難，乃旦翻。〕
13六月，丙申，江西軍亂，都將毛鶴逐觀察使鄭憲。
14初，安南都護李涿〔考異曰：實錄，或作「琢」，或作「涿」。樊綽蠻書亦作「涿」。實錄及新書皆有李琢傳，聽之子也。大中三年，自洺州刺史除義昌節度使。九月，自金吾將軍除平盧節度使，不雲曾為安南都護。按都護位卑，琢既義昌節度使，不應為都護。疑作都護者別一涿，非聽子也。〕為政貪暴，強市蠻中馬牛，一頭止與鹽一斗；又殺蠻酋杜存誠。羣蠻怨怒，導南詔侵盜邊境。〔考異曰：舊紀：「琢侵刻獠民，羣獠引林吧蠻攻安南府。」按蠻書，寇安南者南詔，非林邑也。〕
峯州有林西原，〔峯州在安南西北，林西原當又在峯州西。〕舊有防冬兵六千，〔南方炎瘴，至冬，瘴輕。蠻乘此時為寇，故置防冬兵。〕其旁七綰洞蠻，其酋長曰李由獨，常助中國戍守，輸租賦。〔酋，慈由翻。長，知丈翻。〕知峯州者言於涿，請罷戍兵，專委由獨防遏；於是由獨勢孤，不能自立，南詔拓東節度使以書誘之，以甥妻其子，補拓東押牙，〔妻，七細翻。交趾在南詔東，南詔於東境置拓東節度，言將開拓東境也。又新志，自戎州開邊縣七十里，至曲州，又一千九百七十五里，至柘東城。柘，從木。又曰：柘東城有諸葛亮石刻，文曰：「碑即僕，蠻為漢奴。」夷畏誓，常以石楮梧。〕由獨遂帥其臣於南詔。〔帥，讀曰率。〕自是安南始有蠻患；是月，蠻寇安南。〔考異曰：實錄無涿除安南年月。蠻書雲：「大中八年，安南都護擅罷林西原防冬戍卒，洞主李由獨等七首領被蠻誘引，復為親情，日往月來，漸遭侵軼。」又曰：「桃花蠻本屬由獨管轄，亦為界上戍卒，自大中八年，被峯州知州官申文狀與李涿，請罷防冬將健六千人，不要味、真、登等州界上防遏。其由獨兄弟力不禁，被蠻柘東節度使與書信，將外甥嫁與由獨小男，補柘東押衙，自此後七綰洞悉為蠻收管。」舊紀：「鹹通四年，十一月，劉蛻等言：令狐綯受李涿賄，除安南，生蠻寇。」實錄：「鹹通二年六月，詔：『如聞李琢在安南日，殺害杜存誠，貪殘頗甚，致令溪洞懷怨。』據此，則本因李涿貪暴無謀以致蠻寇，明矣。然則大中八年至十一年，舊紀、實錄不言蠻為邊患，蓋但時於邊境小有鈔盜，未敢犯州縣；至此寇安南，而舊紀、實錄始載之。又不知此寇安南，即鄭言平剡錄所謂至錦田步時非也。〕
15秋，七月，丙寅，宣州都將康全泰作亂，逐觀察使鄭薰；薰奔楊州。
16丁卯，右補闕內供奉張潛上疏，以為：「藩府代移之際，皆奏倉庫蓄積之數，以羨餘多為課績，〔羨，弋線翻。〕朝廷亦因而甄獎。〔甄，稽延翻。〕竊惟藩府財賦，所出有常，苟非賦斂過差，及停廢將士，減削衣糧，則羨餘何從而致！比來南方諸鎮數有不寧，皆此故也。一朝有變，所蓄之財悉遭剽掠；〔比，毗至翻。數，所角翻。剽，匹妙翻。〕又發兵致討，費用百倍，然則朝廷竟有何利！乞自今藩府長吏，不增賦斂，不減糧賜，獨節遊宴，省浮費，能致羨餘者，然後賞之。」上嘉納之。
17容管奏都虞候來正謀叛，經略使宋涯捕斬之。
安南有惡民，屢為亂，聞之，驚曰：「黃頭軍渡海求襲我矣！」「求」，當作「來」。【章：乙十一行本正作「來」】相與夜圍交趾城，鼓譟：「願送都護北歸，我須此城禦黃頭軍。」王式方食，或勸出避之。式曰：「吾足一動，則城潰矣。」徐食畢，擐甲，〔擐，音宦。〕率左右登城，建大將旗，坐而責之，亂者反走。明日，悉捕誅之。有杜守澄者，自齊、梁以來擁眾據溪洞，不可制。〔言杜守澄之先，自齊、梁以來不可制也。〕式離間其親黨，守澄走死。〔間，古莧翻。參考本末，則杜守澄，杜存誠之子也。存誠後為安南都護李鄠所殺。前又云李涿所殺。未知孰是。〕安南饑亂相繼，六年無上供，〔上供者，錢帛之輸京師以供上用者也。〕軍中無犒賞，式始脩貢賦，饗將士。占城、真臘皆復通使。〔占城在大海中，西直三佛齊，南與崖州對岸。真臘，一名吉蔑，本扶南屬國，去長安二萬八百里，東距車渠，西屬驃，南濱海，北與道明接，東北抵驩州。〕
18淮南節度使崔鉉奏已出兵討宣州賊；八月，甲午，以鉉兼宣歙觀察使。己亥，以宋州刺史溫璋為宣州團練使。璋，造之子也。〔溫造見二百四十四卷文宗太和四年。〕
20冬，十月，建州刺史不延陵入辭，上曰：「建州去京師幾何﹖」對曰：「八千里。」〔舊志：建州在長安東南四千九百三十五里。〕上曰：「卿到彼為政善惡，朕皆知之，勿謂其遠！此階前則萬裏也，〔遠，於願翻。〕卿知之乎﹖」延陵悸懾失緒，〔悸，其季翻。懾，之涉翻。絲端曰緒。言延陵悸懾，應對錯亂，失其端緒。〕上撫而遣之。到官，竟以不職貶復州司馬。〔復州，京師東南一千八百里。〕
令狐綯擬李遠杭州刺史，〔吳分餘杭立臨水縣，晉改臨水為臨安，陳為錢塘郡。隋置杭州，自臨安移居錢塘，尋移於柳浦西，依山築城。京師東南三千五百五十六里。〕上曰：「吾聞遠詩云：『長日惟消一局鑭，』安能理人！」綯曰：「詩人託此為高興耳，〔興，許應翻。〕未必實然。」上曰：「且令往試觀之。」
上詔刺史毋得外徙，必令至京師，面察其能否，然後除之。令狐綯嘗徙其故人為鄰州刺史，便道之官。上見其謝上表。〔謝上，時掌翻。今諸州守臣有謝到任表。〕以問綯，對曰：「以其道近，省送迎耳。」上曰：「朕以刺史多非其人，為百姓害，故欲一一見之，訪問其所施設，知其優劣以行黜陟。而詔命既行，直廢格不用，〔格，音閣。〕宰相可畏【嚴：「畏」改「謂」。】有權！」〔如令狐綯之欺蔽，罷其相而罪之可也。若任之為相而畏其有權，則宰相取充位而已。〕時方寒，綯汗透重裘。〔重，直龍翻。〕
上臨朝，接對羣臣如賓客，〔朝，直遙翻。〕雖左右近習，未嘗見其有惰容。每宰相奏事，旁無一人立者，威嚴不可仰視。奏事畢，忽怡然曰：「可以閒語矣！」因問閭閻細事，或談宮中遊宴，無所不至。一刻許，〔漏上一刻許也。〕復整容曰：「卿輩善為之，朕常恐卿輩負朕，後日不復得相見。」〔復，扶又翻。〕乃起入宮。今狐綯謂人曰：「吾十年秉政，〔大中四年，令狐綯為相，至懿宗即位方罷。〕最承恩遇；然每延英奏事，未嘗不汗霑衣也！」
21初，山南東道節度使徐商，以封疆險闊，素多盜賊，選精兵數百人別置營訓練，號捕盜將。及湖南逐帥，〔事見上五月，將，即亮翻。帥，所類翻。〕詔商討之。商遣捕盜將二百人討平之。
22崔鉉奏克宣州，斬康全泰及其黨四百餘人。
23上以祿卿韋宙父丹有惠政於江西，〔事見上卷三年。〕以宙為江西觀察使，發鄰道兵以討毛鶴。
24崔鉉以宣州已平，辭宣歙觀察使。十一月，戊寅，以溫璋為宣歙觀察使。
25兵部侍郎、判戶部蔣伸從容言於上曰：「近日官頗易得，人思徼倖。」〔從，千容翻。易，以豉翻。徼，堅堯翻。〕上驚曰：「如此，則亂矣！」對曰：「亂則未 亂；但徼倖多，亂亦非難。」上稱歎再三。伸【章：十二行本「伸」下有「三」字；乙十一行本同；孔本同。】起，上三留之，曰：「異日不復得獨對卿矣。」〔次對官獨坐，宰相皆同入對。復，扶又翻。〕伸不諭。〔不諭者，不解上旨。〕十二月，甲寅，以伸同平章事。
26韋宙奏克洪州，斬毛鶴及其黨五百餘人。宙過襄州，徐商遣都將韓季友帥捕盜將從行。宙至江州，季友請夜帥其眾自陸道間行，比明，至洪州，〔帥，讀曰率。間，古莧翻。比，必利翻，及也。江州西南至洪州一百九十五里。〕州人不知，即日討平之。宙奏留捕盜將二百人於江西，以季友為都虞候。
十三年（己卯、八五九）
1春，正月，戊午朔，赦天下。
2三月，割河東雲、蔚、朔三州隸大同軍。〔時置大同節度，治雲州。宋白曰：朔州東至蔚州四百六十里，東北至故雲州二百六十里。今雲州治雲中，本古平城地。〕
3夏，四月，辛卯，以校書郎於琮為左拾遺內供奉。初，上欲以琮尚永福公主，既而中寢，宰相請其故，上曰：「朕近與此女子會食，對朕輒匕叚。性情如是，豈可為士大夫妻！」乃更命琮尚廣德公主。〔折，而設翻。更，工衡翻。〕二公主皆上女。琮，敖之子也。
4武寧節度使康季榮不卹士卒，士卒譟而逐之。上以左金吾大將軍田牟嘗鎮徐州，有能名，〔新書曰：牟三為武寧帥，皆有能名。按武宗會昌四年，田牟方為天德軍使，則其初除武寧必在會昌之間，而史不記其歲月。〕復以為武寧節度使，一方遂安。貶季榮於嶺南。
5六月，癸巳，封憲宗子惕為彭王。〔惕，他歷翻。〕
6初，上長子鄆王溫，無寵，居十六宅，餘子皆居禁中。夔王滋，第三子也，上愛之，欲以為嗣，為其非次，〔為其，於偽翻。〕故久不建東宮。〕
上餌醫官李玄伯、道士虞紫芝、山人王樂藥，疽發於背。八月，疽甚，宰相及朝士皆不得見。〔見，賢遍翻。〕上密以夔王屬樞密使王歸長、馬公儒、宣徽南院使王居方，使立之。〔屬，之慾翻。〕三人及右軍中尉王茂玄，皆上平日所厚也。獨左軍中尉王宗實素不同心，三人相與謀，出宗實為淮南監軍；宗實已受敕於宣化門外，將自銀臺門出，左軍副使元元實〔考異曰：或作「邢元實」。今從東觀奏記、懿宗實錄。幵，苦堅翻。海陵本作「元」渠之切，姓也。〕謂宗實曰：「聖人不豫踰月， 中尉止隔門起居；〔中尉，謂王宗實。〕今日除改，未可辨也。何不見聖人而出﹖」宗寤實感寤，復入，諸門已踵故事增人守捉矣。元元實翼導宗實直至寢殿，上已 崩，〔年五十。〕東首環泣矣。〔首，式又翻。環，音宦。〕宗實叱歸長等，責以矯詔；皆奉足乞命。乃遣宣徽北院使齊元簡迎鄆王。壬辰，下詔立鄆王為皇太子，權句當軍國政事，仍更名漼。〔句，古候翻。當丁浪翻。鄆，音運。更，工衡翻。漼，七罪翻。〕收歸長、公儒、居方，皆殺之。癸巳，宣遺制，以令狐綯攝冢宰。
宣宗性明察沉斷，〔沉，持林翻。斷，丁管翻。考異曰：續貞陵遺事曰：「越守嘗進女樂，有絕色者，上初悅之，數月，錫賚積。一旦晨興，忽不樂，曰：『玄宗只一楊妃，天下至今未平，我豈敢忘！』乃召美人曰：『應留汝不得。』左右或奏『可以放還。』上曰：『放還我必思之，可命賜酒一盃。』此太不近人情，恐譽之太過。今不取。〕用法無私，從諫如流，重惜官賞，恭謹節儉，惠愛民物，故大中之政，訖於唐亡，人思詠之，謂之小太宗。〔衛嗣君之聰察，不足以延衛；唐宣宗之聰察，不足以延唐。〕
丙申，懿宗即位。癸卯，尊皇太后為太皇太后。以王宗實為驃騎上將軍。李玄伯、虞紫芝、王樂皆伏誅。〔考異曰：東觀奏記：「畢諴在翰林，上恩顧特異，許用為相，深為丞相令狐綯緩其入相之謀。諴思有以結綯，在北門求得絕色，非人世所有，盛飾珠翠，專使獻綯。綯一見之心動，謂其子曰：『畢太原於吾無分，今以是餌吾，將傾吾家族也！』見立返之。諴又瀝血輸啟事於綯，綯終不納，乃命邸貨之。東頭醫官李玄伯，上所狎暱者，以錢七十萬致於家，乃舍正堂坐之，玄伯夫妻執賤役以事焉。踰月，盡得其歡心矣，乃進於上。上見惑之，寵冠六宮。玄伯燒伏火丹砂連進，以市恩澤，致上瘡疾，皆玄伯之罪也。懿宗即位，玄伯與山人王嶽、道士虞紫芝俱棄市。」今從實錄。〕
7九月，追尊上母晁昭容為元昭皇太后。
8加魏博節度使何弘敬兼中書令，〔考異曰：東觀奏記：「大中十三年，三月，魏博何弘敬就加中書令。」據實錄，二月弘敬加太傅，此月乃加中書令，在懿宗即位後。東觀奏記誤也。〕幽州節度使張允伸同平章事。
9冬，十月，辛卯，赦天下。
10十一月，戊午，以門下侍郎、同平章事蕭鄴同平章事，充荊南節度使。
11十二月，甲申，以翰林學士承旨、兵部侍郎杜審權同平章事。審權，元穎之弟子也。〔杜元穎，穆宗長慶初為相，後以帥西川致寇，貶。〕
12浙東賊帥裘甫攻陷象山，〔孫愐曰：裘，本仇氏，避仇改作「裘」。或曰衛大夫柳莊邑於裘氏。神龍元年，分寧海及鄮置象山縣，屬台州，廣德二年，度屬明州。帥，所類翻。考異曰：實錄作「仇甫」。按平剡錄作「裘甫」，今從之。〕官軍屢敗，明州城門晝閉，住逼剡縣，〔剡，漢古縣，唐屬越州。九域志：在州東南一百八十里。〕有眾百人，浙東騷動。觀察使鄭祗德遣討擊副使劉勍、〔勍，渠京翻。〕副將範居植將兵三百，合台州軍共討之。
13司空、門下侍郎、同平章事令狐綯執政歲久，忌勝己者，中外側目，其子滈頗招權受賄。〔滈，湖老翻。〕宣宗既崩，言事者競攻其短，丁西，以綯同平章事，充河中節度使。以前荊南節度使、同平章事白敏中守司徒、兼門下侍郎、同平章事。
14初，韋皋在西川，開青溪道以通羣蠻，〔青溪道即清溪關路。〕使由蜀入貢。又選羣蠻子弟聚之成都，教以書數，欲以慰悅羈縻之，業成則去，復以他子弟繼之。〔復，扶又翻。〕如是五十年，羣蠻子弟學於成都者殆以千數，軍府頗厭於稟給。又，蠻使入貢，利於賜與，所從傔人浸多，〔傔，苦念翻。〕杜悰為西川節度使，奏請節減其數，詔從之。南詔豐祐怒，其賀冬使者留表付巂州而還。又索習學子弟，移牒不遜，〔還，從宣翻，又如字；下同。索，山客翻。〕自是入貢不時，頗擾邊境。
會宣宗崩，遣中使告哀，時南詔豐祐適卒，子酋龍立，〔酋，慈秋翻。〕怒曰：「我國亦有喪，朝廷不弔祭。又詔書乃賜故王。」遂置使者於外館，禮遇甚薄。使 者還，具以狀聞。上以酋龍不遣使來告喪，又名近玄宗諱，〔龍字近玄宗諱。〕遂不行冊禮。酋龍乃自稱皇帝，國號大禮，〔至今雲南國號大理。〕改元建極，遣兵 陷播州。〔為南詔攻蜀、攻交趾張本。考異曰：舊紀、實錄今年皆無陷播州事，惟新紀有之。實錄：「鹹通六年三月，盧潘奏雲：大中十三年，南蠻陷播州。」補國史曰：「雲南自大中初朝貢使及西川質子人數漸多，節度使奏請釐革減省，有詔許之，錄詔報雲南，雲南迴牒不遜。」新南詔傳曰：朝貢歲至，從者多，杜悰自西川入朝，表無多內蠻慊。豐祐怒，即慢言索質子，蓋謂蠻子弟學成都者也。」按杜悰以鹹通二年十月入朝，而豐祐大中十三年己死，則建議減蠻傔者，必非悰入朝後事。新傳誤也。〕
