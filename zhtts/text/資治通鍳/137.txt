△卷第一百三十六
齊紀二〔起閼逢困敦（甲子），盡屠維大荒落（己巳），凡六年。〕
世祖武皇帝上之下
永明二年（甲子﹑四八四）
1春，正月，乙亥，以後將軍柳世隆為尚書右僕射；竟陵王子良為護軍將軍兼司徒，領兵置佐，鎮西州。子良少有清尚，〔少，詩照翻。〕傾意賓客，才雋之士，皆遊集其門。開西邸，〔據子良傳；西邸在雞籠山。〕多聚古人器服以充之。記室參軍範雲﹑蕭琛﹑樂安任昉﹑法曹參軍王融﹑衛軍東閤祭酒蕭衍﹑〔記室參軍，掌書記；法曹參軍，掌刑法。此皆子良府屬也。時王儉為衛將軍，闢蕭衍為東閤祭酒。自晉以來，公府屬，長史之下有東﹑西閤祭酒。琛，醜林翻。任，音壬。昉，孚往翻。〕鎮西功曹謝朓﹑〔朓，土了翻。〕步兵校尉沈約﹑揚州秀才吳郡陸倕，〔校，戶教翻。倕，是為翻。〕並以文學，尤見親待，號曰八友。法曹參軍柳惲，〔惲，於粉翻。〕太學博士王僧孺﹑〔晉武帝置太學博士﹑太常博士﹑國子博士。〕南徐州秀才濟陽江革﹑〔革，南徐州所舉秀才也。濟陽郡時屬南徐州。濟，子禮翻。〕尚書殿中郎範縝﹑〔魏﹑晉以來，尚書諸曹，殿中郎為諸曹之首。縝，章忍翻。〕會稽孔休源亦預焉。〔會，工外翻。〕琛，惠開之從子；蕭惠開見一百三十一卷宋明帝泰始元年﹑二年。從，才用翻；下同。惲，元景之從孫；融，僧達之孫；〔柳元景以武功顯於宋文﹑武二朝。王僧達以世資才俊進。〕衍，順之之子；〔蕭順之，太祖族弟。〕朓，述之孫；約，璞之子；僧孺，雅之曾孫；〔謝述見一百二十三卷未文帝元嘉十七元。沈璞守盱胎有功；元嘉二十七年，孝武孝建之初，以不迎義師戮。王雅見一百七卷晉孝武太元十五年。〕縝，雲之從兄也。〔縝，章忍翻。〕
子良篤好釋氏，招致名僧，講論佛法，道俗之盛，江左未有。或親為眾僧賦食﹑行水，〔好，呼到翻。於偽翻。賦，分畀也。〕世頗以為失宰相體。
範縝盛稱無佛。子良曰：「君不信因果，〔釋氏有因緣果報之說。〕何得有富貴﹑貧賤﹖」縝曰：「人生如樹花同發，隨風而散；或拂簾幌墜茵席之上，〔幌，呼廣翻。〕或關籬牆落糞溷之中。墜茵席者，殿下是也；落糞溷者，下官是也。貴賤雖復殊途，〔復，扶又翻。〕因果竟在何處！」子良無以難。〔難，乃旦翻；下難之同。〕縝又著神滅論，以為：「形者神之質，神者形之用也。神之於形，猶利之於刀；未聞刀沒而利存，豈容形亡而神在哉！」此論出，朝野諠譁，難之終不能屈。〔朝，直遙翻。〕太原王琰著論譏縝曰：「嗚呼範子！曾不知其先祖神靈所在！」欲以杜縝後對。縝對曰：「嗚呼王子！知其先祖神靈所在而不能殺身以從之！」子良使王融謂之曰：「以卿才美，何患不至中書郎；；而故乖剌為此論，〔中書郎，即謂中書侍郎也。剌，來葛翻。〕甚可惜也！宜急毀棄之。」縝大笑曰：「使範縝賣論取官，已至令﹑僕矣，〔令﹑僕，謂尚書令及兩僕射。〕何但中書郎邪！」
蕭衍好籌略，有文武才幹，〔好，呼到翻。〕王儉深器異之，曰：「蕭郎出三十，貴不可言。」〔蕭衍事始此。〕
2壬寅，以柳世隆為尚書左僕射，丹楊尹李安民為右僕射，王儉領丹楊尹。
3夏，四月，甲寅，魏主如方山；戊午，還宮；庚申，如鴻池；〔鴻池即旋鴻池也。水經註：涼城郡旋鴻縣東山下，水積成池，東西二里，南北四里。又太祖天興二年，穿鴻鴈池於平城。〕丁卯，還宮。
4五月，甲申，魏遣員外散騎常侍李彪等來聘。〔散，悉亶翻。騎，奇寄翻。〕
5六月，壬寅朔，中書舍人吳興茹法亮封望蔡男。〔康曰：茹，人諸切，姓也。望蔡縣屬豫章郡。沈約曰：漢靈帝中平中，汝南上蔡民分徙此城立縣，名曰上蔡，晉武帝太康元年，更名望蔡。宋白曰：望蔡縣本漢建成縣，靈帝分置上蔡縣，晉武帝上蔡人思本土，改為望蔡，今為高安縣，瑞州治所。〕時中書舍人四人，各住一省，謂之「四戶」，以法亮及臨海呂文顯等為之；既總重權，勢傾朝廷，守宰數遷換去來，四方餉遺，歲數百萬。法亮嘗於眾中語人曰：「何須求外祿！此一戶中，年辦百萬。」蓋約言之也。〔數，所角翻。遺，於季翻。語，牛倨翻。李延壽曰：中書所司，掌在機務。漢元以令、僕用事，魏明以監、令專權。至宋孝武以來，士庶雜選，及明帝世，胡母顥、阮佃夫之徒，專為佞倖矣。齊初亦用久勞及以親信關讞表啟，發署詔敕，頗涉辭翰，亦為詔文，侍郎之局復見侵矣。建武詔命，始不關中書，專出舍人。省內舍人四人，所直四省。據此，四戶，則舍人分住四省，自法亮等始。〕後因天文有變，王儉極言「文顯等專權徇私，上天見異，禍由四戶。」〔見，賢遍翻。〕上手詔酬答，而不能改也。
6魏舊制：戶調帛二匹，絮二斤，絲一斤，穀二十斛；又入帛一匹二丈，委之州庫，以供調外之費；所謂各隨土之所出。丁卯，詔曰：「置官班祿，行之尚矣；自中原喪亂，茲制中絕。朕憲章舊典，始班俸祿。戶增調帛三匹，穀二斛九鬥，以為官司之祿；增調外帛二匹。祿行之後，贓滿一匹者死。變法改度，宜為更始，〔調，徒弔翻。俸，扶用翻。更，工衡翻。〕其大赦天下。」
7秋，七月，甲申，立皇子子倫為巴陵王。
8乙未，魏主如武州山石窟寺。
9九月，魏詔，班祿以十月為始，季別受之。〔三月為一季。〕舊律，枉法十匹，義贓二十匹，罪死；至是，義贓一匹，枉法無多少，皆死。〔枉法，謂受賕枉法而出入人罪者。義贓，謂人私情相饋遺，雖非乞取，亦計所受論贓。〕仍分命使者，糾按守宰之貪者。
秦、益二州刺史恆農李洪之以外戚貴顯，〔魏顯祖、高祖皆李氏出也。魏避顯祖諱，改弘農為恆農。〕為治貪暴，〔治，直吏翻。〕班祿之後，洪之首以贓敗。魏主命鎖赴平城，集百官親臨數之；〔數，所具翻，數其罪也。〕猶以其大臣，聽在家自裁。自餘守宰坐贓死者四十餘人。受祿者無不跼蹐，〔跼，音局。蹐，音脊。〕賕賂殆絕。然吏民犯他罪者，魏主率寬之，疑罪奏讞多減死徙邊，歲以千計。都下決大辟，歲不過五六人；州鎮亦簡。〔讞，魚列翻，又魚蹇翻。〕
久之，淮南王佗【張：「佗」作「陀」。】奏請依舊斷祿，〔闢，毗亦翻。斷，丁管翻。〕文明太后召羣臣議之。中書監高閭以為：「飢寒切身，慈母不能保其子。今給祿，則廉者足以無濫，貪者足以勸慕；不給，則貪者得肆其姦，廉者不能自保。淮南之議，不亦謬乎！」詔從閭議。
閭又上表，以為：「北狄悍愚，同於禽獸。〔悍，侯旰翻，又下罕翻。〕所長者野戰，所短者攻城。〔北狄，指蠕蠕也。〕若以狄以所短奪其所長，則雖眾不能成患，雖來不能深入。又，狄散居野澤，隨逐水草，戰則與家業並至，奔則與畜牧俱逃，不齎資糧而飲食自足，是以歷代能為邊患。六鎮勢分，倍眾不鬬，〔謂敵人眾力加倍，則鎮人不敢鬬也。〕互相圍逼，難以制之。請依秦、漢故事，於六鎮之北築長城，〔魏世祖破蠕蠕，列置降人於漠南，東至濡源，西暨五原陰山，竟三千里，分為六鎮，今武川、撫冥、懷朔、懷荒、柔玄、禦夷也。下雲六鎮東西不過千里，則當自代都北塞而東至濡源耳。杜佑曰：後魏六鎮並在馬邑、雲中、單於府界。〕擇要害之地，往往開門，造小城於其側，置兵扞守。狄既不攻城，野掠無獲，草盡則走，終必懲艾。計六鎮東西不過千里，一夫一月之功可城三步之地，強弱相兼，不過用十萬人，一月可就；雖有暫勞，可以永逸。凡長城有五利：罷遊防之苦，一也；北部放牧無抄掠之患，二也；抄，楚交翻。」登城觀敵，以逸待勞，三也；息無時之備；四也；歲常遊運，〔遊，行也；行運芻糧以實塞下。〕永得不匱，五也」魏主優詔答之。
10冬，十月，丁巳，以南徐州刺史長沙王晃為中書監。初，太祖臨終，以晃屬帝，使處於輦下或近藩，〔屬，之慾翻。處，昌呂翻。〕勿令遠出。且曰：「宋氏若非骨肉相殘，他族豈得乘其弊！汝深誡之！」舊制：諸王在都，唯得置捉力左右四十人。〔捉刀，執刀以衛左右者也。〕晃好武飾，及罷南徐州，私載數百人仗還建康，為禁司所覺，投之江水。〔禁司，主防禁諸王。好，呼到翻；下同。〕帝聞之，大怒，將糾以法，豫章王嶷叩頭流涕曰：「晃罪誠不足宥；階下當憶先朝念晃。」帝亦垂泣，由是終無異意，然亦不被親寵。論者謂帝優於魏文，減於漢明。〔幾文防禁任務、陳諸三。漢明友愛東諸王。漢明友愛東海、東平者王。嶷，魚力翻。朝，直，遙翻。被，皮義翻。〕
武陵王曄多材藝而疏悻，〔悻，直也，狠也，音胡頂翻。〕亦無寵於帝。嘗侍宴，醉伏地，貂抄肉柈。〔抄，楚交翻。薄官翻。〕帝笑曰：「肉汙貂。」〔汙，烏故翻。〕對曰：「陛下愛羽毛而疏骨肉。」帝不悅。曄輕財好施，〔施，式智翻。〕故無蓄積；名後堂山曰「首陽」，蓋怨貧薄也。
11高麗王璉遣使入貢於魏，亦入貢於齊。時高麗方強，魏置諸國使邸，齊使第一，高麗次之。〔麗，力知翻。使，疏吏翻；下同。〕
12益州大度獠恃險驕恣，〔水經註：南安縣有濛水，即大度水，東入於江。寰宇記：大度河自吐蕃界經雅州諸部落，至黎州東界，流入通望界。獠，魯皓翻。〕前後刺史不能制。及陳顯達為刺史，遣使責其租賧。〔賧，吐濫翻。夷人以財贖罪曰賧。〕獠帥曰：「兩眼刺史尚不敢調我，〔帥，所類翻。調，徒弔翻。〕況一眼乎！」遂殺其使。顯達分部將吏，聲言出獵，夜，往襲之，男女無少長皆斬之。〔分，扶問翻。將，即亮翻；下同。少，詩照翻。長，知兩翻。〕
晉氏以來，益州刺史皆以名將為之。十一月，丁亥，帝始以始興王鑑為督益，寧諸軍事、郡縣不能禁。鑑行至上明，武方出降，〔降，戶江翻；下同。〕長史虞悰等鹹請殺之。〔悰，徂宗翻。〕鑑曰：「殺之失信，且無以勸善。」乃啟臺而宥之，於是巴西蠻夷為寇暴者皆望風降附。鑑時年十四，行至新城，〔新城，今房州。〕道路籍籍，雲「陳顯達大選士馬，不肯就徵。」乃停新城，遣典籤張曇皙往觀形勢。俄而顯達遣使詣鑑，鹹勸鑑執之。鑑曰：「顯達立節本朝，必自無此。」〔曇，徒含翻。皙，先擊翻。使，疏吏翻。朝，直遙翻；下同。〕居二日，曇皙還，具言「顯達已遷家出城，日夕望殿下至。」於是乃前。鑑喜文學，〔喜，許記翻。〕器服如素士，蜀人悅之。
13乙未，魏員外散騎常侍李彪等來聘。〔散，悉亶翻。騎，奇寄翻。考異曰：齊紀：「十二月庚申，虜使李道固至。」今從後魏帝紀。〕
14是歲，詔增豫章王嶷封邑為四千戶。宋元嘉之世，諸王入齋閤，得白服、歴帽見人主〔宋、齊之間， 制高屋帽、下歴蓋。歴，渠雲翻。見，賢遍翻。〕唯出太極四廂，乃備朝服。〔太極殿，前殿也，有四廂。〕自後此制遂絕。上於嶷友愛，宮中曲宴，聽依元嘉故 事。嶷固辭不敢，唯車駕至其第，乃白服，烏紗帽以侍宴。至於衣服、器用制度，動皆陳啟，事無專制，務從減省。上並不許。嶷常慮盛滿，求解揚州，以授竟陵王 子良。上終不許，曰：「畢汝一世，無所多言。」嶷長七尺八寸，善脩容範、文物衛從，禮冠百僚，〔長，直亮翻。從，才用翻。冠，古玩翻。〕每出人殿省，瞻望 者無不肅然。
15交州刺史李叔獻既受命，〔命叔獻為交州刺史，見上卷太祖建元元年。〕而斷割外國貢獻；上欲討之。〔斷，丁管翻。〕
三年（乙丑、四八五）
1春，正月，丙辰，以大司農劉楷為交州刺史，發南康、廬陵、始興兵以討叔獻。叔獻聞之，遣使乞更申數年，獻十二隊純銀兜鍪及孔雀毦；〔毦，仍吏翻，以孔雀毛為飾也。〕上不許。叔獻懼為楷所襲，間道自湘州還朝。〔不敢取道南康、始興，避劉楷之兵故也。間，古莧翻。〕
2戊寅，魏詔曰：「圖讖之興，出於三季，〔三代之季也。讖，楚譖翻。〕既非經國之典，徒為妖邪所憑。自今圖讖、祕緯，一皆焚之，〔妖，於遙翻。緯，於貴翻。〕留者以大辟論！」〔律，凡言以論者，罪同真犯。闢，毗亦翻。〕又嚴禁諸巫現及委巷卜筮非經典所載者。〔直曰街，曲曰巷。委，即曲也。鄭玄曰：委巷，猶街裏委曲所為也。覡，刑狄翻。〕
3魏馮太后作皇誥十八篇，癸未，大饗羣臣於太華殿，班皇誥。〔魏高宗興光四年起太華殿。〕
4辛卯，上祀南郊，大赦。
5詔復立國學；〔罷國學見上卷高帝建元四年。李延壽曰：江左草創，日不暇給，以迄宋、齊，國學時或開置，而勸課未博，建之不能十年，蓋取文具而已。復，扶又翻。〕釋奠先師用上公禮。
6二月，己亥，魏制皇子皇孫有封爵者，歲祿各有差。
7辛丑，上祭北郊。
8三月，丙申，魏封皇弟禧為鹹陽王，幹為河南王，羽為廣陵王，雍為潁川王，勰為始平王，〔勰，音，協。〕詳為北海王。〔自禧以下皆魏主之弟。〕文明太后令置學館，選師傅以教諸王。勰於兄弟，最賢敏而好學，善屬文，〔好，呼到翻。屬，之慾翻。〕魏主尤奇愛之。
9夏，四月，癸丑，魏主如方山；甲寅，還宮。
10初，宋太宗置總明觀以集學士，亦謂之東觀。上以國學既立，五月，乙未，省總明觀。時王儉領國子祭酒，詔於儉宅學士館，以總明四部書充之。〔分經、史、子、集為甲、乙、丙、丁四部。又據宋紀：明帝泰始六年立總明觀，徵學士以充之；舉士二十人，分為儒、道、文、史、陰陽五部學，言陰陽者遂無其人。然則四部書者，其儒、道、文、史之書歟！觀，古玩翻。〕又詔儉以家為府。
自宋世祖好文章，士大夫以文章相尚，無以專經為業 者。儉少好禮學及春秋，言論造次必於儒者，〔好，呼到翻。造，七到翻。〕由是衣冠翕然，更尚儒術。儉撰次朝儀、國典，自晉、宋以來故事，無不諳憶，〔憶， 記也。朝，直遙翻；下同。諳，烏含翻。〕故當朝理事，斷決如流。每博議引證，八坐、丞、郎無能異者。〔八、坐、丞、郎，自八坐至左右丞、諸曹郎也。斷，丁 亂翻。坐，徂臥翻。〕令史諮事常數十人，賓客滿席，儉應接辨析，傍無留滯，發言下筆，皆有音彩。十日一還學監試諸生，巾卷在庭，〔監，工銜翻。卷，巨員 翻，冠武也。鄭註禮記雲：武冠，卷也，音起權翻。〕劍衛、令史，儀容甚盛。作解散髻，〔據南史儉傳作「解散幘」。蕭子顯齊書作「解散髻，斜插幘簪」。〕斜 插簪；朝野慕之，相與倣效。儉常謂人曰：「江左風流宰相，唯有謝安。」意以自比也。上深委仗之，士流選用，奏無不可。
11六月，庚戌，進河南王度易侯為車騎將軍，遣給事中吳興丘冠先使河南，並送柔然使。〔騎，奇寄翻。冠，古玩翻。使，疏吏翻。〕
12辛亥，魏主如方山；丁巳，還宮。
13秋，七月，癸未，魏遣使拜宕昌梁彌機兄子彌承為宕昌王。〔宕，徒浪翻。考異曰：齊書，是歲八月丁巳，以行宕昌王梁彌頡為河、梁二州刺史。六年五月甲午，以彌承為河、涼二州刺史。今從魏書。〕初，彌機死，子彌博立，為吐谷渾所逼，奔仇池。〔吐，從暾入聲。谷，音浴。〕仇池鎮將穆亮以彌機事魏素厚，矜其滅亡；彌博兇悖，所部惡之；〔將，即亮翻。悖，蒲內翻，又蒲沒翻。惡，烏路翻。〕彌承為眾所附，表請納之。詔許之。亮帥騎三萬軍於龍鵠，〔龍鵠，蓋即龍涸也，在甘松界，宇文氏於此置龍涸防，隋為扶州嘉誠縣，唐為松州。杜佑曰：龍涸城，吐谷渾南界也，去成都千餘裏。周武帝天和初，其王率眾降，以為扶州。帥，讀曰率。騎，奇寄翻。〕擊走吐谷渾，立彌承而還。〔還，從宣翻，又如字。〕亮，崇之曾孫也。〔穆崇見一百一十一卷晉安帝隆安三年。〕
14戊子，魏主如魚池，〔魏太宗永登五年，穿魚池於平城北苑。〕登青原岡；甲午，還宮；八月，己亥，如彌澤；甲寅，登牛頭山；甲子，還宮。
15魏初，民多蔭附；〔蔭附者，自附於豪強之家以求蔭庇。〕蔭附者皆無官役，而豪強徵斂倍於公賦。〔斂，力贍翻。〕給事中李安世上言：「歲饑民流，田業多為豪右所佔奪；〔佔，之贍翻。〕雖桑井難復，〔桑井，謂古者井田之制，五畝之宅，樹牆下以桑也。〕宜更均量，使力業相稱。又，所爭之田，宜限年斷，〔量，音良。稱，尺證翻。斷，丁亂翻。〕事久難明，悉歸今主，以絕詐妄。」魏主善之，由是始議均田。冬，十月，丁未，詔遣使者循行州郡，〔行，下孟翻。〕與牧守均給天下之田：〔守，式又翻。〕諸男夫十五以上受露田四十畝，婦人二十畝：〔杜佑通典註曰：不栽樹者謂之露田。〕奴婢依良丁；〔良丁，謂良人成丁者。〕牛一頭，受田三十畝，限止四牛。所授之田，率倍之；三易之田，再倍之；以供耕作及還受之盈縮。〔倍之者，合受四十畝，授以八十畝。此一易之田也。三易之田，三年耕然後復故，故再倍以授之。〕人年及課則受田，老免；及身沒則還田。奴婢、牛隋有無以還受。初受田者，男夫給二十畝，課種桑五十株；桑田皆為世業，身終不還。恆計見口，有盈者無受無還，不足者受種如法，盈者得賣其盈。〔恆，戶登翻。見，賢遍翻。口分、世業之法如此。〕諸宰民之官，各隋近給公田有差，更代相付；〔更，工衡翻。〕賣者坐如律。
16辛酉，魏魏郡主陳建卒。
17魏員外散騎常侍李彪等來聘。
18十二月，乙卯，魏以侍中淮南王陀為司徒。
19柔然犯魏塞，魏任城王澄帥眾拒之，柔然遁去。澄，雲之子也。〔任城王雲見一百三十三卷宋明帝泰始七年。任，音壬。帥，讀曰率。〕氐、羌反，詔以澄為都督梁，益，荊三州諸軍事、梁州刺史。〔魏高祖始置梁、益二州於仇池。〕澄至州，討叛柔服，氐、羌皆平。
20初，太祖命黃門郎虞玩之等檢定黃籍。〔見上卷太祖建元二年。〕上即位，別立校藉官，置令史，限人一日得數巧。〔巧，謂姦偽也。〕既連年不已，民愁怨不安。外監會稽呂文度〔外監，屬中領軍。而親任過於領軍。會，工外翻。〕啟上，籍被卻者悉充遠戍，〔被，皮義翻。〕民多逃亡避罪。富陽民唐寓之因以妖術惑眾作亂，攻陷富陽，〔富陽，即漢富春縣也，本屬會稽，後屬吳郡；晉簡文鄭太后諱春，孝武改曰富陽。妖，於驕翻。〕三吳卻籍者奔之，眾至三萬。
文度與茹法亮、呂文顯皆以姦諂有寵於上。〔茹，音如。〕文度為外監，專制兵權，領軍守虛位而已。法亮為中書通事舍人，權勢尤盛。王儉常曰：「我雖有大位，權寄豈及茹公邪！」
21是歲，柔然部真可汗卒，子豆崙立，〔可，從刊入聲。汗，音寒。崙，盧昆翻。〕號伏名敦可汗，〔魏收曰：伏名敦，魏言恆也。〕改元太平。
四年（丙寅、四八六）
1春，正月，癸亥朔，魏高祖朝會，始服袞冕。〔史言魏孝文用夏變夷。朝，直遙翻。〕
2壬午，柔然寇魏邊境。
3唐寓之攻陷錢唐，吳郡諸縣令多棄城走。之稱帝於錢唐，立太子，置百官；遣其將高道度等攻陷東陽，〔將，即亮翻。〕殺東陽太守蕭崇之。崇之，太祖族弟也。又遣其將孫泓寇山陰，至浦陽江；〔據水經註，浦陽江，即今曹娥江也。水發剡溪，皆西流，至曹娥鎮始折而東，流入海。〕浹口戍主湯休武擊破之。〔浹，即謟翻。〕上發禁兵數千人，馬數百匹，東擊寓之。臺軍至錢唐，寓之眾烏合，畏騎兵，〔騎，奇寄翻。〕一戰而潰，擒斬寓之，進平諸郡縣。
臺軍乘勝，頗縱抄掠。〔抄，楚交翻。〕軍還，〔還，從宣翻，又如字。〕上聞之，【章：十二行本「之」下有「丁酉」二字；乙十一行本同；孔本同；張校同。】收軍主前軍將軍陳天福棄市；左軍將軍劉明徹免官、削爵，付東冶。〔建康有東西二冶，今冶城即其地，亦曰東冶亭。〕天福，上寵將也，〔將，即亮翻。〕既伏誅，內外莫不震肅。使通事舍人丹陽劉係宗隨軍慰勞，〔勞，力到翻。〕遍至遭賊郡縣，百姓被驅逼者悉無所問。
4閏月，癸巳，立皇子子貞為邵陵王，皇孫昭文為臨汝公。
5氐王楊後起卒，丁未，詔以白水太守楊集始為北秦州刺史、武都王。集始，文弘之子也。後起弟後明為白水太守。魏亦以集始為武都王。集始入朝於魏，〔朝，直遙翻。魏以為南秦州刺史。〕
6辛亥，帝耕籍田。
7二月，己未，立皇弟銶為晉熙王，〔銶，音求。〕鉉為河東王。
8魏無鄉黨之法，唯立宗主督護；民多隱冒，三五十家始為一戶。內祕書令李沖上言：〔祕書省在禁中，故謂之內祕書令，亦謂之中祕。上，時掌翻。〕「宜準古法：五家立鄰長，五鄰立裏長，五里立黨長，取鄉人強謹者為之。鄰長復一夫，裏長二夫，黨長三夫，〔長，知兩翻。復，方目翻。〕三載無過，則升一等。其民謂，一夫一婦，帛一匹，粟二石。大率十匹為公調，二匹為調外費，三匹為百官俸。此外復有雜調。〔調，徒弔翻。俸，扶用翻。復，扶又翻。〕民年八十已上，聽一子不從役。孤獨、癃老、篤疾、貧窮不能自存者，三長內迭養食之。」〔食，讀曰坔。〕書奏，詔百官通議。中書令鄭羲等皆以為不可。太尉丕曰：「臣謂此法若行，於公私有益。但方有事之月，校比戶口，民必勞怨。請過今秋，至冬乃遣使者，於事為宜」。沖曰：「『民可使由之，不可使知之。』〔論語孔子之言。〕若不因調時，〔調時，所謂調課之月。〕民徒知立長校戶之勤，未見均傜省賦之益，心必生怨。宜及調課之月，令知賦稅之均，既識其事，又得其，利行之差易。」〔易，以豉翻。〕羣臣多言：「九品差調，為日已久，〔九品，上中下各分為三品，事見一百三十二卷宋明帝泰始五年。〕一旦改法，恐成擾亂。」文明太后曰：「立三長則課調有常準，苞蔭之戶可出，僥倖之人可止，何為不可！」〔僥，堅堯翻。〕甲戌，初立黨、裏、鄰三長，定民戶籍。民始皆愁苦，豪強者尤不願。既而課調省費十餘倍，上下安之。
9三月，丙申，柔然遣使者牟提如魏。時敕勒叛柔然，柔然伏名敦可汗自將討之，追奔至西漠。〔西漠者，大漠之西偏也。將，即亮翻。〕魏左僕射穆亮等請乘虛擊之，中書監高閭曰：「秦、漢之世，海內一統，故可遠徵匈奴。今南有吳寇，何可捨之深入虜庭！」魏主曰：「『兵者兇器，聖人不得已而用之。』〔老子之言。〕先帝屢出征伐者，以有未賓之虜故也。今朕承太平之業，柰何無故動兵革乎！」厚禮其使者而歸之。
10夏，四月，辛酉朔，魏始制五等公服；甲子，初以法服、御輦祀南郊。〔公服，朝廷之服；五等，朱、紫、緋、綠、青。法服，袞冕以見郊廟之服。〕
11癸酉，魏主如靈泉池；〔魏於方山之南起靈泉宮，引如渾水為靈泉池，東西一百步，南北二百步。〕戊寅，還宮。
12湘州蠻反，剌史呂安國有疾不能討；丁亥，以尚書左僕射柳世隆為湘州刺史，討平之。
13六月，辛酉，魏主如方山。〔考異曰：魏帝紀，是日幸方山。七月戊戌又云幸方山，皆不言還宮。蓋闕文耳。〕
15秋，七月，戊戌，魏主如方山。
16八月，乙亥，魏給尚書五等爵已上朱衣，玉佩，大小組綬。〔組綬者，組織以成綬。鄭玄曰：綬所以貫佩玉，相承受者也。漢制：印綬先合單紡為一系，四系為一扶，五扶為一首，五首成一文，文采淳為一圭。首多者系細；少者系粗，皆廣一尺六寸。組，則古翻。綬，音受。〕
17九月，辛卯，魏作明堂、辟雍。
18冬，十一月，魏議定民官依戶給俸。〔以所領民戶之多少為給俸之差也。〕
19十二月，柔然寇魏邊。
20是歲，魏改中書學曰國子學。〔魏先置中書博士及中書學生， 今改曰國子學，從晉制也。〕分置州郡，凡三十八州，二十五在河南，十三在河北。〔河南二十五州，青、南青、兗、齊、濟、光、豫，洛、徐、東徐、雍、秦、南 秦、梁、益、荊、涼、河、沙，時又置華、陝、夏、岐、班、郢，凡二十五。河北十三州，司、並、肆、定、相、冀、幽、燕、營、平、安，時又置瀛、汾，凡十 三。蕭子顯曰：雍、涼、秦、沙、涇、華、岐、河、西華、寧、陝、洛、荊、郢、北豫、東荊、南豫、西兗、東兗、南徐、東徐、青、齊、濟、光二十五州在河南， 相、汾、懷、東雍、肆、定、瀛、朔、並、冀、幽、平、司等十三州在河北。〕
五年（丁卯，四八七）
1春，正月，丁亥朔，魏主詔定樂章，非雅者除之。
2戊子，以豫章王嶷為大司馬，竟陵王子良為司徒，臨川王映、衛將軍王儉、中軍將軍王敬則並加開府儀同三司。子良啟記室範雲為郡，上曰：「聞其常相賣弄，朕不復窮法，當宥之以遠。」〔復，扶又翻。〕子良曰：「不然。雲動相規誨，諫書具存。」遂取以奏，凡百餘紙，辭皆切直。上歎息，謂子良曰：「不謂雲能爾；方使弼汝，何宜出守！」〔守，式又翻。〕文惠太子嘗出東田觀穫，〔時太子作東田於東宮之東，綿亙華遠，壯麗極目。又齊紀：太子立樓館於鍾山下，號曰東田。〕顧謂眾賓曰：「刈此亦殊可觀。」眾皆曰：「唯唯。」〔唯，於癸翻。〕雲獨曰：「三時之務，實為長勤。〔三時之務，謂春耕、夏耘、秋穫也。〕伏願殿下知稼穡之艱難，無徇一朝之宴逸！」
3荒人桓天生自稱桓玄宗族，與雍、司二州蠻相扇動，〔雍，於用翻。〕據南陽故城，請兵於魏，將入寇。丁酉，詔假丹楊尹蕭景先節，總帥步騎，直指義陽，司州諸 軍皆受節度；〔帥，讀曰率。騎，奇寄翻。〕又假護軍將軍陳顯達節，帥徵虜將軍戴僧靜等水軍向宛、葉，〔宛，於元翻。葉，式涉翻。〕雍、司諸軍皆受顯達節 度，以討之。
4魏光祿大夫鹹陽文公亮允，歷事五帝，〔太武、景穆、文成、獻文及高祖為五帝。〕出入三省，〔三省，尚書省、中書省、祕書省也。〕五十餘年，未嘗有譴；馮太后及魏主甚重之，常命中黃門蘇興壽扶侍。允仁恕簡靜，雖處貴重，〔處，昌呂翻。〕情同寒素；執書吟覽，晝夜不去手；誨人以善，恂恂不倦；〔楊中立曰：恂恂，一於誠也。朱元晦曰：恂恂，信實之貌。〕篤親念故，無所遺棄。顯祖平青、徐，悉徙其望族於代，〔事見一百三十二卷宋明帝泰始五年。〕其人多允之婚媾，流離飢寒；允傾家賑施，〔賑，之忍翻。施，式智翻。〕鹹得其所，又隨其纔行，薦之於朝。〔行，下孟翻。朝，直遙翻。〕議者多以初附間之，〔間，古莧翻。〕允曰：「任賢使能，何有新舊！必若有用，豈可以此抑之！」允體素無疾，至是微有不適，猶起居如常，數日而卒，年九十八；贈侍中、司空，賻襚甚厚。〔布帛日賻，衣被曰襚。賻，音附。襚，徐醉翻。〕魏初以來，存衣蒙賚，皆莫及也。
5桓天生引魏兵萬餘人至沘陽，〔漢沘陽縣屬南陽郡。應劭曰：沘水所。出魏太和中置東荊州於沘陽故城。宋白曰：今唐州沘陽縣即州故城。九域志：沘陽縣在唐州東北七十五里。〕陳顯達遣戴僧靜等與戰於深橋，〔戴僧靜傳，深橋距沘陽四十里。沘，音比。〕大破之，殺獲萬計。天生退保沘陽，僧靜圍之，不克而還。〔還，從宣翻。又如字。〕荒人胡丘生起兵懸瓠以應齊，魏人擊破之，丘生來奔。天生又引魏兵寇舞陰，舞陰戍主殷公愍拒擊，破之，殺其副張麒麟，天生被創退走。〔被，皮義翻。創，初良翻。〕三月，丁未，以陳顯達為雍州刺史。〔雍，於用翻。〕顯達進據舞陽城。
6夏，五月，壬辰，魏主如靈泉池。
7癸巳，魏南平王渾卒。
8甲午，魏主還平城。詔復七廟子孫及外戚緦麻服已上，賦役無所與。〔復，方目翻。七廟子孫，自太祖已下。緦麻，三月服。五服至緦麻而服盡。與，讀當曰預。〕
9魏南部尚書公孫邃、上谷公張儵帥眾與桓天生復寇舞陰，殷公愍擊破之； 〔鯈，式竹翻。帥，讀曰率。復，扶又翻。考異曰：齊書魏虜傳雲：「偽安南將軍遼東公、平南將軍上谷又攻舞陰。」魏書帝紀雲：「詔南部尚書公孫文慶、上谷公 張伏幹南討舞陰，」按公孫邃傳，「邃字文慶，與內都幢將上谷公張儵討蕭賾舞陰戍。」蓋伏幹亦儵字也。〕天生還竄荒中。邃，表之孫也。〔公孫表事魏明元為將。〕
魏春夏大旱，代地尤甚；加以牛疫，民餒死者多。六月，癸未，詔內外之臣極言無隱。齊州刺史韓麒麟上表曰：「古先哲王，儲積九稔；〔古者，三年耕，餘一年食；九年耕，餘三食。以三十年之通制國用，則當有九年之蓄。國無九年之蓄曰不足，無六年之蓄曰急，無三年之蓄曰國非其國也。稔，而廩翻。〕逮於中代，亦崇斯業，入粟者與斬敵同爵，力田者與孝悌均賞。〔漢令民入粟拜爵。又有孝悌力田之科。〕今京師民庶，不田者多，遊食之口，參分居二。自承平日久，豐穰積年，競相矜誇，遂成侈俗。貴富之家，童妾袨服，〔袨，黃練翻；袨服，美衣也。〕工商之族，僕隸玉食；〔張晏曰：玉食，珍食也。〕而農夫闕糟糠，蠶婦乏短褐。故令耕者日少，〔少，詩沼翻；下同。〕田有荒蕪；穀帛罄於府軍，寶貨盈於市裏；衣食匱於室，麗服溢於路。飢寒之本，實在於斯。愚謂凡珍異之物，皆宜禁斷；〔斷，丁管翻。〕吉凶之禮，備為格式；勸課農桑，嚴加賞罰。數年之中，必有盈贍。往年校比戶貫，〔毛晃曰：貫，鄉籍也。〕租賦輕少。臣所統齊州，租粟纔可給俸，略無入倉，〔俸，扶用翻。〕雖於民為利而不可長久，脫有戎役，或遭天災，恐供給之方，無所取濟。可減絹布，增益穀租；年豐多積，歲儉出賑。〔歲入約少為儉。賑，之忍翻；下同。〕所謂私民之穀，寄積於官，官有宿積，則民無荒年矣。」〔宿積，子智翻。〕秋，七月，己丑，詔有司開倉賑貸，聽民出關就食。〔魏都平城，郊畿之外，置關於要路以譏徵。〕遣使者造籍，分遣去留，所過給廩，所至三長贍養之。
10柔然伏名敦可汗殘暴，〔可，從刊入聲。汗，音寒。〕其臣侯醫垔石洛候數諫止之，〔垔，伊真翻。數，所角翻。〕且勸其與魏和親。伏名敦怒，族誅之，由是部眾離心。八月，柔然寇魏邊，魏以尚書陸叡為都督，擊柔然，大破之。叡，麗之子也。〔陸麗，陸俟之子，於乙渾之難死也。〕
初，高車阿伏至羅有部落十餘萬，役屬柔然。伏名敦之侵魏也，阿伏至羅諫，不聽。阿伏至羅怒，與從弟窮奇帥部落西走，至前部西北，〔從，才用翻。帥，讀曰率。前部，漢車師前王地也。〕自立為王。〔考異曰：魏書高車傳雲在太和十一年，蠕蠕在十六年。今從高車傳。按蠕蠕下當有「傳」字。〕國人號曰「候婁匐勒」，夏言天子也；號窮奇曰「候倍」，夏言太子也。〔夏言，謂中華之言。夏，戶雅翻。〕二人甚親睦，分部而立。阿伏至羅居北，窮奇居南。伏名敦追擊之，屢為阿伏至羅所敗，乃引眾東徒。〔史言柔然浸衰。敗，補邁翻。〕
11九月，【嚴：「九月」改「冬十月」。】辛未，魏詔罷起部無益之作，〔起部掌百工之事。書曰：百工起哉。〕出宮人不執機杼者。冬，十月，【嚴：「冬十月」改「十一月」。】丁未，又詔罷尚方錦繡、綾羅之工；四民欲造，任之無禁。〔四民，士、農、工、商也。〕是時，魏久無事，府藏盈積。詔盡出御府衣服珍寶、太官雜器、太僕乘具、內庫弓矢刀鈐十分之八， 〔藏，徂浪翻。乘，繩證翻。鈐，與鉗同，其廉翻，刃也。唐有玉鈐衛。〕外府衣物、繒布、絲纊〔繒，慈陵翻，帛也。纊，苦謗翻。纊，絮也。〕非供國用者，以 其太半班賚百司，下至工、商、皁隸，逮於六鎮邊戍，畿內鰥、寡、孤、獨、貧、癃，皆有差。〔劉熙釋名曰：無妻曰鰥；憂悒不能寐，目常鰥鰥然。其字從魚，魚 目常不閉。無夫曰寡；寡，慙也，慙然單獨也。無父曰孤；孤，顧也，顧望無所瞻見也。無子曰獨；獨，鹿也，鹿鹿無所依也。無財曰貧。疲病曰癃。〕
12魏祕書令高祐、丞李彪奏請改國書編年為紀、傳、表、志；〔傳，直戀翻。〕魏主從之。祐，允之從祖弟也。十二月，詔彪與著作郎崔光改脩國書。光，道固之從孫也。〔從，才用翻。宋明帝泰始五年崔道固降魏。〕
魏主問高祐曰：「何以止盜﹖」對曰：「昔宋均立德，猛虎渡河；卓茂行化，蝗不入境。〔宋均事見四十五卷漢明帝永平七年。卓茂為密令，教化大行，漢平帝時，天下大蝗，獨不入密縣界。〕況盜賊，人也，苟守宰得入，治化有方，止之易矣。」〔守，式又翻。治，直吏翻。，易以豉翻。〕祐又上疏言：「今之選舉，不採識治之優劣，專簡年勞之多少，〔少，詩沼翻。〕斯非盡才之謂。宜停此薄藝，棄彼朽勞，唯纔是舉，則官方斯穆。〔方，道也。穆，和也，清也。〕又勳舊之臣，雖年勤可錄而才非撫民者，可加之以爵賞，不宜委之以方任，所謂王者可私人以財，不私人以官者也。」〔王者不私人以官，前漢書佞幸傳贊之辭。〕帝善之。
祐出為西兗州刺史，鎮滑臺。以郡國雖有學，縣、黨亦宜有之，乃命縣立講學，黨立小學。
六年（戊辰、四八八）
1春，正月，乙未，魏詔：「犯死刑者，父母、祖父母年老，更無成人子孫，旁無期親者，具狀以聞。」〔期親，為之服期者。〕
2初，皇子右衛將軍子響出繼豫章王嶷；〔嶷，魚力翻。〕嶷後有子，表留為世子。子響每入朝，〔朝，直遙翻。〕以車服異於諸王，每拳擊車壁。上聞之，詔車服與皇子同。於是有司奏子響宜還本。三月，己亥，立子響為巴東王。
3角城戍將張蒲，因大霧乘船入清中採樵，〔清中，清水中也。將，即亮翻。〕潛納魏兵。戍主皇甫仲覺之，帥眾拒戰於門中，僅能卻之。魏步騎三千餘人已至塹外，〔帥，讀日率。騎，奇寄翻。塹，辿豔翻。〕淮陰軍主王僧慶等引兵救之，魏人乃退。
4夏，四月，桓天生復引魏兵出據隔城，〔復，扶又翻。〕詔遊擊將軍下邳曹虎督諸軍討之。輔國將軍朱公恩將兵碯伏，〔將，即亮翻；下同。碯，與踏同。〕遇天生遊軍，與戰，破之，遂進圍隔城。天生引魏兵步騎萬餘人來戰，虎奮擊，大破之，俘斬二千餘人。明日，攻拔隔城，斬其襄城太守帛烏祝，復俘斬二千餘人，天生棄平氏城走。〔平氏，漢縣，屬南陽郡，晉、宋屬義陽郡。縣西南有桐柏山，淮源所出也。五代志：淮安郡平氏縣，魏置漢廣郡。我朝開寶五年省平氏縣為鎮，入唐州泌陽縣。〕
5陳顯達侵魏；甲寅，魏遣豫州刺史拓跋斤將兵拒之。
6甲子，魏大赦。
7乙丑，魏主如靈泉池；丁卯，如方山；己巳，還宮。
8魏築城於醴陽，〔醴陽蓋在醴水之北。水經註：醴水出桐柏山，與淮同源而別流，西注，逕平氏縣東北，又西流注於沘水。〕陳顯達攻拔之，進攻沘陽。城中將士皆欲出戰，鎮將韋珍曰：〔魏樂陵鎮將鎮沘陽。將，即亮翻。〕「彼初至氣銳，未可與爭，且共堅守，待其力攻疲弊，然後擊之。」乃憑城拒戰，旬有二日，珍夜開門掩擊，顯達還。〔還，從宣翻，又如字。〕
9五月，甲午，以宕昌王梁彌承為河、涼二州刺史。宕，徒浪翻。
10秋，七月，己丑，魏主如靈泉池，遂如方山；己亥，還宮。
11九月，壬寅，上如琅邪城講武。〔蕭子顯曰：南琅邪郡本治金城，永明乃徒治白下。沈約曰：晉亂，琅邪國人隨元帝過江者千餘戶，太興三年，立懷德縣，丹楊雖有琅邪相而無其地。成帝鹹康元年，桓溫領郡，鎮江乘之蒲洲金城上，求割丹楊之江乘縣境立郡。〕
12癸卯，魏淮南靖王佗卒。〔佗，徒河翻。〕魏主方享宗廟，始薦，聞之，為廢祭，臨視哀慟。〔為，於偽翻。〕
13冬，十月，庚申，立冬，初臨太極殿讀時令。〔漢儀：太史每歲上其年曆，先立春、立夏、大暑、立秋、立冬，常讀五時令。皇帝所服各隨五時之色，帝升御坐，尚書令以下就席位，尚書、三公、郎以令置按上，奏以入，就席伏讀訖，賜酒一卮。〕
14閏月，辛酉，以尚書僕射王奐為領軍將軍。
15辛未，魏主如靈泉池；癸酉，還宮。
16十二月，柔然伊吾戍主高羔子帥眾三千以城附魏。〔帥，讀曰率。〕
17上以中外穀帛至賤，用尚書右丞江夏李珪之議，〔夏，戶雅翻。〕出上庫錢五千萬及出諸州錢，皆令糴買。
18西陵戍主杜 元懿建言：「吳興無秋，會稽豐登，〔會，工外翻。〕商旅往來，倍多常歲。西陵牛埭稅，官格日三千五百；如臣所見，日可增倍。〔西陵在今越州蕭山縣西十二里 西興渡是也。吳越王錢鏐以西陵非吉語，改曰西興。牛埭即今西興堰，用牛挽船，因曰牛埭。埭，徒耐翻。〕並浦陽南北津、柳浦四埭，〔浦陽江南津埭則今之梁湖堰是也，北津埭則今之曹娥堰是也。柳浦埭則今杭州江千浙江亭北跨浦橋埭是也。〕乞為官領攝一年，〔為，於偽翻。〕格外可長四百許萬。〔長，丁丈翻，今知兩翻，增也；又音直亮翻，多也。〕西陵戍前檢稅，無妨戍事；餘三埭自舉腹心。」上以其事下會稽，〔下，戶嫁翻。〕會稽行事吳郡顧憲之議以為：「始立牛埭之意，非苟逼蹴以取稅也；〔蹴，子六翻。〕乃以風濤迅險，濟急利物耳。後之監領者不達其本，各務己功，〔監，古銜翻。〕或禁遏他道，或空稅江行。按吳興頻歲失稔，今茲尤甚，去之從豐，良由饑棘。〔「去之」 當作「去乏」。棘，急也。〕埭司責稅，依格弗降，舊格新減，尚未議登，格外加倍，將以何術！皇慈恤隱，振廩蠲調；〔左傳：楚大饑，振廩用食。杜預註曰： 振，發也。廩，倉也。調，徒釣翻。〕而元懿幸災搉利，重增困瘼，〔搉，古嶽翻。瘼，病也。重，直用翻。〕人而不仁，古今共疾！若事不副言，懼貽譴詰， 〔譴，去戰翻。詰，去吉翻。〕必百方侵苦，為公賈怨。元懿稟性苛刻，已彰往效；任以物土，譬以狼將羊，其所欲舉腹心，亦當虎而冠耳。〔為，於偽翻。賈，音古。狼將羊，虎而冠，皆漢書語。以狼將羊，則羊必為狼所噬食。虎而冠者，言其人惡戾，如虎著冠。〕書雲：『與其有聚斂之臣，寧有盜臣，』〔記大學記孟獻子之言。斂，力贍翻。〕此言盜公為損蓋微，斂民所害乃大也。愚又以便宜著，蓋謂便於公，宜於民也。竊見頃之言便宜者，非能於民力之外，用天分地；〔用天之道，分地之利，此孝經第六章之言。〕率皆即日不宜於民，方來不便於公。名與實反，有乖政體。凡如此等，誠宜深察。」上納之而止。
19魏主訪羣臣以安民之術。祕書丞李彪上封事，以為：「豪貴之家，奢僭過度，第宅車服，宜為之等制。」
又，國之興亡，在冢嗣之善惡；冢嗣之善惡，在教諭之得失。〔冢，大也。周禮疏曰：冢，大之上也。冢，知隴翻。〕高宗文成皇帝嘗謂羣臣曰：『朕始學之日，年尚幼沖，情未能專；既臨萬機，不遑溫習。今日思之，豈唯予咎，抑亦師傅之不勤。』尚書李訢免冠謝。〔訢，許斤翻。〕此近事之可鑒者也。臣謂宜準古立師傅之官，以訓導太子。〔蓋此時恂之失德已著，故彪有是言。〕
又，漢置常平倉以救匱乏。〔見二十七卷漢宣帝五鳳四年。〕去歲京師不稔，移民就豐，既廢營生，困而後達，又於國體，實有虛損。曷若豫儲倉粟，安而給之，豈不愈於驅督老弱餬口千里之外哉！〔餬，音胡。說文曰：寄食鬻也。餘據正考父鼎銘：饘於是，粥於是，以餬餘口。則餬者，食饘粥之義。許慎所謂寄食者，蓋因左傳餬口於四方以為說。今此當依許義。〕宜析州郡常調九分之二，京師度支歲用之餘，〔調，徒弔翻。度，徒洛翻。〕各立官司，年豐糴粟積之於倉，儉則加私之二糶之於人。〔糶，他弔翻。〕如此，民必力田以取官絹，積財以取官粟。年登則常積，歲兇則直給。數年之中，穀積而人足，雖災不為害矣。
又，宜於河表七州人中，擢其門才，引令赴闕，依中州官比，隨能序之。〔河表七州，秦、雍、岐、華、陝、河、涼也。以下文「懷江、漢歸有道之情」證之，則七州當謂荊、兗、豫、洛、青、徐、齊也。河表，直謂大河之外。門才者，因其世家，敘其才用。中州，謂代都，東至海，南距大河諸州。比，毗至翻，比例也。〕一可以廣聖朝均新舊之義，〔朝，宜遙翻。〕二可以懷江、漢歸有道之情。
又，父子兄弟，異體同氣；罪不相及，乃君上之厚恩；至於夏懼相連，固自然之恆理也。〔恆，戶登翻。〕無情之人，父兄擊獄，子弟無慘惕之容；子弟逃刑，父兄無愧恧之色；〔恧，女之翻。〕宴安榮位，遊從自若，車馬衣冠，不變華飾；骨肉之恩，豈當然也！臣愚以為父兄有犯，宜令子弟素服肉袒，詣闕請罪。子弟有坐，宜令父兄露版引咎，乞解所司；若職任必要，不宜許者，慰勉留之。如此，足以敦厲凡薄，使人知所恥矣。
又，朝臣遭親喪者，假滿赴職。〔朝，直遙翻。假，古訝翻。時魏不聽朝臣終喪，給假而已。〕衣錦乘軒，從郊廟之祀；〔衣，於既翻。〕鳴玉垂緌，同慶賜之燕；〔緌，如佳翻。〕傷人子之道，虧天地之經。愚謂凡遭大父母、父母喪者，皆聽終服；若無其人，職業有曠者，則優旨慰諭，起令視事，但綜司出納、敷奏而已，國之吉慶，一令無預。其軍旅之警，墨縗從役，〔春秋時，晉襄公居文公之喪，墨縗絰以敗秦師於殽。自是之後，以墨縗從戎。縗，倉回翻。〕雖愆於禮，事所宜行也。」魏主皆從之。由是公私豐贍，雖時有水旱，而民不困窮。
20魏遣兵擊百濟，為百濟所敗。〔陳壽曰：三韓凡七十八國，百濟其一也。據李延壽史，其先以百家濟海，後浸強盛以立國，故曰百濟。晉世句麗略有遼東，百濟亦據有遼西、晉平二郡地。〕
七年（己巳、四八九）
1春，正月，辛亥，上祀南郊，大赦。
2魏主祀南郊，始備大駕。〔漢儀：大駕，公卿奉引，太僕御，大將軍驂乘；屬車八十一乘，備千乘萬騎。祀天、郊甘泉乃備之，謂之甘 泉鹵簿。東都惟大行備大駕。晉中朝大駕鹵簿：先象車，鼓吹一部，十三人中道。次靜室令，駕一，中道；式道候二人，駕一，分左右。次洛陽尉二人，騎，分左 右。次洛陽亭長九人，赤車，駕一，分三道，各吹正二人引。次洛陽令，駕一，中道。次河南中部椽，中道；河橋椽在左，功曹史在右，並駕一。次河南尹，駕駟， 戟吏六人。次河南主簿，駕一，中道。次司隸部河南從事，中道；都部從事居左，別駕從事居右，並駕一。次司隸校尉，駕三，戟吏八人。次司隸主簿，駕一，中道。次司隸主記，駕一，中道。次廷尉明法椽，中道；五官椽居左，功曹史居右，並駕一。次廷尉卿，駕駟，戟吏六人；太常外部椽居左，五官椽、功曹史居右，並駕一。次光祿引從，中道；太常主簿、主記居左，衛尉引從居右；並駕一。次太尉外督令史，駕一，中道。次西、東、賊、倉、戶等曹屬，並駕一，引從。次太尉，駕駟，中道；太尉主簿， 舍人各一人，祭酒二人，並駕一，在左右。次司徒引從，駕駟，中道。次司空引從，駕駟，中道。三公騎令、史戟各八人，豉吹各一部七人。次中護軍，中道，駕 駟；鹵簿左右各三行，戟楯在外，弓矢在內，鼓吹一部七人。次步兵校尉在左，長水校尉在右，並駕一；各鹵簿左右二行，戟楯在外，刀楯在內，鼓吹各一部七人。 次射聲校尉在左，翊軍校尉在右，並駕一；鹵簿各左右二行。次驍騎將軍在左，遊擊將軍在右，並駕一；皆鹵簿左右引，各二行，戟楯、刀楯、鼓吹視步兵，長水騎 隊五在左，五在右，隊各五十四，命中督二人分領左右，各有戟吏二人；麾幢、揭鼓在隊前。次左將軍在左，前將軍在右，並駕一，鹵簿左右引，戟、楯、刀楯、鼓 吹亦如之。次黃門麾騎中道，次黃門前部鼓吹左右各一部，十三人，駕駟；八校尉佐仗，左右各四行；外大戟楯，次九尺楯，次弓矢，次弩，並熊渠、佽飛督領之。 次司南車，駕駟，中道；護駕御史騎夾左右。次謁者僕射，駕駟，中道。次御史中丞，駕一，中道。次虎賁中郎將，騎，中道。次九斿車，中道；武剛車夾左右，並 駕駟。次雲罕車，駕駟，中道。次闟戟車，駕駟，中道；長戟邪偃向後。次皮軒車，駕駟，中道。次鸞旗車，中道；建華車分左右，並駕駟。次護駕尚書郎三人；都 官郎，中道；駕部在左，中兵在右，並騎；又有護駕尚書一人，督攝前後無常。次相風，中道。次司馬督 在前，中道；左右各司馬史三人，引仗左右各六行；外大戟楯二行；次九尺楯二行；次九尺楯，次刀楯，次弓矢，次弩，次五時車，左右有遮騎。次典兵中郎，中 道，督攝前後無常；左殿中御史，右殿中監，並騎。次高蓋，中道；左畢，右罕。次御史，中道；左右節郎各四人。次華蓋，中道。次殿中司馬，中道；殿中都尉在 左，殿中校尉在右，左右各四行，細楯一行在弩內；又殿中司馬一行，殿中都一行，殿中校殿一行。次戀鼓，中道。次金根車，駕六馬，中道；太僕卿御，大將軍參 乘，左右又各增三行，為九行，司馬史九人，戟楯二行，九尺楯一行，刀楯一行，由基一行，細弩一行，跡禽一行，樵斧一行，力人刀楯一行，連細楯、殿中司馬、殿中都尉、殿中校尉為左右，各十二行。金根車建青旂十二，左將軍騎在左，右將軍騎在右，殿中將軍持鑿練斧夾車；車後衣書、主職 步從，六行；合左右三十二行。次曲華蓋，中道；侍中、散騎常侍、黃門侍郎、並騎，分左右。次黃鉞車，駕一，在左；御麾騎，在右。次相風，中道。次中書監， 騎，左；祕書監，騎，右。次殿中御史，騎，左；殿中監，右。次五牛旗，赤青在左，黃在中，白黑在右。次夫輦中道；（夫輦謂當作大輦）太官令、丞，左，太醫 令、丞、右。次金根車，駕駟，不建旗。次青立車，次青安車，次赤立車，次赤安車，次黃立車，次黃安車，次白立車，次黑立車，次黑安車，合十乘，並駕駟，建 旗十二，如車色；立車正豎旗，安車邪拖之。次蹋豬車，駕駟，中道，無旗。次耕根車，駕駟，中道，赤旗 十二；熊渠督左，佽飛督右。次御軺車，次御四望車，次御衣車，次御書車，次御藥車，並駕牛，中道。次尚書令在左，尚書僕射在右；又尚書郎六人分次左右，並 駕一。又治書侍御史二人，分左右；又侍御史二人，分次左右；又蘭臺令史分次左右；並騎。次豹尾車，駕一。自豹尾車後，而鹵簿盡矣。但以神弩二十張夾道至後 部鼓吹；其五張神弩置一將，左右各二將。次輕車二十乘，左右分駕。次流蘇馬六十四。次金鉞車，駕 三，中道；左右護駕尚書郎並令史並騎，各一人。次金鉦車，駕三，中道；左右護駕侍御史並令史並騎，各一人。次黃門後部鼓吹，左右各三十人。次戟、鼓車，駕 牛二乘，分左右。次左，大鴻臚外部椽；右，五官椽、功曹史，並駕。次大鴻臚，駕駟，鉞吏六人。次大司農，引從中道；左大鴻臚主簿、主記， 右少府引從。次三卿，並騎吏四人，鈴下四人，執馬鞭闢車六人，執方扇羽林十八朱衣。次領軍將，中道，簿左右各一行，九尺楯在外，弓矢在內，鼓吹如護軍。次 後軍將軍在左，後將軍在右，各鹵簿鼓吹如左軍、前軍。次越騎校尉左，屯騎校尉右，各鹵簿鼓吹如步兵、射聲。次領、護、驍、遊軍校尉，皆騎吏四人，乘馬夾 道；都督、兵曹各一人，乘馬在中騎，將軍四人，騎校、飈角、金鼓、鈴下，信幡軍校並駕一，功曹史、主簿並騎從，繖、扇、幢、麾各一騎，鼓吹一部七騎。次領護軍加大車斧，五官椽騎從，次騎十隊，隊各五十匹。將一人，持幢一人，飈一人，並騎而前；督戰伯長各一人，並騎在後。羽林騎督、幽州突騎督分領之。郎、簿十隊，隊各五十人；絳袍將一人，騎飈各一人在前，督戰伯長一人，步在後，騎皆持擡。次大戟一隊，九尺楯一隊，弓一隊，弩一隊，隊各五十五人，黑袴褶；將一人，騎校、飈角各一人，步在前；督戰伯長各一人，止竹後，金頻督將並領之。魏之大駕，蓋參取漢、晉之制，而官名鹵簿則徵有不同者。〕
3壬戌，臨川獻王映卒。
4初，上為鎮西長史，主簿王晏以傾諂為上所新，〔未蒼梧王元徽四年，帝為鎮四長史，行郢州事，版晏為主簿。〕自是常在上府。上為太子，晏為中庶子。上得罪於太祖。，〔事見上卷元年。〕晏稱疾自疏。及即位，為丹楊尹，意任如舊，朝夕一見，〔見，賢翻。〕議論巿事；自豫章王嶷及王儉皆降意接之。〔論朝，直遙翻。嶷，魚刀翻。〕二月，壬寅，出為江州刺史，晏不願外，復留為吏部尚書。〔復，扶又翻。〕
5三月，甲寅，立皇子子嶽為臨賀王，子峻為廣漢王，子琳為宣城王，子珉為義安王。
6夏，四月，丁丑，魏主如靈泉池，遂如方山，己丑，還宮。
7丁亥，魏主如靈泉池，遂如方山；己丑，還宮。
8上優禮南昌文憲公王檢，詔三日一還朝〔還，當作造，音七到翻。〕月德十日出外。儉固求解選。詔改中書監，參掌選事。選，須絹翻。
五月，乙巳，儉卒。王晏既領選，權行臺閣，與儉頗不平。禮官欲依王導，諡儉為文獻。晏啟上曰：「導乃得此諡；但宋氏以來，不加異姓。」出，謂親人曰：「『平頭憲』事已行矣。」
徐湛之之死也，〔湛之死見一百三十七卷宋文帝元嘉三十年。〕其孫孝嗣在孕得免，〔孕，以證翻。〕八歲，襲爵枝江縣公，尚宋康樂公主。〔樂，音洛。〕及上即位，孝嗣為御史中丞，風儀端簡。王儉謂人曰：「徐孝嗣將來必為宰相。」上嘗問儉：「誰可繼卿者﹖」儉曰：「臣東都之日，其在徐孝嗣乎！」〔謂周公既定洛，請明農也。周都豐、鎬，以洛為東都。儉卒，孝嗣時為吳興太守，徵為五兵尚書。〕
9庚戌，魏主祭方澤。〔方澤者，為方丘於澤中以祭地祇。〕
10上欲用領軍王奐為尚書令，以問王晏。晏與奐不相能，對曰：「柳世隆有勳望，恐不宜在奐後。」甲子，以尚書左僕射柳世隆為尚書令，王奐為左僕射。
12魏懷朔鎮將汝陰靈王天賜，〔魏置懷朔鎮於漢五原郡界。是後，六鎮叛，改為朔州，而不能有舊鎮之地。杜佑曰：魏都平城，於馬邑郡北三百餘裏置懷朔鎮，及遷洛後，置朔州。將，即亮翻；下同。〕長安鎮都大將、雍州刺史南安惠王楨，〔雍，於用翻。〕皆坐贓當死。馮太后及魏主臨皇信堂，〔水經註曰：太極殿南對承賢門，門南即皇信堂也。魏書帝紀：太和七年十月，皇信堂成。十六年，以安昌殿為內寢，皇信堂為中寢。〕引見王公，〔見，賢遍翻。〕太后令曰：「卿等以為當存親以毀令邪，當滅親以明法邪﹖」羣臣皆言：「二王，景穆皇帝之子，〔景穆皇帝，世祖之子，薨，諡曰景穆皇帝，未即尊位也。二王於高祖為叔祖。〕宜蒙矜恕。」太后不應。魏主乃下詔，稱：「二王所犯難恕，而太皇太后追惟高宗孔懷之恩；〔二王於文成帝為兄弟。詩曰：兄弟孔懷。惟，思也。〕且南安王事母孝謹，聞於中外，〔聞，音問。〕並特免死，削奪官爵，禁錮終身。」初，魏朝聞楨貪暴，遣中散閭文祖詣長安察之，〔中散，中散大夫也。散，悉亶翻。〕文祖受楨賂，為之隱；為，於偽翻。事覺，文祖亦抵罪。馮太后謂羣臣曰：「文祖前自謂廉，今竟犯法。以此言之，人心信不可知。」魏主曰：「古有待放之臣。〔春秋公羊傳：晉放其大夫胥甲父於衛。放之者何﹖猶曰無去是雲爾。然則何言爾﹖近正也。此其為近正柰何﹖古者，大夫已去，三年待放。君放之，非也；大夫待放，正也。〕卿等自審不勝貪心者，聽辭位歸第。」宰官、中散慕容契進曰：〔契蓋以宰官帶中散大夫也。〕「小人之心無常而帝王之法有常；以無常之心奉有常之法，非所克堪，乞從退黜。」魏主曰：「契知心不可常，則知貪之可惡矣，〔惡，烏路翻。〕何必求退！」遷宰官令。契，白曜之弟子也，〔慕容白曜有平齊之功。〕
13秋，七月，丙寅，魏主如靈泉池。
14魏主使羣臣議，「久與齊絕，今欲通使，何如﹖」〔使，疏吏翻；下同。〕尚書遊明根曰：「朝廷不遣使者，又築醴陽深入彼境，皆直在肅賾。今復遣使，不亦可乎！」〔復，扶又翻。〕魏主從之。八月，乙亥，遣兼員外散騎常侍邢產等來聘。
15九月，魏出宮人以賜北鎮人貧無妻者。
16冬十一月，己未，魏安豐匡王猛卒。
17十二月，丙子，魏河東王苟頹卒。
18平南參軍顏幼明等聘於魏。
19魏以尚書令尉元為司徒左僕射，穆亮為司空。
20豫章王嶷自以地位隆重，深懷退素，是歲，啟求還第；上令其世子子廉代鎮東府。
21太子詹事張緒領揚州中正，長沙王晃屬用吳興聞人邕為州議曹，〔屬，之慾翻。州議曹，自漢以來，率儒士為之。〕緒不許。晃使書佐固請，緒正色曰：「此是身家州鄉，殿下何得見逼！」〔自魏晉以來，中正率用本州人望為之。〕
22侍中江賚學都官尚書。〔賚，音鵜。〕中書舍人紀僧真得幸於上，容表有士風，請於上曰：「臣出自本縣武吏，邀逢聖時，〔「邀」南史江賚傳作「憿」。說文曰：幸也。集韻：憿、僥、徼通，音堅堯翻。〕階榮至此；為兒昏得荀昭光女，即時無復所須，〔為，於偽翻。復，扶又翻。〕唯就陛下乞作士大夫。」上曰：「此由江賚、謝瀹，我不得措意，可自詣之。」僧真承旨詣賚，登榻坐定，賚顧命左右曰：「移吾牀遠客！」〔遠，於願翻。〕僧真喪氣而退，告上曰：「士大夫故非天子所命！」賚，湛之孫；瀹，朏之弟也。〔二家以名義自將，至於甄別流品，雖萬乘之主不可得而奪。喪，息浪翻。朏，敷尾翻。〕
23柔然別帥叱呂勤帥眾降魏。〔別帥，所類翻。勤帥，讀曰率。降，戶江翻。〕
