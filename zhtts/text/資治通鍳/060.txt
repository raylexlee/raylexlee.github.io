△卷第五十九
漢記五十一〔起著雍執徐（戊辰），盡上章敦牂（庚午），凡三年。〕
孝靈皇帝下
中平五年（戊辰、一八八）
①春，正月，丁酉，赦天下。
②二月，有星孛於紫宮。〔紫宮，即太微也。匡衛十二星之內，皆曰紫宮，天子之宮也。孛，蒲內翻。〕
③黃巾餘賊郭大等起於河西白波谷，〔帝紀作「西河」，當從之。又按宋白續通典，河南府河清縣，今理白波鎮，無以此谷於孟津為河西歟！〕寇太原、河東。
④三月，屠各胡攻殺幷州刺史張懿。〔屠，直於翻。〕
⑤太常江夏劉焉見王室多故，建議以為：「四方兵寇，由刺史威輕，既不能禁，且用非其人，以致離叛。宜改置牧伯，選清名重臣以居其任。」焉內欲求交趾牧。〔以交趾僻遠，可以避禍也。侍中廣漢董扶〔扶學圖讖，何進薦之，徵拜侍中。〕私謂焉曰：「京師將亂，益州分野有天子氣。」〔蔡邕月令章包：自危十度至壁八度，謂之豕韋之次，衛之分野。自壁八度至胃一度，謂之降婁之之，魯之分野。自胃一度至畢六度，謂之大梁之次，趙之分野。自畢六度至井十度，謂之實沈之次，晉之分野。自井十度至柳三度，謂之鶉首之次，秦之分野。自柳三度至張十二度，謂之鶉火之次，周之分野。自張十二度至軫六度，謂之鶉尾之次，楚之分野。自軫六度至亢八度，謂之壽星之次，鄭之分野。自亢八度至尾四度，謂之大火之次，宋之分野。自尾四度至斗六度，謂之析木之次，燕之分野。自斗六度至須女二度，謂之星紀之次，越之分野。自須女二度至危十度，謂之玄枵之次，齊之分野。晉書天文志用後魏太史令陳卓所言邵國所入宿度，今亦載之：自軫十二度至氐四度為壽星，於辰，鄭分，屬兗州。自氐五度至尾九度為大火，於辰在卯，宋分，屬豫州。自尾十度至南鬥十一度為析木，於辰在寅，燕分，屬幽州。自南鬥十二度至須女七度為星紀，於辰在醜，吳、越分，屬楊州。自須女八度至危十五度為玄枵，於辰在子，齊分，屬青州。自危十六度為大梁，於辰在酉，趙分，屬冀州。自畢十二度至東井十五度為實沈，於辰在申，魏分，屬益州。自東井十六度至柳八度為鶉首，於辰在未，秦分，屬雍州。自榴九度至張十六度為鶉火，於辰在午，周分，屬三河。自張十七度至軫十一度為鶉尾，於辰在巳，楚分，屬荊州。分，扶問翻。〕焉乃更求益州。會益州刺史郤儉賦斂煩擾，謠言遠聞，〔郤，乞逆翻。春秋晉大夫郤氏。考異田：範書作」郗儉」，今從陳壽蜀志。斂，力贍翻。聞，音問。〕而耿鄙、張懿皆為盜所殺，朝廷遂從焉議，選列卿、尚書為州牧，各以本秩居任。列卿，秩中二千石；尚書，秩六百石耳。東部以後，尚書職任重於列卿。〕以焉為益州牧，太僕琬為豫州牧，宗正東海劉虞為幽州牧。州任之重，自此而始。焉，魯恭王之後；虞，東海恭王之五世孫也。虞嘗為幽州刺史，民夷懷其恩信，故用之。董扶及太倉令趙韙〔百官志：太倉令，秩六百石，主受邵國傳漕榖，屬大司農。韙，羽鬼翻。〕皆棄官，隨焉入蜀。
⑥詔發南匈奴兵配劉虞討張純，單於羌渠遣左賢王將騎詣幽州。國人恐發兵無已，於是右部対落反，〔建武中，右部薁犍日逐王比來降，立為対落屍逐鞮單於。右部対落者，蓋其支庶，分居右部，因以為種落之號。対，馨兮翻。〕與屠各胡合，〔屠，直於翻。〕凡十餘萬人，攻殺羌渠。〔考異曰：帝紀：「屠各胡攻殺幷州刺史張懿，遂與南匈奴左部胡合，殺其單於。」今從匈奴傳。〕國人立其子右賢王於扶羅為持至屍逐侯單於。〔賢曰：於扶羅，即前趙劉淵之祖也，是為亂晉之首。〕
⑦夏，四月，太尉曹嵩罷。
⑧五月，以永樂少府南陽樊陵為太尉；〔樂，音洛。〕六月，罷。
⑨益州賊馬相、趙袛等起兵鼦竹，〔鼦竹縣，屬廣漢郡。賢曰：故城在今益州鼦竹縣東。〕自號黃巾，殺刺史郤儉，進擊巴郡、犍為，旬月之間，破壞三郡，〔犍，居言翻。壞，音怪。〕有眾數萬，自【章：甲十一行本「自」上有「相」字；乙十一行本同；張校同。】稱天子。州從事賈龍率吏民攻相等，數日破走，州界清靜。龍乃選吏卒迎劉焉。
焉徙治鼦竹，撫納離叛，務行寬惠，以收人心。〔為劉焉專制益州張本。〕
郡國七大水。
故太傅陳蕃子逸與術士襄楷會於冀州刺史王芬坐，〔坐，才臥翻。〕楷曰：「天文不利宦者，黃門、常侍真族滅矣。」逸喜。芬曰：「若然者，芬願驅除！」因與豪傑轉相招合，上書言黑山賊攻劫邵縣，欲因以起兵。會帝欲北巡河間舊宅，〔帝先為解瀆亭侯，有舊宅在河間。〕芬等謀以兵徼劫，〔徼，讀曰邀。〕誅諸常侍、黃門，因廢帝，立合肥侯，以其謀告議郎曹操。〔以此謀告操，蓋亦知操之為時雄矣。〕操曰：「夫廢立之事，天下之至不祥也。古人有權成敗、計輕重而行之者，伊、霍是也。〔此等語，豈常人所能及哉！〕伊、霍皆懷至忠之誠，據宰輔之勢，因秉政之重，同眾人之慾，故能計從事立。今諸君徒見曩者之易，〔易，以豉翻。〕未覩當今之難，而造作非常，慾望必克，不以危乎！」芬又呼平原華歆、陶丘洪共定計。〔華，戶化翻。姓譜：堯子丹朱，居陶丘，其後氏焉。〕洪欲行，歆止之曰：「夫廢立大事，伊、霍之所難。芬性疏而不武，此必無成。」洪乃止。會北方夜半有赤氣，東西竟天，太史上言：「北方有陰謀，〔上，時掌翻。〕不宜北行。」帝乃止。敕芬罷兵，俄而徵之。芬懼，解印綬亡走，至平原，自殺。〔綬，音受。〕
秋，七月，以射聲校尉馬日磾為太尉。日磾，融之族孫也。〔磾，丁奚翻。〕
八月，初置西園八校尉，〔校，戶教翻。〕以小黃門蹇碩為上軍校尉，〔姓譜：蹇，姓也。左傳有秦大夫蹇叔。〕虎賁中郎將袁紹為中軍校尉，屯騎校尉鮑鴻為下軍校尉，議郎曹操為典軍校尉，趙融為助軍左校尉，馮芳為助軍右校尉，諫議大夫夏牟為左校尉，淳于瓊為右校尉；皆統於蹇碩。〔考異曰：範書袁紹傳，「紹為佐軍校尉」，何進傳「淳于瓊為佐軍校尉」。今從樂資山陽公載記。〕帝自黃巾之起，留心戎事；碩壯健有武略，帝親任之，雖大將軍亦領屬焉。
九月，司徒許相罷；以司空丁宮為司徒，光祿勳南陽劉弘為司空。
以衛尉條侯董重為票騎將軍。重，永樂太后兄子也。〔票，匹妙翻。樂，音洛。〕
冬，十月，青、徐黃巾復起，〔復，扶又翻。〕寇郡縣。
望氣者以為京師當有大兵，兩宮流血。帝欲厭之，〔厭，一葉翻。〕乃大發四方兵，講武於平樂觀下，〔水經註：榖水自白馬寺東南逕平樂觀，在上西門外。樂，音洛。觀，古玩翻。〕起大壇，上建十二重華蓋，蓋高十丈；壇東北為小壇，復建九重華蓋，高九丈。列步騎數萬人，結營為陳。〔重，直龍翻。高，居傲翻。陳，讀曰陣；下同。〕甲子，帝親山臨軍，駐大華蓋下，大將軍進駐小華蓋下。帝躬擐甲、介馬，〔賢曰：擐，貫也，音宦。介，亦甲也。〕稱「無上將軍」，行陳三鬩而還，〔行，下孟翻。鬩，作答翻。〕以兵授進。帝問討虜校尉蓋勳曰：〔蓋，古盍翻。〕「吾講武如是，何如﹖」對曰:「臣聞先王曜德不觀兵。〔國語載祭公謀父之言。〕今寇在遠而設近陳，不足以昭果毅，〔左傳曰：戎昭果毅以聽之課武。殺敵為果，致果為毅。〕祇黷武耳！」帝曰：「善！恨見君晚，羣臣初無是言也。」勳謂袁紹曰：「上甚聰明，但蔽於左右耳。」與紹謀共誅嬖倖，〔嬖，卑義翻，又必計翻。考異曰：勳傳雲：「勳時與宗正劉虞、佐軍校尉袁紹同典禁兵。勳謂虞、紹云云。」按虞於匈奴未叛之前已為幽州牧，又宗正非典兵之官。今除之。〕蹇碩懼，出勳為京兆尹。
十一月，王國圍陳倉。詔復拜皇甫嵩為左將軍，〔復，扶又翻。〕督前將軍董卓，合兵四萬人以拒之。
張純與丘力居鈔略青、徐、幽、冀四州；〔鈔，楚交翻。〕詔騎都尉公孫瓚討之。瓚與戰於屬國石門，〔屬國，遼東屬國也。賢曰：石門，山名，在今營州柳城縣西南。瓚，藏旱翻。〕純等大敗，棄妻子，踰塞走；悉得所略男女。瓚深入無繼，反為丘力居等所圍於療西管子城，二百餘日，糧盡眾潰，士迕死者什五六。
董卓謂皇甫嵩曰：「陳倉危急，請速救之。」嵩曰：「不然，百戰百勝，不如不戰而屈人兵。陳倉雖小，城守固備，未易可拔。易，以豉翻。王國雖強，攻陳倉不下，其眾必疲，疲而擊之，全勝之道也，將何救焉！」國攻陳倉八十餘日，不拔。
六年（己巳、一八九）
①春，二月，國眾疲敝，解圍去，皇甫嵩進兵擊之。董卓曰：「不可！兵法，窮寇必迫，歸眾勿追。」〔賢曰：司馬兵法之言。〕嵩曰：「不然。前吾不擊，避其銳也；今而擊之，待其衰也；所擊疲師，非歸眾也；國眾且走，莫有鬭志，以整擊亂，非窮寇也。」遂獨進擊之，使卓為後拒，連戰，大破之，斬首萬餘級。卓大凓恨，由是與嵩有隙。〔為後獻帝初平二年卓怖嵩張本。〕
②幽州牧劉虞到部，遣使至鮮卑中，告以利害，責使送張舉、張純首，厚加購賞。丘力居等聞虞至，喜，各遣譯自歸。舉、純走出塞，餘皆降散。盧上罷諸屯兵，〔上，時掌翻，奏也。〕但留降虜校尉公孫瓚，將步騎萬人屯右北平。〔瓚以石門之捷，自騎都尉拜降虜校尉。降，戶江翻。〕校，戶教翻。三月，張純客王政殺純，送首詣虞。公孫瓚志欲掃滅烏桓，而虞欲以恩信招降，由是與瓚有隙。〔為後初平四年瓚殺虞張本。〕
③夏，四月，丙子朔，日有食之。
④太尉馬日磾免；遣使即拜幽州牧劉虞為太尉，封容兵候。容丘縣，屬東海郡。考異曰：袁紀：「三月己丑，光祿劉虞為司馬，領幽州牧。」今從範書。
⑤蹇碩忌大將軍進，與諸常侍共說帝遣進西擊韓遂；〔說，輸苪翻。〕帝從之。進陰知其謀，奏遣袁紹收徐、兗二州兵，須紹還而西，以稽行期。
⑥初，帝數失皇子，〔數，所角翻。〕何皇后生子辯，養於道人史子眇家，號曰「史候」。〔賢曰：道人，謂有道術之人。〕王美人生子協，董太后自養之，號曰「董侯」。羣臣請立太子。帝以辯輕佻無威儀，〔佻，初彫翻，輕薄也。〕欲立協，猶豫未決。會疾篤，屬協於蹇碩。屬，之慾翻，託也。丙辰，帝崩於嘉德殿。年三十四。嘉德殿在南宮在南宮九龍門內。〕碩時在內，欲先誅何進而立協，使人迎進，欲與十事；進即駕往。碩司馬潘隱與進早舊，迎前目之。進驚，馳從儳道歸營，〔廣雅曰：儳，疾也；仕鑒翻。〕引兵入屯百郡邸，〔天下郡國百餘，皆置邸京師。謂之百郡邸者，百郡總為一邸也。〕因稱疾不入。
戊午，皇子辯即皇帝位，年十四。〔考異曰：帝紀雲「年十七」，張璠漢紀曰「帝年十四」，今從之。〕尊皇后曰皇太后。太后臨朝。〔朝，直遙翻；下同。〕赦天下，改元為光熹。封皇弟協為勃海王。協年九歲。以後將軍袁隗為太傅，與大將軍何進參錄尚書事。
進既秉朝政，忿蹇碩圖己，陰規誅之。袁紹因進親客張津，勸進悉誅諸宦官。進以袁氏累世貴寵，〔袁安為司空、司徒，子敝為司空，孫湯為司空、司徒、太尉，湯子逢為司空，少子隗亦為三公，是累芯貴寵也。〕而紹與從弟虎賁中郎將術皆為豪桀所歸，信而用之。〔從，才用翻；下同。〕復博徵智謀之士〔復，扶又翻。〕何顒、荀攸及河南鄭泰等二十餘人，以顒為北軍中候，攸為黃門侍郎，〔百官志：給事黃門侍郎，六百石，掌侍從左右，給事中，關通內外。獻帝起居注曰：帝初即位，令侍中、給事黃門侍郎員各六人，出入禁中，近侍帷幄，省尚書事。蓋前無定員，至帝始定員數也。顒，魚容翻。〕泰為尚書，與同腹心。攸爽之從孫也。
蹇碩疑不自安，與中常侍趙忠、宋典等書曰：「大將軍兄弟秉國專朝，今與天下黨人謀誅先帝左右，掃滅我曹，但以碩典禁兵，故且沈吟。今宜共閉上閤，〔上閤，省閤也。沈，持林翻。〕急捕誅之。」中常侍郭勝，進同郡人也，太后及進之貴幸，勝有力焉，〔考異曰：袁紀作」郭脈」，九州春秋作「郎勝」，今從何進傳。〕故親信何氏；與趙忠等議，不從碩計，而以其書示進。庚午，進使黃門令數碩，誅之，因悉領其屯兵。
票騎將軍董重，〔票，匹妙翻。〕與何進權勢相害，中官挾重以為黨助。董太后每欲參干政事，何太后輒相禁塞，〔塞，猶遏也。塞，悉則翻。〕董後忿恚，詈曰：「汝今輈張，怙汝兄耶！〔恚，於避翻。賢曰：輈張，猶強梁也。兄，謂進也。輈，音舟。〕吾敕票騎斷何進頭，如反手耳！」〔斷，可管翻。〕何太后聞之，以告進。五月，進與三公共奏：「孝仁皇后使故中常侍夏惲等交通州郡，辜較財利，悉入西省。〔夏，戶雅翻。惲，於粉翻。較，讀曰榷。西省，即謂永樂宮司。〕故事，蕃後不得留京師；〔賢曰：蕃後，謂平帝母衛姬。王莽攝政，恐其專權，後不得留在京師，故以為故事也。〕請遷宮本國。」奏可。辛巳，進舉兵圍票騎府，收董重，免官，自殺。六月，辛亥，董太后憂怖，暴崩。怖，普布翻。考異曰：九州春秋曰：「太后憂懼，自殺。」今從皇后紀。民間由是不附何氏。
⑦辛西，葬孝靈皇帝於交陵。〔賢曰：在雒陽西北二十里。〕何進懲蹇碩之謀，稱疾，不入陪喪，又不送山陵。
大水。
⑨秋，七月，徙勃海王協為陳留王。
司徒丁宮罷。
袁紹復說何進曰：〔復，扶又翻。說，輪芮翻。〕「前竇武欲誅內寵而反為害者，但坐言語漏泄；五營兵士皆畏服中人，而竇氏反用之，自取禍滅。〔事見五十六卷寧元年。〕今將軍兄弟並領勁兵，〔謂進及弟曲也。〕部曲將吏皆英俊名士，樂盡力命，〔樂，音洛。〕事在掌握，此天贊之時也。將軍宜一為天下除患，以垂名後也，不可失也！」〔為，於偽翻；下同。〕進乃白太后，請盡罷中常侍以下，以三署郎補其處。太后不聽，曰：「中官統領禁省，自古及今，漢家故事，不可廢也。且先帝新棄天下，我柰何楚楚與士人共對事乎！」楚詞註曰：楚楚，鮮明貌。詩曰：衣裳楚楚。〕進難違太后意，且欲誅其放縱者。紹以為中官親近至尊，〔近，其靳翻。〕出納號令，今不悉廢，後必為患。而太后母舞陽君及何苗數受諸宦官賂遺，〔數，所角翻；下同。遺，於季翻。〕知進欲誅之，數曰太后為其障蔽；又言：「大將軍專殺左右，擅權以弱社稷。」太后疑以為然。進新貴，素敬憚中官，雖外慕大名而內不能斷，〔斷，丁亂翻；下同。〕故事久不決。
紹等又為畫策，多召四方猛將及諸豪傑，使並引兵向京城，以脅太后；進然之。主簿廣陵陳琳諫曰：「諺稱『掩目捕雀』，夫微物尚不可欺以待志，況國之大事，其可以詐立乎！今將軍總皇威，握兵要，龍驤虎步，高下在心，此猶鼓洪爐燎毛髮耳。但當速發雷霆，行權立斷，則天人順之。而反委釋利器，〔利器，謂兵柄也。〕更徵外助，大兵聚會，強者為雄，所謂倒持於戈，授人以柄，功必不成，祇為亂階耳！」進不聽。典軍校尉曹操聞而笑曰：「宦者之官，古今宜有，但世主不當假之權寵，使至於此。既治其罪，〔治，直之翻。〕當誅元惡，一獄吏足矣，何至紛紛召外兵！乎欲盡誅之，事必宣露，吾見其敗也。」
初，靈帝徵董卓為少府，〔據卓傳，中平六年徵卓為少 府。蓋即是年也。〕卓上書言：「所將湟中義從及奏、胡兵將，即亮翻。從，才用翻。〕皆詣臣言：『牢直不畢，稟賜斷絕，妻子飢凍。』牽挽臣車，使不得行。 羌、胡憋腸狗態，〔賢曰：言羌、胡心腸憋惡，情態如狗也。方言云：憋，惡也。郭璞雲：憋怤，急性也。憋，音芳列翻。怤，音芳於翻。〕臣不能禁止，輒將順安 慰，增異復上。」賢曰：如其更增異志，當復聞上。洪氏隸釋曰：漢靈帝建寧二年，魯相史晨祠孔廟奏後雲「增異輒上」，光和二年，樊毅復華下民租口算奏後雲 「增異復上」。此蓋當時奏文結末之常語。蓋言繼今事有增於此者，異於此者，將復上奏也。復，扶又翻。上，時掌翻。〕朝廷不能制。及帝寢疾，璽書拜卓幷州牧，〔璽，斯氏翻。〕令以兵屬皇甫嵩。卓復上書言：「臣誤蒙天恩，掌戎十年，士卒大小，相狎彌久，戀臣畜養之恩，為臣奮一旦之命，〔畜，許六翻。為，於偽翻。〕乞將之北州，效力邊垂。」〔將，如字，又即亮翻。之， 往也。〕嵩從子酈說嵩曰：從，才用翻。酈，音歷。考異曰：袁紀作「從子邐」，今從範書。〕「天下兵柄，在大人與董卓耳。今怨隙已結，勢不俱存。卓被詔委兵 而上書自請，此逆命也。彼度京師政亂，〔被，皮義翻。度，徒洛翻。〕故敢躊躇不進，此懷姦也。二者，刑所不赦。且其兇戾無親，將士不附。大人今為元帥，〔嵩討王國時為督，故曰元帥。〕杖國威以討之，上顯忠義，下除兇害，無不濟也。」嵩曰：「違命雖罪，專誅亦有責也。〔卓不釋兵為違命，嵩擅討卓為專誅。〕不如顯奏其事，使朝廷裁之。」乃上書以聞。帝以讓卓。卓亦不奉詔，駐兵河東以觀時變。
何進召卓使將兵詣京師。〔考異曰：「召卓屯關中上林苑。」按時卓已駐河東，若屯上林，則更為西去，非所以脅太后也。今從卓傳。〕侍御史鄭泰諫曰：「董卓強忍寡義，志欲無厭，厭，於鹽翻。若借之朝政，借，子夜翻。〕授以大事，將恣兇欲，必危朝廷。明公以親德之重，據阿衡之權，秉意獨斷，〔斷，丁亂翻。〕誅除有罪誠不宜假卓以為資援也！且事留變生，殷鑒不遠，〔謂竇武之事，可為殷鑒也。〕宜在速決。」尚書盧植亦言不宜召卓，進皆不從。泰乃棄官去，謂荀攸曰：「何公未易輔也。」〔易，以豉翻。〕
進府掾王匡，騎都尉鮑信，皆泰山人，進使還鄉裏募兵；並召東邵太守橋瑁屯成皋，〔瑁，音冒。〕使武猛都尉丁原將數千人寇河內，燒孟津，火照城中，〔賢曰：武猛，謂其有武蓋而勇猛，取其嘉名，因以名官。〕皆以誅宦官為言。
董卓聞召，即時就道，並上書曰：「中常侍張讓等，竊倖承寵，濁亂海內。臣聞揚湯止沸莫若去薪；〔去，羌呂翻。前書：枚乘諫吳王曰：欲湯之凔，一人炊之，百人揚之，無益也，不如絕薪止火而已。凔，音則亮翻，寒也。〕潰癰雖痛，勝於內食。〔言癰疽蘊結，破之雖痛，勝於內食肌肉，浸淫滋大也。〕昔趙鞅興晉陽之甲以逐君側之惡，〔公羊傳曰：晉趙鞅取晉陽之甲以逐荀寅與士吉射者曷為﹖君側之惡人也。此逐君側之惡人，曷為以叛言之﹖無君命也。〕今臣輒鳴鐘鼓如雒陽，〔賢曰鳴鐘鼓者，聲其罪也。〕請收讓等以清姦穢！」太后猶不從。何苗謂進曰：「始共從南陽來，俱以貧賤依省內以致富貴，〔言何後因宦官得進，進兄弟以此致富貴也。〕國家之事，亦何容易。〔易，以豉翻。〕覆水不收，宜深思之，〔水覆於地，不可復收，言事發則不可收拾。〕且與省內和也。」卓至澠池，〔澠，彌兗翻。〕而進更狐疑，使諫議大夫種卲宣詔止之。卓不受詔，遂前至河南；〔河南，周之王城，去雒陽不遠。種，音沖。〕卲迎勞之，〔勞，力到翻。〕因譬令還軍。卓疑有變，使其軍士以兵脅卲。卲怒，稱詔叱之，軍士皆披，〔披，芳靡翻。〕遂前質責卓；卓辭屈，乃還軍夕陽亭。〔賢曰：夕陽亭在河南城西。〕卲，暠之孫也。
袁紹懼進變計，因脅之曰：「交構已成，形勢已露，將軍復欲何待而不早決之乎﹖事久變生，復為竇氏矣！」〔復，扶又翻。〕進於是以紹為司隸校尉，假節，專命擊斷；〔漢司隸校尉本持節，至元帝時，諸葛豐為司隸，漿去節。今假紹節，重其權也。斷，丁亂翻。〕從事中郎王允為河南尹。紹使雒陽方略武吏司察宦者，而促董卓等使馳驛上奏，欲進兵平樂觀。〔上，時掌翻。樂，音洛。觀，古玩翻。〕太后乃恐，悉罷中常侍、小黃門使還里舍，唯留進所私人以守省中。諸常侍、小黃門皆詣進謝罪，唯所措置。進謂曰：「天下匈匈，正患諸君耳。今董卓垂至，諸君何不早各就國！」袁紹勸進便於此決之，〔勸進於此時悉誅之也。〕至於再三;進不許。紹又為書告諸州邵，詐宣進意，使捕按中官親屬。
進謀積日，頗泄，中官懼而思變。張讓子婦，太后之妹也，讓向子婦叩頭曰：「老臣得罪，當與新婦俱歸私門。唯受恩累世，〔賢曰：唯，思念也。〕今當遠離宮殿，〔離力智翻。〕情懷戀戀，願復一入直、〔復，扶又翻；下同。〕得暫奉望太后階下顏色，然後退就溝壑，死不恨矣！」子婦言於舞陽君，入白太后；乃詔諸常侍皆復入直。
八月，戊辰，進入長樂宮，〔樂，音洛。〕白太后，請盡誅諸常侍。中常侍張讓、段珪相謂曰：「大將軍稱疾，不臨喪，不送葬，今欻入省，〔賢曰：欻，音許勿翻。〕此意何為﹖竇氏事意復起邪﹖」使潛聽，具聞其語。乃率其黨數十人持兵竊自側闥入，伏省戶下，進出，因詐以太后詔召進，入坐省閤。讓等詰進曰：「天下憒憒，〔詰，去吉翻。說文曰：憒憒，亂也，古對翻。〕亦非獨我曹罪也。先帝嘗與太后不快，幾至成敗，〔事見上卷光和四年。幾，居希翻。〕我曹涕泣救解，各出家財千萬為禮，和悅上意，但欲託卿門戶耳。今乃欲滅我曹種族，不亦大甚乎！」〔種，章勇翻。〕於是尚方監渠穆拔劍斬進於嘉德殿前。〔按百官志，尚方有令、丞而無監，桓、靈之世，諸署令悉以宦者為之，尚方監必亦置於是時也。渠，姓也。左傳：天王使宰渠伯糾來聘。又衛有渠孔御戎。〕讓、珪等為詔，以故太尉樊陸陵為司隸校尉，少府許相為河南尹。尚書得詔版，疑之，曰：「請大將軍出共議。」中黃門以進頭擲與尚書曰：「何進謀反，已伏誅矣！」
進部曲將吳匡、張璋在外，聞進被害，〔被，皮義翻。〕欲引兵入宮，宮門閉。虎賁中郎將袁術與匡共斫攻之，中黃門持兵守閤。會日暮，術因燒南宮青瑣門，〔衛瓘曰：青瑣，門邊青鏤也。一曰天子門內有眉格再重，裹青畫曰瑣。考異曰：何進傳作「九龍門」。今從袁紀。〕欲以脅 出讓等。讓等入白太后，言大將軍兵反，燒宮，攻尚書闥，〔尚書闥，即尚書門。〕因將太后、少帝及陳留王劫省內官屬，從複道走北宮。〔將，如字，攜也，挾 也。〕尚書盧植執戈於閤道窗下，仰數段珪；〔數，所具翻。〕珪懼，乃釋太后，太后投閤，乃【章：甲十一行本「乃」作「得」；乙十一行本同；孔本同。】免。 袁紹與叔父隗矯詔召樊陵、許相，斬之。紹及何苗引兵屯朱雀闕下，捕得趙忠等，斬之。吳匡等素怨苗不與進同心，而又疑其與宦官通謀，乃令軍中曰：「殺大將軍即【章：甲十一行本「即」上有「者」字；乙十一行本同；孔本同；張校同。】車騎也，〔時苗為車騎將軍。〕吏士能為報讎乎！」〔為，於偽翻。〕皆流涕曰：「願致死！」匡遂引兵與董卓弟奉車都尉旼攻殺苗，棄其屍於苑中。紹遂閉北宮門，勒兵捕諸宦者，無少長皆殺之，〔少，詩照翻。長，知兩翻。〕凡二千餘人，或有無須而誤死者。〔須，古鬚字通。〕紹因進兵排宮，或上端門屋，以攻省內。〔宮之正南門曰端門，省禁也。〕
庚午，張讓、段珪等困迫，遂將帝與陳留王數十人步出榖門，〔榖門，位在子，雒城正北門也。〕夜，至小平津，〔賢曰：小平津在今鞏縣西北。杜佑曰：鞏縣西 北有小平縣故城，又北有津，曰小平津。〕六璽不自隨，公卿無得從者，〔從，才用翻。〕唯尚書盧植、河南中部掾閔貢夜至河上。〔漢官儀：諸郡置五部督郵以監屬縣；河南尹置四部督郵，中部為掾。掾，俞絹翻。〕貢厲聲質責讓等，且曰：「今不速死，吾將殺汝！」因手劍斬數人。〔手，式又翻。〕讓等惶怖，〔怖，普布翻；下同。〕叉手再拜，叩頭向帝辭曰：「臣等死，階下自愛！」遂投河而死。
貢扶帝與陳留王夜步逐螢光南行，欲還宮，行數裏，得民家露車，〔露車者，上無巾蓋，四旁無帷裳，蓋民家以載物者。〕共乘之，至雒舍止。〔雒舍，地名，在北芒之北。〕辛未，帝獨乘一馬，陳留王與貢共乘一馬，從雒舍南行，公卿稍有至者。董卓至顯陽苑，〔顯陽苑，桓帝延熹二年所造，在雒陽西。〕遠見火起，知有變，引兵急 進；未明，到城西，聞帝在北，因與公卿往奉迎於北芒阪下。帝見卓將兵卒至，〔將，即亮翻。卒，讀曰猝。〕恐怖涕泣。羣公謂卓曰：「有詔卻兵。」卓曰：「公 諸人為國大臣，不能匡正王室，至使國家播蕩，〔東都羣臣謂天子為國家。〕何卻兵之有！」卓與帝語，語不可了；〔了，曉解也。〕乃更與陳留王語，門禍亂由起，王答，自初至終，無所遺失。卓大喜，以王為賢，且為董太后所養，卓自以與太后同族，遂有廢立之意。
是日，帝還宮，赦天下，改光熹為昭寧。失傳國璽，〔為下獻帝初平二年孫堅得璽張本。璽，斯氏翻。〕餘璽皆得之。以丁原為執金吾。騎都尉鮑信自泰山募兵適至，說袁紹曰：〔說輸芮翻。〕「董卓擁強兵，將有異志，今不早圖，必為所制；及其新至疲勞，襲之，可禽也！」紹畏卓，不敢發。信乃引兵還泰山。
董卓之入也，步騎不過三千，自嫌兵少，恐不為遠近所服，率四五日輒夜潛出軍近營，明旦，乃大陳旌鼓而還，以為西兵復至，〔復，扶又翻。〕雒中無知者。俄而進及弟苗部曲皆歸於卓，卓又陰使丁原部曲司馬五原呂布殺原而並其眾，卓兵於是大盛。乃諷朝廷，以久兩，策免司空劉弘而代之。
初，蔡邕徙朔方，〔事見五十七卷光和元年。〕會赦得還。五原太守王智，甫之弟也，奏邕謗訕朝廷；邕遂亡命江海，積十二年。董卓聞其名而闢之，稱疾不就。卓怒，詈曰：「我能族人！」邕懼而應命，到，署祭酒，甚見敬重，舉高第，三日之間，周歷三臺，〔邕舉高第，補侍御史，又轉治書御史，遷尚書，三日之間，周歷三臺。〕遷為侍中。
董卓謂袁紹曰：「天下之主，宜得賢明，每念靈帝，令人憤毒！〔賢曰：毒，恨也。〕董侯似可，今欲立之，為能勝史侯否﹖人有小智大癡，亦知復何如為當；且爾，劉氏種不足復遺！」〔且爾，猶言且如此也。卓意欲廢漢自立。〕紹曰：「漢家君天下四百許年，恩澤深渥，兆民戴之。今上富於春秋，未有不善宣於天下。公欲廢嫡立庶，恐眾不從公議也！」卓按劍叱紹曰：「豎子敢然！〔敢然，猶言敢如此也。〕天下之事，豈不在我！我欲為之，誰敢不從！爾謂董卓刀為不利乎！」紹勃然曰：「天下健者豈惟董公！」引佩刀，棋揖，徑出。卓以新至，見紹大家，故不敢害。紹縣節於上東門，〔縣所假司隸節也。上東門，位在寅。賢曰：雒陽城東西北頭門也。縣，讀曰懸。〕逃奔冀州。
九月，癸酉，卓大會百僚，奮首而言曰：「皇帝闇弱，不可以奉宗廟，為天下主。今欲依伊尹、霍光故事，更立陳留王，如何﹖」〔更，工衡翻。〕公卿以下皆惶恐，莫敢對。卓又抗言曰：〔賢曰：抗，高也。〕「昔霍光定策，延年按劍。〔事見二十四卷昭帝元平元年。〕有敢沮大議，皆以軍法從事！」〔沮，在呂翻。〕坐者震動。尚書盧植獨曰：「昔太甲既立不明，昌吧罪過千餘，故有廢立之事。今上富於春秋，行無失德，非前事之比也。」卓大怒，罷坐。將殺植，蔡邕為之請，〔坐，徂臥翻。為，於偽翻。〕議郎彭伯亦諫卓曰：「盧尚書海內大倆，人之望也；今先害之，天下震佈。」〔佈，普布翻。〕卓乃止，但免植官，植遂逃隱於上谷。卓以廢立議示太傅袁隗，隗報如議。
甲戌，卓復會羣僚於崇德前殿，〔復，扶又翻。〕遂脅太后策廢少帝，曰：「皇帝在喪，無人子之心，威儀不類人君，今廢為弘農王，立陳留王協為帝。」袁隗解帝璽綬，以奉陳留王，扶弘農王下殿，北面稱臣。太后鯁涕，〔言不敢出聲，但鯁咽而流涕也。〕羣臣含悲，莫敢言者。
卓又議：「太后踧迫永樂宮，〔踧，子六翻。〕至令憂死，逆婦姑之禮。」〔左傳曰：婦，養姑者也；虧姑以成婦，逆莫大焉。〕乃遷太后於永安宮。赦天下，改昭寧為永漢。丙子，卓酖殺何太后，公卿以下不布服，會葬，素衣而已。卓又發何苗棺，出其戶支解節斷，棄於道邊，殺苗母舞陽君，棄屍於苑枳落中。〔落，籬落也。枳，似棘，多刺，江南為橘，江北為枳，人以袸籬。〕
詔除公卿以下子弟為郎，以補宦官之職，侍於殿上。
乙酉，以太尉劉虞為大司馬，封襄賁侯。〔襄賁縣，屬東海郡。應劭曰：賁，音肥。〕董卓自為太尉，領前將軍事，加節傳、斧鉞、虎賁，更封郿侯。〔傳，知戀翻。郿縣，屬扶風。賢曰：今岐州縣。師古曰：郿，音媚。〕
丙戌，以太中大夫楊彪為司空。
甲午，以豫州牧黃琬為司徒。
董卓率諸公上書，追理陳蕃、竇武及諸黨人，悉復其爵位，遣使弔祠，擢用其子孫。
自六月雨至於是月。
冬，十月，乙巳，葬靈思皇后。
白波賊寇河東，〔考異曰：帝紀：「五年九月，南單於叛，與白波賊寇河東。」按匈奴傳，帝崩之後，於扶羅乃與白波賊為寇。紀誤，今從傳。〕董卓遣其將牛輔擊之。
初，南單於於扶羅既立，國人殺其父者遂叛，〔單於羌渠被殺，事見上卷中平五年。〕共立須卜骨都侯為單於。於扶羅詣闕自訟。會靈帝崩，天下大亂，於扶羅將數千騎與白波賊合兵寇邵縣。時民皆保聚，鈔掠無利，〔鈔，楚交翻。〕而兵遂挫傷。復欲歸國，國人不受，乃止河東平陽。須卜骨都侯為單於一年而死，南庭遂虛其位，以老王行國事。
十一月，以董卓為相國，〔漢自蕭何為相國後，不復除拜。〕贊拜不名，入朝不趨，劍履上殿。
十二月，戊戌，以司徒黃琬為太尉，司空楊彪為司徒，光祿勳荀爽為司空。
初，尚書武威周毖，城門校尉汝南餘瓊，說董卓矯桓、靈之政，擢用天下名士以收眾望，卓從之， 〔毖，兵媚翻。說，輸芮翻。考異曰：範書雲：「吏部尚書漢陽周珌、侍中汝南伍瓊」，袁紀作「侍中周毖」，今從魏志及英雄記。〕命毖、瓊與尚書鄭泰、長史何 顒等沙汰穢惡，顯拔幽滯。於是徵處士荀爽、陳紀、韓融、申屠蟠。〔處，昌呂翻。〕復就拜爽平原相，〔復，扶又翻。〕行至宛陵，〔宛陵縣屬河南尹，在雒陽 東。〕遷光祿勳，視事三日，進拜司空。自被徵命及登臺司，凡九十三日。又以紀為五官中郎將，融為大鴻臚。紀，寔之子；融韶之子也。爽等皆畏卓之暴，無敢不至。獨申屠蟠得徵書，人勸之行，蟠笑而不答，卓終不能屈，年七十餘，以壽終。卓又以尚書韓馥為冀州牧，侍中劉岱為兗州刺史，陳留孔軎為豫州刺史，〔軎音冑。考異曰：九州春秋作」孔冑」今從董卓傳。〕東平張邈為陳留太守，潁川張諮為南太守。卓所親愛，並不處顯職，但將校而已。〔將校，謂中郎將、校尉。處，昌呂翻。〕
詔除光熹、昭寧、永漢三號。〔除三號，復稱中平六年。〕
董卓性殘忍，一旦專政，據有國家甲兵、珍寶，威震天下，所願無極，語賓客曰：「我相，貴無上也！」自言非人臣之相，其悖逆如此。語，件倨翻。相，息亮翻。〕侍御史擾龍宗詣卓白事，不解劍，〔擾龍，姓也，蓋古擾龍氏之後。〕立檛殺之。〔檛，側瓜翻。〕是時，雒中貴戚，室第相望，金帛財產，家家充積，卓縱放兵士，突其廬舍，剽虜資物，〔剽，匹妙翻。〕妻略婦女，不避貴戚；【章：甲十一行本「戚」作「賤」；乙十一行本同；孔本同；張校同。】人情崩恐，不保朝夕。
卓購求袁紹急，周毖、餘瓊說卓曰：「夫廢立大事，非常人所及。袁紹不達大體，恐懼出奔，非有他志。今尼購之，勢必為變。袁氏樹恩四世，〔袁安四世至紹。〕門生故吏徧於天天，若收豪桀以聚徒眾，英雄因之而起，則山東非公之有也。不如赦之，拜一郡守，紹喜於免罪必無患矣。」卓以為然，乃即拜紹勃海太守，封邟鄉侯。〔邟，苦浪翻。〕又以袁術為後將軍，曹操為驍騎校尉。
術畏卓，出奔南陽。操變易姓名，間行東歸，過中牟，〔中牟縣，屬河南尹。間，古莧翻。〕為亭長所疑，執詣縣。時縣已被卓書，〔被，皮義翻。〕唯功曹心知是操，以世方亂，不宜拘天下雄雋，因白令釋之。〔白中牟令也。〕操至陳留，散家財，合兵得五千人。
是時，豪傑多欲起兵詩卓者，袁紹在勃海，冀州牧韓馥遣數部從事守之，不得動搖。〔部從事，部郡國從事也。勃海一郡，遣部從事數人守之，恐紹起兵也。〕東郡太守橋瑁〔瑁，莫報翻。〕詐作京師三公移書與州郡，陳卓罪惡，雲「見逼迫，無以自救，企望義兵，解國患難。」〔企，欺冀翻。難，乃旦翻。〕馥得移，請諸從事問曰：「今當助袁氏邪，助董氏邪﹖」治中從事劉子惠曰：「今興兵為國，〔為，於偽翻。〕何謂袁、董！」馥有凓色。子惠復言：「兵者凶事，不可為首；今宜往視他州，有發動者，然後和之。〔復，扶又翻。和，戶臥翻。〕冀州於他州不為弱也，他人功未有在冀州之右者也。」馥然之。馥乃作書與紹，道卓之惡，聽其舉兵。〔考異曰：範書、魏志俱有此事。範書在舉兵之後，魏志在舉兵之前。若在舉兵後，時紹已為盟主，馥何敢禁其發兵﹖若在舉兵前，則近是也。今從魏志。〕
孝獻皇帝甲〔諱協。諡法：聰明睿智曰獻。古今註：「協」之字曰「合」。張璠記曰：靈帝以帝似己，故名曰協。帝王紀曰：協，字伯和。蜀諡帝曰愍，魏諡帝曰獻，此從魏諡者，以魏受漢禪為正也。〕
初平元年（庚午、一九○）
①春，正月，關東州郡皆起兵以討董卓，推勃海太守袁紹為盟 主；紹自號車騎將軍，諸將皆板授官號。〔時卓挾天子，紹等罔攸稟命，故權宜板授官號。〕紹與河內太守王匡屯河內，冀州牧韓馥留鄴，給其軍糧。豫州刺史孔軎 屯潁川，兗州刺史劉岱、陳留太守張邈、邈弟廣陵太守超、東郡太守橋瑁、山陽太守袁遺、濟北相鮑信與曹操俱屯酸棗，〔酸棗縣屬陳留郡。瑁，音冒。〕後將軍袁 術屯魯陽，〔魯陽縣，屬南陽郡。〕眾各數萬。豪桀多歸心袁紹者；鮑信獨謂曹操曰：「夫略不世出，能撥亂反正者，君也。苟非其人，雖強必斃。君殆天之所啟乎！」
辛亥，赦天下。
③癸酉，董卓使郎中令李儒酖殺弘農王辯。
④卓議大發兵以討山東。尚書鄭泰曰：「夫政在德，不在眾也。」卓不悅曰：「如卿此言，兵為無用邪！」泰曰：「非謂其然也，以為山東不足加大兵耳。明公出自西州，少為將帥，閑習軍事。〔少，詩照翻。〕袁本初公卿子弟，生處京師；張孟卓東平長者，坐不闚堂；〔處，昌呂翻。長，知兩翻。張邈，字孟卓。賢曰：坐不闚堂，言不妄視也。〕孔公緒清談高論，噓枯吹生；〔孔軎，字公緒。賢曰枯者噓之使之，生者吹之使枯，言談論有所抑揚也。〕並無軍旅之才，臨鋒決敵，非公之儔也。〔謂臨兵鋒而與敵人決勝負也。〕況王爵不加，尊卑無序，若恃眾怙力，將各翆峙以觀成敗，不肯同心共膽，與齊進退也。〔此數語，公業雖以釋言於卓，然關東諸將情態實不過如此。〕且山東承平日久，民不習戰；關西頃遭羌寇，婦女皆能挾弓而鬭，天下所畏者，無若並、涼之人與羌、胡義從；〔從，才用翻。〕而明公擁之以為爪牙，譬猶驅虎兕以赴犬羊，〔兕，序姊翻；似牛一角而青色，身重千斤，角重百斤。〕鼓烈風以掃枯葉，誰敢禦之！無事徵兵以驚天下，使患役之民相聚為非，棄德侍眾，自虧威重也。」卓乃悅。
⑤董卓以山東兵盛，欲遷都以避之，公卿皆不欲而莫敢言。〔畏其暴也。〕卓表河南尹朱儁為太僕以為己副，使者召拜，儁辭，不肯受；因曰：「國家西遷，必孤天下之望，〔孤，負也。〕以成山東之釁，臣不知其可也。」使者曰：「召君受拜而君拒之，不問徙事而君陳之，何也﹖」儁曰：「副相國，非臣所堪也；遷都非計，事所急也。辭所不堪，言其所急，臣之宜也。」由是止不為副。
卓大會公卿議，曰：「高祖都關中，十有一世，光武宮雒陽，於今亦十一世矣。按石包讖，〔當時緯書之外，又有石包室讖，蓋時人附益為之，如孔子閉房記之類。〕宜徙都長安，以應天人之意。」百官皆默然。司徒楊彪曰：「移都改制，天下大事，故盤庚遷亳，殷民胥怨。〔書序曰：盤庚五遷，將治亳，殷民諮胥怨。〕昔關中遭王莽殘破，故光武更都雒邑，〔更，工衡翻。〕歷年已久，百姓安樂，〔樂，音洛；下同。〕今無故捐宗廟，棄園陵，恐百姓驚動，必有糜沸之亂。〔賢曰：如糜粥之沸也。詩云：如沸如羹。〕石包讖，妖邪之書，豈可信用！」卓曰：「關中肥饒，故奏得併吞六國。且隴右材木自出，杜陵有武帝陶緖，並功營之，可使一朝而辦。百姓何足與議！若有前卻，我以大兵驅之，可令詣滄海。」〔賢曰：言不敢避險難也。〕彪曰：「天下動之至易，〔易，以豉翻。〕安之甚難，惟明公慮焉！」卓作色曰：「公欲沮國計邪！」太尉黃琬曰：「此國之大事，楊公之言，得無可思！」卓不答。司空荀爽見卓意壯，恐憲彪等，因從容言曰：〔從，千容翻。〕「相國豈樂此邪！〔樂，音洛。〕山東兵起，非一日可禁，故當遷以圖之，此秦、漢之勢也。」〔謂秦、漢都關中，因山河形勢以制天下。〕卓意小解。琬退，又為駁議。〔駁，北角翻。〕二月，乙亥，卓以災異奏免琬、彪等，以光祿勳趙謙為太尉，太僕王允為司徒。城門校尉伍瓊、督軍校尉周毖固諫遷都，卓大怒曰：「卓初入朝，二君勸用善士，故卓相從，而諸君到官，舉兵相圖，此二君賣卓，卓何用相負！」庚辰，收瓊、毖，斬之。楊彪、黃琬恐懼，詣卓謝，卓亦悔殺瓊、毖，乃復表彪、琬為光祿大夫。〔復，扶又翻。〕
⑥卓徵京兆尹蓋勳為議郎；〔蓋，古盍翻。〕時左將軍皇甫嵩將兵三萬屯扶風，〔潘岳關中記曰：三輔舊治長安城中，長吏各在其縣治民；光武東都之後，扶風出治槐裏，馮翊出治高陵。〕勳密與嵩謀討卓。會卓亦徵嵩為城門校尉，嵩長史梁衍說嵩曰：「董卓寇掠京邑，廢立從意，今徵將軍，大則危禍，小則困辱。今及卓在雒陽，天子來西，以將軍之眾迎接至尊，奉令討逆，徵兵羣帥，〔說，輸芮翻。帥，所類翻。〕袁氏逼其東，將軍迫其西，此成禽也！」嵩不從，遂就徵。〔嵩前不能從兄子酈之言，今又不徒衍之策，自揣其纔不足以制卓故也。〕勳以眾弱不能獨立，亦還京師。卓以勳為越騎校尉。河南尹朱儁為卓陳軍事，卓折儁曰：「我百戰百勝，決之於心，卿勿妄說，且汙我刀！」〔為，於偽翻。折，之舌翻。汙，烏故翻。〕蓋勳曰：「昔武丁之明，猶求箴諫，〔賢曰：武丁，殷王高宗也，謂傅說曰：「啟乃心，沃朕心。」說復於王曰：「惟木從繩則正，後從諫則聖。」餘謂蓋勳忠直之士，時卓方謀僭逆，不應以武丁之事為言。據國語，楚左史倚相曰：昔衛武公年數九十有五矣，猶箴儆於國曰：「毋謂我老耄而捨我，必恭恪於朝，朝夕以交戒我。聞一二之言，必誦志而納之，以訓道我。」及其沒也，謂之叡聖武公。勳蓋以衛武公之事責卓也。史書傳寫誤以公為「丁」耳。〕況如卿者，而欲杜人之口！」乎卓乃謝之。
⑦卓遣軍至陽城，值民會於社下，〔此二月事也。陽城縣屬潁川郡。〕悉就斬之，駕其車重，〔重，直用翻。〕載其婦女，以頭繫車轅，歌呼還雒，雲攻賊大獲。卓焚燒其頭，以婦女與甲兵為婢妾。〔甲兵，謂甲兵之士。〕
⑧丁亥，車駕西遷，董卓收諸富室，以罪惡誅之，沒入其財物，死者不可勝計；〔勝，音升。〕悉驅徙其餘民數百萬口於長安，步騎驅蹙，更相蹈藉，〔藉，慈夜翻。〕飢餓寇掠，積屍盈路。卓自留屯畢圭苑中，悉燒宮廟、官府、居家二百里內，室屋蕩盡，無復雞犬。又使呂布發諸帝陵及公卿以下冢墓，收其珍寶。卓獲山東兵，以潛膏塗布十餘匹，用纏其身，然後燒之，先從足起。
⑨三月，乙巳，車駕入長安，〔考異曰：袁紀作「己巳」，今從範書。居京兆府舍，師古曰：京兆府在尚冠前街，東入故中尉府。〕後乃稍葺宮室而居之。時董卓未至，朝政大小皆委之王允。允外相彌縫，內謀王室，甚有大臣之度，自天子及朝中皆倚允；允屈意承卓，卓亦雅信焉。〔朝，直遙翻。〕
⑩董卓以袁紹之故，戊午，殺太傅袁隗、太僕袁基，及其家尺口以上五十餘人。〔尺口，謂嬰孩也。〕
初，荊州刺史王叡〔裴松之曰：叡，晉太保祥伯父也。〕與長沙太守孫堅共擊零、桂賊，〔零、桂，零陵、桂陽也。〕以堅武官，言頗輕之。及州郡舉兵討董卓，叡與堅亦皆起兵。叡與堅亦皆起兵。叡素與武陵太守曹寅不相能，揚言當先殺寅。寅懼，詐作按行使者檄移堅說叡罪過，令收，行刑訖，以狀上。〔上，時掌翻。〕堅承檄，即勒兵襲叡。叡聞兵至，登樓望之，遣問「欲何為﹖」堅前部答曰：「兵久戰勞苦，欲詣使君求資直耳。」〔據吳錄，資直者，衣資之直也。〕叡見堅驚曰：「兵自求賞，孫府君何以在其中﹖」堅曰：「被使者檄誅君！」〔被，皮義翻。〕叡曰：「我何罪﹖」堅曰：「坐無所知！」叡窮迫，刮金飲之而死。〔陶弘景曰：生金有毒，不鍊，服之殺人。〕堅前至南陽，眾已數萬人。南陽太守張諮不肯給軍糧，堅誘而斬之；〔陳壽志曰：堅以牛酒誘之。吳歷曰：堅詐疾以誘之。〕郡中震慄，無求不獲。前到魯陽，〔魯陽縣屬南陽郡。〕與袁術合兵。術由是得據南陽，〔考異曰：範書術傳雲：「劉表上術為南陽太守。」表傳雲：「術阻兵屯魯陽，表不得至荊州。魏志術傳：「孫堅殺張諮，術得據南陽。」魏武帝紀，此年二月已雲術屯南陽。蓋術初奔魯陽，此春孫堅取南陽，術乃據之，猶以魯陽為治所也。〕表堅行破虜將軍、領豫州刺史。
詔以北軍中候劉表為荊州刺史。時寇賊縱橫，道路梗塞，〔縱，子容翻。塞，悉則翻。〕表單馬入宜城，〔賢曰：宗黨共為賊。〕各擁眾不附，若袁術因之，禍必至矣。吾欲徵兵，恐不能集，其策焉出﹖」〔焉，於虔翻。〕蒯良曰：「眾不附者，仁不足也；附而不治者，義不足也。苟仁義之道行，百姓歸之如水之趣下，〔趣，七喻翻。〕何患徵兵之不集乎！」蒯越曰：「袁術驕而無謀，宗賊帥多貪暴，為下所患，〔帥，所類翻；下同。〕若使人示之以利，必以眾來。使君誅其無道，撫而用之，一州之人有樂存之心，〔樂，音洛。〕聞君威德，必襁負而至矣。〔襁，居兩翻。〕兵集眾附，南據江陵，北守襄陽，荊州八郡可傳檄而定，〔郡國志：荊州部南陽、南郡、江夏、零陵、桂陽、長沙、武陵七郡。漢官儀以章陵足為八郡。〕公路雖至，無能為也。」〔袁術，字公路。〕表曰：「善！乃使越誘宗賊帥，至者五十五人，皆斬之而取其眾。〔誘，音酉。帥，所類翻。〕遂徙治襄陽，〔荊州刺史本治武陵漢壽。襄陽縣，屬南郡。〕鎮撫邵縣，江南悉平。〔荊部在江南者，長沙、武陵、零陵、桂陽四郡也。為劉表專制荊州張本。〕
董卓在雒陽，袁紹等諸軍皆畏其強，莫敢先進。曹操曰：「舉義兵以誅暴亂，大眾已合，諸君何疑！向使董卓倚王室，據舊京，東向以臨天下，雖以無道行之，猶足為患。今焚燒宮室，劫遷天子，海內震動，不知所歸，此天亡之時也，一戰而天下定矣。」遂引兵西，將據成皋，張邈遣將衛茲分兵隨之。進至滎陽汴水，〔班志：汴水在滎陽西南。〕遇卓將玄菟徐榮，〔菟，同都翻。〕與戰，操兵敗，為流矢所中，所乘馬被創。〔中，竹仲翻。被，皮義翻。創，初良翻。〕從弟洪以馬與操，操不受。〔從，才用翻。〕洪曰：「天下可無洪，不可無君！」遂步從操，夜遁去。榮見操所將兵少，力戰盡日，謂酸棗未易攻也，〔易，以豉翻。〕亦引兵還。
操到酸棗，諸軍十餘萬，日置酒高會，不圖進取，操責讓之，因為謀曰：〔為，於偽翻；下同。〕「諸君能聽吾計，使勃海引河內之眾臨孟津，〔勃海，謂袁紹也。〕酸棗諸將守成皋，據敖倉，塞轘轅、太谷，全制其險，〔塞，悉則翻。轘，音環。〕使袁將軍率南陽之軍軍丹、析，入武關，〔此謂袁術也。丹水及析縣皆屬弘農郡。〕以震三輔，皆高壘深壁，勿與戰，益為疑兵，示天下形勢，以順誅逆，可立定也。〔觀操之計，但欲形格勢禁，待其變起於下耳，非主於戰也。〕今兵以義動，持疑不進，失天下望，竊為諸君恥之！」邈等不能用。操乃與司馬沛國夏侯惇等詣揚州，募兵，得千餘人，還屯河內。〔從袁紹也。〕
頃之，酸棗諸軍食盡，眾散。劉岱與橋瑁相惡，岱殺瑁，以王肱領東郡太守。青州刺史焦和亦起兵討董卓，〔姓譜：周武王封神農之後於焦，後以國為氏。〕務及諸將西行，〔務進兵與酸棗諸將相及也。〕不為民人保障，兵始濟河，黃巾已入其境。青州素殷實，甲兵甚盛，和每望寇奔北，未嘗接風塵、交鼓也。性好卜筮，信鬼神，〔好，呼到翻。〕入見其人，清談幹雲，出觀其政，賞罰淆亂，州遂蕭條，悉為丘墟。頃之，和病卒，袁紹使廣陵臧洪領青州以撫之。
夏，四月，以幽州牧劉虞為太傅，道路壅塞，〔塞，悉則翻。〕信命竟不得通。先是，幽部應接荒外，〔荒外，言荒服之外也。先，悉薦翻。〕資費甚廣，歲常割青、冀賦調二億有餘以足之。〔調，徒弔翻。〕時處處斷絕，委輸不至，〔委，於偽翻。輸，舂遇翻。〕而虞敝衣繩屨，食無兼肉，務存寬政，勸督農桑，開上谷胡市之利，通漁陽鹽鐵之饒，〔上谷舊有關市，與胡人貿易。漁陽舊有鹽官、鐵官。〕民悅年登，穀石三十，青、徐士庶避難歸虞者百餘萬口，虞皆收視溫卹，為安立生業，〔難，乃旦翻。為，於偽翻。〕流民皆忘其遷徙焉。
五月，司空荀爽薨。六月，辛丑，以光祿大夫種拂為司空。拂，卲之父也。
董卓遣大鴻臚韓融、少府陰脩、執金吾胡母班、將作大匠吳脩、越騎校尉王緕安集關東，解譬袁紹等。胡母班、吳脩，王緕至河內，袁紹使王匡悉收擊【章：甲十一行本「繫」；乙太傅馬十一行本同；退齋校同。】殺之。〔緕，工回翻。考異曰：謝承後傳（衍）漢書曰：「班，王匡之妹夫。班與匡書雲：『僕與公、太僕趟岐、少府陰脩俱受詔命。關東諸郡，雖實娭卓，猶以銜奉王命，不敢玷辱。而足下獨囚僕於獄，欲以釁鼓，此悖暴無道之甚者也！』按範書此年六月，遣韓融等安集關東，袁術、王匡各執而殺之。三年八月，遣馬日磾及趙岐慰撫天下。袁紀，遣馬、趙亦在三年八月，時董卓已死。而此書雲與馬、趙俱受詔，又云恚卓遷怒，自相乖迕。疑非班書。今不取。〕袁術亦殺陰脩；惟韓融以名德免。
董卓壞五銖錢，〔賢曰：光武中興，除王莽貨泉，更用五銖錢。孔穎達曰：五銖者，其重五銖，凡十桼為一絫，十絫為一銖，二十四銖為一兩。錢邊作五銖字。壞，音怪。〕更鑄小錢，〔更，工衡翻。〕悉取雒陽及長安銅人、鐘虡，飛廉、銅馬、之屬以鑄之，〔銅人，秦始皇所鑄也。賢曰：鐘虡，以銅為之。前書音義曰：虡，鹿頭龍身，神獸也。說文：鐘鼓之跗，以猛獸為飾也。武帝置飛廉館。音義曰：飛廉，神禽，身似鹿頭，如爵，有角，蛇尾，文如豹文。明帝永平五年，迎取長安飛廉、銅馬置上西門外，名平樂館。銅馬則東門京所作，置於金馬門外者也。餘據馬授亦進銅馬。虡，音巨。〕由是貨賤物貴，穀石至數萬錢。
冬，孫堅與官屬會飲於魯陽城東，董卓步騎數萬猝至，堅方行酒談笑，整頓部曲，無得妄動。後騎漸益，堅徐罷坐，〔坐，才臥翻。〕導引入城，乃曰：「向堅所以不即起者，恐兵相蹈藉，諸君不得入耳。」卓兵見其整，不敢攻而還。
王匡屯河陽津，〔河陽津，即孟津。〕董卓襲擊，大破之。
左中郎將蔡邕議「孝和以下廟號稱宗者，皆宜省去，以遵先典；」從之。〔禮，祖有功而宗有德。和帝以下無德可宗，故去之。去，羌呂翻。考異曰：袁紀在明年。今從範書。〕
中郎將徐榮薦同邵故冀州刺史公孫度於董卓，卓以為療東太守。度到官，以法誅滅郡中名豪大姓百餘家，郡中震慄，乃東伐高句驪，〔句，如字，又音駒。驪，力知翻。〕西擊烏桓，語所親吏柳毅、陽儀等曰：〔語，失倨翻。姓譜：柳，本自魯孝公子子展之孫，以王父字為氏。至展禽，餘採於柳下，因為氏。〕「漢炸將絕，當與諸卿圖正【章：甲十一行本「正」作「王」；乙十一行本同；孔本同；熊校同。】耳。」於是分遼東為遼西、中遼郡，各置太守，越海收東萊諸縣，置營州刺史。自立為遼東侯、平州牧，立漢二祖廟，承製，郊祀天地，藉田，〔杜佑曰：藉，借也，謂借人力以理之，勸率天下，使務農也。春秋傳曰：郊而後耕，遂藉人力以成歲功，故謂之帝藉。臣瓚曰：親耕以躬親為義，不得以假借為稱。藉，謂蹈藉也。師古曰：瓚說是。說文，帝藉千畝。藉奏昔翻。〕乘鸞路，設旄頭、羽騎。〔羽騎，羽林騎也。〕
