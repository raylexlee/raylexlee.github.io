△卷第二百七十
後梁紀五〔起強圉赤奮若（丁丑）七月，盡屠維單閼（己卯）九月，凡二年有奇。〕
均王中
貞明三年（丁丑、九一七）
1秋，七月，庚戌，蜀主以桑弘志為西北面第一招討，王宗宏為東北面第二招討，己未，以兼中書令王宗侃為東北面都招討，武信節度使劉知俊為西北面都招討。〔以伐岐也。〕
2晉王以李嗣源、閻寶兵少，未足以敵契丹，辛未，更命李存審將兵益之。
3蜀飛龍使唐文扆居中用事，〔扆，隱豈翻。〕張格附之，與司徒、判樞密院事毛文錫　爭權。文錫將以女適左僕射兼中書侍郎、同平章事庾傳素之子，會親族於樞密院用樂，不先表聞，蜀主聞樂聲，怪之，文扆從而譖之。八月，庚寅，貶文錫茂州司馬，其子司封員外郎詢流維州，籍沒其家；貶文錫弟翰林學士文晏為榮經尉。〔榮經，漢嚴道縣地，唐武德四年置榮經縣，屬雅州。九域志：在州南一百一十里。〕傳素罷為工部尚書，以翰林學士承旨庾凝績權判內樞密院事。凝績，傳素之再從弟也。〔同曾祖之弟為再從弟。從，才用翻。〕
4清【章：十二行本「清」上有「癸巳」二字；乙十一行本同；孔本同；張校同；退　齋校同。】海、建武節度使劉巖即皇帝位於番禺，〔漢書音義：番，音潘；禺，音愚。〕國號大越，大赦，改元乾亨。以梁使趙光裔為兵部尚書，節度副使楊洞潛為兵部侍郎，節度判官李殷衡為禮部侍郎，並同平章事。建三廟，追尊祖安仁曰太祖文皇帝，父謙曰代祖聖武皇帝，兄隱曰烈宗襄皇帝；以廣州為興王府。
5契丹圍幽州且二百日，〔是年三月，契丹圍幽州，事始見上卷。〕城中危困。李嗣源、閻寶、李存審步騎七萬會於易州，〔閻寶班在李存審之下，而先書寶者，嗣源與寶先進屯淶水，而存審繼之也。 匈奴須知：淶水西至易州四十里，易州東北至幽州二百二十里。〕存審曰：「虜眾吾寡，虜多騎，吾多步，若平原相遇，虜以萬騎蹂吾陳，吾無遺類矣。」〔蹂，人 九翻，又徐又翻。陳，讀曰陣。〕嗣源曰：「虜無輜重，〔重，直用翻。〕吾行必載糧食自隨，若平原相相遇，虜抄吾糧，〔抄，楚交翻。〕吾不戰自潰矣。不若自 山中潛行趣幽州，〔趣，七喻翻。〕與城中合勢，若中道遇虜，則據險拒之。」甲午，自易州北行，庚子，踰大房嶺，〔水經註：聖水出上谷郡西南谷，東南流逕大防嶺。又曰：良鄉縣西北有大防山，防水出其南。按易州即漢上谷郡地。范成大北使錄：自良鄉六十五里至幽州城外。此又驛路也。〕循澗而東。嗣源與養子從珂將三千騎為前鋒，距幽州六十里，與契丹遇，契丹驚卻，晉兵翼而隨之。〔張左右翼而踵其後。〕契丹行山上，晉兵行澗下，每至谷口，契丹輒邀之，嗣源父子力戰，乃得進。至山口，契丹以萬餘騎遮其前，將士失色；嗣源以百餘騎先進，免冑揚鞭，胡語謂契丹曰：「汝無故犯我疆埸，晉王命我將百萬眾宜抵西樓，滅汝種族！〔此史家以華言譯胡語而筆之於史也。胡嶠入遼記曰：自幽州西北入居庸關，行幾一月乃至上京，所謂西樓也。西樓有邑屋市肆。歐史四夷附錄曰：契丹好鬼而貴日，每月朔旦東向而拜日；其大會聚、視國事，皆以東向為尊，西樓門屋皆東向。薛史曰：西樓距幽州三千里。埸，音亦。種，章勇翻。〕因躍馬奮檛，三入其陳，斬契丹酋長一人。〔檛，側瓜翻。陳，讀曰陣；下同。酋，慈秋翻。長，知兩翻。〕後軍齊進，契丹兵卻，晉兵始得出。李存命步兵伐木為鹿角，人持一枝，止則成寨。契丹騎環寨而過，寨中發寓弩射之，流矢蔽日，契丹人馬死傷塞路。〔環，音患。射，而亦翻。塞，悉則翻。〕將至幽州，契丹列陳待之。存審命步兵陳於其後，〔陳於契丹陳後，將夾擊之也。一曰以騎兵前進，令步兵陳於其後。〕戒勿動，先令羸兵曳柴然草而進，煙塵蔽天，契丹莫測其多少；因鼓譟合戰，孝審乃趣後陳起乘之，〔羸，倫為翻。趣，讀曰促。〕契丹大敗，席捲其眾自北山去，〔取古北口路而去。卷，讀曰捲。〕委棄車帳鎧仗羊馬滿野，晉兵追之，俘斬萬計。辛丑，嗣源等入幽州，周德威見之，握手流涕。〔為虜所困，得救而解，喜極涕流。〕
契丹以盧文進為幽州留後，其後又以為盧龍節度使，文進常居平州，帥奚騎歲入北邊，殺掠吏民。〔帥，讀曰率；下同。〕晉入自瓦橋運糧輸薊城，〔九域志：瓦橋北至涿州一百二十里，涿州北至薊城一百二十里。薊，音計。〕雖以兵援之，不免抄掠。契丹每入寇，則文進帥漢率為鄉導，〔鄉，讀曰嚮。〕盧龍巡屬諸州為之殘弊。〔盧龍諸州，自唐中世以來自為一域，外而捍禦兩蕃，內而連兵河朔，其力常有餘。及並於晉，則歲遣糧援繼之而不足，此其故何也﹖保有一隅者其心力專，廣土眾民其心力有所不及也。詩云：無田甫田，維莠驕驕。信矣！為於偽翻；不為承、誓為、為吾、請為同。〕
6劉鄩自滑州入朝，朝議以河朔失守責之，〔河朔失守事見上卷。朝，直遙翻。〕九月，落鄩平章事，左遷亳州團練使。〔當其時不能治也，待其入朝而後責之，失政刑矣。〕
7冬，十月，己亥，加吳王鏐天下兵馬元帥。
8晉王還晉陽。〔自魏州還晉陽。〕王連歲出征，凡軍府政事一委監軍使張承業，承業勸課農桑，畜積金穀，收市兵馬，徵租行法不寬貴戚，由是軍城肅清，〔軍城，謂晉陽軍城也。〕饋餉不乏。王或時須錢蒱博及給賜伶人，而承業靳之，〔靳，居焮翻，吝惜也。〕錢不可得。王乃置酒錢庫，令其子繼岌為承業舞，承業以寶帶及幣馬贈之。王指錢積呼繼岌小名謂承業曰：「和哥乏錢，七哥宜以錢一積與之，帶馬未為厚也。」〔張承業第七。晉王以兄事承業，呼之為七哥。〕承業曰：「郎君纏碩皆出承業俸祿，唐人凡為人舞，人則以錢綵寶貨謝之，謂之纏頭。俸，扶用翻。〕此錢，大王所以養戰士也，承業不敢以公物為私禮。」王不悅，憑酒以語侵之，承業怒曰：「僕老敕使耳！非為子孫計惜此庫錢，所以佐王成霸業也，不然，王自取用之，何問僕為！不過財盡民散，一無所成耳。」〔晉王他日率如張承業之言。〕王怒，顧李紹榮索劍，承業起，挽王衣〔索，山客翻。挽，武遠翻，引也。〕泣曰：「僕受先王顧託之命，誓為國家誅汴賊，〔朱氏居汴，李氏名其為賊。〕若以惜庫物死於王手，僕下見先王無愧矣。〔先王，謂晉王克用。〕今日就王請死！」閻寶從旁解承業手令退，承業奮拳毆寶踣地，罵曰：〔毆，烏口翻。踣，蒲北翻。〕「閻寶，朱溫之黨，受晉大恩，〔言閻寶北梁降晉，晉不殺而寵貴之。〕曾不盡忠為報，顧欲以諂媚自容邪！」曹太夫人聞之，遽令召王，〔史書曹太夫人者，以見嫡母劉夫人不可得而令其子。〕不惶恐叩頭，謝承業曰：「吾以酒失忤七哥，〔忤，醜故翻。〕必且得罪於太夫人，七哥為吾痛飲以分其過。」王連飲四卮，承業竟不肯飲。王入宮，太夫人使人謝承業曰：「小兒忤特進，〔張承業於時官特進，意亦晉王承製授之也。〕適已笞之矣。」明日，太夫人與王俱至承業第謝之。〔史言晉王之在魏，皆張承業足饋餉以輔之；亦內有曹夫人，故承業得行其志。〕未幾，〔幾，居豈翻。〕承製授承業開府儀同三司、左衛上將軍、燕國公。承業固辭不受，但稱唐官以至終身。
掌書記盧質，嗜酒輕傲，嘗呼王諸弟為豚犬，王銜之；承業恐其及禍，乘間言曰：「盧質數無禮，〔間，古莧翻。數，所角翻。〕請為大王殺之。」王曰：「吾方招納賢才以就功業，七哥何言之過也！」承業起立賀曰：「王能如此，何憂不得天下！」質由是獲免。〔史言張承業惟能足兵，且能保護士君子。〕
晉王元妃衛國韓夫人，次燕國伊夫人，次魏國劉夫人。劉夫人最有寵，〔書晉宮之次者，以見其宮中貫魚失序。〕其父成安人，〔成安，漢斥丘縣，北齊置成安縣，唐屬相州，時屬魏州。九域志：成安在魏州西一百里。〕以醫卜為業。夫人幼時，晉將袁建豐掠得之，入於王宮，性狡悍淫勡，〔悍，下罕翻，又侯旰翻。〕從王在魏；父聞其貴，詣魏宮上謁，〔上，時掌翻。〕王召袁建豐示之。建豐曰：「始得夫人時，有黃鬚丈人護之，此是也。」王以語夫人，〔語，牛倨翻。〕夫人方與諸夫人爭寵，以門地相高，恥其家寒微，大怒曰：「妾去鄉時略可記憶，妾父不幸死亂兵，妾守屍哭之而去，今何物田舍翁敢至此！」命笞劉叟於宮門。〔父且笞之，而何有於君！異日李存渥之事，無足怪也。〕
9越主巖遣客使劉瑭使於吳，告即位，〔是年八月，劉巖稱帝。〕且勸吳王稱帝。
10閏月，戊申，蜀主以判內樞密院庾凝績為史部尚書、內樞密使。
11十一月，丙子朔，日南至，蜀主祀圜丘。
12晉王聞河冰合，曰：「用兵數歲，限一水不得渡，貞明元年，晉得魏博兵，始窺河上；若以破夾寨為用兵之始，則已十年矣。〕今冰自合，天贊我也。」亟如魏州。
13蜀主以劉知俊為都招討使，〔見是年七月。〕諸將皆舊功臣，多不用其命，且疾之，故無成功。〔伐岐無功也。〕唐文扆數毀之；〔數，所角翻。〕蜀主亦忌其才，嘗謂所親曰：「吾老矣，知俊非爾輩所能馭也。」十二月，辛亥，收知俊，稱其謀粄，斬於炭市。〔劉知俊懼不見容於梁而奔岐，懼不見容於岐而奔蜀，率亦不為蜀所容。挾虎狼之性而附入，人必虞其搏噬，其能容之乎！〕
14癸丑，蜀大赦，改明年元曰光天。
15壬戌，以張宗奭為天下兵馬副元帥。
16帝論平慶州功，〔賀緕平慶州，見上捲上年。〕丁卯，以天龍虎統軍賀緕為宣義節度使、同平章事，尋以為北面行營招討使。〔為賀緕不能拒晉張本。〕
17戊辰，晉王畋於朝城。〔朝城，本漢東武陽縣，後周曰武陽，唐改曰朝城。九域志：朝城縣在魏州東南八十里，又三十里至河。〕是日，大寒，晉王視河冰已堅，引步騎稍渡。梁甲士三千戍楊劉城，綠河數十里，列柵相望，晉王急攻，皆陷之。進攻楊劉城，使步兵斬其鹿角，負葭葦塞塹，〔陸佃埤雅曰：葦即今之蘆，一名葭。葭，葦之未秀者也。雈，即今之荻，一名蒹。蒹，萑之未秀者也。至秋堅成，謂之萑葦；萑小而葦大。字說曰：蘆謂之葭，其小曰萑；荻謂之蒹，其小曰葦。荻強而葭弱，荻高而葭下。塞，悉則翻。〕四面進攻，即日拔之，獲其守將安彥之。
先是，租庸使、戶部尚書趙巖言於帝曰：「陛下踐阼以來，尚未南郊，議者以為無異藩侯，〔先，悉薦翻。〕為四方所輕。請幸西都行郊禮，遂謁宣陵。」〔宜陵在河南伊闕縣，故請帝因郊而謁陵。〕敬翔諫曰：「自劉鄩失利以來，〔劉鄩敗，見上捲上年。〕公私困竭，人心惴恐；〔惴，之睡翻。〕今展禮圜丘，必行賞賚，是慕虛名而受實弊也。且勍敵近上，〔勍敵，謂晉也。勍，渠京翻。〕乘輿豈宜輕動！〔乘，繩證翻。〕俟北方既平，報本未晚。」〔晉書曰：祀者帝王之重事，所以報本反始也。〕帝不聽。己巳，如洛陽，閱車服，飾宮闕。郊祀有日，聞楊劉失守，道路訛言晉軍已至大梁，扼汜水矣，扼汜水，謂扼虎牢之險也。〕從官皆憂其家，相顧涕泣；〔從，才用翻。〕帝惶駭失圖，遂罷郊祀，奔歸大梁。
18甲戌，以河南尹張宗奭為西都留守。
19是歲，閩王審知為其子牙內都指揮使延鈞娶越主巖之女。〔為，於偽翻。〕
四年（戊寅、九一八）
1春，正月，乙亥朔，蜀大赦，復國號曰蜀。〔蜀改國見上卷二年。〕
2帝至大梁。〔自洛陽還至大梁。〕晉兵侵掠至鄆、濮而還。〔晉拔楊劉，楊劉屬鄆州界，又西則濮州界。鄆，音運。濮，博木翻。〕敬翔上疏曰：「國家連年喪師，上，時掌翻。喪，息浪翻。〕疆土日蹙。陛下居深宮之中，所與計事者皆左右近習，豈能量敵國之勝負乎！〔量，音良。〕先帝之時，奄有河北，〔開平之間，幽、滄鎮、定、魏皆附於梁，故云然。〕親御豪傑之將，猶不得志。〔謂夾寨、柏鄉、蓨縣之師皆不得志於晉。〕今敵至鄆州，階下不能留意。臣聞李亞子繼位以來，於今十年，〔開平元年，晉王存勗嗣位，於今十一年。〕攻城野戰，無不親當矢石，近者攻楊劉，身負束薪為士卒先，一鼓拔之。陛下儒雅守文，晏安自若，使賀緕輩敵之，而望攘逐寇讎，非臣所知也。陛下宜詣訪黎老，〔黎，眾也。〕別求異策；不然憂未艾也。臣雖駑怯，〔駑，音奴。〕受國重恩，陛下必若乏才，乞於邊垂自效。」疏奏，趙、張之徒言翔怨望，帝遂不用。
3吳以右都押牙王祺為虔州行營都指揮使，將洪、撫、袁、吉之兵擊譚全播。嚴可求以厚利募贛石水工，故吳兵奄至虔州城下，虔人始知之。〔虔州水行至吉州，有贛石之險。吳先募水工習於水道，故舟行無礙。註詳見辯誤。贛，音紺。〕
4蜀太子衍好酒色，樂遊戲。〔好，呼到翻。樂，五教翻。〕蜀主嘗自夾城過，聞太子與諸王鬬雞擊毬喧呼之聲，〔蜀蓋倣長安之制，附來城為諸王宅。〕歎曰：「吾百戰以立基業，此輩其能守之乎！」由是惡張格，而徐賢妃為之內主，竟不能去也。〔張格贊立宗衍，見二百六十八卷乾化二年。惡，烏路翻。去，羌呂翻。〕信王宗傑有才略，屢陳時政，蜀主賢之，有廢立意；二月，癸亥，宗傑暴卒，蜀主深疑之。
5河陽節度使、北面行營排陳使謝彥章將兵數萬攻楊劉城。甲子，晉王自魏州輕騎河上；彥章築壘自固，決河水，瀰浸數裏，以限晉兵，晉兵不得進。〔謝彥章，梁之騎將也，懼晉兵之衝突，決河水以限之。幽、並之突騎非南兵之所能敵，自古然也。瀰，音彌。〕彥章，許州人也。安彥之散卒多聚於兗、鄆山谷為羣盜，以觀二國成敗，晉王招募之，多降於晉。〔降，戶江翻。〕
6己亥，蜀主以東面招許使王宗侃為東、西兩路諸軍都統。〔此伐岐東、西兩路之兵也　；東路出寶雞，西路出秦隴。〕
7三月，吳越王鏐初立元帥府，置官屬。〔前年梁加錢鏐諸道兵馬元帥，去年又加天下　餘馬元帥。〕
8夏，四月，卯朔，蜀主立子宗平為忠王，宗特為資王。
9岐王復遣使求好於蜀。〔岐與蜀絕，見二百六十七卷乾化元年。復，扶又翻。〕
10己酉，以吏部侍郎蕭頃為中書侍郎、同平章事。
11保大節度使高萬金卒。癸亥，以忠義節度使高萬興兼保大節度使，並鎮鄜、延。〔太祖改保塞軍為忠義軍。高萬興，萬金之兄也；兄弟並鎮，今併為一。〕
12司空兼門下侍郎、同平章事趙光逢告老，己巳，以司徒致仕。
13蜀主自永平末〔梁乾化元年，蜀改元永平；梁貞明二年，蜀改元通正。〕得疾，昏瞀　，〔瞀，莫候翻。〕至是增劇；以北面行營招討使兼中書令王宗弼沉靜有謀，五月，召還，以為馬步都指揮使。乙亥，召大臣入寢殿，告之曰：「太子仁弱，朕不能違諸公之請，踰次而立之；〔即謂張格令諸公署表時事。〕若其不堪大業，可置諸別宮，幸勿殺之。但王氏子弟，諸公擇而輔之。徐妃兄弟，止可懮其祿位，慎勿使之掌兵預政，以全其宗族。」
內飛龍使唐文扆久典禁兵，參預機密，欲去諸大臣，〔去，羌呂翻。〕遣人守宮門；王宗弼等三十餘人日至朝堂，不得入見，〔見，賢遍翻。〕文扆屢以蜀主之命慰撫之，伺蜀主殂，即作難。〔伺，相吏翻。，難，乃旦翻。〕遣其黨內皇城使潘在迎傎察外事，〔傎，醜鄭翻，伺也。〕在迎以其謀告宗弼等；宗弼等排闥入，言文扆之罪，以天冊府掌書記進延昌權判六軍事，〔蜀置天策府，見上卷乾化四年。將罪唐文扆，先奪其判六軍事。〕召太子入侍疾。丙子，貶唐文扆為眉州刺史。翰林學士承旨王保晦坐附會文扆，削官爵，流瀘州。在迎，炕之子也。〔潘炕亦蜀主所親任者也，入筦樞密，出居方鎮。炕，苦浪翻。〕
丙申，蜀主詔中外財賦、中書除授、諸司刑獄案牘專委庾凝績，都城及行營軍旅之事委宣徽南院使未光嗣。
丁酉，削唐文扆官爵，流雅州。辛丑，以宋光嗣為內樞密使，與兼中書令王宗弼、宗瑤、宗綰、宗夔並受遺詔輔政。初，蜀　主雖因唐制置樞密使，專用士人，〔唐制，樞密使本用宦者。〕及唐文扆得罪，蜀主以諸將多許州故人，〔蜀主本許州舞陽人，其諸將亦多許人。〕恐其不為幼主用，故以光嗣代之。自是宦者始用事。〔為蜀以宦者亡張本。〕
六月，壬寅，【章：十二行本「寅」下有「朔」字；乙十一行本同；張校同。】蜀主殂。〔考異曰：北夢鎖言云：「餘聞宗弼親吏曹處琪言：建疑信王暴卒，唐文扆與徐妃、張格陰謀使尚食進雞燒餅因置毒。建疾困，大臣魏弘夫等請誅文扆。建曰：『太子好酒色，若不克負荷，幸無殺之。徐氏兄弟勿與兵權。』言訖，長籲而逝。」劉恕按：舊史貶文扆後二十七日蜀主始殂，疑曹處琪之妄，孫光憲從而記之。〕癸卯，太子即皇帝位。〔名衍，字化源，建幼子也。〕尊徐賢妃為太后，〔衍母也。〕徐淑妃為太妃。以宋光嗣判六軍諸衛事。
乙卯，殺唐文扆、王保晦。命西面招討副使王全【章：十二行本「全」作「宗」；乙十一行本同；孔本同。】昱殺天雄節度使唐文裔於秦州，〔貞明二年，蜀主遣唐文裔伐岐，遂鎮秦州。〕免左保勝軍使領右街使唐道崇官。
14吳內外馬步都軍使、昌化節度使、同平章事徐知訓，驕倨淫暴。威武節度使、知撫州李德誠〔歐史職方考曰：五代之際外屬之州， 揚州曰淮南，宣州曰寧國，鄂州曰武昌，洪州曰鎮南，復州曰武威，杭州曰鎮海，越州曰鎮東，江陵府曰南，益州、梓州曰劍南東、西川，遂州曰武信，興元府曰山 南西道，洋州曰武定，黔州曰黔南，潭州曰武安，桂州曰靜江，容州曰寧遠，邕州曰建武，廣州曰清海，皆唐故號，更五代無所易，而今因之者也。其餘憯偽改置之名不可悉考而不足道，其因著於今者略註於譜。按歐公之時去五代未遠，十國憯偽自相署置，其當時節鎮之名已無所考，況欲考之於二三百年之後乎！今台州有魯洵作杜雄墓碑雲，唐僖宗光吞三年陞台州為德化軍。洵乃雄史，時為德化軍判官者也。又嘉定中黃巖縣永寧江有泅於水者，拾一銅印，其文曰「台州德化軍行營朱記」。宋太祖乾德元年，錢昱以德化軍節度使、本路安撫使兼知台州。台州小郡猶置節度，其化州郡從可知矣。吳之昌化、威武蓋亦置之境內屬城，但不可得而考其地耳。〕有家妓數十，知訓求之，〔妓，渠綺翻。〕德誠遣使謝曰：「家之所有皆長年，〔長，知兩翻。謂年已長也。〕或有子，不足以侍貴人，當更為公求少而美者。」〔為，子偽翻。少，詩照翻。〕知訓怒謂使者曰：「會當殺德誠，並其妻取之！」
知訓狎侮吳王，無復君臣之禮。嘗與王為懮，自為參軍，使王為蒼鶻，總角弊衣執帽以從。〔優人為優，以一人揺頭衣綠，謂之參軍；以一人髽角弊衣，如僮如之狀，謂之蒼鶻。從，才用翻。〕又嘗泛舟濁河，王先起，知訓以彈彈之。〔上彈，徒旦翻。下彈，徒丹翻。〕又嘗賞花於禪智寺，〔宋白曰：禪智寺在揚州城東，寺前有橋，跨舊官河。〕知訓乘輕舟逐之，不及，以鐵撾殺王親吏。〔撾，側瓜翻。〕將佐無敢言者，父溫皆不之知。
知訓及弟知詢皆不禮於徐知誥，〔以知誥養子也。〕獨季弟知諫以兄禮事之。〔為徐佑諫附於誥以奪知詢金陵張本。〕知訓嘗召兄弟飲，知誥不至，知訓怒曰：「乞子不欲酒，欲劍乎！」又嘗與知誥飲，伏甲欲殺之，知諫躡知誥足，〔躡，尼輒翻。〕誥陽起如廁，遁去，知訓以劍授左右刁彥能使追殺之；彥能馳騎及於中塗，舉劍示知誥而還，以不及告。〔還，從宣翻，又如字。還告知訓以追之不及也。餘謂楊渥、徐知訓之於知誥，皆知所惡者也。〕
平盧節度使，同平章事、諸道副都統朱瑾遣家妓通候問於知訓，〔妓，渠綺翻。〕知訓強欲私，瑾已不平。知訓惡瑾位加己上，〔惡，烏路翻。〕置靜淮軍於泗州，出瑾為靜淮節度使，瑾益恨之，然外事知訓愈瑾。瑾有所愛馬，冬貯於幄，夏貯於幬；〔貯，丁呂翻。幬，徒到翻，今之葛罩、紗罩是也。又宜由翻，唐韻曰：單帳也。冬貯於幄，欲其煖也；夏貯於幬，既欲其涼，且隔蚊蝱。以養人者養畜，可謂愛之過矣。〕寵妓有絕色；知訓過別瑾，〔過，音戈。過瑾而言別。〕瑾置酒，自捧觴，出寵妓使歌，以所愛馬為壽，知訓大喜。瑾因延之中堂，伏壯士於戶內，出妻陶氏拜之，〔路振九國志：瑾妻陶氏，雅之女也。〕知訓答拜，瑾以笏自後擊之踣地，〔踣，蒲北翻。〕呼壯士出斬之。瑾先繫二悍馬於廡下，將圖知訓，密令人解縱之，馬相蹄齧，〔廡，罔甫翻。蹄，大計翻。齧，魚結翻。〕聲甚厲，以是外人莫之聞。瑾提知訓首出，知訓從者數百人皆散走。瑾馳入府，以首示吳王曰：「僕已為大王除害。」〔從，才用翻。為，於偽翻；下吾為同。〕王懼，以衣障面，走入內，曰：「舅自為之，我不敢知！」〔吳王行密先娶朱氏，與瑾同姓，因呼之為舅。〕瑾曰：「婢子不足與成大事！」以知訓首擊柱，挺劍將出，〔挺，待鼎翻，拔也。〕子城使翟虔等已闔府門勒兵討之，乃自後踰城，墜而折足，〔翟虔，徐溫親將也，使之防衛吳王。翟，直格翻。折，而設翻。〕顧追者曰：「吾為萬人害，以一身任患。」遂自列，〔任，音壬。列，古頂翻。〕
徐知誥在潤州聞難，〔揚、潤夾江，相去五十餘裏。難，乃旦翻。〕用未齊丘策，即日引兵濟江。〔考異曰：吳錄、九國志、徐鉉江南錄，知訓死，知誥過江，皆無日。江南錄曰：「先生聞亂，即日以州兵渡江，至廣陵。會瑾自殺，因撫定其眾。」十國紀年吳史：「六月乙卯，瑾殺知訓，踰城自殺。戊午，知誥入揚州代知訓執政。己未，誅瑾黨與。」廣本：「戊午，知誥親史馬仁裕聞知訓死，自蒜山渡，白知誥。知誥即日帥兵入揚州，撫定史民。」按揚、潤相去至近，知誥豈得四日然聞之！今從江南錄。表徐知誥勉就潤州以俟變，本宋齊丘之策也，事見上卷三年。〕瑾已死，因撫定軍府。時徐溫諸子皆弱，溫乃知誥代知訓執吳政，沈朱瑾屍於雷塘而滅其族。〔沈，持林翻。〕
瑾之殺知訓也，泰寧節度使米志誠從十餘問瑾所向，聞其已死，乃歸；宣諭使李儼貧而困，寓居海陵；〔李儼宣諭淮南，見二百六十三卷唐昭宗天復二年。〕溫疑其與瑾通謀，皆殺之。嚴可求恐志誠不受命，詐稱袁州大破楚兵，將使皆入賀，伏壯士於戟門，擒志誠，斬之，並其諸子。
15壬戌，晉王自魏州勞軍於楊劉，〔勞，力到翻。〕自泛舟測河水，其深沒槍。王謂諸將曰：「梁軍非有戰意，但欲阻水以老我師，當涉水攻之。」甲子，王引親軍先涉，諸軍隨之，褰甲橫槍，結陳而進。是日水落，深纔及膝。匡國節度使、北面行營排陳使謝彥章帥眾臨岸拒之，〔前書河陽節度使謝彥章，此書匡國節度使，蓋自河陽徙匡國也。陳，讀曰陣。帥，讀曰率。〕晉兵不得進，乃稍引卻，梁兵從之。及中流，鼓譟復進，〔復，扶又翻。〕彥章不能支，稍退登岸；晉兵因而乘之，梁兵大敗，死傷不可勝紀，〔臨岸與涉水者戰，則據高者得其利；俱戰於水中，則勇者勝。此謝彥章之所以敗也。勝，音升。〕河水為之赤，彥章僅以身免。是日，晉人遂陷濱河四寨。
16蜀唐文扆既死，太傅、門下侍郎、同平章事張格內不自安，〔張格附唐文扆見上三年。〕或勸格稱疾俟命，禮部尚書楊玢自恐失勢，謂格曰：玢，方貧翻。〕「公有援立大功，〔謂草表使諸公請立宗衍。〕不足憂也。」庚午，貶格為茂州刺史，玢為榮經尉；吏部侍郎許寂、戶部侍郎潘嶠皆坐格黨貶官。格尋再貶維州司戶，庾凝績奏徙格於合水鎮，〔九域志：邛州蒲江縣有合水鎮。〕令茂州刺史顧承郾伺格陰事。王宗況妻以格同姓，欲全之，謂承郾母曰：「戒汝子，勿為人報仇，〔郾，於建翻。為，偽翻。〕他日將歸罪於汝。」承郾從之。凝績怒，因公事抵承郾罪。
秋，七月，壬申朔，蜀主以兼中書令王宗弼為鉅鹿王，宗瑤為臨淄王，宗綰為臨洮王，〔洮，土刀翻。〕宗播為臨潁王，宗裔、宗夔及兼侍中宗黯皆為琅邪邵王。〔自典午渡江以來，江左以琅邪之王為衣冠甲族，故三人皆封琅邪。〕甲戌，以王宗侃為樂安王。丙子，以兵部尚書庾傳素為太子少保兼中書侍郎、同平章事。蜀立不親政事，內外遷除皆出於王宗弼。宗弼維賄多私，上下諮怨。宋光嗣通敏善希合，〔希指迎合也。〕蜀主寵任之，蜀由是遂衰。〔有政事則國強，無政事則國衰。衰者亡之漸也，可不戒哉！〕
17吳徐溫入朝於廣陵，〔自昇州入朝。〕疑諸將皆預朱瑾之謀，欲大行誅戮。徐知誥嚴可求具陳徐知訓過惡，所以致禍之由，溫怒稍解，乃命網瑾骨於雷塘而葬之，〔徐溫審知罪在其子，故葬朱瑾。〕責知訓將佐不能匡救，皆抵罪；獨刁彥能屢有諫書，溫賞之。戊戌，以知誥為淮南節度行軍副使、內外馬步都軍副使、通判府事，〔考異曰：安十國紀年，六月乙卯，知訓被殺。至此四十四日，吳之政事必有所出。蓋知誥至廣陵即代知訓執吳政，至此方除官耳。〕兼江州團練使。以徐知諫權潤州團練事。〔代知誥也。〕溫還鎮金陵，總吳朝大綱，〔朝，直遙翻。〕自餘庶政，皆決於知話誥。
知誥悉反知訓所為，事吳王盡恭，接士大夫以謙，御眾以寬，約身以儉。以吳王之命，悉蠲天祐十三年以前逋稅，〔梁既篡唐，淮南仍稱天祐，至是歲為天祐十五年。徐知誥蠲天祐十三年以前逋稅，是年以後其逋者徵之。〕餘俟豐年乃輸之。〔謂天祐十四年逋租也。〕求賢才，納規諫，除奸猾，杜請託。於是士民翕然歸心，雖宿將悍夫無不悅服。【章：十二行本「服」下有「以宋齊丘為謀主」七字；乙十一行本同；孔本同；張校同；退齋校同。】史言徐知訓之倨淫暴，適為徐知誥之資。悍，下罕翻，又侯旰翻。〕先是，吳有丁口錢，又計畝輸錢，錢重物輕，民甚苦之。〔先，悉薦翻。〕齊丘說知誥，以為「錢非耕桑所得，今使民輸錢，是教民棄本逐末也。請蠲丁口錢；〔程大昌演繁露曰：今之丁錢，即漢世算錢也，以其計口輸錢，故亦名賦也。漢四年初為算賦。如淳曰：漢儀注，民年十五以上至五十六出賦錢，人百二十為一算，治庫兵車馬。至文帝時，人多丁眾，則遂取高帝本額歲減三之二，則一口一年輸錢止於四十也。賈捐之曰：文帝偃武行文，民賦四十，丁男三年而一事。如淳曰：常賦歲百二十，歲一事。文帝時天下民多，故出賦四十，凡三歲而一事。此之謂賦，即高帝時百二十，至此而減為四十者也；此之謂事，即古法一歲一丁供役無過三日者是也。民年十五以上，雖未成丁亦輸口錢，所謂民賦四十者也；及已成丁，則每歲黨供三日之役者，至此減為三年而才受一年之役也。唐制：成丁而就役，於役則計日收其庸末世所謂丁口錢本此。說，式芮翻。〕自餘稅悉輸穀帛，紬絹匹直千錢者當稅三千。」〔以直千錢之物，當稅額之三千。〕或曰：「如此，縣官歲失錢億萬計。」齊丘曰：「安有民富而國家貧者邪！」知誥從之。由是江、淮間曠土盡闢，〔曠土，空曠不耕之土。〕桑柘滿野，國以富強。
知誥欲進用齊丘而行溫惡之，〔宋齊丘為徐知誥謀奪徐氏之政，使溫知之，豈特惡之而已。蓋齊丘之為人，輕佻褊躁，溫以此惡之耳。惡，烏路翻。〕以為殿直軍判官。〔殿直，使之入直吳殿。軍判官，行軍判官也。〕知誥每夜引齊丘於水亭屏語，常至夜分，〔屏語，屏左右而與齊丘密語也。水亭則四旁空闊，無耳屬於垣之虞。夜分，夜半也。屏，必郢翻。〕或居高堂，悉去屏障，獨置大爐，相向坐，不言，以鐵叚畫灰為字，隨以匙滅去之，〔去屏障，所以防左右隱蔽其身而竊者。去，羌呂翻。〕故其所謀，人莫得而知也。
18虔州險固，吳軍攻之，久不下，〔是年二月，吳攻虔州。〕軍中大疫，王祺病，吳以鎮南節度使劉信為虔州行營招討使，未幾，祺卒。〔幾，居豈翻。〕譚全播求救於吳越、閩、楚。吳越王鏐以統軍使傳球為西南面行營應援使，將兵二萬攻信州；〔統軍使，吳越所置官。〕楚將張可求將萬人屯古亭，閩兵屯雩都以救之。〔雩都，漢古縣，唐屬虔州。九域志：在州南一百七十里。〕信州兵纔數佰，逆戰，不利；吳越兵圍其城。刺史周本，吞關張虛幕於門內，召僚佐登城樓作槳宴飲，飛矢雨集，安坐不動；吳越疑有伏兵，中夜，解圍去。吳以前舒州刺史陳璋為東南面應援招討使，將兵侵蘇、湖，〔侵蘇、湖以牽制吳越救虔州之兵力。〕錢傳球自信州南屯汀州。〔按九域志，汀州北至虔州四百八十里。移兵屯汀州，示將救虔也。〕晉王遣間使持帛書會兵於，吳，吳人辭以虔州之難。〔間，古莧翻。難，乃旦翻。〕
19晉王謀大舉入寇，周德威將幽州步騎三萬，李存審將滄景步騎萬人，李嗣源將邢洺步騎萬人，王處直遣將將易定步騎萬人，及麟、勝、雲、蔚、新、武等州諸部落奚、契丹、室韋、吙谷渾，皆以兵會之。八月，井河東魏博之兵，大閱於魏州。〔兵莫難於用眾。是舉也，晉兵先敗，周德威父子死焉，晉王特危而後濟耳。蔚，音鬱。〕
20蜀諸王皆領軍使，彭王宗鼎謂其昆弟曰：「親王典兵，禍亂之本。今主少臣強，纔間　將興，〔少，詩照翻。間，古莧翻。〕繕甲訓士，非吾輩所宜為也。」因固辭軍使，蜀主之，但營書舍、植松自娛而已。〔史言王宗鼎為保身之謀而無維城之助。〕
21泰寧節度使張萬進，輕險好亂。〔好，呼到翻。〕時嬖倖用事，多求賂於萬進，〔嬖，卑義翻，又博計翻。〕萬進聞晉兵將出，己酉遣使附於晉，且求援。以亳州團練使劉鄩為兗州安撫制置使，將兵討之。〔考異曰：莊宗實錄：「天祐十五年八月己酉，張萬進歸款。」薛史末帝紀：「貞明五年三月癸未，削奪張守進官爵，命劉鄩為制置使；十月下兗州，族守進。」萬進傳雲：「貞明四年七月叛，五年冬，拔其城。」劉鄩傳雲：「五年，萬進反，冬，拔其城。」莊宗實錄萬進傳雲：「劉鄩攻圍歷年，屠其城。」莊宗列傳雲：「天祐十五年八月，萬進歸於我。」均王無實錄，紀、傳多不同，難以為據，今以莊宗實錄列傳為定。〕
22甲子，蜀順德皇后殂。〔周氏，蜀主建正室也。〕
23乙丑，蜀主以內給事王廷紹、歐陽晃、李周輅、朱光葆、宋承薀、田魯儔等為將軍及軍使，〔「朱光葆」當作「宋光葆」。薀，音蘊。〕皆幹預政事，驕縱貪暴，大為蜀患，周庠切諫，不聽。〔周庠與蜀主建同起於兵間，歷事多矣。〕晃患所居之隘，夜，因風縱火，焚西鄰軍營數百間，明旦，召匠廣其居；蜀主亦不之問。光葆，光嗣之從弟也。〔從，才用翻。〕
24晉王自魏州如楊劉，引兵略鄆、濮而還，循河而上，軍於麻家渡。〔還，從宣翻。上，時掌翻。麻家渡蓋在濮州界。〕賀緕、謝彥章將梁兵屯濮州北行臺村，相持不戰。〔凡言相持不戰，度其力未足以相勝，而各伺其勢之有可乘者也。〕
晉王好自引輕騎迫敵營挑戰，危窘者數四，〔好，啾到翻。挑，徒了翻。窘，巨隕翻。〕賴李紹榮力戰翼衛之，得免。趙王鎔及王處直皆遣致書曰：「元元之命繫於王，本朝興繫於王，〔本朝，謂唐也。朝，直遙翻。〕柰何自輕如此！」王笑謂使者曰：「定天下者，非百戰何由得之！安可深居帷房以自肥乎！」〔晉王此語，謂王鎔也。然王鎔志守祖父業、自豢養而已；晉王則志於滅梁以雪讎恥者也。及梁既滅，莊宗之志滿矣，馳騁田獵，意以為不居帷房以自肥，不知以帷房自禍也。〕
一旦，王將出營，都營使李存審扣馬泣諫曰：「大王當為天下自重。彼先登陷陳，將士之職也，〔都營使，都總行營之事，一時署置之官名也。為，於偽翻；下王為之同。陳，讀曰陣。〕存審輩宜為之，非大王之事也。」王為之攬轡而還。他日，伺存審不在，策馬急出，顧謂左右曰：「老子妨人戲！」〔以戰為戲，何晉王之輕也！至聞嗣源入大梁，又何其衰也歟！伺，相吏翻。〕王以數百騎抵梁營，謝彥章伏精甲五千於隄下；王引十餘騎度隄，伏兵發，圍王數十重，〔重，直龍翻。〕王力戰於中，後騎繼至者攻之於外，僅得出。會李存救至，梁兵乃退，王始以存審之言為忠。〔史言晉王勇而輕，屢經危殆，其得免者幸也。然再危而再免者，皆李存援兵之力，謂「老子妨人戲」可乎！〕
25吳劉信遣其將張宣等夜將兵三千襲楚將張可求於古亭，破之；又遣梁誰等【章：十二行本「等」下有「將兵」二字；乙十一行本同；孔本同；張校同。】擊吳越及閩兵，二國聞楚兵敗，俱引歸。〔虔州之勢孤矣。詮，且綠翻。〕
26梅山蠻寇邵州，〔梅山蠻居邵州界。宋熙寧五年開置新化縣，在邵州東北二百五十里。〕楚將樊須擊走之。
27九月，壬午，蜀內樞密使宋光嗣以判六軍讓兼中書令王宗弼，蜀立許之。
28吳劉信晝夜急攻虔州，斬首數千級，不能克；使人說譚全播，取質納賂而還。〔說，式芮翻。質，音致。還，從宣翻，又如字。〕徐溫大怒，杖信使者。信子英彥典親兵，溫授英彥兵三千，曰：「汝父居上游之地，將十倍之眾，〔劉信本鎮洪州。南江自洪州至湖口馬當，而會於大江。廣陵當江之下流，是信所居者上游之地也。時淮南攻虔之兵十倍於虔人。〕不能下一城，是反也！汝可以此兵往，與父同反！」又使昇州牙內指揮使朱景瑜與之俱，曰：「全播守卒皆農夫，飢窘踰年，妻子在外，重圍既解，〔重，直龍翻。〕相賀而去，聞大兵再往，必皆逃遁，全播所守者空城耳，往必克之。」〔史言徐溫既能御將，又能料敵。〕
29冬，十一月，壬申，蜀葬神武聖文孝德明惠皇帝於永陵；廟號高祖。
30越主巖祀南郊，大赦，改國號曰漢。
31劉信聞徐溫之言，大懼，引兵還擊虔州。先鋒始至，虔兵皆潰，〔果如徐溫所料。〕譚全播奔雩都，追執之。〔唐僖宗光啟元年，譚全播推盧光稠據虔州，中更二姓，及全播自為之而亡。〕吳以全播為右威衛將軍，領百勝節度使。
先是，吳越王鏐常自虔州入貢，至是道絕，〔吳越自虔州道入貢，詳見上卷二年。今虔州入於吳，故道絕。先，悉薦翻。〕始自海道出登、萊，抵大梁。〔此即閩、越入貢大梁水程也。但吳越必就許浦或定海就舟，水程此閩為近耳。〕
32初，吳徐溫自以權重而住卑，說吳不曰：「今大王與諸將皆為節度使，雖有都統之名，不足相臨制；〔唐授吳王行密諸道行營都統，其子渥、降演嗣位，皆宣論使李儼承製授之。〕請建吳國，稱帝而治。」王不許。
嚴可求屢勸溫以次子知詢代徐知誥知吳政，知誥與駱知祥謀，出可求為楚刺史。可求既受命，至金陵，見溫，說之曰〔：說，式芮翻。〕「吾奉唐正朔，常以興復為辭。今朱、李方爭，朱氏日衰，李氏日熾。一旦李氏有天下，吾能北面為之臣乎﹖不若先建吳國以繫民望。」溫大悅，復留可求〔復，扶又翻。〕參總庶政，使草具禮儀。〔草具建國儀注。〕知誥可求不可去，〔去，羌呂翻。〕乃以女妻其子續。〔妻，千細翻。其後嚴續遂相南唐。〕
33晉王欲趣大梁，〔趣，七喻翻；下同。〕而梁軍扼其前，堅壁不戰百餘日。十二月，庚子朔，晉王進兵，距梁軍十里而舍。〔自麻家渡進兵逼行臺村。〕
初，北面行營招討使賀緕善將步兵，排陳使謝彥章善將騎兵，緕惡其與己齊名。〔史言賀緕忌能以誤國事。惡，烏路翻。〕一旦，緕與彥章治兵於野，〔治，直之翻。〕緕指一高地曰：「此可以立柵。」至是，晉軍適置柵於其上，緕疑彥章與晉通謀。緕屢欲戰，謂彥曰：「主上悉以國兵授吾二人，社稷是賴。今強寇至吾門，而逗遛不戰，可乎！」彥章曰：「強寇憑陵，利在速戰。今深溝高壘，據其津要，彼安敢深入！若輕與之戰，萬一蹉跌，則大事去矣。」〔謝彥章欲持久以老晉師，賀緕欲決勝負於一戰。以此觀之，其智識固有間俟。蹉，七何翻。跌，徒結翻。〕緕益疑之，密譖之於帝，與行營馬步都虞候曹州刺史朱珪謀，因享士，伏甲，殺彥章及濮州刺史孟審、別將侯溫裕，以謀叛聞。〔誣謝彥章等以謀叛聞奏於上。〕審澄、溫裕，亦騎將之退者也。〔梁之騎將皆死，獨王彥章在耳。〕丁未，以朱珪為匡國留後，癸丑，又以為平盧節度使兼行營馬步副指揮使以賞之。〔賀緕為之請也。〕
晉王聞彥章死，喜曰：「彼將帥自相魚肉，亡無日矣。〔將，即亮翻。帥，所類翻。〕賀緕殘虐，失士卒心，我若引兵直指其國都，〔國都謂大梁。〕彼安得堅壁不動！幸而一與之戰，蔑不勝矣。」王欲自將萬騎直趣大梁，周德威曰：「梁人雖屠上將，〔謂殺謝彥章也。〕其軍尚全，輕行徼利，未見其福。」〔徼，一遙翻。〕不從。戊午，下令軍中老弱悉歸魏州，起師趨汴。〔趨，七喻翻。〕庚申，毀營而進，眾號十萬。
34辛酉，蜀改明年元曰乾德。
35賀緕聞晉王已西，〔自行臺村趨大梁為自東徂西。〕亦棄營而踵之。晉王發魏博早白丁三萬從軍，以供營柵之役，所至，營柵立成。壬戌，至胡柳陂。〔胡柳陂在濮州，西臨縣界。〕癸亥旦，候者言梁兵自後至矣。周德威曰：「賊倍道而來，未有所舍，我營柵已固，守備有餘，既深入敵境，動須萬全，不可輕發。此去大梁至近，梁兵各念其家，內懷憤激，不以方略制之，死難得志。王宜按兵勿戰，德威請以騎兵擾之，使彼不得休息，至暮營壘未立，樵爨未具，乘其疲乏，可一舉滅也。」〔此周德威所以破王景仁者也。若晉王能用之，賀緕必不能支，梁事去伏，逗必待李嗣源取東平哉。〕王曰：「前在河上恨不見賊，今賊至不擊，尚復何待，〔復，扶又翻。殿，丁練翻。〕即以親軍先出。德威不得已，引幽州兵從之，〔晉王既先出，周德威若不以兵從之，則為顧望不進，此誠有不得已者伏。史言其心。〕謂其子曰：「吾無死所矣。」
賀緕結陳而至，橫亙數十里。王帥銀槍都陷其陳，〔陳，讀曰陣；下同。帥，讀曰率。〕衝盪擊斬，往返十餘裏。行營左廂馬軍都指揮使、鄭州防禦使王彥章軍先敗，西走趣濮陽。〔梁之騎兵先敗走。趣，七喻翻；下同。〕晉輜重在陳西，望見梁旗幟，驚潰，〔晉輜重見梁騎兵西嚮，謂其來犯，故驚而潰。〕入幽州陳，幽州兵亦擾亂，自相蹈藉；〔藉，慈夜翻。〕周德威不能制，父子皆戰死。〔陳既擾亂，周德威雖勇，一夫敵耳。〕魏博節度副使不緘與輜重俱行，亦死。
晉兵無復部伍。梁兵四集，勢甚盛。晉王據高丘收散兵，至日中，軍復振。〔據高丘則散兵望旗聞而集，故其軍復振。復振者，言其師徒已橈敗，復振迅而起也。〕陂中有土山，賀緕引兵據之。晉王謂將士曰：「今日得此山者勝，吾與汝曹奪之。」即引騎兵先登，李從珂與銀槍大將王【嚴：「王」改「李」；下同。】建及以步卒繼之，梁兵紛紛而下，遂奪其山。〔用兵之勢，據高以臨下者勝。晉兵既奪土山，賀緕失地利矣。珂，丘何翻。〕
日向晡，〔晡，奔謨翻。〕賀緕陳於山西，晉兵望之有懼色。諸將以為諸軍未盡集，不若斂兵還營，詰朝復戰。〔詰，去吉翻。復，扶又翻。〕天平節度使、東南面招討使閻寶曰：「王彥章騎兵已入濮陽，〔言王彥章所領騎兵已敗而西去。〕山下惟步卒，〔山下謂土山之下。此即指言賀緕陳於山西之兵。〕向晚皆有歸志，我乘高趣下擊之，破之必矣。今王深入敵境，偏師不利，〔謂周德威之兵喪敗。〕若復引退，必為所乘。〔復，扶又翻；下同。〕諸軍未集者聞梁再克，必不戰自潰。凡決勝料敵，惟觀情勢，情勢已得，斷在不疑。〔斷，丁亂翻。〕王之成敗，在此一戰；若不決力取勝，縱收餘眾北歸，河朔非王有也。」〔言晉大舉而敗退，梁兵乘勝渡河，則河朔必望風而歸梁。〕昭義節度使李嗣日昭曰：「賊無營壘，日晚思負未可知也。」王建及擐甲橫槊而進〔擐，音宦。〕曰：「賊大將已遁，〔大將指王彥章。〕王之騎軍一無所失，今擊此疲乏之眾，如拉朽耳。〔拉，盧合翻。〕王但登山，觀臣為王破賊。」王愕然曰：「非公等言，吾幾誤計。」〔為，子偽翻。幾，居依翻。〕嗣昭、建及以騎兵大呼陷陳，〔呼，火故翻。〕諸軍繼之，梁兵大敗。元城令吳瓊，貴鄉令胡裝，各帥白丁萬人，於山下曳柴揚塵，鼓譟以助其勢。梁兵自相騰藉，棄甲山積，死亡者幾三萬人。〔帥，讀曰率。幾，居依翻。〕裝，證之曾孫也。〔胡證在唐，歷事憲、穆，位通顯，家富於財。證，音正。〕是日，兩軍所喪士卒各三之二，皆不能振。〔此所謂俱傷而兩敗也。喪，息浪翻；下喪吾同。〕
晉王還營，聞周德威父子死，哭之慟，曰：「喪吾良將，是吾罪也。」以其子幽州中兵馬使光輔為嵐州刺史。〔晉王悔不用周德威之言，致其戰死，故罪己而其子。嵐，盧含翻。〕
李嗣與李從珂相失，見晉軍橈敗，〔橈，奴教翻。勢屈為橈。〕不知王所之，或曰：「王以北矣。」〔「以」，當作「巳」。〕【章：乙十一行本正作「已」；孔本同。】嗣源遂乘冰北渡，將之相州。〔欲自相州歸邢州。相，息亮翻。〕是日，從珂從王奪山，〔謂奪土山也。〕晚戰皆有功。甲子，晉王進攻濮陽，拔之。〔九域志：濮陽縣在濮州西九十里。按唐志，濮陽屬濮州，九域志為澶州治所。唐澶州治頓丘縣，未熙寧六年省頓丘入清豐縣。清豐縣在澶州北六十里，縣有舊州鎮，即澶州所治頓丘城也。蓋五代以前濮陽在河南，而九域志之陽，晉天四年移就澶州南郭者也。〕李嗣源知晉軍之捷，復來見王於濮陽，王不悅，曰：「公以吾為死邪﹖渡河安之！」嗣源頓首謝罪。王以從珂有功，但賜大鍾酒以罰之；自是待嗣源稍薄。
36初，契丹主之弟撒剌阿撥〔撒，山割翻。剌，來葛翻。〕號北大王，謀作亂於其國。事覺，契丹主數之曰：「汝與吾如手足，〔數，所具翻。兄弟之親，如手如足。〕而汝興此心，我若殺汝，則與汝何異！」乃囚之期年而釋之。撒剌阿撥帥其眾奔晉，〔帥，讀曰率。〕晉王厚遇之，養為假子，任為刺史；〔官之為刺史，而不釐務。〕胡柳之戰，以其妻子來奔。
晉軍至德勝渡，〔德勝渡在濮州北，河津之要也。〕王彥章敗卒有走至大梁者，曰：「晉人戰勝，將至矣。」頃之，晉兵有先至大梁問次者，〔此亦晉之散兵也。〕京城大恐。帝驅市人登城，又欲奔洛陽，遇夜而上止。敗卒至者不滿千人，傷夷逃散，各歸鄉裏，月餘僅能成軍。
五年（己卯、九一九）
1春，正月，辛巳，蜀主祀南郊，大赦。
2晉李存於德勝南北【章：十二行本「北」下有「夾河」二字；乙十一行本同；孔本同；張校同；退齋校同。】築兩城而守之。〔唐澶州治頓丘縣。自築德勝南北城，及晉天三年遂移澶州及頓丘縣於德勝以防河津，懼契丹南牧。未景德澶淵之役猶在德勝。熙寧以來，澶州治濮陽，又非石晉所移之地。〕晉王以存審代周德威為內外蕃漢馬步總管。晉王還魏州，遣李嗣昭權知幽州軍府事。
3漢主巖立越國夫人馬氏為皇后，殷之女也。〔巖逆婦於楚，見卷元年。〕
4三月，丙戌，蜀北路行營都招討、武德節度使王宗播等自散關擊岐，渡渭水，〔此寶雞渭河也。〕破岐將孟鐵山；會大雨而還，〔還，從宣翻，又如字。〕分兵戍興元、鳳州及威武城。〔威武城在鳳州北，蜀所築也。〕戊子，天雄節度使、同平章事王宗昱攻隴州，不克。
5蜀主奢縱無度，日與太后、太妃遊宴於貴臣之家，及遊近邵名山，飲酒賦詩，所費不可勝紀。〔勝，音升。〕仗內教坊使嚴旭強取士民女子內宮中，或得厚賂而免之，以是累遷至蓬州刺史。太后、太妃各出教令賣刺史、令、錄等官，〔令，縣令。錄，錄事參軍。〕每一官闕，數人爭納賂賂多者得之〔史言蜀朝政濁亂。〕
6晉王自領盧龍節度使，〔周德威死，難其代，且北邊大鎮馬，士馬強銳，故自領之。〕以中門使李紹宏提舉軍府事，代李嗣昭。〔以宦者代功臣，失之矣。〕妱宏，宦者也，本姓馬，晉王賜姓名，使與知嵐州事孟知祥俱為【章：十二行本「為」下有「河東、魏博」四字；乙十一行本同；孔本同；張校同；退齋校同。】中門使；知祥又薦教練使鴈門郭崇韜能治劇，〔治，宜之翻。〕王以為中門副使。崇韜倜儻有智略，〔倜，他狄翻。〕臨事敢決，王寵待日降。〔郭崇韜由此佐晉王滅梁。〕先是，中門使吳珪、張虔厚相繼獲罪，〔「吳珪」，薛史作「吳琪」。先，悉薦翻。〕及紹宏出幽州，知祥懼禍，稱矣辭位，王乃以知祥為河東馬步都虞候，自是崇韜專典機密。〔為郭崇韜德孟知祥、薦之帥蜀張本。〕
7詔吳越王鏐大舉討淮南。鏐以節度副大使傳瓘為諸軍都指揮使，帥戰艦五百艘，自東洲擊吳。〔自常州東洲出海，復泝江而入以擊吳。帥，讀曰率；下同。艦，戶黯翻。艘，蘇遭翻。〕吳遣舒州刺史彭彥章及裨將陳汾拒之。
8吳徐溫帥將吏藩鎮請吳王稱帝，吳王不許。夏，四月，戊戌朔，即吳國王位。大赦，改元武義；建宗廟社稷，置百官，宮殿文物皆用天子禮。以金繼土，〔唐，土行也。〕吳欲繼唐，故言以金德王。〕臘用醜。改諡武忠王曰孝武王，廟號太祖，〔楊行密初諡武忠王。〕威王曰景王，〔楊渥初諡威王。〕尊母為太妃；以徐溫為大丞相、都督中外諸軍事、諸道都統、鎮海，寧國節度使，守太尉兼中書令、東海郡王，以徐知誥為左僕射、參政事兼知內外諸軍事，仍領江州團練使，以楊府左司馬王令謀為內樞使，〔吳都廣陵，故謂揚州為揚府。〕營田副使嚴可求為門下侍郎，鹽鐵判官駱知祥為中書侍郎，前中書舍人盧擇為吏部尚書兼太常卿，〔前中書舍人，蓋唐官也。〕掌書記殷文圭為翰林學士，館驛巡官遊恭知制誥，前駕部員外郎楊迢為給事中。擇，醴泉人；迢，敬之之孫也。〔敬之，楊憑弟子也。〕
9錢傳瓘與彭彥章遇；傳瓘命每船皆載灰、豆及沙，乙巳，戰於狼山江。〔今通州靜海縣南五里有狼山，山外即大江。絕江南渡，舟行八十里抵蘇州界；自江順流出大海。〕吳船乘風而進，傳瓘引舢避之，既過，自後隨之。〔自後隨之，則風為傳瓘用。陳侯瑱破王琳亦如此。〕吳回船與戰，傳瓘使順風揚灰，吳人不能開目；及船舷相接，〔舷，胡田翻，船邊也。〕傳瓘使散沙於己船而散豆於吳船，豆為戰血所漬，吳人踐之皆僵仆。〔漬，疾智翻。踐，慈演翻。僵，居良翻。〕傳瓘因縱火焚吳船，吳兵大敗。彥章戰甚力，兵盡，繼之以 木，身被數十創，〔被，皮義翻。創，初良翻。〕陳汾按兵不救；彥章知不免，遂自殺。傳瓘俘吳裨將七十人，斬首千餘級。吳【章：十二行本「吳」上有「焚戰 艦四百艘」六字；乙十一行本同；孔本同；張校同。】人誅汾，籍沒家貲，以其半賜彥章家，稟其妻子終身。〔稟，筆錦翻，給也。〕
10賀緕攻德勝南城，百道俱進，以竹笮聯艨艟十餘艘，蒙以牛革，設睥睨、戰格如城狀，〔窄，才各翻，竹索也。艨艟即蒙衝，戰艦也。城上短垣謂之睥睨。睥，匹計翻。睨，計翻。〕橫於河流，以斷晉之救兵，使不得渡。〔斷，音短。〕晉王自引兵馳往救之，陳於北岸，不能進；〔陳，讀曰陣。〕遣善遊者馬破龍入南城，見守將氏延賞，延賞言矢石將盡，陷在頃刻。晉王積金帛於軍門，募能破艨艟者；眾莫知為計，親將李建及曰〔：李建及即王建及，時為銀槍大將。銀槍，晉王帳前親兵也，故曰親將。建及少事李罕之為養子，後復姓王，故史或書李建及，或書王建及。〕「賀緕悉眾而來，冀此一舉；若我軍不渡，則彼為得計。今日之事，建及請以死決之。」乃選效節敢死士得二百人，被鎧操斧，〔被，皮義翻。操，七刀翻。〕帥之乘舟而進。〔帥，讀曰率。〕將至艨艟，流矢雨集，建及使操斧者入艨艟間，斧其竹笮，又以木甖載薪，沃油然火，於上流縱之，〔木甖，蓋即韓信舊法漢書註所載者為之。操，七刀翻。甖，於耕翻。〕隨以巨艦實甲士，鼓譟攻之。艨艟既斷，隨流而下，梁兵焚溺者殆半，晉兵及得渡。緕解圍走，晉兵逐之，至濮州而還。〔德勝至濮州九十里。還，從宣翻，又如字。〕緕退屯行臺村。
11蜀主命天策府諸將無得擅離屯戍。〔離，力智翻。〕五月，丁卯朔，左散旗軍使王承諤、承勳、承會違命，蜀主皆原之。〔散，悉但翻。原者，赦其罪也。〕自是禁令不行。
12楚人攻刑南，季昌求於吳，吳命鎮南節度使劉信等帥洪、吉、撫、信步兵自瀏陽趣潭州，〔帥，讀曰率；下同。九域志：瀏陽西南至潭州一百六十里。瀏，力求翻，又音柳。趣，七喻翻。〕武昌節度使李簡等帥水軍攻復州。〔自鄂州以水軍攻復州，由大江入漢口，泝漢而上。〕信等至潭東境，楚兵釋刑南引歸。簡等入復州，執其知州鮑唐。
13六月，吳人敗吳越兵於沙山。〔敗，補邁翻。〕
14秋，七月，吳越不鏐遣錢傳瓘將兵三萬攻吳常州，徐溫帥諸將拒之，右雄武統軍陳璋以水軍下海門出其後。〔海門在今通州東海門界，大江至此入海，遵海東南則太湖入海之口，舟行由此入太湖，可以達常州之東洲。〕壬申，戰於無鍚。會溫病熱，不能治軍，〔治，直之翻。〕吳越攻中軍，飛矢雨集，鎮海節度判官陳謙遷中軍旗鼓於左，取貌類溫者，摟甲冑，號令軍事，溫得少息；俄頃，矣稍間，〔間，加字。〕出拒之。時久旱草枯，吳人乘風縱火，吳越兵亂，遂大敗，殺其將何逢、吳建，斬首萬級。傳瓘遁去，追至山南，復敗之。〔復，扶又翻。敗，補邁翻；下同。〕陳璋敗吳越於香彎。
溫募生獲叛將陳紹者賞錢百萬，指揮使崔彥章獲之。紹勇而多謀，溫復使之典兵。〔霍丘之役，陳紹之功居多。溫不討其外叛之罪而念其功，故復使之典兵。〕
初，衣錦之役，〔見二百六十八卷乾化三年。〕吳馬軍指揮曹筠叛奔吳越，〔指揮之下當有「使」字。〕徐溫赦其妻子，厚遇之，遣間使告之曰：〔間，古莧翻。〕「使汝不得志而去，吾之過也，汝無以妻子為念。」及是役，筠復奔吳。溫自數昔日不用筠言者三，〔數，所具翻。〕而不問筠去來之罪，歸其田宅，復其軍職。筠內愧而卒。〔史言徐溫能御將。〕
知誥請帥步卒二千，易吳越旗幟鎧仗，躡敗卒而東，襲取蘇州。〔躡，尼輒翻。〕溫曰：「爾策固善；然吾且求息兵，未暇如汝言也。」諸將皆以為：「吳越所恃者舟楫，今大旱，水道涸，此天亡之時也，宜盡步騎之勢，一舉滅之。」溫歎曰：「天下離亂久矣，民困已甚，錢公亦未易可輕；若連兵不解，方為諸加之憂。今戰勝以懼之，戢兵以懷之，使兩地之民各安其業，君臣高枕，豈不樂哉！〔易，以豉翻。戢，則立翻。枕，職任翻。樂，音洛。史言徐溫能保勝安民。〕多殺何為！」遂引還。〔還，從宣翻，又如字。〕
吳越王鏐見何逢馬，悲不自勝，故將士心附之。〔勝，音升。史言錢鏐亦能結士心以保其國。錢、楊之勢所以莫能相尚也。〕寵姬鄭氏父犯法當死，左右為之請，〔為，於偽翻。〕鏐曰：「豈可以一婦人朏亂我法，」出其女而斬之。鏐自少在軍中，〔少，詩照翻。〕夜未嘗寐，倦極則就圓木小枕，或枕大鈴，寐熟輒欹而寤，名曰「警枕」。〔或枕，職任翻。記少儀：茵、席、枕、幾、熲，鄭氏註曰：熲，警枕也。孔穎達疏雲：以經枕外別言穎，穎是穎發之莪，故為警枕。餘謂錢鏐枕圓木小枕，或枕大鈴令欹而寤，名曰警枕，彼有豈知有禮記註疏哉！英雄之心，雖寤寐之間不忘自警，其闇與古合有如此者。〕置粉盤於臥內，有所記則書盤中，比老不倦。〔比，必利翻，及也。〕或寢方酣，外有白事者，令侍女振紙即寤。時彈銅丸於樓牆之外，以警直更者。〔直更者即持更之卒也。更，工衡翻。〕嘗微行，夜叩北城門，吏不肯啟關，曰：「雖大王來亦不可啟。」乃自他門入。明日，召北門吏，厚賜之。〔史言錢鏐之公勤，皆所以保其國。〕
15丙戌，吳王立其弟濛為廬江郡公，溥為丹陽郡公，潯為新安郡公，澈為鄱陽郡公，子繼明為廬陵郡公。
16晉王歸晉陽，以巡官馮道為掌書記。中門使郭崇韜以諸將陪食者眾，請省其數。〔晉王與諸將同甘苦，凡食，召諸將侍食，必有不當頂而頂者，故郭崇韜請省之。省，所景翻，減也。〕王怒曰：「孤為效死者設食，〔為，於偽翻。〕亦不得專，可令軍中別擇河北帥，孤自歸太原！」〔帥，所類翻。〕即召馮道令草詞以示眾。道執筆逡巡不為，〔逡，七倫翻。〕曰：「大王方平河南，定天下，崇韜所請未至大過；〔大，讀曰太。〕大王不從可矣，何必以此驚動遠近，使敵國聞之，謂大王君臣不和，非所以隆威望也。〕會崇韜入謝，王乃止。
17初，唐滅高麗，〔唐高宗時滅高麗。麗，力知翻，又力兮翻。〕天祐初，高麗石窟寺眇僧躬乂，聚眾據開州稱王，〔眇僧，僧之眇目者。此開州，高麗所置，在平壤之東，今高麗以為國都，謂之開城府，亦曰蜀莫郡；其地左溪右山。眇，彌沼翻。考異曰：薛史、唐餘錄、歐陽史皆雲唐末其國自立王，前王姓高氏，後王王建。此據十國紀年。〕號大封國，至是，遣佐良尉金立奇入頁於吳。
18八月，乙未朔，宣義節度使賀緕卒。以開封尹王瓚為北面行營招討使。〔代賀緕也。瓚，藏旱翻。〕瓚將兵五萬，自黎陽渡河掩擊澶、魏，至頓丘，遇晉兵而旋。〔初欲掩其不備，遇晉兵而退。旋，與遇同。〕瓚為治嚴，令行禁止，〔治，直吏翻。〕據晉人上游十八里楊村，〔據德勝上游也。〕夾河築壘，運洛陽竹木造浮橋，自滑州饋運相繼。晉蕃馬步副總管、振武節度使李存進亦造浮樑於德勝，或曰：「浮樑須竹笮、鐵牛、石囷，〔竹笮所以維浮樑，鐵牛石囷所以繫竹笮。囷，區倫翻。〕我皆無之，何以能成！」存進不聽，以葦笮維巨艦，繫於土山巨木，踰月而成，人服其智。
19吳徐溫遣使以吳王書歸無鍚之俘於吳越；吳越王鏐亦遣使請和於吳。〔無鍚之戰，吳兵敗走，徐溫不窮追，講和之計固巳定於胸中矣。〕自是吳國休兵息民，三十餘州民樂業者二十餘年。〔史言息兵之利。是時有揚、楚、泗、滁、和、光、黃、舒、蘄、廬、壽、濠、海、潤、常、昇、宣、歙、池、饒、信、江、鄂、洪、撫、袁、吉、虔等州。〕吳王及徐溫屢亦吳越王鏐書，勸鏐自王其國；〔遺，唯季翻。王，於況翻。〕鏐不從。
20九月，丙寅，詔削劉巖官爵，命吳越王鏐討之。〔以劉巖稱大號而職貢不入也。〕鏐雖受命，竟不行。〔受命者，不逆梁之意；不行者，不肯自弊其力以伐與國；此割據者之常計也。〕
21吳廬江公濛有材氣，常歎曰：「我國家而為他人所，有可乎！」徐溫聞而惡之。〔為濛見殺張本。惡，烏路翻。〕
