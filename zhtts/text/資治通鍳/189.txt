△卷第一百八十八
唐紀四〔起屠維單閼（己卯）十一月，盡重光大荒落（辛巳）二月，凡一年有奇。〕
高祖神堯大聖光孝皇帝中之上
武德二年（己卯、六一九）
1十一月，己卯，劉武周寇浩州。〔武周復寇西河。〕
2秦王世民引兵自龍門乘冰堅渡河，屯柏壁，〔柏壁在龍門關東北。宋白曰：柏壁在正平縣西南二十里。正平，絳州治所。〕與宋金剛相持。時河東州縣，〔此河東，通言大河東，非專指河東一郡。〕俘掠之餘，未有倉廩，人情恇擾，〔恇，去王翻。恇懼也。〕聚入城堡，徵斂無所得，〔斂，力贍翻。〕軍中乏食。世民發教諭民，民聞世民為帥而來，莫不歸附，〔此豈可以聲音笑貌致之。帥，所類翻。〕自近及遠，至者日多，然後漸收其糧食，軍食以充。〔孔子曰：「足食足兵，民信之矣。」民已信之，足食足兵，當知所先後也。〕乃休兵秣馬，唯令偏裨乘間抄掠，〔間，古莧翻。抄，楚交翻。〕大軍堅壁不戰，由是賊勢日衰。
世民嘗自帥輕騎覘敵，〔帥，讀曰率。騎，奇寄翻；下同。覘，醜廉翻，又醜豔翻；下同。〕騎皆四散，世民獨與一甲士登丘而寢。俄而賊兵四合，初不之覺，會有蛇逐鼠，觸甲士之面，甲士驚寤，遂白世民俱上馬，〔史言世民之有天命。上，時掌翻。〕馳百餘步，為賊所及，世民以大羽箭射殪其驍將，〔史言世民不惟有天命，亦武藝絕人。射，而亦翻。殪，一計翻。驍，堅堯翻；下同。將，即亮翻；下同。〕賊騎乃退。
3李世勣欲歸唐，恐禍及其父，謀於郭孝恪。孝恪曰：「吾新事竇氏，動則見疑，宜先立效以取信，然後可圖也。」世勣從之。襲王世充獲嘉，破之，〔是年閏二月，王世充殺李育德，取獲嘉。〕多所俘獲，以獻建德，建德由是親之。
初，漳南人劉黑闥，少驍勇狡獪，〔舊志：貝州漳南縣，漢東陽縣地；後魏省東陽縣；隋開皇六年，分棗強、清平二縣地，復置東陽縣於東陽古城，十八年，改為漳南。宋白曰：取地居漳水之南為名。少，詩照翻。驍，堅堯翻。獪，古外翻。〕與竇建德善，後為羣盜，轉事郝孝德、李密、王世充。世充以為騎將，每見世充所為，竊笑之。世充使黑闥守新鄉，〔舊志：隋分汲、獲嘉二縣地，於古新樂城置新鄉縣，時屬義州，後屬殷州。宋白曰：漢書，武帝將幸緱氏，至汲縣之新中鄉，即此地。新樂城，十六國時，燕樂安王臧所築。〕李世勣擊虜之，獻於建德。建德署為將軍，賜爵漢東公，常使將奇兵東西掩襲，或潛入敵境覘視虛實，黑闥往往乘間奮擊，克獲而還。〔間，古莧翻。還，從宣翻。〕
4十二月，庚申，上獵於華山。〔華，戶化翻。〕
5於筠說永安王孝基急攻呂崇茂，〔說，輸芮翻。〕獨孤懷恩請先成攻具，然後進，孝基從之。崇茂求救於宋金剛，金剛遣其將善陽尉遲敬德、尋相將兵奄至夏縣。孝基表裏受敵，軍遂大敗，〔將，即亮翻。舊志：朔州善陽縣，漢定襄縣地，有秦時馬邑城、武周塞，後魏置桑乾郡，隋大業初，置善陽縣。尉，紆勿翻。尋，姓也。姓苑、晉有尋曾。相，息亮翻。是年十月，呂崇茂據夏縣。夏，戶雅翻。考異曰：高祖實錄雲：「戰於下邽縣。」按下邽乃在關中，去夏縣殊遠，實錄之誤也，今從舊書孝基傳。〕孝基、懷恩、筠、唐儉及行軍總管劉世讓皆為所虜。敬德名恭，以字行。
上徵裴寂入朝，責其敗軍，下吏，〔朝，直遙翻。敗，補邁翻。下，遐嫁翻。〕既而釋之，寵待彌厚。
尉遲敬德、尋相將還澮州，〔澮，古外翻。〕秦王世民遣兵部尚書殷開山、總管秦叔寶等邀之於美良川，大破之，斬首二千餘級。頃之，敬德、尋相潛引精騎援王行本於蒲反，〔騎，奇寄翻；下同。〕世民自將步騎三千從間道夜趨安邑，〔安邑，古縣，時屬虞州。將，即亮翻。間，古莧翻。趨，七喻翻。〕邀擊，大破之。敬德、相僅以身免，悉俘其眾，復歸柏壁。
諸將鹹請與宋金剛戰，世民曰：「金剛懸軍深入，精兵猛將，鹹聚於是，〔將，即亮翻；下同。〕武周據太原，倚金剛為扞蔽。軍【章：十二行本「軍」上有「金剛」二字；乙十一行本同；孔本同；張校同。】無蓄積，以虜掠為資，利在速戰。我閉營養銳以挫其鋒，分兵汾、隰，衝其心腹，〔汾、隰，隋龍泉、西河二郡之地也。孫愐曰：汾州，江漢西河郡茲氏縣地，魏於茲氏置西河郡，今州城是也。左傳曰：重耳居蒲，即隰川縣故蒲城是也。漢為蒲子縣，後魏、齊、周之間為汾州，隋為隰州。爾雅曰：下濕曰隰。以州帶泉泊下濕，故以隰名。〕彼糧盡計窮，自當遁走。當待此機，未宜速戰。」
永安壯王孝基謀逃歸，劉武周殺之。
6李世勣復遣人說竇建德曰：「曹、戴二州，戶口完實，〔隋置曹州於濟陰，戴州於成武；大業初，廢二州，併為濟陰郡；大業亂，復為州。復，扶又翻。說，式芮翻。〕孟海公竊有其地，與鄭人外合內離；〔王世充國號鄭。〕若以大軍臨之，指期可取。既得海公，以臨徐、兗，〔王世充時遣王世辯據徐州，徐圓朗據兗州。〕河南可不戰而定也。」建德以為然，欲自將徇河南，先遣其行臺曹旦等將兵五萬濟河，〔考異曰：實錄在來年正月。今從革命記。〕世勣引兵三千會之。
三年（庚辰、六二〇）
1春，正月，將軍秦武通攻王行本於蒲反。行本出戰而敗，糧盡援絕，欲突圍走，無隨之者，戊寅，開門出降。〔降，戶江翻。〕辛巳，上幸蒲州，斬行本。〔蒲州治蒲反。宋白曰：蒲州，漢之河東郡蒲反縣，本舜都，周為虞、虢、耿、揚、芮之地，戰國時魏地，漢置河東郡，後魏初置雍州，延和元年，改泰州，後周改蒲州。〕秦王世民輕騎謁上於蒲州。〔騎，奇寄翻；下同。〕宋金剛圍絳州。〔絳州治正平。〕癸巳，上還長安。
2李世勣謀俟竇建德至河南，掩襲其營，殺之，冀得其父並建德土地以歸唐。會建德妻產，久之不至。
曹旦，建德之妻兄也，在河南，多所侵擾，諸賊羈屬者皆怨之。賊帥魏郡李文相，號李商胡，〔帥，所類翻。相，息亮翻。考異曰：革命記作「傷胡」。今從河洛記。〕聚五千餘人，據孟津中潬；〔此即河陽中潬城也。宋白曰：中潬城，東魏所築，仍置河陽關。潬，徒旱翻。〕母霍氏，亦善騎射，自稱霍總管。〔考異曰：革命記商胡母張氏，號「女將軍」。今從河洛記。〕世勣結商胡為昆弟，入拜商胡之母。母泣謂世勣曰：「竇氏無道，如何事之！」世勣曰：「母無憂，不過一月，當殺之，相與歸唐耳！」世勣辭去，母謂商胡曰：「東海公許我共圖此賊，事久變生，何必待其來，不如速決。」是夜，商胡召曹旦偏裨二十三人，飲之酒，盡殺之。〔飲，於鴆翻。〕旦別將高雅賢、阮君明尚在河北未濟，商胡以巨舟四艘濟河北之兵三百人，至中流，悉殺之。有獸醫游水得免，〔獸醫，以能醫牛馬從軍。將，即亮翻。艘，蘇遭翻。〕至南岸，告曹旦，旦嚴警為備。商胡既舉事，始遣人告李世勣。世勣與曹旦連營，郭孝恪勸世勣襲旦，世勣未決，聞旦已有備，遂與孝恪帥數十騎來奔。〔帥，讀曰率。〕商胡復引精兵二千〔復，扶又翻。〕北襲阮君明，破之。高雅賢收眾去，商胡追之，不及而還。〔還，從宣翻，又如字。〕
建德羣臣請誅李蓋，建德曰：「世勣，唐臣，為我所虜，不忘本朝，乃忠臣也，〔朝，直遙翻。〕其父何罪！」遂赦之。
甲午，世勣、孝恪至長安。曹旦遂取濟州，〔武德之初，張青特據濟北。濟北郡即濟州。是後建德與唐相持於虎牢，張青特運糧為唐所獲，蓋先以濟州降曹旦也。濟，子禮翻。〕復還洺州。〔復，扶又翻；下同，又音如字。〕
3二月，庚子，上幸華陰。〔華，戶化翻。〕
4劉武周遣兵寇潞州，陷長子、壺關。〔二縣皆屬潞州。宋白曰：潞州，春秋潞子國，秦、漢為上黨郡；後周立潞州，以其浸汾潞為名。〕潞州刺史郭子武不能禦，上以將軍河東王行敏助之。〔河東縣帶蒲州，即蒲反也。隋開皇十六年，析蒲反置縣，大業初，並蒲反入焉。〕行敏與子武不謟，或言子武將叛，行敏斬子武以徇。乙巳，武周復遣兵寇潞州，行敏擊破之。
5壬子，閏州蠻冉肇則陷通州。〔舊志：開州，隋巴東郡之盛山縣；盛山，漢巴郡之朐鉄縣也。義寧元年，析巴東之盛山、新浦，通川之萬世、西流，置萬州。武德元年，改開州。通州，漢宕渠縣地，梁置萬州，元魏改通州，隋為通川郡，武德元年復為通州。孫愐曰：通州本漢宕渠縣，內有地萬餘頃，因名為萬州；後魏以萬州居四達之路，改為通州；宋為達州。〕
6甲寅，遣將軍桑顯和等攻呂崇茂於夏縣。〔夏，戶雅翻。〕
7初，工部尚書獨孤懷恩攻蒲反，久不下，失亡多，上數以敕書誚讓之，〔數，所角翻。誚，才笑翻。〕懷恩由是怨望。上嘗戲謂懷恩曰：「姑之子皆已為天子，〔謂隋煬帝及上也。〕次應至舅之子乎﹖」懷恩亦頗以此自負，或時扼腕曰：「我家豈女獨貴乎﹖」〔周明帝后、隋文帝后及上母皆獨孤氏。腕，烏貫翻。〕遂與麾下元君寶謀反。會懷恩、君寶與唐儉皆沒於尉遲敬德，〔尉，紆勿翻。〕君寶謂儉曰：「獨孤尚書近謀大事，若能早決，豈有此辱哉！」及秦王世民敗敬德於美良川，〔敗，補邁翻。〕懷恩逃歸，上復使之將兵攻蒲反。〔復，扶又翻；下同。將，即亮翻；下同。〕君寶又謂儉曰：「獨孤尚書遂拔難得還，〔難，乃旦翻。〕復在蒲反，可謂王者不死！」儉恐懷恩遂成其謀，乃說尉遲敬德，〔說，輸芮翻。尉，紆勿翻。〕請使劉世讓還與唐連和，敬德從之，遂以懷恩反狀聞。時王行本已降，〔降，戶江翻；下同。〕懷恩入據其城，上方濟河幸懷恩營，已登舟矣，世讓適至。上大驚曰：「吾得免，豈非天也！」乃使召懷恩，懷恩未知事露，輕舟來至，即執以屬吏，〔屬，之慾翻。〕分捕黨與。甲寅，誅懷恩及其黨。
8竇建德攻李商胡，殺之。建德【張：「德」下脫「至」字。】洺州勸課農桑，境內無盜，商旅野宿。
9突厥處羅可汗迎楊政道，立為隋王。〔楊政道，齊王暕遺腹之子。厥，九勿翻。處，昌呂翻。可，從刊入聲。汗，音寒。〕中國士民在北者，處羅悉以配之，有眾萬人。置百官，皆依隋制，居於定襄。〔此蓋隋之定襄郡也，治大利城。〕
10三月，乙丑，劉武周遣其將張萬歲寇浩州，〔將，即亮翻。〕李仲文擊走之，俘斬數千人。
11改納言為侍中，內史令為中書令，給事郎為給事中。〔復舊官名也。杜佑曰：漢制，給事中，日上朝謁、平尚書奏事，以有事殿中，故曰給事中。東漢省，魏復置，南北朝因之。後周天官之屬有給事中，掌治六經，給事左右；其後別置給事中，在六官之外。隋初，於吏部置給事郎，至煬帝，移為門下之職，置員四人，以省讀奏章，至是，改為給事中。龍朔二年，改東臺舍人；咸亨元年，復舊。掌侍從讀署奏抄，較正違失，分判省事。給事中蓋因漢之名，行周、隋之職。〕
12甲戌，以內史侍郎封德彝為中書令。
13王世充將帥、州縣來降者，時月相繼。〔帥，所類翻。降，戶江翻。〕世充乃峻其法，一人亡叛，舉家無少長就戮，〔少，詩照翻。長，知兩翻。〕父子、兄弟、夫婦許相告而免之。又使五家為保，有舉家亡者，四鄰不覺，皆坐誅。殺人益多而亡者益甚，至於樵採之人，出入皆有限數；公私愁窘，〔窘，渠隕翻。〕人不聊生。又以宮城為大獄，意所忌者，並其家屬收繫宮中；諸將出討，亦質其家屬於宮中，〔將，即亮翻。質，音致。〕禁止者常不減萬口，餒死者日有數十。世充又以臺省官為司、鄭、管、原、伊、殷、梁、湊、嵩、谷、懷、德等十二州營田使，〔世充以洛州為司州，汜水為鄭州，管城為管州，沁水為原州，襄城為伊州，獲嘉為殷州，睢陽為梁州。湊州，闕；九域志：鄭州古跡有湊水，當置湊州於此。嵩陽為嵩州，大谷為谷州，河內為懷州，武德為德州。〕丞、郎得為此行者，喜若登仙。〔丞、郎，尚書左右丞及諸曹郎也。史言王世充將敗。〕
14甲申，行軍副總管張綸敗劉武周於浩州，〔敗，補邁翻。〕俘斬千餘人。
15西河公張綸、〔此張綸即上張綸，上書其官，此書其爵。〕真鄉公李仲文引兵臨石州，〔石州，隋之離石郡。〕劉季真懼而詐降。乙酉，以季真為石州總管，賜姓李氏，封彭山郡王。
16蠻酋冉肇則寇信州，〔按新志：信州，隋之巴東郡，武德二年改為夔州，史以舊州名書之。杜佑曰：夔州，春秋時為魚國，梁置信州。唐武德二年，避皇外祖獨孤信諱，改為奉節縣。酋，慈由翻。〕趙郡公孝恭與戰，不利。李靖將兵八百，襲擊，斬之，〔將，即亮翻。〕俘五千餘人；己丑，復開、通二州。孝恭又擊蕭銑東平王闍提，斬之。〔闍，視遮翻。考異曰：舊書蕭銑傳雲：「孝恭討之，拔其開、通二州，斬其偽東平王蕭闍提。」按實錄雲：「冉肇則陷我通州。」又云：「孝恭復開、通二州。」若二州本屬銑，不當雲「我」與「復」，蓋肇則先據開州，又陷通州，以地附銑，銑使闍提助之耳。〕
17夏，四月，丙申，上祠華山；壬寅，還長安。〔華，戶化翻。從，還宣翻。〕
18置益州道行臺，以益、利、會、鄜、涇、遂六總管隸焉。〔益州，隋之蜀郡。利州，隋之義城郡，梁之黎州，晉之晉壽，蜀之漢壽，漢之葭萌也。會州，隋之涼川縣會寧鎮，西魏之會州也。鄜州，隋之上郡，西魏之敷州，後魏之北華州中都敷城郡也，太和中為東秦州。涇州，隋之安定郡。遂州，隋之遂寧郡，漢之廣漢縣也。是時益州行臺所統，起蜀，跨隴而東北。〕
19劉武周數攻浩州，為李仲文所敗。〔數，所角翻。敗，補邁翻。〕宋金剛軍中食盡；丁未，金剛北走，秦王世民追之。
20羅士信圍慈澗，〔隋志：河南郡壽安縣有慈澗。水經註：新安有孝水，孝水東十里有水，世謂之慈澗。〕王世充使太子玄應救之，【章：十二行本「救」作「拒」；乙十一行本同；孔本同。】士信刺玄應墜馬，〔刺，七亦翻。〕人救之，得免。
21壬子，以顯州道行臺楊士林為行臺尚書令。〔去年正月，楊士林降。〕
22甲寅，加秦王世民益州道行臺尚書令。
23秦王世民追及尋相於呂州，〔新志：義寧元年，以晉州之霍邑、趙城、汾西，汾州之靈石，置霍山郡，武德元年，曰呂州，呂州蓋治霍邑也。相，息亮翻。〕大破之，乘勝逐北，一晝夜行二百餘裏，戰數十合。至高壁嶺，總管劉弘基執轡諫曰：「大王破賊，逐北至此，功亦足矣，深入不已，不愛身乎！且士卒飢疲，宜留壁於此，俟兵糧畢集，然後復進，未晚也。」〔復，扶又翻；下同。〕世民曰：「金剛計窮而走，眾心離沮；功難成而易敗，機難得而易失，〔沮，在呂翻。易，以豉翻。〕必乘此勢取之。若更淹留，使之計立備成，不可復攻矣。吾竭忠徇國，豈顧身乎！」遂策馬而進，將士不敢復言飢。〔將，即亮翻。〕追及金剛於雀鼠谷，一日八戰，皆破之，俘斬數萬人。夜，宿於雀鼠谷西原，世民不食二日，不解甲三日矣，軍中止有一羊，世民與將士分而食之。〔將，即亮翻。〕丙辰，陝州總管於筠自金剛所逃來。〔陝，失冉翻。去年十二月，筠為金剛將所擒。〕世民引兵趣介休，〔介休，介州治所。趣，七喻翻，又逡須翻。〕金剛尚有眾二萬，出【章：十二行本「出」上有「戊午」二字；乙十一行本同；孔本同；張校同；退齋校同。】西門，背城布陳，〔背，蒲妹翻。陳，讀曰陣。〕南北七里。世民遣總管李世勣與戰，小卻，為賊所乘，世民帥精騎擊之，〔帥，讀曰率。騎，奇寄翻。〕出其陳後，金剛大敗，斬首三千級。金剛輕騎走，世民追之數十里，至張難堡。〔張難，蓋人姓名，築堡自守，因以名之。〕浩州行軍總管樊伯通、張德政據堡自守，世民免冑示之，堡中喜譟且泣，左右告以王不食，獻濁酒、脫粟飯。
尉遲敬德收餘眾守介休，〔尉，紆勿翻。〕世民遣任城王道宗、宇文士及往諭之，〔任，音壬。〕敬德與尋相舉介休及永安降。〔永安，漢中陽縣也。後魏更名，時屬浩州。雀鼠谷，在永安，介休二縣間。〕世民得敬德，甚喜，以為右一府統軍，使將其舊眾八千，與諸營相參。〔將，即亮翻；下同。〕屈突通慮其變，驟以為言，世民不聽。
劉武周聞金剛，大懼，棄幷州走突厥。金剛收其餘眾，欲復戰，眾莫肯從，亦與百餘騎走突厥。〔秦王之破劉武周、宋金剛，與破薛仁杲、宗羅黃方略一也。復，扶又翻。走，音奏；下同。厥，九勿翻。〕
世民至晉陽，武周所署僕射楊伏念以城降。〔降，戶江翻。〕唐儉封府庫以待世民，〔唐儉與於筠同被禽。〕武周所得州縣皆入於唐。
未幾，金剛謀走上谷，突厥追獲，腰斬之。〔金剛本起於上谷。幾，居豈翻。〕嵐州總管劉六兒從宋金剛在介休，秦王世民擒斬之。其兄季真，棄石州，奔劉武周將馬邑高滿政，滿政殺之。〔去年五月，劉六兒降，今年三月，季真降，而實附金剛、武周，今皆誅死。〕
武周之南寇也，其內史令苑君璋諫曰：「唐主舉一州之眾，直取長安，所向無敵，此乃天授，非人力也。晉陽以南，道路險隘，縣軍深入，〔縣，讀曰懸。〕無繼於後，若進戰不利，何以自還！〔還，從宣翻。〕不如北連突厥，南結唐朝，〔厥，九勿翻。朝，直遙翻。〕南面稱孤，足為長策。」武周不聽，留君璋守朔州。及敗，泣謂君璋曰：「不用君言，以至於此。」久之，武周謀亡歸馬邑，事泄，突厥殺之。突厥又以君璋為大行臺，統其餘眾，仍令鬱射設督兵助鎮。
24庚申，懷州總管黃君漢擊王世充太子玄應於西濟州，大破之；〔新志：武德二年，王世充將丁伯德以濟源縣來降，置西濟州。曰「西」者，以別濟北之濟州。濟，子禮翻。〕熊州行軍總管史萬寶邀之於九曲，又破之。
25辛酉，王世充陷鄧州。
26上聞幷州平，大悅。壬戌，宴羣臣，賜繒帛，使自入御府，盡力取之。〔唐御府蓋屬內侍省內府局。六典：內府令掌中宮府藏寶貨、給納名數，凡朝會，五品已上賜絹及雜綵、金銀器於殿庭者，並供之。今使各稱稱力自取繒帛。繒，慈陵翻。〕復唐儉官爵，仍以為幷州道安撫大使；〔使，疏吏翻。〕所籍獨孤懷恩田宅資財，悉以賜之。〔賞其發懷恩反謀也。〕
世民留李仲文鎮幷州，劉武周數遣兵入寇，〔此言武周未死之前。數，所角翻。〕仲文輒擊破之，下城堡百餘所。〔謂馬邑郡界城堡也。〕詔仲文檢校幷州總管。〔檢校官未為真。〕
27五月，竇建德遣高士興擊李藝於幽州，不克，退軍籠火城。藝襲擊，大破之，斬首五千級。建德大將軍王伏寶，勇略冠軍中，〔冠，古玩翻。〕諸將疾之，〔將，即亮翻；下同。〕言其謀反，建德殺之，伏寶曰：「大王柰何聽讒言，自斬左右手乎！」
28初，尉遲敬德將兵助呂崇茂守夏縣，上潛遣使赦崇茂罪，拜夏州刺史，〔蓋以夏縣為夏州。使，疏吏翻。夏，戶雅翻。尉，紆勿翻。〕使圖敬德，事泄，敬德殺之。敬德去，崇茂餘黨復據夏縣拒守。〔復，扶又翻。〕秦王世民引軍自晉州還攻夏縣，壬午，屠之。〔考異曰：高祖實錄：「帝曰：『平薛舉之初，不殺奴賊，致生叛亂，若不盡誅，必為後患。』詔勝兵者悉斬之。」疑作實錄者歸太宗之過於高祖，今不取。〕
29辛卯，秦王世民至長安。
30是月，突厥遣阿史那揭多獻馬千匹於王世充，〔厥，九勿翻。揭，居謁翻。〕且求婚，世充以宗女妻之，〔妻，七細翻。〕並與之互市。
31六月，壬辰，詔以和州總管、東南道行臺尚書令楚王杜伏威為使持節、總管江、淮以南諸軍事、揚州刺史、東南道行臺尚書令、淮南道安撫使，進封吳王，賜姓李氏。〔使，疏吏翻；下同。〕以輔公祏為行臺左僕射，封舒國公。〔祏，音石。〕
32丙午，立皇子元景為趙王，元昌為魯王，元亨為酆王。
33顯州行臺尚書令楚公楊士林，雖受唐官爵，而北結王世充，南通蕭銑，詔廬江王瑗與安撫使李弘敏討之。〔瑗，於眷翻。〕兵未行，長史田瓚為士林所忌，甲寅，瓚殺士林，降於世充，世充以瓚為顯州總管。〔長，知兩翻。瓚，藏旱翻。降，戶江翻。〕
34秦王世民之討劉武周也，突厥處羅可汗遣其弟步利設帥二千騎助唐。〔厥，九勿翻。處，昌呂翻。可，從刊入聲。汗，音寒。帥，讀曰率。騎，奇寄翻。〕武周既敗，是月，處羅至晉陽，總管李仲文不能制；又留倫特勒，使將數百人，雲助仲文鎮守，自石嶺以北，皆留兵戍之而去。〔石嶺關在代州。杜佑曰：忻州定襄縣、漢陽曲縣，有石嶺關，甚嶮固。〕
35上議擊王世充，世充聞之，選諸州鎮驍勇皆集洛陽，〔驍，堅堯翻。〕置四鎮將軍，募人分守四城。〔謂洛陽四城也。〕秋，七月，壬戌，詔秦王世民督諸軍擊世充。陝東道行臺屈突通二子在洛陽，〔時命通判陝東道行臺左僕射，從秦王東徵。屈，區勿翻。〕上謂通曰：「今欲使卿東徵，如卿二子何﹖」通曰：「臣昔為俘囚，分當就死，陛下釋縛，加以恩禮。〔事見一百八十四卷義寧元年十二月。分，扶問翻。〕當是之時，臣心口相誓，期以更生餘年為陛下盡節，〔為，於偽翻。〕但恐不獲死所耳。今得備先驅，二兒何足顧乎！」上歎曰：「徇義之士，一至此乎！」
36癸亥，突厥遣使潛詣王世充，潞州總管李襲譽邀擊，敗之，〔使，疏吏翻。敗，補邁翻。〕虜牛羊萬計。
37驃騎大將軍可朱渾定遠〔可朱渾，虜三字姓。驃，匹妙翻。騎，奇寄翻。〕告「幷州總管李仲文與突厥通謀，欲俟洛陽兵交，引胡騎直入長安。」甲戌，命皇太子鎮蒲反以備之，又遣禮部尚書唐儉安撫幷州，蹔廢幷州總管府，〔蹔，與暫同。〕徵仲文入朝。〔朝，直遙翻。〕
38壬午，秦王世民至新安；〔九域志：新安在洛州西七十里。考異曰：高祖實錄：「丙戌，至新安。」蓋據奏到之日。今從河洛記。〕王世充遣魏王弘烈鎮襄陽，〔襄陽，襄州。〕荊王行本鎮虎牢，宋王泰鎮懷州，齊王世惲檢校南城，楚王世偉守寶城，太子玄應守東城，漢王玄恕守含嘉城，魯王道徇守曜儀城，〔六典：東都皇城在都城之西北隅，東城在皇城之東，皇城在東城之內，皇宮在皇城之北。以地望準之，南城蓋在皇城之南，端門之外。曜儀城蓋在東城之東，含嘉城則含嘉倉城，寶城即寶城朝堂，蓋皇城也。惲，於粉翻。〕世充自將戰兵，〔將，即亮翻；下同。〕左輔大將軍楊公卿帥左龍驤二十八府騎兵，右遊擊大將軍郭善才帥內軍二十八府步兵，左遊擊大將軍跋野綱〔跋野，虜複姓。帥，讀曰率。驤，思將翻。騎，奇寄翻；下同。〕帥外軍二十八府步兵，總三萬人，以備唐。弘烈、行本，世偉之子；泰，世充之兄子也。
39梁師都引突厥、稽胡兵入寇，〔厥，九勿翻。〕行軍總管段德操擊破之，斬首千餘級。
40羅士信將前軍圍慈澗，世充自將兵三萬救之。己丑，秦王【章：十二行本「王」下有「世民」二字；乙十一行本同；張校同，雲無註本亦無。】將輕騎前覘世充，〔覘，醜廉翻，又醜豔翻。〕猝與之遇，眾寡不敵，道路險阨，為世充所圍。〔考異曰：太宗實錄雲：「師次穀州，王充以精兵三萬來拒戰，太宗帥輕騎挑之，眾寡不敵，被圍數重。太宗引弓馳射，皆應弦而倒，獲其大將燕頎，賊乃退。」舊書太宗紀雲：「太宗命左右先歸，獨留後殿。世充驍將單雄信數百騎夾道來逼，交槍競進，太宗幾為所敗。太宗左右射之，無不應弦而倒，獲其大將燕頎。」單雄信傳雲：「太宗圍逼東都，雄信出軍拒戰，援槍而至，幾及太宗。徐世勣呵止之曰：『此秦王也！』雄信惶懼，遂退。太宗由是獲免。」按劉餗小說：「英公勣與海陵王元吉圍洛陽，元吉恃膂力，每親行扜圍。王世充召雄信告之，酌以金藶，雄信盡飲馳馬而出，槍不及海陵者一尺。勣惶遽連呼曰：『阿兄，此是勣王！』雄信乃攬轡而止。顧笑曰：『胡兒不緣你，且竟！』」舊書蓋承此致誤耳。雄信若知是秦王，則取之尤切，安肯惶懼而退！借如小說所云，雄信既朋泄充之命，指取元吉，亦安肯以勣故而捨之。況元吉之圍東都，勣乃從太宗在武牢。今不取。〕世民左右馳射，【章：十二行本「射」下有「皆應弦而斃」五字；乙十一行本同；孔本同；張校同；退齋校同。】獲其左建威將軍燕琪，〔燕，因肩翻。考異曰：高祖實錄作「燕頃」，太宗實錄作「燕傾」，舊太宗紀作「燕頎」。今從河洛記。〕世充乃退。世民還營，塵埃覆面，〔覆，敷又翻。〕軍不復識，欲拒之，〔復，扶又翻。〕世民免冑自言，乃得入。旦日，帥步騎五萬進軍慈澗；〔帥，讀曰率。騎，奇寄翻。〕世充拔慈澗之戍，歸於洛陽。世民遣行軍總管史萬寶自宜陽南據龍門，〔此伊闕之龍門也。酈道元曰：伊水北入伊闕。昔大禹疏以通水，兩山相對，望之若闕，故謂之伊闕。春秋，昭公二十六年，趙鞅使女寬守闕塞，即此。傅毅東都賦曰：因龍門以暢化，開伊闕以達聰。是後武后居東都，數遊龍門，正此地也。〕將軍劉德威自太行東圍河內，〔行，戶剛翻。〕上谷公王君廓自洛口斷其餉道，〔斷，丁管翻。〕懷州總管黃君漢自河陰攻迴洛城；大軍屯於北邙，連營以逼之。世充洧州長史繁水張公謹與刺史崔樞以州城來降。〔世充蓋以扶溝、鄢陵置洧州。隋志，繁水縣屬武陽郡，唐貞觀十八年，併入昌樂縣，屬魏州。洧，音於軌翻。降，戶江翻；下同。〕
41八月，丁酉，南寧西爨蠻遣使入頁。初，隋末蠻酋爨翫反，誅，諸子沒為官奴，棄其地。〔爨翫見一百七十八卷隋文帝開皇十七年、十八年。使，疏吏翻。酋，慈由翻。〕帝即位，以翫子弘達為昆州刺史，〔新志：昆州，本隋置，隋亂廢。武德元年，開南中復置，領晉寧、秦臧等縣。〕令持其父屍歸葬；益州刺史段綸因遣使招諭其部落，皆來降。
42己亥，竇建德共州縣令唐綱殺刺史，以州來降。〔新志：衛州共城縣，武德元年置共州。去年竇建德破降李世勣，取衛州，故共州亦附建德。唐綱當是共城縣令也。共，讀曰恭。降，戶江翻。〕
43鄧州土豪執王世充所署刺史來降。〔是年五月，王世充陷鄧州。〕
44癸卯，梁師都石堡留守張舉帥千餘人來降。〔此石堡蓋在夏州東，非開元、天寶間與吐蕃爭之石堡城也。守，式又翻。帥，讀曰率；下同。〕
45甲辰，黃君漢遣校尉張夜叉以舟師襲迴洛城，克之，〔以舟師自懷州渡河，襲破迴洛。〕獲其將達奚善定，斷河陽南橋而還，降其堡聚二十餘。〔將，即亮翻。斷，丁管翻。還，從宣翻。聚，才喻翻。〕世充使太子玄應帥楊公卿等攻迴洛，不克，〔考異曰：革命記作「公鄉」。河洛記、唐書作「公卿」，今從之。〕乃築月城於其西，留兵戍之。
世充陳於青城宮，秦王世民亦置陳當之。〔今世以郊天齋宿大次為青城宮，其地當在都城之南。此青城宮若在洛城西北。按六典，洛城西禁苑，北拒北邙，西至孝水，南帶洛水，支渠穀、洛二水會於其間，中有合壁、翠微、宿羽、青城等十一宮。陳，讀曰陣。〕世充隔水謂世民曰：「隋室傾覆，唐帝關中，鄭帝河南，世充未嘗西侵，王忽舉兵東來，何也﹖」世民使宇文士及應之曰：「四海皆仰皇風，唯公獨阻聲教，為此而來！」〔為，於偽翻。〕世充曰：「相與息兵講好，不亦善乎！」又應之曰：「奉詔取東都，不令講好。」〔好，呼到翻。〕至暮，各引兵還。
46上遣使與竇建德連和，建德遣同安長公主隨使者俱還。〔同安長公主，上同母媦，黎陽之破，沒於竇建德。使，疏吏翻。長，知兩翻。〕
47乙卯，劉德威襲懷州，入其外郭，下其堡聚。
48九月，庚午，梁師都將劉旻以華池來降，以為林州總管。〔慶州華池縣，西魏之蔚州也。後周州廢，隋仁壽初，置華池縣，今置林州。將，即亮翻。降，戶江翻。〕
49癸酉，王世充顯州總管田瓚以所部二十五州來降；〔是年六月，田瓚降世充。瓚，藏旱翻。〕自是襄陽聲問與世充絕。〔世充使王弘烈鎮襄陽。自襄陽至洛，路出南陽。鄧州既屬唐，南陽之路不可由矣，則自顯州出蔡、汝以至洛，顯州今又降唐，故襄陽聲問絕。〕
50史萬寶進軍甘泉宮。〔漢甘泉宮在京兆醴泉縣。史萬寶自新安進軍逼洛陽，不應至漢之甘泉宮。隋志：河南壽安縣，後魏之甘棠縣，有顯仁宮。或者以顯仁宮為甘棠宮也。「泉」，恐當作「棠」。〕丁丑，秦王世民遣右武衛將軍王君廓攻轘轅，拔之。〔新志：洛州緱氏縣東南有轘轅故關。轘，音環。〕王世充遣其將魏隱等擊君廓，君廓偽遁，設伏，大破之，遂東徇地，至管城而還。〔隋志：滎陽郡管城縣，舊曰中牟，開皇十六年，析置管城縣，十八年，省內牟入焉。隋改中牟曰內牟，時為管州治所。將，即亮翻；下同。還，從宣翻。〕先是，王世充將郭士衡、許羅漢掠唐境，〔先，悉薦翻。〕君廓以策擊卻之，詔勞之曰：〔勞，力到翻。〕「卿以十三人破賊一萬，自古以少制眾，未之有也。」〔少，詩沼翻。〕
世充尉州刺史時德叡帥所部杞、夏、陳、隨、許、潁、尉七州來降。〔王世充蓋置杞州於雍丘，夏州於陽夏，陳州於宛丘；隨州無所考，意洧州之誤也；許州於長社，潁州於汝陰，尉州於尉氏。帥，讀曰率。降，戶江翻；下同。〕秦王世民以便宜命州縣官並依世充所署，無所變易，改尉州為南汴州，於是河南郡縣相繼來降。
劉武周降將尋相等多叛去。諸將疑尉遲敬德，囚之軍中，〔相，息亮翻。尉，紆勿翻。〕行臺左僕射屈突通、尚書殷開山言於世民曰：「敬德驍勇絕倫，〔屈，九勿翻。驍，堅堯翻。〕今既囚之，心必怨望，留之恐為後患，不如遂殺之。」世民曰：「不然，敬德若叛，豈在尋相之後邪！」〔邪，音耶。〕遽命釋之，引入臥內，賜之金，曰：「丈夫意氣相期，勿以小嫌介意，吾終不信讒言以害忠良，公宜體之。必欲去者，以此金相資，表一時共事之情也。」辛巳，世民以五百騎行戰地，〔騎，奇寄翻；下同。行視地形，可置陳處。行，下孟翻。〕登魏宣武陵。〔魏宣武陵曰景陵，在北邙山。魏世宗，諡宣武帝。〕王世充帥步騎萬餘猝至，圍之，單雄信引槊直趨世民，〔帥，讀曰率；下同。槊，所角翻。趨，七喻翻。〕敬德躍馬大呼，橫刺雄信墜馬，〔呼，火故翻。刺，七亦翻。〕世充兵稍卻，敬德翼世民出圍。世民、敬德更帥騎兵還戰，出入世充陳，往反無所礙。屈突通引大兵繼至，世充兵大敗，僅以身免；擒其冠軍大將軍陳智略，〔陳，讀曰陣；下同。冠，古玩翻。考異曰：實錄：「丙戌，太宗與世充相遇於魏宣武陵，擊大破之，斬數千級，獲陳智略。」舊書敬德傳：「太宗既釋之，是日從獵於榆窠，世充引步騎數萬來戰，單雄信直趨太宗，敬德刺雄信墜馬，翼太宗出圍，更帥騎兵交戰，擒陳智略。」據擒智略，則宣武、榆窠之戰，共是一事也。實錄據奏到日。河洛記在二十一日，今從之。〕斬首千餘級，獲排擡兵六千。〔排擡，言執排執擡者也。擡，與槊同。〕世民謂敬德曰：「公何相報之速也！」賜敬德金銀一篋，〔篋，苦協翻。〕自是寵遇日隆。
敬德善避擡，每單騎入敵陳中，敵叢擡刺之，終莫能傷，又能奪敵擡返刺之。〔刺，七亦翻。〕齊王元吉以善馬擡自負，聞敬德之能，請各去刃相與校勝負，敬德曰：「敬德謹當去之，王勿去也。」既而元吉刺之，終不能中。〔去，羌呂翻。中，竹仲翻。〕秦王世民問敬德曰：「奪擡與避擡，孰難﹖」敬德曰：「奪擡難。」乃命敬德奪元吉擡。元吉操擡躍馬，志在刺之，〔操，七刀翻。〕敬德須臾三奪其擡；元吉雖面相歎異，內甚恥之。
51叛胡陷嵐州。〔嵐，盧含翻。〕
52初，王世充以邴元真為滑州行臺僕射。濮州刺史杜才幹，〔隋志：東平郡鄄城縣，舊置濮陽郡，開皇十六年置濮州，大業初廢州，以鄄城縣屬東平，蓋李密復置州也。濮，博木翻。〕李密故將也，〔將，即亮翻。〕恨元真叛密，〔叛密事見一百八十六卷元年九月。〕詐以其眾降之。〔降，戶江翻；下同。〕元真恃其官勢，自往招慰，才幹出迎，延入就坐，〔坐，徂臥翻。〕執而數之曰：〔數，所具翻，又所主翻。〕「汝本庸才，魏公置汝元僚，〔謂李密以為長史。〕不建亳髮之功，乃構滔天之禍，今來送死，是汝之分！」〔分，扶問翻。〕遂斬之，遣人齎其首至黎陽祭密墓。壬午，以濮州來降。
53突厥莫賀咄設寇涼州，總管楊恭擊之，為所敗，〔厥，九勿翻。咄，當沒翻。敗，補邁翻。〕掠男女數千人而去。
54丙戌，以田瓚為顯州總管，賜爵蔡國公。〔瓚，藏旱翻。〕
55冬，十月，甲午，王世充大將軍張鎮周來降。
56甲辰，行軍總管羅士信襲王世充硤石堡，拔之。〔水經註：穀水自新安縣東流逕千秋亭，又東逕雍谷溪，迴岫縈紆，石路阻峽，故亦有峽石之稱。考異曰：河洛記作「峽山堡。」今從實錄。〕士信又圍千金堡，〔此於古千金堨築堡也。水經註：穀水逕周乾祭門北，東至千金堨。河南境簿曰：河南境簿曰：河南縣城東十五里有千金堨。洛陽記曰：千金堨，舊堨穀水，魏時更修此堨，謂之千金堨。〕堡中人罵之。士信夜遣百餘人抱嬰兒數十至堡下，使兒啼呼，詐雲「從東都來歸羅總管」。既而相謂曰：「此千金堡也，吾屬誤矣。」即去。堡中以為士信已去，來者洛陽亡人，出兵追之。士信伏兵於道，伺其門開，突入，屠之。〔伺，相吏翻。〕
57竇建德之圍幽州也，〔是年五月，建德兵攻幽州。〕李藝告急於高開道，開道帥二千騎救之，建德兵引去，開道因藝遣使來降。〔帥，讀曰率。騎，奇寄翻。使，疏吏翻。降，下江翻。〕戊申，以開道為蔚州總管，〔蔚州，隋鴈門郡之靈丘、上谷郡之飛狐縣地。蔚，紆勿翻。〕賜姓李姓，封北平郡王。開道有矢鏃在頰，召醫出之，醫曰：「鏃深，不可出。」開道怒，斬之。別召一醫，曰：「出之恐痛。」又斬之。更召一醫，醫曰：「可出。」乃鑿骨，置楔其間，〔楔，先結翻。〕骨裂寸餘，竟出其鏃；開道奏妓進膳不輟。〔妓，渠綺翻。〕
58竇建德帥眾二十萬復攻幽州，建德兵已攀堞，〔復，扶又翻。堞，達協翻。〕薛萬均、萬徹帥敢死士百人從地道出其背，掩擊之，建德兵潰走，斬首千餘級。李藝兵乘勝薄其營，建德陳於營中，〔陳，讀曰陣。〕填塹而出，奮擊，大破之，〔塹，七豔翻。〕建德逐北，至其城下，攻之不克而還。〔還，從宣翻，又音如字。〕
59李密之敗也，〔見一百八十六卷元年九月。〕楊慶歸洛陽，復姓楊氏。〔楊慶歸密改姓，事見一百八十四卷義寧元年十一月。〕及王世充稱帝，〔見上卷本年四月。〕慶復姓郭氏，世充以為管州總管，妻以兄女。〔妻，七細翻。〕秦王世民逼洛陽，慶潛遣人請降，〔降，戶江翻。〕世民遣總管李世勣將兵往據其城。〔將，即亮翻；下四將、其將同。〕慶欲與其妻偕來，妻曰：「主上使妾侍巾櫛者，〔櫛，阻瑟翻，梳也。〕欲結君之心也。今君既辜付託，〔辜，負也。〕徇利求全，妾將如君何！若至長安，則君家一婢耳，君何用為！願送至洛陽，君之惠也。」慶不許。慶出，妻謂侍者曰：「若唐遂勝鄭，則吾家必滅；鄭若勝唐，則吾夫必死。人生至此，何用生為！」遂自殺。庚戌，慶來降，復姓楊氏，拜上柱國、郇國公。〔郇，音荀。〕
時世充太子玄應鎮虎牢，軍於榮、汴之間，〔「榮」，當作「滎」。言軍於滎澤、汴水之間。〕【章：十二行本正作「滎」；張校同。】聞之，引兵趣管城，〔趣，七喻翻，又逡須翻。〕李世勣擊卻之。使郭孝恪為書說榮州刺史魏陸，〔王世充蓋以滎陽縣置滎州；作「榮」亦誤也。〕【章：十二行本正作「滎」；孔本同。】陸密請降。玄應遣大將軍張志就陸徵兵，丙辰，陸擒志等四將，舉州來降。陽城令王雄帥諸堡來降，秦王世民使李世勣引兵應之，以雄為嵩州刺史，〔新志：陽城縣屬洛州。又云：武德四年，王世充偽令王雄來降，以陽城、嵩陽、陽翟置嵩州。與此所書稍差二三月。〕嵩南之路始通。〔嵩南，謂嵩山以南。〕魏陸使張志詐為玄應書，停其東道之兵，令其將張慈寶且還汴州，又密告汴州刺史王要漢使圖慈寶，要漢斬慈寶以降。玄應聞諸州皆叛，大懼，奔還洛陽。詔以要漢為汴州總管，賜爵郳國公。〔郳，五稽翻。〕
60王弘烈據襄陽，上令金州總管府司馬涇陽李大亮安撫樊、鄧以圖之。十一月，庚申，大亮攻樊城鎮，拔之，〔隋志：西城郡，梁置梁州，尋改曰南梁州，西魏改東梁州，尋改金州，置總管府，府置長史、司馬。舊志：襄州鄧城縣，漢鄧縣，屬南陽郡，古樊城也。宋改安養縣。此時樊城鎮當在安養縣界。〕斬其將國大安，下其城柵十四。〔將，即亮翻。〕
61蕭銑性褊狹，多猜忌。諸將恃功恣橫，好專誅殺，〔橫，戶孟翻。好，呼到翻。〕銑患之，乃宣言罷兵營農，實欲奪諸將之權。大司馬董景珍弟為將軍，怨望，謀作亂；事泄，伏誅。景珍時鎮長沙，〔長沙，潭州治所。〕銑下詔赦之，召還江陵。景珍懼，甲子，以長沙來降，〔降，戶江翻。〕詔峽州刺史許紹出兵應之。
62雲州總管郭子和，〔隋志：定襄郡，開皇五年置雲州總管府，治大利城。〕先與突厥、梁師都相連結，既而襲師都寧朔城，克之。〔新志：寧朔縣屬夏州，後周置。先，悉薦翻。厥，九勿翻。〕又詗得突厥釁隙，〔詗，休正翻。釁，許覲翻。〕遣使以聞，為突厥候騎所獲。〔使，疏吏翻。騎，奇寄翻。〕處羅可汗大怒，囚其弟子升。子和自以孤危，請帥其民南徙，〔處，昌呂翻。可，從刊入聲。汗，音寒。帥，讀曰率。考異曰：子和傳雲：「四年，拔戶口南徙。」按處羅可汗以今年卒，故置此。〕詔以延州故城處之。〔處，昌呂翻。〕
63張舉、劉旻之降也，〔是年八月，張舉降。九月，劉旻降。〕梁師都大懼，遣其尚書陸季覽說突厥處羅可汗曰：「比者中原喪亂，〔說，輸芮翻。比，毗至翻。喪，息浪翻。〕分為數國，勢均力弱，故皆北面歸附突厥。今定楊可汗既亡，〔是年四月，劉武周敗亡。〕天下將悉為唐有。師都不辭灰滅，亦恐次及可汗，不若及其未定，南取中原，如魏道武所為，〔事見晉孝武帝紀。〕師都請為鄉導。」〔鄉，讀曰嚮。〕處羅從之，謀使莫賀咄設入自原州，〔平涼郡置原州。處，昌呂翻。咄，當沒翻。〕泥步設與師都入自延州，【章：十二行本「州」下有「處羅入自幷州」六字；乙十一行本同；孔本同；張校同；退齋校同。】突利可汗與奚、霫、契丹、靺鞨入自幽州，〔可，從刊入聲。汗，音寒。奚與契丹本皆東胡種，保烏丸山者，其後為奚，保鮮卑山者，其後為契丹。霫與突厥同俗，保冷陘山，南契丹，東靺鞨，西拔野古。靺鞨居肅慎地，亦曰把婁，元魏時曰勿吉。霫，而立翻。契，欺訖翻，又音喫。靺，莫撥翻。鞨，戶割翻。考異曰：舊突厥傳：「大業中，突利年數歲，始畢遣領東牙之兵，號泥步設，頡利嗣位，以為突利可汗。」按梁師都傳，此際有泥步設，又有突利可汗。然則突利處羅時已為小可汗，非頡利嗣位後也。高祖實錄雲：「處羅欲分兵大掠中國，於懷戎、鴈門、靈武、涼州四道俱入。」今從舊書梁師都傳。〕會竇建德之師自滏口西入，會於晉、絳。〔滏口，滏水之口，在磁州滏陽縣界。晉州，隋之臨汾郡。絳州，隋之絳郡。滏，音釜。〕莫賀咄者，處羅之弟咄苾也；突利者，始畢之子什咄苾也。〔咄，當沒翻。苾，毗必翻。〕
處羅又欲取幷州以居楊政道，〔楊政道時居定襄。〕其羣臣多諫，處羅曰：「我父失國，賴隋得立，〔事見一百七十八卷隋開皇十九年。〕此恩不可忘。」將出師而卒。〔卒，子恤翻。〕義成公主以其子奧射設醜弱，廢之，更立莫賀咄設，〔更，工衡翻。〕號頡利可汗。乙酉，頡利遣使告處羅之喪，〔使，疏吏翻。〕上禮之如始畢之喪。〔去年四月始畢卒。〕
64戊子，安撫大使李大亮取王世充沮、華二州。〔襄州南漳縣，後周置沮州。南漳，漢之臨沮縣也。隋廢沮州。蓋王世充復置。漢南縣，宋置華山郡，西魏廢郡，王世充蓋取宋郡名而置華州也。漢南縣，唐貞觀八年省併入宜城。沮，子魚翻。華，戶化翻。〕
65是月，竇建德濟河擊孟海公。〔考異曰：實錄在十二月丙午。蓋於時唐始聞之，遣劉世讓攻洺州之日也。今從革命記。〕
初，王世充侵建德黎陽，建德襲破殷州以報之。〔殷州治獲嘉，此皆去年冬事。〕自是二國交惡，信使不通。及唐兵逼洛陽，世充遣使求救於建德。〔使，疏吏翻。考異曰：隋季革命記曰：「世充亦自遣使求救於建德雲：『夏王或率領軍師來相救援。王取東都、河、洛之地，北收並、汾，南盡揚、越，充乃取京師、蒲、絳以西，通蜀、荊、襄之境，並據山河之險，長為弟兄之國。』按世充止有河、洛之地，豈肯遽以賂建德！借有是言，建德亦何由肯信！今從河洛記。〕建德中書侍郎劉彬說建德曰：「天下大亂，唐得關西，鄭得河南，夏得河北，共成鼎足之勢。今唐舉兵臨鄭，自秋涉冬，唐兵日增，鄭地日蹙，唐強鄭弱，勢必不支，鄭亡，則夏不能獨立矣。〔說，輸芮翻。夏，戶雅翻。〕不如解仇除忿，發兵救之，夏擊其外，鄭攻其內，破唐入矣。唐師既退，徐觀其變，若鄭可取則取之，並二國之兵，乘唐師之老，天下可取也！」建德從之，遣使詣世充，許以赴援。又遣其禮部侍郎李大師等詣唐，請罷洛陽之兵，秦王世民留之，不答。
66十二月，辛卯，王世充許、亳等十一州皆請降。〔許州，隋之潁川郡。亳州，隋之譙郡。亳，蒲博翻。降，戶江翻。〕
67壬辰，燕郡王李藝又擊竇建德軍於籠火城，破之。〔燕，因肩翻。〕
68辛丑，王世充隨州總管徐毅舉州降。〔隨州，隋之漢東郡。〕
69癸卯，峽州刺史許紹攻蕭銑荊門鎮，拔之。〔荊門，在荊州長林縣。〕紹所部與梁、鄭鄰接，〔峽州北境接鄭之襄州，東境接梁之荊門。〕二境得紹士卒，皆殺之，紹得二境士卒，皆資給遣之。敵人愧感，不復侵掠，境內以安。〔復，扶又翻。〕
70蕭銑遣其齊王張繡攻長沙，董景珍謂繡曰：「『前年醢彭越，往年殺韓信』，卿不見之乎，何為相攻！」〔引漢高祖殺功臣事，以恐動繡。〕繡不應，進兵圍之，景珍欲潰圍走，為麾下所殺；銑以繡為尚書令。繡恃功驕橫，〔橫，戶孟翻。〕銑又殺之。由是功臣諸將皆有離心，兵勢益弱。〔史言蕭銑將亡。〕
71王世充遣其兄子代王琬、長孫安世詣竇建德報聘，且乞師。〔長，知兩翻。〕
72突厥倫特勒在幷州，大為民患，〔是年六月，突厥留倫特勒於幷州。厥，九勿翻。〕幷州總管劉世讓設策擒之。上聞之，甚喜。張道源從竇建德在河南，〔去年九月，道源為建德所執。〕密遣人詣長安，請出兵攻洺州以震山東。〔竇建德都洺州。洛，音名。〕丙午，詔世讓為行軍總管，使將兵出土門，趣洺州。〔新志：恆州鹿泉縣有故井陘關，一名土門關。鹿泉，漢之石邑也。〕
73己酉，瓜州刺史賀拔行威執驃騎將軍達奚暠，〔瓜州，隋之敦煌郡。騎，奇寄翻。驃，匹妙翻。暠，古老翻。〕舉兵反。
74是歲，李子通渡江攻沈法興，取京口。〔京口時屬揚州延陵縣。〕法興遣其僕射蔣元超拒之，戰於庱亭，〔庱亭在毗陵西北。庱，醜拯翻，又恥陵翻。〕元超敗死，法興棄毗陵，奔吳郡。〔毗陵至吳郡百八十里。〕於是丹陽、毗陵等郡皆降於子通。〔降，戶江翻。〕子通以法興府掾李百藥為內史侍郎、國子祭酒。〔掾，於絹翻。〕
杜伏威遣行臺左僕射輔公祏〔祏，音石。〕將卒數千攻子通，〔將，即亮翻。〕以將軍闞稜、王雄誕為之副。公祏渡江攻丹陽，克之，進屯溧水，〔隋志：丹陽郡治江寧；溧水以縣屬焉，本溧陽縣，開皇十八年更名。自丹陽至溧水二百四十里。溧，音慄。〕子通帥眾數萬拒之。〔帥，讀曰率。〕公祏簡精甲千人，執長刀為前鋒，〔簡，選也，分別也。〕又使千人踵其後，曰：「有退者即斬之。」自帥餘眾，復居其後。〔帥，讀曰率。復，扶又翻；下同。〕子通為方陳而前，〔陳，讀曰陣。〕公祏前鋒千人殊死戰，公祏復張左右翼以擊之，子通敗走，公祏逐之，反為所敗，〔敗，補邁翻。〕還，閉壁不出。王雄誕曰：「子通無壁壘，又狃於初勝，〔狃，女九翻。〕乘其無備，擊之可破也。」公祏不從。雄誕以其私屬數百人夜出擊之，〔私屬親兵不在大軍名籍者。〕因風縱火，子通大敗，降其卒數千人。〔降，戶江翻。〕子通食盡，棄江都，保京口，江西之地盡入於伏威，〔廬、和等州皆江西也。〕伏威徙居丹陽。
子通復東走太湖，〔太湖在蘇州吳縣東南五十里。〕收合亡散，得二萬人，襲沈法興於吳郡，大破之。法興師左右數百人棄城走，吳郡賊帥聞人遂安遣其將葉孝辯迎之，〔聞人，複姓，今吳中亦以為著姓。賊帥，所類翻。將，即亮翻。〕法興中塗而悔，欲殺孝辯，更向會稽。〔會稽，越州。會，古外翻。〕考辯覺之，法興窘迫，赴江溺死。子通軍勢復振，【章：十二行本「振」下有「帥其羣臣」四字；乙十一行本同；孔本同；張校同；退齋校同。】徙都餘杭，〔餘杭，杭州。〕盡收法興之地，北自太湖，南至嶺，〔嶺，五嶺也。〕東包會稽，西距宣城，〔按子通之地，西距宣城耳，南境安能至嶺哉！史大而言之耳。會，古外翻。〕皆有之。
75廣、新二州賊帥高法澄、沈寶徹殺隋官，據州，附於林士弘，〔隋志：南海郡，廣州。信安郡新興縣，梁置新州。宋白曰：新州，秦始皇所取陸梁地，漢為合浦臨元縣，晉置新寧郡，梁置新州。〕漢陽太守馮盎擊破之。〔馮盎自大業之亂歸嶺南，未受朝命，故書隋官。守，式又翻。〕既而寶徹兄子智臣復聚兵於新州，盎引兵擊之。賊始合，盎免冑大呼曰：〔呼，火故翻。〕「爾識我乎﹖」賊多棄仗肉袒而拜，〔馮盎自其祖母洗夫人以來，威令行於嶺南，故然。〕遂潰，擒寶徹、智臣等，嶺外遂定。
76竇建德行臺尚書令恆山胡大恩請降。〔恆山，恆州。恆，戶登翻。降，戶江翻。〕
四年（辛巳，六二一）
1春，正月，癸酉，以大恩為代州總管，〔代州，隋之鴈門郡。〕封定襄郡王，賜姓李氏。代州石嶺之北，自劉武周之亂，寇盜充斥，大恩徙鎮鴈門，〔鴈門，漢廣武縣，隋更名。隋、唐代州皆治鴈門，漢鴈門郡治陰館。李大恩豈徙鎮漢鴈門邪﹖宋白曰：句注在代州西北三十五里，鴈門界西陘山也。始皇十三年移樓煩於善無縣，今句注山北下館城是也，故續漢書雲：鴈門郡理陰館。建安立新興郡，陘北悉棄之，其地荒廢。魏文帝移鴈門郡，南渡句注，置廣武城，即今州西廣武故城是也。後魏明帝又移置廣武東占上館城內，即今州城是也。或曰李大恩自恆山請降，授代州總管，故自恆山徙鎮鴈門。〕討擊，悉平之。
2稽胡酋帥劉仚成部落數萬，為邊寇；〔酋，慈由翻。帥，所類翻。仚，許延翻。〕辛巳，詔太子建成統諸軍討之。
3王世充梁州總管程嘉會以所部來降。〔後魏置梁州於浚儀，因古大梁城以名州也。此時以浚儀為汴州，而隋之梁郡治宋城縣。宋城，古睢陽也，漢梁國都之，後魏以來，以睢陽為梁郡，王世充當於此置梁州。〕
4杜伏威遣其將陳正通、徐紹宗帥精兵二千來，會秦王世民擊王世充，〔將，即亮翻。帥，讀曰率。考異曰：舊書杜伏威傳：「太宗之圍王世充，遣使招之，伏威請降，高祖遣使就拜東南道行臺尚書令、江、淮以南安撫大使、上柱國，封吳王，賜姓李氏。」按伏威封吳王在太宗討王世充前。今從高祖、太宗實錄。〕甲申，攻梁，克之。〔梁縣屬伊州。杜佑曰：汝州梁縣，漢舊縣，戰國時謂之南梁，以別大梁、少梁也。〕
5丙戌，黔州刺史田枻康〔黔州，隋之黔安郡，古黔中也。黔，音琴。〕攻蕭銑五州、四鎮，皆克之。
6秦王世民選精銳千餘騎，皆皁衣玄甲，分為左右隊，使秦叔寶、程知節、尉遲敬德、翟長孫分將之。〔騎，奇寄翻；下同。尉，紆勿翻。翟，萇伯翻。長，知兩翻。將，即亮翻；下同。〕每戰，世民親被玄甲帥之為前鋒，〔被，皮義翻。帥，讀曰率；下同。〕乘機進擊，所向無不摧破，敵人畏之。行臺僕射屈突通、贊皇公寶軌〔屈，九勿翻。軌封贊皇縣公。贊皇縣屬趙州，隋開皇十六年置。劉昫曰：取贊皇山為名。〕引兵按行營屯，〔行，下孟翻。〕猝與王世充遇，戰不利。秦王世民帥玄甲救之，世充大敗，獲其騎將葛彥璋，〔考異曰：太宗實錄雲：「初，羅士信取千金堡，太宗令屈突通守之。王充自來攻堡，通懼，舉烽請救。太宗度通力堪自守，且緩救以驕世充，通舉三烽以告急，太宗方出援之，左右未獲從，以兩騎而進，遇賊騎將葛彥璋，射之，應弦而墜，擒之於陳，後軍亦繼至，通軍復振，表裏奮擊，王充大敗，俘斬六千餘人，幾獲世充。」今從河洛記。〕俘斬六千餘人。世充遁歸。
7李靖說趙郡王孝恭以取蕭銑十策，孝恭上之。〔說，輸芮翻。上，時掌翻。考異曰：高祖實錄：「考恭獻平銑之策，帝嘉納之。」太宗實錄、李靖傳：「靖說趙郡王孝恭，陳伐蕭銑之計，獻以十策。高祖以孝恭未更戎旅，三軍之任，一以委靖，授靖行軍總管，兼攝考恭長史事。」考恭傳：「時李靖亦奉使江南，以策幹孝恭，孝恭善之，委以軍事。」蓋靖畫策使孝恭上之耳。〕二月，辛卯，改信州為夔州，以孝恭為總管，使大造舟艦，習水戰。〔艦，戶黯翻。〕以孝恭未更軍旅，〔更，工衡翻。〕以靖為行軍總管，兼孝恭長史，委以軍事。靖說孝恭悉召巴、蜀酋長子弟，〔長，知兩翻。酋，才由翻。〕量才授任，置之左右，外示引擢，實以為質。〔量，音良。質，音致。〕
8王世充太子玄應將兵數千人，自虎牢運糧入洛陽，秦王世民遣將軍李君羨邀擊，大破之，玄應僅以身免。
世民使宇文士及奏請進圍東都，上謂士及曰：「歸語爾王：〔語，牛倨翻。〕今取洛陽，止於息兵，克城之日，乘輿法物，圖籍器械，〔乘，繩證翻。〕非私家所須者，委汝收之；其餘子女玉帛，並以分賜將士。」〔將，即亮翻。〕
辛丑，世民移軍青城宮，壁壘未立，王世充帥眾二萬自方諸門出，憑故馬坊垣塹，臨穀水以拒唐兵，〔東都城西連禁苑，方諸門蓋自都城出禁苑之門也。青城宮在禁苑中，穀、洛二水會于禁苑之中。帥，讀曰率；下同。塹，七豔翻。〕諸將皆懼。世民以精騎陳於北邙，登魏宣武陵以望之，謂左右曰：「賊勢窘矣，悉眾而出，徼倖一戰，〔騎，奇寄翻；下同。陳，讀曰陣；下同。徼，古堯翻。〕今日破之，後不敢復出矣！」〔復，扶又翻；下同。〕命屈突通帥步卒五千渡水擊之，〔屈，居勿翻。〕戒通曰：「兵交則縱煙。」煙作，世民引騎南下，身先士卒，〔先，悉薦翻。〕與通合勢力戰。世民欲知世充陳厚薄，與精騎數十衝之，直出其背，眾皆披靡，〔披，普彼翻。〕殺傷甚眾。既而限以長堤，與諸騎相失，將軍丘行恭獨從世民，世充數騎追及之，世民馬中流矢而斃。行恭回騎射追者，發無不中，〔中，竹仲翻。射，而亦翻。〕追者不敢前。乃下馬以授世民，行恭於馬前步執長刀，距躍大呼！〔距躍，超距而跳躍也。杜預曰：距躍，超越也。呼，火故翻。〕斬數人，突陳而出，得入大軍。世充亦帥眾殊死戰，散而復合者數四，自辰至午，世充兵始退。世民縱兵乘之，直抵城下，俘斬七千人，遂圍之。驃騎將軍段志玄與世充兵力戰，深入，馬倒，為世充兵所擒，兩騎夾持其髻，〔驃，匹妙翻。騎，奇寄翻。髻，古詣翻。〕將渡洛水，志玄踴身而奮，二人俱墜馬，志玄馳歸，追者數百騎，不敢逼。
初，驃騎將軍王懷文為唐軍斥候，為世充所獲，世充欲慰悅之，引置左右。壬寅，世充出右掖門，〔東都城南面三門，中曰端門，左曰左掖門，右曰右掖門，洛水逕其前，有天津、永濟、中橋三橋。〕臨洛水為陳，懷文忽引槊刺世充，世充衷甲，槊折不能入，〔刺，七亦翻。折，而設翻。〕左右猝出不意，皆愕眙不知所為。懷文走趣唐軍，〔眙，醜吏翻。趣，七喻翻，又逡須翻。〕至寫口，〔洛城中水於此寫放以流其惡，因名之為寫口。〕追獲，殺之。世充歸，解去衷甲，〔去，羌呂翻。〕袒示羣臣曰：「懷文以槊刺我，卒不能傷，〔卒，子恤翻。〕豈非天所命乎！」
先是御史大夫鄭頲不樂仕世充，多稱疾不預事，〔鄭頲，李密之臣，為世充所獲，疾其多詐，故不樂仕焉。先，悉薦翻。頲，他鼎翻。樂，音洛。〕至是謂世充曰：「臣聞佛有金剛不壞身，陛下真是也。臣實多幸，得生佛世，願棄官削髮為沙門，服勤精進，以資陛下之神武。」〔詭辭以求去。〕世充曰：「國之大臣，聲望素重，一旦入道，將駭物聽。俟兵革休息，當從公志。」頲固請，不許。退謂其妻曰：「吾束髮從官，志慕名節，〔束髮，謂幼小總角時也。〕不幸遭遇亂世，流離至此，側身猜忌之朝，累足危亡之地，〔直遙翻。累，力委翻。〕智力淺薄，無以自全，人生會有死，早晚何殊，姑從吾所好，〔好，呼到翻。〕死亦無憾。」遂削髮被僧服。〔被，皮義翻。〕世充聞之，大怒曰：「爾以我為必敗，欲苟免邪﹖〔邪，音耶。〕不誅之，何以制眾！」遂斬頲於市。頲言笑自若，觀者壯之。
詔贈王懷文上柱國、朔州刺史。〔朔州，隋之馬邑郡。〕
9幷州安撫使唐儉密奏：「真鄉公李仲文與妖僧志覺有謀反語，〔真鄉縣公也。西魏置真鄉縣，時屬綏州。使，疏吏翻。妖，於驕翻。〕又娶陶氏之女以應桃李之謠。諂事可汗，甚得其意，可汗許立為南面可汗；〔可，從刊入聲。汗，音寒。〕乃在幷州，贓賄狼藉。」上命裴寂、陳叔達、蕭瑀雜鞫之。〔瑀，音禹。〕乙巳，仲文伏誅。
10庚戌，王泰棄河陽走，〔去年七月，世充使泰守河陽。〕其將趙敻等以城來降。〔將，即翻。敻，休正翻。降，戶江翻。〕別將單雄信、裴孝達與總管王君廓相持於洛口，〔單，慈淺翻。〕秦王世民帥步騎五千援之，至轘轅，雄信等遁去，君廓追敗之。〔轘，音環。敗，補邁翻。〕
11壬子，延州總管段德操擊劉仚成，破之，〔仚，許延翻。〕斬首千餘級。
13秦王世民圍洛陽宮城，城中守禦甚嚴，大祿飛石重五十斤，擲二百步，〔祿，與砲同，匹貌翻。〕八弓弩箭如車輻，鏃如巨斧，射五百步。〔八弓弩，八弓共一絭也，如古連弩，今之劃車弩，亦其類也。輻，音福。〕世民四面攻之，晝夜不息，旬餘不克。城中欲翻城者凡十三輩，皆不果發而死。唐將士皆疲弊思歸，總管劉弘基等請班師，世民曰：「今大舉而來，當一勞永逸。東方諸州已望風款服，唯洛陽孤城，勢不能久，功在垂成，柰何棄之而去！」乃下令軍中曰：「洛軍未破，師必不還，〔還，從宣翻。〕敢言班師者斬！」眾乃不敢復言。〔復，扶又翻。〕上聞之，亦密敕世民使還，世民表稱洛陽必可克，又遣參謀軍事封德彝入朝面論形勢。〔參謀之官，蓋始於此。朝，直遙翻。〕德彝言於上曰：「世充得地雖多，率皆羈屬，〔言羈縻屬之而已。〕號令所行，淮洛陽一城而已，智盡力窮，克在朝夕。今若旋師，賊勢復振，〔復，扶又翻，又音如字。〕更相連結，後必難圖！」上乃從之。世民遺世充書，〔遺，於季翻。〕諭以禍福；世充不報。
14戊午，王世充鄭州司兵沈悅遣使詣左武候大將軍李世勣請降。〔李世勣時屯管城。使，疏吏翻。降，戶江翻。〕左衛將軍王君廓夜引兵襲虎牢，〔王君廓時屯洛口。〕悅為內應，遂拔之，獲其荊王行本及長史戴冑。〔長，知兩翻。〕悅，君理之孫也。〔沈君理仕陳為僕射。〕
