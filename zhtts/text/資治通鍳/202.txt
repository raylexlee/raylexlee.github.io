△卷第二百一
唐紀十七〔起玄黓閹茂（壬戌）八月，盡上章敦牂（庚午），凡八年有奇。〕
高宗天皇大聖大弘孝皇帝中之上
龍朔二年（壬戌、六六二）
1八月，壬寅，以許敬宗為太子少師、同東西臺三品、知西臺事。〔同中書門下三品、知中書事。〕
2九月，戊寅，初令八品、九品衣碧。〔衣，於既翻。〕
3冬，十月，丁酉，上幸驪山溫湯，太子監國；〔監，古銜翻。〕丁未，還宮。
4庚戌，西臺侍郎陝人上官儀同東西臺三品。〔西臺侍郎，即中書侍郎。陝，失冉翻。〕
5癸丑，詔以四年正月有事於泰山，仍以來年二月幸東都。
6左相許圉師之子奉輦直長自然，遊獵犯人田，〔奉輦直長，即尚輦直長。殿中六局直長，正七品。龍朔改尚輦局為奉輦局。相，息亮翻。長，知兩翻。〕田主怒，自然以鳴鏑射之。〔射，而亦翻。〕圉師杖自然一不而不以聞。田主詣司憲訟之，司憲大夫楊德裔不為治。〔治，直之翻。〕西臺舍人袁公瑜遣人易姓名上封事告之，〔西臺舍人，即中書舍人。為，於偽翻。上，時掌翻。〕上曰：「圉師為宰相，侵陵百姓，匿而不言，豈非作威作福！」圉師謝曰：「臣備位樞軸，以直道事陛下，不能悉允眾心，故為人所攻訐。〔訐，居謁翻。〕至於作威福者，或手握強兵，或身居重鎮；臣以文吏，奉事聖明，惟知閉門自守，何敢作威福！」上怒曰：「汝恨無兵邪！」許敬宗曰：「人臣如此，罪不容誅。」遽令引出。詔特免官。〔考異曰：舊本紀：「十一月辛未，圉師下獄。」新本紀：「十一月辛末，圉師貶虔州刺史。」今據實錄，辛未，免官，久之，貶虔州刺史。舊紀，貶虔州刺史在三年二月。新本紀誤。〕
7癸酉，立皇子旭輪為殷王。〔旭輪後改名旦，是為睿宗。〕
8十二月，戊申，詔以方討高麗、百濟，〔麗，力知翻。〕河北之民，勞於徵役，其封泰山、幸東都並停。
9〈風日〉海道總管蘇海政〔〈風日〉，越筆翻。〕受詔討龜茲，〔龜茲，音丘慈。〕敕興昔亡、繼往絕二可汗發兵與之俱。〔可，從刊入聲。汗，音寒。〕至興昔亡之境，繼往絕素與興昔亡有怨，〔事見上卷顯慶二年註。〕密謂海政曰：「彌射謀反，請誅之。」〔阿史那彌射是為興昔亡可汗。〕時海政兵纔數千，集軍吏謀曰：「彌射若反，我輩無13類，〔13，才笑翻。〕不如先事誅之。」〔先，悉薦翻。〕乃矯稱敕，令大總管齎帛數萬段賜可汗及諸酋長，興昔亡帥其徒受賜，海政悉收斬之。其鼠尼施、拔塞幹兩部亡走，〔鼠尼施啜，咄陸五部之一也；拔塞幹俟斤，弩失畢五部之一也。酋，慈由翻。長，知兩翻。帥，讀曰率。尼，女夷翻。〕海政與繼往絕追討，平之。軍還，至疏勒，南弓月部復引吐蕃之眾來，欲與唐兵戰；海政以師老不敢戰，以軍資賂吐蕃，約和而還。由是諸部落皆以興昔亡為冠，各有離心。繼往絕尋卒，〔復，扶又翻。卒，子恤翻。〕十姓無主，有阿史那都支及李遮匐收其餘眾附於吐蕃。〔為都支、遮匐連兵反張本。〕
10是歲，西突厥寇庭州，刺史來濟將兵拒之，〔厥，九勿翻。將，即亮翻。〕謂其眾曰：「吾久當死，幸蒙存全以至今日，當以身報國。」遂不釋甲冑，赴敵而死。
三年（癸亥、六六三）
1春，正月，左武衛將軍鄭仁泰討鐵勒叛者餘種，悉平之。〔種，章勇翻。〕
2乙酉，以李義府為右相，〔右相，中書令也。〕仍知選事。〔選，須絹翻。〕
3二月，徙燕然都護府於回紇，更名瀚海都護；徙故瀚海都護於雲中古城，更名雲中都護。〔燕然都護置於貞觀二十一年，見一百九十八卷。瀚海都督置於永徽元年，見一百九十九卷。燕，因肩翻。更，工衡翻。〕以磧為境，磧北州府皆隸瀚海，磧南隸雲中。〔雲中都護府治金河，即秦、漢雲中舊城，東北至朔州三百七十里，麟德元年，更名單於大都護府。杜佑曰：單于都護府南至榆林郡百二十里，東南到馬邑郡三百五十里。磧，七逆翻。〕
4三月，許圉師再貶虔州刺史，〔虔州在京師東南四千一十七里，至東都三千四百里。〕楊德裔以阿黨流庭州，圉師子文思、自然並免官。
5右相河間郡公李義府典選，〔選，須絹翻。〕恃中宮之勢，專以賣官為事，銓綜無次，怨讟盈路，上頗聞之，從容謂義府曰：「卿子及伲頗不謹，多為非法，我尚為卿掩覆，卿宜戒之！」〔從，千容翻。為，於偽翻。覆，敷又翻。〕義府勃然變色，頸、頰俱張，【張：知亮翻。】曰：「誰告陛下﹖」上曰：「但我言如是，何必就我索其所從得邪！」〔索，山客翻。〕義府殊不引咎，緩步而去。上由是不悅。
望氣者杜元紀謂義府所居第有獄氣，宜積錢二十萬緡以厭之，〔厭，於協翻。〕義府信之，聚斂尤急。〔斂，力贍翻。〕義府居母喪，朔望給哭假，〔假，古訝翻。〕輒微服與元紀出城東，登古塚，候望氣色，或告義府窺覘災眚，陰有異圖。〔覘，醜廉翻，又醜豔翻。眚，所景翻。〕又遣其子右司議郎津召長孫無忌之孫延，受其錢七百緡，除延司津監，〔唐東宮，司議郎四人，正六品上，掌啟奏記註。龍朔改司議郎為左司議郎，太子舍人為右司議郎。漢官有都水長，屬主爵，掌諸池沼，後改為使者，後漢改為河隄謁者。晉置都水臺，有使者一人，掌舟懢之事；梁改為太舟卿；北齊亦曰都水臺；隋改為都水監，唐因之，貞觀改為使者，從六品；龍朔元年，改為司津監，掌川澤津樑之政令。〕右金吾倉曹參軍楊行穎告之。夏，四月，乙丑，下義府獄，〔下，遐嫁翻。〕遣司刑太常伯劉祥道與御史、詳刑共鞫之，〔司刑太常伯，即刑部尚書。詳刑，大理也。唐自永徽以後，大獄以尚書刑部、御史臺、大理寺官雜按，謂之三司。〕仍命司空李勣監焉。〔監，古銜翻。〕事皆有實。戊子，詔義府除名，流巂州；津除名，流振州；諸子及伲並除名，流庭州。朝野莫不稱慶。〔巂，音髓。朝，直遙翻。〕
或作河間道行軍元帥劉祥道破銅山大賊李義府露布，〔李義府，河人，故云然。帥，所類翻。〕牓之衢。義府多取人奴婢，及敗，各散歸其家，故其露布雲：「混奴婢而亂放，各識家而競入。」〔此姑述時人快義府之得罪而有是，通鑑因採而誌之以為世鑒。學者為文類有所祖，漢高帝為太上皇營新豐，後人誌其事，其辭雲：「混雞犬而亂放，各識家而競入。」此語所祖，有自來矣。〕
6乙未，置雞林大都督府於新羅國，以金法敏為之。
7丙午，蓬萊宮含元殿成，上始移仗居之，更命故宮曰西內。〔改宮，謂太極宮，自武德以來人主居之，自是以後，謂之西內。更，工衡翻。〕戊申，始御紫宸殿聽政。〔蓬萊宮正殿曰含元殿，含元之後曰宣政殿，宣政殿北曰紫宸門，內有紫宸殿，即內衙之正殿。〕
8五月，壬午，柳州蠻酋吳君解反；〔柳州，漢潭中縣地，隋置馬平縣，唐武德四年，置南昆州，貞觀八年改曰柳州。〕遣冀州長史劉伯英、右武衛將軍馮士翽發嶺南兵討之。〔翽，呼外翻。〕
9吐蕃與吐谷渾互相攻，各遺使上表論曲直，更來求援；〔吐，從暾入聲。谷，音浴。使，疏吏翻。上，時掌翻。更，工衡翻，迭也。〕上皆不許。
吐谷渾之臣素和貴有罪，逃奔吐蕃，具言吐谷渾虛實。吐蕃發兵擊吐谷渾，大破之，吐谷渾可汗曷鉢與弘化公主帥數千帳棄國走依涼州，請徙居內地。〔唐會要曰：吐谷渾自永嘉之末，始西度洮水，建國於羣羌之故地，龍朔三年，為吐蕃所滅，凡三百五十年。帥，讀曰率；下同。〕上以涼州都督鄭仁泰為青海道行軍大總管，帥右武衛將軍獨孤卿雲、辛文陵等分屯涼、鄯二州，以備吐蕃。〔鄯，時戰翻。涼、鄯相去五百八十里。〕六月，戊申，又以左武衛大將軍蘇定方為安集大使，節度諸軍，為吐谷渾之援。
吐蕃祿東贊屯青海，遣使者論仲琮入見，〔吐蕃立國之初，有大論、小論以統國事，後因以為貴姓。見，賢遍翻。〕表陳吐谷渾之罪，且請和親。上不許。遣左衛郎劉文祥使於吐蕃，降璽書責讓之。〔將，即亮翻。璽，斯氏翻。〕
10秋，八月，戊申，上以海東累歲用兵，百姓困於徵調，〔調，徒弔翻。〕士卒戰溺死者甚眾，〔溺，奴狄翻。〕詔罷三十六州所造船，遣司元太常作竇德玄等〔司元太常伯，即戶部尚書。〕分詣十道，問人疾苦，黜陟官吏。德玄，毅之曾孫也。〔竇毅，大穆笪垢之父。〕
11九月，戊午，熊津道行軍總管、右威衛將軍孫仁師等破百濟餘眾及倭兵於白江，拔其周留城。〔倭，烏禾翻。〕
初，劉仁願、劉仁軌既克真峴城，〔克真峴城，見上卷二年。〕詔孫仁師將兵，浮海助之。〔將，即亮翻；下同。〕百濟王豐南引倭人以拒唐兵，仁師與仁願、仁軌合兵，勢大振。諸將以加林城水陸之衝，欲先攻之，仁軌曰：「加林險固，急攻則傷士卒，緩之則曠日持久。周留城，虜之巢穴，羣兇所聚，除惡務本，〔書泰誓之言。〕宜先攻之， 若克周留，諸城自下。」於是仁師、仁願與新羅王法敏將陸軍以進，仁軌與別將杜爽、扶餘隆將水軍及糧船自熊津入白江，以會陸軍，同趣周留城。〔趣，七喻 翻。〕遇倭兵於白江口，四戰皆捷，焚其舟四百艘，煙炎灼天，〔艘，蘇遭翻。炎，讀曰燄。〕海水皆赤。百濟王豐脫身奔高麗，王子忠勝、忠志等帥眾降，〔帥， 讀曰率；下之帥、皆帥同。降，戶江翻；下同。〕百濟盡平，唯別帥遲受信據任存城，不下。〔帥，所類翻。尉，紆勿翻。〕
初，百濟西部人黑齒常之，長七尺餘，驍勇有謀略，〔長，直亮翻。驍，堅堯翻。〕仕百濟為達率兼郡將，猶中國刺史也。〔新羅官有十六品，左平一品，達率二品。五方各有方領一人，以達率為之；方有十郡，郡有將三人，以德率為之；德率四品。百濟置官，蓋與新羅略同也。率，所類翻。〕蘇定方克百濟，常之帥所部隨眾降。定方縶其王及太子，縱兵劫掠，壯者多死。常之懼，與左右十餘人遁歸本部，收集亡散，保任存山，結柵以自固，旬月間歸附者三萬餘人。定方遣兵攻之，常之拒戰，唐兵不利；常之復取二百餘城，〔復，扶又翻。〕定方不能克而還。〔還，從宣翻，又如字。〕常之與別部將沙吒相如〔沙吒，夷人複姓。吒，陟加翻。〕各據險以應福信，百濟既敗，皆帥其眾降。劉仁軌使常之、相如自將其眾，取任存城，仍以糧仗助之。孫仁師曰：「此屬獸心，何可信也！」仁軌曰：「吾觀二人皆忠勇有謀，敦信重義；但曏者所託，未得其人，今正是其感激立效之時，不用疑也。」遂給其糧仗，分兵隨之，攻拔任存城，遲受信棄妻子，奔高麗。
詔劉仁軌將兵鎮百濟，召孫仁師、劉仁願還。百濟兵火之餘，比屋彫殘，〔比，毗必翻，又毗至翻。〕殭屍滿野，仁軌始命瘞骸骨，籍戶口，理村聚，署官長，通道塗，立橋梁，補隄堰，復陂塘，課耕桑，賑貧乏，養孤老，立唐社稷，頒正朔及廟諱，〔卒如仁軌之志，所謂有志者事竟成也。僵，居良翻。瘞，於計翻。長，知兩翻。賑，津忍翻。〕百濟大悅，闔境各安其業。然後脩屯田，儲糗糧，訓士卒，以圖高麗。〔糗，去九翻。〕
劉仁願至京師，上問之曰：「卿在海東，前後奏事，皆合機宜，復有文理。〔復，扶又翻。〕卿本武人，何能如是﹖」仁願曰：「此皆劉仁軌所為，非臣所及也。」上悅，加仁軌六階，〔勳有級，官有階。〕正除帶方州刺史，為築第長安，厚賜其妻子，遣使齎璽書勞勉之。〔為，於偽翻。使，疏吏翻。勞，力到翻。〕上官儀曰：「仁軌遭黜削而能盡忠，〔黜削，謂白衣從軍自效也。〕仁願秉節制而能推賢，皆可謂君子矣！」
12冬，十月，辛巳朔，詔太子每五日於光順門內視諸司奏事，〔唐六典：大明宮，紫宸殿內朝正殿也，殿之南面曰紫宸門，左曰崇明門，右曰光順門。〕其事之小者，皆委太子決之。
13十二月，庚子，詔改來年元。
14壬寅，以安西都護高賢為行軍總管，將兵擊弓月以救於闐。
15是歲，大食擊波斯、拂菻，破之；〔拂菻，古大秦國也，居西海上，一曰海西國，去京師四萬裏，北直突厥可薩部，西瀕海，東南接波斯。杜佑曰：大秦，前漢舭靬國也。菻，力錦翻，又力鴆翻。類篇曰佛菻。〕南侵婆羅門，吞滅諸胡，勝兵四十餘萬。〔勝，音升。〕
麟德元年（甲子、六六四）去年絳州麟見，又含元殿前麟趾見，於是改元。〕
1春，正月，甲子，改雲中都護府為單於大都護府，以殷王旭輪為單於大都護。〔單，音蟬。〕
初，李靖破突厥，〔見一百九十三卷太宗貞觀四年。厥，九勿翻。〕遷三百帳於雲中城，阿史德氏為之長。〔長，知兩翻。〕至是，部落漸眾，阿史德氏詣闕，請如胡法立親王為可汗以統之。上召見，謂曰：「今之可汗，古之單於也。」故更為單于都護府，〔更，工衡翻，改也。〕而使殷王遙領之。
2二月，戊子，上行幸萬年宮。〔永徽元年，改九成宮為萬年宮。〕
3夏，四月，壬子，衛州刺史道孝王元慶薨。
4丙午，魏州刺史郇公孝協坐贓，賜死。司宗卿隴西王博又奏孝協父叔良死王事，〔司宗卿，即宗正卿。叔良，太祖之孫。高祖時，叔良擊突厥，中流矢薨。郇，音荀。〕孝協無兄弟，恐絕嗣。上曰：「畫一之法，不以親疏異制，〔漢書雲：蕭何為法，講若畫一。註雲：畫一，言整齊也。〕苟害百姓，雖皇太子亦所不赦。孝協有一子，何憂乏祀乎！」孝協竟自盡於第。
5五月，戊申朔，遂州刺史許悼王孝薨。〔孝，上子也，後宮所生。〕
6乙卯，於昆明之弄棟川置姚州都督府。〔劉昫曰：漢益州郡之雲南縣，古滇國，後漢屬永昌郡。蜀劉氏分永昌為建寧郡，又分永昌、建寧置雲南郡，而治於弄棟。晉改為晉寧郡，又置寧州。武德四年，安撫大使李英以此州人多姓姚，故置姚州。今陞置都督府，管州三十二。〕
7秋，七月，丁未朔，詔以三年正月有事於岱宗。
8八月，丙子，車駕還京師，幸舊宅，〔舊宅，帝為晉王時所居也。〕留七日；壬午，還蓬萊宮。
9丁亥，以司列太常伯劉祥道兼右相，〔司列太常伯，即吏部尚書。〕大司憲竇德玄為司元太常伯、檢校左相。〔大司憲，即御史大夫。司元太常伯，即戶部尚書。左相，即侍中。〕
10冬，十月，庚辰，檢校熊津都督劉仁軌上言：〔上，時掌翻。〕「臣伏覩所存戍兵，疲羸者多，勇健者少，〔羸，倫為翻。少，詩沼翻。〕衣服貧敝，唯思西歸，無心展鵜。臣問以『往在海西，見百姓人人應募，爭欲從軍，或請自辦衣糧，謂之「義徵」，何為今日士卒如此﹖』鹹言：『今日官府與曩時不同，人心亦殊。曩時東西征役，身沒王事，並蒙敕使弔祭，〔使，疏吏翻。〕追贈官爵，或以死者官爵回授子弟，凡渡遼海者，皆賜勳一轉。自顯慶五年以來，徵人屢經渡海，官不紀錄，其死者亦無人誰何。〔誰何，問也；問其為誰，緣何而死也。〕州縣每發百姓為兵，其壯而富者，行錢參逐，皆亡匿得免；〔謂州縣官發人為兵，其吏卒之參陪隨逐者，富民行錢與之，相為掩 蔽，得以亡匿。按元和四年，御史臺奏：比來常參官入光範門及中書省，所將參從人數頗多。參從，猶參逐也。〕貧者身雖老弱，被發即行。頃者破百濟及平壤苦 戰，〔破百濟見上卷顯慶五年。平壤苦戰龍朔二年。被，皮義翻。〕當時將帥號令，許以勳賞，無所不至；及達西岸，惟聞枷鎖推禁，奪賜破勳，州縣追呼，無以自 存，公私困弊，不可悉言。以是昨發海西之日已有逃亡之自殘者，非獨至海外而然也。又，本因徵役勳級以為榮寵；而比年出征，皆使勳官挽引，〔比，毗至翻；挽引，謂挽引舟車。〕勞苦與白丁無殊，百姓不願從軍，率皆由此。』臣又問：『曩日士卒留鎮五年，尚得支濟，今爾等始經一年，何為如此單露﹖』鹹言：『初發家日，惟令備一年資裝；今已二年，未有還期。』臣檢校軍士所留衣，今冬僅可充事，來秋以往，全無準擬。陛下留其海外，欲殄滅高麗、百濟，高麗舊相黨援，倭人雖遠，亦共為影響，若無鎮兵，還成一國。今既資戍守，又置屯田，所藉士卒同心同德，而眾有此議，何城功！自非有所更張，厚加慰勞，〔董仲舒曰：琴瑟不調，必改而更張之。更，工衡翻。勞，力到翻。〕明賞重罰以起士心，若止如今日以前處置，恐師眾疲老，立效無日。逆耳之事，或無人為陛下盡言，〔處，昌呂翻。為，於偽翻。〕故臣披露肝膽，昧死秦陳。」
上深納其言，遣右威衛將軍劉仁願將兵渡海以代舊鎮之兵， 〔將，即亮翻。〕仍敕仁軌俱還。仁軌謂仁願曰：「國家懸軍海外，欲以經略高麗，其事非易。〔易，以豉翻。〕今收穫未畢，而軍吏與士卒一時代去，軍將又歸。 〔將，即亮翻；下軍將同。〕夷人新服，眾心未安，必將生變。不如且留舊兵，漸令收穫，辦具資糧，節級遣還；〔節級，猶今人言節次也。〕軍將且留鎮撫，未可 還也。」仁願曰：「吾前還海西，大遭讒謗，吾多留兵眾，謀據海東，幾不免禍。〔幾，居希翻。〕今日唯知準敕，〔準，與準同。本朝寇準為相，省吏避其名，凡文書準字皆去「十」，後遂因而不改。〕豈敢擅有所為！」仁軌曰：「人臣苟利於國，知無不為，豈恤其私！」乃上表陳便宜，〔上，時掌翻。〕自請留鎮海東，上從之。仍以扶餘隆為熊津都尉，〔考異曰：實錄作「熊津都督」。按時劉仁軌檢校熊津都督，豈可復以隆為之！明年，實錄稱熊津都尉扶餘隆與金法敏盟。今從之。〕使招輯其餘眾。
11初，武后能屈身忍辱，奉順上意，故上排羣議而立之；及得志，專作威福，上欲有所為，動為後所制，上不勝其忿。有道士郭行真，出入禁中，嘗為厭勝之術，〔勝，音升。厭，於協翻，又於琰翻。〕宦者王伏勝發之。上大怒，密召西臺侍郎、同東西臺三品上官儀議之。儀因言：「皇后專恣，海內所不與，請廢之。」上意亦以為然，即命儀草詔。
左右奔告於後，後遽詣上自訴。詔草猶在上所，上羞縮不忍，復待之如初；〔復，扶又翻。〕猶恐後怨怒，因紿之曰：「我初無此心，皆上官儀教我。」儀先為陳王諮議，與王伏勝俱事故太子忠，〔忠自陳王立為皇太子。王府諮議參軍，正五品上，掌訏謨左右。〕後於是使許敬宗誣奏儀、伏勝與忠謀大逆。十二月，丙戌，儀下獄，〔下，遐嫁翻。〕與其子庭芝、王伏勝皆死，籍沒其家。戊子，賜忠死於流所。〔顯慶五年，忠徙黔州。〕右相劉祥道坐與儀善，罷政事，為司禮太常伯，〔司禮太常伯，即禮部尚書。〕左肅機鄭欽泰等〔左肅機，即尚書左丞。〕朝士流貶者甚眾，皆坐與儀交通故也。〔朝，直遙翻。〕
自是上每視事，則後垂簾於後，政無大小，皆與聞之。〔與，讀曰預。〕天下大權，悉歸中宮，黜陟、殺生，決於其口，天子拱手而已，中外謂之二聖。〔考異曰：唐曆：「羣臣朝謁，萬方表奏，皆呼為二聖。帝坐於東間，後坐於西間。後隨其愛憎，生殺在口。」按武后雖悍戾，豈得高宗尚在，與高宗對坐受羣臣朝謁乎！死不至此。今從實錄。〕
12太子右中護、檢校西臺侍中郎樂彥瑋、〔龍朔改左、右庶子為左、右中護。〕西臺侍郎孫處約並同東西臺三品。
二年（乙丑、六六五）
1春，正月，丁卯，吐蕃遣使入見，請復與吐谷渾和親，〔見，賢遍翻。復，扶又翻。〕求赤水地畜牧，〔即河源之赤水也，本吐谷渾。畜，籲玉翻。〕上不許。
2二月，壬午，車駕發京師；丁酉，至合璧宮。
3上訶及隋煬帝，謂侍臣曰：「煬帝諫而亡，朕常以為戒，虛心求諫；而竟無諫者，何也﹖」李勣對曰：「陛下所為盡善，羣臣無得而諫。」〔褚遂良、韓瑗之死，不唯拒諫，且殺諫者矣，且殺諫者矣，羣臣誰敢復諫乎！李勣獻諛以苟祿利，而不知兇於其家。〕
4三月，甲寅，以兼司戎太常伯姜恪同東西臺三品。恪，寶誼之子也。〔司戎太常伯，即兵部尚書。姜寶誼從高祖起兵於太原。〕
5辛未，東都乾元殿成。〔乾元殿，洛陽宮正殿也，武后垂拱四年，毀為明堂。〕閏月，壬申朔，車駕至東都。
6疏勒弓月引吐蕃侵於闐，敕西州都督崔知辯、左武將軍曹繼叔將兵救之。〔將，即亮翻。考異曰：實錄作「西川都督」。按於時未有西川之名，必西州也。〕
7夏，四月，戊辰，左侍極陸敦信〔龍朔改左、右散騎常侍為左、右侍極。〕檢校右相；〔句斷。〕西臺侍郎孫處約、太子右中護、檢校西臺侍郎樂彥瑋並罷政事。〔處，昌呂翻。〕
8祕閣郎中李淳風〔龍朔改太史局為祕閤局，令為郎中，丞為郎。〕以傅仁均戊寅曆推步浸疏，乃增損劉焯皇極曆，〔戊寅曆始行，見一百八十七卷高祖武德二年。隋時，劉焯造甲子元曆，謂之皇極曆，為張賓所擯，不得行。焯，之若翻。〕更撰麟德曆；五月，辛卯，行之。〔更，工衡翻。〕
9秋，七月，己丑，兗州都督鄧康王元裕薨。
10上命熊津都尉扶餘隆與新羅王法敏釋去舊忌；〔去，羌呂翻。〕八月，壬子，同盟於熊津城。劉仁軌以新羅、百濟、耽羅、倭國使者浮海西還，〔耽羅國，一曰儋羅，居新羅武州南島上，初附百濟，後附新羅。〕會祠泰山，高麗亦遣太子福男來侍祠。
11冬，十月， 癸丑，皇后表稱：「封禪舊儀，祭皇地祇，太后昭配，而令公卿行事，禮有未安，至日，妾請帥內外命婦奠獻。」〔內命婦，自三妃至采女，以備古者三夫人、九 嬪、二十七世婦、八十一御妻。又有六尚、二十四司、二十四典、二十四掌。龍朔二年，又置贊德、宣議、承閨、承旨、衛仙、供奉、侍櫛、侍巾，亦分為九品，皆內官也。外命婦，皇姑封大長公主，皇姊妹封長公主，皇女封公主，皇太子之女封郡主，王之女封縣主。王母妻為妃，一品及國公母妻為國夫人，三品以上母妻為郡夫人，五品、勳官三品封母妻為縣君；散官並同職事；勳宮四品封母妻為鄉君，其母並加太字，各視其夫、子之品。〕詔：「禪社首以皇后為亞獻，〔兗州博城縣有社首山。〕越國太妃燕氏為終獻。」〔燕氏，越王貞之母，蓋太宗妃嬪此時唯燕氏在也。燕，因肩翻。〕壬戌，詔：「封禪壇所設上帝、后土位，先用笹秸、陶匏等，〔秸，吉黠翻。〕並宜改用茵褥、罍爵，其諸郊祀亦宜準此。」又詔：「自今郊廟享宴，文舞用功成慶善之樂，武舞用神功破陳之樂。」〔陳，讀曰陣。〕
丙寅，上發東都，從駕文武儀仗，數百里不絕。〔從，才用翻。〕列營置幕，彌亙原野。東自高麗，西至波斯、烏長諸國，〔自吐火羅踰五種，至婆羅覩邏，北踰山，行六百里，得烏萇國。長，讀曰萇。〕朝會者，各帥其屬扈從，穹廬毳幕，牛羊駝馬，填咽道路。時比歲豐稔，〔朝，直遙翻。帥，讀曰率。從，才用翻。比，毗至翻。〕米鬥至五錢，麥、豆不列於市。
十一月，戊子，上至濮陽，〔濮陽，顓頊之墟。春秋衛成公自楚丘徙此。漢為濮陽縣，帶東郡，晉分為濮陽郡，隋為縣，屬滑州，唐屬濮州。濮，搏木翻。〕竇德玄騎從。〔騎，奇寄翻。從，才用翻。〕上問：「濮陽謂之帝丘，何也﹖」德玄不能對。許敬不能對。許敬宗自後躍馬而前曰：「昔顓頊居此，故謂之帝丘。」上稱善。敬宗退，謂人曰：「大臣不可以無學；吾見德玄不能對，心實羞之。」德玄聞之曰：「人各有能有不能，吾不強對以所不知，此吾所能也。」〔強，其兩翻。〕李勣曰：「敬宗多聞，信美矣；德玄之言亦善也。」
壽張人張公藝九世同居，〔壽張縣，前漢曰壽良，屬東郡；光武改壽張，屬東平國；隋屬濟州，唐屬鄆州。〕齊、隋、唐皆旌表其門。上過壽張，幸其宅，問所以能共居之故，公藝書「忍」字百餘以進。上善之，賜以縑帛。
十二月，丙午，車駕至齊州，留十日。丙辰，發靈巖頓，至泰山下，有司於山南為圓壇，山上為登封壇，社首山上為降禪方壇。
乾封元年（丙寅、六六六）
1春，正月，戊辰朔，上祀昊天上帝於泰山南。己巳，登泰山，封玉牒，上帝冊藏以玉匱，配帝冊藏以金匱，皆纏以金繩，封以金泥，印以玉璽，藏以石宮。〔璽，斯氏翻。宮，古禫翻。〕庚午，降禪於社首，祭皇地祇。上初獻畢，執事者皆趨下。宦者執帷，皇后升壇亞獻，帷帟皆以錦繡為之； 〔周禮註，在旁曰帷，在上曰帟。帟，幄中座上承塵也。帟，音亦。〕酌酒，實俎豆，登歌，皆用宮人。壬申，上御朝覲壇，受朝賀；〔朝，直遙翻；下同。〕赦天 下，改元。文武官三品已上賜爵一等，四品已下加一階。先是階無泛加，皆以勞考敘，進至五品三品，仍奏取進止，〔先，悉薦翻。〕至是始有泛階；比及末年，服 緋者滿朝矣。〔比，必利翻。〕
時大赦，惟長流人不聽還，李義府憂憤發病卒。〔龍朔三年，李義府流巂州。〕自義府流竄，朝士日憂其復入，及聞其卒，眾心乃安。〔復，扶又翻。卒，子恤翻。〕
丙戌，車駕發泰山；辛卯，至曲阜，〔曲阜，魯侯伯禽所都。應劭雲：曲阜在魯城中，委曲長七八里；隋始置曲阜縣，屬兗州。〕贈孔子太師，以少牢致祭。〔少，詩照翻。〕癸未，至亳州，謁老君廟，〔亳州谷陽縣，漢苦縣也，有老子祠，是年，改為真源縣。亳州至東都八百九十八里。〕上尊號曰太上玄元皇帝。丁丑，至東都，留六日；甲申，幸合璧宮；夏，四月，甲辰，至京師，〔東都至京師八百五十里。〕謁太廟。
2庚戌，左侍極兼檢校右相陸敦信以老疾辭職，拜大司成，兼左侍極，罷政事。〔大司成，即國子祭酒。〕
3五月，庚寅，鑄乾封泉寶錢，一當十，俟期年盡廢舊錢。〔期，讀曰翆。〕
4高麗泉蓋蘇文卒，長子男生代為莫離支，〔卒，子恤翻。長，知兩翻。〕初知國政，出巡諸城，使其弟男建、男產知留後事。或謂二弟曰：「男生惡二弟之逼，〔惡，烏路翻。〕意欲除之，不如先為計。」二弟初未之信。又有告男生者曰：「二弟恐兄還奪其權，欲拒兄不納。」男生潛遣所親往平壤伺之，〔伺，相吏翻。〕二弟收掩，得之，乃以王命召男生。男生懼，不敢歸；男建自為莫離支，發兵討之。男生走保別城，使其子獻誠詣闕求救。六月，壬寅，以右驍衛大將軍契苾何力為遼東道安撫大使，將兵救之；以獻誠為右武衛將軍，使為鄉導。〔驍，堅堯翻。契，欺訖翻。苾，毗必翻。大使，疏吏翻。將，即亮翻。鄉，讀曰嚮。〕又以右金吾衛將軍龐同善、營州都督高侃為行軍總管，同討高麗。
5秋，七月，乙丑朔，徙殷王旭輪為豫王。
以大司憲兼檢校太子左中護劉仁軌為右相。
初，仁軌為給事中，按畢正義事，〔事見上卷顯慶元年。〕李義府怨之，出為青州刺史。會討百濟，仁軌當浮海運糧，時未可行，〔海行非遇順風不可。〕義府督之，遭風失船，丁夫溺死甚眾，命監察御史袁異式往鞫之。〔溺，奴狄翻。監，古銜翻。〕義府謂異式曰：「君能辦事，不憂無官。」異式至，謂仁軌曰：「君與朝廷何人為讎，宜早自為計。」仁軌曰：「仁軌當官不職，國有常刑，公以法斃之，無所逃命。若使遽自引決以快讎人，竊所未甘！」乃具獄以聞。異式將行，仍自掣其鎖。〔恐鎖不入簧，行後得私開之也。掣，昌列翻。〕獄上，〔上，時掌翻。〕義府言於上曰：「不斬仁軌，無以謝百姓。」舍人源直心曰：「海風暴起，非人力所及。」上乃命除名，以白衣從軍自效。〔事見上卷顯慶五年。〕義府又諷劉仁願使害之，仁願不忍殺。及為大司憲，異式懼，不自安，仁軌瀝觴告之曰：「仁軌若念疇昔之事，有如此觴！」仁軌既知政事，異式尋遷詹事丞；〔詹事丞，正六品上。〕時論紛然；仁軌聞之，遽薦為司元大夫。〔司元大夫，即戶部郎中。〕監察御史杜易簡謂人曰：〔易，以豉翻。〕「斯所謂矯枉過正矣！」
6八月，辛丑，司元太常伯兼檢校左相竇德玄薨。
7初，武士彠娶相里氏，〔彠，一虢翻。相，息亮翻。〕生男元慶、元爽；又娶楊氏，生三女，長適越王府法曹賀蘭越石，〔長，知兩翻。〕次皇后，次適郭孝慎。士彠卒，元慶、元爽及士彠兄子惟良、懷運皆不禮於楊氏，楊氏深銜之。越石、孝慎及孝慎妻並早卒，越石妻生敏之及一女寡。後既立，楊氏號榮國夫人，越石妻號韓國夫人，〔唐制，國夫人，位一品。〕惟良自始州長史超遷司衛少卿，〔司衛少卿，即衛尉少卿。〕懷運自瀛州長史遷淄州刺史，元慶自右衛郎將為宗正少卿，〔此時已改宗正為司宗。〕元爽自安州戶曹累遷少府少監。〔此時已改少府監為內府監。〕榮國夫人嘗置酒，謂惟良等曰：「頗憶疇昔之事乎﹖今日之榮貴復何如﹖」對曰：「惟良等幸以功臣子弟，早登宦籍，揣分量才，不求貴達，豈意以皇后之故，曲荷朝恩，夙夜憂懼，不為榮也。」〔復，扶又翻。分，扶問翻。荷，下可翻。朝，直遙翻。〕榮國不悅。皇后乃上疏，請出惟良等為遠州刺史，〔上，時掌翻。〕外示謙抑，實惡之也。〔惡，烏路翻；下後惡同。〕於是以惟良檢校始州刺史，元慶為龍州刺史，元爽為濠州刺史。〔龍州，古江油，秦、漢、曹魏為無人之地。鄧艾伐蜀，由陰平、景谷行無人之地 七百里，始至江油。晉置陰平郡，於此置平武縣，至梁有楊、李二姓大豪，分據其地。後魏平蜀，置龍州。濠州，漢鍾離縣地，晉安帝分置鍾離郡，梁置北徐州，後 齊曰西楚州，隋開皇二年，改曰豪州，唐曰濠州。始州至京師一千六百六十二里，至東都二千五百六十里。龍州至京師二千六百六十里，東都三千一百一十五里。豪 州至京師二千一百五十里，東都一千三百一十三里。〕元慶至州，以憂卒。〔卒，子恤翻；下同。〕元爽坐事流振州而死。
韓國夫人及其女以後故出入禁中，皆得幸於上。韓國尋卒，其女賜號魏國夫人。上欲以魏國為內職，心難後未決，後惡之。會惟良、懷運與諸州刺史詣泰山朝覲，從至京師，惟良等獻食。〔朝，直遙翻。從，才用翻。考異曰：舊傳雲：「後諷上幸楊氏宅，惟良等獻食。」今從實錄。〕後密置毒醢中，使魏國食之，暴卒，因歸罪於惟良、懷運，丁未，誅之，改其姓為蝮氏。懷運兄懷亮早卒，其妻善氏尤不禮於榮國，坐惟良等沒入掖庭，榮國令後以他事朿棘鞭之，肉盡見骨而死。
8九月，龐同善大破高麗兵，泉男生帥眾與同善合。詔以男生為特進、遼東大都督，兼平壤道安撫大使，封玄菟郡公。〔帥，讀曰率。使，疏吏翻；下同。菟，同都翻。〕
9戊子，金紫光祿大夫致仕廣平宣公劉祥道薨，子齊賢嗣。齊賢為人方正，上甚重之，為晉州司馬。將軍史興宗嘗從上獵苑中，因言晉州產佳鷂，劉齊賢今為司馬，請使捕之。上曰：「劉齊賢豈捕鷂者邪！〔鷂，弋照翻。〕卿何以此待之！」
10冬，十二月，己酉，以李勣為遼東道行軍大總管，【章：十二行本「管」下有「兼安撫大使」五字；乙十一行本同；孔本同；張校同；退齋校同。】以司列少常伯安陸郝處俊副之，〔安陸縣，漢屬江夏郡，宋分屬安陸郡，隋、唐屬安州。處，昌呂翻。〕以擊高麗。龐同善、契苾何力並為遼東道行軍副大總管兼安撫大使如故；其水陸諸軍總管並運糧使竇義積、獨孤卿雲、郭待封等，並受勣處分。〔處，昌呂翻。分，扶問翻。〕河北諸州租賦悉詣遼東給軍用。待封，孝恪之子也。〔郭孝恪事太宗，戰死於龜茲。〕
勣欲與其婿京兆杜懷恭偕行，以求勳效。懷恭辭以貧，勣贍之；復辭以無奴馬，〔贍，昌豔翻；下同。復，扶又翻。〕又贍之。懷恭辭窮，乃亡匿岐陽山中，謂人曰：「公欲以我立法耳。」勣聞之，流涕曰：「杜郎疏放，〔今人猶呼伲為郎。〕此或有之。」乃止。
二年（丁卯、六六七）
1春，正月，上耕藉田，有司進耒耜，加以彫飾。上曰：耒耜農夫所執，豈宜如此之麗！」命易之。〔耒，盧對翻。〕既而耕之，九推乃止。〔耕藉之制，月令及鄭玄註周禮，皆雲天子三推，盧植註禮記曰：天子耕藉，一發九推耒。此用盧說也。推，吐雷翻。〕
2自行乾封泉寶錢，穀帛踊貴，商賈不行；〔賈，音古。〕癸未，詔罷之。
3二月，丁酉，涪陵悼王愔薨。〔愔，上弟也。涪，音浮。愔，於今翻。〕
4辛丑，復以萬年宮為九成宮。〔永徽二年，改九成宮為萬年宮。復，扶又翻，又如字。〕
5生羌十二州為吐蕃所破，三月，戊寅，悉罷之。
6上屢責侍臣不進賢，眾莫敢對。司列少常伯李安期對曰：「天下未嘗無賢，亦非羣臣敢蔽賢也。〔司列少常伯，即吏部侍郎。少，始照翻。〕比來公卿有所薦引，為讒者已指為朋黨，滯淹者未獲伸而在位者先獲罪，是以各務杜口耳！陛下果推至誠以待之，其誰不願舉所知！此在陛下，非在羣臣也。」上深以為然。安期，百藥之子也。〔李百藥，德林之子。比，毗至翻。〕
7夏，四月，乙卯，西臺侍郎楊弘武、戴至德、正諫大夫兼東臺侍郎李安期、東臺舍人昌樂張文瓘、司列少常伯兼正諫大夫河北趙仁本並同東西臺三品。〔龍朔改給事中為東臺舍人，諫議大夫為正諫大夫。樂，音洛。〕弘武，素之弟子；〔楊素仕隋貴顯。〕至德，冑之兄子也。〔戴冑相太宗。〕時造蓬萊、上陽、合璧等宮，〔上陽宮在洛陽宮城之西南隅，南臨洛水，西距穀水，東即宮城，北連禁苑。官內正門正殿皆東向，正門曰提象，正殿曰觀風，其內別殿亭觀九所。上陽之西，隔穀水，有西上陽宮，虹梁跨穀，行幸往來。〕頻征伐四夷，廄馬萬匹，倉庫漸虛，張文瓘諫曰：「隋鑒不遠，願勿使百姓生怨。」上納其言，減廄馬數千匹。
8秋，八月，己丑朔，日有食之。
9辛亥，東臺侍郎同東西臺三品李安期出為荊州長史。〔荊州，京師東南一千七百三十里，至東都一千三百三十五里。宋白曰：荊州，秦南郡地，漢為臨江國，江左置荊州以為重鎮，擬周之分陝；唐為大都督府。〕
10九月，庚申，上以久疾，命太子弘監國。〔監，古銜翻。〕
11辛未，李勣拔高麗之新城，使契苾何力守之。勣初度遼，謂諸將曰：「新城，高麗西邊要害，不先得之，餘城未易取也。」〔易，以豉翻。〕遂攻之，城人師夫仇等縛城主開門降。〔降，戶江翻。〕勣引兵進擊，一十六城皆下之。
龐同善、高侃尚在新城，泉男建遣兵襲其營，左武衛將軍薛仁貴擊破之。侃進至金山，與高麗戰，不利，高麗乘勝逐北，仁貴引兵橫擊，大破之，斬首五萬餘級，〔新書作斬馘五千。〕拔南蘇、木底、蒼巖三城，〔三城後皆置為州。〕與泉男生軍合。
郭待封以水軍自別道趣平壤，勣遣別將馮師本載糧仗以資之。〔趣，七喻翻。將，即亮翻。〕師本船破，失期，待封軍中飢窘，欲作書與勣，恐為虜所得，知其虛實，乃作離合詩以與勣。〔離合詩，離析字畫，合之成文，以見其意。〕勣怒曰：「軍事方急，何以詩為﹖必斬之！」行軍管記通事舍人元【章：十二行本「元」上有「河南」二字；乙十一行本同；張校同，雲無註本亦無。】萬頃為釋其義，〔管記，掌軍中書檄。為，於偽翻。〕勣乃更遣糧仗赴之。
萬頃作檄高麗文曰：「不知守鴨綠之險。」泉男建報曰：「謹聞命矣！」即移兵據鴨綠津，唐兵不得渡。上聞之，流萬頃於嶺南。
郝處俊在高麗城下，未及成列，高麗奄至，軍中大駭，處俊據胡牀，方食乾糒，〔胡牀，即今之交牀。乾，音幹。糒，音備。〕潛簡精銳，擊敗之，〔敗，補邁翻。〕將士服其膽略。
12冬，十二月，甲午，詔：「自今祀昊天上帝、五帝、皇地祇、神州地祇，並以高祖、太宗配，仍合祀昊天上帝、五帝於明堂。」〔此兼用貞觀、顯慶之禮。〕
13是歲，海南獠陷瓊州。〔瓊州本隋朱崖郡之瓊山縣，貞觀五年置瓊州。獠，魯皓翻。〕
總章元年（戊辰、六六八）以將作明堂改元。是年三月方改元。〕
1春，正月，壬子，以右相劉仁軌為遼東道副大總管。
2二月，壬午，李勣等拔高麗扶餘城。〔扶餘國之故墟，故城存其名。〕薛仁貴既破高麗於金山，乘勝將三千人將攻扶餘城，諸將以其兵少，止之。仁貴曰：「兵不在多，顧用之何如耳。」遂為前鋒以進，與高麗戰，大破之，殺獲萬餘人，遂拔扶餘城。扶餘川中四十餘城皆望風請服。
侍御史洛陽賈言忠奉使自遼東還，〔使，疏吏翻。〕上問以軍事，言忠對曰：「高麗必平。」上曰：「卿何以知之﹖」對曰：「隋煬帝東徵而不克者，人心離怨故也；〔事見隋煬帝紀。〕先帝東徵而不克者，高麗未有釁也。〔事見太宗紀。釁，許覲翻。〕今高藏微弱，權臣擅命，蓋蘇文死，男建兄弟內相攻奪，男生傾心內附，為我鄉導，〔鄉，讀曰嚮。〕彼之情偽，靡不知之。以陛下明聖，國家富強，將士盡力，以乘高麗之亂，其勢必克，不俟再舉矣。且高麗連年饑饉，妖異屢降，〔妖，於喬翻。〕人心危駭，其亡可翹足待也。」上又問：「遼東諸將孰賢﹖」〔謂徵遼東之諸將也。〕對曰：「薛仁貴勇冠三軍；龐同善雖不善鬬，而持軍嚴整；高侃勤儉自處，忠果有謀；契苾何力沈毅能斷，雖頗忌前，〔冠，古玩翻。處，昌呂翻。沈，持林翻。斷，丁亂翻。忌前，忌人在己前也。〕而有統御之才，然夙夜小心，忘身憂國，皆莫及李勣也。」上深然其言。
泉男建復遣兵五萬人救扶餘城，〔復，扶又翻。〕與李勣等遇於薛賀水，〔新書作「薩賀水」。〕合戰，大破之，斬獲三萬餘人，進攻大行城，拔之。
3朝廷議明堂制度略定，三月，庚寅，赦天下，改元。
4戊寅，上幸九成宮。
5夏，四月，丙辰，彗星見於五車。〔五車，五星，五帝車舍也，五帝坐也，主天子五兵；一曰：主五穀豐耗。西北大星曰天庫，主太白，主秦；次東北曰獄，主辰星，主燕、趙；次東星曰天倉，主歲星，主魯、衛；次東南曰司空，主填星，主楚；次西南曰卿星，主熒惑，主魏。五星有變，皆以其所佔之。據舊紀，五車在昴、畢間。見，賢遍翻；下同。彗，祥歲翻。〕上避正殿，減常膳，撤樂。許敬宗等奏請復常，曰：「彗見東北，高麗將滅之兆也。」上曰：「朕之不德，謫見於天，豈可歸咎小夷！且高麗百姓，亦朕之百姓也。」不許。戊辰，彗星滅。
6辛巳，西臺侍郎、同東西臺三品楊弘武薨。
7八月，辛酉，卑列道行軍總管、右威衛將軍劉仁願坐徵高麗逗留，流姚州。
8癸酉，車駕還京師。
9九月，癸巳，李勣拔平壤。勣既克大行城，諸軍出他道者皆與勣會，進至鴨綠柵，高麗發兵拒戰，勣等奮擊，大破之，追奔二百餘裏，拔辱夷城，諸城遁逃及降者相繼。〔降，戶江翻，下同。〕契苾何力先引兵至平壤城下，勣軍繼之，圍平壤月餘，高麗王藏遣泉男產帥首領九十八人，持白幡詣勣降，勣以禮接之。〔帥，讀曰率。〕泉男建猶閉門拒守，頻遣兵出戰，皆敗。男建以軍事委僧信誠，信誠密遣人詣勣，請為內應。後五日，信誠開門，勣縱兵登城鼓譟，焚城四月，〔「月」，當作「角」，否則作「周」。〕男建自刺，不死，〔刺，七亦翻。〕遂擒之。高麗悉平。
10冬，十月，戊午，以烏荼國婆羅門盧迦逸多為懷化大將軍。〔烏荼國，一曰烏萇，直天竺南，東距勃律六百里，西罽賓四百里。婆羅門，僧也。唐置懷化大將軍，從三品，以授蕃官。〕逸多自言能合不死藥，〔合，音閤。〕上將餌之。東臺侍郎郝處俊諫曰：「脩短有命，非藥可延。貞觀之末，〔觀，古玩翻。〕先帝服那羅邇娑婆寐藥，竟無效；大漸之際，名醫不知所為，議者歸罪娑婆寐，將加顯戮，恐取笑戎狄而止。〔娑婆寐事見上卷顯慶二年。〕前鑒不遠，願陛下深察。」上乃止。
11李勣將至，上命先以高藏等獻於昭陵，具軍容，奏凱歌，入京師，獻幹太廟。十二月，丁巳，上受俘於含元殿。〔東內正殿曰含元殿。唐六典曰：含元殿即龍首山之東趾，階上高於平地四十餘尺，南去丹鳳門四百餘步，東西廣五百步，殿前玉階三級，每級引出一螭頭，其下為龍尾道，委蛇屈曲，凡七轉。〕以高藏政非己出，赦以為司平太常伯，員外，同正。〔司平太常伯，即工部尚書。按舊書，永徽五年，尚藥奉御蔣孝璋員外特置，仍同正員。員外同正，自此始。〕以泉男產為司宰少卿，〔司宰少卿，即光祿少卿。〕僧信誠為銀青光祿大夫，泉男生為右衛大將軍。李勣以下，封賞有差。泉男建流黔中，〔黔，音琴。〕扶餘豐流嶺南。分高麗五部、百七十六城、六十九萬餘戶，為九都督府，四十二州，〔新城州、遼城州、哥勿州、衛樂州、舍利州、居素州、越喜州，去旦州、建安州、凡有九都督府。四十二州，存於志者，南蘇、蓋牟、代那、倉巖、磨米、積利、黎山、延津、木底、安市、諸北、識利、拂涅、拜漢十四州而已。〕百縣，置安東都護府於平壤以統之，擢其酋帥有功者為都督、刺史、縣令，與華人參理。〔酋，慈由翻。帥，所類翻。理，猶治也，時避上名，以「治」為「理」，通鑑因唐史成文。〕以右威衛大將軍薛仁貴檢校安東都護，總兵二萬人以鎮撫之。
丁卯，上祀南郊，告平高麗，以李勣為亞獻。己巳，謁太廟。
12渭南尉劉延祐，弱冠登進士第，〔渭南縣，屬雍州，後魏之渭南郡，後周廢為縣。冠，古玩翻。〕政事為畿縣最。〔唐雍州諸縣，萬年、長安赤縣，餘縣偽畿縣。六典曰：城內為京縣，城外為畿縣。〕李勣謂之曰：「足下春秋甫爾，遽擅大名，宜稍自貶抑，無為獨出人右也。」〔史言李勣愛人以德。〕
13時有敕，徵遼軍士逃亡，限內不首及首而更逃者，身斬，〔首，式又翻。〕妻子籍沒。太子上表，〔上，時掌翻。〕以為：「如此之比，其數至多：或遇病不及隊伍，怖懼而逃；〔怖，普布翻。〕或因樵採為賊所掠；或渡海漂沒；或深入賊庭，為所傷殺。軍法嚴重，同隊恐並獲罪，即舉以為逃，軍旅之中，不暇勘當，〔當，丁浪翻。〕直據隊司通狀關移所屬，妻子沒官，情實可哀。書曰：『與其殺不辜，寧失不經。』〔書大禹謨之言。註雲：經，常也。寧失不常之罪，不枉不辜之善。〕伏願逃亡之家，免其配沒。」從之。
14甲戌，司戎太常伯姜恪兼檢校左相，司平太常伯閻立本守右相。
15是歲，京師及山東、江、淮旱，饑。
二年（己巳、六六九）
1春，二月，辛酉，以張文瓘為東臺侍郎，以右肅機、檢校太子中護譙人李敬玄為西臺侍郎，〔譙縣帶亳州。〕並同東西臺三品。先是同三品不入銜，至是始入銜。〔先，悉薦翻。考異曰：陳紀在乾封二年，文瓘始同三品時。今從舊本紀。「陳」字必誤。〕
2癸亥，以雍州長史盧承慶為司刑太常伯。〔雍，於用翻。〕承慶常考內外官，有一官督運，遭風失米，承慶考之曰：「監運損糧，考中下。」〔監，古銜翻。〕其人容色自若，無言而退。承慶重其雅量，改註曰：「非力所及，考中中。」既無喜容，亦無愧詞。又改曰：「寵辱不驚，考中上。」
3三月，丙戌，東臺侍郎郝處俊同東、西臺三品。
4丁亥，詔定明臺制度：其基八觚，〔觚，攻乎翻，方稜也。〕其宇上圓，覆以清陽玉葉，〔覆，敷又翻。時按淮南子，清陽為天，故覆明堂以清陽之色。玉葉，非必以玉為之，蓋亦瓦之類。謂之葉者，尚樸之意，猶茨之以茅也；曰玉者，示寶貴之耳。〕其門牆階級，窗櫺楣柱，蓜楶枅栱，〔說文曰：在牆曰牖，在屋曰窗。釋名：窗，聰也，於內見外之聰明也。櫺，盧經翻，楯間於窗隔也。楣，屋梠。說文曰：楣，屋櫋。毛晃曰：棟下橫木曰楣。柱，楹也。蓜，魚剛翻。斜桷謂之飛蓜。楶，子結翻，樑上欂櫨。枅，堅奚翻，屋櫨，所以承桁。栱，居竦翻，大杙，又栱科。〕皆法天地陰陽律曆之數。詔下之後，眾議猶未決，又會饑饉，竟不果立。
5夏，四月，己酉朔，上幸九成宮。
6高麗之民多離叛者，敕徙高麗戶三萬八十二百於江、淮之南，及山南、京西諸州空曠之地，留其貧弱者，使守安東。
7六月，戊申朔，日有食之。
8秋，八月，丁未朔，詔以十月幸涼州。時隴右虛耗，議者多以為未宜遊幸。上聞之，辛亥，御延福殿，〔九成宮中有延福殿。〕召五品已上謂曰：「自古帝王，莫不巡守，〔守，手又翻。〕故朕欲巡視遠俗。若果為不可，何不面陳，而退有後言，何也﹖自宰相以下莫敢對。詳刑大夫來公敏獨進曰：〔詳刑大夫，即大理少卿。〕「巡守雖帝王常事，然高麗新平，餘寇尚多，西邊經略，亦未息兵。隴右戶口彫弊，鑾輿所至，供億百端，誠為未易。〔易，以豉翻。〕外間實有竊議，但明制已行，故羣臣不敢陳論耳。」上善其言，為之罷西巡。〔為，於偽翻。〕未幾，擢公敏為黃門侍郎。〔幾，居豈翻。〕
9甲戌，改瀚海都護府為安北都護府。〔瀚海都護府，見上龍朔三年。〕
10九月，丁丑朔，詔徙吐谷渾部落就涼州南山。議者恐吐蕃侵暴，使不能自存，欲先發兵擊吐蕃。右相閻立本以為去歲饑歉，未可興師。議久不決，竟不果徙。
11庚寅，大風，海溢，漂永嘉、安固六千餘家。〔漢順帝永建四年，分章安東甌鄉立永寧縣，江左改曰永豐。隋平陳，改曰永嘉縣。又，孫吳立羅陽縣，孫皓改曰安陽縣。晉平吳，改曰安固縣，並屬永嘉郡。唐初，屬東嘉州，貞觀元年，州廢，二縣屬栝州。〕
12冬，十月，丁巳，車駕還京師。
13十一月，丁亥，徙豫王旭輪為冀王，更名輪。〔更，工衡翻。〕
14司空、太子太師、英貞武公李勣寢疾，〔英者，封國名；貞武，其諡也。〕上悉召其子弟在外者，使歸侍疾。上及太子所賜藥，勣則餌之；子弟為之迎醫，〔為，於偽翻；下親為、非為、久為同。〕皆不聽進，曰：「吾本山東田夫，遭值聖明，致位三公，年將八十，〔考異曰：舊傳雲「勣年八十六」，臨終語弟弼雲：「年將八十」，新傳改雲「年踰八十」。按新舊傳、實錄皆雲，「大業末，翟讓聚眾為盜，勣年十七，往從之。」 自大業十三年至此五十二年。若據舊傳年八十六，則年十七當在開皇時，不得雲大業末也。總章元年，賈言忠對高宗雲：「勣年登八十。」去此止一年。若據新傳， 勣滅高麗時年已八十五，亦不得雲年登八十。今從實錄。〕豈非命邪！脩短有期，豈能復就醫工求活！」〔復，扶又翻；下不復同。〕一旦，忽謂其弟司衛少卿弼 曰：「吾今日少愈，可共置酒為樂。」〔日少，詩沼翻。樂，音洛。〕於是子孫悉集，酒闌，謂弼曰：「吾自度必不起，〔度，徒洛翻。〕故欲與汝曹為別耳。汝曹勿悲泣，聽我約束。我見房、杜平生勤苦，僅能立門戶，遭不肖子蕩覆無餘。〔謂房遺愛、杜荷也。〕吾有此子孫，今悉付汝。葬畢，汝即遷入我堂，撫養孤幼，謹察視之。其有志氣不倫，交遊非類者，皆先撾殺，然後以聞。」〔以勣之智，蓋知敬業必為變也，豈知敬業乃忠於唐室邪！撾，則瓜翻。〕自是不復更言。十二月，戊申，薨。上聞之悲泣，葬日，幸未央宮，登樓望轜車慟哭。起冢象陰山、鐵山、烏德鞬山，〔轜，音而。轜車，喪車也，所以載柩。烏德鞬山在回紇牙帳西南。〕以旌其破突厥，薛延陀之功。〔勣破突厥見一百九十三卷貞觀四年。破薛延陀見一百九十八卷二十年。厥，九勿翻。〕
勣為將，有謀善斷；〔將，即亮翻。斷，丁亂翻。〕與人議事，從善如流。戰勝則歸功於下，所得金帛，悉散之將士，故人思致死，所向克捷。臨事選將，必訾相其狀貌豐厚者遣之。〔訾，即移翻。訾之為言量也。相，息亮翻。〕或問其故，勣曰：「薄命之人，不足與成功名。」
閨門雍睦而嚴。其姊嘗病，勣已為僕射，親為之煮粥，風回，爇其須鬢。〔爇，如悅翻。〕姊曰：「僕妾幸多，何自苦如是！」勣曰：「非為無人使令也，顧姊老，勣亦老，雖欲久為姊煮粥，其可得乎！」
勣常謂人：「我年十二三時為亡賴賊，〔亡，讀曰無。〕逢人則殺。十四五為難當賊，有所不愜則殺人。〔愜，苦謟翻。〕十七八為佳賊，臨陳乃殺之。〔陳，讀曰陣。〕二十為大將，用兵以救人死。」
勣長子震早卒，〔長，知兩翻。卒，子恤翻。〕震子敬業襲爵。〔考異曰：劉餗小說雲：「高宗時羣蠻為寇，討之輒不利，乃除徐敬業為刺史。發卒郊迎，敬業盡放令還，單騎至府。賊聞新刺史至，皆繕理以待，敬業一無所問，處置他事已畢，方曰『賊安在﹖』曰：『在南岸。』乃從二佐吏而往觀之，莫不駭愕。賊初持兵覘望，及見船中無人及兵仗，更閉營藏隱。敬業直入其營內，告雲：『國家知汝等為貪吏所害，非有他惡，可悉歸田，後去者為賊。』唯召其帥，責以不早降之意，各杖數十而遣之，境內肅然。其祖英公壯其膽略，曰：『吾不辨此。然破我家必此兒也！』」按敬業，武后時舉兵，旋踵敗亡，若有智勇，何至如此！今不取。〕
15時承平既久，選人益多，〔選，須絹翻；下同。〕是歲，司列少常伯裴行儉始與員外郎張仁禕〔唐制：尚書二十四司，各司有郎中二員，從五品上；員外郎二員，從六品上。禕，籲韋翻。〕設長名姓歷牓，引銓注之法。又定州縣升降、官資高下。其後遂為永制，無能革之者。
大略唐之選法，取人以身、言、書、判，〔唐擇人之法有四：一曰身，取其體貌豐偉；二曰言，取其言辭辯正；三曰書，取其楷法遒美；四曰判，取其文理優長。〕計資量勞而擬官。始集而試，觀其書、判；已試而銓，察其身、言；已銓而注，詣其便利；已注而唱，集眾告之。然後類以為甲，先簡僕射，乃上門下，給事中讀，侍郎省，侍中審之，不當者駮下。〔上，時掌翻。省，悉景翻。當，丁浪翻。駮，北角翻。〕既審，然後上聞，主者受旨奉行，各給以符，謂之告身。兵部武選亦然。〔武選，兵部主之。〕課試之法，以騎射及翹關、負米。〔翹關，長丈七尺，徑二寸半，凡十舉後，手持關距，出處無過一尺。負米者，負米五斛，行二十步，皆為中第。騎，奇寄翻。〕人有格限未至，而能試文三篇，謂之宏詞，試判三條，謂之拔萃，入等者得不限而授。其黔中、嶺南、閩中州縣官，不由吏部，委都督選擇土人補授。〔黔，音琴。閩，眉巾翻。選，如字。〕凡居官以年為考，六品以下，四考為滿。
咸亨元年（庚午、六七○）是年三月，始改元。〕
1春，正月，丁丑，右相劉仁軌請致仕；許之。
2三月，甲戌朔，以旱，赦天下，改元。
3丁丑，改蓬萊宮為含元宮。〔即含元殿，以為宮名。〕
4壬辰，太子少師許敬宗請致仕；許之。
5敕突厥酋長子弟事東宮。〔酋，慈由翻。長，知兩翻。〕西臺舍人徐齊聃上疏，〔聃，他酣翻。上，時掌翻。〕以為：「皇太子當引文學端良之士置左右，豈可使戎狄醜類入侍軒闥。」又奏：「齊獻公即陛下外祖，雖子孫有犯，豈應上延祖禰！今周忠孝公廟甚修，而齊獻公廟毀廢，〔齊獻公，文德皇后父長孫晟也。周忠孝公，皇后父武士彠也。禰，乃禮翻。〕不審陛下何以垂示海內，彰孝理之風！」〔孝理即孝治，避上名，改「治」為「理」。〕上皆從之。齊聃，充容之弟也。〔齊聃姊入宮為充容，列於九嬪。〕
6夏，四月，吐蕃陷西域十八州，又與於闐襲龜茲撥換城，陷之。罷龜茲、於闐、焉耆、疏勒四鎮。〔闐，徒賢翻。龜茲，音丘慈。〕以右衛大將軍薛仁貴為邏娑道行軍大總管，〔邏娑川，吐蕃贊普牙在焉，有邏些城。〕左衛員外大將軍阿史那道真、左衛將軍郭待封副之，以討吐蕃，且援送吐谷渾還故地。
7庚午，上幸九成宮。
8高麗酋長劍牟岑反，立高藏外孫安舜為主。以左監門大將軍高侃為東州道行軍總管，〔高麗在東，時已列置州府，故曰東州道。監，古銜翻。〕發兵討之。安舜殺劍牟岑，奔新羅。
9六月，壬寅朔，日有食之。
10秋，八月，丁巳，車駕還京師。
11郭待封先與薛仁貴並列，及徵吐蕃，恥居其下，仁貴所言，待封多違之。軍至大非川，〔自鄯州鄯城縣西行三百餘裏，至大非川。〕將趣烏海，〔烏海在漢哭山西，隋屬河源郡界。杜佑曰：吐蕃國出鄯城五百里，過烏海，暮春之月，山有積雪，地有冷瘴，令人氣急，不甚為害。趣，七喻翻。〕仁貴曰：「烏海險遠，軍行甚難，輜重自隨，難以趨利；〔重，直用翻；下同。趨，七喻翻。〕宜留二萬人，為兩柵於大非嶺上，輜重悉置柵內，吾屬帥輕銳，倍道兼行，掩其未備，破之必矣。」仁貴帥所部前行，擊吐蕃於河口，大破之，〔河口，積石河口也。帥，讀曰率。〕斬獲甚眾，進屯烏海以俟待封。待封不用仁貴策，將輜重徐進。未至烏海，遇吐蕃二十餘萬，待封軍大敗，還走，悉棄輜重。仁貴退屯大非川，吐蕃相論欽陵將兵四十餘萬就擊之，〔將，即亮翻；下同。杜佑曰：祿東贊、論欽陵本姓薛氏，世為大論，後遂以官為氏。大論，吐蕃統理國事之官也。相，息亮翻。〕唐兵大敗，死傷略盡。仁貴、待封與阿史那道真並脫身免，與欽陵約和而還。〔還，音旋，又如字。〕敕大司憲樂彥瑋即軍按其敗狀，械送京師，三人皆免死除名。
欽陵，祿東贊之子也，〔祿東贊事始一百九十五卷太宗貞觀十四年。〕與弟贊婆、悉多，於【張：「於」作「幹」。】勃論皆有才略。祿東贊卒，〔卒，子恤翻；下氏卒同。〕欽陵代之，【章：十二行本「之」下有「秉政」二字；乙十一行本同；退齋校同；張校同，雲無註本亦無。】三弟將兵居外，鄰國畏之。
12關中旱，饑，九月，丁丑，詔以明年正月幸東都。
13甲申，皇后母魯國忠烈夫人楊氏卒，敕文武九品以上及外命婦並詣宅弔哭。
14閏月，癸卯，皇后以久旱，請避位，不許。
15壬子，加贈司徒周忠孝公武士彠為太尉、太原王，夫人為王妃。
16甲寅，以左相姜恪為涼州道行軍大總管，以禦吐蕃。
17冬，十月，乙未，太子右中護、同東西臺三品趙仁本為左肅機，罷政事。〔龍朔二年，改左、右庶子為左、右中護。〕
18庚寅，詔官名皆復舊。〔改官名見上卷龍朔二年。按新書帝紀係十二月庚寅。〕
