△卷第四十三
漢紀三十五　起柔兆涒灘，盡柔兆敦牂，凡十一年。
世祖光武皇帝中之下
建武十二年（丙申、三六）
①春，正月，吳漢破公孫述將魏黨、公孫永於魚涪津，〔續漢書曰：犍為郡南安縣有魚涪津，在縣北，臨大江。南中志曰漁涪津廣數百步。涪，音浮。〕遂圍武陽。述遣子伲史興救之，漢迎擊，破之，因入犍為界；諸縣皆城守。詔漢直取廣都，據其心腹。漢乃進軍攻廣都，拔之，〔武帝元朔二年，置廣都縣，屬蜀郡。〕遣輕騎燒成都市橋。〔賢曰：市橋，即七星橋之一橋也。李膺益州記，沖星橋，舊市橋也，在今成都縣西南四里。水經註：成都中，兩江有七橋，西南石牛門外曰市橋。〕公孫述將帥恐懼，日夜離叛，述雖誅滅其家，猶不能禁。〔將，即亮翻。帥，所類翻。〕帝，必欲降之，〔降，戶江翻；下同。〕又下詔諭述曰：「勿以來歙、岑彭受害自疑，〔二人受害，見上捲上年。歙，許及翻。〕今以時自詣，則宗族完全。詔書手記，不可數得。」〔數，所角翻。〕述終無降意。
②秋，七月，馮駿拔江州，獲田戎。
③帝戒吳漢曰：「成都十餘萬眾，不可輕也。但堅據廣都，待其來攻，勿與爭鋒。若不敢來，公轉營迫之，須其力疲，乃可擊也。」漢乘利，遂自將步騎二萬進逼成都；去城十餘裏，阻江北【張：「北」下脫「為」字。】營，作浮橋，使副將武威將軍劉尚將萬餘人屯於江南，為營相去二十餘裏。帝聞之大驚，讓漢曰：「比敕公千條萬端，何意臨事勃亂！〔比，毗至翻。千條萬端，言詳細也。勃，與悖同。〕既輕敵深入，又與尚別營，事有緩急，不復相及。〔復，扶又翻。〕賊若出兵綴公，以大眾攻尚，尚破，即敗矣。幸無他者，〔言幸而無他虞，不至敗也。〕急引兵還廣都。」詔書未到，九月，述果使其大司徒謝豐、執金吾袁吉將眾十許萬，〔十許萬者，約言之也。〕分為二十餘營，出攻漢，使別將將萬餘人劫劉尚，令不得相救。漢與大戰一日，兵敗，走入壁，豐因圍之。漢乃召諸將厲之曰：〔厲，勉也。毛晃曰：勉厲之厲，有修飾表起之意。〕「吾與諸君踰越險阻，轉戰千里，遂深入敵地，至其城下。而今與劉尚二處受圍，勢既不接，其禍難量；〔量，音良。〕欲潛師就尚於江南，並兵禦之。若能同心一力，人自為戰，大功可立；如其不然，敗必無餘。成敗之機，在此一舉。」諸將皆曰：「諾」於是饗士秣馬，閉營三日不出，乃多樹旛旗，使煙火不絕，夜，銜枚引兵與劉尚合軍。豐等不覺，明日，乃分兵拒水北，自將攻江南。漢悉兵迎戰，自旦至晡，〔日加申為晡；奔謨翻。〕遂大破之，斬豐、吉。於是引還廣都，留劉尚拒述，具以狀上，〔上，時掌翻。〕而深自譴責。帝報曰：「公還廣都，甚得其宜，述必不敢略尚而擊公也。〔賢曰：略，猶過也。〕若先攻尚，公從廣都五十里悉步騎赴之，適當值其危困，破之必矣！」自是漢與述戰於廣都、成都之間，八戰八克，遂軍於其郭中。〔成都郭中也。〕
臧宮拔鼦竹，破涪城，〔涪縣，屬廣漢郡。賢曰：涪城，今鼦竹縣。宋白曰：鼦州巴西縣本漢涪縣。〕斬公孫恢；〔恢，述弟也。〕復攻拔繁、郫，與吳漢會於成都。〔賢曰：繁，縣名，屬蜀郡。繁，江名，因以為縣名，故城在今益州新繁縣北。郫，縣名，屬蜀郡，故城在今益州郫縣北。郫，音皮。〕
④李通欲避權勢，乞骸骨；積二歲，帝乃聽上大司空印綬，〔上，時掌翻。〕以特進奉朝請。後有司奏封皇子，帝感通首創大謀，〔事見三十八卷王莽地皇三年。〕即日，封通少子雄為召陵侯。〔召，讀與邵同。〕
⑤公孫述困急，謂延岑曰：「事當奈何﹖」岑曰：「男兒當死中求生，可坐窮乎！財物易聚耳，〔易，以鼓翻。〕不宜有愛。」述乃悉散金帛，募敢死士五千餘人以配岑。岑於市橋偽建旗得出。漢軍餘七日糧，除具船，欲遁去；蜀郡太守南陽張堪聞之，〔時成都未破，先署蜀郡太守以招懷蜀人。〕馳往見漢，說述必敗、不宜退師之策。〔說，如字〕漢從之，乃示弱以挑敵。
冬，十一月，臧宮軍鹹陽門；〔臧宮傳作「鹹門」。賢曰：成都城北面東頭門。此衍「陽」字。「東」，或作「西」。〕戊寅，述自將數萬人攻漢，使延岑拒宮。大戰，岑三合三勝，自旦及日中，軍士不得食，並疲。漢因使護軍高午、唐邯將銳卒數萬擊之，〔邯，戶甘翻。〕述兵大亂；高午奔陳刺述，〔陳，讀曰陣。刺，七亦翻。〕洞胸角馬，左右輿入城。述以兵屬延岑，〔屬，之慾翻。〕其夜，死；明旦，延岑以城降。〔降，戶江潘。〕辛巳，吳漢夷述妻子，盡滅公孫氏，並族延岑，遂放兵大掠，焚述宮室。帝聞之怒，以譴漢。又讓劉尚曰：「城降三日，吏民從服，孩兒、老母，口以萬數，一旦放兵縱火，聞之可為酸鼻。尚宗室子孫，更嘗吏職，〔更，工衡翻。〕何忍行此！仰視天，俯視地，觀放麑、啜羹，二者孰仁﹖〔韓子曰：孟孫獵得麑，使秦西巴持之。其母隨而呼，秦西巴不忍，放而與其母。孟孫怒而逐西巴；既而復之，使傅其子。戰國策曰：樂羊為將，為魏文侯攻中山。中山之君烹其子而遺之羹，樂羊坐於幕下而啜之，盡一杯。文侯謂褚師贊曰：「樂羊以我故而食其子之肉。」答曰：「子且食之，其誰不食！」既拔中山，文侯賞其功而疑其心。〕良失斬將弔民之義也！」〔將，即亮翻。〕
初，述徵廣漢李業為博士，業固稱疾不起。〔業，平帝兀始中除為郎，會王莽居攝，以病去官，杜門不應州郡之命。王莽以業為酒士，病不之官，遂隱藏山谷，絕匿名跡。夫既不仕於莽，其肯為述起乎！〕述羞不能致，使大鴻臚尹融奉詔命以劫業，「若起則受公侯之位，不起賜以毒酒。」融譬旨曰：「方今天下分崩，孰知是非，而以區區之身試於不測之淵乎！朝廷貪慕名德，曠官缺位，於今七年，四時珍御，不以忘君；〔珍御，謂食珍之供進者。〕宜上奉知己，下為子孫，〔為，於偽翻；下同。〕身名俱全，不亦優乎！」業乃歎曰：「古人危邦不入，亂邦不居，〔論語載孔子之言也。〕為此故也。君子見危授命，〔論語載子張言也。〕何乃誘以高位重餌哉！」〔誘，音酉。〕融曰：「宜呼室家計之」業曰：「丈夫斷之於心久矣，〔斷，丁亂翻。〕何妻子之為！」遂飲毒而死。述恥有殺賢之名，遣使弔祠，賻贈百匹，業子翬逃，辭不受。〔翬，音暉。〕述又聘巴郡譙玄，〔姓譜：曹大夫食採於譙，因氏焉。玄，平帝元始四年為繡衣使者，分行天下，觀省風俗。會莽居攝，棄使者車，歸家隱遁。〕玄不詣；亦遣使者以毒藥劫之，太守自詣玄廬，勸之行，玄曰：「保志全高，死亦奚恨！」遂受毒藥。玄子瑛泣血叩頭於太守，願奉家錢千萬以贖父死，太守為請，〔為，於偽翻。〕述許之。述又徵蜀邵王皓、王嘉，〔平帝時，皓為美陽令，嘉為郎。王莽篡位，並棄官西歸。〕恐其不至，先擊其妻子，使者謂嘉曰：「速裝，妻子可全。」對曰：「犬馬猶識主，況於人乎！」〔言身為漢臣，豈不念故主乎！〕王皓先自刎，以首付使者。〔刎，武粉翻。〕述怒，遂誅皓家屬。王嘉聞而嘆曰：「後之哉！」乃對使者伏劍而死。犍為費貽不肯仕述，漆身為癩，陽狂避之。〔犍，居言翻。費，音祕，又父沸翻。〕同郡任永、馮信皆託青盲以辭徵命。〔青盲者，其瞳子不精明，不能睹物。任，音壬。〕帝既平蜀，詔贈常少為太常，張隆為光祿勳。〔少、隆死見上捲上年。〕譙玄已卒，祠以中牢，〔師古曰：中牢，即少牢，謂羊、豕也。〕敕所在還其家錢，而表李業之闆。徵費貽、任永、馮信，會永、信病卒，獨貽仕至合浦太守。〔郡國志：合浦郡，在雒陽南九千一百九十一里。〕上以述將程烏、李育有才幹，皆擢用之。於是西土鹹悅，莫不歸心焉。
初，王莽以廣漢文齊為益州太守，〔郡國志：益州郡，在雒陽西五千五百里。〕齊訓農治兵，〔治，直之翻。〕降集羣夷，甚得其和。〔降，戶江翻；下同。〕公孫述時，六固守拒險，述拘其妻子，許以封侯，齊不降。聞上即位，間道遣使自聞。〔間，古莧翻。使，疏吏翻。〕蜀平，徵為鎮遠將軍，封成義侯。
⑥十二月，辛卯，揚武將軍馬成行大司空事。
⑦是歲，參狼羌與諸種寇武都，〔參狼羌，無弋爰劍之後也。爰劍孫邛，將其種人南出賜支河曲之西數千里，其後子孫分別，各自為種：或為氂牛種，越巂羌是也；或為白馬種，廣漢羌是也；或為參狼種，武都羌是也。爰劍曾孫忍及弟舞留湟中，是為湟中諸種羌。種，章勇翻。〕隴西太守馬援擊破之，降萬餘人，於是隴右清靜。援務開恩信，寬以待下，任吏以職，但總大體，而賓客故人日滿其門。諸曹寺白外事，援輒曰：「此丞、掾之任， 何足相煩！〔百官志：郡守有丞一人，有諸曹掾、史。有功曹史，主選署功勞；有五官掾，署功曹及諸曹事；其餘有議曹、法曹、賊曹、決曹、金曹、倉曹等。掾， 俞絹翻。〕頗哀老子，使得遨遊，若大姓侵小民，黠吏不從令，〔黠，下八翻。〕此乃太守事耳。」傍縣嘗有報讎者，吏民驚言羌反，百姓奔入城，狄道長詣門，請 閉城發兵。〔賢曰：狄道縣，屬隴西郡，今蘭州縣。餘據隴西郡治狄道，故得詣門白太守。長，知兩翻。〕援時與賓客飲，大笑曰：「虜何敢復犯我！曉狄道長，歸 守寺舍。〔賢曰：曉，喻也。寺舍，官舍也。〕良怖急者，可牀下伏！」〔怖，普布翻。〕後稍定，邵中服之。
⑧詔：「邊吏力不足戰則守，追虜料敵，不拘以逗留法。」〔賢曰：漢法，軍行逗留畏譩者斬。追虜或近或遠，量敵進退，不拘以軍法，直取勝敵為務。〕
⑨山桑節侯王常、牟平烈侯取況、東光成侯取純皆薨。〔諡法：好廉自克曰節；有功安民曰烈。賀琛曰：佐相剋終曰成；惇龐淳固曰成。〕況疾病，乘輿數自臨幸，復以弇弟廣、舉並為中郎將。〔乘，繩證翻。數，所角翻。復，扶又翻。〕弇兄弟六人，〔弇、舒、國、廣、舉、霸，兄弟六人。〕皆垂青紫，省侍醫藥，〔省，悉景翻。〕當世以為榮。
⑩盧芳與匈奴、烏桓連兵，數寇邊。帝遣驃騎大將軍杜茂等將兵鎮守北邊，治飛狐道，〔治飛狐道以通趙、魏應援北邊之兵。〕築亭障，修烽燧，凡與匈奴、烏桓大小數十百戰，終不能克。
上詔竇融與五郡太守入朝。融等奉詔而行，官屬賓客相隨，駕乘千餘兩，馬牛羊被野。〔乘，繩證翻。兩，音亮。被，皮義翻。〕既至，詣城門，上印綬。〔上，時 掌翻。〕詔遣使者還侯印綬，引見，賞賜恩寵，傾動京師。尋拜融冀州牧。〔冀州部魏郡、鉅鹿、常山、中山、信都、河間、清河、趙國、勃海。〕又以梁統為太中大夫，姑臧長孔奮為武都郡丞。姑臧在河西最為富饒，〔姑臧縣，屬武威郡。劉昫曰：姑臧縣，秦月氏戎所處，匈奴名蓋藏城，語訛為姑臧城。長，知兩翻。〕天下未定，士多不修檢操，居縣者不盈數月，輒致豐積；奮在職四年，力行清潔，為眾所笑，以為身處脂膏不能自潤。〔說文：戴角者脂，無角者膏。處，昌呂翻。〕及從融入朝，諸守、令財貨連穀，彌竟川澤；〔穀，古谷翻。〕唯奮無資，單車就路，帝以是賞之。
帝以睢陽令任延為武威太守，〔睢，音雖。任，音壬。〕帝親見，戒之曰：「善事上官，無失名譽。」延對曰：「臣聞忠臣不和，和臣不忠。〔考異曰：延傳作「忠臣不私，私臣不忠」，按高峻小史作「忠臣不和，和臣不忠」，意思為長，又與上語相應。今從之。〕履正奉公，臣子之節；上下雷同，非陛下之福。〔曲禮曰：毋雷同。鄭氏註曰：雷之發聲，物無不同時應者；人之言當各由己，不當然也。〕善事上官，臣不敢奉詔。」帝歎息曰：「卿言是也！」
十三年（丁酉、三七）
①春，正月，庚申，大司徒侯霸薨。
②戊子，詔曰：「郡國獻異味，其令太官勿復受！〔百官志、太官令一人，秩六百石，掌御膳飲食。復，扶又翻。〕遠方口實所以薦宗廟，自如舊制。」〔漢官儀曰：口實，膳羞之事也。〕時異國有獻名馬者，日行千里，又進寶劍，價值百金。詔以劍 賜騎士，馬駕鼓車。〔輿服志：乘輿法駕後有金鉦、黃鉞、黃門鼓車。〕上雅不喜聽音樂，〔喜，許既翻。〕手不持珠玉。嘗出獵，車駕夜還，上東門候汝南郅惲拒關 不開。〔賢曰：上東門，洛陽城東面北頭門也。惲，於粉翻。〕上令從者見面於門間，〔見，賢遍翻。〕惲曰：「火明遼遠。」遂不受詔。上乃回，從東中門入， 〔賢曰：東面中門也。〕明日，惲上書諫曰：「昔文王不敢槃於遊田，以萬民惟正之供。〔尚書無逸之辭。槃，樂也。〕而陛下遠獵山林，夜以繼晝，其如社稷宗廟何！」書奏，賜惲布百匹，貶東中門候為參封尉。〔雒陽十二城門，每門候一人，秩六百石。參封縣，屬琅邪郡。〕
③二月，遣捕虜將軍馬武屯虖沱河以備匈奴。〔虖，讀曰呼。〕
④盧芳攻雲中，久不下。其將隨昱留守九原，欲脅芳來降；芳知之，與十餘騎亡入匈奴，其眾盡歸隨昱，昱乃詣闕降。詔拜昱五原太守，封鐫胡侯。〔鐫，子全翻。〕
⑤朱祜奏：「古者人臣受封，不加王爵。」丙辰，詔長沙王興、真定王得、河間王邵、中山王茂皆降爵為侯：〔高帝封諸侯王，其子孫無有與漢俱存亡者。文帝封梁王、城陽、菑川，景帝封河間、長沙、中山、常山、昭帝封廣陽、廣陵、高密，此數國至王莽篡漢而廢。但封長沙、真定、河間、中山者，與帝同出於景帝也。長沙，舂陵之大宗；真定，常山王憲之後改封者，今復降篾為侯，以服屬已疏也。〕丁巳，以趙王良為趙公，太原王章為齊公，魯王興為魯公。〔良，帝叔父；章、興，帝兄子也。〕是時，宗室及絕國封侯者凡一百三十七人。富平侯張純，安世之四世孫也，歷王莽世，以敦謹守約保全前封；建武初，先來詣闕，為侯如故。於是有司奏：「列侯非宗室不宜復國。」上曰：「張純宿衛十有餘年，其勿廢！」更封武始侯，食富平之半。〔賢曰：武始縣，屬魏郡；富平縣，屬平原郡。〕
⑥庚午，以紹嘉公孔安為宋公，承休公姬常為衛公。〔平帝元始四年，改紹嘉公曰宋公，承休公曰鄭公，今又改鄭曰衛。〕
⑦三月，章未，以沛郡太守韓歆為大司徒。〔郡國志，沛郡在雒陽東南一千二百里。〕
⑧丙子，行大司空馬成復為揚武將軍。
⑨吳漢自蜀振旅而還，至宛，〔宛，於元翻。〕詔過家上冢，賜穀二萬斛；〔上，時掌翻。〕夏四月，至京師。於是大饗將士、功臣，增邑更封〔更，工衡翻。〕凡三百六十五人，其外戚、恩澤封者四十五人。定封鄧禹為高密侯，食四縣；〔禹食昌安、夷安、淳于、高密四縣。賢曰：高密，國名，今密州縣。餘據西漢以高密為王國，東漢為侯國，屬北海國，賢所云蓋侯國也。〕李通為固始侯；賈復為膠東侯，食六縣；〔固始侯國，屬汝南郡；故寢縣也，帝更名。史記正義曰：孫叔敖以寢丘土寢薄，取為封邑。李通又慕叔敖受邑，光武嘉之，改名困始。膠東，西漢以為王國，帝以為侯國，併屬北海，食鬱秩、壯武、下密、即墨、挺胡、觀陽，凡六縣。〕餘各有差。已歿者益封其子孫，或更封支庶。
帝在兵間久，厭武事，且知天下疲耗，思樂息肩，自隴、蜀平後，非警急，未嘗復言軍旅。〔樂，音洛。復，扶又翻。〕皇太子嘗問攻戰之事，帝曰：「昔衛靈公問陳，孔子不對。〔論語：衛靈公問陳於孔子，孔子曰：「俎豆之事，則嘗聞之矣；軍旅之事，未之學也。」陳，讀曰陣。〕此非爾所及。」鄧禹、賈復知帝偃干戈，修文德，不欲功臣擁眾京師，乃去甲兵，敦儒學。〔去，羌呂翻。〕帝亦思念，欲完功臣爵土，不令以吏職為過，〔恐其以職事有過而失爵邑也。〕遂罷左、右將軍官。耿弇等亦上大將軍、將軍印綬，〔上，時掌翻。〕皆以列侯就第，加位特進，奉朝請。〔朝，直遙翻。請，才性翻，又如字。〕
鄧禹內行淳備，〔行，下孟翻。〕有子十三人，各使守一藝，修整閨門，教養子孫，皆可以為後世法，資用國邑，不修產利。〔凡用度皆資於國邑，不事生產、作業及營利也。〕
賈復為人剛毅方直，多大節，既還私第，闔門養威重。朱祜等薦復宜為宰相，帝方以吏事責三公，故功臣並不用。是時，列侯唯高密、固始、膠東三侯與公卿參議國家大事，恩遇甚厚。帝雖制御功臣，而每能回答，〔回容，猶今言回護也。賢曰：回，曲也，曲法以容也。〕宥其小失。遠方貢珍甘，必先偏賜諸侯，而太官無餘，故皆保其福祿，無誅譴者。
⑩益州傳送公孫述瞽師、郊廟樂器、葆車、輿輦，於是法物始備。〔賢曰：瞽，無目之人也，為樂師，取其無所見，於音審也。郊廟之器，樽彝之屬也。樂器，鍾磬之屬也。葆車，謂上建羽葆也；合聚五采羽，名為葆。孔穎達曰：羽葆者，以鳥羽注於柄頭如蓋，謂之羽葆，謂蓋也。輿者，車之總名也。輦者，駕人以行。法物，謂大駕鹵簿儀式也。時草創未暇，今得之始備。餘謂法物，即上樂器、葆車、輿輦之類。傳，直戀翻。〕時兵革既息，天下少事，文書調役，〔調，徒弔翻。〕務從簡寡，至乃十存一焉。
甲寅，以冀州牧竇融為大司空。融自以非舊臣，一旦入朝，〔朝，直遙翻；下同。〕在功臣之右，每朝【章：十二行本「朝」作「召」；乙十一行本同。】會進見，容貌辭氣，卑恭已甚，帝以此愈親厚之。融小心，久不自安，數辭爵位，〔數，所角翻。〕上疏曰：「臣融有子，朝夕教導以經藝，不令觀天文，見讖記，〔讖，楚譖翻。〕誠欲令恭肅畏事，恂恂守道，不願其有才能，何況乃當傳以連城廣土，享故諸侯王國哉！」因復請間求見，〔復，扶又翻。間，古莧翻。見，賢遍翻；下以意 推。〕帝不許。後朝罷，逡巡席後，〔逡巡，郤退貌。〕帝知欲有讓，遂使左右傳出。〔傳旨使融出也。〕他日會見，迎詔融曰：「日者知公欲讓職還土，〔賢曰： 日者，猶往日也。〕故命公暑熱且自便；今相見，宜論他事，勿得復言。」融不【章：十二行本「不」上有「乃」字；孔本同。】敢重陳請。〔重，直用翻。〕
五月，匈奴寇河東。
十四年（戊戌、三八）
①夏，邛穀王任貴遣使上三年計，即授越巂太守。〔郡國志：越巂郡，在雒陽西四千八百里。巂，音髓。邛，渠容翻。任，音壬。上，時掌翻。〕
②秋，會稽大疫。〔郡國志：會稽郡，在雒陽東二千八百里。會，古外翻。〕
③莎車王【張：「莎」上脫「冬」字。】賢、鄯善王安皆遣使奉獻。〔莎，素禾翻。鄯，時戰翻。〕西域苦匈奴重斂，〔斂，力贍翻。〕皆願屬漢，復置都護；上以中國新定，不許。
④太中大夫梁統上疏曰：「臣竊見元帝初元五年，輕殊死刑三十四事，哀帝建平元年，輕殊死刑八十一事；其四十二事手殺人者，減死一等。自是之後，著為常準，故人輕犯法，吏易殺人。〔易，以豉翻。〕臣聞立君之道，仁義為主，仁者愛人，義者正理。愛人以除殘為務，正理以去亂為心；〔去，羌呂翻。〕刑罰在衷，無取於輕。〔衷，中心；適也。〕高帝受命，約令定律，誠得其宜，〔高帝入關，約法三章，後蕭何定律九章。〕文帝唯除省肉刑、相坐之法，〔文帝元年，除數孥相坐法；十三年，除肉刑。〕自餘皆率由舊章。至哀、平繼體，即位日淺，聽斷尚寡。〔斷，丁亂翻。〕丞相王嘉輕為穿鑿，虧除先帝舊約成律，〔按嘉傅及刑法志並無其事，統與嘉時代相接，所引固不妄矣，但班固略而不載也。〕數年之間百有餘事，或不便於理，或厭民心，〔厭，於葉翻。〕謹表其尤害於體者，傅奏於左。〔體，政體也。傅，音附。〕願陛下宣詔有司，詳擇其善，定不易之典！」事下公卿。〔下，遐嫁翻。〕光祿勳杜林奏曰：「大漢初興，蠲除苛政，海內歡欣；及至其後，漸以滋章。〔孝子曰：法令滋章，盜賊多有。〕果桃菜茹之饋，集以成贓，小事無妨於義，以為大戮。至於法不能禁，令不能止，上下相遁，為敝彌深。〔賢曰：遁，猶迴避也。前書曰：上下相匿，以文避法焉。〕臣愚以為宜如舊制，不合翻移。」統復上言曰：〔復，扶又翻。〕「臣之所奏，非曰嚴刑。經曰：『爰制百姓，於刑之衷。』〔尚書呂刑之言。〕衷之為言，不輕不重之謂也。自高祖至於孝宣，海內稱治，〔治，直吏翻。〕至初元、建平而盜賊浸多，皆刑罰不衷，愚人易犯之所致也。〔易，以豉翻。〕由此觀之，則刑輕之作，反生大患，惠加姦軌，而害及良善也！」事寢，不報。
十五年（己亥、三九）
①春，正月，辛丑，大司徒韓歆免。歆好直〔好，呼到翻。〕言，無隱諱，帝每不能容。歆於上前證歲饑兇，指天畫地，言甚剛切，故坐免歸田裏。帝猶不釋，復遣使宣詔責之；〔復，扶又翻。〕歆及子嬰皆自殺。歆素有重名，死非其罪，眾多不厭；〔厭，一葉翻。〕帝乃追賜錢穀，以成禮葬之。〔賢曰：成禮，具禮也；言不以非命而降其葬禮。〕
臣光曰：昔高宗命說曰：「若藥弗瞑眩，厥疾弗瘳。」〔說，傳說也，音悅。孔安國曰：如服藥必瞑眩極，其病乃除，欲其出切言以自警。陸德明音瞑，莫遍翻。眩，玄遍翻；徐：又呼縣翻。瞑眩，困極也。〕夫切直之言，非人臣之利，乃國家之福也。是以人君日夜求之，唯懼弗得聞。惜乎，以光武之世而韓歆用直諫死，豈不為仁明之累哉！〔累，力瑞翻。〕
②丁未，有星孛於昴。〔昴七星，西方之宿也，主獄事；又為旄頭，胡星也。昴、畢間為天街，黃道之所經也。孛，蒲內翻。〕
③以汝南太守歐陽歙為大司徒。〔郡國志：汝南郡，在雒陽南六百五十里。歙，許及翻。〕
④匈奴寇鈔日盛，〔鈔，楚交翻。〕州郡不能禁。二月，遣吳漢率馬成、馬武等北擊匈奴，徙鴈門、代郡、上谷吏民六萬餘口置居庸、常山關以東，以避胡寇。〔郡國志：鴈門郡，在雒陽北一千五百里。代郡，在雒陽東北一千五百里。前書曰：「代郡有常山關。上谷郡居庸縣有關。〕匈奴左部遂復轉居塞內，〔復，扶又翻。〕朝廷患之，增緣邊兵，部數千人。〔每部各數千人也。〕
⑤夏，四月，丁巳，封皇子輔為右翊公，英為楚公，陽為東海公，康為濟南公，〔濟，子禮翻。〕蒼為東平公，延為淮陽公，荊為山陽公，衡為臨淮公，焉為左翊公，京為琅邪公。〔邪，音耶。〕癸丑，追諡兄縯為齊武公，兄仲為魯哀公。帝感縯功業不就，〔事見三十九卷更始元年。〕撫育二子章、興，恩愛甚篤；以其少貴，〔少，詩照翻。〕欲令親吏事，使章試守平陰令，興緱氏今；〔平陰、緱氏二縣，皆屬河南尹。緱，工侯翻。〕其後章遷梁郡太守，〔梁郡，在雒陽東南八百本十里。〕興遷弘農太守。〔郡國志：弘農郡，在雒陽西南四百五十里。〕
⑥帝以天下墾田多不以實自佔，〔佔，之贍翻。〕又戶口、年紀互有增減，乃詔下州郡檢覈。〔覈者，考其實也。下，戶稼翻。〕於是刺史、太守多為詐巧，苟以度田為名，聚民田中，並度廬屋、裏落，民遮道啼呼；〔度，徒洛翻。呼，火故翻。〕或優饒豪右，侵刻羸弱。〔羸，倫為翻。〕
時諸郡各遣使奏事，帝見陳留吏牘上有書，視之雲：「潁川、弘農可問，河南、南陽不可問。」〔宋白曰：漢割秦南陽、河南二郡之西境置弘農郡，義取弘大農桑為名。〕帝詰吏由趣，〔由，從也，問是書之所從來也。趣，向也，問是書之意，其所向為何如也。〕吏不肯服，抵言「於長壽街上得之。」〔抵，欺也。賢曰：長壽街在雒陽城中。〕帝怒。時東海公陽年十二，在幄後言曰：「吏受邵敕，〔敕，教戒也。〕當欲以墾田相方耳。」〔敕，教也，戒也。相方，求問其墾田之數以相比也。〕帝曰：「即如此，何故言河南、南陽不可問﹖」對曰：「河南帝城，多近臣；南陽帝鄉，多近親；田宅踰制，不可為準。」帝令虎賁將詰問吏，〔虎賁將，虎賁中郎將也。將，即亮翻。〕吏乃實首服，如東海公對。〔首，式救翻。〕上由是益奇愛陽。〔為立陽為太子張本。〕
遣謁者考實二千石長吏阿枉不平者。〔長，知兩翻。〕冬，十一月，甲戌，大司徒歙坐前為汝南太守，度田不實，贓罪千餘萬，下獄。〔下遐稼翻。〕歙世授尚書，八世為博士，〔自歐陽生傳伏生尚書，至歙八世，皆為博士。〕諸生守闕為歙求哀者千餘人，〔為，於偽翻。〕至有自髡剔者。〔毛晃曰：剃髮曰髡，盡及身毛曰剔。〕平原禮震，年十七，〔禮，姓也。左傳，衛有大夫禮孔。〕求代歙死；帝竟不赦，歙死獄中。
⑦十二月，庚午，以關內侯戴涉為大司徒。
⑧盧芳自匈奴復入居高柳。〔復，扶又翻。〕
⑨是歲，驃騎大將軍杜茂坐使軍吏殺人，免。使揚武將軍馬成代茂，繕治障塞，十里一候，以備匈奴。〔治，直之翻。〕使騎都尉張堪領杜茂營，擊破匈奴於高柳。〔杜佑曰：雲州，治雲中縣，縣界有高柳城。闞駰曰：高柳，在狋氏縣北百三十里。酈道元曰：高柳縣故城，舊代郡治。 高柳在代中，其山重巒疊巘，霞舉雲高，連山隱隱，東出遼塞。〕拜堪漁陽太守。堪視事八年，匈奴不敢犯塞，勸民耕稼，以致殷富。百姓歌曰：「桑無附枝，麥秀兩岐。【章：十二行本「秀」作「穗」，「岐」從「止」；乙十一行本均同。蠶月既採桑，斫去繁枝，留其特長者，則來年桑葉茂盛。麥率一莖一穗，罕有兩岐者，故以為瑞。】張君為政，樂不可支！」〔樂，音洛。〕
交趾麊泠縣雒將女子徵側，甚雄勇，〔師古曰：麊泠，音麋零。交州外域記曰：交趾昔未有郡縣之時，土地有雒田，民墾食其田，因名為雒民，設雒王、雒侯，主諸郡縣。縣有雒將，銅印青綬。宋白曰：峯州，漢麊泠縣地。〕交趾太守蘇定以法繩之，徵側忿怨。
十六年（庚子、四○）
①春，二月，徵側與甚未徵貳反，九真、日南、合浦蠻俚皆應之，〔郡國志：日南郡，秦象郡地，在雒陽南萬三千四百里。賢曰：俚，蠻之別號，今呼為俚人。未白曰：愛州，漢九真郡，治胥浦縣。驩州，漢日南郡，治朱吾縣。〕凡略六十五城，自立為王，都麊泠。交趾刺史及諸太守僅得自守。
②三月，辛丑晦，日有食之。
③ 秋，九月，河南尹張伋及諸郡守十餘人皆坐度田不實，下獄死。後上從容謂虎賁中郎將馬援曰：〔武帝置期門郎，掌執兵送從；平帝元始元年，更名虎賁郎，置中郎 將。漢儀：虎賁騎，鶡冠，虎文單衣。度，徒洛翻。從，千容翻。賁，章奔。〕「吾甚恨前殺守、相多也！」〔守，式又翻。相，息亮翻。〕對曰：「死得其罪，何 多之有！但死者既往，不可復生也！」〔復，扶又翻。〕上大笑。
④郡國羣盜處處並起，郡縣追討，到則解散，去復屯結，青、徐、幽、冀四州尤甚。冬十月，遣使者下郡國，〔下，遐稼翻。〕聽羣盜自相糾擿，〔賢曰：擿，猶發也，他狄翻。〕五人共斬一人者，除其罪；吏雖逗留迴避故縱者，皆勿問，聽以禽討為效。其牧守令長坐界內有盜賊而不收捕者，又以畏譩捐城委守者，皆不以為負，〔賢曰：委守，謂棄其所守也。負，罪負心。譩，而戀翻，又奴亂翻。〕但取獲賊多少為殿最，〔殿，丁甸翻。〕唯蔽匿者乃罪之。於是更相追捕，〔更，工衡翻。〕賊並解散，徙其魁帥於他郡，賦田受稟，〔稟，給也。帥，所類翻。〕使安生業。自是牛馬放牧不收，邑門不閉。
⑤盧芳與閔堪使使請降，帝立芳為代王，堪為代相，賜繒二萬匹，〔繒，慈陵翻。〕因使和集匈奴。芳上疏謝，自陳思望闕庭；詔報芳朝明年正月。〔朝，直遙翻；下同。〕
初，匈奴聞漢購求芳，貪得財帛，故遣芳還降。既而芳以自歸為功，不稱匈奴所遣，單於復恥言其計，〔復，扶又翻；下同。〕故賞遂不行。由是大恨，入寇尤深。
⑥馬援奏，宜如舊鑄五銖錢，〔廢五銖錢事見三十七卷王莽始建國元年。〕上從之；天下賴其便。
十七年（辛丑、四一）
①春，正月，趙孝公良薨。〔諡法：慈惠愛親曰孝。〕初，懷縣大姓李子春二孫殺人，懷令趙熹窮治其姦，〔熹，許記翻，又讀曰熹。治，直之翻。〕二孫自殺，收擊子春。京師貴戚為請者數十，〔為，於偽翻。〕熹終不聽。及良病，上臨視之，問所欲言，良曰：「素與李子春厚，令犯罪，懷令趙熹欲殺之，願乞其命。」帝曰：「史奉法律，不可枉也。更道他所欲。」良無復言。〔復，扶又翻。〕既薨，上追思良，乃貰出子春。〔貰，時夜翻，赦也。〕遷熹為平原太守。〔郡國志：平原郡，在雒陽北千三百里。〕
②二月，乙未晦，日有食之。〔考異曰：帝紀：「乙亥晦」，袁紀「乙未」。據長曆，三月丙申朔。帝紀誤。〕
③夏，四月，乙卯，上行幸章陵；〔章陵，故春陵，帝更名。〕五月，乙卯，還宮。
④六月，癸巳，臨淮懷公衡薨。
⑤妖賊李廣攻沒皖城，〔賢曰：皖，縣名，屬廬江郡，故城在今舒州；有皖水。妖，於驕翻。皖，音下板翻。〕遣虎賁中郎將馬援、驃騎將軍段志討之。秋，九月，破皖城，斬李廣。
⑥郭後寵衰，數懷怨懟，〔數，所角翻。懟，直類翻。〕上怒之。冬，十月，幸巳，廢皇后郭氏，立貴人陰氏為皇后。詔曰：「異常之事，非國休福，不得上壽稱慶。」郅惲言於帝曰：「臣聞夫婦之好，〔好，呼到翻。〕父不得之於子，況臣能得之於君乎！〔賢曰：得，猶制御也。司馬遷曰：妃匹之愛，君不能得之臣，父不能得之子，況卑下乎！是臣所不敢言。雖然，願陛下念其可否之計，無令天下有議社稷而已。」帝曰：「惲善恕己量主，〔量，音良。〕知我必不有所左右而輕天下也！」賢曰：左右，猶向背也；言其齊等。〕帝進郭後子右翊公輔為中山王，以常山郡益中山國，〔郡國志：中山國，在雒陽北一千四百里。〕郭後為中山太后；其餘九國公皆為王。
⑦甲申，帝幸章陵，修園廟，祠舊宅，觀田廬，置酒作樂，賞賜。時宗室諸母因酣悅相與語曰：「文叔少時謹信，〔少，詩照翻。〕與人不款曲，唯直柔耳，今乃能如此！」帝聞之，大笑曰：「吾治天下，亦欲以柔道行之。」〔治，直之翻。〕十二月，還自章陵。
⑧是歲，莎車王賢復遣使奉獻，請都護；〔復，扶又翻。〕帝賜賢西域都護印綬及車旗、黃金、錦繡。郭煌太守裴遵上言：「夷狄不可假以大權；〔唐氏族志：但益之封於屬鄉，因以為氏；後徙封解邑，乃去「邑」從「衣」。郡國志，敦煌郡，在雒陽西五千裏。敦，徒門翻。〕又令諸國失望。」詔書數還都護印綬，更賜賢以漢大將軍印綬；其使不肯易，遵迫奪之。賢由是始恨，而猶詐稱大都護，移書諸國，諸國悉服屬焉。
⑨匈奴、鮮卑、赤山烏桓數連兵入塞，〔鮮卑，亦東胡也，別依鮮卑山，故因號焉。漢初為冒頓所破，遠竄遼東塞外，與烏桓相接，未嘗通中國，至是始入塞為寇。烏桓傳：赤山在遼東西北數千里。數，所角翻；下同。〕殺略吏民；詔拜襄賁令祭肜為遼東太守。〔賢曰：襄賁，縣名，屬東海郡，故城在今沂州臨沂縣南。賁，音肥。郡國志：遼東郡，在雒陽東北三千六百里。祭，則介翻。「肜」，當作「彤」。〕肜有勇力，虜每犯塞，常為士卒鋒，數破走之。肜，遵之從弟也。〔從，才用翻。〕
⑩徵側等寇亂連年，詔長沙、合浦、交趾具車船，修道橋，通障谿，〔障，與嶂同，山也。山谿為阻，則治橋道以通之。〕儲糧穀。拜馬援為伏波將軍，以扶樂侯劉隆為副，〔賢曰：扶樂，縣名，屬九真郡。餘謂賢說誤矣，九真郡未嘗有扶樂縣。隆初封亢父侯，以度田不實免，次年，封為扶樂鄉侯。則扶樂乃鄉名，非縣名，賢考之不詳也。水經註：扶樂城在扶溝縣，砂水逕其北。〕南擊交趾。
十八年（壬寅、四二）
①二月，【張：「二月」上脫「春」字。】蜀郡守將史歆反，攻太守張穆，穆踰城走；宕渠楊偉等起兵以應歆。〔宕渠縣，屬巴郡。宕渠故城，在今渠州流江縣東北七十里。賢曰：宕渠，山名，因以名縣，故城在今渠州流江縣東北，俗名車騎城是也。師古曰：宕，音徒浪翻。〕帝遣吳漢等將萬餘人討之。
②甲寅，上行幸長安；三月，幸蒲坂，〔蒲坂縣，屬河東郡。〕祠后土。
③馬援緣海而進，隨山刊道千餘裏，至浪泊上，〔浪泊，在交趾封溪縣界。按馬援既平交趾，奏分西里置封溪、望海二縣。水經曰：葉榆水過交趾麊泠縣北，分為五水，絡交趾郡中，其南水自麊泠縣東，逕封溪縣北，又東逕浪泊。馬援以其地高，自西里進屯焉。未白曰：馬援自九真以南，隨山刊木，至日南。〕與徵側等戰，大破之，追至禁谿，〔「禁谿」，水經註及越志皆作「金溪」。其地蓋在麊泠縣西南。水經註曰：徵側走入金谿究，三歲乃得之。竺芝扶南記曰：水溪瀨中謂之究。賢曰：其志枔岑州新昌縣也。餘按唐志：新昌縣屬豐州，「岑」字誤。〕賊遂散走。
④夏，四月，甲戌，車駕還宮。
⑤戊申，上行幸河內；戊子，還宮。
⑥五月，旱。
⑦盧芳自昌平還，內自疑懼，遂復反，〔復，扶又翻。〕與閔相攻連月。匈奴遣數百騎迎芳出塞。芳留匈奴中十餘年，病死。
⑧吳漢發廣漢、巴、蜀三郡兵，〔郡國志：廣漢郡，在雒陽西三千里。巴郡，在雒陽西二千七百里。蜀郡，在雒陽西三千一百里。〕圍成都百餘日，秋，七月，拔之，斬史歆等。漢乃乘桴〔編竹木以渡水，大曰筏，小曰桴。〕沿江下巴郡，楊偉等惶恐解散。漢誅其渠帥，徒其黨與數百家於南郡、長沙而還。〔帥，所類翻。還，從宣翻，又奴字。〕
⑨冬，十月，庚辰，上幸宜城；〔賢曰：宜城縣，屬南郡，楚之鄢邑也，故城在今襄州率道縣南。〕還，祠章陵；十二月，還宮。
⑩是歲，罷州牧，置刺史。〔置州牧事始見三十二捲成帝綏和元年；至哀帝建平二年，復為刺史；元籌二年，復為牧。〕
五官中郎將張純與太僕朱浮奏議：「禮，為人子，事大宗，降其私親。當除今親廟四，以先帝四廟代之。」大司徒涉等奏「立元、成、哀、平四廟。」上自以昭穆次第，當為元帝後。〔昭，讀為続；音韶。〕
十九年（癸卯、四三）
①春，正月，庚子，追尊宣帝曰中宗。始祠昭帝、元帝於太廟，〔賢曰：漢官儀曰：光武第雖十二，於父子之次，於成帝為兄弟，於哀帝為諸父，於平帝為祖父，皆不可為之後。上至元帝於光武為父，故上繼元帝而為九代。故河圖雲：赤九會昌，謂光武也。然則宣帝為祖，昭帝為曾祖，故追尊及祠之。〕成帝、哀帝、平帝於長安，舂陵節侯以以於 章陵；其長安、章陵，皆太守、令、長侍祠。〔祭祀志曰：時詔曰：「宗廟處所未定，且祫祭高廟，其成、哀、平且祠祭長安故高廟。其南陽舂陵，歲時且各因故園 廟祭祀。園廟去太守治所遠者，在所令、長行太守事侍祠。」如淳曰：宗廟在章陵者，南陽太守稱使者往祭；不使侯王祭者，諸侯不得祖天子。凡臨祭宗廟，皆為侍祠。〕
②馬援斬徵側、徵貳。
③妖賊單臣、傳鎮等相聚入原武城，〔妖，於驕翻。單，音善。原武縣屬河南尹。〕自稱將軍。詔太中大夫臧宮將兵圍之，數攻不下，〔數，所角翻。〕士卒死傷。帝召公卿、諸侯王問方略，皆曰：「宜重其購賞。」東海王陽獨曰：「妖巫相劫，勢無久立，其中必有悔欲亡者，但外圍急，不得走耳。宜小挺緩，令得逃亡，〔賢曰：挺，解也。餘據禮記月令，挺重囚。挺，寬也，音待鼎翻。〕逃亡，則一亭長足以禽矣。」帝然之，即敕宮徹圍緩賊，賊眾分散。夏四月，拔原武，斬臣、鎮等。
④馬援進擊徵側餘黨都陽等，至居風，降之； 〔賢曰：居風，縣名，屬九真郡，今愛州。交州記曰：居風有山，出金牛，往往夜見，光耀十里。山有風門，常有風。〕嶠南悉平。〔賢曰：嶠，嶺嶠也。爾雅曰： 山銳而高曰嶠；居廟翻。考異曰：援傳作「都羊」，帝紀作「都陽」，今從紀又帝紀：「十八年四月，遣援擊交趾。十九年四月，斬側、貳等，因擊都陽等，降之。」援傳：「十七年，拜伏波將軍，討側、貳。十八年春，軍至浪泊，明年正月，斬側、貳。」蓋紀之所書者，援奏破側、貳及傳側、貳首至雒之時也。沈懷遠南越志雲：「徵側奔入金溪穴中，二年乃得之。」援傳近是，今從之。〕援與越人申明舊制以約束之，自後駱越奉行馬將軍故事。〔賢曰：駱者，越別名。林邑記曰：日南、盧容、浦過、銅鼓外越。銅鼓即駱越也；有銅鼓，因得其名。馬援取其鼓以鑄銅馬。〕
⑤閏月，戊申，進趙、齊、魯三公爵皆為王。
⑥郭後既廢，太子彊意不自安。郅惲說太子曰：「久處疑位，上違孝道，下近危殆，〔說，輸芮翻。處，昌呂翻。近，其靳翻。〕不如辭位以奉養母氏。」太子從之，數因左右及諸王陳其懇誠，願備藩國。〔數，所角翻。〕上不忍，遲回者數歲。六月，戊申，詔曰：「春秋之義，立子以貴。〔春秋公羊傳曰：立嫡以長不以賢，立子以貴不以長。桓公何以貴﹖母貴也。母貴則子貴，予以母貴，母以予貴。〕東海王陽，皇后之子，宜承大統。皇太子彊，崇執謙退，願備藩國，父子之情，重久違之。〔重，難也。〕其以彊為東海王，立陽為皇太子，改名莊。」
袁宏論曰：夫建太子，所以重宗統，一民心也，非有大惡於天下，不可移也。世祖中興漢業，宜遵正道以為後法。今太子之德未虧於外，內寵既多，嫡子遷位，可謂失矣。然東海歸藩，謙恭之心彌亮；明帝承統，友于之情愈篤；〔論語：孔子曰：惟孝友于兄弟。〕雖長幼易位，興廢不同，父子兄弟，至性無間。夫以三代之道處之。〔間，古莧翻。處，昌呂翻。〕亦何以過乎！
⑦帝以太子舅陰識守執金吾，陰興為衛尉，皆輔導太子。識性忠厚，入雖極言正議，及與賓客語，未嘗及國事。帝敬重之，常指識以敕戒貴戚，激厲左右焉。興雖禮賢好施，而門無遊俠，〔西都之季，萬章、樓護、陳遵等皆俠遊於貴近之門，至於此時，亦有杜保、王磐之徒。好，呼到翻。施，式豉翻。俠，戶頰翻。〕與同郡張宗、上谷鮮於裒不相好，〔姓譜：鮮於，本子姓，周武王封箕子於朝鮮，支子仲食採於於，因以鮮於為民。裒，蒲侯翻。〕知其有用，猶稱所長而達之；友人張汜、杜禽，與興厚善，以為華而少實，俱【章：十二行本「但」；乙十一行本同；孔本同。】私之以財，終不為言；〔少，詩沼翻。為，於偽翻。〕是以世稱其忠。
上以沛國桓榮為議郎，〔沛國，即沛郡，建武二十年，中山王輔徙封沛，始為國。續漢志：凡郎官皆主更直執戟，宿衛諸殿門，出充車騎；惟議郎不在直中。議郎，秩六百石。〕使授太子經。車駕幸太學，會諸博士論難於前，〔難，乃旦翻。〕榮辨明經義，每以禮讓相厭，〔厭，服也，一葉翻。〕不以辭長勝人，儒者莫之及，特加賞賜。又詔諸生雅砍擊磬，盡日乃罷。帝使左中郎將汝南鍾興授皇太子及宗室諸侯春秋，〔鍾興為公羊春秋，嚴氏學也。〕賜興爵關內侯。興辭以無功，帝曰：「生教訓太子及諸王侯，非大功耶﹖」興曰：「臣師少府丁恭。」於是復封恭，〔復，扶又翻。〕而興遂固辭不受。
⑧陳留董宣為雒陽令。湖陽公主蒼頭白日殺人，因匿主家，吏不能得。及主出行，出奴驂乘，宣於夏門亭候之，〔雒陽十二城門，夏門位在亥。蔡質漢儀曰：雒陽十二城門，門一亭。賢曰：夏門，雒陽城北面西頭門，門外有萬壽亭。乘，繩證翻。〕駐車叩馬，〔叩，近也。〕以刀畫地，大言數主之失；〔數，所具翻。〕叱奴下車，因格殺之。主即還宮訴帝，帝大怒，召宣，欲箠殺之。〔箠，止蕊翻。〕宣叩頭曰：「願乞一言而死。」帝曰：「欲何言﹖」宣曰：「陛下聖德中興，而縱奴殺人，將何以治天下乎﹖〔治，直之翻。〕臣不須箠，請得自殺！」即以頭擊楹，〔楹，柱也。〕流血被面。〔被，皮義翻。〕帝令小黃門持之。〔小黃門，宦者也，屬少府。〕使宣叩頭謝主，宣不從；強使頓之，〔強，其兩翻。〕宣兩手據地，終不肯俯。主曰：「文叔為白衣時，藏亡匿死，〔亡，謂亡命；死，謂犯死罪者。〕吏不敢至門；今為天子，威不能行一令乎﹖」帝笑曰：「天子不與白衣同！」因敕「強項令出！」〔賢曰：強項，言不低屈也。〕賜錢三十萬；宣悉以班諸吏。由是能搏擊豪強，京師莫不震慓。〔「慓」，當作「慓」。慓，音匹妙翻。前書音義曰：慓，疾也；非此義。章：十二行本正作「慄」；孔本同。〕
⑨九月，壬申，上行幸南陽；進幸汝南南頓縣舍，置酒會，賜吏民，復南頓田租一歲。〔復，芳目翻；下同。〕父老前叩頭言：「皇考居此日久，陛下識知寺舍，〔賢曰：光武嘗從皇考至南頓，故識知官府舍字。風俗通曰：寺者，嗣也；理事之吏嗣續於其中也。又曰：寺，司也；諸官府所止皆曰寺。〕每來輒加厚恩，願賜復十年。」帝曰：「天下重器，常恐不任，〔任，音壬，勝也。〕日復一日，〔日復之復，扶又翻；下復增同。〕安敢遠期十歲乎！」吏民又言：「陛下實惜之，何言謙也！」帝大笑，復增一歲。進幸淮陽、梁、沛。
⑩西南夷棟蠶反，殺長吏；詔武威將軍劉尚討之。路由越巂，〔巂，音髓。〕邛穀王任貴恐尚既定南邊，威法必行，己不得自放縱；即聚兵起營，多釀毒酒，欲先勞軍，〔勞，力到翻。〕因襲擊尚。尚知其謀，即分兵先據邛都，〔越巂郡治邛都，任貴所據。未白曰：漢邛都縣，唐為巂州越巂縣。〕遂掩任貴，誅之。
二十年（甲辰、四四）
①春，二月，戊子，車駕還宮。
②夏，四月，庚辰，大司徒戴涉坐入故太倉令奚涉罪，下獄死。〔無罪加之以罪曰入。百官志：太倉令屬大司農，主受郡國漕轉穀，秩六百石。下，遐稼翻。〕帝以三公連職，策免大司空竇融。
③廣平忠侯吳漢病篤，車駕親臨，問所欲言，對曰：「臣愚，無所知識，惟願陛下慎無赦而已。」五月，辛亥，漢薨；詔送葬如大將軍霍光故事。〔事見二十四卷宣帝地節二夫。〕
漢性強力，每從征伐，帝未安，常側足而立。諸將見戰陳不利，〔陳，讀曰陣。〕或多惶懼，失其常度，漢意氣自若，方整厲器械，激揚吏士。帝時遣人觀大司馬何為，還言方修戰攻之具，乃歎曰：「吳公差強人意，隱若一敵國矣！」〔賢曰：隱，威重之貌，言其威重若敵國。〕每當出師朝受詔，夕則引道，初無辨【章：十二行本「辨」作「辦」；乙十一行本同。】嚴之日。〔辨，皮莧翻，具也。賢曰：嚴，即裝也，避明帝諱改之。〕及在朝廷，斤斤謹質，形於體貌。〔爾雅曰：明明、斤斤，察也。李巡曰：斤斤，精詳之察也。孫炎曰：謹慎之察也。斤，音靳。〕漢嘗出征，妻子在後買田業，漢還，讓之曰：「軍師在外，吏士不足，何多買田宅乎！」遂盡以分與昆弟、外家。故能任職以功名終。
④匈奴寇上黨、天水，遂至扶風。〔郡國志：上黨郡，在雒陽北一千五百里；天水郡，在雒陽西二千里。〕
⑤帝苦風眩，疾甚，以陰興領侍中，受顧命於雲臺廣室。〔賢曰：尚書曰：成王將崩，命召公作顧命。孔安國註雲：臨終之命曰顧命。顧，音古。雒陽南宮有雲臺、廣德殿。餘謂廣室者，寢殿也。據晉書元帝紀有司奏太極殿廣室施絳帳，帝令夏施青練帷，冬施青布，則廣室之為寢殿明矣。〕會疾瘳，召見興，〔見，賢遍翻。〕欲以代吳漢為大司馬，興叩頭流涕固讓，曰：「臣不敢惜身，誠虧損聖德，不可苟冒！」至誠發中，感動左右，帝遂聽之。太子太傅張湛，自郭後之廢，稱疾不朝，帝強起之，欲以為司徒，湛固辭疾篤，不能復任朝事，〔強，其兩翻。復，扶又翻。任，音壬。朝，直遙翻。〕遂罷之。
六月，庚寅，以廣漢太守河內蔡茂為大司徒，太僕朱浮為大司空。壬辰，以左中郎將劉隆為驃騎將軍，行大司馬事。
⑥乙未，徙中山王輔為沛王。以郭況為大鴻臚，帝數幸其第，賞賜金帛，豐盛莫比，〔況，郭後弟也，數恩況者，以慰後心耳。數，所角翻。〕京師號況家為「金穴」。
⑦秋，九月，馬援自交趾還，平陵孟冀迎勞之。〔勞，力到翻。〕援曰：「方今匈奴、烏桓尚擾北邊，欲自請擊之，男兒要當死於邊野，以馬革裹屍還葬耳，何能臥牀上在兒女子手中邪！」冀曰：「諒！為烈士當如是矣！」
⑧冬，十月，甲午，上行幸魯、東海、楚、沛國。〔皆諸皇子封國也，後東海王彊兼食魯郡而都於魯，時猶為魯王興國。〕
⑨十二月，匈奴寇天水、扶風、上黨。
壬寅，車駕還宮。
馬援自請擊匈奴，帝許之，使出屯襄國，〔賢曰：襄國，縣名，屬趙國，今邢州龍岡縣。詔百官祖道。〕援謂黃門郎梁松、竇固曰：「凡人富貴，當使可復賤也；如卿等欲不可復賤，〔復，扶又翻。〕居高堅自持。勉思鄙言！」松，統之子；固，友之子也。
劉尚進兵與棟蠶等連戰，皆破之。
二十一年（乙巳、四五）
①春，正月，追至不韋，〔孫盛蜀譜曰：初，秦徙呂不韋子弟宗族於蜀；漢武帝開西南夷，置郡縣，徙呂氏以充之，因置不韋縣。華陽國志曰：武帝通博南山，置不韋縣，徙南越相呂嘉子孫、宗族實之，因名不韋，以章其先人惡行也。郡國志：本屬益州郡，明帝永平二年，分置永昌郡，治不韋。史記正義：不韋縣，北去葉榆六百里。〕斬棟蠶帥，西南諸夷悉平。〔帥，所類翻。〕
②烏桓與匈奴、鮮卑連兵為寇，代郡以東尤被烏桓之害； 〔被，皮義翻。〕其居止近塞，〔近，其靳翻。〕朝發穹廬，暮至城郭，五郡民庶，家受其辜，〔五郡，謂代郡、上谷、漁陽、右北平、遼西也。〕至於郡縣損壞， 百姓流亡，邊陲蕭條，無復人跡。秋，八月，帝遣馬援與謁者分築堡塞，稍興立郡縣，或空置太守、令、長，招還人民。烏桓居上谷塞外白山者最為強富，援將三千騎擊之，無功而還。〔考異曰：劉昭註補後漢書志亦謂之續漢志，其郡國志註雲「中郎將馬援」，誤也。帝紀「冬十月，遣援出塞擊烏桓」，援傳：「十二月，出屯襄國，明年秋，將三千騎出高柳。」袁紀在八月祭肜事前。今從之。〕
③鮮卑萬餘騎寇遼東，太守祭肜率數千人迎擊之，自被甲陷陳；〔被，皮義翻。陳，讀曰陣。〕虜大奔，投水死者過，遂窮追出塞；虜急，皆棄兵裸身散走。是後鮮卑震怖，畏肜，不敢復闚塞。〔裸，郎果翻。怖，普布翻。復，扶又翻。〕
④冬，匈奴寇上谷、中山。
⑤莎車王賢浸以驕橫，欲兼併西域，數攻諸國，〔橫厏孟翻。數，所角翻。〕重求賦稅，諸國愁懼。車師前王、鄯善、焉耆等十八國俱遣子入侍，獻其珍寶；及得見，皆流涕稽首，〔鄯，上扇翻。稽，音啟。〕願得都護。帝以中國初定，北邊未服，皆還其侍子，〔史所謂量時度力也。〕厚賞賜之。諸國聞都護不出，而侍子皆還，大憂恐，乃與敦煌太守檄，〔郭，徒門翻。〕「願留侍子以示莎車，言侍子見留，都護尋出，冀且息其兵。」裴遵以狀聞，帝許之。
二十二年（丙午、四六）
①春，閏正月，丙戌，上幸長安；二月，己巳，還雒陽。
②夏，五月，乙未晦，日有食之。
③秋，九月，戊辰，地震。
④冬，十月，壬子，大司空朱浮免；癸丑，以光祿勳杜林為大司空。
初，陳留劉昆為江陵令，縣有火災，昆向火叩頭，火尋滅；〔江陵縣，屬南郡。〕後為弘農太守，虎皆負子渡河。帝聞而異之，徵昆代林為光祿勳。帝問昆曰：「前在江陵，反風滅火，後守弘農，虎北渡河，行何德政而致是事﹖」對曰：「偶然耳。」左右皆笑，帝歎曰：「此乃長者之言也！」顧命書諸策。〔策，簡策，編簡為之。漢制：天子策書，長二尺。國史亦用簡策。此書諸策，即史策也。尚書古文書以八寸策。〕
⑤是歲，青州蝗。〔青州部濟南、平原、樂安、北海、東萊、齊國。〕
⑥匈奴單於輿死，子左賢王烏達鞮侯立；復死，〔鞮，丁奚翻。〕弟左翻王蒲奴立。匈奴中連年旱蝗，赤地數千里，〔赤地，言在地之物皆盡。〕人畜饑疫，死耗太半。〔賢曰：三分損二為太半。〕單於畏漢乘其敝，乃遣使詣漁陽求和親；帝遣中郎將李茂報命。〔考異曰：「是歲匈奴日逐王比遣使詣漁陽請和親，使茂報命。按明年又有「比遣使詣西河內附。」然則茂所報者，非比也。今從南匈奴傅。〕
⑦烏桓乘匈奴之弱，擊破之，匈奴北徙數千里，幕南地空。詔罷諸邊郡亭候、吏卒，以幣帛招降烏桓。〔降，戶江翻。〕
⑧西域諸國侍子久留敦煌，皆愁思亡歸。莎車王賢知都護不至，擊破鄯善，攻殺龜茲王。〔龜茲，前書音丘茲。賢曰：今龜，音丘勿翻；茲音沮惟翻；蓋急言耳。〕鄯善王安上書：「願復遣子入侍，〔復，扶又翻；下同。〕更請都護；都護不出，誠迫於匈奴。」帝報曰：「今使者大兵未能得出，如諸國力不從心，東西南北自在也。」，〔任其所從。〕於是鄯善、車師復附匈奴。
班固論曰：孝武之世，圖制匈奴，患其兼從西國，結黨南羌，〔南羌，即湟中諸羌。從，子容翻。〕乃表河曲列四郡，〔四郡：武威、張掖、酒泉、敦煌也。〕開玉門，通西域，以斷匈奴右臂，隔絕南羌、月氏；〔斷，丁管翻。氏，音支。〕單於失援，由是遠遁，而幕南無王庭。遭值文、景玄默，養民五世，〔高、惠及呂后、文、景為五世。〕財力有餘，士馬強盛，故能睹犀布、艢瑁，〔艢，音代。瑁，音妹。〕則建珠篋七郡；感蒟醬、竹杖，則開牂柯、越巂；〔蒟，音矩。牂，音臧。巂，音髓。〕聞天馬、蒲陶，則通大宛、安息；自是殊方異物，四面而至。於是開苑囿，廣宮室，盛帷帳，美服玩，設酒池肉林以饗四夷之客，作魚龍角抵之戲以觀視之；〔觀，古玩翻。師古曰：視，讀曰示，觀視之者，示之令觀也。〕及賂遺贈送，〔遺，於季翻。〕萬裏相奉，師旅之費，不可勝計。〔勝，音升。〕至於用度不足，乃榷酒酤，〔椎，古嶽翻。酤，古暮翻。〕筦鹽鐵，鑄白金，造皮幣，算至車船，租及六畜。〔畜，許救翻。〕民力屈，〔屈，其勿翻。〕財用竭，因之以凶年，寇盜並起，道路不通，直指之使始出，衣繡杖斧，斷斬於郡國，〔使，疏吏翻。衣，於既翻。斷，丁亂翻。〕然後勝之。是以末年遂棄輪臺之地而下哀痛之詔，豈非仁聖之所悔哉！〔事並見武帝紀。〕
且通西域，近有龍堆，遠則蔥嶺，身熱、頭痛、懸度之阨，淮南、杜欽、揚雄之論，皆以為此地所以界別區域，絕外內也。〔別，彼列翻。〕西域諸國，各有君長，兵眾分弱，無所統一，雖屬匈奴，不相親附；匈奴能得其馬畜、旃罽而不能統率，與之進退。〔畜，許救翻。〕與漢隔絕，道里又遠，得之不為益，棄之不為損，盛德在我，無取於彼。故自建武以來西域思漢威德，鹹樂內屬，數遣使置質於漢，〔樂，音洛。數，所角翻。質，音致，謂侍子也。〕願請都護。聖上遠覽古今，因時之宜，辭而未許；雖大禹之序西戎，周公之讓白雉，太宗之卻走馬，義兼之矣！〔禹貢曰：西戎即序。即，就也；序，次也。禹就而序之，非尚威服，致其貢物也。師古曰：昔周公相成王，越裳氏重九譯而獻白雉。成王問周公，公曰：「德不加焉，則君子不饗其質，政不施焉，則君子不臣其遠；吾何以獲此物也﹖」譯曰：「吾受命、國之黃耇曰：『久矣天之無烈雨也，意者中國有聖人乎﹖』」然後歸之王，稱先王之神所致，以薦宗廟。卻走馬事見十三卷文帝元年。〕
