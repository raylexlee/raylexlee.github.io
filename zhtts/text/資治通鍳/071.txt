△卷第七十
魏紀二〔起昭陽單閼（癸卯），盡強圉協洽（丁未），凡五年。〕
世祖文皇帝下
黃初四年（癸卯、二二三）
①春，正月，曹真使張郃擊破吳兵，遂奪據江陵中洲。〔去年吳將孫盛據中洲。郃，古合翻，又曷翻。 〕
②二月，諸葛亮至永安。〔水經註；蜀先主為吳所敗，退屯白帝，改白帝為永安，巴東郡治也。〕
③曹仁以步騎數萬向濡須，先揚聲欲東攻羨溪，〔羨溪在濡須東，而蜀本註以為沙羨，誤矣。杜佑曰：羨溪在濡須東三十里。〕朱桓分兵赴之；〔去年吳王以朱桓為濡須督。〕既行，仁以大軍徑進，桓聞之，追還羨溪兵，兵未到而仁奄至。時桓手下及所部兵在者纔五千人，諸將業業各有懼心，〔孔安國曰：業業，危懼意。〕桓喻之曰：「凡兩軍交對，勝負在將，〔將，即亮翻。〕不在眾寡。諸君聞曹仁用兵行師，孰與桓邪﹖兵法所以稱『客倍而主人半』者，謂俱在平原無城隍之守，又謂士卒勇怯齊等故耳。今仁既非智勇，加其士卒甚怯，又千里步涉，人馬罷困。〔罷，讀曰疲。〕桓與諸君共據高城，南臨大江，北背山陵，〔背，蒲妹翻。〕以逸待勞，為主制客，此百戰百勝之勢，雖曹丕自來，尚不足憂，況仁等邪！」桓乃偃旗鼓，外示虛弱以誘致仁。〔誘，音酉。〕仁遣其子泰攻濡須城，分遣將軍常雕、王雙等乘油船別襲中洲。〔油船，蓋以牛皮為之，外施油以扞水。〕
洲者，桓部曲妻子所在也。蔣濟曰：「賊據西岸，列船上流，而兵入洲中，是為內地獄，〔內，與納同。〕危亡之道也。」仁不從，自將萬人留橐皋，〔橐皋，在廬江居巢縣，春秋會吳於橐皋，即其地。今曰柘皋，在濡須北。餘按班志，橐皋縣屬九江郡。孟康音拓姑。杜預曰：橐皋在淮南逡遒縣東南。陸德明曰：橐，章夜翻，又音託。〕為泰等後援。桓遣別將擊雕等而身自拒泰，泰燒營退；桓遂斬常雕，生虜王雙，臨陳殺溺死者千餘人。〔陳，讀曰陣。〕
初，呂蒙病篤，吳王問曰：「卿如不起，誰可代者﹖」蒙對曰：「朱然膽守有餘，愚以為可任。」朱然者，九真太守朱治姊子也；本姓施氏，治養以為子，時為昭武將軍。〔昭武將軍，吳所置也。〕蒙卒，吳王假然節，鎮江陵。及曹真等圍江陵，破孫盛，吳王遣諸葛瑾等將兵往解圍，〔瑾，渠吝翻。〕夏侯尚擊卻之。江陵中外斷絕，城中兵多腫病，堪戰者裁五千人。真等起土山，鑿地道，立樓櫓臨城，弓矢雨注，將士皆失色；然晏如無恐意，〔呂蒙所謂膽守，於此見之。〕方厲吏士，伺間隙，〔伺，相吏翻。間，古莧翻。〕攻破魏兩屯。魏兵圍然凡六月，江陵令姚泰領兵備城北門，見外兵盛，城中人少，〔少，詩沼翻。〕穀食且盡，懼不濟，謀為內應，然覺而殺之。
時江水淺涖，〔涖，與狹同。〕夏侯尚欲乘船將步騎入渚中安屯，〔渚，洲也，即江陵之中洲也。〕作浮橋，南北往來，議者多以為城必可拔。董昭上疏曰：「武皇帝智勇過人，而用兵畏敵，不敢輕之若此也。〔言行兵不敢履危道。〕夫兵好進惡退，〔好，呼到翻。惡，烏路翻。〕常然之數。平地無險，猶尚艱難，就當深入，還道宜利，兵有進退，不可如意。今屯渚中，至深也；浮橋而濟，至危也；一道而行，至涖也。三者，兵家所忌，而今行之。賊頻攻橋，誤有漏失，〔謂橋或為敵所斷也。〕渚中精銳非魏之有，將轉化為吳矣。臣私慼之，忘寢與食，〔慼，憂也。〕而議者怡然不以為憂，豈不惑哉！加江水向長，〔長，知兩翻。〕一旦暴增，何以防禦！就不破賊，尚當自完，柰何乘危，不以為懼！惟陛下察之。」帝即詔尚等促出。吳人兩頭並前，魏兵一道引去，不時得泄，〔泄，去也。〕僅而獲濟。吳將潘璋已作荻筏，欲以燒浮橋，會尚退而止。後旬日，江水大漲，帝謂董昭曰：「君論此事，何其審也！」會天大疫，帝悉召諸軍還。
三月，丙申，車駕還洛陽。
初，帝問賈詡曰：「吾欲伐不從命以一天下，吳、蜀何先﹖」對曰：「攻居者先兵權，建本者尚德化。陛下應期受禪，無臨率土，若綏之以文德而俟其變，則平之不難矣。吳、蜀雖蕞爾小國，依山阻水。劉備有雄才，諸葛亮善治國；〔蕞，徂外翻。治，直之翻。〕孫權識虛實，陸議見兵勢；〔陸議，即陸遜。遜傳雲：遜本名議。〕據險守要，汎舟江湖，皆難卒謀也。〔據險守要謂蜀，汎舟江湖謂吳。卒，讀曰猝。〕用兵之道，先勝後戰，量敵論將，〔量，音良。將，即亮翻。〕故舉無遺策。臣竊料羣臣無備、權對，雖以天威臨之，未見萬全之勢也。昔舜舞干鏚而有苗服，〔舜誕敷文德，舞幹羽於兩階，七旬有苗格。〕臣以為當今宜先文後武。」帝不納，軍竟無功。
丁未，陳忠侯曹仁卒。
⑤初，黃元為諸葛亮所不善，聞漢主疾病，懼有後患，故舉郡反，燒臨邛城。〔臨邛縣，漢屬蜀郡。蜀既分置漢嘉郡，則此時當屬漢嘉。邛，渠容翻。〕時亮東行省疾，〔省，悉景翻。〕成都單虛，元益無所憚。益州治中從事楊洪，啟太子遣將軍陳曶、鄭綽討元。〔曶，呼骨翻。〕眾議以為元若不能圍成都，當由越巂據南中。〔南中，漢益州、永昌二郡之地。〕洪曰：「元素性兇暴，無他恩信，何能辦此！不過乘水東下，冀主上平安，面縛歸死；如其有異，奔吳求活耳。但敕曶、綽於南安峽口邀遮，即便得矣。」元軍敗，果順江東下，曶、綽生獲，斬之。〔此順蜀青衣水東下也。水經註：清衣水出青衣縣西蒙山，東至蜀郡臨邛縣與沫水合，又東至犍為南安縣入於江，所謂南安峽口也。〕
⑥漢主病篤，命丞相亮輔太子，以尚書令李嚴為副。漢主謂亮曰：「君才十倍曹丕，必能安國，終定大事。若嗣子可輔，輔之；如其不才，君可自取。」〔自古託孤之主，無如昭烈之明白洞達者。〕亮涕泣曰：「臣敢不竭股肱之力，效忠貞之節，繼之以死！」〔用晉荀息答獻公語意。〕漢主又為詔敕太子曰：「人五十不稱夭，〔夭，於兆翻；短折曰夭。〕吾年已六十有餘，何所復恨，〔復，扶又翻。〕但以卿兄弟為念耳。勉之，勉之！勿以惡小而為之，勿以善小而不為！惟賢惟德，可以服人。汝父德薄，不足效也。〔自漢以下，所以詔敕嗣君者，能有此言否﹖〕汝與丞相從事，事之如父。」夏，四月，癸巳，漢主殂於永安，〔年六十三。〕諡曰昭烈。〔諡法：昭德有勞曰昭，有功安民曰烈。〕
丞相亮奉喪還成都，以李嚴為中都護，留鎮永安。
五月，太子禪即位，時年十七。〔蜀後主諱禪，字公嗣。〕尊皇后曰皇太后，大赦，改吾建興。封丞相亮為武鄉侯，領益州牧，政事無巨細，鹹決於亮。亮乃約官職，脩法制，〔以先主、孔明君臣之相得，而約官職脩法制乃行於輔後主之時，此易之戒浚恆也。〕發教與羣下曰：「夫參署者，集眾思，廣忠益也。〔參署，謂所行之事，參其同異，署而行之也。〕若遠小嫌，難相違覆，曠闕損矣。〔違，異也；覆，審也。難於違異，難於覆審，則事有曠闕損矣。遠，於願翻。〕違覆而得中，猶棄敝蹻而獲珠玉。〔蹻，訖約 翻，屐也，草履也。〕然人心苦不能盡，惟徐元直處茲不惑。又，董幼宰參署七年，〔徐庶，字元直。董和，字幼宰。處，昌呂翻。〕事有不至，至於十反，來相啟 告。〔此所謂相違覆也。〕苟能慕元直之十一，幼宰之勤渠，有忠於國，則亮可以少過矣。」〔少，詩沼翻。〕又曰：「昔初州平，〔亮躬耕隴畝，與崔州平、徐庶等友善。州平，崔烈子，均之弟也。〕屢聞得失；後交元直，勤見啟誨；前參事於幼宰，每言則盡；後從事於偉度，數有諫止。〔數，所角翻。〕雖資性鄙暗，不能悉納，然與此四子終始好合，〔好，呼到翻。〕亦足以明其不疑於直言也。」偉度者，亮主簿義陽胡濟也。
亮嘗自校簿書，主簿楊顒直入，〔顒，魚容翻。〕諫曰：「為治有體，〔治，直吏翻。〕上下不可相侵。請為明公以作家譬之：〔為，於偽翻。〕今有人，使奴執耕稼，婢典炊爨，雞主司晨，犬主吠盜，牛負重載，〔載，纔再翻。〕馬涉遠路；私業無曠，所求皆足，雍容高枕，〔枕，職任翻。〕飲食而已。忽一旦盡欲以身親其役，不復付任，〔復，扶又翻。〕勞其體力，為此碎務，形疲神困，終無一成。豈其智之不如奴婢雞狗哉﹖失為家主之法也。是故古人稱『坐而論道，謂之王公；作而行之，謂之士大夫。』〔周官考工記之言。〕故丙吉不問橫道死人而憂牛喘，〔丙吉相漢宣帝，嘗出逢清道，羣鬭者死傷橫道，吉過之不問。前行逢人逐牛，牛喘吐舌。吉使騎吏問：「逐牛行幾裏矣﹖」掾史謂丞相前後失問。吉曰：「民鬭相殺傷，長安令、京兆尹職也。方春少陽用事，未可大熱，恐牛近行，用暑故喘，此時氣失節，有所傷害。三公調和陰陽，職當憂，是以問之。」掾史乃服，以吉知大體。〕陳平不肯知穀之數，雲『自有主者』，〔事見十三卷漢文帝元年。〕彼誠達於位分之體也。〔分，扶問翻。〕今明公為治，乃躬自校簿書，流汗終日，不亦勞乎！」亮謝之。及顒卒，亮垂泣三日。
⑦六月，甲戌，任城威王彰卒。〔諡法：猛以強果曰威；服叛定功曰威。〕
⑧甲申，魏壽肅侯賈詡卒。〔魏壽，亭名。諡法：剛德克就曰肅；執心決斷曰肅。〕
大水。
⑩吳賀齊襲蘄春，虜太守晉宗以歸。〔蘄春縣，漢屬江夏郡；吳分立蘄春郡，即蘄春郡，東晉避諱改焉。水經：蘄水出江夏蘄春縣北山。註雲：即蘄山也，西南流逕蘄山，又南對蘄陽，會於大江，亦謂之蘄河口。據賀齊傳：晉宗，吳將也，叛降魏，還為蘄春太守，齊襲而虜之。〕
初，益州郡耆帥雍闓殺太守正昂，因士燮以求附於吳，〔耆，渠伊翻，長也，老也。今嵊、剡之間，猶謂閭裏之長曰耆。帥，所類翻。雍，於用翻，姓也。闓，音開，又可亥翻。闓自交州道求附於吳。正，姓也。秦有正先。〕又執太守成都張裔以與吳，吳以闓為永昌太守。永昌功曹呂凱、府丞王伉〔伉，口浪翻。〕率吏士閉境拒守，闓不能進，使郡人孟獲誘扇諸夷，〔誘，音酉。〕諸夷皆從之；牂柯太守朱褒、越巂夷王高定皆叛應闓。〔牂柯，音臧哥。巂，音髓。〕諸葛亮以新遭大喪，皆撫而不討，務農殖穀，閉關息民，〔閉越巂之靈關也。〕民安食足而後用之。
秋，八月，丁卯，以廷尉鍾繇為太尉，治書執法高柔代為廷尉。〔漢宣帝辛宣室，齋居決事，令侍御史二人治書侍側，後因別置，謂之治書侍御史。及魏又置治書執法，掌奏劾，而治書侍御史掌律令，二官俱置。及晉唯置治書侍御史四人。治，直之翻。〕是時三公無事，又布與朝政，〔與，讀曰預。〕柔上疏曰：「公輔之臣，皆國之棟梁，民所具瞻；〔詩曰：赫赫師尹，民具爾瞻。〕而置之三事，不使知政，〔古者謂三公為三事。詩曰：三事大夫。謂三公也。〕遂各偃息養高，〔偃息，言偃臥以自安也。〕鮮有進納，〔鮮，息淺翻。〕誠非朝廷崇用大臣之義，大臣獻可替否之謂也。〔左傳：齊晏子曰：君所謂可而有否焉，臣獻其否以成其可；君所謂否而有可焉，臣獻其可而去其否。〕古者刑政有疑，輒議於槐、棘之下。〔周禮：朝士掌外朝之法，面三槐，三公位焉；左九棘，孤卿大夫位焉。鄭註雲：樹棘以為位者，取其赤心而外刺，象以赤心三刺也。槐之言懷也；懷來人於此，欲與之謀。王制曰：成獄辭，史以獄成告於正，正聽之；正以獄成告於大司寇，大司寇聽之於棘木之下；大司寇以獄之成君於王，王命三公參聽之。〕自今之後，朝有疑議及刑獄大事，宜數以諮訪三公。〔朝，直遙翻；下同。數，所角翻。〕三公朝朔、望之日，又可特延入講論得失，博盡事情，庶有補起天聽，光益大化。」帝嘉納焉。
辛未，帝校獵於滎陽，遂東巡。九月，甲辰，如許昌。
漢尚書義陽鄧芝言於諸葛亮曰：「今主上幼弱，初即尊位，宜遣大使重申吳好。」〔使，疏吏翻；下同。申，亦重也；所以申固盟約也。重，直用翻。好，呼到翻；下同。〕亮曰：「吾思之久矣，未得其人耳，今始得之。」芝問：「其人為誰﹖」亮曰：「即使君也。」乃遣芝以中郎將脩好於吳。冬，十月，芝至吳，時吳王猶未與魏絕，狐疑，不時見芝。芝乃自表請見曰：「臣今來，亦欲為吳，非但為蜀也。」〔為，於偽翻。〕吳王見之，曰：「孤誠願與蜀和親，然恐蜀主幼弱，國小勢偪，為魏所乘，不自保全耳。」芝對曰：「吳、蜀二國，四州之地。〔四州，荊、揚、梁、益也。〕大王命世之英，諸葛亮亦一時之傑也。蜀有重險之固，〔重險，謂外有斜、駱、子午之險，內有劍閣之險也。重，直龍翻。〕吳有三江之阻。〔韋昭曰：三江，吳松江、錢塘江、浦陽江也。吳地記雲：松江東北行七十里得三江口，東北入海為婁江，東南入海為東江，並松江為三江。〕合此二長，共為脣齒，進可併兼天下，退可鼎足而立，此理之自然也。大王今若委質於魏，〔質，如字。〕魏必上望大王之入朝，〔朝，直遙翻。〕下求太子之內侍，若不從命，則奉辭伐叛，蜀亦順流見可而進，如此，江南之地非復大王之有也。」吳王默然良久曰：「君言是也。」遂絕魏，專與漢連和。
是歲，漢主立妃張氏為皇后。〔後，張飛之女也。〕
五年（甲辰、二二四）
①春，二【章：甲十六行本「二」作「三」；乙十一行本同。】月，帝自許昌還洛陽。
②初平以來，學道廢墜。夏，四月，初立太學；置博士，依漢制設五經課試之法。〔博士課試之法，始於漢武帝，事見十九卷元朔五年。平帝時，歲課甲科四十人為郎中，乙科二十八人為太子舍人，丙科四十人補文學掌故。東都五經立十四博士，皆以家法教授。古文尚書、毛詩、穀梁、左氏春秋雖不立學官，然皆擢高第為講郎，給事近署。順帝增甲乙之科，員各十人。〕
③吳王使輔義中郎將吳郡張溫聘於漢，自是吳、蜀信使不絕。〔使，疏吏翻。〕時事所宜，吳主常令陸遜語諸葛亮；〔語，牛倨翻。〕又刻印置遜所，王每與漢主及諸葛亮書，常過示遜，〔過，工禾翻。〕輕重、可否有所不安，每令改定，以印封之。〔釋名曰：印，信也，所以封物以為驗也；亦曰因也，封物相因付也。〕
漢復遣鄧芝聘於吳，〔復，扶又翻。〕吳主謂之曰：「若天下太平，二主分治，不亦樂乎﹖」〔樂，音洛。〕芝對曰：「天無二日，土無二王。〔孟子載孔子之言。〕如並魏之後，大王未深識天命，君各茂其德，臣各盡其忠，將提枹鼓，則戰爭方始耳。」〔枹，音膚。〕吳王大笑曰：「君之誠款乃當爾邪！」
④秋，七月，帝東巡，如許昌。帝欲大興軍伐吳，侍中辛毗諫曰：「方今天下新定，土廣民稀，而欲用之，臣誠未見其利也。先帝屢起銳師，臨江而旋。今六軍不增於故，而復脩之，此未易也。〔脩之，謂脩怨也。左傳曰：將脩先君之怨。復，扶又翻。易，以豉翻。〕今日之計，莫若養民屯田，十年然後用之，則役不再舉矣。」帝曰：「如卿意，更當以虜遺子孫邪﹖」〔遺，於季翻；下同。〕對曰：「昔周文王以紂遺武王，惟知時也。」帝不從，留尚書僕射司馬懿鎮許昌。八月，為水軍，親御龍舟，循蔡、潁，浮淮如壽春。〔魏收地形志：陳留扶溝縣有蔡河。水經：蔡河自陳留浚儀東南流而入於潁。潁水出潁川陽城縣少室山，東南流至新陽，與蔡河合，又東南至慎縣東南，入於淮。〕九月，至廣陵。
吳安東將軍徐盛建計，植木衣葦，為疑城假樓，自石頭至於江乘，〔植木於內，以蘆薈遮其外，為疑城假樓。今淮甸諸郡城敵樓，皆以蘆薈遮護之。江乘縣屬丹陽郡，吳省為典農都尉治，其地在建業東北。衣，於既翻。〕聯鼦相接數百里，一夕而成；又大浮舟艦於江。〔艦，戶黯翻。〕
時江水盛長，〔長，知兩翻。〕帝臨望，歎曰：「魏雖有武騎千羣，無所用之，未可圖也。」〔騎，奇寄翻。〕帝御龍舟，會暴風漂蕩，幾至覆沒。〔幾，居希翻。〕帝問羣臣：「權當自來否﹖」鹹曰：「陛下親徵，權恐怖，必舉國而應。〔怖，普布翻。〕又不敢以大眾委之臣下，必當自來。」劉曄曰：「彼謂陛下欲以萬乘之重 牽己，而超越江湖者在於別將，〔乘，繩證翻。將，即亮翻；下同。〕必勒兵待事，未有進退也。」大駕停住積日，吳王不至，帝乃旋師。是時，曹休表得降賊，辭 「孫權已在濡須口。」〔降，戶江翻；下同。〕中領軍衛臻曰：〔晉百官志曰：漢建安四年，魏武丞相府置中領軍。〕文帝踐阼，始置領軍將軍，置長史、司馬；江左以後，資重者為領軍將軍，資輕者為中領軍。沈約志曰：領軍掌內軍，漢武帝置中壘校尉，掌北軍營。光武省，置北軍中侯，監五校營。魏武為丞相，相府自置領軍，非漢官也。文帝以領軍主五校、中壘、武衛三營。晉武帝初，省；使中軍將軍羊祜統二衛、前、後、左、右、驍騎七軍，即領軍之任也。祜遷，復置北軍中候。懷帝永嘉中，又改曰中領軍。「權恃長江，未敢亢衡，〔亢，與抗同。〕此必畏怖偽辭耳！」考覈降者，果守將所作也。
⑤吳張溫少以俊纔有盛名，〔少，詩照翻。〕顧雍以為當今無輩，諸葛亮亦重之。溫薦引同郡暨豔為選部尚書。〔暨，居乙翻，姓也。葉夢得石林燕語曰：元豐五年，黃冕仲榜，唱名，有暨陶者，主司初以洎音呼之，三呼不應。蘇子容時為試官，神宗顧蘇，蘇曰：「當以入聲呼之。」果出應。上曰：「何以知為入聲﹖」蘇言：「三國志，吳有暨豔。陶恐其後。」遂問陶鄉貫。曰：「崇安人。」上喜曰：「果吳人也。」漢置四曹尚書，其一曰常侍曹，主丞相、御史、公卿事。光武改常侍為吏部曹，主選舉祠祀。靈帝以梁鵠為選部尚書，魏復改選部為吏部。吳蓋循東都之制。〕豔好為清議，〔好，呼到翻。〕彈射百僚，覈奏三署，〔三署，謂五官、左、右三署郎也。射，食亦翻。〕率皆貶高就下，降損數等，其守故者，十未能一；其居貪鄙，志節汙卑者，皆以為軍吏，置營府以處之；〔處，昌呂翻。〕多揚人闇昧之失以顯其謫。〔謫，罰也。〕同郡陸遜、遜弟瑁及侍御史朱據皆諫止之。瑁與豔書曰：「夫聖人嘉善矜愚，〔論語，子游曰：君子嘉善而矜不能。瑁，音冒。〕忘過記功，以成美化。加今王業始建，將一大統，此乃漢高棄瑕錄用之時也。〔謂棄其瑕玷而錄其材用。〕若令善惡異流，貴汝、潁月旦之評，〔漢末，汝南許劭與從兄靖，俱有高名，好共覈論鄉黨人物，每月輒更其品題，故汝南俗有月旦評。〕誠可以厲俗明教，然恐未易行也。〔易，以豉翻。〕宜遠模仲尼之汎愛，〔論語載孔子之言曰：汎愛眾，而親仁。〕近則郭泰之容濟，〔郭泰善人倫，而不為危言覈論。獎拔士人，成名者甚眾，而不絕左原、賈淑之險惡，所謂容濟也。〕庶有益於大道也。」據謂豔曰：「天下未定，舉清厲濁，足以沮勸；〔沮，在呂翻。〕若一時貶黜，懼有後咎。」豔皆不聽。於是怨憤盈路，爭言豔及選曹郎徐彪專用私情，憎愛不由公理；豔、彪皆坐自殺。〔坐自殺，謂賜死也。〕溫素與豔、彪同意，亦坐斥還本郡以給廝吏，〔廝，音斯，賤也。〕卒於家。始，溫方盛用事，餘姚虞俊歎曰：「張惠恕纔多智少，〔餘姚縣，屬會稽郡，在今越州上虞縣東。張溫，字惠恕。〕華而不實，怨之所聚，有覆家之禍；吾見其兆矣。」無幾何而敗。〔幾，居豈翻。〕
⑥冬，十月，帝還許昌。
⑦十一月，戊申晦，日有食之。
⑧鮮卑軻比能誘步度根兄扶羅韓殺之，〔誘，音酉。〕步度根由是怨軻比能，更相攻擊。〔更，工衡翻。〕步度根部眾稍弱，將其眾萬保落保太原、鴈門；是歲，詣闕貢獻。〔步度根，檀石槐之孫也。〕而軻比能眾遂強盛，出擊東部大人素利，護烏丸校尉田豫乘虛掎其後；〔掎，魚豈翻。〕軻比能使別帥瑣奴拒豫，〔帥，所類翻。〕豫擊破之。軻比能由是攜貳，數為邊寇，幽、並苦之。〔數，所角翻。〕
六年（乙巳、二二五）
①春，二月，詔以陳羣為鎮軍大將軍，隨車駕董督眾軍，錄行尚書事；司馬懿為撫軍大將軍，留許昌，督後臺文書。〔魏、晉之制，大將軍不開府者，品秩第二，其祿與特進同，置長史、司馬、主簿、諸曹官屬。行尚書，謂尚書之隨駕者；後臺，謂尚書臺之留許昌者也。〕三月，帝行如召陵，通討虜渠；〔召陵縣，漢屬汝南郡；晉志屬潁川郡。賢曰：召陵故城在今豫州郾城縣東，通討虜渠以伐吳也。召，讀曰邵。〕乙巳，還許昌。
②幷州刺史梁習討軻比能，大破之。
③漢諸葛亮率眾討雍闓，參軍馬謖送之數十里。〔謖，所六翻。〕亮曰：雖共謀之歷年，今可更惠良規。」謖曰：「南中恃其險遠，不服久矣；今日破之，明日復反耳。〔復，扶又翻；下同。〕今公方傾國北伐以事強賊，彼知官勢內虛，漢俗謂天子為縣官，亦謂為國家。官勢，猶言國勢也。〕其叛亦速。若殄盡遺類以徐後患，既非仁者之情，且又不可倉卒也。〔卒，讀曰猝。〕夫用兵之道，攻心為上，攻城為下，心戰為上，兵戰為下，願公服其心而已。」〔此馬謖所以為善論軍計也。〕亮納其言。謖，良之弟也。
④辛未，帝以舟師復徵吳，羣臣大議。宮正鮑勛諫曰：〔據勛傳，宮正，即御史中丞也。〕「王師屢徵而未有所克者，蓋以吳、蜀脣齒相依，憑阻山水，有難拔之勢故也。往年龍舟飄蕩，隔在南岸，〔事見上。〕聖躬蹈危，臣下破膽，此時宗廟幾至傾覆，〔幾，居希翻。〕為百世之戒。今又勞兵襲遠，日費千金，〔兵法曰：興師十萬，日費千金。〕中國虛耗，今【章：甲十六行本「今」作「令」；乙十一行本同；退齋校同。】黠虜玩威，〔國語，祭公謀父曰：先王耀德不觀兵。夫兵戢而時動，動則威，觀則玩，玩則無震。黠，下八翻。〕臣竊以為不可。」帝怒，左遷勛為治書執法。勛，信之子也。〔鮑信從武帝戰死。〕夏，五月，戊申，帝如譙。
⑤吳丞相北海孫劭卒。初，吳當置丞相，眾議歸張昭，吳王曰：「方今多事，職大者責重，非所以優之也。」及劭卒，百僚復舉昭，吳王曰：「孤豈為子布有愛乎！〔為，於偽翻。〕領丞相事煩，而此公性剛，所言不從，怨咎將興，非所以益之也。」六月，以太常顧雍為丞相、平尚書事。雍為人寡言，舉動時當，〔當，丁浪翻。〕吳王嘗歎曰：「顧君不言，言必有中。」至飲宴歡樂之際，〔中，竹仲翻。樂，音洛；下同。〕左右恐有酒失，而雍必見之，是以不敢肆情。吳王亦曰：「顧公在坐，〔坐，沮臥翻。〕使人不樂。」其見憚如此。初領尚書令，封陽遂鄉侯；拜侯還寺，〔寺，官舍也。〕而家人不知，後聞，乃驚。及為相，其所選用文武將吏，各隨能所任，心無適莫。〔適，音的。心之所主為適，心之所否為莫。〕時訪逮民間及政職所宜，輒密以聞，若見納用，則歸之於上；不用，終不宣泄；〔宣，明也，布也。泄，漏也。〕吳王以此重之。然於公朝有所陳及，辭色雖順而所執者正；軍國得失，自非面見，口未嘗言。王常令中書郎〔中書郎，魏曰通事郎，晉為中書侍郎。〕詣雍有所諮訪，若合雍意，事可施行，即相與反覆究而論之，為設酒食；〔為，於偽翻；下同。〕如不合意，雍即正色改容，默然不言，無所施設。郎退告王，王曰；「顧公歡悅，是事合宜也；其不言者，是事未平也。孤當重思之。」〔重，直用翻。〕江邊諸將，各欲音功自效，多陳便宜，有所掩襲。王以訪雍。雍曰；「臣聞兵法戒於小利，此等所陳，欲邀功名為其身，非為國也。〔為，於偽翻。〕陛下宜禁制，苟不足以曜威損敵，所不宜聽也。」王從之。
⑥利成郡兵蔡方等反，〔利成縣，漢屬東海郡，魏武始分置利成郡。〕殺太守徐質，推郡人唐諮為主，詔屯騎校尉任福等討平之。〔任，音壬。〕諮自海道亡入吳，吳人以為將軍。
⑦秋，七月，立皇子鑒為東武陽王。
⑧漢諸葛亮至南中，所在戰捷。亮由越巂入，〔巂，音髓。〕斬雍闓及高定。使庲降督益州李恢由益州入，〔裴松之曰：訊之蜀人云：庲降，地名，去蜀三千餘裏。時未有寧州，號為南中，立此職以總攝之；晉泰始中，始分為寧州平夷縣，屬牂柯郡。餘據蜀志，庲降督住平夷，蓋僑治，非庲降之本地也。至馬忠為庲降督，乃自平夷移住建寧味縣，後遂為寧州治所。〕門下督巴西馬忠由牂柯入，擊破諸縣，復與亮合。〔牂柯，音臧哥。復，如字，又扶又翻。〕孟獲收闓餘眾以拒亮。獲素為夷、漢所服，亮募生致之，既得，使觀於營陳之間，〔陳，讀曰陣；下同。〕問曰：「此軍何如﹖」獲曰：「曏者不知虛實，故敗。今蒙賜觀營陳，若祇如此，即定易勝耳。」〔易，以豉翻；下同。〕亮笑，縱使更戰。七縱七禽而亮猶遣獲，獲止不去，曰：「公，天威也，南人不復反矣！」〔復，扶又翻。〕亮遂至滇池，〔滇池縣益州郡。池週迴二百餘裏，水源深廣，而末更淺狹，有似倒流，故謂之滇池。滇，音顛。〕
益州、永昌、牂柯、越巂四郡皆平，亮即其渠率而用之。〔即，就也。渠，大也。渠率，大率也。率，與帥同，音所類翻。〕或以諫亮，亮曰：「若留外人，則當留兵，兵留則無所食，一不易也；加夷新傷破，父兄死喪，留外人而無兵者，必成禍患，二不易也；又，夷累有廢殺之罪，〔喪，息浪翻。易，以豉翻；下同。殺，讀曰弒；殺其郡將，是亦弒也。〕自嫌釁重，若留外人，終不相信，三不易也。今吾欲使不留兵，不運糧，而綱紀粗定，夷漢粗安故耳。」〔粗，坐五翻。〕亮於是悉收其俊傑孟獲等以為官屬，出其金、銀、丹、漆、耕牛、戰馬以給軍國之用。自是終亮之世，夷不復反。〔復，扶又翻。〕
⑨八月，帝以舟師自譙循渦入淮。〔水經：陰溝水，出河南陽武縣蒗嬢渠，東南至沛為渦水，渦水東逕譙郡，又東南至下邳淮陰縣入於淮。杜佑曰：亳州治譙縣，有渦水，渦音戈。〕尚書蔣濟表言水道難通，帝不從。冬，十月，如廣陵故城，〔廣陵故城謂之蕪城，今其處不可考。〕臨江觀兵，戎卒十餘萬，旌旗數百里，有渡江之志。吳人嚴兵固守。時天寒，冰，舟不得入江。帝見波濤洶湧，〔洶，許拱翻。〕歎曰：「嗟乎，固天所以限南北也！」遂歸。孫韶遣將高壽等率敢死之士五百人，於逕路夜要帝，〔要，一遙翻。〕帝大驚。壽等獲副車、羽蓋以還。〔還，從宣翻，又如字；下同。〕於是戰船數千皆滯不得行，議者欲就留兵屯田，蔣濟以為：「東近湖，北臨淮，若水盛時，賊易為寇，不可安屯。」〔近，其靳翻。易，以豉翻。〕帝從之，車駕即發。還，到精湖，〔據蔣濟傳，精湖在山陽；山陽在下邳淮陰縣界，今楚州山陽縣。〕水稍盡，盡留船付濟。船連延在數百里中，濟更鑿地作四五道，蹴船令聚；豫作土豚〔目錄作「土塍」；廣韻作「土坉」，註雲：以草裹土築城及鎮水也。〕遏斷湖水，〔斷，丁管翻。〕皆引後船，一時開遏入淮中，乃得還。
⑩十一月，東武陽王鑒薨。
十二月，吳番陽賊彭綺攻沒郡縣，眾數萬人。〔番，蒲河翻。〕
七年（丙午、二二六）
①春，正月，壬子，帝還洛陽，謂蔣濟曰：「事不可不曉。吾前決謂分半燒船於山陽湖中，〔謂到精湖，水盡，船不得過，欲分半船也。宋白曰：楚州山陽縣本射陽縣地，晉義熙置山陽郡及山陽縣，以境內有地名山陽，因以為名。戴延之西征記：山陽，津名。〕卿於後致之，略與吾俱至譙。又每得所陳，實入吾意。自今討賊計畫，善思論之。」
②漢丞相亮欲出軍漢中，前將軍李嚴當知後事，移屯江州，留護軍陳到駐永安，而統屬於嚴。
③吳陸遜以所在少穀，〔少，詩沼翻。〕表令諸將增廣農畝。吳王報曰：「甚善！令孤父子親受田，車中八牛，以為四耦，〔耒廣五寸為伐，二伐為耦。漢制，后稷漿甽田，以二耜為耦。註雲：並兩耜而耕也。〕雖未及古人，亦欲令與眾均等其勞也。」
④帝之為太子也，郭夫人弟有罪，魏郡西部都尉鮑勛治之；〔漢獻帝建安十八年，魏武分魏郡置東、西部都尉；後以東部都尉立陽平郡，西部都尉立廣平郡，謂之三魏，皆屬司州。治，直之翻；下同。〕太子請，不能得，由是恨勛。及即位，勛數直諫，〔數，所角翻。〕帝益忿之。帝伐吳還，屯陳留界。勛為治書執法，太守孫邕見出，過勛；〔見，賢遍翻。過，古禾翻。〕時營壘未成，但立標埒，〔標，表也。埒，說文曰，庳垣也；又封道曰埒。埒，龍輟翻。〕邕邪行，不從正道，軍營令史劉曜欲推之，勛以塹壘未成，解止不舉。〔塹，七豔翻。〕帝聞之，詔曰：「勛指鹿作馬，〔用趙高事。〕收付廷尉。」廷尉法議，「正刑五歲」，〔法議，引法而議也。正，結正也。五歲刑，髡鉗為城旦春。〕三官駮，「依律，罰金二斤」，〔三官，廷尉正、監、平也。駮，北角翻。〕帝大怒曰：「勛無活分，〔分，扶問翻。〕而汝等欲縱之！ 收三官已下付刺姦，當令十鼠同穴！」鍾繇、華歆、陳羣、辛毗、高柔、衛臻等並表「勛父信有功於太祖」，〔事見五十九卷漢獻帝初平元年，六十卷二年、三年。 華，戶化翻。〕求請勛罪，帝不許。高柔固執不從詔命，帝怒甚，召柔詣臺，〔召詣尚書臺也。〕遺使者承指至廷尉誅勛。勛死，乃遣柔還寺。
票騎將軍都陽侯曹洪，家富而性吝嗇，〔票，匹妙翻。〕帝在東宮，嘗從洪貸絹百匹，不稱意，恨之；遂以舍客犯法，下獄當死，〔稱，尺證翻。下，遐稼翻。〕羣臣並救，莫能得。卞太后責怒帝曰：「梁、沛之間，非子廉無有今日。」〔曹洪，字子廉。洪脫武帝事見五十九卷初平元年。〕又謂郭後曰：「令曹洪今日死，吾明日敕帝廢后矣！」於是郭後泣涕屢請，乃得免官，削爵土。
⑤初，郭後無子，帝使母養平原王叡；以叡母甄夫人被誅，〔事見上卷元年。〕故未建為嗣。叡事後甚謹，後亦愛之。帝與叡獵，見子母鹿，帝親射殺其母，命叡射其子；〔射，而亦翻。〕叡泣曰：「陛下已殺其母，臣不忍復殺其子。」〔復，扶又翻。〕帝即放弓矢，為之惻然。〔為，於偽翻。〕夏，五月，帝疾篤，乃立叡為太子。丙辰，召中軍大將軍曹宜真、鎮軍大將軍陳羣、撫軍大將軍司馬懿，〔沈約志曰：中軍將軍，漢武帝以公孫敖為之，時為雜號。鎮軍、撫軍，皆始於此。中、鎮、撫三號。比四鎮。晉志，諸大將軍開府位從公者，為武官公，皆著武冠，平上黑幘。〕並受遺詔輔政。丁巳，帝殂。〔年四十。通鑑書法，天子奄有四海者書「崩」，分治者書「殂」。惟東晉諸帝，以先嘗混一書「崩」。說文曰：殂，往死也。〕
陳壽評曰：文帝天資文藻，下筆成章，博聞強識，才藝兼該。若加之曠大之度，勵以公平之誠，邁志存道，克廣德心，則古之賢主，何遠之有哉！
⑥太子即皇帝位，尊皇太后曰太皇太后，皇后曰皇太后。
初，明帝在東宮，不交朝臣，不問政事，惟潛思書籍；〔思，相吏翻。〕即位之後，羣下想聞風采。居數日，獨見侍中劉曄，語盡日，眾人側聽，曄既出，問：「何如﹖」：「秦始皇、漢孝武之儔，才具微不及耳。」
帝初蒞政，陳羣上疏曰：「夫臣下雷同，是非相蔽，國之大患也。若不和睦則有讎黨，〔左傳：晉郤芮曰：有黨必有讎。〕有讎黨則毀譽無端，毀譽無端則真偽失實，〔譽，音餘。〕此皆不可不深察也。」
⑦癸未，追諡甄夫人曰文昭皇后。〔甄，之人翻。〕
⑧壬辰，立皇弟蕤為陽平王。〔蕤，如隹翻。〕
⑨六月，戊寅，葬文帝於首陽陵。〔葬於洛陽東北首陽山，因以名陵。〕
⑩吳王聞魏有大喪，秋，八月，自將攻江夏郡，太守文聘堅守。〔文聘時屯石陽。祝穆曰：魏初定荊州，屯沔陽為重鎮。晉立沔陽縣，江夏郡自上昶移理焉。今臨嶂山在漢陽軍西六十里，晉沔陽縣治也，意石陽即此地。夏，戶雅翻。〕朝議欲發兵救之。〔朝，直遙翻。〕帝曰：「權習水戰，所以敢下船陸攻者，冀掩不備也。今已與聘相拒；夫攻守勢倍，終不敢久也。」先是，朝廷遣治書侍御史荀禹慰勞邊方，〔先，悉薦翻。治，直之翻。勞，力到翻。〕禹到江夏，發所經縣兵及所從步騎千人乘山舉火，〔乘，登也。〕吳王遁走。
辛巳，立皇子冏為清河王。
吳左將軍諸葛瑾等寇襄陽，司馬懿擊破之，斬其部將張霸；曹真又破其別將於尋陽。此江北之尋陽，漢故縣地。
吳丹陽、吳、會山民復為寇，〔吳、會，吳郡、會稽也。會，工外翻。復，扶又翻。〕攻沒屬縣。吳王分三郡險地為東安郡，〔三郡，豫章、丹陽、新都也。吳錄曰：東安郡治富春。或曰：三郡，丹陽、吳、會稽也。項安世家說曰：丹楊，以多赤柳，在丹楊山。晉書、南史並用「楊」字。若丹陽則今江陵府枝江縣，楚之始封。餘按二漢志，丹陽郡，本秦鄣郡，漢武帝更名丹陽郡。若丹陽縣，班志註誤，誠如項氏所云。晉、宋以後，以丹陽郡為丹陽尹，治秣陵。二漢之丹楊郡，治宛陵。宛陵，晉、宋屬宣城郡。治所既異漢、魏之時，自當依二漢志為丹陽郡。〕以綏南將軍全琮領太守。〔綏南將軍，吳所創置。〕琮至，明賞罰，招誘降附，〔誘，音酉。降，戶江翻。〕數年，得萬餘人。吳王召琮還牛渚，罷東安郡。
冬，十月，清河王冏卒。
吳陸遜陳便宜，勸吳王以施德緩刑，寬賦息調。〔調，徒弔翻。〕又云：「忠讜之言，〔讜，音黨，善言也。〕不能極陳；求容小臣，數以利聞。」〔求，猶乞也。數，所角翻。〕王報曰：「書載『予違汝弼』，而云不敢極陳，何得為忠讜哉！」〔舜曰：予違汝弼，汝無面從，退有後言。讜，音黨。〕於是令有司盡寫科條，使郎中褚逢齎以就遜及諸葛瑾，意所不安，令損益之。
十二月，以鍾繇為太傅，曹休為大司馬，都督揚州如故，晉志曰：黃初三年，始置都督諸州軍事。曹真為大將軍，華歆為太尉，王朗為司徒，陳羣為司空，司馬懿為票騎大將軍。〔華，戶化翻。票，匹妙翻。〕歆讓位於管寧，帝不許。徵寧為光祿大夫，敕青州給安車吏從，以禮發遣，〔寧，北海朱虛人，青州所部。從，才用翻。〕寧復不至。〔復，扶又翻。〕
是歲，吳交趾太守士燮卒，吳王以燮子徽為安遠將軍，領九真太守，以校尉陳時代燮。交州刺史呂岱以交趾絕遠，表分海南三郡為交州，以將軍戴良為刺史；海東四郡為廣州，岱自為刺史；〔海南三郡，交趾、九真、日南也。海東四郡，蒼梧、南海、鬱林、合浦也。〕遣良與時南入。而徽自署交趾太守，發宗兵拒良，〔自漢末之亂，南方之人率宗黨相聚為兵以自衛。〕良留合浦。交趾鯇鄰，【章：甲十六行本「鯇」作「桓」；乙十一行本同；孔本同；熊校同；下同。】燮舉吏也，叩頭諫徽，使迎良。徽怒，笞殺鄰，鄰兄治合宗兵擊，不克。呂岱上疏請討徽，督兵三千人，晨夜浮海而往。或謂岱曰：「徽藉累世之恩，為一州所附，未易輕也。」〔易，以豉翻。〕岱曰：「今徽雖懷逆計，未知吾之卒至；〔卒，讀曰猝。〕若我潛軍輕舉，掩其無備，破之必也。稽留不速，使得生心，嬰城固守，七郡百蠻，雲合響應，雖有智者，誰能圖之！」遂行，過合浦，〔過，工禾翻。〕與良俱進。岱以燮弟子輔為師友從事，〔師友從事者，署為從事，而待以師友之禮。〕遣往說徽。〔說，輸芮翻。〕徽率其兄弟六人出降，〔降，戶江翻。〕岱皆斬之。
孫盛論曰：夫柔遠能邇，莫善於信。呂岱師友士輔，使通信誓；徽兄弟肉袒，推心委命，岱因滅之以要功利，〔要，讀曰邀。〕君子是以知呂氏之祚不延者也。〔呂岱子孫無聞。〕
徽大將甘醴及鯇治率吏民共攻岱，岱奮擊，破之。於是除廣州，復為交州如故。岱進討九真，斬獲以萬數；又遣從事南宣威命，暨徼外扶南、林邑、堂明諸王，各遣使入貢於吳。〔扶南在海大灣中，北距日南七千裏。林邑國本漢象林縣地，直交趾海行三千里。堂明即道明國，在真臘北。徼，吉弔翻。〕
烈祖明皇帝上之上〔諱叡，字元仲，文帝長子也。諡法：照臨四方曰明。〕
太和元年（丁未、二二七）
①春，吳解煩督胡綜、〔據綜傳，劉備下白帝，權以見兵少，使綜料諸縣，得六千人，立解煩兩部督。督，督將也。〕番陽太守周魴擊彭綺，生獲之。〔番，蒲何翻。魴，音房。〕
初，綺自言舉義兵，為魏討吳，〔為，於偽翻。〕議者以為因此伐吳，必有所克。帝以問中書令太原孫資，〔沈約志：魏武帝為王，置祕書令，典尚書奏事。文帝黃初初，改為中書令，置監。〕資曰：「番陽宗人，前後數有舉義者，〔數，所角翻。〕眾弱謀淺，旋輒乖散。昔文皇帝嘗密論賊形勢，言洞浦殺萬人，得船千數，數日間，船人復會；〔事見上卷文帝黃初三年。〕江陵被圍歷月，〔被，皮義翻。〕權裁以千數百兵住東門，而其土地無崩解者；是其法禁上下相維之明驗也。以此推綺，懼未能為權腹心大疾也。」至是，綺果敗亡。
②二月，立文昭皇后寢園於鄴。〔甄后賜死於鄴，因葬焉。〕王朗往視園陵，見百姓多貧困，而帝方營脩宮室，朗上疏諫曰：「昔大禹欲拯天下之大患，故先卑其宮室，儉其衣食；〔論語：孔子曰：禹卑宮室，菲飲食，而盡力乎溝洫。〕句踐欲廣其禦兒之疆，亦約其身以及家，儉其家以施國；〔句，音鉤。國語：句踐既獲成於吳，其地北至子禦兒。非其身之所種則不食；非其夫人之所織則不衣。十年不收於國，卒以報吳。禦兒，吳、越分界之所，今嘉興府即其地，今有語兒鄉。施，弋智翻。〕漢之文、景，欲拻弘祖業，故割意於百金之臺，昭儉於弋綈之服；〔事見十五卷漢文帝後七年。〕霍去病中才之將，猶以匈奴未滅，不治第宅。〔事見十九卷漢武帝元狩四年。治，直之翻。〕明卹遠者略近，事外者簡內也。今建始之前，足用列朝會；崇華之後，足用序內官；華林、天淵，足用展遊宴。〔建始、崇華二殿，皆在洛陽北宮。水經註：穀水逕洛陽故城北，東歷大夏門下，枝分渠水，東入華林園，又東為天淵池。世語曰：魏武自漢中還洛陽，起建始殿，近漢濯龍祠。朝，直遙翻。華，如字。〕若且先成象魏，〔象魏，觀闕也。象者，法象也；魏者，高巍也。〕脩城池，其餘一切須豐年，專以勤耕農為務，習戎備為事，則民充兵強而寇戎賓服矣。」
③三月，蜀丞相亮率諸軍北駐漢中，使長史張裔、參軍蔣琬統留府事。臨發，上疏曰：「先帝創業未半而中道崩殂，今天下三分，益州疲敝，此誠危急存亡之秋也。然侍衛之臣不懈於內，忠志之士忘身於外者，蓋追先帝之殊遇，欲報之於陛下也。誠宜開張聖聽，以光先帝遺德，恢弘志士之氣；不宜妄自菲薄，引喻失義，以塞忠諫之路也。〔塞，悉則翻。〕
宮中、府中，俱為一體，〔蜀後主建興元年命亮開府治事。所謂府中，蓋丞相府也。〕陟罰臧否，不宜異同。〔否，皮鄙翻。〕若有作姦犯科，〔科，律條也。〕及為忠善者宜付有司論其刑賞，以昭陛下平明之理，不宜偏私，使內外異法也。〔觀孔明所謂兩不宜，則後主之為君可知矣。〕
侍中、郎郭攸之、費禕、董允等，〔時攸之、禕為侍中，允為黃門侍郎。費，父沸翻。禕，籲韋翻。〕此皆良實，志慮忠純，是以先帝簡拔以遺陛下。〔遺，於季翻。〕愚以為宮中之事，事無大小，悉以諮之，然後施行，必能裨補闕漏，有所廣益。將軍向寵，〔向，式亮翻，姓也。〕性行淑均，〔行，下孟翻。〕曉暢軍事，試用於昔日，先帝稱之曰能，是以眾議舉寵為督。愚以為營中之事，悉以諮之，必能使行陳和睦，優劣得所。〔行，戶剛翻。陳，讀曰陣。〕
親賢臣，遠小人，此先漢所以興隆也；親小人，遠賢臣，此後漢所以傾頹也。〔遠，於願翻。〕先帝在時，每與臣論此事，未嘗不歎息痛恨於桓、靈也。侍中、尚書、長史、參軍，此悉端良、死節之臣，願陛下親之，信之，則漢室之隆，可計日而待也。
臣本布衣，躬耕南陽，苟全性命於亂世，不求聞達於諸侯。先帝不以臣卑鄙，猥自枉屈，三顧臣於草廬之中，諮臣以當世之事；〔事見六十五卷漢獻帝建安十二年。〕由是感激，遂許先帝以驅馳。後值傾覆，受任於敗軍之際，奉命於危難之間，〔事見上卷文帝黃初四年。難，乃旦翻。〕爾來二十有一年矣。〔自建安十二年至是年，凡二十一年。〕先帝知臣謹慎，故臨崩寄臣以大事也。
受命以來，夙夜憂歎，死託付不效，以傷先帝之明。故五月渡瀘，〔水經註：犍為朱提縣西八十里，有瀘津水，廣六七百步，深十數丈，多瘴氣，鮮有行者。益州記曰：瀘水兩峯有殺氣，暑月舊不行，故武侯以夏渡為難。賢曰：瀘水，一名若水，出旄牛徼外，經朱提至僰道入江，在今巂州南。特有瘴氣，三月、四月經之必死，五月以後行者得無害。故諸葛亮表雲「五月渡瀘」，言其艱苦也。〕深入不毛。〔地不生草木為不毛。〕今南方已定，甲兵已足，當獎率三軍，北定中原，庶竭駑鈍，〔駑，音奴。〕攘除姦兇，興復漢室，還於舊都，此臣所以報先帝，而忠陛下職分也。〔分，扶問翻。〕至於斟酌損益，進盡忠言，則攸之、禕、允之任也。願陛下託臣以討賊興復之效，不效，則治臣之罪以告先帝之靈，〔治，直之翻。〕責攸之、禕、允等之慢以章其咎。陛下亦宜自謀，以諮諏善道，〔諏，遵須翻。諮事為諏。〕察納雅言，〔雅，正也。〕深追先帝遺詔，臣不勝受恩感激。今當遠離，〔勝，音升。離，力智翻。〕臨表涕零，不知所言。」遂行，屯於沔北陽平石馬。〔水經註：沔水逕白馬戍南，謂之白馬城，一名陽平關。又有白馬山，山石似馬，望之逼真。後魏分沔陽置嶓冢縣，屬華陽郡；隋罷郡，置白馬鎮於古諸葛城，縣治不改；大業二年，改嶓冢為西縣；縣，唐屬梁州。〕
亮闢廣漢太守姚軎為掾，〔軎，音冑。掾，丞相掾也，音於絹翻。〕軎並進文武之士，亮稱之曰：「忠益者莫大於進人，進人者各務其所尚。今姚掾並存剛柔以廣文武之用，可謂博雅矣。願諸掾各希此事以屬其望。」〔布，慕也。鄭氏周禮註：屬，合也。〕
帝聞諸葛亮在漢中，欲大發兵就攻之，以問散騎常侍孫資，資曰：「昔武皇帝徵南鄭，取張魯，陽平之役，危而後濟，〔事見六十七卷建安二十年。〕又自往拔出夏侯淵軍，〔事見六十八卷建安二十四年。〕數言『南鄭直為天獄，中斜谷道為五百里石穴耳，』言其深險，喜出淵軍之辭也。又，武皇帝聖用兵，察蜀賊棲於山巖，視吳虜竄於江湖，皆橈而避之，〔數，所角翻。斜，餘遮翻。谷，音浴。橈，如教翻，曲也，屈也。〕不責將士之力，不爭一朝之忿，誠所謂見勝而戰，知難而退也。今若進軍就南鄭討亮，道既險阻，計用精兵及轉運鎮守南方四州，遏禦水賊，凡用十五六萬人，〔四州，荊、徐、揚、豫也。〕必當復更有所發興，〔復，扶又翻。〕天下騷動，費力廣大，此誠陛下所宜深慮。夫守戰之力，力役參倍。但以今日見兵〔見，賢遍翻。〕分命大將據諸要險，威足以震攝強寇，鎮靜疆埸，〔埸，音亦。〕將士虎睡，百姓無事。數年之間，中國日盛，吳、蜀二虜必自罷敝。」〔罷，讀曰疲。〕帝乃止。
④初，文帝罷五銖錢，〔事見六十九卷黃初元年。〕使以穀帛為用，人間巧偽漸多，競濕穀以要利，薄絹以為市，雖處以嚴刑，不能禁也。〔要，一遙翻。處，昌呂翻。〕司馬芝等等舉朝大議，〔朝，直遙翻。〕以為：「用錢非徒豐國，亦所以省刑，今不若更鑄五銖為便。」夏，四月，乙亥，復行五銖錢。
甲申，初營宗廟於洛陽。
⑥六月，以司馬懿都督荊、豫州諸軍事，率所領鎮宛。〔宛，於元翻。〕
⑦冬，十二月，立貴嬪河內毛氏為皇后。〔後，典虞工卒毛嘉之女也。〕初，帝為平原王，納河內虞氏為妃；及即位，虞氏不得立為後，太皇卞太后慰勉焉。虞氏曰：「曹氏自好立賤，未有能以義舉者也。〔武帝立卞後，文帝立郭後，皆非正室。好，呼到翻。〕然後職內事，君聽外政，〔禮記昏義：古者，天子後立六宮、三夫人、九嬪、八十一御妻，以聽天下之內治，以明章婦順，故天下內和而家理。天子立六官、三公、九卿、二十七大夫、八十一元士，以聽天下之外治，以明章天下之男教，故外和而國治。〕其道相由而成；苟不能以善始，未有能令終者也，殆必由此亡國喪祀矣！」〔喪，息浪翻。〕虞氏遂絀還鄴宮。〔絀，敕律翻。〕
⑧初，太祖、世祖皆議復肉刑，以軍事不果。〔太祖議復肉刑事見六十六卷漢獻帝建安十八年。其後文帝臨饗羣臣，詔謂大理欲復肉刑，此誠聖王之法，公卿當共善議。議未定，會有軍事，復寢。〕及帝即位，太傳鍾繇上言：「宜如孝景之令，其當棄市欲斬右趾者，許之；其黥、劓、左趾、宮刑者，〔劓，魚器翻。〕自如孝文易以髡笞，可以歲生三千人。」詔公卿已下議，司徒朗以為：「肉刑不用已來，歷年數百；今復行之，恐所減之文未彰於萬民之目，而肉刑之問已宣於寇讎之耳，非所以來遠人也。今可按繇所欲輕之死罪，使減死髡刑，嫌其輕者，可倍其居作之歲數，〔魏制，髡刑居作五歲。〕內有以生易死不訾之恩，外無以刖易釱駭耳之聲。」〔訾，津私翻。釱，大計翻。在頸曰鉗，在足曰釱。臣瓚曰：漢文帝除肉刑，以完易髡，以笞代劓，以釱左右趾代刖。〕議者百餘人，與朗同者多。帝以吳、蜀未平，且寢。
是歲，吳昭武將軍韓當卒，其子綜淫亂不軌，懼得罪，閏月，將其家屬、部曲來奔。〔為韓綜為吳所禽張本。〕
⑩初，孟達既為文帝所寵，又與桓階、夏侯尚親善；及文帝殂，階、尚皆卒，〔卒，子恤翻。〕達心不自安。諸葛亮聞而誘之，〔誘，音酉。〕達數與通書，陰許歸蜀；〔數，所角翻。〕達與魏興太守申儀有隙，〔魏興，蜀之西城郡也，文帝曰魏興。〕儀密表告之。達聞之，惶懼，欲舉兵叛；司馬懿以書慰解之，達猶豫未決，懿乃潛軍進討。諸將言：「達與吳、漢交通，宜觀望而後動。」懿曰：「達無信義，此其相疑之時也。當及其未定促決之。」乃倍道兼行，八日到其城下。吳、漢各遣偏將向西城安橋、木闌塞以救達，〔水經註：魏興安陽縣西北，有高橋溪口，文水入漢之口也。漢水又東逕西城縣故城南，又東逕木蘭塞南，右岸有城，名陵城，週迴數裏；左岸壘石數十行，重壘數十里，中謂之木蘭塞，蜀軍救孟達之所。〕懿分諸將以距之。初，達與亮書曰：「宛去洛八百里，〔司馬懿時屯宛。〕去吾一千二百里。聞吾舉事，當表上天子，比相反覆，一月間也，〔上，必寐翻。〕則吾城已固，諸軍足辦。吾所在深險，司馬公必不自來；諸將來，吾無患矣。」及兵到，達又告亮曰：「吾舉事八日而兵至城下，何其神速也！」
