△卷第二百三十八
唐紀五十四〔起屠維赤奮若（己丑）七月，盡玄默執徐（壬辰）九月，凡三年有奇。〕
憲宗昭文章武大聖至神孝皇帝上之下
元和四年（己丑、八〇九）
1秋，七月，壬戌御史中丞夷簡彈京兆尹楊憑，前為江西觀察使貪污僭侈；丁卯，貶憑臨賀尉。〔臨賀，漢縣，屬蒼梧郡，以臨賀水，故名。唐帶賀州。〕夷簡，元懿之玄孫也。〔鄭王元懿，高袓之子。〕上命盡籍憑資產，〔財物田園，人資以生，謂之資產。〕李絳諫曰：「舊制，非反逆不籍其家。」上乃止。
憑之親友無敢送者，櫟陽尉徐晦獨至藍田與別。〔櫟，音藥。〕太常卿權德輿素興晦善，謂之曰：「君送楊臨賀，誠為厚矣，無乃為累乎！」〔累，良瑞翻。〕對曰：「晦自布衣蒙楊公知獎，今日遠謫，豈得不興之別！借如明公他日為讒人所逐，晦敢自同路人乎！」德輿嗟嘆，稱之於朝。〔朝，宜遙翻。〕後數日，李夷簡奏為監察御史。晦謝曰：晦平生未嘗得望公顏色，公何從而取之！」夷簡曰：「君不負楊臨賀，肯負國乎！」
2上密問諸學士曰：「今欲用王承宗為成德留後，割德、棣二州更為一鎮以離其勢，並使承輸二稅，請官吏，一如師道，何如﹖」〔李師道事，見上卷元年。〕李絳等對曰：「德、棣之隸成德，為日已久，〔貞元初，王武俊破朱滔，取德、棣。〕今一旦割之，恐承宗及其將士憂疑怨望，得以為辭。 況其鄰道情狀一同，各慮他日分割，或潛相構扇；萬一旅拒，倍難處置，願更三思〔旅，眾也。旅拒者，挾眾而拒上命也。處，昌呂翻。三，息暫翻，又如字。〕所 是。二稅、官吏，願因弔祭使至彼，自以其意諭承宗，令上表陳乞如師道例，勿令知出陛下意。如此，則幸而聽命，於理固順，若其不聽，體亦無損。」
上又問：「今劉濟、田季安皆有疾，若其物故，〔物故註已見漢紀。史曰：顏師古曰：物故，死也，言其同於鬼物而故也。一曰，不欲斥言，但云其所服用之物皆已故也。〕豈可盡如成德付授其子，天下何時當平！議者皆言『宜乘上此際代之，不受則發兵討之，時不可失。』如何﹖」對曰：「羣臣見陛下西取蜀，東取吳，〔蜀，謂劉闢。吳，謂李錡。〕易於反掌，〔易，以豉翻；下同。〕故諂躁競之人〔躁，輕也。競，爭也。〕爭獻策畫，勸開河北，不為國家深謀遠慮，〔為，於偽翻。〕陛下亦以前日成功之易而信其言。臣等夙思之，河北之勢與二方異。何則﹖西川、浙西皆非反側之地，其四鄰皆國家臂指之臣。〔臂指，用賈誼語意，言其順使也。〕劉闢、李錡獨生狂謀，其下皆莫之與，闢、錡徒以貨財啗之，大軍一臨，則渙然離耳。故臣等當時亦勸陛下誅之，以其萬全故也。成德則不然，內則膠固歲深，外則蔓連勢廣，〔膠固，如膠之附著堅固也。蔓連，如蔓草之曼衍連屬也。〕其將士百姓懷其累代煦嫗之恩，〔煦，籲句翻。嫗衣遇翻。鄭玄曰：氣曰煦，體曰嫗。〕不知君臣逆順之理，諭之不從，威之不服將為朝廷羞。又，鄰道平居或相猜恨，及聞代易，必合為一心，蓋各為子孫之謀，亦慮他日及此故也。萬一餘道或相表裏，兵連禍結，財盡力竭，西戎、北狄乘間窺窬，〔西戎，謂吐蕃；北狄，謂回鶻。間，古莧翻；下同。〕其為憂患可勝道哉！〔勝，音升。〕濟、季安與承宗事體不殊，若物故之際，有間可乘，當臨事圖之；於今用兵，則恐未可。太平之業，非朝夕可致，願陛下審處之。」〔處，昌呂翻。〕
時吳少誠病甚，絳等復上言：「少誠病必不起。〔復，扶又翻。上，時掌翻〕淮西事體與河北不同四旁皆國家州縣，不與賊鄰，無黨援相助；朝廷命帥，〔帥，所類翻。〕今正其時，萬一不從，可議徵討。臣願捨恆冀難致之策，就申蔡易成之謀。脫或恆冀連兵，事未如意，蔡州有釁，勢可興師，南北之役俱興，財力之用不足。儻事不得已，須赦承宗，〔絳等之言，後無不驗。〕則恩德虛施，威令頓廢。不如早賜處分，〔處，昌呂翻。分，扶問翻。〕以收鎮冀之心，〔此時未改恆州為鎮州，史以後來所改州名書之耳。〕坐待機宜，必獲申蔡之利。」既而承宗久未得朝命，頗懼，累表自訴。八月，壬午，上乃遣京兆少尹裴武詣真定宣慰，〔恆州，古真定。〕承宗受詔甚恭，曰：「三軍見迫，不暇俟朝旨，請獻德、棣二州以明懇款。
3丙申，安南都護張舟奏破環王三萬眾。〔林邑國，至德後改號環王。〕
4九月，甲辰朔，裴武復命。庚戌，以承宗為成德節度使、恆、冀、深、趙州觀察使，德州刺史薛昌朝為保 信軍節度、德、棣二州觀察使。〔考異曰：李司空論事：「初武銜命使鎮州，令論王承宗割德、棣兩州歸朝廷。武飛表上言，一如朝廷意旨，逐除昌朝德、棣節度。 及旌節至德州，而昌朝尋已追到鎮州，朝命逐不行。比及武回，事宜與先上表參差。」按實錄：「甲辰，武至自鎮州。庚戌，除昌朝。」非武未還據所上表除之也。論事集誤，今從實錄。〕昌朝，嵩之子，〔薛嵩亦安、史舊將，代宗初來降。〕王氏之伲也，故就用之。田季安得飛報，先知之，使謂承宗曰：「昌朝陰與朝廷通，故受節鉞。承宗遽遣數百騎馳入德州，執昌朝，至真定，囚之。中中使送昌朝節過魏州，季安陽為宴勞，留使者累日，比至德州，已不及矣。〔勞，力到翻。比，必利翻，及也。〕
上以裴武為欺罔，又有譖之者曰：「武使還，〔使，疏吏翻。還，音旋。〕先宿裴垍家，明旦乃入見。」上怒甚，以語李絳，〔見，賢遍翻。語，牛倨翻。〕欲貶武於嶺南，絳曰：「武昔陷李懷光軍中，守節不屈，〔蓋貞元初李懷光據河中時也。〕豈容今日遽為姦回！蓋賊多變詐，人未易盡其情。承宗始懼朝廷誅討，故請獻二州；既蒙恩貸，而鄰道皆不欲成德開分割之端，計必有【章：甲十一行本「有」下有「陰行」二字；乙十一行本同；孔本同；張校同；退齋校同。】間說誘而脅之，使不得守其初心者，〔李絳可謂洞見田季安、王承宗之情。間，古莧翻。說，式芮翻。誘，音酉。〕非武之罪也。今陛下選武使入逆亂之地，使還，一語不相應，遽竄之遐荒，臣恐自今奉使賊庭者以武為戒，苟求便身，率為依阿兩可之，〔史炤曰：依阿，謂不特立其說，常附順人言。兩可，謂無所可否。〕莫肯盡誠具陳利害，如此，非國家之利也。且垍、武又處朝廷，〔處，昌呂翻。〕諳練事體，〔諳，烏含翻。〕豈有使還未見天子而先宿宰乎！臣敢為陛下必保其不然，〔為，於偽翻。〕此殆有讒人慾傷武及垍者，願陛下察之。」上良久曰：「理或有此。」遂不問。
6左神策軍吏李昱貸長安富人錢八千緡，滿三歲不償，〔貸，吐得翻，假貸也。〕京兆尹許孟容收捕械繫，立期使償，曰：「期滿不足，當死。」一軍大驚。中尉訴於上，上遣中使宣旨，付本軍，孟容不之遣。中使再至，孟容曰：「臣不奉詔，當死。然臣為陛下尹京畿，〔京兆以長古、萬年為京縣，餘屬縣為畿縣。〕非抑制豪強，何以肅清輦下！錢未畢償，昱不可得。」上嘉其剛直而許之，京城震慄。
7上遣中使論王承宗，使遣薛昌朝還鎮；〔使之遣還德州。〕承宗不奉詔。冬，十月，癸未，制削奪承宗官爵，以左神策中尉吐突承璀為左，右神策、河中、河陽、浙西、宣歙等道行營兵馬使、招討處置等使。〔歙，書涉翻。開元二十年置諸道採訪處置使，專以觀省風俗、黜陟幽明；其後伐叛討有罪，則置招討處置使。處，昌呂翻。〕
翰林學士白居易上奏，以為：「國家征伐，當責成將帥，近歲始以中使為監軍。自古及今，未有徵天下之兵，專令中使統領者也。今神策軍既不置行營節度使，則承璀乃制將也；〔制將，言諸軍進退皆受制於承璀。將，即亮翻。〕又充諸軍招討處置使，則承璀乃都統也。〔都統，謂都統諸軍，唐中世以後，專徵之任。〕臣恐四方聞之，必窺【章：甲十一行本「窺」作「輕」；乙十一行本同；孔本同；張校同。】朝廷；四夷聞之，必笑中國。〔白居易之言自春秋書「多魚漏師」，左傳「夙沙衛殿齊師」來。況吐突承璀以寺人專徵乎！崇、觀間，金人有所侮而動正如此。〕陛下忍令後代相傳雲以中官為制將、都統自陛下始乎！臣又恐劉濟、茂昭及希朝、從史乃至諸道將校皆恥受承璀指麾，心既不齊，功何由立！此是資承宗之計而挫諸將之勢也。陛下念承璀勸勞，貴之可也；憐其忠赤，富之可也。至於軍國權柄，動關理亂，朝廷制度，出自祖宗，陛下寧忍徇下之情而自隳法制從人之慾而自損聖明，何不思於一時之間而取笑於萬代之後乎！」時諫官、御史論承璀職名太重者相屬，〔屬，之慾翻。〕上皆不聽。戊子，上御延英殿，度支使字元素、鹽鐵使李鄘、京兆尹許孟容、御史中丞李夷簡、【章：甲十一行本「簡」下有「諫議大夫孟簡」六字；乙十一行本同；孔本同；張校同；退齋校同。】給事中呂元膺、穆質、右補闕獨孤鬱等極言其不可；〔考異曰：舊承璀傳曰：「諫官、御史上疏相屬，皆言自古無中貴人為兵馬統帥者。補闕獨孤鬱、段平仲尤激切。」呂元膺傳：「元膺與給事中穆質、孟簡、兵部侍郎許孟容等八人抗論不可。」若據承璀傳，則是九人，又平仲時為諫議大夫，非補闕，恐誤。今從實錄〕上不得已，明日，削承璀四道兵馬使，改處置為宣慰而已。
李絳嘗極言宦官驕橫，〔橫，戶孟翻〕侵害政事，讒毀忠貞，上曰：「此屬安敢為讒！就使為之，朕亦不聽。」絳曰：「此屬大抵不知仁義，不分枉直，惟利是嗜，得賂則譽蹠、蹻為廉良，怫意則毀龔、黃為貪暴，〔李奇曰：蹠，秦大盜也。楚之大盜為莊蹻。師古曰：莊周雲：蹠，柳惠之弟。蓋寓言也。龔、黃，龔遂、黃霸也。譽，音餘。蹻，居略翻。怫，符弗翻。〕能用傾巧之智，構成疑似之端，朝夕左右浸潤以入之，陛下必有時而信之矣。自古宦官敗國者，〔敗，蒲邁翻。〕備載方冊，陛下豈得不防其漸乎！」
己亥，吐突承璀將神策兵發長安，命恆州四面藩鎮各進兵招討。
8初，吳少誠寵其大將吳少陽，名以從弟，〔從，才用翻。〕署為軍職，出入少誠家親，累遷申州刺史。少誠病，不知人，家僮鮮於熊兒詐以少誠命召少陽攝副使、知軍州事。少誠有子元慶，少陽殺之。十一月，己巳，少誠薨，少陽自為留後。
9是歲，雲南王尋閣勸卒，子勸龍晟立。
10田季安聞吐突承璀將兵討王承宗，聚其徒曰：「師不跨河二十五年矣，〔自德宗討田悅不克王師不復跨河。〕今一旦越伐趙；趙虜，魏亦虜矣，計為之柰何﹖」其將有超伍而言者，〔超，伍出位而言也。蓋超出儔伍之中而言。〕曰：「願借騎五千以除君憂。」季安大呼曰：「壯哉！兵決出，格沮者斬！」〔呼，火故翻。格，音閣。〕
幽州牙將絳人譚忠為劉濟使魏，〔為，於偽翻。使，疏吏翻。〕知其謀，入謂季安曰：「如某之謀，是引天下之兵也。何者﹖今王師越魏伐趙，不使耆臣宿將而專付中臣，〔耆，老也。宿，舊也。〕不輸天下之甲而多出秦甲，〔關中之地，古秦地也。故謂關中之兵為秦甲。〕君知誰為之謀﹖此乃天子自為之謀，欲將誇服於臣下也。〔誇服，謂欲自衒於算略，以服臣下之心。〕若未叩趙而先碎於魏，是上之謀反不如下，且【張：「且」作「其」。】能不恥於天下！乎既恥且怒，必任智士畫長策，仗猛將練精兵，畢力再舉涉河，鑑前之敗，必不越魏而伐趙，校罪輕重，必不先趙而後魏，〔先，悉薦翻。後，戶遘翻。〕是上不上，下不下，當魏而來也。」季安曰：「然則若之何﹖」忠曰：「王師入魏，君厚犒之。於是悉甲壓境，號曰伐趙；而可陰遺趙人書曰：〔犒，苦到翻。遺，唯季翻；下遺魏同。〕『魏若伐趙，則河北義士謂魏賣友；魏若與趙，則河南忠臣謂魏反君。賣友反君之名，魏不忍受。執事若能陰解陴障，遣魏一城，魏得持之奏捷天子以為符信，此乃使魏北得以奉趙，西得以為臣，〔長安塹魏西。為臣，言能承上命，不悖臣道。〕於趙有角尖之耗，〔角尖，言所耗者小。〕於魏獲不世之利，執事豈能無意於魏乎！』趙人脫不拒君，是魏霸基安矣。」季安曰：「善！先生之來，是天眷魏也。」遂用忠之謀，與趙陰計，得其堂陽。〔堂陽，漢縣，屬鉅鹿郡，唐屬冀州，在州西南。〕
忠歸幽州，謀欲激劉濟討王承宗；會濟合諸將言曰：「天子知我怨趙，今命我伐之，〔今，當作必。〕趙亦必大備我。伐與不伐孰利﹖」忠疾對曰：「天子終不使我伐趙，趙亦不備燕。」濟怒曰：「爾何不直言濟與承宗反乎！」命繫忠獄。使人覝成德之境，果不為備；後一日，詔果來，令濟「專護北疆，勿使朕復掛胡憂，而得專心於承宗。」〔復，扶又翻。〕濟乃解獄召忠曰：「信如子斷矣；〔解獄，謂釋其囚也。斷，丁亂翻。〕何以知之﹖」忠曰：「盧從史外親燕，內實忌之；外絕趙，內實與之。此為趙畫曰：〔為，不偽翻。〕『燕以趙為障，雖怨趙，必不殘趙，不必為備。』一且示趙不敢抗燕，二且使燕獲疑天子。趙人既不備燕，潞人則走告於天子曰：〔盧從史鎮潞州，故謂之潞人。〕『燕厚怨趙，趙見伐而不備燕，是燕反與趙也。』此所以知天子終不使君伐趙，趙亦不備燕也。」濟曰：「今則柰何﹖」忠曰：「燕、趙為怨，天下無不知。〔自朱滔以來，燕、趙交惡。〕今天子伐趙，君坐全燕之甲，一人未濟易水，此正使潞人以燕賣恩於趙，敗忠於上，〔言燕本忠於上而盧從史以計敗之。敗，補邁翻。〕兩皆售也。〔賣物去手曰售。〕是燕貯忠義之心卒染私趙之口，不見德於趙人，惡聲徒嘈嘈於天下耳。〔貯，丁呂翻。卒，子恤翻。嘈，昨勞翻。〕惟君熟思之！」濟曰：「磿知之矣。」乃下令軍中曰：「五日畢出，後者醢以徇！」〔譚忠頗有戰國說士之風，而心為唐。〕
五年（庚寅，八一〇）
1春，正月，劉濟自將兵七萬人擊王承宗，時諸軍皆未進，濟獨前奮擊，拔饒陽、束鹿。
河東、河中、振武、義武四軍為恆 州北面招討，會於定州。會望夜，軍史以有外軍，請罷張燈。張茂昭曰：「三鎮，官軍也，〔三鎮，謂河中、河東、振武。〕何謂外軍！」命張燈，不禁行人，不閉 裏門，三夜如平日，亦無敢喧嘩者。〔唐制：兩京及諸州、縣街巷率置邏卒，曉暝傳呼，以禁夜行，惟元夕張燈，弛禁前後各一日。〕
丁卯，河東將王榮拔王承宗洄湟鎮。吐突承璀至行營，威令不振，與承宗戰屢敗；左神策大將軍酈定進戰死。定進，驍將也，〔酈定住，擒劉闢，有驍名。〕軍中奪氣。
2河南尹房式有不法事，東臺監察御史元稹奏攝之，〔唐制：御史分司東都，謂之東臺。攝，收也。〕擅令停務；朝廷以為不， 罰一季俸，召還西京。至敷水驛，〔華州華陰鯀西二十四里有敷水渠。九域志：華陰鯀有敷水鎮。〕有入侍後至，破驛門呼罵而入，以馬鞭擊稹傷面；〔考異曰：實 錄雲「中使仇士良與稹爭廳」。按稹及白居易傳皆雲「劉士元」，而實錄雲「仇士良」，恐誤。今止雲內侍。〕上復引稹前過，貶江陵士曹。〔復，扶又翻。前過， 謂擅令河南尹停務。上知曲在中官，故引前過以貶稹。〕翰林學士李絳、崔羣言稹無罪。白居易上言：「中使陵辱朝士，　中使不問而稹先貶，恐自今中使　出外益 暴橫，〔橫，戶孟翻。〕人無敢言者。又，稹為御史，多所舉奏，不避權勢，切齒者眾，恐自今無人肯為陛下當官執法，疾惡繩愆，〔為，於偽翻。〕有大姦猾，陛下無從得知。」上不聽。
3上以河朔方用兵，不能討吳少陽。三月，己未，以少陽為淮西留後。〔果如李絳之言。〕
4諸軍討王承宗者久無功，白居易上言，以為：「河北本不當用兵，今既出師，承璀未嘗苦戰，已失大將，〔謂酈定進戰死也。〕與從史兩軍入賊境，遷延進退，不惟意在逗留，亦是力難支敵。希朝、茂昭至新市鎮，竟不能過；〔新市，漢縣名，屬中山郡。唐初，新市縣屬觀州，武德五年廢州，並廢新市為鎮，屬九門縣。〕劉濟引全軍攻圍樂壽，久不能下。〔按劉濟時軍瀛州而攻槳壽。槳壽時屬深州，在瀛州南六十里。〕師道、季安元不可保，察其情狀，似相計會，各收一縣，遂不進軍。〔譚忠之為田季安計者，白居易已窺見之矣。〕陛下觀此事勢，成功有何所望！以臣愚見，須速罷兵，若又遲疑，其害有四：可為痛惜者二，可為深憂者二。何則﹖
若保有成，即不論用度多少；既的知不可，即不合虛費貲糧。〔貲，財也；或曰：當作資。〕悟而後行，事亦非晚。今遲校一日則有一日之費，更延旬月，所費滋多，終須罷兵，何如早罷！以府庫錢帛、百姓脂膏資助河北諸侯，轉令強大。此臣為陛下痛惜者一也。〔為，於偽翻；下同。〕
臣又恐河北諸將見吳少陽已受制命，〔言制以吳少陽為淮西留後。〕必引事例輕重，同詞請雪。承宗若章表繼來，即義無不許。請而後捨，體勢可知，轉令承宗膠固同類。如此，則與奪皆由鄰道，恩信不出朝廷，實恐威權盡歸河北。此為陛下痛惜者二也。
今天時已熱，兵氣相蒸，至於飢渴疲勞，驅以就戰，人何以堪！縱不惜身，亦難忍苦。況神策烏雜城市之人，例皆不慣如此，忽思生路，【章：甲十一行本「路」下有「或有奔逃」四字；乙十一行本同；孔本同；張校同；退齋校同。】連兵不解，不死於又屯，必思逃奔潰散為求生之路。〕一人若逃，百人相扇，一軍若散，諸軍必搖，事忽至此，悔將何及！此為陛下深憂者一也。
臣聞回鶻、吐蕃皆有細作，〔細作，古之諜者。〕中國之事，小大盡知。今聚天下之兵，唯討承宗一賊，自冬及夏，都未立功，則兵力之強弱，資費之多少，豈宜使西戎、北虜一一知之！忽見利生心，乘虛入寇，以今日之勢力，可能救其首尾哉！兵連禍生，何事不有！萬一及此，實關安危。此其為陛下深憂者二也。」〔「其」字衍。考異曰：白氏集雲「五月十日進」，據此疏雲：「從史雖經接戰，與賊勝負略均。」則是未就縛也。此月戊戌，從史已流驩州，疑「五月」當為「四月」。故移於此。〕
5盧從史首建伐王承宗之謀，〔事見上捲上年五月。〕及朝廷興師，從史逗留不進，陰與承宗通謀，令軍士潛懷承宗號；〔凡行軍各有號，以相識別。〕又高芻粟之價以敗度支，〔時吐突承璀總行營兵屯邢、趙界。邢州，昭義巡屬也。度支芻粟，不能遠致以給行營，就昭義市王糴，故盧從史得高其價以牟利。度，徒洛翻。〕諷朝廷求平章事，誣奏諸道與通，不可進兵。上甚患之。
會從史遣牙將王翊元入奏事，裴垍引與語，為言為臣之義，〔為言，於偽翻。〕微動其心，翊元遂輸誠，言從史陰謀及可取之狀，垍令翊元還本軍經營，復來京師，〔復，扶又翻。〕遂得其都知兵馬使烏重胤等款要。〔款，誠也。〕垍言於上曰：「從史狡猾驕很，必將為亂。今聞其與承璀對營，視承璀如嬰兒，往來都不設備；失今不取，後雖興大兵，未可以歲月平也。」上初愕然，熟思良久，乃許之。
從史性貪，承璀盛陳柯玩，視其所欲，稍以遺之；〔遺，唯季翻。〕從史喜，益相暱狎。〔暱，尼質翻。〕甲申，承璀與行營兵馬使李聽謀，召從史入營博，伏壯士於幕下，突出，擒詣帳後縛之，內車中，馳詣京師。〔考異曰：承璀傳曰　：「承璀出師經年無功，乃遣密人告王承宗，令上疏待罪，許以罷兵為解；仍奏昭義節度使盧從史素與賊通，許為承宗求節鉞。乃誘潞州牙將烏重胤謀，執從史送京師。」今從裴垍等傳。〕左右驚亂，〔從史之左右。〕承璀斬十餘人，諭以詔旨。從史營中士【章：甲十一行本「士」有「卒」字；乙十一行本同。】聞之，皆甲以出，操兵趨譁。〔操，七刀翻。趨譁，言趨走而喧譁也。〕烏重胤當軍門叱之曰：「天子有詔，從者賞，敢違者斬！」士卒皆斂兵還部伍。會夜，車疾驅，未明，已出境。重胤，承洽之子；〔新書作「承玼之子」；韓愈烏氏先廟碑亦作「承玼」。一本雲，「玼」或作「洽」。〕聽，晟之子也。
6丁亥，範希朝、張茂昭大破承宗之眾於木刀溝。〔新唐書地理志：定州新樂縣東南二十里有木刀溝，有民木刀居溝旁，因名之。〕
7上嘉烏重胤之功，欲即授以昭義節度使；李絳以為不可，請授重胤河陽，以河陽節度使孟元陽鎮昭義。會吐突承璀奏，已牒重胤句當昭義留後，〔句，古候翻。當，丁浪翻。〕絳上言：「昭義五州據山東要害，〔五州，澤、潞、邢、洛、磁。要害者，於我為要，於敵為害。〕魏博、恆、幽諸鎮蟠結，〔魏博一鎮，恆一鎮，幽一鎮；　謂之河朔三鎮。〕朝廷惟恃此以制之。邢、磁、洺入其腹內，〔邢州臨趙境，磁、洺臨魏境，其界犬牙相入。〕誠國之寶地，安危所繫也。曏為從史所據，使朝廷旰食，今幸而得之，承璀復以與重胤，〔復，扶又翻。〕臣聞之驚歎，實所痛心！昨國家誘執從史，雖為長策，已失大體。〔不能明底從史之罪而行天討，乃誘執之，是為失體。〕今承璀又以文牒差人為重鎮留後，為之求旌節，〔為，於偽翻〕無君之心，孰甚於此！陛下昨日得昭義，人神同慶，威令再立；今日忽以授本軍牙將，物情頓沮，紀綱大紊。校計利害，〔校，數也，考也。計，算也，度也。〕更不若從史為之。何則﹖從史雖蓄姦謀，已是朝廷牧伯。重胤出於列校，〔校，戶教翻。〕以承璀一牒代之，竊恐河南、北諸侯聞之，無不憤怒，恥與為伍；且謂承璀誘重胤逐從史而代其位，彼人人麾下各有將校，能無自危乎！儻劉濟、茂昭、季安、執恭、韓弘、師道繼有章表陳其情狀，〔張茂昭、田季安、程執恭、李師道。〕並指承璀專命之罪不知陛下何以處之﹖〔處，昌呂翻。〕若皆不報，則眾怒益甚；若為之改除，〔為，於偽翻。〕則朝廷之威重去矣。」上復使樞密使粱守謙密謀於絳曰：〔復，扶又翻〕「今重胤已總軍務，事不得已，須應與節。」對曰：「從史為帥不由朝廷，〔事見二百三十六卷德宗貞軋二十佃。帥，所類翻；下同。〕故吞其邪心，終成逆節。今以重胤典兵，即授之節威福之柄不在朝廷，何以異於從史乎！重胤之得河陽，已為望外久之福，豈敢更為旅拒！況重胤所以能執從史，本以杖順成功；一旦自逆詔命，安知同列不襲其跡而動乎！重胤軍中等夷甚多，必不願重胤獨為主帥。移之他鎮，乃愜眾心，〔愜，苦謟翻。〕憂其致亂乎！」上悅，皆如其請。壬辰，以重胤為河陽節度使，元陽為昭義節度使。
戊戌，貶盧從史驩州司馬。
8五月，乙巳，昭義軍三千餘人夜潰，奔魏州。〔潰奔者，盧從史之黨也。〕劉濟奏拔安平。
9庚申，吐蕃遣其臣論思邪熱入見，〔見，賢遍翻。〕且歸路泌、鄭叔矩之柩。〔平涼劫盟，泌、叔矩沒於吐蕃。柩，巨救翻。鄭註曰：在牀曰屍，在枯曰柩。〕
10甲子，奚寇靈州。
11六月，甲申，白居易復上奏，以為：「臣比請罷兵，〔易，以豉翻；下同。復，扶又翻；下同。上，時掌翻；下上言同。比，毗至翻。〕今之事勢，又不如，前不知陛下復何所待！」是時，上每有軍國大事，必與諸學士謀之；嘗踰月不見學士，李絳等上言：「臣等飽食不言，其自為計則得矣，如陛下何！陛下詢訪理道，〔理道，治道也。〕開納宜言，實天下之幸，豈臣等之幸！」上遽令「明日三殿對來」。〔三殿，麟德殿也；殿有三面，故曰三殿。三殿之西即翰林學士院。對來者，言明日當召對，可前來也。時召對廷臣，詔旨率有對來之語。〕
白居易嘗因論事，言「陛下錯」，上色莊而罷，密召承旨李絳，〔唐置翰林學士之始，無承旨。永貞元年，上始命鄭絪為承旨，大誥令、大廢置、丞相之密畫、內外之密奏、上之所 甚注意者，莫不專受專對。翰林學士凡十廳，南廳五間，北廳五間，中隔花笂道，承旨居北廳東第一間。〕謂「白居易小臣不遜，〔「白」當作「曰」。〕【章：甲 十一行本正作「曰」；張校同。】須令出院。」〔欲出居易，不令復入翰林。〕絳曰：「陛下容納直言，故羣臣敢竭誠無隱。居易言雖少思，〔少思，猶今人言久 入思慮也。少，詩紹翻。〕志在納忠。陛下今日罪之，臣恐天下各思箝口，〔箝，其廉翻。〕非所以廣聰明，昭聖德也。」上悅，待居易如初。〔考異曰：舊居易傳曰：「吐突承璀為諫承璀事切，上頗不悅，謂李絳曰：『白居易小子是朕拔擢，而無禮於朕，朕實難柰。』絳對曰：『居易所以不避死亡之誅，事無巨細必言者，蓋欲酬陛下特力拔擢耳。陛下欲開諫諍之路，不宜阻居易言。』上曰：『卿言是也。』由是多見聽納。」今從李司空論事。〕
上嘗欲近獵苑中，至蓬萊池西，〔蓬萊池在蓬萊殿之北，一曰太液池，池中有蓬萊山。自蓬萊池西出玄武門，入重元門，即苑中。重元門苑之南門，南對宮城玄武門。〕謂左右曰：「李絳必諫，不如且止。」
12秋，七月，庚子，王承宗遣使自為盧從史所離間，〔數，所角翻。考異曰：實錄：「淄青、幽州累有章表，請赦承宗。」按劉濟素與成德有怨，攻之最力。白居易請罷兵狀雲：「劉濟近日情似近忠，今忽罷兵，慮傷其意。又豈緣劉濟一人惆悵而不顧天下遠圖！」然則濟豈肯請赦承宗！今不取。〕朝廷亦以師久無功，丁未，制洗雪承宗，以為成德軍節度使，復以德、棣二州與之；〔復，扶又翻。〕悉罷諸道行營將士，共賜布帛二十八萬端匹；〔唐制：布帛六丈為端，四丈為匹。〕加劉濟中書令。
13劉濟之討王承宗也，以長子緄為副大使，〔長，知兩翻。緄，古本翻。〕掌幽州留務。濟軍瀛州刺史，濟署行營都知兵馬使，使屯饒陽。濟有疾，總與判官張閗、〔閗，墟里翻。〕孔目官成國寶謀，詐使人從長安來，曰：「朝廷以相公逗留無功，已除副大使為節度使矣。」明日，又使人來告曰　：「副大使旌節已至太原。」又使人走而呼曰：〔呼，火故翻。〕「旌節已過代州。」舉軍驚駭。濟憤怒，不佑所為，殺大將素與緄厚者數十人，追緄詣行營，以張閗兄皋代知留務。濟自朝至日昃不食，渴索飲，〔索，山客翻。〕總因置毒而進之。七卯，濟薨。緄行至涿州，〔涿州，南至莫州一百六十里。莫州，南至瀛州八十里。〕總矯以父命杖殺之，遂領軍務。
14嶺南監軍許遂振以飛語毀節度使楊於陵於上，上命召於陵還，除冗官。〔楊於，音烏；召於同。冗官，散官也。冗，而隴翻。〕裴　曰：「於陵性廉直，陛下以遂振故黜藩臣，不可。」丁巳，以於陵為吏部侍郎。遂振尋自抵罪。
15八月，乙亥，上與宰相語及神仙，問：「果有之乎﹖」〔憲宗信方士之心已露於此。〕。李藩對曰：「秦始皇、漢武帝學仙之效，具載前史，〔事各見本紀。〕太宗服天竺僧長年藥致疾，〔事見二百一卷高宗總章二年。〕此古今之明戒也。陛下春秋鼎盛，方勵志太平，宜拒絕方士之說。苟道盛德充人安國理，何憂無堯、舜之壽乎！」
16九月，己亥，吐突承璀自行營還，〔自討王承宗還也。還，從宣翻，又如字。〕辛亥，復為左衛上將軍，充左軍中尉。裴垍曰：「承璀首唱用兵，〔事見上捲上年四月。〕豈得全不貶黜以謝天下乎！」給事中段平仲、呂元膺言承璀可斬。李絳奏稱：「陛下不責承璀，他日復有敗軍之將，何以處之﹖〔復，扶又翻。處，昌呂翻。〕若或誅之，則同罪異罰，彼必不服；若或釋之，則誰不保身而玩寇乎！願陛下割不忍恩，行不易之典，〔有功必賞，敗軍必誅，此古今不易之典。〕使將帥有所懲勸。」間二日，〔間，如字。〕上罷承璀中尉，降為軍器使；〔唐中世以後，置內諸司使，以宦官為之，軍器庫使其一也。宋白曰：軍器本屬軍器監，中世置軍器使，貞元四年廢武庫，其器械隸於軍器使。〕中外相賀。
17裴垍得風疾，上甚惜之，中使候問旁午於道。〔一縱一橫為旁午〕
18丙寅，以太常卿權德輿為禮部尚書、同平章事。
19義武節度使張茂昭請除代人，欲舉族入朝。河北諸鎮互遣人說止之，〔說，輸芮翻。〕茂昭不從，凡四上表；上乃許之。以左庶子任迪簡為義武行軍司馬。茂昭悉以易、定二州簿書管鑰授迪簡，遣其妻子先行，曰：「吾不欲子孫染於污俗。」
茂昭既去，十月，戊寅，虞侯楊伯玉作亂，囚迪簡。辛巳，義武將士共殺伯玉。兵馬使張佐元又作亂，囚迪簡，迪簡乞歸朝。既而將士復殺佐元，奉迪簡主軍務。〔復，扶又〕時易定府庫罄竭，閭閻亦空，〔周禮：五家為比，五比為閭。閻，裏中門也。〕迪簡無以犒士，乃設糲飯與士卒並食之，〔糲，盧達翻，脫粟飯也。〕身居戟門下經月；〔藩鎮府門列戟，因謂之戟門。〕將士感之，共請迪簡還寢，然後得安其位。上命以綾絹十萬匹賜易定將士；壬辰，以迪簡為義武節度使。〔憲宗用任迪簡而得易定，穆宗用張夕靖而失幽燕，節鎮命代，可不謹哉！〕甲午，以張昭為河中、慈、隰、晉、絳節度使，從行將校皆拜官。
20右金吾大將軍伊慎以錢三萬緡賂右軍中尉第五從直，求河中節度使；從直恐事泄，奏之。十一月，庚子，貶慎為右衛將軍，坐死者三人。
初，慎自安州入朝，〔入朝，見上卷元和元年。〕留其子宥主留事，朝廷因以為安州刺史，未能去也。〔去，羌呂翻。〕會宥母卒於長安，宥利於兵權，不時發喪。鄂嶽觀察使郗士美遣僚屬以事過其境，宥出迎，因告以兇問，〔兇問，母卒之問也。〕先備籃輿，即日遣之。〔即今之轎也。〕
21甲辰，會王纁薨。〔纁，上弟也。薨，呼肱翻。〕
22庚戌，以前河中節度使王鍔為河東節度使。上左右受鍔厚賂，多稱譽之，〔譽，音餘。〕上命鍔兼平章事，李藩固執以為不可。權德輿曰：「宰相非序進之官。唐興以來，方鎮非大忠大勳則跋扈者，朝廷或不得已而加之。今鍔既無忠勳，朝　廷又非不得已，何為遽以此名假之！」 上乃止。〔考異曰：舊李藩傳曰：「鍔以錢數千萬賂遺權侍，求兼宰相。藩與權德輿在中書，有密旨曰：『王鍔可兼宰相，宜即擬來。』藩遂以筆塗『兼宰相』字， 卻奏上雲：『不可。』德輿失色曰：『縱不可，宜別作奏，豈可以筆塗詔邪！』曰：『勢迫矣，出今日，使不可止，日又暮，何暇別作奏。』事果寢。」會要：『崔 鉉曰：「此乃不諳故事者之妄傳，史官之謬記耳。既稱奉密旨，宜擬狀中陳論，固不假以筆塗詔矣。凡欲降白麻，若商量於中書、門下，皆前一日進文書，然後付翰林草麻。」又稱：藩曰：「勢迫矣，出今日，使不可止」尤為疏闊。蓋由史氏以藩有直亮之名，欲委曲成其美，豈所謂直筆哉！舊德輿傳曰：「初，鍔來朝，貴倖多譽鍔者，上將加平章事，李藩堅執以為不可，德輿繼奏云云，乃止。」今從之。〕
鍔有吏才，工於完聚。範希朝以河東全軍出屯河北，〔謂討王承宗也。〕耗散甚眾；鍔到鎮之初，兵不滿三萬人，馬不過六百匹，歲餘，兵至五萬人，馬有五千匹，器械精利，倉庫充實。又進家財三十萬緡，上復欲加鍔平章事，李絳諫曰：「鍔在太原，雖頗著績效，今因獻家財而命之，若後世！」上乃止。〔復，扶又翻。〕
23中書侍郎【章：甲十一行本「郎」下有「同平章事」四字；乙十一行本同；張校同，雲無註本亦無。】裴垍數以疾辭位；〔數，所角翻。〕庚申，罷為兵部尚書。
24十二月，戊寅，張茂昭入朝，請遷祖考之骨於京兆。〔張茂昭祖謐、父孝忠，皆葬河北。〕
25壬午，以御史中丞呂元膺為鄂嶽觀察使。元膺嘗欲夜登城，門已鎖，守者不為開。〔鏁，蘇果翻。不為，於偽翻。〕左右曰：「中丞也。」對曰：「夜中難辯真偽，雖中丞亦不可。」元膺乃還。〔還，音旋，又如字。〕明日，擢為重職。
26翰林學士、司勳郎中李絳面陳吐突承璀專橫，語極懇切。〔橫，戶孟翻。懇，誠至也。〕上作色曰：「卿言太過！」絳泣曰：「陛下置臣於腹心耳目之地，若臣畏避左右，愛不言，是臣負陛下；言之而陛下惡聞，〔惡，烏路翻。〕乃陛下負臣也。」上怒解，曰：「卿所言皆人所不能言，使朕聞所不聞，真忠臣也。他日盡言，皆應如是。」己丑，以絳為中書舍人，學士如故。
絳嘗從諫上聚財，〔從，千容翻。〕上曰：「今兩鈳數十州，皆國家政令所不及，河、湟數千里，淪於左衽，朕日夜思雪袓宗之，恥而財力不贍，故不得不蓄聚耳。不然，朕宮中用度極儉薄，多藏何用邪！」〔淮西既平，帝之所聚，適為驕侈之資耳。〕
六年（辛卯、八一一）
1春，正月，甲辰，以彰義留後吳少陽為節度使。
2庚申，以前淮南節度使李吉甫為中書侍郎、同平章事。二月，壬申，李藩罷為太子詹事。
3己丑，忻王造薨。〔造，代宗之子，叔袓也。〕
4宦惡李絳在翰林，〔惡，烏路翻。〕以為戶部侍郎，判本司。〔判本司者，判戶部職事。唐自中世以後，戶部侍郎或判度支，故以判戶部為判本司，此二十四司之司也。〕上問：【章：甲十一行本「問」下有「絳」字；乙十一行本同；退齋校同。】「故事，戶部侍郎皆進羨餘，〔羨，弋線翻。〕卿獨無進，何也﹖」對曰：「守土之官，厚斂於人以市私恩，天下猶共非之；況戶部所掌，皆陛下府庫之物，給納有籍，安得羨餘！若自左藏輸之內藏〔斂，力贍翻。藏，徂浪翻。〕以為進奉，是猶東庫移之西庫，臣不敢踵此弊也。」〔自玄宗時，王佅歲進錢以供天子燕私，至裴延齡而其弊極矣。〕上嘉其直，益重之。
5乙巳，上問宰相：「為政寬猛何先﹖」權輿對曰：「秦以慘刻而亡，漢以寬大而興」。太宗觀明堂圖，禁抶人背；〔事見一百九十三卷貞觀四年。抶，醜慄翻。〕是故安、史以來，屢有悖逆之臣，皆旋踵自亡，〔悖，蒲內翻，又蒲沒翻。〕由袓宗仁政結於人心，人不能忘故也。然則寬猛之先後可見矣。」上善其言。
6夏，四月，戊辰，以兵部尚書裴垍為太子賓客，李吉甫惡之也。〔惡，烏路翻。〕
7庚午，以刑部侍郎、鹽鐵轉運使盧坦為戶部侍郎、判度支。或告泗州刺史薛謇為代北水運使，有異馬不以獻；事下度支，〔謇，知輦翻。下，戶嫁翻。〕使巡官往驗，未返，上遲之，使品官劉泰昕按其事。〔唐內侍省有品官，白身，二千九百三十一人。昕，許斤翻。〕盧坦曰：「陛下既使有司驗之，　又使官繼往，豈大臣不足信於品官乎！臣請先就黜免。」上召泰昕還。〔還，音旋，又如字。〕
8五月，前行營糧料使於皋謨、董溪〔行營，謂前討恆州行營。〕坐贓數千緡，敕貸其死；皋謨流春州，溪流封州，行至潭州，並追遣中使賜死。〔春州，漢合浦邵高涼縣地，隋為高涼邵之陽春縣，唐置春州，京師東南六千四百四十八里。封州，至京師水陸四千五百一十里。潭州，京師南二千四百四十五里。〕權德輿上言，以為：「皋謨等罪當死，陛下肆諸市朝，〔何晏曰：已刑而陳其屍曰肆。朝，直遙翻。〕誰不懼法！不當已赦而殺之。」溪，晉之子也。〔董晉相德宗，後鎮宣武，薨於鎮。〕
9庚子，以金吾大將軍李惟簡為鳳翔節度使。〔李惟簡，惟旨之弟也。〕隴州地與吐蕃接，舊常朝夕相伺，〔伺，相吏翻。〕更入攻抄，〔更，工衡翻。抄，楚交翻。〕人不得息。惟簡以為邊將當謹守備，蓄財穀以待寇，不當覩小利，起事盜恩，〔生事邀功竊取官賞，是為盜恩。〕禁不得妄入其地；〔禁妄入吐蕃界。〕益市耕牛，鑄農器，以給農之不能自具者，增墾田數十萬畝。屬歲屢稔，〔屬，之慾翻。屢，良遇翻，又如字。〕公私有餘，販者流及他方。
10賜振武節度使阿跌光進姓李氏。
11六月，丁卯，李吉甫奏：「自秦至隋十有三代，〔吉甫所謂十三代，以秦、漢、魏、晉、宋、齊、梁、陳、北魏、北齊、周、隋為數也。〕設官之多，無如國家者。天寶以後，中原宿兵，見在可計者八十餘萬，〔見，賢遍翻。〕其餘為商賈、僧、道不服田畝者什有五六，〔賈，音古。〕是常以三分勞筋苦骨之人奉七分待衣坐食之輩也。今內外官以稅錢給俸者不下萬員，天下三百餘縣，或以一縣之地而為州，一鄉之民而為縣者甚眾，請敕有司詳定廢置，吏員可省者省之，州縣可併者併之，入仕之塗可減之。又，國家舊章，依品制俸，官一品月俸錢三十緡；〔永徽之制，一品月俸八千。開元二十四年，令百官防閤庶僕俸食雜用，以月給之，總稱月俸，一品為錢三萬一千。〕職田祿米不過千斛。〔唐初給一品職田六十頃、祿七百石。〕艱難以來，增置使額，厚給俸錢，〔自兵興後，權臣增領諸使，月給厚俸，比開元制祿數倍。〕大曆中，灌臣月俸至九千緡，州無大小，刺史皆千緡。〔新志雲：權臣月俸有至九十萬者，刺史亦至十萬，即此數也。〕常袬為相，始立限約，〔事見二百二十五卷代宗大曆十二年。〕李泌又量其閒劇，隨事增加，〔事見二百三十三卷德宗貞元四年。量，音良；下同。〕時謂通濟，理難減削。然猶有名存職廢，或額去俸存，閒刻之間，厚薄頓異。請敕有司詳考俸料、雜給，量定以聞。」〔按常袬為相，增京官正員及諸道觀察使、都團練使、副使以下料錢。李泌為相，又增百官及畿內官月俸， 復置手力資課歲給錢。左、右衛上將軍以下又有六雜給：一曰糧米，二曰鹽，三曰私馬，四曰手力，五曰隨身，六曰春、冬服。私馬則有芻豆，手力則有資錢，隨身 則有糧、、米鹽，春、冬服則有布、絹、絁、紬、綿。射生、神策大將軍增以鞋。州縣官有手力、雜給錢。李吉甫請就加詳校而量定之也。〕於是命給事中段平仲、中書舍入韋貫之、兵部侍郎許孟容、戶部侍郎李絳同詳定。
12秋，九月，富平人梁悅報父仇，殺秦杲，自詣縣請罪。敕：「復讎，據禮經則義不同天，〔禮記曰：父之讎不與共戴天。〕徵法令則殺人者死。禮、法二事，皆王教之大端，有此異同固資論辯，宜令都省集議聞奏。」〔都省，尚書都省。〕職方員外郎韓愈議，以為：「律無其條，非闕文也。蓋以不許復讎，則傷孝子之心而乖先王之訓；許復讎，則人將倚法專殺，無以禁止其端矣。故聖人丁寧其義於經，而深沒其文於律，其意將使法吏一斷於法，〔斷，丁亂翻。〕而經術之士得引經而議也。宜定其制曰：『凡復父讎者，事發，具申尚書省集議奏聞，酌其宜而處之。』〔處，昌翻。〕則經律無失其指矣。」敕：「梁悅杖一百，流循州。」〔循州，古龍川縣地。舊志：至東都四千八百里。加東都至京師道里，從可知也。〕
13甲寅，吏部奏準敕並省內外官計八百八員，諸司流外一千七百六十九人。
14黔州大水壞城郭，〔黔，音禽，又其廉翻。壞，音怪。〕觀察使竇羣癹溪洞蠻以治之；〔黔中觀察使領辰、錦、施、敘、獎、夷、播、思、費、南、溪、溱等州，又有羈縻州五十，大率皆溪洞蠻也。治，直之翻。〕督役太急，於是辰、漵二州蠻反，〔敘州，本巫州，天授二年改沅州，開元十三年以沅、原聲相近，復為巫州，大曆五年更名敘州。考異曰：舊傳作「辰、錦二州」，今從實錄。〕羣討之，不能定。戊午，貶羣開州刺史。〔開州，治開江縣，因縣名州，京師南一千四百六十里。〕
15冬，十一月，弓箭庫使劉希光〔唐內諸司使，弓箭庫使在軍器庫使之下。〕受羽林大將軍孫鑄錢二萬緡，為求方鎮，〔暃，神六翻。為於偽翻。〕事覺，賜死。事連左衛上將軍、知內侍省事吐承璀，丙申，以承璀為淮南監軍。上問李絳：「朕出承璀何如﹖」對曰：「外人不意陛下遽能如是。」上曰：「此家奴耳，曏以其驅使之又，〔承璀事帝於東宮。〕故假以恩私；若有違犯，朕去之輕如一毛耳！」〔去，羌呂翻。〕
16十六宅諸王既不出閤，〔考異曰：新李吉甫傳作「十宅」〕。按舊紀，自此至唐末，皆雲「十六宅」。新傳誤也。餘按開元以來，皇子多居禁中，詔附苑城為大宮，分院而處，號十王宅，中人押之；就夾城參天子起居。其後增為十六宅。舊史曰：開元於安國寺東附苑城為大宅，分院而居，號十王宅。十王，謂慶、忠、棣、鄂、儀、潁、永、榮、延、濟。其後盛、儀、壽、豐，恆、梁六王又就封入內宅，此十六宅得名之始也。〕其女嫁不以時，選尚者皆由宦官，率以厚賂自達。李吉甫上言：「自古尚主必擇其人，獨近世不然。」十二月，壬申，詔封恩王等六女為縣主，委中書、門下、宗正、吏部選門地人才稱可者嫁之。〔稱，尺證翻。〕
17己丑，以戶部侍郎李絳為中書侍郎、同平章事。〔考異曰：舊傳曰：「吐突承璀恩寵莫二，是歲，將用絳為宰相，前一日出璀為淮南監軍；翌日降制，以絳同平章事。」新傳曰：「絳所言無不聽，帝欲遂以為相。而承璀寵方盛，忌其進，陰有毀短，帝乃出承璀淮南監軍；翌日，拜絳同平章事。」今據實錄，出承璀至絳入相五十四日。舊傳雲：「翌日」，誤也。〕李吉甫為相，多脩舊怨，上頗知之，故擢絳為相。吉甫善逄迎上意，而絳鯁直，數爭論於前；〔數，所角翻。〕上多直絳而從其言，由是二人有隙。
18閏月，辛卯朔，黔州奏：辰、漵賊帥張伯靖寇播州、費州。〔漵，音敘。〕
晧試太子通事舍人李涉〔唐太子通事舍人屬右春坊，員八人，正七品下，掌導宮臣辭見、承令勞問。此職事官也。若涉則試官。〕佑上於吐突承璀恩顧未衰，乃投匭 上疏稱「承璀有功，希光無罪。承璀又委心腹，不宜遽棄。」知匭使、諫議大夫孔戣見其副章，詰責不受；涉乃行賂，詣光順門通之。〔戣，渠龜翻。武后垂拱四年，置匭四枚，共為一室，列於朝堂：東方木位，主春，配仁，色青，仁者以亭育為本，以青匭置於東，有能告養人及勸農之事者投之，銘曰延恩匭；南方火位，主夏，色赤，配信，信者風化之本，以丹匭置於南，有能正諫、論時政得失者投之，銘曰招諫匭；西方金位，主秋，色白，配義，義者以斷決為本，以素匭置於西，有欲自陳抑屈者投之，銘曰申冤匭；北方水位，主冬，色玄，配智，智者謀慮之本，以玄匭置於北，能告以謀智者投之，銘曰通玄匭。以諫議、補、拾充使於朝堂，知匭事。每日所有投書，至暮並即進入；其詣光順門進狀者，閤門使收而進之。宋朝改知匭使為理檢使。宋白曰：光順門外即昭慶門。匭，居洧翻。〕戣聞之，上疏極言「涉姦險欺天，請加顯戮。」戊申，貶涉峽州司倉。〔峽州，古夷陵地，蜀置宜都郡，梁置宜州，後魏改拓州；取開拓之義；周武帝以州扼三峽之口，改曰峽州。舊志：峽州，京師東南一千八百八十八里。〕涉，渤之兄；〔李渤時隱於少室山。〕戣，巢父之子也。〔孔巢父死於李懷光之難。〕
20辛亥，惠昭太子寧薨。〔寧立為太子，見上卷四年三月。〕
21是歲，天下大稔，米鬥有直二錢者。
七年（壬辰、八一二）
1春，正月，辛未，以京兆尹元義方為鄜坊觀察使。初，義方媚事吐突承璀，李吉甫欲自託於承璀，擢義方為京兆尹。李絳惡義方為人，故出之。〔惡，烏路翻。〕義方入謝，因言「李絳私其同年許季，除京兆少尹，出臣鄜坊，專作威福，欺罔聰明。」上曰：「朕諳李絳不如是。〔諳，烏含翻。〕明日，將問之。」義方惶愧而出。明日，上以詰絳曰：　「人於同年居有情乎！」對曰：「同年，乃九州四海之人偶同科第，或登科然後相識，情於何有！〔唐人謂同榜進士為同年，至今猶然。〕且陛下不以臣愚，備位宰相，宰相職在量才授任，若其人果才，雖在兄弟子姪之中猶將用之，況同年乎！避嫌而棄才，是乃便身，非徇公也。」下曰：「善，朕知卿必不爾。」遂趣義方之官。〔趣，讀曰促。〕
2振武河溢，毀東受降城。〔東受降城瀕河，河溢，故毀城。〕
3三月，丙戌，上御延英殿，李吉甫言：「天下已太平，陛下宜為樂。」〔樂，音洛；下同。〕李絳曰：「漢文帝時兵木無刃，家給人足，賈誼猶以為厝火積薪之下，不可謂安。〔見十四卷漢文帝六年。〕今法令所不能制者，河南、北五十餘州；犬戎腥羶，近接涇、隴，烽火屢驚；〔唐六：烽候所置，大率三十里。若有山岡隔絕，須逐便安置，得相望見，不必要限三十里。其逼邊境者，築城而置之，每烽置帥副各一人。其放烽有一炬、兩炬、三炬、四炬，隨賊多少為差。〕加之水旱時作，倉廩空虛，此正陛下宵衣旰食之時，豈得謂之太平，遽為樂哉！」〔旰，古按翻。〕上欣然曰：「卿言正合朕意。」退，謂左右曰：「吉甫專為悅媚；如李絳，真宰相也！」
上嘗問宰相：「貞元中政事不理，何乃至此﹖」李吉甫對曰：「德宗自任聖智，不信宰相而信他人，是使姦臣得乘間弄威福。〔間，古莧翻。〕政事不理，職此故也。」上曰：「然此亦未必皆德宗之過。朕幼在德宗左右，見事有得失，當時宰相亦未有再三執奏者，皆懷祿祿偷安，今日豈得專歸咎於德宗邪！卿輩宜用此為戒，事有非是，當力陳不已，勿畏朕譴怒而遽止也。」
李吉甫嘗言：「人臣不當強諫，〔左傳：宮之奇之為人也，懦而不能強諫。陸德明音義曰：強，其良翻，又其兩翻。〕使君悅臣安，不亦美乎！」李絳曰：「人臣當犯顏苦口，指陳得失，若陷君於惡，豈得為忠！」上曰：「絳言是也。」吉甫至中書，臥不視事，長籲而已。李絳或久不諫，上輒詰之曰：「豈朕不能容受邪，將無事可諫也﹖」
李吉甫又嘗言於上曰：「賞罰，人主之二柄，不可偏廢。陛下踐阼以來，惠澤深矣；而威刑未振，中外懈惰，〔懈，古隘翻，怠也。〕願加嚴以振之。」上顧李絳曰：「何如﹖」對曰：「王者之政，尚德不尚刑，豈可捨成、康、文、景而效秦始皇父子乎！」上曰：「然。」後旬餘，於拐入對，亦勸上峻刑。又數日，上謂宰相曰：「於拐大是姦臣，勸朕峻刑，卿知其意乎﹖」皆對曰：「不知也。」上曰：「此欲使朕失人心耳。」吉甫失色，退而抑首不言笑竟日。〔上以於拐峻刑之言為姦，故吉甫愧前之失言。〕
4夏，四月，丙辰，以庫部郎中、翰林學士崔羣為中書舍人，學士如故。〔庫部郎，掌戎器、鹵簿、儀仗，屬兵部。〕上嘉羣讜直，〔讜，音黨。〕命學士「自今奏事，必取崔羣連署，然後進之。」羣曰：「翰林舉動皆為故事。必如是，後來萬一有阿媚之人為之長，〔長，知丈翻。〕則下位直言無從而進矣。」固不奉詔。章三上，〔上，時掌翻。〕上乃從之。
5五月，庚申，上謂宰相曰：「卿輩屢言淮、浙去歲水旱，近有御史自彼還，言不至為災，事竟如何﹖」李絳對曰：「臣按淮南、浙西、浙東奏狀，皆雲水旱，人多流亡，求設法招撫，〔設為法制以招撫流亡之民。〕其意似恐朝廷罪之者，豈肯無災而妄言有災邪！此蓋御史欲為姦諛以悅上意耳，願得其主名，按致其法。」上曰：「卿言是也。國以人為本，聞有災當亟救之，豈可尚復疑之邪！〔復，扶又翻。〕朕適者不思，失言耳。」命速蠲其租賦。上嘗與宰相論治道於延英殿，〔治，直吏翻。〕日旰，暑甚，汗透御服，宰相恐上體倦，求退。上留之曰：「朕入禁中，所與處者獨宮人、宦官耳，故樂與卿等且共談為理之要，殊不知倦也。」〔為理，猶言為治。唐避高宗諱，改治為理。處，昌呂翻。樂，音洛。〕
6六月，癸巳，司徒、同平章事杜佑以太保致仕。
7秋，七月，乙亥，立遂王宥為太子，更名恆。〔更，工衡翻。恆，戶登翻。考異曰：舊澧王惲傳曰：「時吐突承璀恩寵特異，惠昭太子薨，議立儲副，承璀獨排羣議屬澧王，欲以威權自樹。賴上明斷不惑。」承璀傳曰：「八年，欲召承璀還，乃罷絳相位。承璀還，復為神策中尉。惠昭太子薨，承璀建議請立澧王寬為太子。憲宗不納，立遂王宥。」崔羣傳曰：「憲宗以澧王居長，又多內助。」新傳亦曰：「惠昭太子薨，承璀請立澧王，不從。」據實錄：「六年十一月，承璀監淮南軍。閏十二月，惠昭太子薨。明年，承璀乃召還。」而新、舊傳皆如此。穆宗卒以此殺承璀。蓋憲宗末年，承璀欲廢太子，立澧王耳，非惠昭初薨時也。〕恆，郭貴妃之子也。諸姬子澧王寬，長於恆；〔長，知兩翻。〕上將立恆，命崔羣為寬草讓表，〔為，於偽翻。〕羣曰：「凡推己之有以與人謂之讓。〔推，吐雷翻。〕遂王，嫡子也，寬何讓焉！」〔史言崔羣力為憲宗言立子以嫡不以長之義。〕上乃止。
8八月，戊戌，魏博節度使田季安薨。
初，季安娶洺州刺史元誼女，〔元誼奔魏見二百三十五卷德宗貞元十二年。〕生子懷諫，為節度副使。〔新志：節度副使在行軍司馬之下，節度副大使則在行軍司馬之上，河北三鎮以為儲帥。〕牙內兵馬使田興，庭玠之子也，〔田庭玠見二百二十六卷德宗建中二年。〕有勇力，頗讀書，性恭遜。季安淫虐，興數規諫，〔數，所角翻。〕軍中賴之。季安以為收眾心，出為臨清鎮將，將【章：甲十一行本不重「將」字；乙十一行本同。】欲殺之。〔將欲，如字。〕興陽為風痹，〔痹，必至翻，冷濕病也。〕灸灼滿身，〔灸，居又翻，灼艾也。〕乃得免。季安病風，殺戮無度，軍政廢亂，夫人元氏召諸將立懷諫為副大使，知軍務，時年十一；〔考異曰：論事集作「十二」，今從實錄及舊傳。〕遷季安於別寢，月餘而薨。召田興為步射都佑兵馬使。
辛亥，以左龍武大將軍薛平為鄭滑節度使，欲以控制魏博。
上與宰相議魏博事，李吉甫請興兵討之，李絳以為魏博不必用兵，當自歸朝廷。吉甫盛陳不可不用兵之狀，上曰：「朕意亦以為然。」絳曰：「臣竊觀兩河藩鎮之跋扈者，皆分兵以隸諸將，不使專在一人，恐其權任太重，乘間而謀己故也。〔間，古莧翻。〕諸將勢均力敵，莫能相制，欲廣相連結，則眾心不同，其謀必泄；欲獨起為變，則兵少力微，勢必不成。加以購賞既重，刑誅又峻，是以諸將互相顧忌，莫敢先發，跋扈者恃此以為長策。然臣竊思之，若常得嚴明主帥能制諸將之死命者以臨之，則粗能自固矣。〔帥，所類翻。粗，坐五翻，今讀從去聲。〕今懷諫乳臭子，不能自聽斷，〔斷，丁自翻。〕軍府大權必有所歸，諸將厚薄不均，怨怒必起，不相服從，則曏日分兵之策，適足為今日禍之階也。田氏不為屠肆，〔謂舉家見屠，骨肉分裂，若屠家之屠羊豕然，掛肉於枅以為列肆。〕則悉為俘囚矣，何煩天兵哉！〔天子之兵，謂之天兵。〕彼自列將起代主帥，鄰道所惡，莫甚於此。〔惡，烏路翻。〕彼不倚朝廷之援以自存，則立為鄰道所韰粉矣。〔韰，與齏同，牋西翻，誶切薑蒜為之。〕故臣以為不必用兵，可坐待魏博之自歸也。但願陛下按兵養威，嚴敕諸道選練士馬以須後敕。〔須，待也。〕使賊中知之，不過數月，必有自效於軍中者矣。至時，惟在朝廷應之敏速，中其機會，〔中，竹仲翻。〕不愛爵祿以賞其人，使兩河藩鎮聞之，恐其麾下效之以取朝廷之賞，必皆恐懼，爭為恭順矣。此所謂不戰而屈人兵者也。」上曰：「善！」
他日，吉甫復於延英盛陳用兵之，〔復，扶又翻；下同。〕且言芻金帛皆已有備。上顧問絳，〔顧，迴視也。〕絳對曰：「兵不可輕動。前年討恆州，〔恆，戶登翻。〕四面發兵二十萬，又發兩神策兵自京赴之，天下騷動，所費七百餘萬緡，訖無成功，為天下笑。〔謂吐突承璀討王承宗也。〕今瘡痍未復，人皆憚戰；若又使敕命驅之，臣恐非直無功，或生他變。況魏博不必用兵，事勢明白，願陛下勿疑。」上奮身撫案曰：「朕不用兵決矣。」〔撫，拍也。考異曰：新吉甫傳：「魏博節度使田季安疾甚，吉甫請任薛平為義成節度使，以重兵控邢、洛，因圖上河北險要所在，帝張於浴堂門壁，每議河北事，必指吉甫曰：『朕日按圖，信如卿料矣。』按憲宗竟用李絳之策不用兵而魏博平，不如新傳所言。今不取。〕絳曰：「陛下雖有是言，恐退朝之後，復有熒惑聖聽者。」上正色厲聲曰：「朕志已決，誰能惑之！」絳乃拜賀曰：「此社稷之福也。」
既而田懷諫幼弱，軍政皆決於家僮蔣士則，數以愛憎移易諸將，〔數，所角翻。〕眾皆憤怒。朝命久不至，〔朝，直遙翻。〕軍中不安。田興晨入府，士卒數千人大，譟，環興而拜，〔環，音宦。〕請為留後。興驚僕於地，眾不散；久之，興度不免，〔度，徒洛翻。〕乃謂曰：「汝肯聽吾言乎！」皆曰：「惟命。」興曰：「勿犯副大使，守朝廷法令，申版籍，請官吏，然後可。」皆曰「諾。」興乃殺蔣士則等十餘人，遷懷諫於外。〔代宗廣德元年，田承嗣帥魏博，四世，四十九年而滅。〕
