△卷第一百七十六
陳紀十〔起閼逢執徐（甲辰），盡著雍涒灘（戊申），凡五年。〕
長城公下
至德二年（甲辰、五八四）
1春，正月，甲子，日有食之。
2己巳，隋主享太廟；辛未，祀南郊。
3壬申，梁主入朝於隋，〔朝，直遙翻；下同。〕服通天冠、絳紗袍，北面受郊勞。及入見於大興殿，隋主服通天冠、絳紗袍，梁主服遠遊冠、朝服，君臣並拜。〔通天冠、絳紗袍，天子之服也；服天子之服，北面以受郊勞，示臣服於隋而未至純於臣也。遠遊冠、朝服，諸王見天子之服也；入見大興殿，純於臣矣。大興殿，隋新都正殿也，唐為西 內太極殿。遠遊，三梁冠，黑介幘。朝服，絳紗單衣，白紗內單，皁領、袖，皁纐，革帶，鉤黲，假帶，方心；絳紗蔽膝，韈，鳥，綬，劍佩。君臣並拜，非禮也。 勞，力到翻。見，賢遍翻。纐，雛免翻。黲，醜例翻，又敕列翻。〕賜縑萬匹，珍玩稱是。〔稱是，言其直與萬縑稱也。稱，尺證翻。〕
4隋前華州刺史張賓、〔華，戶化翻。〕儀同三司劉暉等造甲子元曆成，〔甲子元曆，其要以上元甲子，己巳已來至開皇四年歲在甲辰積算起。〕奏之。壬辰，詔領新曆。〔考異曰：隋律曆志雲：「二月撰成奏上。」今從帝紀。〕
5癸巳，大赦。
6二月，乙巳，隋主餞梁主於灞上。〔梁主歸國，故餞之。〕
7突厥蘇尼部男女萬餘口降隋。〔厥，九勿翻。尼，女夷翻。降，戶江翻；下同。〕
8庚戌，隋主如隴州。〔五代志：扶風汧源縣，西魏置隴東郡及東秦州，後改隴州。〕
9突厥達頭可汗請降於隋。〔可，從刊入聲。汗，音寒。考異曰：隋帝紀雲：「突厥阿史那玷厥帥其屬來降。」按時玷厥方強，蓋文降耳。〕
10夏，四月，庚子，隋以吏部尚書虞慶則為右僕射。
帝以隴西頻被寇掠，而俗不設村塢，〔塢，安古翻，壁壘也。說文曰：小障也，一曰庳城也。通俗文：營居曰塢。被，皮義翻。〕命子幹勒民為堡，〔堡，音保，小城也。〕仍營田積穀。子幹上書曰：「隴右、河西，土曠民稀，邊境未寧，不可廣佃。〔上，時掌翻。佃，徒年翻，作田也。〕比見屯田之所，〔比，毗至翻。〕獲少費多，虛役人功，卒逢踐暴；〔少，詩沼翻。卒，子恤翻。〕屯田疏遠者請皆廢省。但隴右之人以畜牧為事，〔畜，許六翻。〕若更屯聚，彌不自安。但使鎮戍連接，烽堠相望，〔堠，戶遘翻。〕民雖散居，必謂無慮。」帝從之。
以子幹曉習邊事，丁巳，以為榆關總管。〔五代志：榆林郡金河縣，開皇三年置榆關總管。榆林郡後置勝州。〕
12五月，以吏部尚書江總為僕射。
13隋主以渭水多沙，深淺不常，漕者苦之，六月，壬子，詔太子左庶子宇文愷帥水工鑿渠，引渭水，〔帥，讀曰率。〕自大興城東至潼關三百餘裏，名曰廣通渠。漕運通利，關內賴之。
14秋，七月，丙寅，遣兼散騎常侍謝泉等聘於隋。〔散，悉亶翻。騎，奇寄翻。〕
15八月，壬寅，隋鄧恭公竇熾卒。〔熾，昌志翻。卒，子恤翻。〕
16乙卯，將軍夏侯苗請降於隋，〔夏，戶雅翻。降，戶江翻。〕隋主以通知，不納。
17九月，甲戌，隋主以關中饑，行如洛陽。
18隋主不喜詞華，〔喜，許記翻。〕詔天下公私文翰並宜實錄。泗州刺史司馬幼之〔五代志：下邳郡，後魏置南徐州，梁改東徐州，陳改安州，後周改泗州。〕文表華豔，付所司治罪。治事侍御史趙郡李諤亦以當時屬文，體尚輕薄，〔治，直之翻。屬，之慾翻。〕上書曰：「魏之三祖，〔上，時掌翻。三祖，謂曹魏父子孫太祖武皇帝、高祖文皇帝、烈祖明皇帝。〕崇尚文詞，忽君人之大道，好雕蟲之小藝。〔揚子曰：童子雕蟲篆刻。好，呼到翻。〕下之從上，遂成風俗。江左、齊、梁，其弊彌甚：競一韻之奇，爭一字之巧；連篇累牘，不出月露之形，積案盈箱，唯是風雲之狀。世俗以此相高，朝廷據茲擢士。祿利之路既開，愛尚之情愈篤。於是閭裏童昏，貴遊總丱，〔童昏，言童幼昏蒙，未有知識也。鄭玄曰：貴遊子弟，王公之子弟；遊，無官司者。詩：總角丱兮。毛傳曰：總角，聚兩髦也。丱，幼稚也，丱，古患翻。〕未窺六甲，〔古者，八歲入小學，學六甲、五方、書計之事。六甲，謂六十甲子也。〕先製五言，〔謂五言詩。〕至如羲皇、舜、禹之典，伊、傅、周、孔之說，不復關心，〔復，扶又翻。〕何嘗入耳。以傲誕為清虛，以緣情為勳績，指儒素為古拙，用詞賦為君子。故文筆日繁，其政日亂，良由棄大聖之軌模，搆無用以為用也。今朝廷雖有是詔，如聞外州遠縣，仍踵弊風：躬仁孝之行者，〔行，下孟翻。〕擯落私門，不加收齒；工輕薄之藝者，選充吏職，舉送天朝。〔朝，直遙翻。〕蓋由刺史、縣令未遵風教。請普加採察，送臺推劾。」〔劾，戶概翻，又戶得翻。〕又上言：士大夫矜伐幹進，無復廉恥，乞明加罪黜，以懲風軌。」〔風軌，風跡也。上，時掌翻。〕詔以諤前後所奏頒示四方。
19突厥沙鉢略可汗數為隋所敗，〔厥，九勿翻。可，從刊入聲。汗，音寒。數，所角翻。敗，補邁翻。〕乃請和親。千金公主自請改姓楊氏，為隋主女。隋主遣開府儀同三司徐平和使於沙鉢略，更封千金公主為大義公主。〔千金公主，字文氏，請於沙鉢略，欲復讎；及兵敗於外，眾離於內，乃請為隋主女。更封以大義，非嘉名也，取「大義滅親」雲爾，為大義不得其死張本。使，疏吏翻；下同。更，工衡翻。〕晉王廣請因釁乘之，〔釁，許覲翻。〕隋主不許。
沙鉢略遣使致書曰：「從天生大突厥天下賢聖天子伊利居盧設莫何沙鉢略可汗【章：十二行本「居」作「俱」；乙十一行本同；孔本同。】致書大隋皇帝：皇帝，婦父，乃是翁比。此為女夫，乃是兒例。兩境雖殊，情義如一。自今子子孫孫，乃至萬世，親好不絕。〔好，呼到翻。〕上天為證，終不違負！此國羊馬，皆皇帝之畜。〔畜，許救翻。〕彼之繒綵，皆此國之物。」〔繒，疾陵翻。〕
帝復書曰：「大隋天子貽書大突厥沙鉢略可汗：得書，知大有善意。既為沙鉢略婦翁，今日視沙鉢略與兒子不異。時遣大臣往彼省女，復省沙鉢略也。」〔省，悉景翻。復，扶又翻。〕於是遣尚書右僕射虞則使於沙鉢略，車騎將軍長孫晟副之。〔騎，奇寄翻。長，知兩翻。晟，承正翻。〕
沙鉢略陳兵列其珍寶，坐見慶則，稱病不能起，且曰：「我諸父以來，不向人拜。」慶則責而諭之。千金公主私謂慶則曰：「可汗豺狼性；過與爭，將齧人。」〔齧，五結翻，噬也。〕長孫晟謂沙鉢略曰：「突厥與隋俱大國天子，可汗不起，安敢違意。但可賀敦為帝 女，則可汗是大隋女伲，柰何不敬婦翁！」沙鉢略笑謂其達官曰：「須拜婦翁！」〔突厥子弟曰特勒；大臣曰葉護，曰屈律啜。曰阿波，曰俟利發，曰吐屯，曰俟 斤，曰閻洪達，曰頡利發，曰達幹，皆達官也。〕乃起拜頓顙，〔顙，桑黨翻。〕跪受璽書，以戴於首。〔璽，斯氏翻。〕既而大慙，與羣下相聚慟哭。慶則又遣稱 臣，沙鉢略謂左右曰：「何謂臣﹖」左右曰：「隋言臣，猶此雲奴耳。」沙鉢略曰：「得為大隋天子奴，虞僕射之力也。」贈慶則馬千匹，並以從妹妻之。〔從，才用翻。妻，七細翻。〕
20冬，十一月，壬戌，隋主遣兼散騎常侍薛道衡等來聘，〔散，悉亶翻。騎，寄寄翻。〕戒道衡「當識朕意，勿以言辭相折。」〔折，之舌翻。〕
21是歲，上於光昭殿前起臨春、結綺、望仙三閣，各高數十丈，〔高，古到翻。〕連延數十間，其哋、牖、壁帶、縣楣、欄、檻皆以沈、檀為之，〔釋名曰：哋，聰也，於內見外之聰明也。牖，亦哋也。說文：牖，穿壁，以木為交哋。壁帶，壁中橫木。班固西都賦：金釭銜璧，是為列錢。賢註曰：以黃金為釭，其中銜璧，納之於壁帶，為行列，歷歷如錢也。懸楣，橫木，施於前後兩楹之間，下不裝構，今人謂之掛 楣。欄、檻皆所以哋也，施於簷下階際者曰欄，施於哋間者曰檻。沈、檀，皆香木。縣，讀曰懸。沈，持林翻。〕飾以金玉，間以珠翠，〔珠，珍珠。翠，翡翠毛。 間，古莧翻。〕外施珠簾，內有寶牀、寶帳，其服玩瑰麗，近古所未有。每微風暫至，香聞數裏。〔瑰，工回翻。聞，音問。〕其下積石為山，引水為池，雜植奇花異卉。〔卉，百草總名，音許偉翻，又音諱。〕
上自居臨春閣，張貴妃居結綺閣，龔、孔二貴嬪居望仙閣，並複道交相往來。又有王、李二美人，張、薛二淑媛，袁昭儀、何婕妤、江脩容，並有寵，〔梁制：貴妃、貴嬪、貴姬，是為三夫人，金章龜鈕，紫綬八十首，佩於窴玉、虎頭鞶。淑媛、淑儀、淑容、昭華、昭儀、昭容、脩華、脩儀、脩容、是為九嬪，金章龜鈕，青綬八十首，虎頭鞶，佩採黿玉。婕妤、容華、充華、承徽、列榮五職，位亞九嬪，銀印珪鈕，艾綬，虎頭鞶。美人、才人、良人三職，散位，銅印環鈕，墨綬，虎頭鞶。嬪，毗賓翻。媛，於眷翻。婕妤，音接於。〕迭遊其上。以宮人有文學者袁大捨等為女學士。僕射江總雖為宰輔，不親政務，日與都官尚書孔範、散騎常侍王瑳等〔散，悉亶翻。騎，奇寄翻。瑳，倉何翻。〕文士十餘人，侍上遊宴後庭，無復尊卑之序，謂之「狎客」。上每飲酒，使諸妃、嬪及女學士與狎客共賦詩，互相贈答，〔考異曰：平陳記雲：「張貴妃等八人夾坐，江總等十人預宴。先令八婦人襞採牋製五言詩，十客一時繼和，稽緩則罰酒。」今從陳書、南史。〕採其尤艷麗者，被以新聲，〔被，皮義翻。〕選宮女千餘人習而歌之，分部迭進。其曲有玉樹後庭花、臨春樂等，〔五代志：後主於清樂中造黃鸝留及玉樹後庭花、金釵兩鬢垂等曲，與倖臣製其歌詞，綺豔相高，極於輕薄。男女唱和，其音甚哀。臨春樂者，言臨春閣之樂也。樂，音洛。〕大略皆美諸妃嬪之容色。君臣酣歌，自夕達旦，以此為常。
張貴妃名麗華，本兵家女，為龔貴嬪侍兒，上見而悅之， 得幸，生太子深。貴妃髮長七尺，其光可鑑，〔長，直亮翻。〕性敏慧，有神彩，進止詳，【章：十二行本「詳」作「閑」；乙十一行本同。】華，〔詳審而華 麗也。〕每瞻視眄睞，〔仰視曰瞻。正觀曰視。正觀日視。斜視曰眄。旁視曰睞。眄，莫甸翻。睞，洛代翻。〕光采溢目，照映左右。善候人主顏色，引薦諸宮女； 後宮鹹德之，競言其善。又有厭魅之術，〔厭魅，所謂婦人媚道也。厭，一琰翻。魅，音媚。〕常置淫祀於宮中，聚女巫鼓舞。上怠於政事，百司啟奏，並因宦者蔡脫兒、李善度進請；上倚隱囊，〔隱囊者，為囊實以細鮞，置諸坐側，坐倦則側身曲肱以隱之。隱，於靳翻。〕置張貴妃於膝上，共決之。李、蔡所不能記者，貴妃並為條疏，〔疏，分也。為，於偽翻。〕無所遺脫。因參訪外事，人間有一言一事，貴妃必先知白之；由是益加寵異，冠絕後庭。〔冠，古玩翻。〕宦宮近習，內外連結，援引宗戚，縱橫不法，〔援，於元翻。橫，下孟翻。〕賣官鬻獄，貨賂公行；賞罰之命，不出於外。〔言出命不由中書而出於宮掖也。〕大臣有不從者，因而譖之。於是孔、張之權燻灼四方，〔孔、張，謂孔貴嬪、張貴妃也。〕大臣執政皆從風諂附。
孔範與孔貴嬪結為兄妹；上惡聞過失，〔惡，烏路翻。〕每有惡事，孔範必曲為文飾，稱揚贊美，由是寵遇優渥，言聽計從。羣臣有諫者，輒以罪斥之。中書舍人施文慶，頗涉書史，嘗事上於東宮，聰敏強記，明閑吏職，〔閑，習也。〕心算口占，應時條理，由是大被親幸。〔被，皮義翻。〕又薦所善吳興沈客卿、〔五代志：吳郡烏程縣，舊置吳興郡。〕陽惠朗、徐哲、暨慧景等，〔姓纂：周景王封少子於陽樊，因邑命氏。餘按春秋之時，齊人遷陽，子孫蓋以國為氏。江南自來有暨姓，吳時有暨豔。暨，戟弓翻。〕雲有吏能，上皆擢用之；以客卿為中書舍人。客卿有口辯，頗知朝廷典故，兼掌金帛局。〔陳中書省分為二十一局。〕舊制：軍人、士人並無關市之稅。上盛脩宮室，窮極耳目，府庫空虛，有所興造，恆苦不給。客卿奏請不士庶並責關市之徵，而又增重其舊。於是以陽惠朗為太市令，暨慧景為尚書金、倉都令史，〔梁制：太市令屬太府卿，秩六百石。尚書金、倉都令史，金部、倉部都令史也。梁制，尚書都令史視奉朝請。恆，戶登翻。〕二人家本小吏，考校簿領，纖亳不差；然皆不達大體，督責苛碎，聚斂無厭，〔斂，力贍翻。厭，於鹽翻。〕士民嗟怨。客卿總督之，每歲所入，過於常格數十倍。〔過，工禾翻。〕上大悅，益以施文慶為知人，〔臨亂之君，各賢其臣，其信然矣。〕尤見親重，小大眾事，無不委任；轉相汲引，〔汲水者引綆期必上，人臣之相汲引，亦猶是也。〕珥貂蟬者五十人。珥，市志翻。
孔範自謂文武才能，舉朝莫及，〔朝，直遙翻。〕從容白上曰：「外間諸將，起自行伍，〔從，千容翻。將，即亮翻。行，戶剛翻。〕匹夫敵耳。深見遠慮，豈其所知！」上以問施文慶，文慶畏範，亦以為然；司馬申復贊之。〔復，扶又翻。〕自是將帥微有過失，帥，所類翻。即奪其兵，分配文吏；奪任忠部曲以配範及蔡徵。由是文武解體，以至覆滅。〔通鑑具敘陳氏亡國之由。〕
三年（乙巳、五八五）
1春，正月，戊午朔，日有食之。
2隋主命禮部尚書牛弘脩五禮，勒成百卷；戊辰，詔行新禮。〔五禮：吉、兇、軍、賓、嘉。〕
3三月，戊午，隋以尚書左僕射高熲為左領軍大將軍。
4豐州刺史章大寶，昭達之子也，〔五代志：建安郡界，陳置閩州，後又置州。章昭達歷事高祖、世祖、高宗，皆有戰功。〕在州貪縱，朝廷以太僕卿李暈代之。暈將至，辛酉，大寶襲殺暈，舉兵反。
5隋大司郢公王誼〔大司徒，周之六官。按王誼拜大司徒，隋主未受禪也；隋既受禪，改周之六官，司徒列於三公，不應復加「大」字。〕與隋主有舊，〔王誼少與隋主同學。〕其子尚帝女蘭陵公主。帝待之恩禮稍薄，誼頗怨望。或告誼自言名應圖讖，相表當王；〔相，息亮翻。〕公卿奏誼大逆不道。壬寅，賜誼死。
6成申，隋主還長安。〔去年九月隋主如洛陽，今還。〕
7章大寶遣其將楊通攻建安，不克。〔以此觀之，陳之豐州治閩縣，而建安縣自別置建安郡。將，即亮翻。〕臺軍將至，大寶眾潰，逃入山，為追兵所擒，夷三族。
8隋度支尚書長孫平〔元年，隋已度支為民部，志作「工部尚書長孫平」。度，徒洛翻。長，知兩翻。〕奏「令民間每秋家出粟麥一石以下，貧富為差，儲之當社，委社司檢校，以備凶年，名曰『義倉』」，【章：十二行本「倉」下有「平儉之子也」五字；乙十一行本同；孔本同。】隋主從之。五月甲申，初詔郡、縣置義倉。時民間多妄稱老、小以免賦役，〔隋承周制，男女三歲已下為黃，十歲已下為小，六十者為老。〕山東承北齊之弊政，〔北齊，高齊。言北齊者，以別蕭氏之南齊。〕戶口租調，姦偽尤多。隋主命州縣大索貌閱，〔調，徒弔翻。索，山客翻。貌閱者，閱其貌以驗老小之實。〕戶口不實者，里正、黨長遠配；〔隋頒新令，制人五家為保，保有長；保五為閭，閭四為族， 皆有正；畿外置里正，比閭正；黨長，比族正；以相檢察焉。長，知兩翻。〕大功以下，皆令析籍，以防容隱。〔堂兄弟，其服大功。〕於是計帳得新附一百六十四 萬餘口。高熲【章：十二行本「熲」下有「又言民間課輸無定簿，難以推校」十三字；乙十一行本同；孔本同；張校同。】請為輸籍法，徧下諸州，〔輸籍，凡民間課輸，皆籍其數，使州縣長吏不得以走弄出沒。下，戶嫁翻。〕帝從之，自是姦無所容矣。
諸州調物，每歲河南自潼關，河北自蒲坂，輸長安者相屬於路，〔調，徒弔翻。屬，之慾翻。〕晝夜不絕者數月。
9梁主殂，諡曰孝明皇帝，廟號世宗。世宗孝慈儉約，境內安之。太子琮嗣位。〔琮，藏宗翻。〕
10初，突厥阿波可汗既與沙鉢略有隙，【章：十二行本「隙」下有「分而為二」四字；乙十一行本同；孔本同；張校同。】厥，九勿翻。可，從刊入聲。汗，音寒。有隙事始上卷元年。〕阿波浸強，東距都斤，〔都斤，突厥中山名。沙鉢略初立，建牙於此山。〕西越金山，龜茲、鐵勒、伊吾及西域諸胡悉附之，〔伊吾之地，吐屯設主之，蓋突厥所署置也。龜茲，音丘慈。〕號西突厥。〔突厥自是分為東、西。〕隋主亦遣上大將軍元契使於阿波以撫之。〔使，疏吏翻。〕
11秋，七月，庚申，遣散騎常侍王話等聘於隋。〔散，悉亶翻。奇寄翻。〕
12突厥沙鉢略既為達頭所困，〔達頭資阿波以兵，使攻沙鉢略，是為其所困者也。〕又畏契丹，〔西既為達頭所困，東又畏契丹見逼。，契欺訖翻，又音喫。〕遣使告急於隋，請將部落度漠南，寄居白道川。〔欲南傍長城下，倚隋為援。使，疏吏翻。將，即亮翻。又如字。〕隋主許之，命晉王廣以兵援之，〔晉王廣時為並省，北邊皆屬焉，故命以兵援沙鉢略。〕給以衣食，賜之車服鼓吹。〔吹，昌瑞翻。〕沙鉢略因西擊阿波，破之。〔借隋兵之勢以獲勝。〕而阿拔國乘虛掠其妻子；官軍為擊阿拔，敗之，〔為，於偽翻。敗，補邁翻。〕所獲悉與沙鉢略。
沙鉢略大喜，乃立約，以磧為界，〔磧，七跡翻。〕因上表曰：「天無二日，土無二王，〔此語本之孟子。上，時掌翻；下同。〕大隋皇帝真皇帝也，豈敢阻兵恃險，偷竊名號！今感慕淳風，歸心有道，屈膝稽顙，〔稽，音啟。顙，桑黨翻。〕永為藩附。」遣其子庫合真入朝。〔考異曰：隋突厥傳作「窟合真」，今從帝紀。朝，直遙翻。〕
八月，丙戌，庫合真至長安。隋主下詔曰：「沙鉢略往雖與和，〔往，已往事也。〕猶是二國；今作君臣，便成一體。」因命肅告郊廟，普頒遠近；凡賜沙鉢略詔，不稱其名。宴庫合真於內殿，〔突厥馮陵諸夏，周、齊屈體結之。今沙鉢略奉表稱臣，遣子入覲，隋主告之郊廟，布之臣庶，大其事也；宴之於內殿，親之也。〕引見皇后，賞勞甚厚。〔見，賢遍翻。勞，力到翻。〕沙鉢略大悅，自是歲時貢獻不絕。
13九月，將軍湛文徹侵隋和州，隋儀同三司費首擊擒之。〔費，扶拂翻，姓也。〕
15冬，十月，壬辰，隋以上柱國楊素為信州總管。〔五代志：巴東郡，梁置信州。隋置楊素於永安，將使之為舟師以伐陳也。〕
16初，北地傅縡〔縡，作代翻。〕以庶子事上於東宮，及即位，遷祕書監、右衛將軍兼中書通事舍人，負才使氣，人多怨之。施文慶、沈客卿共譖縡受高麗使金，上收縡下獄。〔麗，力知翻。使，疏吏翻。下，戶嫁翻。〕
縡於獄中上書曰：「夫君人者，恭事上帝，子愛下民，省嗜慾，遠諂佞，未明求衣，日旰忘食，〔中上，時掌翻。夫，音扶。遠，於願翻。旰，古按翻。〕是以澤被區宇，〔被，皮義翻。〕慶流子孫。陛下頃來酒色過度，不虔郊廟大神，專媚淫昏之鬼， 〔謂寵張貴妃，使女巫鼓舞於宮中而淫祀也。〕小人在側，宦豎弄權，惡忠直若仇讎，視生民如草芥，後宮曳綺繡，貛馬餘菽粟，百姓流離，殭屍蔽野，貨賄公行， 帑藏損耗，神怒民怨，眾叛親離，臣恐東南王氣自斯而盡。」〔惡，烏路翻。殭，居良翻。帑，他朗翻。藏，徂浪翻。王，於況翻，又如字。〕
書奏，上大怒。頃之，意稍解，遣使謂縡曰：「我欲赦卿，卿能改過不﹖」〔使，疏吏翻。不，讀曰否。〕對曰：「臣心如面，臣面可改，則臣心可改。」上益怒，令宦者李善慶窮治其事，遂賜死獄中。〔治，直之翻。〕
上每當郊祀，常稱疾不行，故縡言及之。
17是歲，梁大將軍威昕以舟師襲公安，不克而還。〔公安，陳荊州治所。昕，斤翻。還，音旋，又如字。〕
隋主徵梁主叔父太尉吳王岑入朝，拜大將軍，封懷義公，因留不遣；〔朝，直遙翻。〕復置江陵總管以監之。〔隋罷江陵總管，見上卷陳高宗太建十四年。復，扶又翻。監，工銜翻。〕
梁大將軍許世武密以城召荊州刺史宜黃侯慧紀；〔宜黃，古縣，吳立，屬臨州郡，隋併省。〕謀泄，梁主殺之。慧紀，高祖之從孫也。〔從，才用翻。〕
18隋主使司農少卿崔仲方發丁三萬，於朔方、靈武築長城，東距河，西至綏州，〔五代志：雕陰郡，西魏置綏州。〕綿歷七百里，以遏胡冠。
四年（丙午、五八六）
1梁改元廣運。
2甲子，党項羌請降於隋。〔隋書：党項羌者，三苗之後也，自稱獼猴種。東接臨洮、西平，西距葉護，南北數千里，每姓別為部落。黨，底朗翻。降，戶江翻。〕
3庚午，隋頒曆於突厥。〔班曆則稟受正朔矣。〕
4二月，隋始令刺史上佐每歲暮更入朝，上考課。〔上佐，謂長史、司馬。更，工衡翻。上，時掌翻。〕
5丁亥，隋復令崔仲方發丁十五萬，於朔方以東，緣邊險要，築數十城。〔朔方郡，夏州。復，扶又翻。〕
6丙申，立皇弟叔謨為巴東王，叔顯為臨江王，叔坦為新會王，叔隆為新寧王。〔五代志：歷陽郡烏江縣，陳為臨江郡；南海郡新會縣，舊置新會郡；信安郡新興縣，梁置新寧郡。〕
7庚子，隋大赦。
8三月，己未，洛陽男子高德上書，請隋主為太上皇，傳位皇太子。帝曰：「朕承天命，撫育蒼生，日旰孜孜，猶恐不逮。」〔旰，古按翻。〕豈效近代帝王，傳位於子，自求逸樂者哉！」〔言不效齊武成、周天元也。樂，音洛。〕
9夏，四月，己亥，遣周磻等聘於隋。〔磻，薄官翻。〕
10五月，丁巳，立皇子莊為會稽王。〔會，古外翻。〕
11秋，八月，隋遣散騎常侍裴豪等來聘。〔散，悉亶翻。騎，奇寄翻。〕
12戊申，隋申明公李穆卒，〔隋以李穆能知幾保身，故諡曰明。卒，子恤翻。〕葬以殊禮。
13閏月，丁卯，隋太子勇鎮洛陽。
14隋上柱國郕公梁士彥討尉遲迴，〔事見一百七十四卷高宗太建十二年。尉，紆勿翻。〕所當必破，代迴為相州刺史；〔相，息亮翻。〕隋主忌之，召還長安。上柱國杞公宇文忻與隋主少相厚，〔少，詩照翻。〕善用兵，有威名；隋主亦忌之，以譴去官，〔忻為右領軍大將軍。〕以【章：十二行本「以」作「與」；乙十一行本同；孔本同；張校同。】柱國舒公劉昉皆被疏遠，〔被，皮義翻。遠，於願翻。「以」，當作「與」。〕閒居無事，頗懷怨望，數相往來，〔數，所角翻。〕陰謀不軌。
忻欲使士彥於蒲州起兵，〔蒲州，蒲坂，河津之要，去長安三百餘裏。〕己為內應，士彥之甥裴通預其謀而告之。帝隱其事，以士彥為晉州刺史，〔晉州，平陽，用武之地。周、齊兵爭，以為重鎮。〕欲觀其意；士彥忻然，謂昉等曰：「天也！」又請儀同三司薛摩兒為長史，帝亦許之。後與公卿朝謁，〔朝，直遙翻；下同。〕帝令左右執士彥、忻、昉於行間，詰之，〔行，戶剛翻。詰，去吉翻。〕初猶不伏；捕薛摩兒適至，命之庭對，〔於殿庭面質其事。〕摩兒具論始末，士彥失色，顧謂摩兒曰：「汝殺我！」丙子，士彥、忻、昉皆伏誅，叔姪、兄弟免死除名。
九月，辛巳，隋主素服臨射殿，命百官射三家資物以為誠。〔三人者與隋主有舊，又有翼戴之功，而謀為不軌，故為之素服而又以誡百官。〕
15冬，十月，己酉，隋以兵部尚書楊尚希為禮部尚書。隋主每旦臨朝，日昃不倦，尚希諫曰：「周文王以憂勤損壽，武王以安樂延年。〔鄭玄註禮記有是言。昃，阻力翻。樂，音洛。〕願陛下舉大綱，責成宰輔。繁碎之務，非人主所宜親也。」帝善之而不能從。
16癸丑，隋置山南道行臺於襄州；〔襄州治襄陽，其地在長安南山之南。〕以秦王俊為尚書令。俊妃崔氏生男，隋主喜，頒賜羣官。
直祕書內省博陵李文博，家素貧，〔曹魏藏書在祕書，中、外三閣，是時祕書已有內外之分矣。隋氏開獻書之路，召天下工書之士補續殘缺，為正副二本，藏於宮中，其餘以實祕書內外之閣，故置直祕書內省之官。博陵郡，定州。〕人往賀之，文博曰：「賞罰之設，功過所存。今王妃生男，於羣官何事，乃妄受賞也！」聞者愧之。
17癸亥，以尚書僕射江總為尚書令，吏部尚書謝軎為僕射。〔軎，直祐翻。〕
18十一月，己卯，大赦。
19吐谷渾可汗誇呂在位百年，〔「誇呂」，隋書吐谷渾傳作「呂誇」。〕屢因喜怒廢殺太子。後太子懼，謀執誇呂而降；〔降，戶江翻；下同。〕請兵於隋邊吏，秦州總管河間王弘請以兵應之，〔秦州，天水郡。河間王弘，隋主從祖弟。〕隋主不許。
太子謀洩，為誇呂所殺，復立其少子嵬王訶為太子。〔復，扶又翻；下同。少，詩照翻。嵬，五灰翻。〕壘州刺史杜粲〔五代志：臨洮郡壘川縣，後周置壘州。宋白曰：以其地山多重壘也。〕請因其釁而討之，〔釁，許覲翻。〕隋主又不許。
是歲，嵬王訶復懼誅，謀帥部落萬五千戶降隋，遣使詣闕，請兵迎之。〔帥，讀曰率。使，疏吏翻；下同。〕隋主曰：「渾賊風俗，特異人倫，〔言其去人倫，與中國異俗。〕父既不慈，子復不孝。朕以德訓人，何有成其惡逆乎！」乃謂使者曰：「父有過失，子當諫爭，〔爭與諍同，音則迸翻。〕豈可潛謀非法，受不孝之名！溥天之下皆朕臣妾，各為善事，即稱朕心。〔稱，尺證翻。〕嵬王既欲歸朕，唯教嵬王為臣子之法，不可遠遣兵馬，助為惡事！」〔隋主可謂有君人之言矣。〕嵬王訶乃止。
禎明元年（丁未、五八七）
1春，正月，戊寅，大赦，改元。
2癸巳，隋主享太廟。
3乙未，隋制諸州歲貢士三人。
4二月，丁巳，隋主朝日於東郊。〔五代志：禮，天子以春分朝日於東郊，秋分夕月於西郊。漢法不俟二分，於東、西郊常以郊泰畤，旦出竹宮，東向揖日，其夕西向揖月。魏文譏其煩褻似家人之事，而以正月朝日於東門之外；前史又以為非時。及明帝太和元年二月丁亥，朝日於東郊，八月己丑，夕月於西郊，始合於古。後周以春分朝日於國東門外，為壇如其郊，用特牲，青幣，青圭有邸，皇帝乘青輅，及祀官俱青冕，執事者青弁，燔燎如圓丘；秋分夕月於國西門外，為壇於埳中，燔燎，禮如朝日。隋開皇初，於國東春明門外為壇，每以春分朝日，又於國西開遠門外埳中為壇，每以秋分夕月，牲幣與周同。朝，直遙翻。〕
5遣兼散騎常侍王亨等聘於隋。〔散，悉亶翻。騎，奇寄翻。〕
6隋發丁男十萬餘人修長城，二旬而罷。夏，四月，於揚州開山陽瀆以通運。〔揚州治廣陵，山陽縣屬焉。按春秋，吳城邗，溝通江、淮。山陽瀆通於廣陵尚矣，隋特開而深廣之，將以伐陳也。〕
7突厥沙鉢略可汗遣其子入貢於隋，因請獵於恆、代之間，〔拓跋氏始都平城，建為代都，置司州及代都尹，後遷洛陽，改司州為恆州，故曰恆、代也。厥，九勿翻。可，從刊入聲。汗，音寒。恆，戶登翻。〕隋主許之，仍遣人賜以酒食。沙鉢略帥部落再拜受賜。〔帥，讀曰率。〕
沙鉢略尋卒，隋為之廢朝三日，〔卒，子恤翻。為，於偽翻。朝，直遙翻。〕遣太常弔祭。
初，沙鉢略以其子雍虞閭懦弱，〔懦，乃臥翻，又奴亂翻。〕遣令立其弟葉護處羅侯。〔葉護，突厥達官。〕雍虞閭遣使迎處羅侯，將立之，〔使，疏吏翻；下同。〕處羅侯曰：「我突厥自木杆可汗以來，多以弟代兄，〔逸可汗捨其子而立木杆，木杆捨其子而立佗鉢，佗鉢卒，攝圖、大邏便遂至爭國事，並見前。杆，古按翻。〕以庶奪嫡，失先祖之法，不相敬畏。〔謂大邏便詈辱菴羅，又與沙鉢略為敵，達頭又從而助之也。〕汝當嗣位，我不憚拜汝。」雍虞閭曰：「叔與我父，共根連體。我，枝葉也，豈可使根本反從枝葉，叔父屈於卑幼乎！且亡父之命，何可廢也！願叔勿疑！」遣使相讓者五六，處羅侯竟立，是為莫何可汗。以為莫何可汗。以雍虞閭為葉護。遣使上表言狀。〔可，從刊入聲。汗，意寒。使，疏吏翻。上，時掌翻。〕
隋使車騎將軍長孫晟持節拜之，〔騎，奇寄翻。拜莫何為可汗也。〕賜以鼓吹、幡旗。〔吹，昌瑞翻。〕莫何勇而有謀，以隋所賜旗鼓西擊阿波；阿波之眾以為得隋兵助之，多望風降附。遂生擒阿波，〔降，戶江翻。考異曰：隋突厥傳前雲「沙鉢略西擊阿波，破擒之」，後又云「處羅侯生擒阿波。」長孫晟傳曰：「處羅侯因晟奏曰，『阿波為天所滅，與五六千騎在山谷間伏聽詔旨，當取之以獻。』按前雲「沙鉢略破擒之，」「擒」，衍字耳，處羅侯雲「當取以獻」，則是得否未可必，隋安得豫議其死生乎！今從突厥傳後。〕上書請其死生之命。〔上，時掌翻。〕
隋主下其議，〔下，戶嫁翻。莫何不敢專殺阿波而請命於隋，隋之威令可謂行於突厥矣。〕樂安公元諧請就彼梟首；〔梟，古堯翻。〕武陽公李充請生取入朝，〔武陽郡公。隋之魏州武陽郡也。朝，直遙翻；下同。〕顯戮以示百姓。隋主謂長孫晟：「於卿何如﹖」晟對曰：「若突厥背誕，〔杜預曰：背誕謂背命放誕。陸德明曰：背，音佩；誕，音但。按今讀從去聲，亦通。〕須齊之以刑。今其昆弟自相夷滅，阿波之惡非負國家。因其困窮，取而為戮，恐非招遠之道。不如兩存之。」左僕射高熲曰：「骨肉相殘，教之蠹也，宜存養以示寬大。」隋主從之。
8甲戌，隋遣兼散騎常侍楊同等來聘。〔散，悉亶翻。騎，奇寄翻。〕
9五月，乙亥朔，日有食之。
10秋，七月，己丑，隋衛昭王爽卒。〔卒，子恤翻。〕
11八月，隋主徵梁主入朝。梁主帥其羣臣二百餘人發江陵；〔朝，直遙翻。帥，讀曰率。〕庚申，至長安。
隋主以梁主在外，遣武鄉公崔弘度將兵戍江陵。軍至都州，〔隋無都州，蕭琮傳作「鄀州」，當從之。五代志：竟陵郡樂鄉縣，西魏置鄀州。又，南郡紫陵縣，其城南面，梁置鄀州。鄀，市灼翻。〕梁主叔父太傅安平王巖、弟荊州刺史義興王瓛等〔瓛，戶官翻。〕恐弘度襲之，乙丑，遣都官尚書沈君公詣荊州刺史宜黃侯慧紀請降。〔降，戶江翻。〕九月，庚寅，慧紀引兵至江陵城下。辛卯，巖等驅文、武、男、女十萬口來奔。
隋主聞之，廢梁國；〔梁敬帝紹泰元年，後梁中宗即帝位，更三主，三十三年而亡。〕遣尚書左僕射高熲安集遣民；〔射，寅謝翻。熲，居永翻。〕梁中宗、世宗各給守冢十戶；拜梁主琮上柱國，賜爵莒公。
12甲午，大赦。
13冬，十月，隋主如同州；癸亥，如蒲州。
14十一月，丙子，以蕭巖為開府儀同三司、東揚州刺史，蕭讞為吳州刺史。〔五代志：會稽郡，梁置東揚州，吳郡，陳置吳州。〕
15丁亥，以豫章王叔英兼司徒。
16甲午，隋主如馮翊，親祠故社；〔隋主生於馮翊，猶漢祀豐枌榆社之意，然視祠則禮重於漢矣。〕戊戌，還長安。〔還，從宣翻，又音如字。〕
是行也，內史令李德林以疾不從，〔從，才用翻。〕隋主自同州敕書追之，〔追，召也。〕與議伐陳之計。及還，帝馬上舉鞭南指曰：「待平陳之日，以七寶裝嚴公，使自山以東無及公者。」〔言又將顯貴之使出於等夷。李德林，山東人。〕
17初，隋主受禪以來，與陳鄰好甚篤，每獲陳諜，皆給衣馬禮遣之，〔好，呼到翻。諜，徒協翻，間探之人。〕而高宗猶不禁掠。故太建之末，隋師入寇；會高宗殂，隋主即命班師，〔事見上卷太建十四年。殂，祚乎翻。〕遣使赴弔，〔使，疏吏翻。〕書稱姓名頓首。帝答之益驕，書未雲：「想彼統內如宜，此宇宙清泰。」隋主不悅，以示朝臣，〔朝，直遙翻。〕上柱國楊素以為主辱臣死，再拜請罪。
隋主問取陳之策於高熲，對曰：「江北地寒，田收差晚；江東水田早熟。量彼收穫之際，〔熲，居永翻。量，音良。〕微徵士馬，聲言掩襲，彼必屯兵守禦，足得廢其農時。彼既聚兵，我便解甲。再三若此，彼以為常；後更集兵，彼必不信。猶豫之頃，我乃濟師；〔此濟師，謂舉兵濟江。〕登陸而戰，兵氣益倍。〔謂兵既登岸，後限大江，士無反顧之心，有必死之志，其氣益倍。〕又，江南土薄，舍多茅竹，所有儲積皆非地窖。〔窖，古孝翻。〕若密遣行人因風縱火，待彼脩立，復更燒之，〔復，扶又翻。〕不出數年，自可財力俱盡。」隋主用其策，陳人始困。
於是楊素、賀若弼及光州刺史高勱、虢州刺史崔仲方等〔五代志：弋陽郡，梁置光州。弘農郡，隋置虢州。若，人者翻。勱，音邁。〕爭獻平江南之策。仲方上書曰：「今唯須武昌以下，蘄、和、滁、方、吳、海等州，〔上，時掌翻。武昌，陳為郡；隋平陳，廢為縣， 屬江夏郡。五代志：蘄春郡，後齊置羅州，後周改曰蘄州。歷陽郡，後齊置和州。江都郡清流縣，舊置南譙州，隋改曰滁州。六合縣，後齊置秦州，後周改曰方州。 江都郡本南兗州，後周改曰吳州。東海郡，東魏海州。蘄，居依翻，又音其。〕更帖精兵，〔帖，添帖。〕密營度計；益、信、襄、荊、基、郢等州，〔蜀郡，益 州。巴東郡，信州。陽郡，襄州。南郡，荊州。竟陵郡豐鄉縣，西魏置基州。弋陽郡定城縣，舊置郢州。〕速造舟楫，多張形勢，為水戰之具。蜀、漢二江是其上流，〔蜀江出三峽，過南郡；漢江過襄陽、竟陵、沔陽而二江合流。國於東南者，二江其上流也。〕水路衝要，必爭之所。賊雖流頭、荊門、延洲、公安、巴陵、隱磯、夏首、蘄口、湓城置船，〔水經註：江水過夷陵而東，至流頭灘，其水峻激奔暴，魚龜所不能遊，行者苦之。又出西陵峽而東，歷荊門、虎牙之門。荊門之下為延洲。又東過南郡而東，右與油水合，謂之油口，油口即公安也。又東過長沙下巂縣，北與湘水會，匯為洞庭而得巴陵。又東至彭城磯，磯北對隱磯。夏道即夏口，以夏水入江而得名。屈原哀郢：過夏首而西浮。江水又東過蘄春縣，與蘄水會，謂之蘄口。又東至尋陽，得湓浦，有湓城，皆沿江要害之地也。夏，戶雅翻。〕然終聚漢口、峽口，以水戰大決。〔漢口，即夏口。峽口，西陵峽口。〕若賊必以上流有軍，令精兵赴援者，下流諸將即須擇便橫渡；如擁眾自衛，上江諸軍鼓行以前。〔將，即亮翻。上江諸軍，謂蜀江、漢江順流東下之軍也。〕彼雖恃九江、五湖之險，非德無以為固；徒有三吳、百越之兵，非恩不能自立矣。」隋主以仲方為基州刺史。
及受蕭巖等降，〔降，戶江翻。〕隋主益忿，謂高熲曰：「我為民父母，豈可限一衣帶水不拯之乎！」命大作戰船。人請密之，隋主曰：「吾將顯行大誅，何密之有！」使投其柿於江，〔柿，方廢翻，斫木札也。〕曰：「若彼懼而能改，吾復何求！」〔復，扶又翻。〕
楊素在永安，〔蜀先主敗於秭歸，退還白帝，起永安宮居之，故巴東有永安之名。〕造大艦，名曰「五牙」。〔艦，戶黯翻。〕上起樓五層，高百餘尺；左右前後置六拍竿，〔拍竿，發之以拍敵船。〕並高五十尺，〔高，古號翻。〕容戰士八百人；次曰「黃龍」，置兵百人。自餘平乘、舴艦各有等差。〔舴，陟格翻。艋，莫幸翻。〕
晉州刺史皇甫續【章：十二行本「續」作「績」；乙十一行本同；孔本同。】將之官，稽首言陳有三可滅。〔之，往也；之官，往服官事也。稽，音啟。〕帝問其狀，曰：「大吞小，一也。以有道伐無道，二也。納叛臣蕭巖，於我有詞，三也。陛下若命將出師，臣願展絲髮之效！」隋主勞而遣之。〔將，即亮翻。勞，力到翻。〕
時江南妖異特眾，〔妖，於驕翻。〕臨平湖草久塞，忽然自開。〔臨平湖在餘杭郡錢塘縣，此湖常蓁塞；故老相傳，湖開則天下平。塞，悉則翻。〕帝惡之，乃自賣於佛寺為奴以厭之。〔惡，烏路翻。厭，於葉翻。〕又於建康造大皇寺，起七級浮圖；未畢，火從中起而焚之。
吳興章華，好學，善屬文，朝臣以華素無伐閱，〔好，呼到翻。屬，之慾翻。朝，直遙翻。顏師古曰：伐，積功也；閱，經歷也。〕競排詆之，除太市令。華鬱鬱不得志，上書極諫，略曰：「昔高祖南平百越，〔謂平盧子略、李賁、元景仲、蘭裕、蕭勃之亂。上，時掌翻。〕北誅逆虜，〔謂平侯景。〕世祖東定吳會，〔謂破斬杜龕、張彪。〕西破王琳，〔見一百六十八卷世祖天嘉元年。〕高宗克復淮南，闢地千里，〔見一百七十一卷太建五年。闢，讀曰闢。〕三祖之功勤亦至矣。陛下即位，千今五年，不思先帝之艱難，不知天命之可畏；溺於嬖寵，惑於酒色；〔溺，奴狄翻。嬖，卑義翻，又博計翻。〕祠七廟而不出，〔記：天子七廟，三昭、三穆與太祖之廟而七。〕拜三妃而臨軒；〔三妃，龔、孔、張也。〕老臣宿將〔將，即亮翻。〕棄之草莽，諂佞讒邪升之朝廷。今疆埸日蹙，〔埸，音亦。〕隋軍壓境，陛下如不改絃易張，〔董仲舒曰：譬之琴瑟不調，必改絃而更張之，乃可鼓也。〕臣見麋鹿復遊於姑蘇矣！」〔伍子胥諫吳王而不聽，曰：「臣見麋鹿遊於姑蘇矣。」吳卒以亡。復，扶又翻。〕帝大怒，即日斬之。〔古語有之：「殺諫臣者必亡其國，」豈不信哉！〕
二年（戊申、五八八）
1春，正月，辛巳，立皇子恮為東陽王，〔恮，莊緣翻。〕恬為錢塘王。
2遣散騎常侍袁雅等聘於隋；〔散，悉亶翻。騎，奇寄翻。〕又遣散騎常侍九江周羅黃將兵屯峽口，侵隋峽州。〔九江郡，江南之尋陽郡，江州治所也。夷陵，梁置宜州，西魏改曰拓州，後周改曰峽州。將，即亮翻。〕
三月，甲戌，隋遣兼散騎常侍程尚賢等來聘。
戊寅，隋主下詔曰：「陳叔寶據手掌之地，〔辛臣說田戎曰：「洛陽地如掌耳。」〕恣溪壑之慾，〔溪壑難盈，故以為喻。〕劫奪閻閭，資產俱竭，驅逼內外，勞役弗已；窮奢極侈，俾畫作夜；斬直言之客，滅無罪之家； 欺天造惡，祭鬼求恩；盛粉黛而執干戈，曳羅綺而呼警蹕；自古昏亂，罕或能比。君子潛逃，小人得志。天災地孽，〔孽，魚列翻。〕物怪人妖。衣冠鉗口，〔鉗， 其廉翻。〕道路以目。〔國語：周厲王監謗，道路以目。言道路相逢，以目相視，不敢有言。〕重以背德違言，搖蕩疆埸；〔重，直用翻。背，蒲妹翻。埸，音 亦。〕畫伏夜遊，鼠竊狗盜。天之所覆，無非朕臣，〔覆，敷救翻。〕每關聽覽，有懷傷惻。可出師授律，應機誅殄；在斯一舉，永清吳越。」又送璽書暴帝二十惡；〔璽，斯氏翻。〕仍散寫詔書三十萬紙，遍諭江外。〔中原以江南為江外。〕
3太子胤，性聰敏，好文學，〔好，呼到翻。〕然頗有過失；詹事袁憲切諫，不聽。時沈後無寵，而近侍左右數於東宮往來，太子亦數使人至後所，帝疑其怨望，甚惡之。〔數，所角翻。惡，烏路翻。〕張、孔二貴妃日夜構成後及太子之短，孔範之徒又於外助之。帝欲立張貴妃子始安王深為嗣，嘗從容言之。〔嗣，祥吏翻。從，千容翻。〕吏部尚書蔡徵順旨稱贊，袁憲厲色折之曰：「皇太子國家儲副，億兆宅心，卿是何人，輕言廢立！」帝卒從徵議。〔折，之舌翻。宅心，居心也。卒，子恤翻。〕夏，五月，庚子，廢太子胤為吳興王，立揚州刺史始安王深為太子。徵，景歷之子也。〔蔡景歷歷事陳高祖、世祖、高宗。〕深亦聰惠，〔惠，與慧同。〕有志操，〔操，七到翻。〕容止儼然，雖左右近侍未嘗見其喜慍。帝聞袁憲嘗諫胤，即用憲為尚書僕射。
帝遇沈後素薄，張貴妃專後宮之政，後澹然，未嘗有所忌怨，〔澹，徒敢翻。〕身居儉約，衣服無錦繡之飾，唯尋閱經史及釋典為事，〔釋典，佛經也。〕數上書諫爭。〔數，所角翻。上，時掌翻。爭，側迸翻。〕帝欲之廢之而立張貴妃，會國亡，不果。
4冬，十月，己亥，立皇子蕃為吳郡王。
5己未，隋置淮南行省於壽春，〔行省，即行臺也。〕以晉王廣為尚書令。
帝遣兼散騎常侍王琬、兼通直散騎常侍許善心聘於隋，〔散，悉亶翻。騎，奇寄翻。〕隋人留於客館。王琬等屢請還，不聽。〔還，音旋，又如字。為隋主褒美許善心張本。〕
甲子，隋以出師，有事於太廟，命晉王廣、秦王俊、清河公楊素皆為行軍元帥。〔帥，所類翻。〕廣出六合，〔六合本漢堂邑縣之地，江左立秦郡及尉氏縣，後周改秦郡為六合郡。隋開皇初，廢郡，改尉氏縣為六 合縣。〕俊出襄陽，〔秦王俊以山南道行臺鎮襄陽；今自襄陽出指漢口。〕素出永安，〔素鎮永安，自永安下三峽。〕荊州刺史劉仁恩出江陵，〔荊江治江陵，使劉 仁恩出師，會楊素東下。〕蘄州刺史王世積出蘄春，〔蘄州治蘄春，使王世積出師，自蘄口臨江津。蘄，音機，又音其。〕廬州總管韓擒虎出廬江，〔廬州治廬江， 使韓擒虎出師，自橫江渡，攻姑孰。〕吳州總管賀若弼出廣陵，〔吳州治廣陵，使賀若弼自瓜洲渡江，攻京口。者，人者翻。〕青州總管弘農燕榮出東海，〔東海 郡，海州。青州治益都。此蓋使燕榮以青州之師出朐山渡海以攻南沙也。燕，因肩翻。〕凡總管九十，兵五十一萬八千，皆受晉王節度。東接滄海，西拒巴、蜀，旌旗舟楫，橫亙數千里。以左僕射高熲為晉王元帥長史，〔帥，所類翻。長，知兩翻。〕右僕射王韶為司馬，軍中事皆取決焉；區處支度，〔總，昌呂翻。度，徒洛翻。〕無所凝滯。
十一月，丁卯，隋主親餞將士；乙亥，至定城，〔述徵記：定城去潼關三十里，夾道各一城。〕陳師誓眾。
6丙子，立皇弟叔榮為新昌王，叔匡為太原王。
7隋主如河東；〔河東，蒲州。〕十二月，庚子，還長安。
8突厥莫何可汗西擊鄰國，中流矢而卒。〔厥，九勿翻。可，從刊入聲。汗，音寒。中，竹仲翻。卒，子恤翻。〕國人立雍虞閭，號頡伽施多那都藍可汗。〔為突厥復亂張本。頡，戶結翻。伽，求迦翻。〕
9隋軍臨江，高熲謂行臺吏部郎中薛道衡曰：「今茲大舉，江東必可克乎﹖」道衡曰：「克之。嘗聞郭璞有言：〔郭璞，晉人，知數之士也。〕『江東分王三百年，〔王，於況翻。〕復與中國合，』今此數將周，一也。〔晉元帝南渡，即王位於建康，歲在於醜，是年，歲在戊申，凡二百七十二年。〕主上恭儉勤勞，叔寶荒淫驕侈，二也。國之安危在所委任，彼以江總為相，唯事詩酒，拔小人施文慶，委以政事，蕭摩訶、任蠻奴為大將，皆一夫之用耳，三也。〔壬蠻奴，即任忠。〕我有道而大，彼無德而小，量其甲士不過十萬，〔量，音良。〕西自巫峽，東至滄海，分之則勢懸而力弱，聚之則守此而失彼，四也。席捲之勢，事在不疑。」〔卷，讀日捲。〕熲忻然曰：「得君言成敗之理，令人豁然。本以才學相期，不意籌略乃爾。」〔爾，猶言如此也。〕
秦王俊督諸軍屯漢口，為上流節度。詔以散騎常侍周羅黃都督巴峽緣江諸軍事以拒之。〔散，悉亶翻。騎，奇寄翻。〕
楊素引舟師下三峽，軍至流頭灘。將軍戚昕以青龍百餘艘，【章：十二行本「艘」下有「兵數千人」四字；乙十一行本同；孔本同；張校同。】守狼尾灘，地勢險峭，隋人患之。〔水經註：江水過流頭灘，又東逕古宜昌縣北，又東逕狼尾灘，其地猶在黃牛峽之西。杜佑通典曰：狼尾灘，今夷陵郡宜都縣界。艘，蘇遭翻。峭，七笑翻。〕素曰：「勝負大計，在此一舉。若晝日下船，彼見我虛實，灘流迅邀，制不由人，則吾失其便；不如以夜掩之。」素親帥黃龍數千艘，銜枚而下，遣開府儀同三司主長襲引步卒自南岸擊昕別柵，大將軍劉仁恩帥甲騎自北岸趣白沙，遲明而至，擊之；昕敗走，悉俘其眾，勞而遣之，〔帥，讀曰率；下同。艘，蘇遭翻。柵，直革翻。騎，奇寄翻。趣，七喻翻。遲，直二翻。勞，力到翻。〕秋毫不犯。
素帥水軍東下，舟艫被江，〔艫，音盧。被，皮義翻。〕旌甲曜日。素坐平乘大船，容貌雄偉，陳人望之，皆懼，曰：「清河公即江神也！」
江演鎮戍聞隋軍將至，相繼奏聞；施文慶、沈客卿並抑而不言。
初，上以蕭巖、蕭瓛，梁之宗室，擁眾來奔，心忌之，故遠散其眾，以巖為東揚州刺史，瓛為吳 州刺史；〔瓛，戶官翻。蕭巖、蕭瓛來奔及出藩事，並見上年。〕使領軍任忠出守吳興郡，以襟帶二州。〔任，音壬。〕陳南平王嶷鎮江州，永嘉王彥鎮南徐州。 〔江州治尋陽，南徐州治京口，皆緣江重鎮也。嶷，魚力翻。〕尋召二王赴明年元會，命緣江諸防船艦悉從二王還都，〔艦，戶黯翻。〕為威勢以示梁人之來者。由是江中無一鬬船，上流諸州兵皆阻楊素軍，不得至。
湘州刺史晉熙王叔文，〔湘州治長沙。〕在職既久，大得人和，上以其據有上流，陰忌之；自度素與羣臣少恩，〔度徒洛翻。少，詩沼翻。〕恐不為用，無可任者，乃擢施文慶為都督、湘州刺史，配以精兵二千，欲令西上；〔上，時掌翻。〕仍徵叔文還朝。〔朝，直遙翻；下同。〕文慶深喜其事，然懼出外之後，執事者持己短長，因進其黨沈客卿以自代。
未發間，二人共掌機密。護軍將軍樊毅言於僕射袁憲曰：「京口、採石俱是要地，各須銳兵五千，並出金翅二百，緣江上下，以為防備。」〔金翅，船名。〕憲及驃騎將軍蕭摩訶皆以為然，〔驃，匹妙翻。騎，奇寄翻。〕乃與文武羣臣共議，請如毅策。〔未幾，韓擒虎濟採石，賀若弼拔京口，二道並進，而陳以亡。地有所必守，蓋不待智者而後知也。〕施文慶恐無兵從己，廢其述職，〔孟子曰：諸侯朝於天日曰述職。此以出守藩方為述職。〕而客卿又利文慶之任，〔之，往也。任，職也。之任，往赴所職也。〕己得專權，〔文慶與客卿時共掌機密，文慶若出，則客卿得專之。〕俱言於朝：「必有論議，不假面陳；但作文啟，即為通奏。」〔謂朝臣若必有所陳說，不須面見陳主言之；但文字來，便為聞達。為，於偽翻；下內為同。〕憲等以為然，二人齎啟入。白帝曰：「此是常事，邊城將帥足以當之。〔將，即亮翻。帥，所類翻。〕若出人船，必恐驚擾。」
及隋軍臨江，間諜驟至，〔間，古莧翻。諜，徒協翻。〕憲等殷勤奏請，至於再三。文慶曰：「元會將逼，南郊之日，太子多從；〔陳仍梁制，以間歲正月上辛祀天地於南、北二郊，用特牛一。蓋來年正月當行此禮，故施文慶云然。從，才用翻。〕今若出兵，事便廢闕。」帝曰：「今且出兵，若北邊無事，因以水軍從郊，何為不可！」又曰：「如此則聲聞鄰境，〔聞，音問。〕便謂國弱。」後又以貨動江總，總內為之遊說，〔謂眾言雜進之後，文慶又以貨動江總，使之助己。說，輸芮翻。〕帝重違其意，〔重，如字。〕而迫羣官之請，乃令付外詳議。總又抑憲等，由是議久不決。
帝從容謂侍臣曰：「王氣在此。齊兵三來，周師再來，無不摧敗。〔齊師三來，謂梁敬帝紹泰元年徐嗣徽、任約以齊師襲建康，據石頭。太平元年，復襲破採石， 與齊蕭軌同入寇，逼建康。世祖元嘉元年，齊將劉伯球、慕容恃德助王琳下蕪湖，皆敗。周師再來，謂天嘉元年獨孤盛、賀若敦入湘川，臨海王光大元年，宇文直、 元定助華皎，皆敗。從，千容翻。〕彼何為者邪！」都官尚書孔範曰：「長江天塹，古以為限隔南北，〔魏文帝化吳，臨江，見江濤洶湧，歎曰：「固天所以限南北也。」塹，七豔翻。〕今日虜軍豈能飛渡邪！邊將欲作功勞，妄言事急。〔將，即亮翻。〕臣每患官卑，虜若渡江，臣定作太尉公矣！」〔孔範自謂兼資文武，故大言自詭立功。自晉、宋以來，率謂三公為太尉公、司徒公、司空公。〕或妄言北軍馬死，範曰：「此是我馬，何為而死！」〔言馬若渡江，必不能北歸，將悉為我有，亦大言也。〕帝笑以為然，故不為深備，奏伎、縱酒、賦詩不輟。〔伎，渠綺翻。女樂也。〕
10是歲，吐谷渾裨王拓跋木彌〔吐谷渾自亦有拓跋姓。裨，音卑。吐，從暾入聲。谷，音浴。〕請以千餘家降隋。〔降，戶江翻。〕隋主曰：「普天之下，皆是朕臣，朕之撫 育，俱存仁孝。渾賊惛狂，妻子懷怖，〔怖，普故翻。〕並思歸化，自救危亡。然叛夫背父，不可收納。〔背，蒲妹翻。〕又其本意正自避死，今若違拒，又復不 仁。若更有音信，但宜尉撫，任其自拔，不須出兵應接。其妹夫及甥欲來，亦任其意，不勞勸誘也。」〔所謂「叛夫背父」、〔妹夫及甥〕，當時必皆有主名，而史 不詳紀。隋書作「名王拓跋木彌」，「裨王」亦用漢書語。背，蒲妹翻。誘，羊久翻。〕
11河南王移茲裒卒，隋主令其弟樹歸襲統其眾。〔移茲裒降隋見上卷高宗太建十三年。裒，蒲侯翻。卒，子恤翻。〕
