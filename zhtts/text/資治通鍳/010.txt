△卷第九
漢紀一　起旃蒙協洽，盡柔兆涒灘，凡二年。〔項羽之分天下，王諸將也，王沛公於巴、蜀、漢中，曰漢王。王怒，欲攻羽。蕭何諫曰：“語曰『天漢』，其稱甚美。“於是就國。及滅項羽，有天下，遂因始封國名而號曰漢。章：“項羽至曰漢”，乙十一行本無此五十九字。〕
太祖高皇帝上之上〔姓劉氏，諱邦，字季；沛豐邑中陽里人。張晏曰：諡法無高，以帝爲功最高而爲帝之太祖，故特起此名焉。章：乙十一行本”人”下有”秦二世元年，陳涉起蘄，沛父老立季爲沛公；二年，項羽更立爲漢王，明年稱漢元年；五年即帝位。“三十七字。無”張晏”至”名焉”二十五字。〕
元年（乙未，公元前二零六年）
①冬，十月，〔古有三正：子爲天正，周用之，以十一月爲歲首，醜爲地正，殷用之，以十二月爲歲首；寅爲人正，夏用之，以十三月爲歲首。秦，水德，謂建亥之月水得位，故以十月爲歲首。高祖以十月至霸上，因而不革。至武帝太初元年，定歷，改用夏正，始以寅爲歲首；至於今因之。〕沛公至霸上；〔考異曰：史記、漢書、荀悅漢紀，皆雲”是月五星聚東井”。按魏收後魏書高允傳：崔浩集諸術士考校漢元以來日月薄蝕、五星行度，並譏前史之失，別爲魏歷，以示允。允曰：“善言遠者必先驗於近。且漢元年冬十月五星聚於東井，此乃歷術之淺事，今譏漢史而不覺此謬，恐後之譏今猶今之譏古。“浩曰：“所繆云何？“允曰：“按星傳：金、水二星常附日而行，冬十月，日旦在尾、箕，昏沒於申南，而東井方出於寅北，二星何因背日而行！是史官欲神其事，不復推之於理。“浩曰：“欲爲變者，何所不可！君獨不疑三星之聚，而怪二星之來。“允曰：“此不可以空言爭，宜更審之。“時坐者鹹怪。東宮少傅遊雅曰： “高君長於歷，當不虛言也。“後歲餘，浩謂允曰：“先所論者，本不經心；及更考究，果如君語，以前三月聚於東井，非十月也。“今從之，十月不言五星聚。〕秦王子嬰素車、白馬，繫頸以組，封皇帝璽、符、節，降軹道旁。〔應劭曰：子嬰不敢襲帝號，但稱王耳。素車、白馬，喪人之服。組者，天子韍也。繫頸，言欲自殺也。師古曰：此組，謂綬也，所以帶璽也。組，總五翻，今綬紛絛是也。應劭曰：璽，信也；古者尊卑共之。左傳：襄公在楚，季武子使公冶問璽書，追而與之。秦、漢尊者以爲信，羣下乃避之。漢官儀曰：子嬰上始皇璽，因服御之；代代傳受，號”漢傳國璽”。沈約曰：高祖入關，得秦始皇藍田玉璽，螭虎紐，文曰”受天之命，皇帝壽昌”。後代名傳國璽。史記正義曰：天子有六璽：皇帝行璽，皇帝之璽，皇帝信璽，天子行璽，天子之璽，天子信璽。皇帝信璽，凡事皆用之，璽令施行。天子信璽，以遷拜、封諸侯之璽，以發兵，皆以武都紫泥封。虞喜志林曰：傳國璽自在六璽之外；天子凡七璽。符，說文曰：信也。韋昭曰：符，發兵符也。師古曰：符，諸所合符以爲契者也。周禮，地官之屬有掌節。鄭玄注云：節，猶信也，行者所執之信。三禮義宗曰：節長尺二寸；秦、漢以下改爲旌幢之形。韋昭曰：節者，使所擁也。釋名雲：爲號令賞罰之節也。師古曰：節以毛爲之，上下相重，取象竹節，將命者持之以爲信。徐廣曰：軹道，在霸陵。蘇林曰：亭名也，在長安東十三里。漢宮殿疏曰：軹道亭東去霸城觀四里，觀東去霸水百步。括地誌：軹，音紙。軹道在雍州萬年縣東北十六里苑中。〕諸將或言誅秦王。沛公曰：“始懷王遺我，固以能寬容。〔事見上卷秦二世二年。〕且人已降，殺之不祥。“乃以屬吏。〔屬，付也。屬吏者，付之於吏，使監守之也。屬，之慾翻。〕
賈誼論曰：秦以區區之地致萬乘之權，招八州而朝同列，〔蘇林曰：招，音翹；舉也。秦國，周職方雍州之地耳；既破六國，乃舉豫、兗、青、揚、荊、幽、冀、並八州有之。六國與秦俱稱王，是爲同列。朝，直遙翻。〕百有餘年，然後以六合爲家，〔六合，天、地、東、西、南、北。〕餚、函爲宮；一夫作難而七廟墮，〔墮，讀曰隳。記：天子七廟，三昭、三穆，與太祖之廟而七。〕身死人手，爲天下笑者，何也？仁誼不施而攻守之勢異也。
②沛公西入咸陽，諸將皆爭走金帛財物之府分之，〔走，音奏。〕蕭何獨先入收秦丞相府圖籍藏之，以此沛公得具知天下厄塞、〔厄，乙革翻。塞，悉則翻。〕戶口多少、強弱之處。沛公見秦宮室、帷帳、狗馬、重寶、婦女以千數，意欲留居之。樊噲諫曰：“沛公欲有天下耶，將爲富家翁耶？凡此奢麗之物，皆秦所以亡也，沛公何用焉！願急還霸上，無留宮中！”〔樊噲起於狗屠，識見如此。餘謂噲之功當以諫留秦宮爲上，鴻門誚讓項羽次之。姓譜：周宣王封仲山甫於樊，後因氏焉。〕沛公不聽。張良曰：“秦爲無道，故沛公得至此。夫爲天下除殘賊，宜縞素爲資。〔縞素，有喪之服；謂弔民也。爲，於僞翻，縞，工老翻。〕今始入秦，即安其樂，〔樂，音洛。〕此所謂『助桀所虐』。且忠言逆耳利於行，毒藥苦口利於病，願沛公聽樊噲言！“沛公乃還軍霸上。
十一月，沛公悉召諸縣父老、豪傑，謂曰：“父老苦秦苛法久矣！〔苛，音何，細也。〕吾與諸侯約，先入關者王之；〔王，於況翻；又如字。〕吾當王關中。與父老約，法三章耳：殺人者死，傷人及盜抵罪。〔服虔曰：隨輕重製法也。李奇曰：傷人有曲直，盜贓有多少，罪名不可預定；凡言抵罪，未知抵何罪也。師古曰：抵，至也，當也。服、李二說並得之。抵，丁禮翻。〕餘悉除去秦法，諸吏民皆案堵如故。〔案，次第也；牆堵也：言不遷動也。去，羌呂翻。〕凡吾所以來，爲父老除害，非有所侵暴；無恐！且吾所以還軍霸上，待諸侯至而定約束耳。“乃使人與秦吏行縣、鄉、邑，告諭之。〔秦制：縣大率方百里，十里一亭，十亭一鄉，所封食邑。爲，於僞翻。行，下孟翻。〕秦民大喜，爭持牛、羊、酒食獻饗軍士。沛公又讓不受，曰：“倉粟多，非乏，不欲費民。“民又益喜，唯恐沛公不爲秦王。
項羽既定河北，率諸侯兵欲西入關。先是，諸侯吏卒、繇使、屯戍過秦中者，秦中吏卒遇之多無狀。〔言無善狀也。先，悉薦翻。繇，讀曰傜。〕及章邯以秦軍降諸侯，諸侯吏卒乘勝多奴虜使之，輕折辱秦吏卒。秦吏卒多怨，竊言曰：“章將軍等詐吾屬降諸侯。今能入關破秦，大善；即不能，諸侯虜吾屬而東，秦又盡誅吾父母妻子，柰何？“諸將微聞其計，以告項羽。項羽召黥布、蒲將軍計曰：“秦吏卒尚衆，其心不服；至關不聽，事必危。不如擊殺之，而獨與章邯、長史欣、都尉翳入秦。“於是楚軍夜擊坑秦卒二十餘萬人新安城南。〔班志，縣屬弘農郡。師古曰：今谷州縣。括地誌：新安故城，在洛州澠池縣東一十二里。〕
③或說沛公曰：“秦富十倍天下，地形強。聞項羽號章邯爲雍王，王關中，〔雍，於用翻。王關之王，於況翻；下欲王同。〕今則來，沛公恐不得有此。可急使兵守函谷關，無內諸侯軍；〔內音納，又如字。今傳內從”人”者奴對翻；從”入”者讀爲納。〕稍徵關中兵以自益，距之。“沛公然其計，從之。
已而項羽至關，關門閉；聞沛公已定關中，大怒，使黥布等攻破函谷關。十二月，項羽進至戲。〔戲，許宜翻。〕沛公左司馬曹無傷使人言項羽曰：“沛公欲王關中，令子嬰爲相，珍寶盡有之。“欲以求封。項羽大怒，饗士卒，期旦日擊沛公軍。當是時，項羽兵四十萬，號百萬，在新豐鴻門；〔新豐縣本秦驪邑，高祖七年方置，史以後來縣名書之。應劭曰：太上皇思東歸，於是高祖改築城市街裏以象豐，徙豐民以實之，故號新豐。孟康曰：鴻門在新豐東十七里，舊大道下阪口名也。姚察雲：在新豐古城東，末至戲水，道南有斷原，南北洞門是也。水經注：今新豐古城東有阪，長二里餘，塹原通道，南北洞開，有同門汰，謂之鴻門。孟康言在新豐東十七里，無之；蓋指縣治而言，非謂城也。自新豐古城西至霸城五十里，霸城西十里則霸水，又西二十里則長安城。〕沛公兵十萬，號二十萬，在霸上。
范增說項羽曰：“沛公居山東時，貪財，好色；今入關，財物無所取，婦女無所幸，此其志不在小。吾令人望其氣，皆爲龍虎，成五采，此天子氣也。〔周禮：眡祲氏掌十煇之法，以觀妖祥，辨吉凶。即後世所謂望氣者也。晉天文志：天子氣，內赤外黃，四方所發之處當有王者。若天子欲有遊往處，其地亦先發此氣，或如城門隱隱在氣霧中，或氣象青衣人無手，在日西，或如龍馬，或雜色鬱郁沖天者，皆帝王之氣。〕急擊勿失！”
楚左尹項伯者，〔楚官有左尹、右尹。〕項羽季父也，素善張良，乃夜馳之沛公軍，私見張良，具告以事，欲呼與俱去，曰：“毋俱死也！“張良曰：“臣爲韓王送沛公；沛公今有急，亡去，不義，不可不語。”〔爲，於僞翻。語，牛倨翻。〕良乃入，具告沛公。沛公大驚。良曰：“料公士卒足以當項羽乎？“沛公默然曰：“固不如也。且爲之柰何？“張良曰：“請往謂項伯，言沛公之不敢叛也。“沛公曰：“君安與項伯有故？“張良曰：“秦時與臣遊，嘗殺人，臣活之。今事有急，故幸來告良。“沛公曰：“孰與君少長？“良曰：“長於臣。”〔少，詩照翻。長，知兩翻〕。沛公曰：“君爲我呼入，吾得兄事之。“張良出，固要項伯；〔要，一遙翻。〕項伯即入見沛公。沛公奉巵 酒爲壽，約爲婚姻，曰：“吾入關，秋毫不敢有所近，〔文穎曰：毫，秋乃成好，舉盛而言也。師古曰：毫成之時，端極纖細，適足喻小，非言其盛。近，其靳翻。〕籍吏民，封府庫而待將軍。所以遣將守關者，備他盜之出入與非常也。日夜望將軍至，豈敢反乎！願伯具言臣之不敢倍德也。”〔倍，讀曰背。〕項伯許諾，謂沛公曰：“旦日不可不蚤自來謝。“沛公曰：“諾。“於是項伯復夜去，至軍中，具以沛公言報項羽；因言曰：沛公不先破關中，公豈敢入乎！今人有大功而擊之，不義也；不如因善遇之。“項羽許諾。
沛公旦日從百餘騎來見項羽鴻門，謝曰：“臣與將軍戮力而攻秦，將軍戰河北，臣戰河南；不自意能先入關破秦，得復見將軍於此。今者有小人之言，令將軍與臣有隙。“項羽曰：“此沛公左司馬曹無傷言之；不然，籍何以至此！“項羽因留沛公與飲。范增數目項羽，〔數，所角翻。〕舉所佩玉玦以示之者三；〔玦如環而有缺。增舉以示羽，蓋欲其決意殺沛公也。〕項羽默然不應。范增起，出，召項莊，謂曰：“君王爲人不忍。若入前爲壽，〔若，汝也。師古曰：凡言爲壽者，謂進爵於尊者而獻無疆之壽。〕壽畢，請以劍舞，因擊沛公於坐，殺之。〔坐，徂臥翻。〕不者，若屬皆且爲所虜！“莊則入爲壽，壽畢，曰：“軍中無以爲樂，〔樂，音洛。〕請以劍舞。“項羽曰：“諾。“項莊拔劍起舞。項伯亦拔劍起舞，常以身翼蔽沛公，莊不得擊。
於是張良至軍門見樊噲。噲曰：“今日之事何如？“良曰：“今項莊拔劍舞，其意常在沛公也。” 噲曰：“此迫矣，臣請入，與之同命！“噲即帶劍擁盾入。〔盾，所以蔽身者也。盾，食尹翻。〕軍門衛士欲止不內，樊噲側其盾以撞，衛士仆地。〔撞，丈江翻；擊也。〕遂入，披帷立，〔在旁曰帷。釋名曰：帷，圍也，以自障圍也。〕瞋目視項羽，〔瞋，怒目也，昌真翻。〕頭髮上指，目眥盡裂。〔眥，才賜翻，又在計翻，目際也。〕項羽按劍而跽曰：〔跽，其紀翻，長跪也。〕“客何爲者？“張良曰：“沛公之參乘樊噲也。“項羽曰：“壯士！賜之巵酒。“則與鬥巵酒。噲拜謝，起，立而飲之。項羽曰：“賜之彘肩！“則與一生彘肩。樊噲覆其盾於地，加彘肩其上，拔劍切而啖之。項羽曰：“壯士復能飲乎？”〔復，扶又翻。〕樊噲曰：“臣死且不避，巵酒安足辭！夫秦有虎狼之心，殺人如不能舉，刑人如恐不勝；天下皆叛之。懷王與諸將約曰：『先破秦入咸陽者，王之。』今沛公先破秦，入咸陽，毫毛不敢有所近，〔近，其靳翻。〕還軍霸上以待將軍。勞苦而功高如此，未有封爵之賞，而聽細人之說，欲誅有功之人，此亡秦之續耳，竊爲將軍不取也！“項羽未有以應，曰：“坐！“樊噲從良坐。
坐須臾，沛公起如廁，因招樊噲出。沛公曰：“今者出，未辭也，爲之柰何？“樊噲曰：“如今人方爲刀俎，我方爲魚肉，何辭爲！“於是遂去。鴻門去霸上四十里，沛公則置車騎，〔置，留也；留車騎於鴻門，不以自隨。〕脫身獨騎；樊噲、夏侯嬰、靳強、紀信等四人〔姓譜：夏侯出自夏後之後，杞簡公爲楚所滅，其弟佗奔魯，魯悼公以佗出自夏后氏，受爵爲侯，謂之夏侯，因而命氏。紀，春秋紀侯之後，以國爲姓。〕持劍、盾步走，從驪山下道芷陽，間行趣霸上。〔班志：京兆霸陵縣，故芷陽也；文帝更名。間，空也；投空隙而行。間，古莧翻。趣，讀如趨向之趨，逡須翻；後以義推。又七喻翻。〕留張良使謝項羽，以白璧獻羽，玉斗與亞父。沛公謂良曰：“從此道至吾軍，不過二十里耳。度我至軍中，公乃入。”〔度，徒洛翻。〕沛公已去，間至軍中，張良入謝曰：“沛公不勝杯杓，不能辭，〔勝，音升。〕謹使臣良奉白璧一雙，再拜獻將軍足下；玉斗一雙，再拜奉亞父足下。“項羽曰：“沛公安在？“良曰：“聞將軍有意督過之，〔師古曰：謂視責也。〕脫身獨去，已至軍矣。“項羽則受璧，置之坐上。〔坐，徂臥翻。〕亞父受玉斗，置之地，拔劍撞而破之，曰：“唉，〔嘆恨之聲，音烏開翻，又於其翻。〕豎子不足與謀！奪將軍天下者，必沛公也；吾屬今爲之虜矣！“沛公至軍，立誅殺曹無傷。
居數日，項羽引兵西，屠咸陽，殺秦降王子嬰，燒秦宮室，火三月不滅；收其貨寶、婦女而東。秦民大失望。〔秦民初見沛公無所侵暴而悅，及爲項羽殘滅，失其初所望也。〕
韓生說項羽曰：“關中阻山帶河，四塞之地，地肥饒，可都以霸。“項羽見秦宮室皆已燒殘破，又心思東歸，曰：“富貴不歸故鄉，如衣繡夜行，誰知之者！“韓生退曰：“人言楚人沐猴而冠耳，果然！”〔師古曰：沐猴，獼猴也。言雖着人衣冠，其心不類人也。果然，如人之言也。〕項羽聞之，烹韓生。
項羽使人致命懷王；懷王曰：“如約。”〔言如前約，使沛公王關中。〕項羽怒曰：“懷王者，吾家所立耳，非有功伐，〔張晏曰：積功曰伐。〕何以得專主約！天下初發難時，〔謂初起兵時。難，乃旦翻。〕假立諸侯後以伐秦。然身被堅執銳首事，暴露於野〔史記正義曰：暴，蒲北翻，又如字。〕三年，滅秦定天下者，皆將相諸君與籍之力也。懷王雖無功，固當分其地而王之。“諸將皆曰：“善！“春，正月，羽陽尊懷王爲義帝，曰：“古之帝者，地方千里，必居上游。”〔遊，即流也；言居水之上流。〕乃徙義帝於江南，都郴。〔史記曰：長沙郴縣。班志，郴縣屬桂陽郡。蓋高祖定天下，方分長沙爲桂陽郡也。郴，醜林翻。〕
二月，羽分天下王諸將。羽自立爲西楚霸王，〔文潁曰：史記貨殖傳：淮以北，沛、陳、汝南、南郡爲西楚；彭城以東，吳、廣陵爲東楚；衡山、九江，江南長沙、豫章爲南楚。羽欲都彭城，故自稱西楚。孟康曰：舊名江陵爲南楚，吳爲東楚，彭城爲西楚。師古曰：孟說是也。〕王梁、楚地九郡，都彭城。〔班志，縣屬楚國。史記正義曰：徐州縣。〕羽與范增疑沛公，而業已講解，又惡負約，〔惡，烏路翻。〕乃陰謀曰：“巴、蜀道險，秦之遷人皆居之。“乃曰：“巴、蜀亦關中地也。“故立沛公爲漢王，王巴、蜀、漢中，都南鄭。〔巴、蜀、漢中，秦所置三郡地也。班志，南鄭縣屬漢中。括地誌：南鄭縣，今梁州治所。近世有李文子者，蜀人也，着蜀鑑曰：南鄭自南鄭，漢中自漢中。南鄭乃古褒國，秦未得蜀以前，先取之。漢中乃金、洋、均、房等州六百里是也。秦既得漢中，乃分南鄭以隸之而置郡焉，南鄭與漢中爲一自此始。春秋”楚人、巴人滅庸”，即今均、房兩州地。班志，漢中郡治西城，今金州上庸郡是也。〕而三分關中，王秦降將，以距塞漢路：〔塞，悉則翻。〕章邯爲雍王，王咸陽以西，都廢丘；〔班志：扶風槐裏縣，周曰犬丘，懿王所都也；秦曰廢丘；高祖三年更名。韋昭曰：犬丘，周懿王所都；秦欲廢周，故曰廢丘。括地誌：廢丘故城，在雍州始平縣東南一十里。〕長史欣者，故爲櫟陽獄掾，嘗有德於項梁；都尉董翳者，本勸章邯降楚；故立欣爲塞王，王咸陽以東，至河，都櫟陽；〔韋昭曰：塞在長安，名桃林塞。史記正義曰：桃林塞，今華州潼關。師古曰：取河、華之固爲厄塞耳，非桃林也。塞，先代翻。櫟陽縣屬馮翊。括地誌：漢七年，分櫟陽城內爲萬年縣；隋改爲大興縣；唐復萬年。秦獻公所城櫟陽故城，在今雍州櫟陽縣東北二十五里。項梁嘗有櫟陽逮，請蘄獄掾曹咎書以抵欣而事得已，所謂”有德於梁”也。櫟，音藥。〕立翳爲翟王，王上郡，都高奴。〔以上郡北近戎、翟，因以名國。班志，高奴縣屬上郡。索隱曰：今鄜州有高奴城。括地誌：延州城即漢高奴縣。杜佑曰：延州，春秋白翟之地；漢爲膚施、高奴、臨河縣地；後魏置東夏州，後改延州，以界內延水爲名。董翳都高奴，今金明縣是。〕項羽欲自取梁地，乃徙魏王豹爲西魏王，王河東，都平陽。〔班志，縣屬河東郡。〕瑕丘申陽者，張耳嬖臣也，先下河南郡迎楚河上，故立申陽爲河南王，都洛陽。〔括地誌：洛陽故城，在洛州洛陽縣東北二十六里，周公所築，即成周城也。輿地志：成周之地，秦莊襄王以爲洛陽縣，三川守治焉。後漢都雒陽，改爲”雒”。漢以火德，忌水，故去”洛”旁”水”而加”隹”。魏於行次爲土；土，水之忌也，水得土而流，土得水而柔，故除”隹”而加”水”。〕韓王成因故都，都陽翟。趙將司馬昂定河內，數有功，故立昂爲殷王，王河內，都朝歌。〔河內郡朝歌縣，故殷都也，因以名國。〕徙趙王歇爲代王。趙相張耳素賢，又從入關，故立耳爲常山王，王趙地，治襄國。〔括地誌：邢州本漢襄國縣；秦置三十六郡，於此置信都縣，屬鉅鹿郡；項羽改曰襄國。予據班志，襄國縣屬趙國，信都縣屬信都國，漢蓋又分爲二縣。宋白曰：趙王歇都襄國，今邢州所理龍岡縣城是也。〕當陽君黥布爲楚將，常冠軍，〔冠，古玩翻。〕故立布爲九江王，都六。〔班志，當陽縣屬南郡。九江，應劭曰：江自廬江尋陽分爲九。地理志：九江在尋陽縣南，皆東合爲大江。史記正義曰：九江郡即壽州。楚自陳徙壽春，號曰郢。秦滅楚，於此置九江郡。〕番君吳芮率百越佐諸侯，又從入關，故立芮爲衡山王，都邾。〔班志，邾縣屬江夏郡。括地誌：邾故城，在黃州黃岡縣東南二十里。番，音婆。〕義帝柱國共敖將兵擊南郡，功多，因立敖爲臨江王，都江陵。〔共，音龔，人姓也。姓譜：共，商諸侯之國。晉有左行共華。又云：鄭共叔段後。臨江，孟康曰：本南郡，漢改爲臨江國，江陵縣屬焉。〕徙燕王韓廣爲遼東王，都無終。〔故無終子之國。班志，無終縣屬北平郡，非遼東郡界。蓋羽令韓廣都於無終，而令並王遼東之地故也。〕燕將臧荼從楚救趙，〔姓譜：臧姓，魯孝公子臧僖伯之後。〕因從入關，故立荼爲燕王，都薊。〔班志，薊縣屬廣陽國。師古曰：今幽州縣。水經注：薊城西北隅有薊丘，故名薊，音計。〕徙齊王田巿爲膠東王，都即墨。齊將田都從楚救趙，因從入關，故立都爲齊王，都臨菑。項羽方渡河救趙，田安下濟北數城，引其兵降項羽，故立安爲濟北王，都博陽。〔史記正義曰：博陽在濟北。班志：太山郡盧縣，濟北王都。豈博陽即此地邪！餘據濟北有博關，博陽蓋在博關之南也。濟，子禮翻。〕田榮數負項梁，〔數，所角翻。〕又不肯將兵從楚擊秦，以故不封。成安君陳餘棄將印去，不從入關，亦不封。客多說項羽曰：“張耳、陳餘，一體有功於趙，今耳爲王，餘不可以不封。“羽不得已，聞其在南皮，〔班志，南皮縣屬勃海郡。闞駰曰：章武有北皮亭，故此雲南。括地誌：南皮故城，在滄州南皮縣北四里。〕因環封之三縣。〔環，音宦。〕番君將梅鋗功多，封十萬戶侯。
漢王怒，欲攻項羽；周勃、灌嬰、樊噲皆勸之。〔灌，風俗通曰：斟灌氏之後。〕蕭何諫曰：“雖王漢中之惡，不猶愈於死乎？“漢王曰：“何爲乃死也？“何曰：“今衆弗如，百戰百敗，不死何爲！夫能詘於一人之下而信於萬乘之上者，湯、武是也。〔詘，與屈同。信，與伸同。〕臣願大王王漢中，養其民以致賢人，收用巴、蜀，還定三秦，〔雍、翟、塞爲三秦。〕天下可圖也。“漢王曰：“善！“乃遂就國；以何爲丞相。
漢王賜張良金百鎰，珠二斗；良具以獻項伯。漢王亦因令良厚遺項伯，〔遺，於季翻。〕使盡請漢中地，項王許之。
夏，四月，諸侯罷戲下兵，〔師古曰：戲，謂軍之旌麾也。先是，諸侯從項羽入關者，各帥其兵聽命於羽。今既受封爵，各使就國，故總言罷戲下也。一說雲：時從羽在戲水之上，故言罷戲下。此說非也。羽見高祖於鴻門，此時已過戲矣；又入燒宮室，不復在戲也。漢書通以戲爲麾，許宜翻。〕各就國。項王使卒三萬人從漢王之國。楚與諸侯之慕從者數萬人，從杜南入蝕中。〔漢京兆杜縣之南也。如淳曰：蝕，入漢中道川穀名。近世有程大昌者着雍錄曰：以地望求之，關中南面背礙南山，其有微徑可達漢中者，唯子午谷在長安正南，其次向西則駱谷。此蝕中，若非駱谷，即是子午谷。李奇蝕，音力。〕張良送至袖中，〔地理志，袖中縣屬漢中郡。師古曰：袖中，言居袖谷之中。括地誌：袖谷在梁州袖城縣北五十里南中山。李文子曰：袖谷在袖城北，南谷曰袖，北谷曰斜，同爲一谷。自袖谷至鳳州界一百三十里，始通斜谷。斜谷在鳳翔府郿縣。谷中袖水所流，穴山架木而行。〕漢王遣良歸韓；良因說漢王燒絕所過棧道，以備諸侯盜兵，〔師古曰：棧，即閣也，今謂之閣道；蓋架木爲之。棧，士限翻，公休士諫翻。〕且示項羽無東意。
④田榮聞項羽徙齊王巿於膠東，而以田都爲齊王，大怒。五月，榮發兵距擊田都，都亡走楚。〔走，音奏。〕榮留齊王巿，不令之膠東。巿畏項羽，竊亡之國。榮怒，六月，追擊殺巿於即墨，自立爲齊王。是時，彭越在鉅野，有衆萬餘人，無所屬。榮與越將軍印，使擊濟北。秋，七月，越擊殺濟北王安。榮遂並王三齊之地，〔三齊，謂齊及濟北、膠東也。王，於況翻。〕又使越擊楚。項王命蕭公角將兵擊越，越大破楚軍。
⑤張耳之國，陳餘益怒曰：“張耳與餘，功等也；今張耳王，餘獨侯，此項羽不平！“乃陰使張同、夏說說齊王榮曰：〔夏說，讀曰悅。〕“項羽爲天下宰不平，盡王諸將善地，徙故王於醜地。今趙王乃北居代，餘以爲不可。聞大王起兵，不聽不義；願大王資餘兵擊常山，復趙王，請以趙爲捍蔽！”〔師古曰：捍蔽，猶言藩屏也。〕齊王許之，遣兵從陳餘。
⑥項王以張良從漢王，韓王成又無功，故不遣之國，與俱至彭城，廢以爲穰侯；〔班志，穰縣屬南陽郡。〕已，又殺之。
⑦初，淮陰人韓信，家貧，無行，〔班志：武帝元狩六年，置臨淮郡，淮陰縣屬焉。史記正義曰：今楚州縣。無行，言無善行可推擇也。行，下孟翻。〕不得推擇爲吏，又不能治生商賈，〔行賣曰商，坐販曰賈。治，直之翻。〕常從人寄食飲，人多厭之。信釣於城下，有漂母見信飢，飯信。〔漂，匹妙翻。以水擊絮曰漂。飯，扶晚翻。〕信喜，謂漂母曰：“吾必有以重報母。“母怒曰：“大丈夫不能自食；吾哀王孫而進食，豈望報乎！“淮陰屠中少年有侮信者曰：“若雖長大，好帶刀劍，中情怯耳。“因衆辱之曰：“信能死，刺我；〔刺，七亦翻。〕不能死，出我袴下！”〔徐廣曰：“袴”，一作”胯”；胯，股也。漢書作”跨”，同耳。師古曰：跨，兩股之間。索隱曰：胯，枯化翻。然尋此文作 “袴”，欲依字讀，何爲不通！袴下乃胯下也，何必須要作胯下！〕於是信孰視之，俛出袴下，蒲伏。〔俛，音免，俯首也。伏，蒲北翻。〕一巿人皆笑信，以爲怯。
及項梁渡淮，信杖劍從之；居麾下，無所知名。項梁敗，又屬項羽，羽以爲郎中；數以策幹羽，羽不用。〔數，所角翻；下同。〕漢王之入蜀，信亡楚歸漢，未知名。爲連敖，坐當斬；〔據史記表，信爲連敖，典客；班表作”票客”，索隱以爲誤。徐廣於周□表，以連敖爲典客，蓋以信表爲據。李奇曰：楚官名。如淳曰：連敖，楚官。左傳，楚有連尹、莫敖；其後合爲一官號。〕其輩十三人皆已斬，次至信，信乃仰視，適見滕公，曰：〔滕公，即夏侯嬰；初從高祖爲滕令，故號滕公。〕“上不欲就天下乎，何爲斬壯士？“滕公奇其言，壯其貌，釋而不斬；與語，大說之，〔說，讀曰悅。〕言於王。王拜以爲治粟都尉，〔班表：治粟內史，秦官，掌谷貨；都尉蓋其屬也。至漢，改內史爲大司農。〕亦未之奇也。
信數與蕭何語，何奇之。漢王至南鄭，諸將及士卒皆歌謳思東歸，多道亡者。信度何等已數言王，王不我用，即亡去。〔數，所角翻。〕何聞信亡，不及以聞，自追之。人有言【章：傳校”言”下有”於”字。】王曰：“丞相何亡。“王大怒，如失左右手。居一二日，何來謁王。王且怒且喜，罵何曰：“若亡，何也？“何曰：“臣不敢亡也，臣追亡者耳。“王曰：“若所追者誰？“何曰：“韓信也。“王復罵曰：“諸將亡者以十數，公無所追；追信，詐也！“何曰：“諸將易得耳；至如信者，國士無雙。〔師古曰：爲國家之奇士。餘謂何言漢國之士僅有信一人，他無與比也。〕王必欲長王漢中，無所事信；〔長王，於況翻。〕必欲爭天下，非信無可與計事者。顧王策安所決耳！“王曰：“吾亦欲東耳，安能鬱郁久居此乎！“何曰：“計必欲東，能用信，信即留；不能用信，終亡耳。“王曰：“吾爲公以爲將。”〔吾爲，於僞翻。〕何曰：“雖爲將，信不留。“王曰：“以爲大將。“何曰：“幸甚！“於是王欲召信拜之。何曰：“王素慢無禮；今拜大將，如呼小兒，此乃信所以去也。王必欲拜之，擇良日，齋戒，設壇場，具禮，乃可耳。“王許之。諸將皆喜，人人各自以爲得大將。至拜大將，乃韓信也，一軍皆驚。
信拜禮畢，上坐。〔上，時掌翻。坐，徂臥翻。〕王曰：“丞相數言將軍；將軍何以教寡人計策？“信辭謝，因問王曰：“今東鄉爭權天下，豈非項王耶？”〔鄉，讀曰向。〕漢王曰：“然。“曰：“大王自料，勇悍仁強孰與項王？“漢王默然良久，曰：“不如也。“信再拜賀曰：“惟信亦以爲大王不如也。”〔“惟”，史記作”惟”，漢書作”唯”。師古曰：唯，弋癸翻，應辭。仲馮曰：“惟”字當屬下句，讀如本字。餘謂如漢書本文，則當如師古；如史記本文，則當如仲馮。“賀曰”，句斷。〕然臣嘗事之，請言項王之爲人也：項王喑惡叱吒，〔喑，於鴆翻；惡，烏路翻；懷怒氣也。叱，昌慄翻；吒，卓嫁翻；發怒聲也。〕千人皆廢，〔晉灼曰：廢，不收也。〕然不能任屬賢將；〔屬，之慾翻。〕此特匹夫之勇耳。項王見人，恭敬慈愛，言語嘔嘔，〔索隱曰：嘔嘔，猶姁姁，同音籲。鄧展曰：和好貌。〕人有疾病，涕泣分食飲；至使人，有功當封爵者，印刓敝，忍不能予；〔蘇林曰：手弄角訛，不忍授也。餘謂角訛者，刓之義；敝，舊敝也。師古曰：刓，五丸翻，蘇林太官翻，又音專。〕此所謂婦人之仁也。項王雖霸天下而臣諸侯，不居關中而都彭城；背義帝之約，而以親愛王諸侯，不平；〔背，蒲妹翻。王，於況翻；下而王，威王、王王、當王同。〕逐其故主而王其將相，又遷逐義帝置江南，所過無不殘滅；百姓不親附，特劫於威強耳。名雖爲霸，實失天下心，故其強易弱。今大王誠能反其道，任天下武勇，何所不誅；以天下城邑封功臣，何所不服；以義兵從思東歸之士，何所不散！〔散，謂四散而立功。劉氏曰：用東歸之兵擊東方之敵，此敵無不敗散也。貢父曰：何不散者，言義兵無敵，諸侯之兵無不離散以敗也。〕且三秦王爲秦將，〔謂章邯、司馬欣、董翳三人。〕將秦子弟數歲矣，所殺亡不可勝計；〔勝，音升。〕又欺其衆，降諸侯，至新安，項王詐坑秦降卒二十餘萬，唯獨邯、欣、翳得脫。秦父兄怨此三人，痛入骨髓。今楚強以威王此三人，秦民莫愛也。大王之入武關，秋毫無所害；除秦苛法，與秦民約法三章；秦民無不欲得大王王秦者。於諸侯之約，大王當王關中，關中民鹹知之；大王失職入漢中，秦民無不恨者。今大王舉而東，三秦可傳檄而定也。“於是漢王大喜，自以爲得信晚，遂聽信計，部署諸將所擊；〔師古曰：部分而署置之。〕留蕭何收巴、蜀租，給軍糧食。
八月，漢王引兵從故道出，襲雍；〔春秋釋例：掩其不備曰襲。班志，故道縣屬武都郡。括地誌：故道，今鳳州兩當縣。杜佑通典曰：故道，鳳州梁泉、兩當縣地。〕雍王章邯迎擊漢陳倉。雍兵敗，還走；止，戰好畤，又敗，〔班志，陳倉縣屬扶風；唐之岐州寶雞縣是也。杜佑曰：故城在縣東二十里。班志，好畤縣屬扶風。孟康曰：畤，音止，神靈之所止也。師古曰：即今雍州好畤縣。宋白曰：漢好畤故縣，在今縣東南四十三里奉天縣界好畤故城是也。李文子曰：在今鳳翔天興縣界。〕走廢丘。漢王遂定雍地，東至咸陽；引兵圍雍王於廢丘，而遣諸將略地。塞王欣、翟王翳皆降，以其地爲渭南、河上、上郡。〔渭南，後曰京兆；河上，後曰馮翊。〕令將軍薛歐、王吸出武關，〔歐，惡後翻。吸，音翕。〕因王陵兵以迎太公、呂后。項王聞之，發兵距之陽夏，不得前。〔夏，音賈。〕
王陵者，沛人也，先聚黨數千人，居南陽，至是始以兵屬漢。項王取陵母置軍中，陵使至，則東鄉坐陵母，欲以招陵。〔古以東鄉之位爲尊。沛公見羽於鴻門，羽東鄉坐；韓信東鄉坐李左車而師事之，是也。鄉，讀曰向。〕陵母私送使者。泣曰：“願爲老妾語陵：善事漢王，漢王長者，終得天下；毋以老妾故持二心。妾以死送使者！“遂伏劍而死。項王怒，亨陵母。〔爲，於僞翻。語，牛倨翻。亨，讀曰烹。〕
⑧項王以故吳令鄭昌爲韓王，以距漢。〔班志，吳縣屬會稽郡。〕
⑨張良遺項王書曰：“漢王失職，欲得關中；如約即止，不敢東。“又以齊、梁反書遺項王曰：〔遺，於季翻。〕“齊欲與趙並滅楚。“項王以此故無西意，而北擊齊。
⑩燕王廣不肯之遼東；臧荼擊殺之，並其地。
是歲，以內史沛周苛爲御史大夫。〔班表：御史大夫，秦官，位上卿，掌副宰相。應劭曰：侍御史之率，故稱大夫。〕
項王使趣義帝行，其羣臣、左右稍稍叛之。〔趣，讀曰促。〕
二年（丙申，公元前二零五年）
①冬，十月，項王密使九江、衡山、臨江王擊義帝，殺之江中。〔九江王，黥布；衡山王，吳芮；臨江王，共敖。〕
②陳餘悉三縣兵，與齊兵共襲常山。常山王張耳敗，走漢，謁漢王於廢丘；漢王厚遇之。陳餘迎趙王於代，復爲趙王。趙王德陳餘，立以爲代王。陳餘爲趙王弱，國初定，不之國，〔爲，於僞翻。〕留傳趙王；而使夏說以相國守代。
③張良自韓間行歸漢：〔間，古莧翻。〕漢王以爲成信侯。良多病，未嘗特將，〔特將，未嘗獨將兵也。將，即亮翻。〕常爲畫策臣，時時從漢王。
④漢王如陝，〔陝，失冉翻。〕鎮撫關外父老。
⑤河南王申陽降，置河南郡。
⑥漢王以韓襄王孫信爲韓太尉，將兵略韓地。信急擊韓王昌於陽城，昌降。十一月，立信爲韓王；常將韓兵從漢王。
⑦漢王還都櫟陽。
⑧諸將拔隴西。
⑨春，正月，項王北至城陽。齊王榮將兵會戰，敗，走平原，平原民殺之。項王復立田假爲齊王。遂北至北海，燒夷城郭、室屋，坑田榮降卒，系虜其老弱、婦女，所過多所殘滅。齊民相聚叛之。
⑩漢將拔北地，虜雍王弟平。〔章平也。雍，於用翻。〕
三月，漢王自臨晉渡河。〔臨晉，注見三卷赧王五年。師古曰：其地在河之西濱，東臨晉境，即今之同州朝邑界也。史記正義曰：臨晉即蒲津關。〕魏王豹降，將兵從；下河內，虜殷王昂，置河內郡。
初，陽武人陳平，家貧，好讀書。裏中社，〔孔穎達曰：按祭法曰：大夫以下成羣立社曰置社。注云：大夫不得特立社，與民族居，百家以上則共立一社，今時里社是也。如鄭此言，則周之政法，百家以上得立社；其秦、漢以來，雖非大夫，民二十五家以上則得立社，故云今之里社。又鄭志雲：月令”命民社”，謂秦社也。自秦以下，民始得立社。〕平爲宰，〔師古曰：宰，主切割肉也。〕分肉甚均。父老曰：“善，陳孺子之爲宰！“平曰：“嗟乎，使平得宰天下，亦如是肉矣！“及諸侯叛秦，平事魏王咎於臨濟，爲太僕，〔班表：太僕，秦官，掌輿馬。應劭曰：周穆王所置，蓋大御衆僕之長也。濟，子禮翻。〕說魏王，不聽。人或讒之，平亡去。後事項羽，賜爵爲卿。〔張晏曰：禮秩如卿，不治事。〕殷王反，【章：乙十一行本”反”下有”楚”字；孔本同；張校同；退齋校同；傳校同。】項羽使平擊降之；還，拜爲都尉，賜金二十鎰。
居無何，〔師古曰：言無幾時。〕漢王攻下殷，項王怒，將誅定殷將吏。平懼，乃封其金與印，使使歸項王；而挺身間行，〔挺，待鼎翻，拔也；言平拔身間出而行也。〕杖劍亡，渡河，歸漢王於修武，因魏無知求見漢王。漢王召入，賜食，遣罷就舍。平曰：“臣爲事來，〔爲，於僞翻。〕所言不可以過今日。“於是漢王與語而說之，〔說，讀曰悅。〕問曰：“子之居楚何官？“曰：“爲都尉。“是日，即拜平爲都尉，使爲參乘，典護軍。〔使平典護軍而監護諸將也。〕諸將盡讙曰：〔讙，音喧，譁然不服之聲。〕“大王一日得楚之亡卒，未知其高下，而即與同載，反使監護長者！”〔監，古銜翻。〕漢王聞之，愈益幸平。
漢王南渡平陰津，至洛陽新城。〔班志，平陰縣屬河南郡。水經：河水逕平陰縣北。魏文帝改平陰曰河陰。洛陽縣屬河南郡；新城時屬縣界，惠帝四年始置新城縣。括地誌：洛州伊闕縣，在州南七十里，本漢新城也；隋文帝改新城爲伊闕，取伊闕山爲名。〕三老董公遮說王曰：〔班表：十里一亭，亭有長；十亭一鄉，鄉有三老，掌教化；秦制。橫道自言曰遮。說，式芮翻。〕“臣聞『順德者昌，逆德者亡』；『兵出無名，〔伐有罪則兵出有名。〕事故不成』。故曰：『明其爲賊，敵乃可服。』項羽爲無道，放殺其主，〔放，謂遷義帝於郴；殺，謂殺之江中。殺，讀曰弒。〕天下之賊也。夫仁不以勇，義不以力，〔文穎曰：以，用也；己有仁，天下歸之，可不用勇而天下自服；己有義，天下奉之，可不用力而天下自定。〕大王宜率三軍之衆爲之素服，以告諸侯而伐之，則四海之內莫不仰德，此三王之舉也。” 於是漢王爲義帝發喪，袒而大哭，哀臨三日，〔如淳曰：袒，亦如禮袒踊也。師古曰：袒，謂脫衣之袖也。袒，徒旱翻。衆哭曰臨，力禁翻。〕發使告諸侯曰：“天下共立義帝，北面事之。今項羽放殺義帝江南，大逆無道！寡人悉發關中兵，收三河士，〔韋昭曰：河南、河東、河內也。〕南浮江、漢以下，願從諸侯王擊楚之殺義帝者！”〔史記正義曰：南收三河士，發關內兵，從雍州入子什道至漢中，歷漢水而水，東行至徐州擊楚。餘謂正義之說迂矣！三河在彭城之北，已不可謂南收三河士。若發關內兵，南浮江、漢，獨不能出武關而浮江、漢，而必入子午谷至漢中而下漢水邪！況子午道此時亦未通鑿，其可引之而爲說乎！此特言發三河士以攻其北，又南浮江、漢，下兵以夾攻之也。服虔曰：漢名王爲諸侯。師古曰：非也。當時漢未有此稱號，直言諸侯及王耳。〕
使者至趙，陳餘曰：“漢殺張耳，乃從。“於是漢王求人類張耳者斬之，持其頭遺陳餘；〔遺，於季翻。〕餘乃遺兵助漢。
田榮弟橫收散卒，得數萬人，起城陽；〔史記正義曰：城陽，濮州雷澤是。餘考正義所謂城陽，乃班志濟陰郡之城陽縣，田榮初與項羽會戰之地。榮既敗而北走，死於平原，羽遂至北海，燒夷城郭、室屋，則濟陰之城陽已隔在羽軍之後。田橫所起，蓋班志城陽國之地，春秋莒之故虛也。羽既連戰未能克橫，而漢入彭城，遂南從魯出胡陵至蕭以擊漢。莒、魯舊爲鄰國，則此城陽爲莒之故虛明矣。〕夏，四月，立榮子廣爲齊王，以拒楚。項王因留，連戰，未能下，雖聞漢東，既擊齊，欲遂破之而後擊漢，漢王以故得率諸侯兵凡五十六萬人伐楚。到外黃，彭越將其兵三萬餘人歸漢。漢王曰：“彭將軍收魏地得十餘城，〔項羽並王梁、楚，徙魏王豹於河東，號西魏王。今越所下外黃十餘城，皆梁地也。〕欲急立魏後。今西魏王豹，真魏後。“乃拜彭越爲魏相國，擅將其兵略定梁地。漢王遂入彭城，收其貨寶、美人，日置酒高會。
項王聞之，令諸將擊齊，而自以精兵三萬人南，從魯出胡陵至蕭。〔魯，即伯禽所都；秦置魯縣，屬薛郡；漢後以薛郡爲魯國。史記正義曰：魯，今兗州曲阜縣。蕭縣，秦屬泗水郡；唐徐州蕭縣是也。〕晨，擊漢軍而東至彭城，日中，大破漢軍。漢軍皆走，相隨入谷、泗水，死者十餘萬人。漢卒皆南走山，楚又追擊至靈璧東睢水上；〔臣瓚曰：谷、泗二水皆在沛郡彭城。水經注：睢水出陳留縣西蒗蕩渠，東過沛郡相縣；又逕彭城郡之靈璧而東南流，項羽敗漢王處也。漢書又云：東逼谷、泗。服虔曰：水名也，在沛國相縣界。又詳睢水逕谷熟而兩分，而睢水爲蘄水，故二水所在枝分，通爲兼稱。谷水之名，蓋因地變。然則谷水即睢水也。睢水又東南至下相而入於泗，謂之睢口。泗水又東南過彭城縣東北，南至下邳入淮。孟康曰：靈璧故小縣，在彭城南。史記正義曰：靈璧在徐州符離縣西北九十里。〕漢軍卻，爲楚所擠，〔擠，子詣翻，排也，又子奚翻。〕卒十餘萬人皆入睢水，水爲之不流。圍漢王三匝。會大風從西北起，折木，髮屋，揚沙石，窈冥晝晦，逢迎楚軍，大亂壞散，而漢王乃得與數十騎遁去。欲過沛收家室，而楚亦使人之沛取漢王家；家皆亡，不與漢王相見。
漢王道逢孝惠、魯元公主，〔魯元公主，帝女也。服虔曰：元，長也；食邑於魯。韋昭曰：元，諡也。師古曰：公主，惠帝姊也，以其最長，故號曰元，不得爲諡。貢父曰：韋昭是也。〕載以行。楚騎追之，漢王急，推墮二子車下。〔推，吐雷翻。〕滕公爲太僕，〔滕公，夏侯嬰也。史記曰：嬰從擊秦軍洛陽東，賜爵封，轉爲滕公。漢書曰：嬰爲滕令，奉車，故號滕公。班表：太僕，秦官，掌輿馬。應劭曰：周穆王所置，蓋大御，衆僕之長，中大夫也。〕常下收載之；如是者三，曰：“今雖急，不可以驅，柰何棄之！“故徐行。漢王怒，欲斬之者十餘；滕公卒保護，脫二子。〔卒，子恤翻。〕審食其從太公、呂后間行求漢王，不相遇，反遇楚軍；〔審，姓；食其，名。食其，音異基。將間行以避楚軍，乃反與楚軍相遇也。間，古莧翻；下同。〕楚軍與歸，項王常置軍中爲質。〔質，音致。〕
是時，呂后兄周呂侯爲漢將兵，居下邑；〔班志，下邑縣屬梁國。梁國，秦碭郡；漢改焉。宋白曰：今宋州碭山縣即古下邑城。〕漢王間往從之，稍稍收其士卒。諸侯皆背漢，復與楚。〔背，蒲妹翻。〕塞王欣、翟王翳亡降楚。
田橫進攻田假，假走楚，楚殺之；橫遂復定三齊之地。
漢王問羣臣曰：“吾欲捐關以東；等棄之，誰可與共功者？”〔師古曰：捐關以東，謂不自有其地，將以與人，令其立功共破楚也。餘謂等棄之者，言捐以與人，與棄等也。〕張良曰：“九江王布，楚梟將，〔師古曰：梟，謂最勇健也。〕與項王有隙；彭越與齊反梁地；此兩人可急使。而漢王之將，獨韓信可屬大事，當一面。〔師古曰：屬，委也，音之慾翻。〕即欲捐之，捐之此三人，則楚可破也！”
初，項王擊齊，徵兵九江，九江王布稱病不往，遣將將軍數千人行。漢之破楚彭城，布又稱病不佐楚。楚王由此怨布，數使使者誚讓，〔數，所角翻。以辭相責曰誚讓。誚才笑翻。〕召布。布愈恐，不敢往。項王方北憂齊、趙，西患漢，所與者獨九江王；又多布材，〔師古曰：多者，猶重也。〕欲親用之，以故未之擊。
漢王自下邑徙軍碭，遂至虞，〔班志，虞縣屬梁國。師古曰：今宋州虞城縣。宋白曰：古虞國。舜禪禹，封其子商均於虞；少康奔虞即此。〕謂左右曰：“如彼等者，無足與計天下事！“謁者隨何進曰：“不審陛下所謂。”〔姓譜：隨姓，隨侯之後。又云：杜伯之玄孫會爲晉大夫，食採於隨，曰隨武子；後因以爲姓。〕漢王曰：“孰能爲我使九江，令之發兵倍楚？〔倍，蒲妹翻。〕留項王數月，我之取天下可以百全。“隨何曰：“臣請使之！“漢王使與二十人俱。
五月，漢王至滎陽，諸敗軍皆會，蕭何亦發關中老弱未傅者〔傅，讀曰附。孟康曰：古者二十而傅；三年耕有一年儲，故二十三而後役之。如淳曰：律言二十三傅之，疇官各從其父疇學之；高不滿六尺二寸以下爲罷癃。漢儀注雲：民年二十三爲正，一歲爲衛士，一歲爲材官、騎士，習射御，馳戰陳。又曰：年五十六乃得免爲庶民，就田裏。今老弱未傅者皆發之。未二十爲弱，過五十六爲老。師古曰：傅，着也；言着名籍給公家傜役也。〕悉詣滎陽，漢軍復大振。楚起於彭城，常乘勝逐北，與漢戰滎陽南京、索間。〔京縣，秦屬三川郡；漢改曰河南郡，即鄭共叔所居京城也。應劭曰：京縣今有大索、小索亭。括地誌：京縣城在鄭州滎陽縣東南二十里，滎陽縣即大索城。杜頂曰：成皋城東有大索城；又有小索故城，在滎陽縣北四里。宋白曰：滎陽縣故城在鄭州滎澤縣南十七里平原上，索水逕其東，即項羽圍漢王處；秦三川郡亦曾移理於此。括地誌所謂滎陽縣即大索城，乃唐之滎陽縣。晉灼曰：索，音冊。師古音求索之索。〕
楚騎來衆，漢王擇軍中可爲騎將者，皆推故秦騎士重泉人李必、駱甲；〔班志，重泉縣屬馮翊。括地誌：重泉故城，在同州蒲城縣東南四十五里。姓譜：齊太公之後有公子駱，子孫以爲氏。又史記：惡來革之玄孫曰大駱。〕漢王欲拜之。必、甲曰：“臣故秦民，恐軍不信臣；願得大王左右善騎者傅之。”〔如淳曰：傅，音附，猶言隨從者。〕乃拜灌嬰爲中大夫令，李必、駱甲爲左右校尉，將騎兵擊楚騎於滎陽東，大破之，楚以故不能過滎陽而西。漢王軍滎陽，築甬道屬之河，以取敖倉粟。〔括地誌：敖倉在鄭州滎陽西北十五里。縣門之東北臨汴水，南帶三皇山。屬，之慾翻。〕
周勃、灌嬰等言於漢王曰：“陳平雖美如冠玉，〔孟康曰：飾冠以玉，光好外見，中無所有也。〕其中未必有也。臣聞平居家時盜其嫂；事魏不容，亡歸楚；不中，〔中，竹仲翻。〕又亡歸漢。今日大王尊官之，令護軍。臣聞平受諸將金，金多者得善處，金少者得惡處。平，反覆亂臣也，願王察之！“漢王疑之，召讓魏無知。無知曰：“臣所言者能也，陛下所問者行也。今有尾生、孝己之行，〔尾生，古之信士；或曰，即微生高。孝己，商高宗之子，以孝行着。行，下孟翻。〕而無益勝負之數，陛下何暇用之乎！楚、漢相距，臣進奇謀之士，顧其計誠足以利國家不耳。〔不，讀曰否。〕盜嫂、受金，又何足疑乎！“漢王召讓平曰：“先生事魏不中，事楚而去，今又從吾遊，信者固多心乎？“平曰：“臣事魏王，魏王不能用臣說，故去事項王。項王不能信人，其所任愛，非諸項，即妻之昆弟，雖有奇士不能用。聞漢王能用人，故歸大王。臣裸身來，〔裸，郎果翻，赤身也。〕不受金無以爲資。誠臣計畫有可採者，願大王用之；使無可用者，金具在，請封輸官，得請骸骨。“漢王乃謝，厚賜，拜爲護軍中尉，盡護諸將。諸將乃不敢復言。
魏王豹謁歸視親疾；〔謁歸，謂謁告而歸也。〕至則絕河津，反爲楚。〔豹都平陽，在河東，故斷其津濟以拒漢軍。爲，於僞翻。〕
六月，漢王還櫟陽。
壬午，立子盈爲太子；赦罪人。
漢兵引水灌廢丘，廢丘降，章邯自殺。盡定雍地，以爲中地、北地、隴西郡。〔自置中地郡後，至九年罷，屬內史。武帝建元六年，分爲右內史；太初元年，更名主爵都尉爲右扶風。〕
關中大飢，米斛萬錢，人相食。令民就食蜀、漢。
初，秦之亡也，豪桀爭取金玉，宣曲任氏獨窖倉粟。〔漢有長水宣曲胡騎，高祖功臣有宣曲侯，蓋地名也。張揖曰：宣曲，宮名，在昆明池西。師古曰：宣曲，觀名。索隱曰：上林賦雲：西馳宣曲。當在京輔，今闕其地。窖，工孝翻；穿地以藏粟也。〕及楚、漢相距滎陽，民不得耕種，而豪桀金玉盡歸任氏，任氏以此起，富者數世。
秋，八月，漢王如滎陽，命蕭何守關中侍太子，爲法令約束，立宗廟、社稷、宮室、縣邑；事有不及奏決者，輒以便宜施行，上來，以聞。計關中戶口，轉漕、調兵以給軍，未嘗乏絕。〔調，徒吊翻。〕
漢王使酈食其往說魏王豹，且召之。豹不聽，曰：“漢王慢而侮人，罵詈諸侯、羣臣如罵奴耳，吾不忍復見也！”〔復，扶又翻。〕於是漢王以韓信爲左丞相，與灌嬰、曹參俱擊魏。
漢王問食其：“魏大將誰也？“對曰：“柏直。”〔姓譜：柏，柏皇氏之後。顓頊師柏招；帝嚳師柏景。春秋柏國爲楚所滅。〕王曰：“是口尚乳臭，〔言其少不經事，弱不任事，若未離乳保之懷者。〕安能當韓信！““騎將誰也？“曰：“馮敬。“曰：“是秦將馮無擇子也，雖賢，不能當灌嬰。““步卒將誰也？“曰：“項它。” 曰：“不能當曹參。吾無患矣！“韓信亦問酈生：“魏得無用周叔爲大將乎？“酈生曰：“柏直也。“信曰：“豎子耳！“遂進兵。
魏王盛兵蒲坂以塞臨晉。〔塞，悉則翻。〕信乃益爲疑兵，陳船欲渡臨晉，而伏兵從夏陽以木罌渡軍，襲安邑。〔班志，夏陽縣屬馮翊，秦之少梁也，秦惠文王十一年更名。史記正義曰：夏陽在同州北韓城界。木罌，服虔曰：以木柙縛罌缶以渡也。韋昭曰：以木爲器如罌缶以渡軍，無船，且尚密也。師古曰：服說是。罌缶，謂瓶之大腹小口者也。罌，一政翻，康於耕翻。〕魏王豹驚，引兵迎信。九月，信擊虜豹，傳詣滎陽；〔傳，直戀翻，言以驛馬傳送詣漢王所。〕悉定魏地，置河東、上黨、太原郡。
漢之敗於彭城而西也，陳餘亦覺張耳不死，即背漢。〔背，蒲妹翻。〕韓信既定魏，使人請兵三萬人，願以北舉燕、趙，東擊齊，南絕楚糧道。漢王許之，乃遣張耳與俱，引兵東，北擊趙、代。〔時趙王歇王趙，陳餘王代。〕後九月，信破代兵，禽夏說於閼與。信之下魏破代，漢輒使人收其精兵詣滎陽以距楚。
