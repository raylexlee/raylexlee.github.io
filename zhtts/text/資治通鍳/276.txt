△卷第二百七十五
後唐紀四〔起柔兆閹茂（丙戌）四月，盡強圉大淵獻（丁亥）六月，凡一年有奇。〕
明宗聖德和武欽孝皇帝上之下
天成元年（丙戌、九二六）
1夏，四月，丁亥朔，嚴辦將發，〔凡天子將出，侍中奏中嚴外辦。此時未必能爾，沿襲舊來嚴辦之言而言之耳。〕騎兵陳於宣仁門外，〔唐昭宗天祐二年，敕改東都延喜門為宣仁門。又唐六典：東都東城在皇城之東，東曰宣仁門，南曰承福門。陳，讀曰陣；下同。〕步兵陳於五鳳門外。從馬直指揮使郭從謙不知睦王存乂已死，〔存乂養郭從謙為假子及其被誅事，並見上卷本年二月。請諸王不出閤者皆在禁中，故存乂死而從謙不知。從，才用翻。〕欲奉之以作亂，帥所部兵〔帥，讀曰率；下同。〕自營中露刃大呼，〔呼，火故翻。〕與黃甲兩軍攻興教門。〔唐昭宗之遷洛也，改延喜門為宣政門，重明門為興教門。五鳳門蓋宮城南門也。唐六典曰：洛陽皇城南面三門，中曰應天，左曰興教，右曰光政。〕帝方食，聞變，帥諸王及近衛騎兵擊之，逐亂兵出門。時蕃漢馬步使朱守殷將騎兵在外，帝遣中使急召之，欲與同擊賊；守殷不至，引兵憩於北邙茂林之下。〔憩，去例翻，息也。邙，莫郎翻。〕亂兵焚興教門，緣城而入，近臣宿將皆釋甲潛遁，〔李紹榮必已遁矣。〕獨散員都指揮使李彥卿及宿衛軍校何福進、王全斌等十餘人力戰。俄而帝為流矢所中，〔李彥卿即符彥卿，存審之子。散，悉亶翻。校，戶教翻。中，竹仲翻。斌，音彬。〕鷹坊人善友扶帝自門樓下，至絳霄殿廡下〔鷹坊，唐時五坊之一 也。姓譜，善，姓也，堯師善卷。門樓，興教門樓。廡，罔甫翻。〕抽矢，渴懣求水，皇后不自省視，遣宦者進酪，〔懣，音悶。省，悉景翻。酪，歷各翻，乳漿 也。凡中矢刃傷血悶者，得水尚可活，飲酪是速死也。〕須臾，帝殂。〔年四十二。〕李彥卿等慟哭而去，左右皆散，善友斂廡下樂器覆帝屍而焚之。〔覆，敷又翻。自此以上至是年正月，書「帝」者皆指言莊宗。莊宗好優而斃於郭門高，好樂而焚以樂器，故歐陽公引「君以此始，必以此終」之言以論其事，示戒深矣。〕彥卿，存審之子；福進、全斌皆太原人也。〔李彥卿後復姓符，與何福進、王全斌皆以功名自見。〕劉後囊金寶繫馬鞍，與申王存渥及李紹榮引七百騎，焚嘉慶殿，自師子門出走。通王存確、雅王存紀奔南山。〔洛陽之南入伊川皆大山。〕宮人多逃散，朱守殷入宮，選宮人三十餘人，各令自取樂器珍玩，內於其家。於是諸軍大掠都城。
是日，李嗣源至甖子谷，〔考異曰：莊宗實錄雲：「今上至鄭州聞變。」今從明宗實錄。餘按甖子谷在鄭州境。〕聞之，慟哭，謂諸將曰：「主上素得士心，，正為羣小蔽惑至此，今吾將安歸乎！」
戊子，朱守殷遣使馳白嗣源，以「京城大亂，諸軍焚掠不已，願亟來救之！」乙丑，嗣源入洛陽，止於私第，禁焚掠，拾莊宗骨於灰燼之中而殯之。
嗣源之入鄴也，前直指揮使平遙侯益脫身歸洛陽，〔前直指揮使領上前直衛之兵。劉昫曰：平遙即漢平陶縣，魏避國諱，改「陶」為「遙」：唐屬汾州。宋白曰：後魏以太武帝名燾，改「平陶」為「平遙」。〕莊宗撫之流涕。至是，益自縛請罪；嗣源曰：「爾為臣盡節，又何罪也！」使復其職。
嗣源謂朱守殷曰：「公善巡徼，以待魏王。〔徼，吉弔翻。言善巡徼宮闕及皇城內外坊市，以待魏王繼岌。繼岌，莊宗嫡長子也，西征而還，未至，示若待其至而嗣位然。〕淑妃、德妃在宮，供給尤宜豐備。〔韓淑妃、伊德妃先在晉陽宮，蓋莊宗都洛之後迎至洛宮，及其遭變，不從劉後出奔，時在宮中也。按淑妃韓氏，本莊宗元妃衛國夫人也；德妃伊氏，次妃燕國夫人也。劉後之次在三，越次而正位中宮，雖莊宗之過，亦郭崇韜希指迎合之罪也。五代會要曰：同光二年十二月，冊德妃、淑妃，以宰臣豆盧革、韋說為冊使，出應天門外登輅車，鹵簿鼓吹前導，至右永福門降車，入右銀臺門，至淑妃宮，受冊於內，文武百官立班稱賀。通鑑書二年二月冊劉後，蓋冊後之後至十二月冊二妃也。〕吾俟山陵畢，社稷有奉，則歸藩為國家捍禦北方耳。」〔歸藩，言欲歸真定。為，於偽翻。〕
是日，豆盧革帥百官上牋勸進，〔下之於上，不從其令而從其意。帥，讀曰率。上時掌翻。〕嗣源面諭之曰：「吾奉詔討賊，不幸部曲叛散；欲入朝自訴，又為紹榮所隔，披猖至此。吾本無他心，諸君遽爾見推，殊非相悉，〔悉，息七翻，諳也，究也，詳也，盡也。〕願勿言也！」革等固請，嗣源不許。
李紹榮欲奔河中就永王存霸，從兵稍散；庚寅，至平陸，〔從，才用翻。唐書地理志曰：括地誌：陜州河北縣本漢大陽縣，天寶元年，太守李齊物開三門以利漕運，得古刃，有篆文曰「平陸」，因更河北縣為平陸縣。九域志：縣在陜州北五里，隔大河。〕止餘數騎，為人所執，折足送洛陽。〔折，而設翻。〕存霸亦帥眾千人棄鎮奔晉陽。
2辛卯、魏王繼岌至興平，聞洛陽亂，復引兵而西，〔復，扶又翻。〕謀保據鳳翔。
3向延嗣至鳳翔，以莊宗之命誅李紹琛。〔莊宗已殂，故不書帝而以廟號書之也。李紹琛反於蜀被擒，見上卷本年三月。〕
4初，莊宗命呂、鄭二內養在晉陽，一監兵，一監倉庫，〔監，工銜翻。〕自留守張憲以下皆承應不暇。及鄴都有變，又命汾州刺史李彥超為北都巡檢。彥超，彥卿之兄也。
莊宗既殂，推官河間張昭遠勸張憲奉表勸進，憲曰：「吾一書生，自布衣至服金紫，皆出先帝之恩，豈可偷生而不自愧乎！」昭遠泣曰：「此古人之事，公能行之，忠義不朽矣。」〔張昭遠儒者也，故勉成張憲之志節。其後昭遠避漢高祖名，止名昭。〕
有李存沼者，莊宗之近屬，〔考異曰：唐愍帝實錄符彥超傳雲「皇弟存沼」，薛史、歐陽史彥超傳作「存霸」；莊宗列傳、薛史張憲傳但云「李存沼」。按莊宗弟無名存沼者；存霸自河中衣僧服而往，非今日傳莊宗之命者也。或者武皇之姪，莊宗之弟。別無所據，不敢決定，故但云近屬。按莊宗謚光聖神閔皇帝，唐愍帝實錄即莊宗實錄也，「愍」、「閔」字通。〕自洛陽奔晉陽，矯傳莊宗之命，陰與二內養謀殺憲及彥超，據晉陽拒守。彥超知之，密告憲，欲先圖之。憲曰：「僕受先帝厚恩，不忍為此。徇義而不免於禍，乃天也。」彥超謀未決，壬辰夜，軍士共殺二內養及存沼於牙城，因大掠達旦。憲聞變，出奔忻州。〔九域志：太原府東北至忻州二百里。此以宋氏徙府後言也。〕會嗣源移書至，彥超號令士卒，城中始安，遂權知太原軍府。
5百官三牋請嗣源監國，〔考異曰：監國本太子之事，非官非爵。然五代唐明宗、潞王、周太祖皆嘗監國。漢太后令曰，「中外事取監國處分，」又誥曰，「監國可即皇帝位，」是時直以監國為稱號也。今從之。〕嗣源乃許之。甲午，入居興聖宮，〔按是時莊宗之殯在西宮，興聖宮蓋在西宮之東。按薛史，莊宗即位於魏州，以子繼岌充北都留守、興聖宮使，及平定河南，充東京留守、興聖宮使，則東京、北都皆有興聖宮。宋白所記見前。〕始受百官班見。〔示即真之漸。見，賢遍翻。〕下令稱教，百官稱之曰殿下。莊宗後宮存者猶千餘人，宣徽使選其美少者數百獻於監國，〔少，詩照翻。〕監國曰：「奚用此為！」對曰：「宮中職掌不可闕也。」監國曰：「宮中職掌宜諳故事，〔諳，烏含翻。〕此輩安知！」乃悉用老舊之人補之，其少年者皆出歸其親戚，無親戚者任其所適。蜀中所送宮人亦準此。
乙未，以中門使安重誨為樞密使，〔安重誨本成德軍中門使，監國所親任者也。〕鎮州別駕張延朗為副使。延朗，開封人也，仕梁為租庸吏，〔按歐史，張延朗仕梁，以租庸吏為鄆州糧料使，明宗克鄆州得之，復以為糧料使，後徙鎮宣武、成德，以為元從孔目官，蓋由此選為鎮州別駕也。〕性纖巧，善事權貴，以女妻重誨之子，〔妻，七細翻。〕故重誨引之。
監國令所在訪求諸王。通王存確、雅王存紀匿民間，或密告安重誨，重誨與李紹真謀曰：「今殿下既監國典喪，諸王宜早為之所，以壹人心。殿下性慈，不可以聞。」乃密遣人就田舍殺之。後月餘，監國乃聞之，切責重誨，傷惜久之。
劉皇后與申王存渥奔晉陽，在道與存渥私通。存渥至晉陽，李彥超不納，走至風谷，〔「風谷」恐當作「嵐谷」。唐長安三年分宜芳縣置嵐谷縣，屬嵐州。〕為其下所殺。明日，永王存霸亦至晉陽，從兵逃散俱盡，〔從，才用翻。〕存霸削髮、僧服謁李彥超，「願為山僧，幸垂庇護。」軍士爭欲殺之，彥超曰：「六相公來，當奏取進止。」〔存霸第六。〕軍士不聽，殺之於府門之碑下。劉皇后為尼於晉陽，監國使人就殺之。薛王存禮及莊宗幼子繼嵩、繼潼、繼蟾、繼嶢，〔嶢，倪麼翻。〕遭亂皆不知所終。惟邕王存美以病風偏枯得免，居於晉陽。〔沙陀自唐末強盛，蓋至於此。恐赤心之支胤或有存者；晉王父子相傳，其血嗣殲矣。且明宗，晉王義兒也，得國之後，坐視義父之遺育為魚為肉，何忍也！他日詎可望麥飯灑陵乎！〕
6徐溫、高季興聞莊宗遇弒，益重嚴可求、梁震。〔嚴可求料唐有內變，見二百七十二卷莊宗同光元年；梁震料莊宗必亡，見二百七十四卷三年。〕
梁震薦前陵州判官貴平孫光憲於季興，使掌書記。〔貴平縣，漢廣都縣之東南界，後魏置和仁郡，仍置平井、貴平、可曇三縣，唐廢平井、可曇，以貴平縣治和仁城。開元十四年移治祿川，屬陵州。宋省貴平入廣都縣。〕季興大治戰艦，欲攻楚，〔治，直之翻。艦，戶黯翻。〕光憲諫曰：「荊南亂離之後，賴公休息士民，始有生意，若又與楚國交惡，他國乘吾之弊，良可憂也。」季興乃止。
7戊戌，李紹榮至洛陽，〔陜州械送至洛陽。〕監國責之曰：「吾何負於爾，而殺吾兒﹖」〔謂紹榮殺從審也。見上卷本年三月。〕紹榮瞋目直視曰：〔瞋，昌真翻。〕「先帝何負於爾﹖」遂斬之，〔元行欽雖死，監國豈不有愧於其言！〕復其姓名曰元行欽。〔李紹榮賜姓名見二百六十九卷梁均王貞明元年。〕
8監國恐徵蜀軍還為變，〔還，從宣翻，又如字。〕以石敬瑭為陜州留後；己亥，以李從珂為河中留後。〔陜州以備其徑至洛陽，河中以備其北歸晉陽。陜，失冉翻。〕
9樞密使張居翰乞歸田裏，許之。李紹真屢薦孔循之才，庚子，以循為樞密副使。李紹宏請復姓馬。〔李紹宏賜姓名見二百七十卷梁均王貞明五年。〕
監國下教，數租庸使孔謙奸佞侵刻窮困軍民之罪而斬之，〔數，所具翻。〕凡謙所立苛斂之法〔斂，力贍翻。〕皆罷之，因廢租庸使及內勾司，〔租庸使，唐末及梁置。內勾司，莊宗同光二年置。〕依舊為鹽鐵、戶部、度支三司，委宰相一人專判。〔唐制：戶部度支以本司郎中、侍郎判其事，又置鹽鐵轉運使。其後用兵，以國計為重，遂以宰相領其職。乾符已後，天下喪亂，國用愈空，始置租庸使，用兵無常，隨時調斂，兵罷則止。梁興，置租庸使，領天下錢穀，廢鹽鐵、戶部、度支之官。 莊宗滅梁，因而不改。明宗入立，誅租庸使孔謙而廢其使職，以大臣一人判戶部、度支、鹽鐵，號曰判三司。至長興元年，張延朗因請置三司使，事下中書。中書用 唐故事，拜延朗特進、工部尚書，充諸道鹽鐵轉運等使，兼判戶部度支事；詔以延朗充三司使，班在宣徽使下。三司置使，則自梁始。宋白曰：同光二年，左諫議大 夫竇專奏請廢租庸使名目歸三司，略曰：伏見天下諸色錢穀，比屬戶部，設度支、金部、倉部，各有郎中、員外，將地賦、山海鹽鐵分擘支計徵輸。後為租賦繁多，添置三司使額，同資國力，共致豐財。安、史作亂，民戶流亡，徵租不時，經費多闕，惟江、淮、嶺表郡縣完全,總三司貨財，發一使徵賦，在處勘覆，名曰租庸。收復京城，尋廢其職務。廣明中，黃巢叛逆，僖宗播遷，依前又以江、淮徵賦置租庸使，乃至還京，旋亦停廢。偽梁將四鎮節制徵輸，置宮使名目；後廢宮使，改置租庸。〕又罷諸道監軍使；以莊宗由宦官亡國，命諸道盡殺之。
10魏王繼岌自興平退至武功，宦者李從襲曰：「禍福未可知，退不如進，請王亟東行以救內難。」繼岌從之。還，至渭水，權西都留守張籛已斷浮樑；〔難，乃旦翻。籛，則前翻。斷，音短。〕循水浮渡，是日至渭南，腹心呂知柔等皆已竄匿。從襲謂繼岌曰：「時事已去，王宜自圖。」繼岌徘徊流涕，乃自伏於牀，命僕夫李環縊殺之。〔繼岌以李從襲、呂知柔而殺郭崇韜，而殺繼岌者豈他人哉！李環即撾殺崇韜者也。考異曰：莊宗實錄，「徵蜀初為都監，後勸繼岌殺郭崇韜者李從襲也。」明宗實錄雲「宦者都監李繼襲勸繼岌東還」，及令自殺，又云「任圜監軍李廷襲欲存康延孝」，及至華州為李沖所殺者，復雲「李從襲」。蓋「從襲」誤為「繼襲」、「廷襲」。今從莊宗實錄。〕任圜代將其眾而東。監國命石敬瑭慰撫之，軍士皆無異言。〔史言西軍歸心於新主。〕
先是，監國命所親李沖為華州都監，應接西師。〔先，昔薦翻。華，戶化翻。西師，即謂魏王繼岌之師。〕沖擅逼華州節度使吏彥鎔入朝；同州節度使李存敬過華州，沖殺之，並屠其家；又殺西川行營都監李從襲。〔李從襲死有餘罪，監國未即肆諸市朝，而李沖殺之則為失刑耳。〕彥鎔泣訴於安重誨，重誨遣彥鎔還鎮，召沖歸朝。
自監國入洛，內外機事皆決於李紹真。紹真擅收威勝節度使李紹欽、太子少保李紹沖下獄，〔下，戶嫁翻。〕欲殺之。安重誨謂紹真曰：「溫、段罪惡皆在梁朝，今殿下新平內難，冀安萬國，豈專為公報仇邪！」〔難，乃旦翻。為，於偽翻。按歐史，霍彥威素與溫、段有隙。〕紹真由是稍沮。〔沮，在呂翻。〕辛丑，監國教，李紹沖、紹欽復姓名為溫韜、段凝，〔溫韜、段凝賜姓名並見二百七十二卷莊宗同光元年。〕並放歸田裏。
11壬寅，以孔循為樞密使。
12有司議即位禮。李紹真、孔循以為唐運已盡，宜自建國號。監國問左右：「何謂國號﹖」對曰：「先帝賜勝於唐，為唐復讎，〔賜姓於唐，謂獻祖以平龐勛之功始賜姓李也。為唐復讎，謂莊宗滅梁也。為，於偽翻。〕繼昭宗後，故稱唐。〔言以同光元年繼天祐二十年也。〕今梁朝之人不欲殿下稱唐耳。」〔霍彥威、孔循皆嘗事梁者也。當時在監國左右者未必皆儒生；觀其所對辭意，於正閏之位致其辯甚嚴，雖儒生不能易也。〕監國曰：「吾年十三事獻祖，獻祖以吾宗屬，視吾猶子。〔莊宗即位，尊其祖國昌為獻祖。監國亦沙陀種，故云宗屬。〕又事武皇垂三十年，〔莊宗追尊父晉王克用為太祖武皇帝。〕先帝垂二十年，經綸攻戰，未嘗不預；武皇之基業則吾之基業也，先帝之天下則吾之天下也，安有同家而異國乎！」令執政更議。〔更，工行翻。〕吏部尚書李琪曰：「若改國號，則先帝遂為路人，梓宮安所託乎！不惟殿下忘三世舊君，〔以監國歷事獻祖、太祖、莊宗三世也。〕吾曹為人臣者能自安乎！前代以旁支入繼多矣，宜用嗣子柩前即位之禮。」〔記曰：在牀曰屍，在棺曰柩。鄭氏註曰：屍，陳也，言形體在；柩之言究也，白虎通雲，久也。柩，音新舊之舊。〕眾從之。丙午，監國自興聖宮赴西宮，服斬衰，於柩前即【章；十二行本「即」下有「皇帝」二字；乙十一行本同。】位，〔斬衰，下不緶，子為父服之。衰，倉回翻。自己丑入洛，至此二十日。先是未敢即位者，魏王繼岌猶在故也；繼岌既死，乃決為之。〕百官縞素。既而御袞冕受冊，〔徐無黨曰：既用嗣君之禮矣，遽釋衰而服冕，可以見其情詐。〕百官吉服稱賀。
13戊申，敕中外之臣毋得獻鷹犬奇玩之類。
14有司劾奏太原尹張憲委城之罪；庚戌，賜憲死。〔以張憲前朝大臣，加之罪而殺之耳。〕
15任圜將徵蜀兵二萬六千人至洛陽，〔徵蜀之初，出師六萬，除留戍於蜀及康延孝叛死亡之外，還洛者二萬六千人耳。〕明宗慰撫之，各令還營。〔以通鑑書法言之，「明宗」二字當書「帝」字，此因前史成文，偶遺而不之改耳。〕
16甲寅，大赦，改元。〔始改元天成。〕量留後宮百人，宦官三十人，教坊百人，鷹坊二十人，御廚五十人，〔量，音良。〕自餘任從所適。諸司使務有名無實者皆廢之。分遣諸軍就食近畿，以省饋運。除夏、秋稅省耗。〔舊例，夏、秋二稅先有省耗，每鬥一升，今後祗納正稅數，不量省耗。〕節度、防禦等使，正、至、端午、降誕四節聽貢奉，〔元正、冬至、端午、並降誕節為四。按五代會要，唐鹹通八年九月九日帝始生於代北金鳳城，以其日為應聖節。〕毋得斂百姓；〔斂，力贍翻。〕刺史以下不得貢奉。選人先遭塗毀文書者，〔塗毀選人告身，見二百七十三卷莊宗同光二年。〕令三銓止除詐偽，餘復舊規。〔唐六典：吏部尚書、侍郎之職，掌天下官吏，以三銓分其選：一曰尚書銓，二曰中銓，三曰東銓。或雲吏部東、西銓並流外銓為三銓。宋白曰：太和四年七月，吏部奏：「當司西銓侍郎廳，舊以尚書之次為中銓，次為東銓。乾元中，侍郎崔器奏改中銓為西銓，以久次侍郎居左，新除侍郎居右，因循倒置，議者非之。請自今久次侍郎居西銓，新除侍郎居東銓。」敕旨依。又曰：兵部尚書為中銓，並東銓、西銓為三銓。〕
17五月，丙辰朔，以太子賓客鄭玨、〔玨，古嶽翻。〕工部尚書任圜並為中書侍郎、同平章事；圜仍判三司。圜憂公如家，簡拔賢俊，杜絕僥幸，期年之間，〔僥，堅堯翻。，期，讀曰翆〕府庫充實，軍民皆足，朝綱粗立。〔史言任圜輔相有績。粗，坐五翻。〕圜每以天下為己任，由是安重誨忌之。〔為安重誨譖殺任圜張本。〕
18武寧節度使李紹真、忠武節度使李紹瓊、貝州刺吏李紹英、齊州防禦使李紹虔、河陽節度使李紹奇、洺州刺史李紹能，各請復舊姓名為霍彥威、萇從簡、房知溫、王晏球、夏魯奇、米君立，許之。〔李紹真、紹虔以梁將歸降賜姓名，李紹瓊、紹英、紹奇、；能以事莊宗有戰功賜姓名；通鑑不盡載其賜姓名之由，略之也。〕從簡，陳州人也。晏球本王氏子，畜於杜氏，〔畜，籲玉翻。〕故請復姓王。
19丁巳，初令百官正衙常朝外，五日一赴內殿起居。〔時正衙常朝御文明殿，朔望御之。內殿，中興殿也。朝，直遙翻。〕
20宦官數百人竄匿山林，或落髮為僧，至晉陽者七十餘人，詔北都指揮使李從溫悉誅之。從溫，帝之姪也。
21帝以前相州刺吏安金全有功於晉陽，〔事見二百六廾九卷梁均王貞明二年。相，息亮翻。〕壬戌，以金全為振武節度使、同平章事。
22丙寅，趙在禮請帝幸鄴都。戊辰，以在禮為義成節度使；辭以軍情未聽，不赴鎮。〔趙在禮實為魏兵所劫制，不容其赴滑州。〕
23李彥超入朝，帝曰：「河東無虞，爾之力也。」〔河東軍府在晉陽，李存沼死，張憲出走，鎮定軍皆李彥超之力也。〕庚午，以為建雄留後。〔使之鎮晉州而未授節旄，且為留後。〕
24甲戌，加王延翰同平章事。〔王延翰承其先業，據有閩地。〕
25帝目不知書，四方奏事皆令安重誨讀之，重誨亦不能盡通，乃奏稱：「臣徒以忠實之心事陛下，得典樞機，今事粗能曉知，至於古事，非臣所及。願倣前朝侍講、侍讀、近代直崇政、樞密院，〔侍講、侍讀，盛唐之制也直崇政院，梁制也。直樞密院，莊宗制也。宋白曰：同光二年崇政院依舊為樞密院，以宰臣兼使，置直院一人。〕選文學之臣與之共事，以備應對。」乃置端明殿學士，〔春明退朝錄：端明殿，西京正衙殿。五代會要：唐胴光二年正月改解卸殿為端明殿。按端明殿是燕閒接御儒臣之地，必非正衙殿，當以五代會要為據。端明殿學士始此。宋白曰：長興四年，劉昫入相，中謝。是日大祠，明宗不御中興殿而坐於端明殿。昫至中興殿門，中使曰：「舊禮，宰臣謝恩須於正殿通喚，今日上以大祠不坐正殿，請俟來日。」趙延壽曰：「命相之制已下三日，中謝無宜後時。」即奏聞。昫雖中謝於端明殿，而自端明學士拜相，復謝於本殿，人士榮之。〕乙亥，以翰林學士馮道、趙鳳為之。
26丙子，聽郭崇韜歸葬，復朱友謙官爵；〔二人以讒死見上卷本年正月。〕兩家貨財田宅，前籍沒者皆歸之。
27戊寅，以安重誨領山南東道節度使。重誨以襄陽要地，〔襄陽控蜀扼荊，故曰要地。〕不可乏帥，〔帥，所類翻；下同。〕無宜兼領，固辭；許之。
28詔發汴州控鶴指揮使張諫等三千人戌瓦橋。六月，丁酉，出城，復還，作亂，〔控鶴，梁之侍衛親軍，積驕而憚遠戌，故作亂。蓋當時天下皆驕兵也。復，扶又翻。〕焚掠坊市，殺權知州、推官高逖。逼馬步都指揮使、曹州刺史李彥饒為帥，彥饒曰：「汝欲吾為帥，當用吾命，禁止焚掠。」眾從之。己亥旦，彥饒伏甲於室，諸將入賀，彥饒曰：「前日唱亂者數人而已，」遂執張諫等四人，斬之。其黨張審瓊帥眾大譟於建國門，〔帥，讀曰率。〕彥饒勒兵擊之，盡誅其眾四百人，軍、州始定。即日，以軍、州事牒節度推官韋儼權知，具以狀聞。〔符彥饒攝於汴而亂於滑，豈當時將士驕悖，習以成俗，彥饒久而與之俱化邪！〕庚子，詔以樞密使孔循知汴州，收為亂者三千家，悉誅之。彥饒，彥超之弟也。
29蜀百官至洛陽，永平節度使兼侍中馬全曰：「國亡至此，生不如！」死不食而卒。〔書馬全之官，蜀官也。蜀置永平軍於雅州。〕以平章事王鍇等〔鍇，口駭翻。〕為諸州府刺史、少尹、判官、司馬，亦有復歸蜀者。〔復，扶又翻。〕
30辛丑，滑州都指揮使於可洪等縱火作亂，攻魏博戌兵三指揮，逐出之。
31乙巳，敕：“朕二名，但不連稱，皆無所避。”
32戊申，加西川節度使孟知祥兼侍中。
33李繼曮至華州，聞洛中亂，復歸鳳翔；帝為之誅柴重厚。〔為，於偽翻。柴重厚不納李從曮，見上卷本年二月。〕
34高季興表求夔、忠、萬三州為屬郡，詔許之。〔莊宗之伐蜀也，詔高季興自取夔、忠、萬三州為巡屬；季興不能取。王衍既敗，三州歸唐，季興乃求為巡屬，雖不許可也。為季興不式王命、興兵致討張本。考異曰：莊宗實錄雲：「王建於夔州置鎮江軍節度，以夔、忠、萬、施為屬郡。雲安監有榷鹽之利，建升為安州。上舉軍平蜀，詔季興自收元管屬郡。荊南軍未進，夔州連帥以州降繼岌。」十國紀年荊南史：「天成元年二月，王表請夔、忠、萬三州及雲安監隸本道；莊宗許之。詔命未下，莊宗遇弒。六月，王表求三州；明宗許之。」劉恕按，莊宗實錄及薛史帝紀，「同光三年十一月庚戌，荊南高季興奏收復夔、忠等州」；曾顏勃海行年記雲「得夔、忠、萬等州」；明宗實錄及薛史韋說傳雲：「討西蜀，季興請攻峽內，先朝許之，如能得三州，俾為屬郡。三川既定，季興無尺寸之功。」莊宗實錄：「同光四年三月丙寅，高季興請峽內夔、忠萬等州割歸當道。」明宗實錄：「天成元年六月甲寅，高季興奏：『去冬先朝詔命攻取峽內屬郡，尋有施州官吏知臣上峽，率先歸投，忠、萬、夔三州旦夕期於收復，被郭崇韜專將文字約臣回歸，方欲陳論，便值更變。』」此說頗近實，故從之。蓋三年十月，夔、忠、萬三州降於繼岌，十一月庚戌，季興奏請三州為屬郡，舊史誤雲奏收復也。行年記差繆最多，不可為據。或者夔州雖自降於繼岌，季興表雲收復三州，攘為己功，亦無足怪。今從明宗實錄。〕
35安重誨怯恩驕橫，〔橫，戶孟翻。〕殿直馬延誤衝前導，〔左、右班殿直，天子侍官也，宋熙寧以前以為西班小使臣寄祿官。職官分紀曰：殿直，五代本曰殿前承旨，晉天福五年詔除翰林承旨外，殿前承旨改曰殿直。按天成元年安重誨斬殿直馬延，潞王清泰元年殿直承旨都知趙處願等令具襴鞹，則殿直名官已在晉天福之前，職官分紀誤矣。後周廣順間，殿直楚延祚、殿直王巒亦見於史。〕斬之於馬前，御史大夫李琪以聞。〔李琪以憚安重誨權勢，不敢劾奏，但以其事聞耳。〕秋，七月，重誨白帝下詔，稱延陵突重臣，戒諭中外。〔只此一事，安重誨已足以取死。〕
36於可洪與魏博戌將互相奏雲作亂，帝遣使按驗得實，辛酉，斬可栱於都市，其首謀滑州左崇牙全覢族誅，助亂者右崇牙兩長劍建平將校百人亦族誅。〔校，戶教翻。〕
37壬申，初令百官每五日起居，轉對奏事。〔時依盛唐之制，百官轉對各奏本司公事。〕
38契丹主攻勃海，拔其夫餘城，〔即唐高麗之夫餘城也。時高麗王王建有國，限混同江而守之，混同江之西不能有也，故夫餘城屬勃海國。混同江即鴨淥水。夫，音扶。〕更命曰東丹國。〔更，工衡翻。〕命其長子突欲鎮東丹，號人皇王，以次子德光守西樓，號元帥太子。〔為突欲來奔張本。宋白曰：耶律德光本名耀屈之，慕中國文字，改焉。〕
帝遣供奉官姚坤告哀於契丹。〔考異曰：漢高祖實錄作「苗紳」，今從莊宗列傳。〕契丹主聞莊宗為亂兵所害，慟哭曰：「我朝定兒也。吾方欲救之，以勃海未下，不果往，致吾兒及此。」哭不已。虜言「朝定」，猶華言朋友也。又謂坤曰：「今天子聞洛陽有急，何不救﹖」對曰：「地遠不能及。」曰：「何故自立﹖」坤為言帝所以即位之由，契丹主曰：「漢兒喜飾說，毋多談！」〔為，於偽翻。喜，許計翻。〕突欲侍側，曰：「牽牛以蹊人之田而奪之牛，可乎﹖」〔引左傳申叔之言。史言契丹慕中國，效中國人道書語。〕坤曰：「中國無主，唐天子不得已而立；亦猶天皇王初有國，豈強取之乎！」〔指言阿保機不肯受代、擊滅七部事也。強如字。〕契丹主曰：「理當然。」〔聞姚坤言，不得不服。〕又曰：「聞吾兒專好聲色遊畋，【章：十二行本「畋」下有「不恤軍民」四字；乙十一行本同；退齋校同；張校同，雲無註本亦無。】好，呼報翻。〕宜其及此。我自聞之，舉家不飲酒，散遣伶人，解縱鷹犬。若亦效吾兒所為，行自亡矣。」〔契丹主智識如疵，固宜其能立國傳世也。〕又曰：「吾兒與我雖世舊，然屢與我戰爭；於今天子則無怨，足以脩好。若與我大河之北，吾不復南侵矣。」坤曰：「此非使臣之所得專也。」〔復，扶又翻；下復召、乃復同。〕契丹主怒，囚之，旬餘，復召之，曰：「河北恐難得，得鎮、定、幽州亦可也。」給紙筆趣令為狀，〔趣，讀曰促。〕坤不可，欲殺之，韓延徽諫，乃復囚之。〔囚而復囚，欲姚坤之為狀。縱使姚坤為狀，中國肯割地而與之﹖乎此欲用抵冒度湟之故智耳。〕
39丙子，葬光聖神閔孝皇帝於雍陵，〔雍陵在河南新安縣。考異曰：實錄：「乙亥，梓宮發引，是日遷幸雍陵。」按莊宗實錄哀冊文雲丙子，今從之。〕廟號莊宗。
40丁丑，鎮州留後王建立奏涿州刺史劉殷肇王受代，謀作亂，已討擒之。〔唐之方鎮，涿州，幽州節度屬郡也，不屬鎮州　節度；而王建立得討之者，明宗初得天下，方鎮州郡反側者尚多，王建立明宗之所親者，越境討擒劉殷肇，奏以為不受代，朝廷亦聽之耳。〕
41己卯，置彰國軍於應州。〔新、舊唐書地埋志未有應州，歐史職方考始有應州，故屬大同節度而不載其建置之始；意晉王克用分雲州置應州也。九域志：化外州，應州領金城、混源二縣。竊意金城即以明宗所生之地金鳳城置縣也；今置彰國軍節度，亦以帝鄉也。匈奴須知：應州東至幽州八百五十里。又薛史周密傳，神武川屬應州。蓋朱邪執宜徙河東，始保神武川之黃花堆，沙陀由是而基霸業，故以其地置應州也。〕
42門下侍郎、同平章事豆盧革、韋說奏事帝前，或時禮貌不盡恭；〔說，讀曰悅。〕百官俸錢皆折估，〔折，之舌翻。估，音古，價也。〕而革父子獨受實錢；百官自五月給，而革父子自正月給；由是眾論沸騰。說以孫為子，奏官；受選人王裃賂，〔選，須絹翻。裃，七感翻，又音倉含翻。〕除近官。〔近官，近畿州縣之官。〕中旨以庫部郎中蕭希甫為諫議大夫，革、說覆奏。希甫恨之，上疏言「革、說不忠前朝，阿諛取容」；因誣「革強奪民田，縱田客殺人，說奪鄰家井，取宿藏物。」〔宿藏物，前人所窖藏而不及發取者。此蓋言藏之於井。〕制貶革辰州刺史，說漵州刺史。〔漵，音敘。〕庚辰，賜希甫金帛，擢為散騎常侍。〔散，昔亶翻。騎，奇計翻。〕
43辛巳，契丹主阿保機卒於夫餘城，〔卒，子恤翻。〕述律後召諸將及酋長難制者之妻，〔酋，慈秋翻。長，知兩翻。〕謂曰：「我今寡居，汝不可不效我。」又集其夫泣問曰：「汝思先帝乎﹖」對曰：「受先帝恩，豈得不思！」曰：「果思之，宜往見之。」遂殺之。〔為述律後囚於阿保機墓張本。〕
44癸未，再貶豆盧革費州司戶，韋說夷州司戶。甲申，革流陵州，說流合州。〔自唐末以來，流竄者率賜死，革說其得至流所乎！〕
45孟知祥陰有據蜀之志，閱庫中，得鎧甲二十萬，置左右牙等兵十六營，凡萬六千中，營於牙城內外。
46八月，乙酉朔，日有食之。
47丁亥，契丹述律後使少子安端少君戭東丹，〔少，詩照翻。〕與長子突欲奉契丹主之喪，將其眾發枎餘城。
48初，郭崇韜以蜀騎兵分左、右驍衛等六營，凡三千人；步兵分左、右寧遠等二十營，凡二萬四千人。庚寅，孟知祥增置左、右衝山等六營，凡六千人，營於羅城內外；又置義寧等二十營，凡萬六千人，分戌管內州縣就食；〔因分戌而使就食於所戌州縣。〕又置左、右牢城四營，凡四千人，分戌成都境內。
49王公儼既殺楊希望，〔事見上卷本年三月。〕欲邀節鉞，揚言符習不敢前。〔齊州東至青州三百四十餘裏，中間猶隔淄州。符習聞王公儼阻兵，遽不敢前，欲使之戡難，難矣。〕公儼又令將士上表請己為帥，〔帥，所類翻。〕詔除登州刺史。
公儼不時之官，託雲軍情所留；帝乃徙天平節度使霍彥威為平盧節度使，聚兵淄州，以圖攻取，〔九域志：淄州東北至青州一百二十里。〕公儼懼，乙未，始之官。丁酉，彥威至青州，追擒之，並其族黨悉斬之，支使北海韓叔嗣預焉。其子熙載將奔吳，密告其友汝陰進士李穀，穀送至正陽，〔九域志：潁州潁上縣有正陽鎮，在淮津之西。淮之東津曰東正陽，則吳境也。〕痛飲而別。熙載謂穀曰：「吳若用吾為相，當長驅以定中原。」穀笑曰：「中原若用吾為相，取吳如囊中物耳。」〔其後周世宗以李穀為相，用其謀以取淮南；而韓熙載亦相南唐，終不能有所為也。相，息亮翻。〕
50庚子，幽州言契丹寇邊，命齊州防禦使安審通將兵禦之。
51九月，壬戌，孟知祥置左、右飛棹兵六營，凡六千人，分戌濱江諸州，習水戰以備夔、峽。
52癸酉，盧龍節度使李紹斌請復姓趙，〔歐史曰：趙德鈞，幽州人也，事劉戭文、守光為軍使，莊宗伐燕得之，賜姓名李紹斌。〕從之，仍賜名德鈞。德鈞養子延壽尚帝女興平公主，故德鈞尤蒙寵任。延壽本蓨令劉邟之子也。〔蓨，音條。邟，若浪翻。〕
53加楚王殷守尚書令。
54契丹述律後愛人子德光，欲立之，〔中，讀曰仲。〕至西樓，〔西樓，契丹下都也。先是，契丹主使德光留守。〕命與突欲俱乘馬立帳前，謂諸酋長曰：「二子吾皆愛之，莫知所立，汝曹擇可立者執其轡。」酋長知其意，爭執德光轡讙躍曰：「願事元帥太子。」後曰：「眾之所欲，吾安敢違。」遂立之為天皇王。突欲慍，帥數百騎欲奔唐，為邏者所遏；〔讙，許元翻。慍，於問翻。朱子曰：慍，不是大段怒，但心裏略有不平意便是慍。邏，音郎佐翻。〕述律後不罪，遣歸東丹。天皇王尊述律後為太后，國事皆決焉。太后復納其姪為天皇王后。〔復，扶又翻。〕天皇王性孝謹，母病不食亦不食，侍於母前應對或不稱旨，〔稱，尺證翻。〕母揚眉視之，輒懼而趨避，非復召不敢見也。〔復，扶又翻。〕以韓延徽為政事令。〔歐史，契丹以韓延徽為相，號政事令。〕聽姚坤歸復命，〔阿保機囚姚坤事見上。〕遣其臣阿思沒骨餒來告哀。〔考異曰：漢高祖實錄作「沒姑餒」，今從明宗實錄及會要。〕
55壬午，賜李繼曮名從曮。〔以子行待之也。〕
56冬，十月，甲申朔，初賜文武官春冬衣。〔五代會要：同光三年，租庸院奏新定四京及諸道副使判官以下俸料，有春衣絹、此蓋賜在京文武官以已成之衣。〕
57昭武節度使、同平章事王延翰，〔「昭武」當作「威武」。〕驕淫殘暴，己丑，自稱大閩國王。立宮殿，置百官，威儀文物皆倣天子之制，羣下稱之曰殿下。赦境內，追尊其父審知曰昭武王。〔為王延翰不終張本。〕
58靜難節度使毛璋，驕僭不法，訓卒繕兵，有跋扈之志，〔若毛璋者，其跋扈亦何能為，不過欲據邠州耳。〕詔以潁州團練使李承約為節度副使以察之。壬辰，徙璋為昭義節度使。〔莊宗改潞州昭義軍為安義軍，尋復舊。〕璋欲不奉詔，承約與觀察判官長安邊蔚從容說諭，〔蔚，音鬱。從，千容翻。說，式芮翻；下說之同。〕久之，乃肯受代。
59庚子，幽州奏契丹盧龍節度使盧文進來奔。〔盧文進入契丹見二百七十卷梁均王乾化二年。〕初，文進為契丹守平州，帝即位，遣間使說之，〔為於偽翻。間，古莧翻。〕以易代之後，無復嫌怨。〔莊宗怨盧文進殺其弟而奔契丹，又引契丹而擾邊，今莊宗殂而明宗立，則無復嫌怨矣。〕文進所部皆華人，思歸，乃殺契丹戌平州者，帥其眾十餘萬、車帳八千乘來奔。〔為後盧文進又奔淮南張本。帥，讀曰率。〕
60初，魏王繼岌、郭崇韜率蜀中富民輸犒賞錢五百萬緡，聽以金銀繒帛充，〔犒，苦到翻。繒，慈陵翻。〕晝夜督責，有自殺者，給軍之餘，猶二百萬緡。至是，任圜判三司，知成都富饒，〔同光之末，任圜從軍伐蜀，故知其富饒。〕遣鹽鐵判官、太僕卿趙季良為孟知祥官告國信兼三都制置轉運使。〔帝即位，加孟知祥侍中，故使趙季良奉官告國信入蜀，因制置轉運。〕甲辰，季良至成都。蜀人慾皆不與，知祥曰：「府庫他人所聚，輸之可也。州縣租稅，以贍鎮兵十萬，決不可得。」〔觀孟知祥此語，專制蜀土之心已呈露矣。〕季良但發庫物，不敢復言制置轉運職事矣。〔復，扶又翻。〕
安重誨以知祥及東川節度使董璋皆據險要，擁強兵，恐久而難制；又知祥乃莊宗近姻，〔孟知祥之妻，莊宗之從姊妹也。〕陰欲圖之。客省使、泗州防禦使李嚴〔梁有客省使，宋因之，掌四方進奉及四夷朝貢、牧伯朝覲、賜酒饌饔餼及宰相近臣禁軍將校節儀、諸州進奉使賜物回詔之事。李嚴領泗州防禦耳，泗州時屬吳。〕自請為西川監軍，必能制知祥；己酉，以嚴為西川都監，文思使太原朱弘昭為東川副使。〔文思使，掌文思院，宋以為西班使臣，以處武臣。〕李嚴母賢明，謂嚴曰：「汝前啟滅蜀之謀，〔事見二百七十三卷莊宗同光二年。〕今日再往，必以死報蜀人矣。」〔為李嚴為孟知祥所殺張本。〕
綹舊制，吏部給告身，先責其人輸朱膠綾軸錢。〔宋白曰：故事，如封建諸王、內命婦及宰相、翰林學士、中書舍人、諸道節度、觀察、團練、防禦，日後即中書， 帖官告院素綾紙褾軸，下所司書寫，印署畢，進入宣賜；其文武兩班並諸道官員及奏薦將校，敕下後，並合是本道進奏院或本官自於所司送納朱膠綾紙價錢，各請出 給。陸遊曰：江鄰幾嘉祐雜志言唐告身初用紙，肅宗朝有用絹，貞元後始用綾。餘在成都見周世宗除劉仁贍侍中告乃用紙，在金彥亨尚書之子處。〕喪亂以來，〔喪，息浪翻。〕貧者但受敕牒，多不取告身。〔受敕牒以照驗供職，苟得一時之祿利；告身，無其錢則不及取矣。〕十一月，甲戌，吏部侍郎劉嶽上言：「告身有褒貶訓戒之辭，〔此中書所行辭也。〕豈可使其人初不之覩！」敕文班丞、郎、給、諫，〔丞、郎，謂尚書左右丞及二十四曹郎，給謂給事中，諫謂諫議大夫。〕武班大將軍以上，宜賜告身。其後執政議，以為朱膠綾軸，厥費無多，朝廷受以官祿，何惜小費！〔「受」，當作「授」。歐史曰：故事，吏部官告身皆輸朱膠綾軸錢然後給，其品高則賜之。貧者不能輸錢，往往但得敕牒而無告身。五代之亂，因以為常，卑者無復給告身，中書但錄其制辭而編為敕甲。劉嶽建言，以謂「制辭或任其才能，或褒其功行，或申之以訓誡，而受官者既不給告身，皆不知受命之所以然，非王言所告詔之意，請一切賜之。」由是百官皆賜告身，自嶽始也。〕乃奏：「凡除官者更不輸錢，皆賜告身。」當是時，所除正員官之外，其餘試銜、帖號止以寵激軍中將校而已，〔試銜，謂試某官某階，皆以入銜也。帖號，謂帖以諸銜將軍、郎將之號。〕及長興以後，所除浸多，乃至軍中卒伍，使州鎮戍胥吏，皆得銀青階及憲官，〔使，疏吏翻。使謂諸道節度使、觀察使司。御史臺官謂之憲官，此亦言試銜官也。〕歲賜告身以萬數矣。〔史因賜告身文，言當時除授之濫。〕
62閩王延翰蔑棄兄弟，襲位纔踰月，出其弟延鈞為泉州刺史。延翰多取民女以充後庭，採擇不已。延鈞上書極諫，延翰怒，由是有隙。父審知養子延稟為建州刺史，〔延稟本週氏子，王審咎養以為子。〕延翰與書使之採擇，延稟復書不遜，亦有隙。十二月，延稟、延鈞合兵襲福州。延稟順流先至，〔自建溪順流東下福州，水路縈紆幾數百里，而水勢湍疾，輕舟朝發夕至。九域志：建州東南至福州五百二十里，蓋言陸路也。〕福州指揮使陳陶帥眾拒之，兵敗，陶自殺。是夜，延稟帥壯士百餘人趣西門，〔帥，讀曰率。趣，七喻翻。〕梯城而入，執守門者，發庫取兵仗。及寢門，延翰驚匿別室；辛卯旦，延稟執之，暴其罪惡，且稱延翰與妻崔氏共弒先王，〔誣以弒君父之罪。〕告諭吏民，斬於紫宸門外。〔唐都長安，內中有紫宸殿、紫宸門，閩人僭倣其名耳。〕是日，延鈞至城南，延稟開門納之，推延鈞為威武留後。〔王延鈞，審知次子也。〕
63癸巳，以盧文進為義成節度使、同平章事。
64庚子，以皇子從榮為天雄節度使、同平章事。
65趙季良等運蜀金帛十億至洛陽，〔詩：萬億及秭。釋雲：萬億曰兆。孔穎達曰：萬億曰兆者，依如算法，億之數有大小二法，其小數以十為等，十萬曰億，十億曰兆也。其大數以萬為等，數萬至萬為億，是萬萬為億，又從億數至萬億為兆，故詩頌毛氏傳雲，數萬至萬曰億，數億至億曰秭，兆在億秭之間，是大數之法。魏風刺在位貪殘：「胡取禾三百億兮！」魏國褊小，不應過多，故以小數言之，故云十萬曰億。今趙季良運金帛十億，若以小億計之則百萬耳，安能濟朝廷之匱乏哉﹖若以大億計之，則十萬萬也。未知孰是。〕時朝廷方匱乏，賴此以濟。
66是歲，吳越王鏐以中國喪亂，朝命不通，改元寶正；其後復通中國，乃諱而不稱。〔喪，昔浪翻。朝，直遙翻。復，扶又翻。考異曰：閻自若唐末汎聞錄雲：「同 光四年，京師亂，朝命斷絕，鏐遂僭大號，改元保正；明年，明宗錫命垤，乃去號，復用唐正朔。」紀年通譜雲：「鏐雖外勤貢奉，而陰為僭竊，私改年號於其國。其後子孫奉中朝正朔，漸諱改元事。及錢俶納土，凡其境內有石刻偽號者，悉使人交午鑿滅之。惟今杭州西湖落星山塔院中有鏐封此山為壽星寶石山偽詔，刻之石，雖經鑱毀，其文尚可讀，後題雲『寶正六年，歲在辛卯』，明宗長興二年也；其元年即天成元年也。好事者或傳曰『保正』，非也。」餘仁綽閩王事蹟雲：「同光元年春，梁策錢鏐為尚父；來年改寶正元年。永隆三年吳越世宗文穆王薨。」林仁志王氏啟運圖雲：「同光元年，梁封浙東尚父為吳越國王，尋自改元寶正。長興三年，吳越武肅王崩，子世皇嗣。永隆二年，吳越世皇崩，子成宗嗣。」公綽、仁志所記年歲差繆，然可見錢氏改元及廟號，故兼載焉。至今兩浙民間猶謂錢鏐為錢太祖。今參取諸書為據。〕
二年（丁亥、九二七）
1春，正月，癸丑朔，帝更名亶。〔更，工行翻。〕
2孟知祥聞李嚴來監其軍，惡之；〔惡，烏路翻。〕或請奏止之，知祥曰：「何必然，〔猶言何必如此也。〕吾有以待之。」遣吏至綿、劍迎候。〔綿、劍，二州名。〕會武信節度使李紹文卒，知祥自言嘗受密詔許便宜從事，〔孟知祥自言嘗受莊宗密詔也。〕壬戌，以西川節度副使、內外馬步軍都指揮使李敬周為遂州留後，〔代李紹文。〕趣之上道，〔趣，讀曰促。上，時兩翻。〕然後表聞。嚴先遣使至成都，知祥自以於嚴有舊恩，〔孟知祥救李嚴之死，見二百六十八卷梁均王乾化二年。〕冀其懼而自回，乃盛陳甲兵以示之，嚴不以為意。
3 安重誨以孔循少侍宮禁，謂其諳練故事，知朝士行能，多聽其言。〔孔循少給事梁犬祖帳中，唐末歷宣徽、樞密院，故安重誨意其諳練及知人。少，詩照翻。諳，烏 含翻。行，下孟翻。〕豆盧革、韋說既得罪，〔見上年。〕朝廷議置相，循意不欲用河北人，〔孔循少長河南，故不欲用河北人。〕先已薦鄭玨，又薦太常卿崔協。 任圜欲用御史大夫李琪；鄭玨素惡琪，〔惡，烏路翻。〕故循力沮之，謂重誨曰：「李琪非無文學，但不廉耳。宰相但得端重有器度者，足以儀刑多士矣。」他日議於上前，上問誰可相者，重誨以協對。圜曰：「重誨未悉朝中人物，〔悉，詳也。〕為人所賣。協雖名家，識字甚少。〔少，詩沼翻。〕臣既以不學忝相位，柰何更益以協，為天下笑乎！」上曰：「宰相重任，卿輩更審議之。吾在河東時見馮書記多才博學，與物無競，此可相矣。」〔馮書記，謂馮道也。道事晉王克用為河東掌書記。〕既退，孔循不揖，拂衣徑去，曰：「天下事一則任圜，二則任圜，圜何者！〔孔循之眾辱任圜亦甚矣，而圜不以為怒者，憚安重誨也。史言五季待宰相之輕。〕使崔協暴死則已，不死會須相之。」因稱疾不朝者數日，上使重誨諭之，方入。重誨私謂圜曰：「今方乏人，協且備員，可乎﹖」圜曰：「明公捨李琪而相崔協，是猶棄蘇合之丸，〔後漢書西域傳曰：大秦國合會諸香，煎其汁以為蘇合。〕取蛣蜣之轉也。」〔蛣蜣，蜣蜋也。陶隱居曰：莊子云，蛣蜣之智在於轉丸。其喜入人糞中，取屎丸而卻推之，俗名為推丸。陸佃埤雅曰：蜣蜋黑甲，翅在甲下，五六月之間，經營穢場之下，車走糞丸，一前挽之，一後推之，若僕人轉車。蛣，去吉翻。蜣，丘良翻。〕循與重誨共事，〔安重誨為樞密使，孔循為副使。〕日短琪而譽協，〔譽，音餘。〕癸亥，竟以端明殿學士馮道及崔協並為中書侍郎、同平章事。協，邠之曾孫也。〔崔邠，郾之兄也。〕
4戊辰，王延稟還建州，王延鈞送之，將別，謂延鈞曰：「善守先人基業，勿煩老兄再下！」延鈞遜謝甚恭而色變。〔為王延稟再下攻延鈞而敗死張本。〕
5庚午，初令天下長吏每旨親引慮繫囚。〔引慮繫囚，，即漢書所謂錄囚徒也。自唐以來率慮囚。考之先儒音義，慮亦讀為錄。〕
6孟知祥禮遇李嚴甚厚，一日謁知祥，知祥謂曰：「公前奉使王衍，歸而請兵伐蜀，莊宗用公言，遂致兩國俱亡。〔謂莊宗空國以伐蜀，蜀亡而謀臣死，根本虛，而莊 宗亦亡。〕今公復來，〔復，扶又翻。〕蜀人懼矣。且天下皆廢監軍，〔罷諸道監軍，見本捲上年。〕公獨來監吾軍，何也﹖」嚴惶怖求哀，〔怖，普故翻。〕知祥 曰：「眾怒不可遏也。」遂揖下，斬之。〔李嚴卒如其母之言。〕又召左廂馬步都虞候丁知俊，知俊大懼，知祥指嚴屍謂曰：「昔嚴奉使，汝為之副，然則故人也　，為我瘞之。」〔為，於偽翻。瘞，於計翻。〕因誣奏：「嚴詐宣口敕，雲代臣赴闕，〔言李嚴矯敕雲代知祥，使知祥赴闕。〕又擅許將士優賞，臣輒已誅之。」
內八作使楊令芝以事入蜀，〔八作使，掌八作司之八作工匠。〕至鹿頭關，聞嚴死，朱弘昭在東川，〔朱弘昭為東川副使，與李嚴同時受命。〕聞之，亦懼，謀歸洛；會有軍事，董璋使之入奏，弘昭偽辭然後行，由是得免。〔兩川跋扈之跡著矣，安重誨制之之術窮矣，及乎分鎮增兵，則兩川反矣。〕
7癸酉，以皇子從厚同平章事，充河南尹，判六軍諸衛事。【章：十二行本「事」下「有從厚，從榮之母弟也」八字；孔本同；張校同；乙十一行本無「從厚」二字；退齋校同。】從榮聞之，不悅。〔既尹京邑，又握兵柄，地親權重，從榮惡其逼也，故不悅。為從榮忌從厚張本。〕
8己卯，加樞密使安重誨兼侍中，孔循同平章事。
9吳馬軍都指揮使柴再用戎服入朝，御史彈之，再用恃功不服。侍中徐知誥陽於便殿誤通起居，退而自劾，〔劾，戶概翻，又戶得翻。〕吳王優詔不問，知誥固請奪一月俸；由是中外肅然。〔法之不行，自上犯之；法行於上，故中外肅然。〕
10契丹改元天顯，葬其主阿保機於木葉山。〔契丹主以其所居為上京，起樓其間，號西樓，又於其東千里起東樓，北三百里起北樓，南木葉山起南樓。按木葉山，契丹置錦州。匈奴須知：錦州東北至東京四百里，木葉山西南至上京三百里。則錦州與木葉山又是兩處。通鑑後書晉之齊王北遷至錦州，契丹令拜阿保機墓，則又似木葉山在錦州。歐史諸書言契丹於南木葉山起南樓，是在上京之南也。須知謂木葉山西南至上京三百里，是在上京東北也。無亦契丹中有南木葉山又有北木葉山邪﹖〕述律太后左右有桀黠者，〔黠，下八翻。〕後輒謂曰：「為我達語於先帝！」〔為，於偽翻。〕至墓所則殺之，前後所殺以百數。最後，平州人趙思溫當往，思溫不行，後曰：「汝事先帝嘗親近，何為不行﹖」對曰：「親近莫如後，後行，臣則繼之。」後曰：「吾非不欲從先帝於地下也，顧嗣子幼弱，國家無主，不得往耳。」乃斷一腕，〔斷，音短。腕，烏貫翻。〕令置墓中。思溫亦得免。
11帝以冀州刺史烏震三將兵運糧入幽州，〔時契丹常以勁騎徜徉幽州四郊之外，抄掠糧運，故以三將兵運糧，善達者為勞績。〕二月，戊子，以震為河北道副招討，領寧國節度使，〔寧國軍宣州，屬吳。〕屯盧【盧】臺軍。〔句斷。盧〔蘆〕臺軍臨御河之岸，周建乾寧軍，東至滄州一百里，西至瀛州百七十里。〕代泰寧節度使、同平章事房知溫歸兗州。〔房知溫本鎮兗州。〕
12庚寅，以保義節度使石敬瑭兼六軍諸衛副使。〔石敬瑭時鎮陝州。〕
13丙申，以從馬直指揮使郭從謙為景州刺史，既至，遣使族誅之。〔討其弒君之罪也。〕
14高季興既得三州，請朝廷不除刺史，〔去年以三州與高季興。〕自以子弟為之，不許。及夔州刺史潘炕罷官，〔潘炕，蜀王氏之舊臣。炕，苦浪翻。〕季興輒遣兵突入州城，殺戍兵而據之。朝廷除奉聖指揮使西方鄴為刺史，〔五代會要：應順元年改龍武、神武四十指揮為捧 聖左右軍，捧聖即奉聖也。應順乃閔帝元佃，而此時已有奉聖軍。〕不受；又遣兵襲涪州，不克。〔九域志：涪州東至忠州三百五十里。高季興既得夔、忠、萬三 州，又襲涪州而不克。涪，音浮。〕魏王繼岌遣押牙韓珙等部送蜀珍貨金帛四十萬，浮江而下，季興殺珙等於峽口，〔此峽口謂西陵峽口。珙，居勇翻。〕盡掠取之。〔此去年事，蓋同光、天成間也。掠，奪也。〕朝廷詰之，對曰：「珙等舟行下峽，涉數千里，欲知覆溺之故，自宜按問水神。」〔此慢辭也。若春秋楚人答齊桓公問昭王南征不復之辭。〕帝怒，壬寅，制削奪季興官爵，以山南東道節度使劉訓為南面招討使、知荊南行府事，忠武節度使夏魯奇為副昭討使，將步騎四萬討之。東川節度使董璋充東南面招討使，新夔州刺史西方鄴副之，〔考異曰：按梓、夔皆在荊南之西南，而云東南面者，蓋據夔、梓所向言之耳。將蜀兵下峽；此峽謂自瞿唐峽直至西陵峽口，所謂三峽也。〕仍會湖南軍三面進攻。〔湖南軍，楚王馬殷之軍。〕
15三月，甲寅，以李敬周為武信留後。〔從孟知祥之請也。〕
16丙辰，初置監牧，蕃息國馬。〔蕃，扶元翻。唐置監牧以畜馬。喪亂以來，馬政廢矣，今復置監牧以蕃息之。然此時監牧必置於並、代之間，若柯、隴諸州不能復盛唐之舊。是後帝間樞密使範延光馬數幾何，對曰：「騎軍三萬五千。」帝曰：「吾居兵間四十年，太祖在太原時馬數不過七千，莊宗與梁戰河上，馬纔萬匹，今馬多矣，不能一天下，柰何﹖」延光曰：「一馬之費，足以養步卒五人。」帝曰：「肥戰馬以瘠吾人，其愧多矣。」今因置監牧事，併錄之。〕
17初，莊宗之克梁也，以魏州牙兵之力；及其亡也，皇甫暉、張破敗之亂亦由之。〔以魏州牙兵克梁事始二百六十九卷梁均王貞明元年，終二百七十卷莊宗同光元年。皇甫暉、張破敗之亂事見二百七十四卷天成元年。〕趙在禮之徙滑州，不之官，亦實為其下所制。〔事見上年。〕在禮欲自謀脫禍，陰遣腹心詣闕求移鎮，帝乃為之除皇甫暉陳州刺史，趙進貝州刺史，〔為，於偽翻。皇甫暉、趙進，制趙在禮不得左右者也。〕徙在禮為橫海節度使；以皇子從榮鎮鄴都，命宣徽北院使範延光將兵送之，且制置鄴都軍事。乃出奉節等九指揮三千五百人，使軍校龍晊部之，〔晊，之日翻。〕戍盧【蘆】臺軍以備契丹，不給鎧仗，但繫幟於長竿以別隊伍，由是皆俛首而去。〔繫，音計。幟，昌志翻。別，彼列翻。俛，音免。〕中塗聞孟知祥殺李嚴，軍中籍籍，己囿訛言；既至，會朝廷不次擢烏震為副招討使，訛言益甚。
房知溫怨震驟來代己，〔房知溫自莊宗時戍邊，以舉兵從帝建節；烏震自刺史領節，又代溫為副招討，故怨其驟。〕震至，未交印。壬申，震召知溫及諸道先鋒馬軍都指揮使、齊州防禦使安審通博於東寨，〔時盧〔蘆〕臺戍軍夾河東西為兩寨。〕知溫誘龍晊所部兵殺震於席上，其眾譟於營外，〔譟者，烏震親兵也。歐使以為譟者亂兵。誘，音酉。〕安審通脫身走，奪舟濟河，將騎兵按甲不動。知溫恐事不濟，亦上馬出門，甲士攬其轡曰：「公當為士卒主，去欲何之﹖」知溫紿之曰：「騎兵皆在河西，不收取之，獨有步兵，何能集事！」遂躍馬登舟濟河，與審通合謀擊亂兵，亂兵遂南行。騎兵徐踵其後，部伍甚整。亂者相顧失色，列炬宵行，疲於荒澤，詰朝，騎兵四合擊之，〔詰，去吉翻。〕亂兵殆盡，餘眾復趣故寨，審通已焚之，亂兵進退失據，遂潰。其匿於叢薄溝塍〔塍，石陵翻。〕得免者什無一二。範延光還至淇門，聞盧【蘆】臺亂，發滑州兵復如鄴都，以備奔逸。
18帝遣客省使李仁矩如西川，傳詔安諭孟知祥及吏民；〔以孟知祥殺李嚴，懼其不自安也。知祥自此浸驕。〕甲戊，至成都。
19劉訓兵至荊南，楚王殷遣都指揮使許德勳等將水軍屯嶽州。〔以應劉訓也。〕高季興堅壁不戰，求救於吳，吳人遣水軍援之。
20夏，四月，庚寅，敕盧【蘆】臺亂兵在營家屬並全門處斬。〔處，昌呂翻。自帝即位已來，汴州張諫之亂，滑州於可洪之亂，以至盧〔蘆〕臺之亂，凡亂兵皆夷其家。然而流言不息，盻盻然疾視其上者相環也。此無他，以亂止亂故爾。〕敕至鄴都，闔九指揮之門，驅三五千百家凡萬餘人於石灰窯，悉斬之，永濟渠為之變赤。〔唐開元二十八年，魏州刺史盧暉徙永濟渠，自石灰窯引流至城西至魏橋以通江、淮之漕。為，於偽翻。〕
21朝廷雖知房知溫首亂，欲安反仄，癸巳，加知溫兼侍中。
22先是，孟知祥遣牙內指揮使文水武漳迎其妻瓊華長公主及子仁贊於晉陽，〔孟仁贊後改名昶。〕及鳳翔，〔行及鳳翔也。〕李從曮聞知祥殺李嚴，止之，以聞，帝聽其歸蜀；丙申，至成都。
23鹽鐵判官趙季良與孟知祥有舊，知祥奏留季良為副使。朝廷不得已，丁酉，以季良為西川節度副使。〔趙季良由此遂為孟知祥佐命之臣。〕李昊歸蜀，〔李昊隨王衍東遷，至是歸蜀。〕知祥以為觀察推官。
24江陵卑濕，復值久雨，〔復，扶又翻。〕糧道不繼，將士疾疫，劉訓亦寢疾；癸卯，帝遣樞密使孔循往視之，且審攻戰之宜。
25五月，癸丑，以威武留後王延，鈞為本道節度使、【章：十二行本「使」下有「守中書令」四字；乙十一行本同；孔本同；張校同；退齋校同。】琅邪王。
26孔循至江陵，攻之不克，遣人入城說高季興；〔說，式芮翻。〕季興不遜。丙寅，遣使賜湖南行營夏衣萬襲；丁卯，又遣使賜楚王殷鞍馬玉帶，督饋糧於行營，竟不能得。〔湖南、荊南輔車相依，雖厚賜楚人以督其饋軍，終不奉詔。〕庚午，詔劉訓等引兵還。
27楚王殷遣中軍使史光憲入貢，帝賜之駿馬十，美女二。過江陵，高季興執光憲而奪之，且請舉鎮自附於吳。徐溫曰：「為國者當務實效而去虛名。〔去，羌呂翻。〕高氏事唐久矣，〔自唐滅梁，高氏即事之。〕洛陽去江陵不遠，〔舊唐書地理志：洛陽至江陵一千三百一十五里。〕唐人步騎襲之甚易，〔易，以豉翻。〕我以舟師泝流救之甚難。夫臣人而弗能救，使之危亡，能無愧乎！」乃受其貢物，辭其稱臣，聽其自附於唐。〔史言徐溫能自保其國，不務遠略。〕
28任圜性剛直，且恃與帝有舊，〔任圜與帝同事莊宗，且全徵蜀之兵以歸帝。〕勇於敢為，權倖多疾之。舊制，館券出於戶部，〔唐舊制：使臣出四方，皆自戶部給券。〕安重誨請從內出，〔請從內出，則樞密院得專其事。〕與圜爭於上前，往復數四，聲色俱厲。上退朝，宮人問上：「適與重誨論事為誰﹖」〔常語，近方為適。〕上曰：「宰相。」宮人曰：「妾在長安宮中，〔此蓋唐時宮人，老於事者。〕未嘗見宰相、樞密奏事敢如是者，蓋輕大家耳。」上愈不悅，〔唐明宗起於行伍而為天子，常疑宰相輕己。豆盧革、韋說之死，猶曰自取，然以此而斥任圜，卒亦置之死地，大誤矣。〕卒從重誨議。〔卒，子恤翻。〕圜因求罷三司，〔為安重誨讒殺任圜張本。〕詔以樞密承旨孟鵠充三司副使權判。〔五代置樞密院都承旨、副承旨，以諸衛將軍充。權判者，權判三司事也。〕鵠，魏州人也。
29六月，庚辰，太子詹事溫輦請立太子。
30丙戌，門下侍郎、同平章事任圜罷守太子少保。
31己丑，以宣徽北院使張延朗判三司。
32壬辰，貶劉訓為檀州刺史。〔以徵荊南無功也。檀州密雲郡，因白檀古縣名以名州。〕
33丙申，封楚王殷為楚國王。
34西方鄴敗荊南水車於峽中，復取夔、忠、萬三州。〔敗，補邁翻。〕
