△卷第二百五十九
唐紀七十五〔起玄黓困敦（壬子），盡閼逢攝提格（甲寅），凡三年。〕
昭宗聖穆景文孝皇帝上之中
景福元年（壬子、八九二）
1春，正月，丙寅，赦天下，改元。
2鳳翔李茂貞、靜難王行瑜、〔難，乃旦翻。〕鎮國韓建、同州王行約、秦州李茂莊五節度使上言：楊守亮容匿叛臣楊復恭，〔事見上捲上年。上，時掌翻。〕請出軍討之，乞加茂貞山南西道招討使。朝議以茂貞得山南，不可復制，〔復，扶又翻。〕下詔和解之，皆不聽。
3王鎔、李匡威合兵十餘萬攻堯山，李克用遣其將李嗣勳擊之，大破幽、鎮兵，斬獲三萬。〔考異曰：實錄在二月，恐約奏到。今從唐太祖紀年錄。〕
4楊行密謂諸將曰：「孫儒之眾 十倍於我，吾戰數不利，〔數，所角翻。〕欲退保銅官何如﹖」劉威、李神福曰：「儒掃地遠來，利在速戰。宜屯據險要，堅壁清野以老其師，時出輕騎抄其饋餉， 〔抄，楚交翻。〕奪其俘掠。彼前不得戰，退無資糧，可坐擒也！」戴友規曰：「儒與我相持數年，〔僖宗光啟三年，楊行密、孫儒爭揚州，至是五年矣。〕勝負略 相當。今悉眾致死於我，我若望風棄城，正墮其計。淮南士民從公渡江及自儒軍來降者甚眾，公宜遣將先護送歸淮南，〔降，戶江翻。將，即亮翻。〕使復生業；儒 軍聞淮南安堵，皆有思歸之心，人心既搖，安得不敗！」行密悅，從之。〔以孫儒驅淮南人以攻楊行密，故其謀雲爾。為行密擒孫儒張本。〕友規，廬州人也。
5威戎節度使楊晟〔僖宗文德元年，置威戎軍於彭州。〕與楊守亮等約王建，二月，丁丑，晟出兵掠新繁、漢州之境，使其將呂蕘將兵二千會楊守厚攻梓州；〔蕘，如招翻。梓州，東川節度使顧彥暉治所。〕建遣行營都指揮使李簡擊蕘，斬之。
6戊寅，朱全忠出兵擊朱瑄，遣其子友裕將兵前行，軍於鬥門。〔據舊書李師道傳，鬥門城在濮陽縣界。〕
7李茂貞、王行瑜擅舉兵擊興元。〔不以天子之命舉兵，故曰擅。〕茂貞表求招討使不已，遺杜讓能西門君遂書，〔止，唯季翻。杜讓能時為相，西門君遂時為神策中尉，此內外二大臣也。〕陵蔑朝廷。上意不能容，御延英，召宰相、諫官議之。時宦官有陰與二鎮相表裏者，宰相相顧不敢言，上不悅。給事中牛徽曰：「先朝多難，茂貞誠有翼衛之功；〔此謂僖宗再幸山南時也。難，乃旦翻。〕諸楊阻兵，亟出攻討，其志亦在疾惡，但不當不俟詔命耳。比聞兵過山南，〔比，毗至翻。〕殺傷至多。陛下儻不以招討使授之，使用國法約束，則山南之民盡矣！」上曰：「此言是也。」乃以茂貞為山南西道招討使。〔牛徽之言，上所以誘掖其君，下所以彌縫悍將；若以之為國謀則未也。〕
8甲申，朱全忠至衛南，朱瑄將步騎萬人襲上門，朱友裕棄營走，瑄據其營。全忠不知，乙酉，引兵趣鬥門，〔趣，七喻翻。〕至者皆為鄆人所殺。全忠退軍瓠河，〔九域志：濮州雷澤縣有瓠河鎮。〕丁亥，瑄擊全忠，大破之，全忠走。張歸厚於後力戰，全忠僅免，〔考異曰：歸厚傳雲十一月，誤也。今從梁紀。〕副使李璠等皆死。〔璠，音煩。〕
9朱全忠奏貶河陽節度使趙克裕，〔考異曰：實錄在正月末，雲「全忠欲全義得河陽，乃奏克裕有誣謗之言而貶。」新紀雲，「己未，朱全忠陷孟州，逐河陽節度使趙克裕。」今從編遺錄。〕以佑國節度使張全義兼河陽節度使。〔二鎮時皆屬朱全忠，或貶或兼，唯其所奏。〕
10孫儒圍宣州。初，劉建鋒為孫儒守常州，將兵從儒擊楊行密甘露鎮，使陳可言帥都兵千人據常州。〔潤州城東角土山上有甘露寺，前對北固山，後枕大江。寶曆中，李德裕建寺，適有甘露降，因以名之。孫儒蓋因此寺而置甘露鎮也。帥，讀曰率。〕行密將張訓引兵奄至城下，可言倉猝出迎，訓手刃殺之，遂取常州。〔考異曰：新紀：「景福二年二月，楊行密陷常州。」按行密自宣歸揚，過常州，己歎張訓之功；新紀誤也。今從十國紀年。〕行密別將又取潤州。〔楊行密自此遂有潤州，而與錢氏爭常州矣。〕
11朱全忠連年攻時溥，〔光啟三年，徐、汴始交兵。〕徐、泗、濠三州民不得耕穫，兗、鄆、河東兵救之，皆無功，復值水災，〔復，扶又翻。〕人死者什六七。溥困甚，請和於全忠，全忠曰：「必移鎮乃可。」溥許之。全忠乃奏請移溥他鎮，仍命大臣鎮徐州。詔以門下侍郎、同平章事劉崇望同平章事，充感化節度使，以溥為太子太師。溥恐全忠詐而殺之，據城不奉詔，崇望及華陰而還。〔華，戶化翻。還，從宣翻，又如字。〕
12忠義節度使趙德諲薨，子匡凝代之。〔考異曰：實錄，此月以前，忠義軍節度使趙匡凝起復某官，不言德諲卒在何時。新傳、薛史但云「匡凝為唐州刺史兼七州馬步軍都校；及德諲卒，自為襄州留後，朝廷即以旄鉞授之。」亦不言年月。今附於此。〕
13範暉驕侈失眾心，〔範暉據福州，見上捲上年。〕王潮以從弟彥復為都統，弟審知為都監，將兵攻福州。〔從，才用翻。監，古銜翻。〕民自請輸米餉軍，平湖洞及濱海蠻夷皆以兵船助之。〔平湖洞在泉州莆田縣界外。九域志：曰今與化軍大飛山，地柤平湖數頃，一夕風雨暴至，旦見此山聳峙，一名大飛。〕
14辛丑，王建遣族子嘉州刺史宗裕、雅州刺史王宗侃、威信都指揮使華洪、茂州刺史王宗瑤將兵五萬攻彭州，〔按九域志：彭州距成都九十餘裏。此其壤地相接，煙火相望，所謂「臥榻之側，豈容他人鼾睡」者也。王建安得而匚急攻之邪！〕楊晟逆戰而敗，宗裕等圍之。楊守亮遣其將符昭救之，徑趨成都，營三學山。〔趨，七喻翻。漢州金堂縣東北十里有三學山。〕建亟召華洪還。洪疾驅而至，〔王建一時諸將唯華洪饒智略，建所倚也，故亟召之以禦符昭　華，戶化翻。〕後軍尚未集，以數百人夜去昭營數裏，多擊更鼓；招以為蜀軍大至，引兵宵遁。〔更，工衡翻。更鼓，持更之鼓，官府及行軍，每更擊之以為節。更鼓多則敵人以為營寨多，故宵遁。〕
15三月，以戶部尚書鄭延昌為中書侍郎、同平章事。延昌，從讜之從兄弟也。〔僖宗乾符間，鄭從讜鎮河東有聲績。之從，才用翻。〕
16左神策勇勝三都都指揮使楊子實、子遷、子釗，皆守亮之假子也，〔勇勝三都，亦神策五十二都之數。〕自渠州引兵救楊晟，知守亮必敗，壬子，帥其眾二萬降於王建。〔帥，讀曰率。〕
17李克用、王處存合兵攻王鎔，癸丑，拔天長鎮。〔天長鎮，在滹沱河東北。〕戊午，鎔與戰於新市，大跛之，殺獲三萬餘人；〔新市，漢古縣，唐併入鎮州九門縣。〕辛酉，克用退屯欒城。詔和解河東及鎮、定、幽四鎮。
18楊晟遺楊守貞、楊守思、楊守厚書，〔遺，於季翻。〕使攻東川以解彭州之圍，守貞等從之。神策督將竇行實戍梓州，守厚密誘之為內應；〔誘，音酉。〕守厚至涪城，行實事泄，顧彥暉斬。〔考異曰：實錄：「明年正月，楊守厚攻東川，以竇行實為內應。事泄，行實死，守厚遁去。」因李茂貞與王建爭東川，追敘今年事耳。今從十國紀年。〕守厚遁去。守貞、守忠軍至，無所歸，盤桓綿、劍間，〔綿、劍，二州名。宋白曰：綿州，漢涪城縣地，西魏置潼州；隋置綿州，以綿水為稱。九域志：綿州東北至劍州二百九十四里。〕王建遣其將吉諫襲守厚，破之。癸亥，西川將李簡邀擊守忠於鍾陽，〔九域志：綿州巴西縣有鍾陽鎮。〕斬獲三千餘人。夏，四月，簡又破守厚於銅鉾，〔鉾，亡侯翻。〕斬獲三千餘人，降萬五千人；守思、守厚皆走。
19乙酉，置武勝軍於杭州，以錢鏐為防禦使。
20天威軍使賈德晟，以李順節之死，頗怨憤，〔李順節死見上捲上年。〕西門君遂惡之，〔惡，烏路翻。〕奏而殺之。德晟麾下千餘騎奔鳳翔，李茂貞由是益強。
21李匡威出兵侵雲、代，壬寅，李克用始引兵還。〔自鎮州引還。〕
22時溥遣兵南侵，至楚州，楊密行將張訓、李德誠敗之於壽河，〔敗，補邁翻；下同。〕遂取楚州，執其刺史劉瓚。〔朱全忠以劉瓚刺楚州，見二百五十七卷僖宗光啟三年。張訓等既破徐兵，乘勝遂取汴之楚州。考異曰：新紀，「三月乙巳，楊行密陷楚州，執刺史劉瓚。」十國紀年，「三月，時溥遣兵三萬南侵至楚州；四月，楊行密將張訓、李德誠敗徐兵於壽河，俘斬三千級，取楚州，執瓚。」今從之。〕
23加【章：十二行本「加」上有「五月」二字；乙十一行本同；孔本同；張校同；退齋校同。】邠寧節度使王行瑜兼中書令。
24楊行密屢敗孫儒兵，破其廣德營，〔廣德營，孫儒之兵營於廣德者也。敗，補邁翻。〕張訓屯安吉，斷其糧道。〔義寧二年，沈法興分烏程置安吉縣，唐因之，屬湖州。九域志：在州西南百七十一里。斷，音短。〕儒食盡，士卒大疫，遣其將劉建鋒、馬殷分兵掠諸縣。六月，行密聞儒疾瘧，〔瘧，逆約翻，疾而寒熱迭作，謂之瘧。〕戊寅，縱兵擊之。會大雨、晦冥，儒軍大敗，安仁義破儒五十餘寨，田頵擒儒於陳，〔陳，讀曰陣。〕斬之，傳首京師，儒眾多降於行密。〔光啟三年，孫儒始與行密交兵，至是而敗。孫儒以十倍之眾攻行密，其智勇亦無以大相過，而卒斃於行密者，儒專務殺掠，人心不附，又後無根本。行密雖為儒所困，分遣張訓、李德誠略淮、浙之地以自廣，又斥餘廩以飼飢民，既得人心，又有根本，所以勝也。〕劉建鋒、馬殷收餘眾七千，南走洪州，〔走，音奏。〕推建鋒為帥，殷為先鋒指揮使，張【章：十一行本「張」上有「以行軍司馬」五字；乙十一行本同；孔本同；張校同；退齋校同。】佶為謀主，比至江西，眾十餘萬。〔帥，所類翻。比，必利翻，及也。〕
丁酉，楊行密帥眾歸揚州；〔帥，讀曰率。考異曰：十國紀年，「行密過常州，謂左右曰：『常州大城也，張訓以一劍下之，不亦壯哉！』舊紀：「大順二年三月，淮南節度使孫儒為宣州觀察使楊行密所殺。初，行密揚州失守，據宣州，孫儒以兵攻圍三年。是春，淮南大饑，軍中疫癘。是月，孫儒亦病，為帳下所執，降行密；行密乃併孫儒之眾，復據廣陵。」薛居正五代史行密傳曰：「大順元年，行密危蹙，出據宣州，儒復入揚州。二年，儒攻行密。屬江、淮疾疫，師人多死，儒亦臥病，為部下所執，送於行密，殺之。行密自宣城長驅入於廣陵。」唐補紀：「大順二年六月，孫儒兵敗於宛陵城下，楊行密進首級於西京。」吳錄曰：「景福元年，六月六日，太祖盡率諸將晨出擊儒，田頵臨陳擒儒以獻，斬儒於市，傳首京師。」新紀、實錄、十國紀年皆據此。舊紀、薛史、唐補紀皆誤。〕秋，七月，丙辰，至廣陵，表田頵守宣州，安仁義守潤州。
先是，揚州富庶甲天下，〔先，悉薦翻。〕時人稱揚一、益二，〔言揚州居一，益州為次也。〕及經秦、畢、孫、楊兵火之餘，〔秦彥、畢師鐸、孫儒、楊行密也。〕江、淮之間，東西千里掃地盡矣。
25王建圍彭州，不久，民皆竄匿山谷；諸寨日出俘掠，謂之「淘虜」，都將先擇其善者，餘則士卒分之，以是為常。〔將，即亮翻。〕
有軍士王先成者，新津人，本書生也，世亂，為兵，度諸將惟北寨王宗侃最賢，乃往說之曰：〔度，徒洛翻。說，式芮翻。〕「彭州本西川之巡屬也，陳、田召楊晟，割四州以授之，〔見二百五十七卷文德元年，陳、田，謂陳敬瑄、田令孜。〕偽署觀察使，與之共拒朝命。〔朝，直遙翻。〕今陳、田已平而晟猶據之，州民皆知西川乃其大府〔巡屬諸州，以節度使府為大府，亦謂之會府。〕而司徒乃其主也，〔時朝命以王建檢校司徒，故稱之。〕故大軍始至，民不入城而入山谷避之，以俟招安。今軍至累月，未聞招安之命，軍士復從而掠之，〔復，扶又翻。〕與盜賊無異，奪其貲財，驅其畜產，分其老弱婦女以為奴婢，使父子兄弟流離愁怨；其在山中者暴露於暑雨，殘傷於蛇虎，孤危飢渴，無所歸訴。彼始以楊晟非其主而不從，今司徒不加存恤，彼更思楊氏矣。」宗侃惻然，不覺屢移其牀前，問之，先成曰：「又有甚於是者：今諸寨每日出六七百人，入山淘虜，薄暮乃返，〔薄，迫也。〕曾無守備之意。賴城中無人耳，萬一有智者為之畫策，〔為，於偽翻。〕使乘虛奔突，先伏精兵千人於門內，登城望淘虜者稍遠，出弓弩手、祿手各百人，〔祿，與砲同，匹貌翻。〕攻寨之一面，隨以役卒五百，負薪土填壕為道，然後出精兵奮擊，且焚其寨；又於三面城下各出耀兵，〔耀兵者，以耀敵使不知所備。〕諸寨鹹自備禦，無暇相救，城中得以益兵繼出，如此，能無敗乎！」宗侃矍然曰：〔矍，居縛翻。〕「此誠有之，將若之何﹖」
先成請條列為狀以白王建，宗侃即命先成草之，大指言：「今所白之事，須四面通共，時西川兵圍彭州，四面下寨，宗裕、宗侃、華洪、宗瑤各當一面。〕宗侃所司止於北面，或所白可從，乞以牙舉施行。」〔牙舉，謂從使牙檢舉而見之施行。〕事凡七條：「其一，乞招安山中百姓。其二，乞禁諸寨軍士及子弟無得一人輒出淘虜，仍表諸寨之旁七里內聽樵牧，敢越表者斬。其三，乞置招安寨，中容數千人，以處所招百姓，〔處，昌呂翻。〕宗侃請選所部將校謹幹者為招安將，使將三十人晝夜執兵巡衛。其四，招安之事須委一人總領，今牓帖既下，〔下，戶嫁翻。〕諸寨必各遣軍士入山招安，百姓見之無不驚疑，如鼠見貍，誰肯來者！〔貍，捕鼠者也。鼠見貍則知必死，特恨不可得而走耳，詎肯前就之哉！故以為喻。〕欲招之必 有其術，願降帖付宗侃專掌其事。其五，乞嚴勒四寨指揮使，悉索前日所虜彭州男女老幼集於營場，有父子、兄弟、夫婦自相認者即使相從，褋具人數，部送招安 寨，有敢私匿一人者斬；仍乞勒府中諸營，亦令嚴索，〔府，謂成都府。索，山客翻。〕有自軍前先寄歸者，量給資糧，〔量，音良。〕悉部送歸招安寨。其六，乞 置九隴行縣於招安寨中，〔彭州治九隴縣，彭州未下，故乞置行縣。九隴故漢繁縣地，後魏改曰九隴，以州西有九隴山為名。九隴，一伏隴，二豆隴，三秋隴，四龍奔隴，五走馬隴，六駱駝隴，七千秋隴，八較車隴，九橫擔隴。〕以前南鄭令王丕攝縣令，南鄭，漢縣，唐帶興元府。〕設置曹局，撫安百姓，擇其子弟之壯者，給帖使自入山招其親戚；彼知司徒嚴禁侵掠，前日為軍士所虜者，皆獲安堵，必歡呼踴躍，相帥下山，〔帥，讀曰率。〕如子歸母，不日盡出。其七，彭州土地宜麻，〔益州記：彭之地號小郫，言土地肥良，比之郫邑也。〕百姓未入山時多漚藏者，〔漚，烏候翻，久漬也。〕宜令縣令曉諭，各歸田裏，出所漚麻鬻之，以為資糧，必漸復業。」建得之大喜，即行之，悉如所申。〔考異曰：張糀耆舊傳曰：「五月二十日，諸軍馬步兵士到彭州城下。至七月初，已經五十餘日，諸軍兵士始到，刈麥充糧。至七月初，麥盡，並無顆粒。兵士但託求食，乃每日遠去入山，虜劫逃避百姓。有一軍士，本是儒生，乃往北面寨說於統帥」云云。十國紀年：「王先成謂王宗侃云云。先成上招攜七事，建皆納之。先成，蜀州新津人。」按十國紀年，王自二月辛丑遣王宗裕等擊楊晟，遂圍彭州。又晟遺楊守忠書雲：「弊邑雖小，圍守三年矣。」而張糀雲五月二十日方圍彭州，或者先圍之不克而再往歟﹖糀但云有一軍士，而十國紀年姓王名先成，不知其本出何書也。〕
明日，牓帖至，威令赫然，無敢犯者。三日：，山中民競出，赴招安寨如歸市，寨不能容，斥而廣之；浸有市井，又出麻鬻之。民見村落無抄暴之患，〔抄，楚交翻。〕稍稍辭縣令，復故業。月餘，招安寨皆空。
26己巳，李茂貞克鳳州，感義節度使滿存奔興元。〔僖宗光啟二年，滿存得鳳州，至是而敗。奔興元，就楊守亮。〕茂貞又取興、洋二州；皆表其子弟鎮之。〔考異曰：薛居正五代史茂貞傳曰：「大順二年，楊復恭得罪奔山南，與楊守亮據興元叛，茂貞與王行瑜討平之。詔以徐彥若鎮興元。茂貞違詔，表其假子繼徽為留後，堅請旄鉞，昭宗不得已而授之。自是茂貞始萌問鼎之志。既而逐涇原節度使張球、洋州節度使楊守忠、鳳州刺史滿存，皆奪據其地。」雲大順二年，誤也。今從新紀。〕
27八月，以楊行密為淮南節度使、同平章事，以田頵知宣州留後，安仁義為潤州刺史。
孫儒降兵多蔡人，〔降，戶江翻。〕行密選其尤勇健者五千人，厚其稟賜，以皁衣蒙甲，〔稟，筆錦翻，給也。皁，才早翻。〕號「黑雲都」，每戰，仗之先登陷陳，〔陳，讀曰陣。〕四鄰畏之。
行密以用度不足，欲以茶鹽易民布帛，掌書記舒城高勖曰：「兵火之餘，十室九空，又漁利以困之，〔記坊記：諸侯不下漁色。註曰：象捕魚然，中網取之，是無所擇。漁利之「漁」猶漁色之「漁」。〕將復離叛。〔復，扶又翻；下同。〕不若悉我所有易鄰道所無，足以給軍；選賢守令勸課農桑，數年之間，倉庫自實。」行密從之。〔守，式又翻。令，力正翻。〕田頵聞之曰：「賢者之言，其利遠哉！」行密馳射武伎，皆非所長，〔伎，渠綺翻。〕而寬簡有智略，善撫御將士，與同甘苦，推心待物，無所猜忌。嘗早出，從者斷馬鞦，取其金，〔從，才用翻。斷，音短。鞦，七由翻，史炤曰：馬紂也。〕行密知而不問，他日，復早出如故，人服其度量。
淮南被兵六年，〔光啟三年，畢師鐸亂，淮南始被兵。被，皮義翻。〕士民轉徙幾盡；〔幾，居依翻；下幾復同。〕行密初至，賜與將吏，〔將，即亮翻。〕帛不 過數尺，錢不過數百；而能以勤儉足用，非公宴，未嘗舉樂。招撫流散，輕傜薄斂，〔斂，力贍翻。〕未及數年，公私富庶，幾復承平之舊。〔復，還也，讀如字。〕
28克用北巡至天寧軍，〔代州西有天安軍，天寶十二載置。〕聞李匡威、赫連鐸將兵八萬寇雲州，遣其將李君慶發兵於晉陽。克用潛入新城，伏兵於神堆，〔神堆在雲州城南，新城又在神堆東南。神堆，即神武川之黃花堆，新城在其側，蓋克用祖執宜保黃花堆時所築也。按薛史唐紀，李克用生於神武川之新城。宋白曰：雲州西南至神堆柵九十里。〕擒吐谷渾邏騎三百；〔邏，郎佐翻。〕匡威等大驚。丙申，君慶以大軍至，克用遷入雲州。丁酉，出擊匡威等，大破之。己亥，匡威等燒營而遁；追至天成軍，〔蔚州東北有天成軍。〕斬獲不可勝計。〔勝，音升。〕
29辛丑，李茂貞攻拔興元，楊復恭、楊守亮、楊守信、楊守貞、楊守忠、滿存奔閬州。〔光啟三年，楊守亮鎮興元至是而敗。考異曰：舊紀：景福元年十一月辛丑，鳳翔、邠寧之眾攻興元，陷之，節度使楊守亮、前中尉楊復恭、判官李巨川突圍而遁。十二月，辛未，華州刺史韓建奏於乾元縣遇興元散兵，擊敗之，斬楊守亮、楊復恭，傳首。」實錄：「乾寧元年七月，鳳翔、邠寧之兵攻興元，陷之，楊守高、楊復恭突圍而遁。」新紀：照福元年八月，茂貞寇興元，守亮、滿存奔閬州。乾寧元年七月，茂貞陷閬州，八月，守亮伏誅。」新復恭傳：「景福元年，茂貞攻興元，破其城，復恭守亮、守信奔閬州。」十國紀年蜀史：「景福元年十月，行瑜、茂貞表守亮招納叛臣，請討之。感義節度使滿存救守亮，為茂貞所敗，奔興元。十一月，邠、岐陷興元，楊復恭帥守亮、守貞、守忠、滿存同奔閬州。十二月，壬午，華洪敗守亮等於州。」按實錄，景福二年正月移茂貞山南，於時守亮不應猶在山南。今年月從新紀，事則參居諸書。〕茂貞表其子繼密權知興元府事。
30九月，加荊南節度使成汭同平章事。
31時溥迫監軍奏稱將士留己，〔是年二月，召時溥為太子太師。〕冬，十月，復以溥為侍中、感化節度。朱全忠奏請追溥新命；詔諭解之。
32初，邢、洺、磁州留後李存孝，與李存信俱為李克用假子，不相睦。存信有寵於克用存孝在邢州，欲立大功以勝之，乃建議取鎮冀；〔見上卷大順二年。〕存信從中沮之，不時聽許。及王鎔圍堯山，存孝救之，不克。克用以存信為蕃、漢馬步都指揮使，與存孝共擊之，二人互相猜忌，逼留不進；克用更遣李嗣勳等擊破之。〔事見上是年正月。〕存信還，譖存孝無心擊賊，疑與之有私約。存孝聞之，自以有功於克用，而信任顧不及存信，〔顧，反也。〕憤怨，且懼及禍，乃潛結王鎔及朱全忠，上表以三州自歸於朝廷，〔考異：實錄：「大順元年十月，太原將邢州刺史李存孝自晉州帥行營兵據邢州。」舊紀：「十一月，癸丑朔，太原將邢州刺史李存孝自恃擒孫揆功，合為昭義帥，怨克用授康君立。存孝自晉州師行營兵歸邢州，據城，上表歸明，仍致書與張濬、王鎔求援。」唐末見聞錄：「十月二十四日，李存孝領兵打晉州，遁歸邢州，背叛，與宰臣張濬狀曰：『某自主三郡，已近二年。』又曰：『常思安知建在此之日，歸順朝廷之時。四鄰不有保持，一家俄受塗炭，以此猶豫，莫敢申明，遂至去年遽絕鄰好。豈是某之情願。蓋因李某之指揮。』又曰：『自今春戰爭之後，實願休罷戈鋋。自九月十五日以來，有李芋之人，使促令某南面進軍至趙州。牽脅李某，即土門路入，直屆鎮州。今月十四日，昭義軍人百姓等眾請某權知兵馬留後，歸順朝廷。』大王聞存孝致逆，大震雄威，令下，先差大將進軍，速至邢州，仍候指揮，不得輒有鬬敵，但圍小壘，專俟大軍。」據唐太祖紀年錄、薛居正五代史紀、傳、實錄、新紀，皆雲景福元年十月，存孝叛太原，歸朝廷；而舊紀、唐末見聞錄在大順元年十月。舊紀恐是連言以後事。按二年三月，安知建方叛太原，而此書中已說知建。又云：「自主三郡，已近二年。」存孝大順二年方為邢、洺、磁節度，至景福元年，乃二年也。然則實錄雲邢州刺史據邢州，亦因舊紀之誤。見聞錄所載存孝書，蓋與王鎔，誤雲與張濬也。〕乞賜旌節及會諸道兵討李克用；詔以存孝為邢、洺、磁節度使，不許會兵。
33十一月，時溥濠州刺史張璲、泗州刺史張諫以州附於朱全忠。〕璲，徐醉翻。史言時溥巡屬皆附於汴，溥僅保徐州。
34乙未，朱全忠遣其子友裕將兵十萬攻濮州，拔之，執其刺史邵倫，〔濮州，朱瑄巡屬。濮，博木翻。〕遂令友裕移兵擊時溥。
35孫儒將王壇陷婺州，刺史蔣緕奔越州。〔中和四年，蔣緕據婺州。〕
36廬州刺史蔡儔發楊行密祖父墓，〔光啟三年，楊行密留蔡儔守廬州；明年，儔以州附孫儒；儒既敗，儔遂阻兵以拒行密。〕與舒州刺史倪章連兵，遣使送印於朱全忠以求救。全忠惡其反覆，〔惡，烏路翻。〕納其印，不救，且牒報行密；行密謝之。行密遣行營都指揮使李神福將兵討儔。
37宣明曆浸差，〔穆宗立，以為累世纘緒，必更曆紀，乃詔日官改撰曆術，名曰宣明。〕太子少詹事邊岡造新曆成，十二月，上之。命曰景福崇玄曆。〔邊岡與司天少監胡秀林、均州司馬王墀改治新曆，然術一出於岡。岡用算巧，能馳騁反覆於乘除間，由是簡捷超徑等接之術興，而經制遠大衰序之法廢矣。雖籌策便易，然皆冥於本原。上，時掌翻。〕
38壬午，王建遣其將華洪擊楊守亮於閬州，破之。建遣節度押牙延陵鄭頊使於朱全忠；〔延陵，漢曲阿縣地，晉分置延陵郡，隋移治丹徒。武德三年，移於舊郡治，屬潤州。今丹陽縣之延陵鎮即其地。〕全忠問劍閣，頊極言其險。全忠不信，頊曰：「苟不以聞，恐誤公軍機。」全忠大笑。
39是歲，明州刺史鍾文季卒，其將黃晟自稱刺史。〔路振九國志：黃晟，明州鄞縣人，歷為將領，會刺史鍾文季卒，遂據其郡。〕
二年（癸丑、八九三）
1春，正月，時溥遣兵攻宿州，刺史郭言戰死。〔大順二年，朱全忠取宿州，事見上卷。〕
2東川留後顧彥暉既與王建有隙，〔大順二年，楊守亮攻東川王建遣兵救之，欲因而取之，不克，由是與顧彥暉有隙，事亦見上卷。〕李茂貞欲撫之使從己，奏請更賜彥暉節；〔大順二年，朝廷遣中使賜顧彥暉節，楊守厚邀而奪之，故請更賜。〕詔以彥暉為東川節度使。〔申前命也。〕茂貞又奏遣知興元府事李繼密救梓州，〔梓州未受兵而救之，何也﹖非救之也，遣兵助顧彥暉以致西川之師耳。〕未幾，建遣兵敗東川、鳳翔之兵於利州。〔幾，居豈翻。敗，補邁翻；下同。〕彥暉求和，請與茂貞絕；乃許之。
3鳳翔節度使李茂貞自請鎮興元，詔以茂貞為山南西道兼武定節度使，以中書侍郎、同平章事徐彥若同平章事，充鳳翔節度使，〔考異曰：舊紀在七月癸未。今從實錄、新紀。〕又割果、閬二州隸武定軍。茂貞欲兼得鳳翔，不奉詔。
4二月，甲戌，加西川節度使王建同平章事。
5李克用引兵圍邢州，王鎔遣牙將王藏海致書解之。克用怒，斬藏海，進兵擊鎔，敗鎮兵於平山。〔平山，漢蒲吾縣，隋為房山縣，至德元年，改為平山縣，屬鎮州。九域志：在州西六十五里。〕辛巳，攻天長鎮，旬日不下。鎔出兵三萬救之，克用逆戰於叱日嶺下，大破之，斬首萬餘級，餘眾潰去。河東軍無食，脯其屍而啗之。〔啗，徒濫翻。〕
6時溥求救於朱瑾，朱全忠遣其將霍存將騎兵三千軍曹州以備之。瑾將兵二萬救徐州，存引兵赴之，與朱友裕合擊徐、兗兵於石佛山下，大破之，〔石佛山近彭城。薛史曰：石佛山在彭門南。述徵記：彭城南有石佛山，頂方二丈二尺。〕瑾遁歸兗州。辛卯，徐兵復出，存戰死。〔霍存恃勝而不虞徐兵之復出，故戰敗而死。復，扶又翻。〕
7李克用進下井陘，李存孝將兵救王鎔，遂入鎮州，與鎔計事。鎔又乞師於朱全忠，全忠方與時溥相攻，不能救，但遺克用書，〔遺，唯季翻。〕言「鄴下有十萬精兵，抑而未進。」克用復書：「儻實屯軍鄴下，顒望降臨；〔顒，魚容翻，仰也。〕必欲真決雌雄，願角逐於常山之尾。」甲午，李匡威引兵救鎔，敗河東兵於元氏，〔敗，補邁翻。〕克用引還邢州。鎔犒匡威於匡城，輦金帛二十萬以酬之。
8朱友裕圍彭城，時溥數出兵，友裕閉壁不戰。〔去年十一月，朱全忠遺友裕攻彭城。此言其積時持之事。數，所角翻。〕朱瑾宵遁，友裕不追，〔謂石佛山下戰時。〕都虞候朱友恭以書譖友裕於全忠，全忠怒，驛書下都指揮使龐師古，〔下，戶嫁翻。〕使代之將，且按其事。書誤達於友裕，友裕大懼，以二千騎逃入山中，〔按薛史元貞張後傳作「二十騎」，朱友裕傳作「數騎」。二千騎太多，當以二十騎為是。〕潛詣碭山，匿於伯父全昱之所。〔朱全忠兄弟本居碭山；全昱，全忠長兄也。碭，音唐。〕全忠夫人張氏聞之，使友裕單騎詣汴州見全忠，泣涕拜伏於庭；全忠命左右捽抑，將斬之，〔捽者，持其髻；抑者，按其頸。捽，昨沒翻。〕夫人趨就抱之，泣曰：「汝捨兵眾，束身歸罪，無異志明矣。」全忠悟而捨之，使權知許州。友恭，壽春人李彥威也，幼為全忠家僮，〔考異曰：薛居正五代史高季興傳，以友恭為汴之賈人李七郎，十國紀年以為壽春賈人。友恭傳雲：「彥威艸角事太祖。」今從之。〕全忠養以為子。張夫人，碭山人，多智略，全忠敬憚之，雖軍府事，時與之謀議；或將兵出，中塗，夫人以為不可，遣一介召之，全忠立為之返。〔為，於偽翻。〕
龐師古攻佛山寨，拔之；〔佛山寨，即石佛山寨。〕自是徐兵不敢出。
9李匡威之救王鎔也，將發幽州，家人會別，〔家人悉會於使宅以送別。〕弟匡籌之妻美，匡威醉而淫之。二月，匡威自鎮州還，至博野，匡籌據軍府自稱留後，以符追行營兵。匡威眾潰歸，但與親近留深州，〔深州在博野東南一百五十里。〕進退無所之，遣判官李抱真【張：「抱真」作「正抱」。】入奏，請歸京師。京師屢更大亂，〔更，工衡翻，經也。〕聞匡威來，坊市大恐，曰：「金頭王來圖社稷。」士民或竄匿山谷。王鎔德其以己故致失地，〔德其救己以致失幽州。〕迎歸鎮州，為築第，父事之。〔為，於偽翻。為李匡威劫王鎔而死張本。薛史曰：鎔館匡威於寶壽佛寺。〕
10以渝州刺史柳玭為瀘州刺史。〔九域志：渝州西至瀘州七百六十里。玭，部田翻。考異曰：新傳雲：「玭坐事貶瀘州刺史，卒。」北夢瑣言亦云謫授瀘州。新、舊書，玭貶官無年月。今據實錄。此月玭自渝為瀘州刺史，當是初貶渝州後移瀘州；新傳、北夢瑣言誤也。〕柳氏自公綽以來，世以孝悌禮法為士大夫所宗。〔言自元和以來為名家。〕玭為御史大夫，上欲以為相，宦官惡之，〔惡，烏路翻。〕故久謫於外。玭嘗戒其子弟曰：「凡門地高，可畏不可恃也。立身行巴，一事有失，則得罪重於他人，死無以見先人於地下，此其所以可畏也。門高則驕心易生，族盛則為人所嫉；懿行實才，人未之信，〔行，下盉翻；下同。〕小有玼纇，〔玼，疾移翻。纇，盧對翻。玉病曰玼；絲節日纇。〕眾皆指之：此其所以不可恃也。故膏粱子弟，學宜加勤，行宜加勵，僅得比他人耳！」〔使柳氏子姪常能守玭之戒，各務脩飭，雖至今為名家可也。〕
11王建屢請殺陳敬瑄、田令孜，朝廷不許。夏，四月，乙亥，建使人告敬瑄謀作亂，殺之新津。〔陳敬瑄居新津，見上亃大順二年。〕又告令孜通鳳翔書，下獄死。〔下，遐嫁翻。〕建使節度判官馮涓草表奏之曰：「開匣出虎，孔宣父不責他人；當路斬蛇，孫叔敖蓋非利己。〔論語：孔子責冉有、季路曰：「虎兕出於柙，是誰之過歟！」楚孫叔敖為嬰兒，出遊而還，憂而不食。其母問其故；泣而對曰：「今日吾見兩頭蛇，恐去死無日矣。」母曰：「今蛇安在﹖」曰：「吾聞見兩頭蛇者死，吾恐他人復見，已埋之也。」母曰：「無憂，汝不死。吾聞之，有陰德者天報以福。」人聞之，皆諭其為仁也。〕專殺不行於閫外，先機恐失於彀中。」〔彀，古候翻。〕涓，宿之孫也。〔馮宿事見二百四十五卷開成元年。涓，圭淵翻。〕
12汴軍攻徐州，累月不克。〔自去年十一月攻徐州，至是五月矣。〕通事官張濤以書白朱全忠雲：「進軍時日非良，故無功。」全忠以為然。敬翔曰：「今攻城累月，所費甚多，徐人已困，旦夕且下，使將士聞此言，則懈於攻取矣。」全忠乃焚其書。癸未，全忠自將如徐州；戊子，龐師古拔彭城，時溥舉族登燕子樓自焚死。〔僖宗中和元年，時溥據徐州，至是而亡。張建封之鎮徐也，有愛妓曰：盻盻。建封既歿，張氏舊第有子樓，名燕子，盻盻念舊愛而不嫁，居是樓十餘年，幽獨悵然。出白樂天集。考異曰：實錄：「五月，汴州奏拔徐州。」舊紀：「四月，汴將王重師、牛存節陷徐州。」舊傳：「溥求援於兗州朱瑾，出兵救之，值大雪，糧盡而還。汴將王重師、牛存節夜乘梯而入，溥與妻子登樓自焚而卒。景福二年也。」新紀：「四月，戊子，朱全忠陷徐州，時溥死之。」薛居正五代史梁紀：「丁亥，師古下彭門，梟溥首以獻。」唐太祖紀年錄：「四月，澤州李罕之上言：『懷孟降人報汴將龐師古於今月八日攻陷徐州，徐帥時溥舉放皆沒。』」溫既下徐，方詐請朝廷命帥，昭宗乃以兵部尚書孫儲為徐師，既而溫以他詞斥去，自以其將鎮之。四月八日，蓋河東傳聞之誤。今從編遺錄、新紀。〕己丑，全忠入彭城，以宋州刺史張廷範知感化留後，奏乞朝廷除文臣為節度使。
13李匡威在鎮州，為王鎔完城塹，繕甲兵，【章：十二行本「兵」下有「訓士卒」三字；乙十一行本同；孔本同；張校同。】視之如子。匡威以鎔年少，且樂真定土風，〔為，於偽翻；下為之同。鎮州，漢之真定國也。樂，音洛。〕潛謀奪之。李抱真自京師還，為之畫策，陰以恩施悅其將士。〔施，式豉翻。〕王氏在鎮久，鎮人愛之，不徇匡威。匡威忌日，鎔就弟弔之，〔父母終之日，子以為忌日。第者，李匡威寓第也。〕匡威素服衷甲，伏兵劫之，鎔趨抱匡威曰：「鎔為晉人所困，幾亡矣，〔晉人，謂河東李克用之兵。幾，居衣翻。〕賴公以有今日；公欲得四州，此固鎔之願也，〔鎮、冀、深、趙四州。〕不若與公共歸府，以位讓公，則將士莫之拒矣。」匡威以為然，與鎔駢馬，〔駢馬，並馬也。〕陳兵入府。會大風雷雨，屋瓦皆震。匡威入東偏門，〔此鎮州牙城之東偏門也。〕鎮之親軍閉之，〔既入門而為鎮兵所閉，絕其繼至者。〕有屠者墨君和自缺垣躍出，拳毆匡威甲士，〔毆，烏口翻。〕挾鎔於馬上，負之登屋。鎮人既得鎔，攻匡威，殺之，並其族黨。〔考異曰：實錄，殺匡威在五月，恐約奏到。舊約：「六月乙卯，幽州李匡威謀害王鎔，恆州三軍攻匡威，殺之。」舊傳、唐太祖紀年錄皆雲五月。新紀，四月丁亥。按匡籌奏雲四月十九日。是月己巳朔，十九日，丁亥也。今從之。〕鎔時年十七，體疏瘦，為君和所挾，頸痛頭偏者累日。李匡籌奏鎔殺其兄，請舉兵復冤；詔不許。
14幽州將劉仁恭將兵戍蔚州，過期未代，士卒思歸。會李匡籌立，戍卒奉仁恭為帥，還攻幽州，〔蔚，紆勿翻。帥，所類翻。〕至居庸關，為府兵所敗。〔府兵，幽州節度使府之兵也。敗，補邁翻。〕仁恭奔河東，李克用厚待之。〔為李克用取幽州張本。〕
15李神福圍廬州；甲午，楊行密自將詣廬州，田頵自宣州引兵會之。初，蔡人張顥以驍勇事秦宗權，後從孫儒，儒敗，歸行密，行密厚待之，使將兵戍廬州。蔡儔叛，顥更為之用。及圍急，顥踰城來降，〔降，戶江翻。〕行密以隸銀槍都使袁稹。〔使，疏吏翻。稹，止忍翻。〕稹以顥反覆，白行密，請殺之，行密恐稹不能容，置之親軍。〔為張顥殺楊渥張本。〕稹，陳州人也。〔稹，止忍翻。〕
16王彥復、王審知攻福州，久不下。〔去年二月，王潮遣彥復等攻福州。〕範暉求救於威勝節度使董昌，〔僖宗中和三年，升浙東觀察為義勝節度；光啟三年，改為威勝節度。〕昌與陳巖婚姻，發溫、臺、婺州兵五千救之。彥復、審知以城堅，援兵且至，士卒死傷多，白王潮，欲罷兵更圖後舉，潮不許。請潮自臨行營，潮報曰：「兵盡添兵，將盡添將，兵將俱盡，吾當自來。」〔將，即亮翻。〕彥復、審知懼，親犯矢石急攻之。五月，城中食盡，暉知不能守，夜，以印授監軍，棄城走，援兵亦還。庚子，彥復等入城。辛丑，暉亡抵沿海都，為將士所殺。〔文德二年，範暉據福州。〕潮入福州，自稱留後，素服葬陳巖，以女妻其子延晦，厚撫其家。〔妻，七細翻。〕汀、建二州降，嶺海間羣盜二十餘輩皆降潰。〔言羣盜或降或潰也。王氏自此遂據有七閩矣。降，戶江翻。〕
17閏月，以武勝防禦使錢鏐為蘇杭觀察使。〔錢鏐以杭並蘇，因以命之。〕又以扈蹕都頭曹誠為黔中節度使，耀德都頭李鋋為鎮海軍節度使，宣威都頭孫惟晟為荊南節度使，〔耀德、宣威，亦皆神策五十二都之數。黔，渠今翻。鋋，音蟬。〕六月，以奉日都頭陳珮為嶺南東道節度使，並同平章事。時李茂貞跋扈，上以武臣難制，欲用諸王代之，故誠等四人皆加恩，解兵柄，令赴鎮。〔後四人不聞至鎮，蓋各有分據者，四人不得而赴也。考異曰：舊紀：「三月庚子，以陳珮為嶺南東道節度使，曹誠為黔中節度使，李鋋為鎮海節度使，孫惟晟為荊南節度使。時朝議以茂貞傲侮王命，武臣難制，故罷五將之權。」今從實錄，止是四將。〕
18李匡籌出兵攻王鎔之樂壽、武強，以報殺匡威之恥。
19秋，七月，王鎔遣兵救邢州；李克用敗之於平山，〔敗，補邁翻。〕壬申，進擊鎮州。鎔懼，請以兵糧二十萬助攻邢州，克用許之。克用治兵於欒城，合鎔兵三萬進屯任縣，〔任，漢古縣，中廢。唐之任，漢南轡縣地。武德四年，置任縣，治苑鄉城，在邢州東南。治，直之翻。〕李存信屯琉璃陂。〔琉璃陂，在邢州龍岡縣界。〕
20丁亥，楊行密克廬州，斬蔡儔。左右請發儔父母冢，行密曰：「儔以此得罪，吾何為效之！」〔蔡儔發行密祖父冢，見上年。〕
21加天雄節度使李茂壯同平章事。〔時以秦州為天雄軍。〕
22錢鏐發民夫二十萬及十三都軍士築杭州羅城，周七十里。〔錢鏐以八都兵起，後其眾日盛，置十三都。今杭州羅城，鏐所築也。〕
23昇州刺史張雄卒，〔考異曰：新紀八月庚子，蓋約奏到之日。今從十國紀年。〕馮弘鐸代之為刺史。
24李茂貞恃功驕橫，上表及遺杜讓能書，〔橫，戶孟翻。上，時掌翻。遺，唯季翻。〕辭語不遜。上怒，欲討之。茂貞又上表，略曰：「陛下貴為萬乘，不能庇元舅之一身；〔元舅，謂王緕，事見上卷大順二年。〕尊極九州，不能戮復恭之一豎。」又曰：「今朝廷但觀強弱，不計是非。」又曰：「約衰殘而行法，隨盛壯以加恩；〔李茂貞之表辭固慢，然當時之政事實亦如此。〕體物錙鍾，〔言體物有錙鍾之重，則待之亦重；有錙銖之輕，則待之亦輕。〕看人衡纊。」〔劉峻廣絕交論曰：衡所以揣其輕重，纊所以屬其鼻息。註雲：謂操衡揣勢之輕重，持纊量氣之粗細。〕又曰：「軍情易變，戎馬難羈，唯慮甸服生靈，因茲受禍，〔古之王者，畿方千里以為甸服。〕未審乘輿播越，自此何之！」〔乘，繩證翻。〕上益怒，決討茂貞，命杜讓能專掌其事，讓能諫曰：「陛下初臨大寶，國步未夷，茂貞近在國門，〔按九域志，鳳翔東距長安二百八十里耳。〕臣愚以為未宜與之構怨，萬一不克，悔之無及。」上曰：「王室日卑，號令不出國門，此乃志士憤痛之秋。藥佛瞑眩，厥疾弗廖。〔書說命之辭。註雲：如服藥，必瞑眩極，其病乃除。瞑，莫遍翻。眩，玄遍翻。瞑眩，困極也。〕朕不能甘心為孱懦之主，〔孱，鉏山翻。〕愔愔度日，〔愔，於禽翻。愔愔，深靜貌。〕坐視陵夷。卿但為朕調兵食，〔為，於偽翻。調，徒釣翻。〕朕自委諸王用兵，成敗不以責卿！」讓能曰：「陛下必欲行之，則中外大臣共宜協力以成聖志，不當獨以任臣。」上曰：「卿位居元輔，〔杜讓能時為首相。〕與朕同休慼，無宜避事！」讓能泣曰：「臣豈敢避事！況陛下所欲行者，憲宗之志也；顧時有所未可，勢有所不能耳。但恐他日臣徒受晁錯之誅，不能弭七國之禍也。〔晁錯事見漢景帝紀。〕敢不奉詔，以死繼之！」〔杜讓能固已知必死矣。〕上乃命讓能留中書，計畫調度，月餘不歸。〔不歸私第也。調，徒弔翻。〕崔昭緯陰結邠、岐，為之耳目，讓能朝發一言，二鎮夕必知之。李茂貞使其黨糾合市人數百千人，擁觀軍容使西門君遂馬訴曰：「岐帥無罪，〔岐帥，謂李茂貞。鳳翔本岐州。帥，所類翻。〕不宜致討，使百姓塗炭。」君遂曰：「此宰相事，非吾所及。」市人又邀崔昭緯、鄭延昍肩輿訴之，〔舊制：朝臣入朝，皆乘馬。宋建炎播遷，以揚州街路滑，始許朝士乘擔子。觀此，則唐末宰相亦有乘肩輿者矣。〕二相曰：「戡事主上專委杜太尉，吾曹不預知。」市人因亂投瓦石，二相下輿走匿民家，僅自免，喪堂印及朝服。上命捕其唱帥者誅之，〔喪，息浪翻。朝，直遙翻；下同。帥，讀曰率。〕用兵之意益堅。京師民或亡匿山谷，嚴刑所不能禁。八月，以嗣覃王嗣周為京西招討使，〔考異曰：按順宗子經封郯王，嗣周當是其後。會昌後，避武宗諱，改「郯」作「覃」。按武宗諱瀍，後改諱炎。如考異所云，蓋避「郯」字旁從「炎」字也。〕神策大將軍李鐬副之。〔鐬，火外翻。〕
25丙辰，楊行密遣田頵將宣州兵二萬攻歙州；歙州刺史裴樞城守，久不下。〔歙，書涉翻。〕時諸將為刺史者多貪暴，獨池州團練使陶雅寬厚得民，歙人曰：「得陶雅為刺中史，請聽命。」行密即以雅為歙州刺史，歙人納之。雅盡禮見樞，送之還朝。樞，遵慶之曾孫也。〔裴遵慶見二百二十二卷肅宗上元二年。〕
26朱全忠命龐師古移兵攻兗州，與朱瑾戰，屢破之。
27九月，丁卯，以錢鏐為鎮海節度使。〔升杭州武勝防禦使為鎮海節度使。唐本置鎮海軍於潤州，今以命錢鏐於杭州，至光化元年，鏐遂請徙軍於杭州。考異曰：今年五月，以李鋋為鎮海節度使，今赴鎮。今復除鏐者，按是時安仁義已據潤州，又孫惟晟除荊南，時成汭已據荊南，二人安得赴鎮！蓋但欲罷其軍權，其實不至鎮而返耳。實錄雲，仍徙鎮海軍額於杭州。按吳越備史，是歲鏐初除鎮海節度使，猶領潤州刺史，至光化元年，始移鎮海軍於杭州。實錄誤也。〕
28李存孝夜犯李存信營，虜奉誠軍使孫考老。李克用自引兵攻邢州，掘塹築壘環之。〔環，音宦。〕存孝時出兵突擊塹壘，不能成。河東牙將袁奉韜密使人謂存孝曰：「大王惟俟塹成即歸晉陽，尚書所憚者獨大王耳，〔李克用時封隴西郡王，存孝蓋亦檢校尚書。〕諸將非尚書敵也。大王若歸，咫尺之塹，安能沮尚書之鋒銳邪！」存孝以為然，按兵不出。旬日，塹壘成，飛走不能越，存孝由是遂窮。汴將鄧季筠從克用攻邢州，輕騎逃歸。〔鄧季筠被擒，見上卷大順元年。〕朱全忠大喜，使將親軍。〔將，即亮翻。〕
29乙亥，覃王嗣周帥禁軍三萬送鳳翔節度使徐彥若赴鎮，軍於興平。〔帥，讀曰率。考異曰：舊紀：「覃王率扈駕五十四軍進攻岐陽。」今從實錄。〕李茂貞、王行瑜合兵近六萬，軍於盩厔以拒之。〔近，其靳翻。〕禁軍皆新募市井少年，茂貞、行瑜所將皆邊兵百戰之餘， 壬午，茂貞等進逼興平，禁軍皆望風逃潰，茂貞等乘勝進攻三橋，京城大震，士民奔散，市人復守闕請誅首議用兵者。〔復，扶又翻。〕崔昭緯心害太尉、門下侍 郎、同平章事杜讓能，密遺茂貞書曰：「用兵非主上意，皆出於杜太尉耳。」〔遺，於季翻。〕甲申，茂貞陳於臨皋驛，〔臨皋驛，在長安城西。〕表讓能罪，請誅之。讓能言於上曰：「臣固先言之矣，請以臣為解。」〔言歸罪於讓能以解兵也。〕上涕下不自禁，〔禁，居吟翻。〕曰：「與卿訣矣！」是日，貶讓能梧州刺史，〔梧州去京師五千五百里。宋白曰：漢武帝置蒼梧郡，理廣信縣；隋置蒼梧郡，理蒼梧縣；唐為梧州。〕制辭略曰：「棄卿士之成臧謀，構藩垣之深釁，諮詢之際，證執彌堅。」又流觀軍容使西門君遂於儋州，內樞密使李周潼於崖州，段詡於驩州。乙酉，上御安福門，斬君遂、周潼、詡，再貶讓能雷州司戶。遣使謂茂貞曰：「惑朕舉兵者，三人也，非讓能之罪。」以內侍駱全瓘、劉景宣為右右軍中尉。
壬辰，以東都留守韋昭度為司徒、門下侍郎、同平章事，御史中丞崔胤為戶部侍郎、同平章事。胤，慎由之子也，〔崔慎由歷事文、武、宣，大中間為相。〕外寬弘而內巧險，與崔昭緯深相結，故得為相。季父安潛謂所親曰：「吾父兄刻苦以立門戶，終為緇郎所壞！」〔壞，音怪。考異曰：舊傳，胤初拜平章事，安潛有此言。按安潛去年卒，必先時嘗有此言也。〕緇郎，胤小字也。
李茂貞勒兵不解，請誅杜讓能然後還鎮，崔昭緯復從而擠之。〔復，扶又翻；下同。擠，牋西翻，又子細翻。〕冬，十月，賜讓能及其弟戶部侍郎弘徽自盡。〔考異曰：續寶運錄曰：「大順二年，相國杜讓能、孔緯值上京頻嬰離亂，朝綱紊墜，是時徇意諸道，扈駕兵五十四都，坊坊皆滿，兼近藩連帥，要行徵討，便自統軍。至如岐陽李茂貞，先朝封為太子，本姓未，洋州牧，先祖討昭義劉從諫有功，子孫爵賞不絕。洎壽王登位後，遣禮部侍郎薛廷珪持璽書具禮，冊為岐王。茂貞先中和年中，投判軍容使田令孜作養男，姓田名彥賓，蓋趨其勢也。汴州朱溫先朝冊東平王，至今上，又遣薛廷珪為禮儀使，延王為冊命使，封為梁 王。且岐王與北司，人情方洽，宰相甚不和睦，累表章雲：『臣今駐旆鹹陽，未敢入中書問罪，杜讓能等請置極法。』表奏，上不悅，遂詔孔、杜二相國令往鹹陽謝 過；及二相到鹹陽見岐王，戰不能言。岐王大怒，卻令歸中書省過。纔到中書，上又發遣，令祈謝岐王。如是往來三度。岐王又奏曰：『二相見臣，並不措一言。如 此曠官，有辱聖代，請行朝典，別選英賢。』上不樂，敕罷知政事，不得已除孔緯荊南節度，杜讓能河中節度；三日後，貶於嶺表；出國門三十里，並賜自盡。時岐 王率驍果五千人住鹹陽，及貶二相，乃退。」此皆誤謬之說。今從實錄。〕復下詔佈告中外，稱「讓能舉枉錯直，〔用論語孔子之言，謂枉者舉之，直者錯而不用也。衰亂之朝，安有公是非邪！錯，千故翻。〕愛憎繫於一時，鬻獄賣官，聚斂踰於巨萬。」〔斂，力贍翻。〕自是朝廷動息皆稟於邠、岐，南、北司往往依附二鎮以邀恩澤。有崔鋋、王超者，〔鋋，音蟬。〕為二鎮判官，凡天子有所可否，其不逞者，輒訴於鋋、超，二人則教茂貞、行瑜上章論之，朝廷少有依違，其辭語已不遜。
制復以茂貞為鳳翔節度使廉山南西道節度使、守中書令，於是茂貞盡有鳳翔、興元、洋、隴秦等十五州之地。〔鳳翔本一鎮，興元山南西道又一鎮，洋州武定軍又一鎮，秦隴天雄軍又一鎮；史言李茂貞兼有四鎮之地。〕以徐彥若為御史大夫。
30戊戌，以泉州刺史王潮為福建觀察使。
31舒州刺史倪章棄城走，〔倪章與蔡儔連兵，儔已敗，故章走。〕楊行密以李神福為舒州刺史。
32邠寧節度使、守侍中兼中書令王行瑜求為尚書令；韋昭度密奏：「太宗以尚書令執政，遂登大位，自是不以授人臣。惟郭子儀以大功拜尚書令，終身避讓。行瑜安可輕議！」十一月，以行瑜為太師，賜號尚父，仍賜鐵券。
33十二月，朱全忠請徙鹽鐵於汴州以便供軍；崔昭緯以為全忠新破徐、鄆，兵力倍增，若更鄰鹽鐵，不可復制，〔復，扶又翻。〕乃賜詔開諭之。
34汴將葛從周攻齊州刺史朱威，朱瑄、朱瑾，引兵救之。〔按方鎮表，齊州時屬平盧節度。以後乾寧三年朱瓊降汴之事觀之，則齊州已為兗、鄆所並也。考異曰：編遺錄雲十月乙未。今從薛居正五代史梁紀。〕
35初，武安節度使周嶽殺閔勗，據潭州，〔見二百五十六卷僖宗光啟二年。〕邵州刺史鄧處訥聞而哭之，諸將入弔，處訥曰：「吾與公等鹹受僕射大恩，〔閔勗檢校尚書右僕射、欽化節度使，以處訥刺邵州，故言受恩。路振九國志，鄧處訥自唐乾符中，從閔勗徵蠻於安南。勗帥潭，署處訥邵州兵馬留後。處，昌呂翻。〕今周嶽無狀殺之，吾欲與公等竭一州之力，為僕射報仇，可乎﹖」〔為，於偽翻。〕皆曰：「善！」於是訓卒厲兵，八年，乃結朗州刺史雷滿〔雷滿與周嶽有爭肉之仇。〕共攻潭州，克之，斬嶽，自稱留後。〔鄧處訥甫得潭州，而劉建鋒、馬殷已擬其後矣。〕
乾寧元年（甲寅、八九四）
1春，正月，乙丑朔，赦天下，改元。
2李茂貞入朝，大陳兵自衛，數日歸鎮。
3以李匡籌為盧龍節度使。
4二月，朱全忠自將擊朱瑄軍於魚山。〔魚山，在鄆州須昌、東阿兩縣之間。〕瑄與朱瑾合兵攻之，兗、鄆兵大敗，死者萬餘人。
5以右散騎常侍鄭綮為禮部侍郎、同平章事。〔綮，康禮翻。考異曰：舊傳雲「光化初為相」，恐誤。北夢瑣言曰：「綮雖有詩名，本無廊廟之望。嘗典廬州，吳王楊行密為州步奏官，因有遺闕而笞責之；然其儒懦清慎，弘農常重之。昭宗時，吳王雄據淮海，朝廷務行姑息，因盛言鄭公之德，由是登庸，中外驚駭。太原兵至渭北，天子震恐，渴於攘郤。相國奏對，請於文宣王諡號中加一『哲』字。其不究時病，率此類也。」按明年李克用舉兵至渭北，綮已罷相。今從實錄、新紀。〕綮好詼諧，〔好，呼到翻。〕多為歇後詩，譏嘲時事；〔歇後者，敘所以為詩而歇後語不發。〕上以為有所蘊，手注班簿，命以為相，〔班簿，著在朝者姓名。〕聞者大驚。堂吏往告之，綮笑曰：「諸君大誤，使天下更無人，未至鄭綮！」吏曰：「特出聖意。」綮曰：「果如是，柰人笑何！」既而賀客至，綮搔首言曰：「歇後鄭五作宰相，〔鄭綮第五，為歇後詩，時謂之歇後鄭五體。〕時事可知矣！」
6以邵州刺史鄧處訥為武安節度使。
7彰義節度使張鈞薨，表其兄鐇為留後。〔時以涇州為彰義節度。鐇，甫袁翻。〕
8三月，黃州刺史吳討舉州降楊行密。〔黃州時隸鄂嶽，武昌軍也。按新書杜洪傳，吳討，鄂州永興縣民，以土團帥起，據黃州。〕
9邢州城中食盡，甲申，李存孝登城謂李克用曰：「兒蒙王恩得富貴，苟非困於讒慝，安肯捨父子而從仇讎乎！願一見王，死不恨！」克用使劉夫人視之。夫人引存孝出見克用，存孝泥首謝罪曰：「兒粗立微勞，存信逼兒，失圖至此！」〔粗，坐五翻。〕克用叱之曰：「汝遺朱全忠、王鎔書，毀我萬端，〔遺，唯季翻。〕亦存信教汝乎！」囚之，歸於晉陽，車裂於牙門。〔考異曰：太祖紀年錄：「先獲汴將鄧筠、安康八、軍吏劉藕子、潞州所俘供奉官韓歸範，皆與存孝連坐，同日誅之。騎將薛阿檀懼，自刺。」按舊紀，克用擒歸範，尋遣歸，因附表訴冤，不聞復往晉陽也。薛居正五代史鄧季筠傳，後復自邢州逃歸汴。紀年錄誤也。存孝傳曰：「武皇出井陘，將逼真定，存孝面見王鎔，陳軍機。武皇暴怒，誅先獲汴將安康八耳。」〕存孝驍勇，克用軍中皆莫及；常將騎兵為先鋒，所向無敵，身被重鎧，腰弓髀槊，獨舞鐵檛陷陳，萬人辟易。〔被，皮義翻。重，直龍翻。檛，陟瓜翻。陳，讀曰陣；下同。闢，讀曰闢。易，如字。〕每以二馬自隨，馬稍乏，〔言馬稍疲而乏力也。〕就陳中易之，出入如飛。克用惜其才，意臨刑諸將必為之請，〔為，不偽翻；下同。〕因而釋之。既而諸將疾其能，竟無一人言者。既死，克用為之不視事者旬日，私恨諸將，而於李存信竟無所譴。又有薛阿檀者，其勇與存孝相侔，諸將疾之，常不得志，密與存孝通；存孝誅，恐事泄，遂自殺。自是克用兵勢浸弱，而朱全忠獨盛矣。〔史言克用自翦羽翼，故不競於汴。〕克用表馬師素為邢洺節度使。
10朱全忠遣軍將張從晦慰撫壽州。從晦陵侮刺史江彥溫而與諸將夜飲；彥溫疑其謀己，明日，盡殺在席諸將，以書謝全忠而自殺。軍中推其子從頊知軍州事，全忠為之腰斬從晦。
11五月，加鎮海節度使錢鏐同平章事。
12劉建鋒、馬殷引兵至澧陵，〔「澧」，當作「醴」。醴陵，在漢臨湘縣界，後漢分為醴陵縣，隋廢；武德四年，分長沙置醴陵縣，屬潭州。九域志：在州東一百六十里。〕鄧處訥遣邵州指揮使蔣勛、鄧繼崇將步騎三千守龍回關。殷先至關下，遣使詣勛，勛等以牛酒犒師。殷使說勛曰：「劉驤智勇兼人，〔觀後姚彥章說馬殷曰：「公與劉龍驤一體之人，」此必逸「龍」字。說，式芮翻。〕術家言當興翼、軫間。〔翼、軫，楚荊州分；長沙入軫十六度。〕今將十萬眾，精銳無敵而君以鄉兵數千拒之，難矣。〔按新書，蔣勛、鄧繼崇皆邵州土豪，所領之兵皆其士人，故謂之鄉兵。〕不如先下之，取富貴，還鄉裏，不亦善乎！」勛等然之，謂眾曰：「東軍許吾屬還。」〔劉建鋒等兵從東來，故蔣勛等謂之東兵。〕士卒皆懽呼，棄旗幟鎧仗遁去。建鋒令前鋒衣其甲，張其旗，趨潭州。〔衣，於既翻。趨，七喻翻。〕潭人以為邵州兵還，不為備。建鋒徑入府，處訥方宴，擒斬之。戊辰，建鋒入潭州，自稱留後。
13王建攻彭州，城中人相食，彭州內外都指揮使趙章出降。〔降，戶江翻。〕王先成請築龍尾道，屬於女牆。〔自城外築墱道，陂陀而上，屬於城上短垣，其道前高後痺，後塌於地，若龍之垂尾然，故謂之龍尾道。屬，之慾翻。女牆，即城上短垣，所謂陴也。〕丙子，西川兵登，楊晟猶帥眾力戰，〔帥，讀曰率。〕刀子都虞候王茂權斬之。〔文德元年，楊晟得彭州。王建攻彭州，喻兩期而後克，亦憊矣。〕獲彭州馬步使安師建，建欲使為將，師建泣謝曰：「師建誓與楊司徒同生死，不忍復戴日月，〔復，扶又翻。〕惟速死為惠。」再三諭之，不從，乃殺之，禮葬而祭之。更趙章姓名曰王宗勉，王茂權名曰宗訓，又更王釗名曰宗謹，李綰姓名曰王宗綰。〔更，工衡翻。〕
14辛卯，中書侍郎、同平章事鄭延昌罷為右僕射。
15朱瑄、朱瑾求救於河東，李克用遣騎將安福順及弟福慶、福遷督精騎五百假道於魏，渡河應之。
16武昌節度使杜洪攻黃州，〔以吳討叛附楊行密也。〕楊行密遣行營都指揮使朱延壽等救之。
17六月，甲午，以宋州刺史張廷範為武寧節度使，從朱全忠之請也。〔徐州先時改感化軍，既屬朱全忠，復為武寧軍。〕
18蘄州刺史馮敬章邀擊淮南軍，朱延壽攻蘄州，不克。〔蘄州，武昌巡屬也。〕
19戊午，以翰林學士承旨、禮部尚書李谿同平章事；方宣制，水部郎中知制誥劉崇魯出班掠麻慟哭。〔強奪取之為掠。〕上召崇魯，問其故，對言：「谿姦邪，依楊復恭、西門君遂，得在翰林，無相業，恐危社稷。」谿竟罷為太子少傅。谿，鄘之孫也。〔李鄘見憲宗紀。〕上師谿為文，崔昭緯恐谿為相，分己權，故使崇魯沮之。谿十表自訟，醜詆「崇魯父符受贓枉法，事覺自殺；弟崇望與楊復恭深交，崇魯庭拜田令孜，為朱玫作勸進表，〔為，於偽翻。〕乃雲臣交結內臣，何異抱贓唱賊！且故事，絁巾慘帶，不入禁庭。〔絁巾，絹巾也。慘，淺色。絁，式支翻。〕臣果不才，崇魯自應上章論列，〔上，時掌翻；下上表同。〕豈於正殿慟哭！〔「豈」下有「宜」字或「當」字，文意乃明。〕為國不祥，無人臣禮，乞正其罪。」詔停崇魯見任。〔見，賢遍翻。〕谿猶上表不已，乞行誅竄，表數千言，詬詈無所不至。〔詬，古候翻，又許候翻。劉崇魯固可罪，李谿亦褊矣。當是時，強藩遙制朝廷，視當朝宰相特鬼樸耳，李谿急於作相，將以何為！此其所以有都亭驛之禍也。〕
20李克用大破吐谷渾，殺赫連鐸，擒白義誠。〔考異曰：舊紀：「六月壬辰，克用攻陷雲州，執赫連鐸，以薛志勤守雲中。」按唐太祖紀年錄、莊宗列傳、薛居正於代史武皇紀皆雲，大順二年，武皇拔雲州，鐸奔吐谷渾；誤也。新紀：「六月，赫連鐸及李克用戰丁雲州，死之。」太祖紀年錄：「十月，討李匡籌，師次新城，邊兵願從者眾。赫連鐸、白義誠數敗，至是窮蹙無歸，自縶膝行，詣於軍門。太祖微數其罪，命笞而脫之。」薛史武皇紀、吐谷渾傳亦云「鐸等來歸，命笞而釋之」。薛志勤傳雲：「王暉據雲州叛，討平之，以志勤為大同防禦使。」與舊紀異。唐末見聞錄，「六月，收雲州，處置赫連鐸，活擒白義誠，進兵幽州界，巡檢迴府。」新紀蓋據此。今從之。〕
21秋，七月李茂貞遣兵攻閬州，拔之，楊復恭、楊守亮、楊守信帥其族黨犯圍走。〔楊復恭等奔閬州，見上景福元年。帥，讀曰率。〕
22禮部侍郎、同平章事鄭綮自以不合眾望，累表避位，詔以太子少保致仕；以御史大夫徐彥若為中書侍郎兼吏部尚書、同平章事。
23綿州刺史楊守厚卒，其將常再榮舉城降王建。
24楊復恭、守亮、守信將自商山奔河東，至乾元，〔萬歲通天元年，分商州豐陽置安業縣，乾元元年，更名乾元縣，屬商州。〕遇華州兵，獲之。八月，韓建獻於闕下，斬於獨柳。〔復恭父子至是夷矣。〕李茂貞獻復恭遺守亮書，訴致仕之由〔遺，唯季翻。楊復恭致仕，見上卷大順元年。〕雲：「承天門乃隋家舊，〔承天門，長安太極宮南門，隋文帝使宇文愷所營。本名昭陽門，唐改曰承天門，故復恭云然。〕大姪但積粟訓兵，勿貢獻。〔守亮，復光養子，故呼為姪。〕吾於荊榛中立壽王，〔上本封壽王。〕纔得尊位，廢定策國老，有如此負心門生天子！」
25昭義節度使康君立詣晉陽謁李克用。己未，克用會諸將飲博，酒酣，克用語及李存孝，流涕不已。君立素與李存信善，一言忤旨，克用拔劍斫之，囚於馬步司。〔唐末諸鎮皆於馬步司置獄，今謂之兵馬司。忤，五故翻。〕九月，庚由朔，出之，君立已死。〔考異曰：薛居正五代史：「李存孝既死，武皇深惜之，怒諸將無解慍者；君立以一言忤旨，武皇賜酖而殂。」唐末見聞錄曰：「八月三十日，相公於左街宅夜飲，行劍斫損昭義節度使康君立，把送馬步司收禁，至九月一日，放出，尋已身薨。」薛史賜酖，恐是文飾其事。〕克用表雲州刺史薛志誠為昭義留後。
26冬，十月，【章：十二行本「月」下有「丁酉」二字；乙十一行本同；孔本同。】封皇子祤為棣王，禊為虔王，〔祤，兄羽翻。禊，胡計翻。〕禋為沂王，禕為遂王。
27劉仁恭數因蓋寓獻策於李克用，〔數，所角翻；下同。蓋，古盍翻。〕願得兵萬人取幽州。克用方攻邢州，分兵數千，欲納仁恭於幽州，不克。〔此言是年十一月以前事。〕李匡籌益驕，數侵河東之境。〔數，所角翻。〕克用怒，十一月，大舉兵攻匡籌，拔武州，進圍新州。〔新州，領永興、礬山、懷安、龍門四縣。史失其建置之始，其地在媯州西北。考異曰：唐太祖紀年錄：「十一月，壬辰，大軍拔截寇，進收楊門、九子；戊戌，下武州。甲寅，攻新州，營於西北隅。」按十一月己未朔，無壬辰、戊戌、甲寅。紀年錄誤。今從實錄。〕
28以涇原留後張鐇為彰義節度使。
29朱全忠遣使至泗州，陵【章：十二行本「陵」上有「使者」二字；乙十一行本同；孔本同；退齋校同。】慢刺史張諫，諫舉州降楊行密。〔泗州，本徐州巡屬，自此遂為楊行密所有。〕行密遣押牙唐令回持茶萬餘斤如汴宋貿易，〔貿，音茂。〕全忠執令回，盡取其茶。揚、汴始有隙。〔為全忠攻行密張本。〕
30十二月，李匡籌遣大將將步騎數萬救新州，李克用選精兵逆戰於段莊，大破之，〔段莊，在新州東南。〕斬首萬餘級，生擒將校三百人，以練膤之，〔膤，充夜翻。〕徇於城下。是夕，新州降。辛亥，進攻媯州。〔宋白曰：媯州東南至幽州二百八十里，西南至蔚州二百四十里。媯，居為翻。〕壬子，匡籌復發兵出居庸關，〔復，扶又翻。下同。〕克用使精騎當其前以疲之，遣步將李存審自他道出其背夾擊之，幽州兵大敗，殺獲萬計。甲寅，李匡籌挈其族奔滄州，義昌節度使盧彥威利其輜重、妓妾，遣兵攻之於景城，殺之，盡俘其眾。〔重，直用翻。僖宗光啟元年，李全忠得幽州，三世十年而滅。景城，漢成平縣，唐屬滄州，宋廢為鎮，屬瀛州樂壽縣。九域志：樂壽在瀛州南六十里。宋白曰：自幽州東南室滄州五百五十里。妓，渠綺翻。考異曰：唐太祖紀年錄作「匡儔」，今從新舊紀、傳、實錄。〕存審本姓符，宛丘人，克用養以為子。〔薛史，符存審初從李罕之；罕之為諸葛爽所逼，出保懷州，部下分散，存審乃歸李克用。〕丙辰，克用進軍幽州，其大將請降。匡籌素暗懦，初據軍府，兄匡威聞之，謂諸將曰：「兄失弟得，不出吾家，亦復何恨！但惜匡籌才短，不能保守，得及二年，幸矣。」〔景福二年，匡籌得幽州，至是僅及二年。〕
32吳討畏杜洪之逼，〔杜洪攻吳討見上五月。〕納印請代於楊行密，行密以先鋒指揮使睢章權知黃州。〔為睢章為汴兵攻執張本。〕
33是歲，黃連洞蠻二萬圍汀州，〔黃連洞，在汀州寧化縣南，今潭飛艝即其地。〕福建觀察使王潮遣其將李承勳將萬人擊之；蠻解去，承勳追擊之，至漿水口，破之。閩地略定。潮遣僚佐巡州縣，勸農桑，定租稅，交好鄰道，〔好，呼到翻。〕保境息民，閩人安之。
34封州刺史劉謙卒，子隱居喪於賀江，〔賀水源山賀州富川縣石龍，置〔亙〕州城，合桂嶺水，謂之賀江。〕土民百餘人謀亂，隱一夕盡誅之。嶺南節度使劉崇龜召補右都押牙兼賀水鎮使；未幾，表為封州刺史。〔劉隱始此。〕
35義勝節度使董昌【章：十二行本「昌」下有「為政」二字；乙十一行本同；孔本同；張校同。】苛虐，〔詳考下卷，浙東乃威勝節度。又按新書方鎮表，廣明三年，升浙東道觀察為義勝軍節度，光啟三年，改威勝軍。威勝為是。〕於常賦之外，加斂數倍，以充貢獻及中外饋遺，〔斂，力贍翻。遺，唯季翻。〕每旬發一綱金萬兩，銀五千鋌，越綾萬五千匹，他物稱是，〔稱，尺證翻，適相等也。〕用卒五百人，或遇雨雪風水違程，則皆死。〔唐制：陸行之程，馬日七十里，步及驢五十里，車三十里。水行之程，舟之重者泝河日三十里，江四十里，餘水四十五里。空舟泝河四十里，江五十里，餘水六十里、沿流之舟則輕重同制，河日一百五十里，江一百里，餘水七十里。轉運徵斂送納，皆準程節其遲速。其三峽、砥柱之類，不拘此限。若遇風水淺不得行者，即於隨近官司申牒驗記，聽折半；功不及是，則為違程。董昌蓋計日限程以至長安，又不許以雨雪風水準折也。〕貢奉為天下最，由是朝廷以為忠，寵命相繼，官至司徒、同平章事，爵隴西郡王。
昌建生祠於越州，制度悉如禹廟，〔禹廟，在越州會稽縣東南七里。〕命民間禱賽者，〔賽，先代翻。〕先祈福於神，其後報祠謂之賽。〕無得之禹廟，皆之生祠。昌求為越王，朝廷未之許，昌不悅曰：「朝堥欲負我矣，我累年貢獻無算而惜【章：十二行本「惜」下有「一」字；乙十一行本同；孔本同。】越王邪！」有諂之者曰：「王為越王，曷若為越帝。」於是民間訛言時世將變，競相帥填門喧譟，請昌為帝。〔帥，讀曰率。〕昌大喜，遣人謝之曰：「天時未至，時至我自為之。」其僚佐吳瑤、都虞候李暢之等皆勸成之，吏民獻謠讖符瑞者不可勝紀，〔勝，音升。〕其始賞之以錢數百緡，既而獻者日多，稍滅至五百、三百而已。昌曰：「讖雲『兔子上金牀』，此謂我也。我生太歲在卯，明年復在卯，〔復，扶又翻。〕二月卯日卯時，吾稱帝之秋也。」〔為董昌僭號，錢鏐舉兵討之張本。〕
