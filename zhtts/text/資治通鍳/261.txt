△卷第二百六十
唐紀七十六〔起旃蒙單閼（乙卯），盡柔兆執徐（丙辰），凡二年。〕
昭宗聖穆景文孝皇帝上之下
乾寧二年（乙卯、八九五）
1春，正月，辛西，幽州軍民數萬以麾蓋歌鼓迎李克用入府舍；克用命李存審、劉仁恭將兵略定巡屬。〔幽、涿、瀛、莫、媯、檀、薊、順、營、平、新、武等州，皆盧龍巡屬也。〕
2癸未，【嚴：「未」改「亥」。】朱全忠遣其將朱友恭圍兗州，〔朱瑾據兗州，屢為汴人所敗，兵力俱困，至是受圍。〕朱瑄自鄆以兵糧救之，友恭設伏，敗之於高梧，〔敗，補邁翻。高梧，即春秋魯國之高魚。杜預註曰：高魚在東郡廩丘縣東南。續漢志：廩丘有鄆城、高魚城。〕盡奪其餉，擒河東將安福順、安福慶。〔去年河東遣安福順等救兗、鄆，事見上卷。〕
3己巳，以給事中陸希聲為戶部侍郎、同平章事。希聲，元方五世孫也。〔陸元方見二百五卷武合長壽二年。〕
4壬申，護國節度使王重盈薨，軍中請以重榮子行軍司馬珂知留後事。珂，重盈兄重簡之子也，重榮養以為子。〔為王琪、王珂爭河中張本。重，直龍翻。珂，丘何翻。〕
5楊行密表朱全忠罪惡，請會易定、兗鄆、河東兵討之。
6董昌將稱帝，集將佐議之。節度副使黃碣曰：〔碣，其謁翻。〕「今唐室雖微，天人未厭。齊桓、晉文皆翼戴周室以成霸業。大王興於畎畝，〔昌爵隴西郡王，故稱之。畎，古滋翻。〕受朝廷厚恩，位至將相，富貴極矣，柰何一旦忽為族滅之計乎！碣寧死為北臣，不生為叛逆！」昌怒，以為惑眾，斬之投其首於廁中，罵之曰：「奴賊負我！好聖明時三公不能待，而先求死也！」並殺其家八十口，同坎瘞之。〔瘞，於計翻。〕又問會稽令吳鐐，〔會，古外翻。鐐，力彫翻，又力弔翻。〕對曰：「大王不為真諸侯以傳子孫，乃欲假天子以取滅亡邪！」〔「乃欲」之下有「為」字，文意方足。〕昌亦族誅之。又謂山陰令張遜曰：「汝有能政，吾深知之，俟吾為帝，命汝知御史臺。」遜曰：「大王起石鏡鎮，〔見二百五十三卷僖宗乾符五年。〕建節浙東，榮貴近二十年，〔近，其靳翻。〕何苦效李錡、劉闢之所為乎！〔李錡、劉闢以反誅，事皆見憲宗紀。〕浙東僻處海隅，〔處，昌呂翻。〕巡屬雖有六州，大王若稱帝，彼必不從，〔臺、明、溫、處、婺、衢，浙東巡屬也；時豪傑並起，各自為刺史，昌羈縻而已。〕徒守空【章：十二行本「空」作「孤」；乙十一行本同；張校同，雲無註本作「空」。】城，為天下笑耳！」昌又殺之，謂人曰:「無此三人者，則人莫我違矣！」
二月，辛卯，昌被袞冕登子城門樓，即皇帝位。〔被，皮義翻。考異曰：吳越備史雲，「癸卯，昌僭號」。按會稽錄，「昌自雲應免子之識，欲以二月二日僭號，取卯月卯日也」，而實錄、長曆皆雲「二月己丑朔」，非當時曆誤，即今日曆誤。要之昌必以二月辛卯日僭號。〕悉陳瑞物於庭以示眾。先是，鹹通末，〔先，悉薦翻。〕吳、越間訛言山中有大鳥，四目三足，聲雲「羅平天冊」，見者有殃，民間多畫像以祀之，及昌僭號，曰：「此吾鸑鷟也。」〔鸑，五角翻。鷟，士角翻。鸑鷟，鳳屬。〕乃自稱大越羅平國，改元順天，〔考異曰：吳越備史曰，「癸卯，昌僭稱皇帝，建元順天，國號羅平。」年號或雲天冊，或雲大聖，皆非也。羅隱撰吳越行營露布曰：「羅平者，啟國之名；順天者，建元之始。」又曰：「將軍門稱天冊之樓，以會府為宣室之地。明告我其所稱，曰『權即羅平國位』。昌狀印文曰『順天治國之印』。」十國紀年亦云「年號順天」。會稽錄雲天冊，蓋誤。今從備史。〕署城樓曰天冊之樓，令羣下謂己曰「聖人」。以前杭州刺史李邈、前婺州刺史蔣緕、兩浙鹽鐵副使杜郢、前屯田郎中李瑜為相。又以吳瑤等皆為翰林學士、李暢之等皆為大將軍。
昌移書錢鏐，告以權即羅平國位，以鏐為兩 浙都指揮使。鏐遺昌書曰：〔遺，唯季翻。〕「與其閉門作天子，與九族、百姓俱陷塗炭，豈若開門作節度使，終身富貴邪！及今悛悔，〔悛，且緣翻，改也。〕尚可 及也！」昌不聽，鏐乃將兵三萬詣越州城下，至迎恩門〔迎恩門，越州城西門。〕見昌，再拜言曰：「大王位兼將相，柰何捨安就危！鏐將兵此來，以俟大王改過 耳。【辛：十二行本「耳」下有「若天子命將出師」七字；乙十一行本同；退齋校同；張校同，雲無註本亦無。】縱大王不自惜，鄉裏士民何罪，隨大王族滅 乎！」昌懼，致犒軍錢二百萬，執首謀者吳瑤及巫覡數人送於鏐，〔犒，苦到翻。覡，刑秋翻。〕且請待罪天子。鏐引兵還，以狀聞。〔聞於朝也。〕
7王重盈之子保義節度使琪、〔王重盈先鎮陝虢；王重榮為其下所殺，重盈代鎮河中，以其子璜繼鎮陝虢。陝虢號保義軍。琪，居勇翻。〕晉【嚴：「晉」改「絳」。】州刺史瑤舉兵擊王珂，表言珂非王氏子。與朱全忠書，言「珂本吾家蒼頭，不應為嗣。」珂上表自陳，〔珂，丘何翻。上，時掌翻。〕且求援於李克用。上遣中使諭解之。
8上重李谿文學，乙未，復以谿為戶部侍郎、同平章事。〔去年命李谿為相，劉崇魯沮之而止，事見上卷。〕
9朱【章：十二行本「朱」上有「己酉」二字；乙十一行本同；孔本同；張校同；退齋校同。】全忠軍於單父，〔單父縣，時帶單州。單，音善。父，音甫。〕為朱友恭聲援。〔朱友恭時圍朱瑾於兗州。〕
10李克用表劉仁恭為盧龍留後，留兵戍之；壬子，還晉陽。
媯州人高思繼兄弟，有武幹，為燕人所服，克用皆以為都將，分掌幽州兵；部下士卒，皆山北之豪也，〔媯、檀諸州皆在幽州山北，亦謂之山後。〕仁恭憚之。久之，河東兵戍幽州者暴橫，〔橫，戶孟翻。〕思繼兄弟以法裁之，所誅殺其多。克用怒，以讓仁恭，仁恭訴稱高氏兄弟所為，克用俱殺之。仁恭欲收燕人心，復引其諸子置帳下，厚撫之。〔為仁恭叛克用張本。復，扶又翻；下同。〕
11崔昭緯與李茂貞、王行瑜深相結，得天子過失，朝廷機事，悉以告之。邠寧節度副使崔鋋，昭緯之族也，〔鋋，音蟬。〕李谿再入相，昭緯使鋋告行瑜曰：「曏者尚書令之命已行矣，而韋昭度沮之，〔事見上卷景福二年。〕今又引李谿為同列，相與熒惑聖聽，恐復有杜太尉之事。」〔杜讓能，事亦見上卷景福二年。〕行瑜乃與貞表稱谿姦邪，昭度無相業，宜罷居散秩。〔散，悉亶翻。〕上報曰：「軍旅之事，朕則與藩鎮圖之；至於命相，當出朕懷。」行瑜等論列不已，三月，谿復罷為太子少師。〔復，扶又翻。〕
12王琪、王瑤請朝廷命河中帥，〔帥，所類翻；下同。〕詔以中書侍郎、同平章事崔胤同平章事，充護國節度使；以戶部侍郎、判戶部王搏為中書侍郎、同平章事。
13王珂，李克用之伲也。克用表重榮有功於國，〔言破黃巢、黜襄王，王重榮皆有功也。〕請賜其子珂節鉞。王琪厚結王行瑜、李茂貞、韓建三師，更上表稱珂非王氏子，〔更，工衡翻，迭也。〕請以珂為陝州、琪為河中。上諭以先已允克用之奏，不許。〔允，從也。為三帥稱兵入京城，克用誅王瑤討三帥張本。，陝，失冉翻。〕
14加王鎔兼侍中。
15楊行密浮淮至泗州，防禦使臺濛盛飾供帳，〔姓苑：臺姓，臺駘之後，後漢有高士臺佟，晉有術士臺彥，前趙有特進臺彥皋。供，居用翻。〕行密不悅。既行，濛於臥內得補綻衣，馳使歸之。〔「綻」，當作「穂」，丈莧翻。綻，亦補也。使，疏吏翻。〕行密笑曰：「吾少貧賤，不敢忘本。」〔少，詩照翻。〕濛甚慚。
行密攻濠州，拔之，執刺史張璲。〔璲附朱全忠見上卷景福元年。〕
行密軍士掠得徐州人李氏之子，生八年矣，行密養以為子，〔南唐世家曰：李昇，徐州人，李榮之子。榮遇亂不知所終。昇少孤，流寓濠、泗間，楊行密攻濠州得之，養為子。〕行密長子渥憎之；行密謂其將徐溫曰：「此兒質狀性識，頗異於人，吾度渥必不能容，〔度，徒洛翻。〕今賜汝為子。」溫名之曰知誥。知誥事溫，勤孝過於諸子。嘗得罪於溫，溫笞而逐之；及歸，知誥迎拜於門。溫問：「何故猶在此﹖」知誥泣對曰：「人子捨父母將何之！父怒而歸母，人情之常也。」溫以是益愛之，使掌家事，家人無違言。及長，喜書善射，〔長，知兩翻。喜，許既翻。〕識度英偉。行密常謂溫曰：「知誥俊傑，諸將子皆不及也。」〔徐知誥事始此，後復姓李，名昇。〕
丁亥，行密圍壽州。
16上以郊畿多盜，至有踰垣入宮或侵犯陵寢者，欲令宗室諸王將兵巡警，又欲使之四方撫慰藩鎮。南北司用事之臣恐其不利於己，交章論諫。上不得已，夏，四月，下詔悉罷之。
17朝廷以董昌有貢輸之勤，〔輸，舂遇翻。〕今日所為，類得心疾，詔釋其罪，縱歸田裏。
18戶部侍郎、同平章事陸希聲罷為太子少師。
19楊行密圍壽州，不克，將還；庚寅，其將朱延壽請試往更攻，一鼓拔之，〔以行密將還而懈於守備，故一鼓而拔。〕執刺史江從勗。〔高彥溫舉壽州附朱全忠，全忠以江從勗為刺史，楊行密執之，遂有濠、壽二州。〕行密以延壽權知壽州團練使。
未幾，〔幾，居豈翻。〕汴兵數萬攻壽州，州中兵少，吏民忷懼。〔忷，許勇翻。〕延壽制，軍中每旗二十五騎。命黑雲隊長李厚將十旗擊汴兵，不勝；延壽將斬之，〔長，知兩翻。〕厚稱眾寡不敵，願益兵更往，不勝則死。都押牙汝陽柴再用亦為之請，〔路振九國志：柴再用始名存，事孫儒，與一小校結死友。有告小校反，儒斬之。執存至，詰何故反，不對。又問，對曰：「與彼結死友，彼反則某反，公誅之，復何問焉！」儒奇之曰：「汝果不反，吾再用汝。」因改名。為，於偽翻。〕乃益以五旗。厚殊死戰，再用助之，延壽悉眾乘之，汴兵敗走。厚，蔡州人也。〔李厚者，孫儒之遺兵。〕
行密又遣兵襲漣水，拔之。〔史言楊行密壤地浸廣。泗州漣水縣，杜佑曰：漢仇猶縣。宋白曰：按厹猶城，今宿豫縣也，魏曰海安縣，晉為宿豫之境，宋置東海郡，後魏改海安郡，隋廢郡，置漣水縣。〕
20錢鏐表董昌僭逆，不可赦，請以本道兵討之。〔錢鏐本有並董昌之心，因其僭號，仗大順而請討之。〕
21太傅、門下侍郎、同平章事韋昭度以太保致仕。
22戊戌，以劉建鋒為武安節度使。建鋒以馬殷為內外馬步軍都指揮使。〔為馬殷代建鋒張本。〕
23楊行密遣使詣錢鏐，言董昌已改過，宜釋之；〔楊行密欲存董昌以制錢鏐之後，使不得與己爭衡耳。〕亦遣詣昌，使趣朝貢。〔趣，讀曰促。朝，直遙翻；下同。〕
24河東遣其將史儼、李承嗣以萬騎馳入於鄆，〔李克用遣史儼等再往救兗、鄆，則不得還矣。勞師遠圖，自古忌之。〕朱友恭退歸於汴。
25五月，詔削董昌官爵，委錢鏐討之。
26初，王行瑜求尚書令不獲，〔見上卷景福二年。〕由是怨朝廷。畿內有八鎮兵，隸左右軍。〔左、右神策軍也。〕郃陽鎮近華州，韓建求之；〔郃陽，漢縣，唐屬同州。九域志：縣在州東一百二十里。郃，音合。近，其靳翻；下同。〕良原鎮近邠州，王行瑜求之。〔良原縣，屬沍州。〕宦官曰：「此天子禁軍，何可得也！」王珂、王琪爭河中，行瑜、建及李茂貞皆為琪請，不能得，恥之。琪使人語三帥曰：〔為，於偽翻。語，牛倨翻。帥，所類翻。〕「珂不受代而與河東婚姻，必為諸公不利，請討之。」行瑜使其弟匡國節度使行約攻河中，〔時以同州為匡國軍。九域志：同州東至河中七十五里。〕珂求救於李克用。行瑜乃與茂貞、建反將精兵數千入朝，甲子，至京師，坊市民皆竄匿。上御安福門以待之，三帥盛陳甲兵，拜伏舞蹈於門下。上臨軒，親詰之曰：〔宇末曰軒。詰，去吉翻。〕「卿等不奏請俟報，輒稱兵入京城，其志欲何為乎﹖若不能事朕，今日請避賢路！」行瑜、茂貞流汗不能言，獨韓建粗述入朝之由。〔粗，坐五翻。〕上與三帥宴，三帥奏稱：「南、北司互有朋黨，墮紊朝政。〔墮，讀曰隳。紊，音問。〕韋昭度討西川失策，〔討西川事見二百五十七卷、二百五十八卷。〕李谿作相，不合眾心，請誅之。」上未之許。是日，行瑜等殺昭度、谿於都亭驛，〔都亭驛，在朱雀門外西街，含光門北來第二坊。〕又殺樞密使康尚弼及宦官數人。又言：「王珂、王琪嫡庶不分，請除王琪河中，徙王行約於陝，王珂於同州。」上皆許之。始，三帥謀廢上，立吉王保；至是，聞李克用已起兵於河東，行瑜、茂貞各留兵二千人宿衛京師，與建皆辭還鎮。貶戶部尚書楊堪為雅州刺史。堪，虞卿之子，〔楊虞卿見文宗紀。〕昭度之舅也。
27初，崔胤除河中節度使，河東進奏官薛志勤揚言曰：「崔公雖重德，以之代王珂，不若光德劉公於我公厚也。」光德劉公者，太常卿劉崇望也。〔光德，里名，在長安城中。唐末，大臣有時望者，時人率以其所居里稱之。光德坊，朱雀街西第三街北來第六坊，京兆府在焉。〕及三帥入朝，聞志勤之言，貶崇望昭州司馬。李克用聞三鎮兵犯闕，即日遣使十三輩發北部兵，〔北部兵，代北諸蕃落兵也。〕期以來月渡汀入關。
28六月，庚寅，以錢鏐為浙東招討使；鏐復發兵擊董昌。〔復，扶又翻。〕
29辛卯，以前均州刺史孔緯、繡州司戶張濬並為太子賓客。壬辰，以緯為吏部尚書，復其階爵，癸巳，拜司空，兼門下侍郎、同平章事。以張濬為兵部尚書、諸道租庸使。〔孔緯、張濬貶見二百五十八卷大順元年。今欲復用之。〕時緯居華州，濬居長水，上以崔昭緯等外交藩鎮，朋黨相傾，思得骨鯁之士，故驟用緯、濬。緯以有疾，扶輿至京師，見上，涕泣固辭；上不許。
30李克用大舉蕃、漢兵南下，上表稱王行瑜、李茂貞、韓建稱兵犯闕，賊害大臣，請討之，〔李克用實黨王珂，聲三帥之罪而表請致討。〕又移檄三鎮，行瑜等大懼。克用軍至絳州，刺史王瑤閉城拒之；克用進攻，旬日，拔之，斬瑤於軍門，殺城中違拒者千餘人。秋，七月，丙辰朔，克用至汀中，王珂迎謁於路。
匡國節度使王行約敗於朝邑，〔朝，直遙翻。〕戊午，行約棄同州走，己未，至京師。行約弟行實時為左軍指揮使，〔神策左軍非此。〕帥眾與行約大掠西市。〔朱雀街西，謂之西市。〕行實奏稱同華已沒，沙陀將至，請車駕幸邠州。庚申，樞密使駱全瓘奏請車駕幸鳳翔。上曰：「朕得克用表，尚駐軍河中。就使沙陀至此，朕自有以枝梧，卿等但各撫本軍，勿令搖動。」
右軍指揮使李繼鵬，茂貞假子也，〔程大昌雍錄曰：北軍左、右兩軍，皆在苑內。左三軍在內東苑之東，大明宮苑東也。右三軍在九仙門之西，九仙在內東苑之西 北角。左三軍，左神策、左龍武、左羽林軍也。右三軍，右神策、右龍武、右羽林軍也。餘按雍錄所云左、右六軍，代、德以後宿徫者也。僖宗廣明幸蜀，此六軍潰 散，田令孜於成都募新軍五十二都，分屬左、右神策軍；自時厥後，凡所謂左、右軍者，皆此軍也，分營於京城內外，又不專在苑中。若此時王行實、李繼鵬為左、右軍指揮使，疑是邠、岐二帥所留兵以宿衛者自分為左、右也。〕本姓名閻珪，與駱全瓘諆劫上幸鳳翔；中尉劉景宣與王行實知之，欲劫上幸邠州；孔緯面折景宣，以為不可輕離宮闕。〔折，之舌翻。離，力智翻。〕向晚，繼鵬連奏請車駕出幸，於是王行約引左軍攻右軍，鼓譟震地。上聞亂，登承天樓，欲諭止之， 捧日都頭李筠將本軍，於樓前侍衛。李繼鵬以鳳翔兵攻筠，〔王行約以李繼鵬欲先劫車駕幸岐，故攻右軍。李繼鵬當與行約戰，而乃攻李筠者，以筠衛上，不得而劫 幸也。〕矢拂御衣，著於樓桷，〔著，直略翻。桷，榱也。椽方曰桷。〕左右扶上下柚；繼鵬復縱火焚宮門，煙炎蔽天。時有鹽州六都兵屯京師，〔炎，讀與燄同。 鹽州六都兵，孫德昭等所領兵也。〕素為兩軍所憚，上急召令入衛；既至，兩軍退走，各歸邠州及鳳翔。城中大亂，互相剽掠，〔剽，匹妙翻。〕上與諸王及親近幸李筠營，護蹕都頭李居實帥眾繼至。〔護蹕都亦神策五十四都之一，或曰即扈蹕都。帥，讀曰率。〕
或傳王行瑜、李茂貞欲自來迎車駕，上懼為所迫，辛酉，以筠、居實兩都兵自衛，出啟夏門，〔啟夏門，長安城南面東來第一門。〕趣南山，宿莎城鎮。〔莎城鎮，在長安城南，近郊之地也。趣，七喻翻。〕士民追從車駕者數十萬人，比至谷口，暍死者三之一，〔谷口，南山谷口也。暍，於歇翻。暍死者，中熱而死。比，必寐翻。〕夜，復為盜所掠，哭聲震山谷。時百官多扈從不及，〔從，才用翻。〕戶部尚書、判度支及鹽鐵轉運使薛王知柔獨先至，〔知柔，薛王業之曾孫。〕上命權知中書事及置頓使。
壬戌，李克用入同州，崔昭緯、徐彥若、王摶至莎城。甲子，上徙幸石門鎮，〔路振九國志：昭宗出啟夏門，駐華嚴寺，晡晚，出幸南山之莎城，駐於石門山之佛寺。與此稍異。〕命薛王知柔與知樞密院劉光裕還京城，制置守衛宮禁。丙寅，李克用遣節度判官王緕奉表問起居。丁卯，上遣內侍郗廷昱〔新書百官志：內侍在內侍監之下，內常侍之上，員四人，從四品上。郗，醜之翻。〕齎詔詣李克用軍，令與王珂各發萬騎同赴新平。〔赴新平以討王行瑜。邠州新平郡。〕又詔彰義節度使張鐇以涇原兵控扼鳳翔。
李克用遣兵攻華華；韓建登城呼曰：〔呼，火故翻。〕「僕於李公未嘗失禮，何為見攻﹖」克用使謂之曰：「公為人臣，逼逐天子，公為有禮，孰為無禮者乎！」會郗廷昱至，言李茂貞將兵三萬至盩厔，王行瑜將兵至興，平皆欲迎車駕，克用乃釋華州之圍，移兵營渭橋。〔考異曰：唐太祖紀年錄：「王師攻華州，俄而郗廷昱至，且言茂貞領兵三萬至興平，欲往石門迎駕，乃解華圍，進營渭橋。」按實錄，八月延王戒丕至河中，克用已發前鋒至渭北。己丑克用進營渭橋。又紀年錄載詔曰：「省表，已部領大軍，前月二十七日離河中。」蓋克用不親圍華州，但遣別將將兵往，及聞邠、岐謀迎駕，乃遣華兵詣渭橋，即所謂前鋒者也。克用既以七月二十七日離河中，則戒丕至彼必在其前，實錄雲八月至河中，誤也。今從紀年錄。〕
以薛王知柔為清海節度使、〔是年，賜嶺南節度使軍額曰清海。〕同平章事，仍權知京兆尹、判度支，充鹽鐵轉運使，俟反正日赴鎮。
上在南山旬餘，士民從車駕避亂者日相驚曰：「邠、岐兵至矣！」上遣延王戒丕詣河中，趣李克用令進兵。〔張承業，內供奉官也。〕承業，同州人，屢奉使於克用，因留監其軍。〔為張承業盡心於李克用父子張本。〕己丑，克用進軍渭橋，遣其將李存貞為前鋒；辛卯，拔永壽，又遣史儼將三千騎詣石門侍衛。癸巳，遣李存信、李存審會保大節度使李思孝攻王行瑜梨園寨，〔梨園寨，在京兆雲陽縣。九域志：雲陽在華州西北九十里。考異曰：莊宗列傳曰：「三鎮亂，長安李存信從太祖入關，以前軍先自夏陽陽渡河，攻同華屬邑，下之。時太祖在渭北，伶官羣小或勸太祖入朝自握兵柄。太祖亦以全忠圖己，朝廷不能斷，心微有望，月餘不進軍。存信與蓋寓乘間密啟曰：『大王家世效忠，此行討逆，上為邠、鳳不臣，但令臣節為天下所知，即三賊不足平也。而悠悠之徒，不達大體，或以佛詢之畫苟悅臺情，雖俳優之言，不宜縱其如此。京師咫尺，天聽非遙，實無益於英德也。今三兇正蹙，須速圖之，事留變生，無宜猶豫。』太祖曰：『公言是也。』即日出師，下梨園砦。」按克用謀大事，固非伶官所豫。又實錄，己丑克用進營渭橋，癸巳克梨園，中間四日耳，無月餘不進事。且既雲羣小勸入朝，即當詣行在，不當留渭北。此特李存信之人慾歸功於存信耳。今不取。〕擒其將王令陶等，獻於行在。思孝本姓拓跋，思恭之弟也。李茂貞懼，斬李繼鵬，傳首行在，〔李茂貞委劫乘輿之罪於繼鵬。〕上表請罪，且遣使求和於克用。上復遣延王戒丕、丹王允諭克用，〔丹王逾，代宗子，允其後也。復，扶又翻。〕令且赦茂貞，併力討行瑜，俟其殄平，當更與卿議之。且命二王拜克用為兄。
31以前河中節度使崔胤為中書侍郎、同平章事。
32戊戌，削奪王行瑜官爵。癸卯，以李克用為邠寧四面行營都招討使，保大節度使李思孝為北面招討使，定難節度使李思諫為東面招討使，〔難，乃旦翻。〕彰義節度使張鐇為西面招討使。〔命李克用自南臨討之。〕克用遣其子存勗詣行在，〔李存勗始此。考異曰：實錄作「存貞」。據後唐實錄、薛居正五代史，莊宗未嘗名存貞。實錄蓋誤。〕年十一，上奇其狀貌，撫之曰：「兒方為國之棟梁，他日宜盡忠於吾家。」克用表請上還京；上許之。令克用遣騎三千駐三橋為備禦。辛亥，車駕還京師。
壬子，司空兼門下侍郎、同平章事崔昭緯罷為右僕射。
33以護國留後王珂、盧龍留後劉仁恭各為本鎮節度使。〔李克用之志也。〕
34時宮室焚毀，未暇完葺，上寓居尚書省，〔程大昌曰：尚書省，在朱雀門正街之東，自佔一坊，六部附麗其旁。〕百官往往無袍笏僕馬。
35以李克用為行營都統。
36九月，癸亥，司空兼門下侍郎、同平章事孔緯薨。
37辛未，朱全忠自將擊朱瑄，戰於梁山；〔新志：鄆州壽張縣有刀梁山。水經註，梁山在壽張縣，濟水逕其東。〕瑄敗走還鄆。
38李克用急攻梨園，王行瑜求救於李茂貞，茂貞遣兵萬人屯龍泉鎮，〔九域志：邠州三水縣有龍泉鎮，在州東北。〕自將兵三萬屯鹹陽之旁。克用請詔茂貞歸鎮，仍削奪其官爵，欲分兵討之。上以茂貞自誅繼鵬，前已赦宥，不可復削奪誅討，〔復，扶又翻。〕但詔歸鎮，仍令克用與之和解。以昭義節度使李罕之檢校侍中，充邠寧四面行營副都統。史儼敗邠寧兵於雲陽，〔敗，補邁翻；下同。〕擒雲陽鎮使王令誨等，獻之。
39王建遣簡州刺史王宗瑤等將兵赴難；〔難，乃旦翻。〕甲戌，軍於綿州。〔春秋之法，書救而書次者，以次為貶。貶者，以其頓兵觀望不進，無救難解急之意也。王建遣兵赴難而軍於綿州，何日至長安邪！〕
40董昌求救於楊行密，行密遣泗州防禦使臺濛攻蘇州以救之，〔蘇州時屬錢鏐，攻之，所以牽制鏐兵不得專攻董昌。〕且表昌引咎，願脩職貢，請復官爵。又遺錢鏐書，稱：「昌疾自立，已畏兵諫，〔遺，唯季翻。春秋左氏傳，鬻拳強諫，楚子不從，臨之以兵。〕執送同惡，〔謂董昌執首謀者吳瑤及巫覡數人送於鏐也。〕不當復伐之。」〔復，扶又翻。〕
41冬，十月，丙戌，河東將李存貞敗邠寧軍於朵園北，殺千餘人。〔敗，補邁翻。〕自是梨園閉壁不敢出。
42貶右僕射崔昭緯為梧州司馬。〔以黨附邠、岐也。〕
43魏國夫人陳氏，才色冠後宮；〔冠，古玩翻。〕戊子，上以賜李克用。〔薛史曰：後克用薨，陳氏為尼，至晉天福中乃卒。〕
克用令李罕之、李存信等急攻梨園；城中食盡，棄城走。罕之等邀擊之，所殺萬餘人，克梨園等三寨，獲王行瑜子知進及大將李元福等；克用進屯梨園。庚寅，王行約、王行實燒寧州遁去。〔九域志：寧州南至邠州一百二十五里。〕克用奏請以匡國節度使蘇文建為靜難節度使，趣令赴鎮，且理寧州，招撫降人。〔以蘇文建代王行瑜也；時邠州未下，故令且治寧州。趣，讀曰促。降，戶江翻。〕
44上遷居大內。〔葺理稍完，自尚書省還居大內。〕
45朱全忠遣都將葛從周擊兗州，自以大軍繼之。癸卯，圍兗州。〔是年春，汴兵圍兗州，以河東救至而退，今復圍之。〕
46楊行密遣寧國節度使田頵、〔景福元年，升宣歙團練使為寧國節度使。〕潤州團練使安仁義攻杭州鎮戍以救董昌，昌使湖州將徐淑會淮南將魏約共圍嘉興。錢鏐遣武勇都指揮使顧全武救嘉興，破烏墩、光福二寨。〔九域志：湖州烏程縣有烏墩鎮。墩，都昆翻。〕淮南將柯厚破蘇州水柵。全武，餘姚人也。
47義武節度使王處存薨，軍中推其子節度副仗郜為留後。〔郜，古到翻。〕
48以京兆尹武邑孫偓為兵部侍郎、同平章事。
49王行瑜以精甲五千守龍泉寨，李克用攻之；李茂貞以兵五千救之，營於鎮西。〔鎮西，龍泉鎮之西也。〕李罕之擊鳳翔兵，走之，十一月，丁巳，拔龍泉寨。行瑜走入邠州，遣使請降於李克用。
50齊州刺史朱瓊舉州降於朱全忠。〔為朱瑾誘斬瓊張本。考異曰：薛居正五代史梁紀，瓊降及死皆在十月。按編遺錄：「十一月丁巳，瓊遺軍將王自新奉檄歸義。壬申，瓊自來，辛巳，死。」今從之。〕瓊，瑾之從父兄也。〔從，才用翻。〕
51衢州刺史陳儒卒，弟岌代之。
52李克用引兵逼邠州，王行瑜登城，號哭〔號，戶刀翻。〕謂克用曰：「行瑜無罪，迫脅乘輿，皆李茂貞及李繼鵬所為，請移兵問鳳翔，行瑜願束身歸朝。」〔乘，繩證翻。朝，直遙翻。〕克用曰：「王尚父何恭之甚！〔王行瑜賜號尚父，時已削奪，克用稱之以戲之。〕僕受詔討三賊臣，〔謂王行瑜、李茂貞、韓建也。〕公預其一，束身歸朝，非僕所得專也。」丁卯，行瑜挈族棄城走。克用入邠州，封府庫，撫居人，命指揮使高爽 權巡撫軍城，奏趣蘇文建赴鎮。〔趣，讀曰促。〕行瑜走至慶州境，部下斬行瑜，傳首。〔光啟三年，王行瑜得靜難節，至是而誅。〕
53朱瑄遣其將賀緕、柳存及河東將薛【章：十二行本「薛」作「何」；乙十一行本同；孔本同。】懷寶將兵萬餘人襲曹州，〔曹州降汴，見二百五十八卷大順二年。〕以解兗州之圍。緕，濮陽人也。〔濮，博木翻。〕丁卯，全忠自中都引兵夜追之，比明，至鉅野南，及之， 〔比，必利翻。中都，漢平陸縣，天寶元年改曰中都；鉅野，漢古縣：唐並屬鄆州。九域志：中都縣在州東南六十里；鉅野縣在州南百八十里。〕屠殺殆盡，生擒 緕、存、懷【章：十二行本「懷」上有「何」字；乙十一行本同；張校「何」作「薛」字。】寶，俘士卒三千餘人。是日晡後，大風沙塵晦冥，全忠曰：「此殺 人未足耳！」下令所得之俘盡殺之。庚午，縛緕等徇於兗州城下，謂朱瑾曰：「卿兄已敗，何不早降！」
54丁丑，雅州刺史王宗侃攻拔利州，執刺史李繼顒，斬之。〔王宗侃，西川將。李繼顒，鳳翔將。〕
55朱瑾偽遣使請降於朱全忠，〔因其誘降而行詐。〕全忠自就延壽門下與瑾語。〔延壽門，蓋兗州城門也。〕瑾曰：「欲送符印，願使兄瓊來領之。」
辛巳，全忠使瓊往，瑾立馬橋上，伏驍果董懷進於橋下，瓊至，懷進突出，擒之以入，須臾，擲首城外。全忠乃引兵還，〔全忠知瑾無降心，攻之未易猝下，故還。〕以瓊弟玭為齊州防禦使，〔玭，蒲田翻。〕殺柳存、懷寶；聞賀緕名，釋而用之。〔賀緕自此遂為朱氏用。〕
56李克用旋軍渭北。
57加靜難節度蘇文建同平章事。
58蔣勛求為邵州刺史，劉建鋒不許，〔乾寧二年，蔣勛棄回龍關，以開劉建鋒之取長沙，故邀之以求邵州。〕勛乃與鄧繼崇起兵，連飛山、梅山蠻寇湘潭，〔飛山蠻，在邵州西北界，今其山在靖州北十五里，比諸山為最高峻，四面絕壁千仞。梅山蠻，在潭州界，宋朝開為安化縣，在州西三百二十里。湘潭，後漢湘南縣地，吳分湘南置衡陽縣，天寶八年，移治洛口，因改名湘潭縣，屬潭州。九域志：在州南一百六十里。〕據邵州，使其將申德昌屯定勝鎮〔定勝鎮，在邵州東北界。〕以扼潭人。
59十二月，甲申，閬州防禦使李繼雍、蓬州刺史費存、〔費，父沸翻。〕渠州刺史陳璠各帥所部兵奔王建。〔三人皆鳳翔將。帥，讀曰率。〕
60乙酉，李克用軍於雲陽。
61王建奏：「東川節度使顧彥暉不發兵赴難，而掠奪輜重，遣瀘州刺史馬敬儒斷峽路，請興兵討之。」〔難，乃旦翻。重，直用翻。觀此，則去年王宗瑤赴難之軍，非真有勤王之心，特藉此以開東川兵端耳。斷，音短。〕戊子，華洪大破東川兵於楸林，俘斬數萬，拔楸林寨。〔楸，七由翻。〕
62乙未，進李克用爵晉王，〔自隴西郡王進爵晉王。〕加李罕之兼侍中，以河東大將蓋寓領容管觀察使；〔蓋，古盍翻。領，遙領也。〕自餘克用將佐、子孫並進官爵。克用性嚴急，左右小有過輒死，無敢違忤；惟蓋寓敏慧，能揣其意，〔忤，五故翻。揣，初委翻。〕婉辭裨益，無不從者。克用或以非罪怒將吏，寓必陽助之怒，克用常釋之；有所諫諍，必徵近事為喻；由是克用愛信之，境內無不依附，權與克用侔。朝廷及鄰道遣使至河東，其賞賜賂遺，先入克用，次及寓家。朱全忠數遣人間之，〔遺，於季翻。數，所角翻。間，古莧翻。〕及揚言云蓋寓已代克用，而克用待之益厚。〔自古英雄之爭天下，必倚勇智之士以為用；而出入左右，伺候顏色者，亦有敏慧軟媚之人，若蓋寓之於李克用是也。〕
63丙申，王建攻東川，別將王宗弼為東川兵所擒，〔路振九國志曰：王宗弼掠地飛烏，為顧彥暉所獲。〕顧彥暉畜以為子。〔畜，籲玉翻。〕戊戌，通州刺史李彥昭將所部兵二千降於建。〔通州，今之達州。李彥昭亦鳳翔將。〕
64李克用遣掌書記李襲吉入謝恩，〔景鳳元年，行軍府置掌書記；開元以後，諸節鎮皆置之；掌朝覲、聘慰、薦祭祀、祈祝之文，與號令、升絀之事。〕密言於上曰：「比年以來，〔比，毘至翻。〕關輔不寧，〔關，謂蒲、潼、隴、蜀、藍田諸關。輔，謂三輔。關內，即漢三輔之地。〕乘此勝勢，遂取鳳翔，一勞永逸，時不可失。臣屯軍渭北，專俟進止。」上謀於貴近，或曰：「茂貞復滅，〔復，扶又翻；下同。〕則沙陀大盛，朝廷危矣！」上乃賜克用詔，褒其忠款，〔款，誠也。〕而逜：「不臣之狀，行瑜為甚。自朕出幸以來，茂貞、韓建自知其罪，不忘國恩，職貢相繼，且當休兵息民。」克用奉詔而止。既而私於詔使曰：「觀朝廷之意，似疑克用有異心也。然不去茂貞，〔去，羌呂翻。〕關中無安寧之日。」 〔其後李茂貞再犯京師，克用亦不能救矣。〕又詔免克用入朝，將佐或言：「今密邇闕庭，豈可不入見天子！」〔見，賢遍翻。〕克用猶豫未決，蓋寓言於克用曰： 「曏者王行瑜輩縱兵狂悖，〔悖，蒲妹翻，又蒲沒翻。〕致鑾輿播越，百姓奔散。今天子還未安席，人心尚危，大王若引兵渡渭，竊恐驚駭都邑。〔蓋寓言李克用既 不可釋兵入朝，若以眾入，是復邠、岐、華三帥之事耳。〕人臣盡忠，在於勤王，不在入覲，願熟圖之！」克用笑曰：「蓋寓尚不欲吾入朝，況天下之人乎！」乃表稱：「臣總帥大軍，〔帥，讀曰率。〕不敢徑入朝覲，且懼部落士卒侵擾渭北居人。」辛亥，引兵東歸。表至京師，上下始安。詔賜河東士卒錢三十萬緡。克用既去，李茂貞驕橫如故，〔橫，下孟翻。〕河西州縣多為茂貞所據，〔河西，謂涼、瓜、沙、肅諸州。〕以其將胡敬璋為汀西節度使。
65朱全忠之去兗州也，〔朱瓊死而全忠還。〕留葛從周將兵守之，朱瑾閉城不復出。從周將還，乃揚言「天平、河東救兵至，引兵西北邀之，」夜半，潛歸故寨。瑾以從周精兵悉出，果出兵攻寨。從周突出奮擊，殺千餘人，擒其都將孫漢筠而還。
66加鎮海節度使錢鏐兼侍中。
68朱瑄、朱瑾屢為朱全忠所攻，民失耕稼，財力俱弊。告急於河東，李克用遣大將史儼、李承嗣將數千騎假道於魏以救之。〔史儼、李承嗣自此遂與朱瑾入淮南矣。〕
69安州防禦使家晟〔姓苑：家姓，周大夫家父之後；又魯公族有子家氏。〕與朱全忠親吏蔣玄暉有隙，恐及禍，與指揮使劉士政、兵馬監押陳可璠將兵三千襲桂州，殺經略使周元靜而代之。〔自安州遠襲桂州而克之者，江、湘城邑荒殘，守兵單弱，道無邀截之患，桂人不意其至，遂殺其帥而代之。璠，孚袁翻。〕晟醉侮可璠，可璠手刃之，推士政知軍府事，可璠自為副使。詔即以士政為經【章：十二行本「經」上有「桂管」二字；乙十一行本同；孔本同；退齋校同。】畈使。玄，暉吳人也。〔為劉、陳又為馬殷所併張本。〕
三年（丙辰、八九六）
1春正月，西川將王宗夔攻拔龍州，殺刺史田昉。〔此時龍州當屬李茂貞。昉，方往翻。〕
2丁巳，劉建鋒遣都指揮使馬殷將兵討蔣勛，攻定勝寨，破之。〔去年，蔣勛遺兵守定勝寨。〕
3辛未，安仁義以舟師至湖州，欲渡江應董昌，〔安仁義自潤州以舟師至湖州，何從而渡江哉！蓋欲自湖州舟行入柳浦而渡西陵耳，然錢鏐在杭，未容得至西陵。〕錢鏐遣武勇都指揮使顧全武、都知兵馬使許再思守西陵，仁義不能渡。昌遣其將湯臼守石城，〔會稽志：石城山在山陰縣東北三十里。〕袁邠守餘姚。
4閏月，克用遣蕃、漢都指揮使李存信〔此又是一段起事；「克用」之上當有「李」字。〕將萬騎假道於魏以救兗、鄆軍於莘縣。朱全忠使人謂羅弘信曰：「克用志吞河朔，師還之日，貴道可憂。」存信戢眾不嚴，〔戢，則立翻。〕侵暴魏人，弘信怒，發兵三萬夜襲之。存信軍潰，退保洺州，喪士卒什二三，〔按九域志，莘縣西距魏州九十里。羅夕信欲襲李存信，亦必朝出軍而後能乘夜而至；李存信之敗，斥候不明故也。喪，息浪翻。〕委棄資糧兵械萬數；史儼、李承嗣之軍隔絕不得還。弘信自是與河東絕，專志於汴。全忠方圖兗、鄆，畏弘信議其後，弘信每有贈遺，〔遺，於季翻。〕全忠必對使者北向拜授之，曰：「六兄於予，倍年以長，固非諸鄰之比。」〔「授」當作「受」。羅弘信，第六。記曲禮：年長以倍，則父事之。朱全忠豈知禮者﹖繆為恭敬以離並、魏之交耳。長，知兩翻。諸鄰，謂與宣武鄰道諸帥也。〕弘信信之，全忠以得專意東方。〔謂專意攻兗、鄆也。〕
5丁亥，果州刺史張【嚴：「張」改「周」。】雄降於王建。〔宋白曰：果州南充郡，劉璋初分墊江已上置巴郡，理此。建安六年，璋改郡為巴西，徙理閬中。今郡在嘉陵江之西。魏平蜀，於今州北三十七里石苟埧置南宕渠郡，其縣亦移就郡理。隋廢郡，併入閬中，復為巴西縣地，仍移巴西縣，理安漢城。開皇十八年，改為南充縣。唐武德四年，分置果州，以郡南八里有果山為名。〕
6二月，戊辰，顧全武、許再思敗湯臼於石城。〔敗，補邁翻；下同。〕上用楊行密之請，赦董昌，復其官爵；錢鏐不從。
7以通王滋判侍衛諸將事。〔通王滋，宣宗子。〕
8朱全忠薦兵部尚書張濬，上欲復相之；李克用扛請發兵擊全忠，且言「濬朝為相，臣則多至闕庭！」〔觀李克用此表，謂非脅君，吾不信也。〕京師震懼，上下詔和解之。
9三月，以天雄留後李繼徽為節度使。
10保大節度使李思孝表請玫仕，薦弟思敬自代，詔以思孝為太師，致仕，思敬為保大留後。
11朱全忠遣龐師古將兵伐鄆州，敗鄆兵於馬頰，〔馬頰，禹疏九河之一也。水經註：濟水自須昌縣北逕魚山東，左合馬頰水；水首受濟，西北流，歷安民山，北，又逕桃城東，又東北逕魚山南，又東注於濟，曰馬頰口。敗，補邁翻。〕遂抵其城下。
12己酉，顧全武等攻餘姚，明州刺史黃晟遣兵助之；董昌遣其將徐章救餘姚，全武擊擒之。
13夏，四月，辛酉，河漲，將毀滑州城，朱全忠命決為二河，夾滑城而東，為害滋甚。
14李克用擊羅弘信，〔報李存信之敗也。〕攻洹水，〔洹，於元翻。〕殺魏兵萬餘人，進攻魏州。
15武安節度使劉建鋒既得志，〔小人之器易盈，劉建鋒甫得長沙，已得志矣。〕嗜酒，不親政事。長直兵陳贍妻美，建鋒私之，贍袖鐵撾擊殺建鋒；諸將殺贍，迎行軍司馬張佶為留後。佶將入府，馬忽踶齧，傷左髀。〔佶，巨乙翻。踶，大計翻。齧，五結翻。〕時馬殷攻邵州未下，〔是年正月，劉建鋒遣馬殷攻邵州。〕佶謝諸將曰：「馬公勇而有謀，寬厚樂善，吾所不及，真乃主也。」〔乃，汝也。樂，音洛。〕乃以牒召之。殷猶豫未行，聽直軍將姚【章：十二行本「姚」上有「汝南」二字；乙十一行本同；孔本同；張校同。】彥章說殷曰：「公與劉龍驤、張司馬，一體之人也，〔聽，讀曰廳。直廳事之軍將也。劉建鋒、張佶、馬殷同在孫儒軍中，儒敗，三人者謟力成軍以取湖南，故彥章云然。路振曰：乾符中，黃巢亂，詔遣忠武決勝指揮使孫儒、龍驤指揮使劉建鋒戍淮西，隸秦宗權。宗權為巢所敗，遂降之，儒等皆為所脅制。〕今龍驤遇禍，司馬傷髀，天命人望捨公肖誰屬哉！」〔屬，之慾翻。〕殷乃仗親從都副指揮使李瓊留攻邵州，〔從，才用翻。〕徑詣長沙。
16淮南兵與鎮海兵戰於皇天蕩，〔大江過昇州界，浸以深廣，自老鸛觜渡白沙，潢闊三十餘裏，俗呼為皇天蕩。是時淮南兵既敗浙兵於皇天蕩，遂圍蘇州，則非前所言皇天蕩矣。宋熙寧三年，崑山人郟亶上疏言水利，謂長洲縣界有長蕩、黃天蕩，其水上承湖，下通海，正淮、浙兵戰處也。〕鎮海兵不利，楊行密遂圍蘇州。
17錢鏐、鍾傳、杜洪畏楊行密之強，皆求援於朱全忠；〔其後鍾、杜皆不能保其土，而錢氏獨傳子及孫，以此知有國有家者，久近存乎其人。〕全忠遣許州刺史朱太恭將兵萬人渡淮，聽以便宜從事。
18董昌使人覘錢鏐兵，〔覘，醜廉翻。〕有言其強盛者輒怒，斬之；言兵疲食盡，則賞之。戊寅，袁邠以餘姚降於鏐；顧全武、許再思進兵至越州城下。五月，昌出戰而敗，嬰城自守，全武等圍之。昌始懼，去帝號，〔去，羌呂翻。〕復稱節度使。
20馬殷至長沙，張佶肩輿入府，坐受殷拜謁，已，乃命殷升聽事，以留後讓之，即趨下，帥將吏拜賀，〔坐受拜謁，留後受將校牙參之禮；帥將吏拜賀，行軍司馬賀新留後之禮。帥，讀曰率。〕復為行軍司馬代殷將兵攻邵州。
21癸未，蘇州常熟鎮仗陸郢以州城應楊行密，虜刺史成及。行密閱及家所蓄，惟圖書、藥物，賢之，歸，署行軍司馬。及拜且泣曰：「及百口在錢公所，失蘇州不能死，敢求富貴！願一身易百口之死！」弔佩刀欲自刺。〔刺，七亦翻。〕行密遽執其手，止之，館於府舍。〔館，古玩翻。〕其室中亦有兵仗，行密每單衣詣之，與之共飲膳，無所疑。〔使楊行密待俘虜皆如成及，不亦汎乎﹖是必有所見也。〕
錢鏐聞蘇州陷，急召顧全武，使趨西陵備行密，〔趨，七喻翻。既恐其得蘇而乘勝攻杭，又恐其自海道趨西陵也。〕全武曰：「越州賊之根本，柰何垂克棄【章：十二行本「棄」上有「而」字；乙十一行本同；孔本同。】之！請先取越州，後復蘇州。」畆從之。〔史言顧全武頗識用兵先後。〕
22淮南將朱延壽奄至靳州，圍其城。大將賈公鐸方獵，不得還，伏兵林中，命勇士二人衣羊皮夜入延壽所，掠羊羣，潛入城，約夜半開門舉火為應，復衣皮反命。〔衣，於既翻。〕公鐸如期引兵至城南，門中火舉，力戰，突圍而入。延壽驚曰：「吾常恐其潰圍而出，反潰圍而入，如此，城安可猝拔！」乃白行密，求軍中與公鐸有舊者持誓書金帛往說之，許以婚。〔說，式芮翻。〕壽州團練副使柴再用請行，臨城與語，為陳利害。〔為，於偽翻。〕數日，公鐸及刺史馮敬章請降。以敬章為左都押牙，〔淮南左都押牙也。〕公鐸為右監門衛將軍。〔此是領環衛官。僖宗光啟三年，馮敬章陷蘄州，至是降。路振九國志曰：賈鐸生於上蔡，叛秦宗權，渡淮，遇故人馮敬章，導之襲破蘄春，推敬章為帥，鐸為牙將，塹城礪兵以自固。〕延壽進拔光州，殺刺史劉存。〔楊行密自此全有淮南之地。〕
23崔昭緯復求救於朱全忠。戊子，遣中使賜昭緯死，行至荊南，追及，斬之，中外鹹以為快。〔崔昭緯結邠、岐以殺杜讓能、韋昭度、李谿，卒亦以殺其身；朋比為姦，果何益哉！〕
24荊南節度使成汭與其將許存泝江略地，盡取濱江州縣，武泰節度使王建肇棄黔州，收餘眾保豐都。〔豐都，漢巴郡枳縣地，後漢置平都縣，因山以名縣也。梁置臨江郡，隋廢郡為縣。義寧二年，分臨江置豐都縣。唐屬忠州。九域志：在州西九十里。〕存又引兵西取渝、涪二州，汭以其將趙武為黔中留後，存為萬州刺史。
汭知存不得志，使人詗之，曰：「存不治州事，日出蹴鞠。」汭曰：「存將逃走，先勻足力也。」〔詗，古迥翻，又翾正翻。治，直之翻。蹴，子六翻。鞠，居六翻。蹴，蹋也；鞠毬也。顏師古曰：鞠以皮為之，實以毛。崔豹曰：蹴鞠起黃帝，習用兵之勢。勻，於倫翻。〕遣兵襲之，存棄城走；〔成汭不見容於張緕，而己又不能容許存；忌賢疾能，常人之情也。〕其眾稍稍歸之，屯於茅垻。〔垻，必駕翻。蜀人謂平川為垻。宋白曰：渝州江津縣有茅垻驛。〕趙武數攻豐都，王建肇不能守，〔文德元年，王建肇得黔中節，今敗走。數，所角翻。〕與存皆降於王建。建忌存勇略，欲殺之，掌書記高燭曰：「公方總攬英雄以圖霸業，彼窮來歸我，柰何殺之！」建使戍蜀州，陰使知蜀州王宗綰察之。宗綰密言存忠勇謙謹，有良將才，建乃捨之，更其姓名曰王宗播，〔更，工衡翻。〕而宗綰竟不仗宗播知其免己也。播元從孔目官柳修業，每勸宗播慎靜以免禍。〔從，才用翻。〕其後宗播為建將，遇強敵，諸將所憚者以身先之，〔先，悉薦翻。〕及有功，輒稱病，不自伐，由是得以功名終。
25甲午，夜，顧全武急攻越州，乙未旦，克其外郭，董昌猶據牙城拒之。戊戌，鏐遣昌故將駱團紿昌雲：「奉詔，令大王致仕歸臨安。」昌乃送牌印，出居清道坊。〔今越州牙城外東街猶有橋曰清道橋。〕己亥，全武遣武勇都監使吳璋以舟載昌如杭州，至小江南，斬之，〔據新書董昌傳，小江，西江也，蓋錢清江也，源出諸暨縣界，東流過錢清鎮，又東入於海，去越州四十五里，又西至杭州八十里。光啟二年，董昌得越州，至是而亡。監，古銜翻。〕並其家三百餘人，宰相李邈、蔣緕以下百餘人。昌在圍城中，貪吝日甚，口率民間錢帛，〔計口而率之。〕減戰士糧。及城破，庫有【章：十二行本「有」下有「金帛」二字；乙十一行本同；孔本同；退齋校同。】雜貨五百間，倉有糧三百萬斛。錢鏐傳昌首於京師，散金帛以賞將士，開倉以振貧乏。
26李克用攻魏博，侵掠徧六州。〔魏、博、貝、衛、澶、相六州。〕朱全忠召葛從周於鄆州，使將兵營洹水以救魏博，〔葛從周，汴之騎將也。沙陀便於鞍馬，故召使敵之。〕留龐師古攻鄆州。六月，克用引兵擊從周，汴人多鑿坎於陳前，〔陳，讀曰陣。〕戰方酣，克用之子鐵林指揮使落落馬遇坎而躓，〔躓，陟利翻。〕汴人生擒之；〔考異曰：唐太祖紀年錄、薛居正五代史武皇紀、實錄，禽落落皆在七月。葛從周、李存信傳在五月。今從梁太祖紀。〕克用自往救之，馬亦躓，幾為汴人所獲；克用顧射汴將一人，斃之，〔幾，居依翻。射，而亦翻。〕乃得免。克用請脩好以贖落落，全忠不許，以與羅弘信，使殺之。〔羅弘信既殺李克用之子，則與克用為深仇，而汴、魏之交益固矣；此全忠之術也。好，呼到翻。〕克用引軍還。
葛從周自洹水引兵濟河，屯於楊劉，復擊鄆，〔復，扶又翻。〕及兗、鄆、河東之兵戰於故樂亭，破之。兗、鄆屬城皆為汴人所據，屢求救於李克用，克用發兵赴之，為羅弘信所拒，不得前，兗、鄆由是不振。
27初，李克用屯渭北，〔謂自邠寧還屯渭北時也。〕李茂貞、韓建憚之，事朝廷禮甚恭。克用去，〔謂歸河東也。〕二鎮貢獻漸疏，表章驕慢。上自石門還，於神策兩軍之外，更置安聖、捧宸、保寧、宣化等軍，選補數萬人，使諸王將之；嗣延王戒丕、嗣覃王嗣周又自募麾下數千人。茂貞以為欲討己，語多怨望，嫌隙日構。茂貞亦勒兵揚言欲詣闕訟冤；京師士民爭亡匿山谷。上龠通王滋及嗣周、弁丕分將諸軍以衛近畿，戒丕屯三橋。茂貞遂表言「延王無故稱兵討臣，臣今勒兵入朝請罪。」〔考異曰：薛居正五代丈：「五月，制授茂貞東川節度使，仍命通王、覃王治禁軍於闕下，如茂貞違詔，即討之。茂貞懼，將赴鎮。王師至興平，夜，自驚潰，茂貞因出乘之，官軍大敗。」唐補紀曰：「五月，朝廷除覃王為鳳翔節度使，除茂貞為興元節度使。茂貞拒命不發，亦無向闕之心，自是京國人心驚憂，出投郊坰，京城為之一空，上潛謀行幸。」按實錄、新、舊紀諸書，茂貞未嘗除東川，薛史誤。移鎮興元，乃景福二年事，唐補紀誤。今從實錄。〕上遽遣使告急於河東。丙寅，茂貞引兵逼京畿，覃王與戰於婁館，官軍敗績。〔婁館，蓋在京兆興平縣西。考異曰：舊紀：「是月，茂貞請入覲，上俴通王、覃王、延王分統四軍以衛近畿。丙寅，鳳翔軍犯京畿，覃王拒之於婁館，接戰不利。」實錄：「命延王部神策諸軍於三橋防遏。茂貞上言：『延王稱兵討臣，臣有何罪！』言將朝覲。丙寅，李茂貞大軍犯京師，覃王拒之於婁館，王師戰不利。」新紀：「六月，庚戌，李茂貞犯京師，嗣延王戒丕禦之，丙寅，及茂貞戰於婁館，敗績。」今從舊紀。〕
秋，七月，茂貞進逼京師。〔果如李克用之言。〕延王戒丕曰：「今關中藩鎮無可依者，不若自鄜州濟河，幸太原，〔自鄜州濟河，道汾、隰至太原，路甚回遠，以韓建在華州，李茂貞養子繼瑭在同州，不敢由同州出河中也。鄜，音夫。〕臣請先往告之。」辛卯，詔幸鄜州；壬辰，上出至渭北；韓建遣其子從允奉表請幸華州，上不許。〔華，戶化翻。〕以建為京 畿都指揮、安撫制置及開通四面道路、催促諸道綱運等使。而建奉表相繼，上及從官亦憚遠去，〔從，才用翻。〕癸巳，至富平，遣宣徽使元公訊召建，面議去留。 甲午，建詣富平見上，頓首涕泣言：「方今藩臣跋扈者，非止茂貞。陛下若去宗廟園陵，遠巡邊鄙，臣恐車駕濟河，無復還期。今華州兵力雖微，控帶關輔，亦足自 固。臣積聚訓厲，十五年矣，〔按韓建從鹿晏弘至興元之時，僖宗在蜀，遂奔行在，中和四年也。僖宗還長安，光啟元年也。建刺華州，當在此時，至是纔十二年耳。〕西距長安不遠，〔九域地：華州西至長安一百五十里。〕願陛下臨之，以圖興復。」上乃從之。乙未，宿下邽；丙申，至華州，〔九域志：自富平至下邽三十五里。自下邽至華州六十五里。〕以府署為行宮；建視事於龍興寺。茂貞遂入長安，自中和以來所葺宮室、市肆，燔燒俱盡。〔黃巢之亂，宮室燔毀，中和以來，留守王徽補葺粗完。襄王之亂，又為亂兵所焚，及僖宗還京，復加完葺。上出石門，重罹燒爇，還又葺之，至是為茂貞所燔。〕
乙巳，以中書侍郎、同平章事崔胤同平章事，充武安節度使。上以胤，崔昭緯之黨也，故出之。
28丙午，以翰林學士承旨、尚書左丞陸扆為戶部侍郎、同平章事。扆，陝人也。〔扆，隱豈翻。陝，失冉翻。〕
29水部郎中何迎〔新書百官志：水部郎中，屬工部尚書，掌津濟、船艫、渠梁、堤堰、溝洫、漁捕、運漕、碾磑之事。此時惟具官，不復能舉其職矣。〕表薦國子毛詩博士襄陽朱樸，才如謝安，〔唐制：國子監置五經博士各二人，掌以其經之學教國子。周易、尚書、毛詩、左氏春秋、禮記為五經。〕道士許巖士亦薦樸有經濟才。上連日召對，樸有口辯，上悅之，曰：「朕雖非太宗，得卿如魏徵矣！」賜以金帛，並賜何迎。
30以徐彥若為大明宮留守，兼京畿安撫制置等使。
31楊行密表請上遷都江淮，王建請上幸成都。〔皆欲迎天子，挾之以令諸侯。〕
32宰相畏韓建，不敢專決政事。八月，丙辰，詔建關議朝政；建上表固辭，乃止。〔韓建非避權勢者，目不知書，故辭耳。朝，直遙翻。上，時掌翻。〕
韓建移檄諸道，令共輸資糧詣行在。李克用聞之，歎曰：「去歲從餘言，豈有今日之患！」〔謂欲討李茂貞，上不許也。〕又曰：「韓建天下癡物，為賊臣，弱帝室，〔為，於偽翻。〕是不為李茂貞所擒，則為朱全忠所虜耳！」因奏將與鄰道發兵入援。〔曰將入援，亦虛言耳。〕
33加錢鏐兼中書令。
34癸丑，以王建為鳳翔西面行營招討使。〔欲使王建討李茂貞也。〕
35甲寅，以門下侍郎、同平章事王搏同平章事，充威勝節節度使。〔先是已升浙東觀察使為威勝節度使。方鎮表：寧元年，以乾州置威勝軍節度。參考下文，則朝議以董昌已誅，欲以王搏代鎮浙東。然則此時藩鎮有兩威勝軍邪﹖〕
36上憤天之亂，思得奇傑之士不次用之。國子博士朱樸自言：「得為宰相，月餘可致太平。」上以為然。乙丑，以樸為左諫議大夫、同平章事。〔考異曰：舊傳曰：「樸腐儒，木強無他才伎。道士許士出入禁中，常依樸為姦利，從容一前，薦樸有經濟才。昭宗召見，對以經義，甚悅，即日拜平章事。在中書，與名公齒，筆札議論，動為笑端。」唐補紀曰：「樸亦有文詞，託識諸王下吏人以通意旨，言：『方今宰相皆非時才，致令宗社不安，頻有傾動；若使樸在相位，月餘能致太平。』諸王以為然，乃奏天聽。翌日，宣喚，顧問機宜，便入中書，令參知政事。諸相座愕然莫測，聽其籌謨；經四五月，並無所聞，遂貶出嶺外。」按樸雖庸鄙，恐不如舊傳所云。唐補史亦恐得之傳聞，非詳實。今從新傳。〕樸為人庸鄙迂僻，無他長。製出，中外大驚。
37丙寅，加韓建兼中書令。
38九月，庚辰，升福建為威武軍，以觀察使王潮為節度使。
39以湖南留後馬殷判湖南軍府事。殷以高鬱為謀主，鬱，揚州人也。殷畏楊行密、成汭之強，議以金帛結之鬱曰：「成汭不足畏也。行密公之讎，〔言馬殷從孫儒攻楊行密，積年交戰，已為仇讎。〕雖以萬金賂之，安肯為吾援乎！不若上奉天子，下奉【章：乙十一行本「奉」作「撫」；孔本同；張校同。】士民，訓卒厲兵，以脩霸業，則誰與為敵矣。」殷從之。〔史言馬殷能用高鬱以保據湖南。〕
40崔胤出鎮湖南，〔出崔胤為武安節度，見上。〕韓建之志也。胤密求援於朱全忠，且教之營東都宮闕，表迎車駕。全忠與河南尹張全義表請上遷都洛陽，全忠仍請以兵二萬迎車駕，且言崔胤忠臣，不宜出外。韓建懼，復奏召胤為相，遣使諭全忠以且宜安靜，全忠乃止。乙未，復以胤為中書侍郎、同平章事。〔崔胤自此與朱全忠相為表裏。考異曰：舊傳：「胤檢校兵部尚書、嶺南東道節度使。胤密緻書全忠求援，全忠上疏理之。胤已至湖南，復召拜平章事。」新傳，「緯以罪誅，罷為武安節度使，陸扆當國。時南、北司各樹黨結藩鎮，胤素厚朱全忠，委心結之。全忠為言胤有功，不宜處外，故還相而逐扆。」按胤出為清海節度使在後，非此年，舊傳誤。今從實錄。〕以翰林學士承旨、兵部侍郎崔遠同平章事。遠，琪弟璵之孫也。〔崔琪見二百四十六卷開成五年。琪，居勇翻。璵，音餘。〕
丁酉，貶中書侍郎、同平章事陸扆為硤州刺史。〔考異曰：舊傳曰：「九月，覃王率師送徐彥若赴鳳翔。師之起也，扆堅請曰：『播越之後，國步初集，不宜與近輔交惡，必為他盜所窺。加以親王統兵，物議騰口，無益於事，祗貽後患。』昭宗已發兵，怒扆沮議，是月十九日，責授硤州刺史。師出，果敗，車駕出幸。」按此乃景福二年杜讓能討鳳翔事，時扆未為相。舊傳誤，新傳亦同。今從實錄。〕崔胤恨扆代己，〔事見上。〕誣扆，雲黨於李茂貞而貶之。
己亥，以朱樸兼判戶部，凡軍旅財賦之事，上一以委之。以孫偓為鳳翔四面行營都統，又以前定難節度使李思諫為靜難節度使，兼副都統。〔皆欲使之討李茂貞。難，乃旦翻。〕
41以保大留後李思敬為節度使。
42河東將李存信攻臨清，敗汴將葛從周於宗城北，〔敗，補邁翻；下同。〕乘勝至魏州北門。〔九域志：臨清縣在魏州北一百五十里。宗城縣在魏州西北一百七十里。〕
43冬，十月，壬子，加孫偓行營節度、招討、處置等使。〔處，昌呂翻。〕丁巳，以韓建權知京兆尹，兼把截使。〔考異曰：李巨川許國公勤王錄：「十一月十日，敕命公權知京兆尹，並充把截使。」實錄作癸丑。是月戊申朔今從勤王錄。〕戊午，李茂貞上表請罪，願得自新，仍獻助脩宮室錢；〔考異曰：舊紀、實錄皆雲茂貞進錢十五萬，助脩京闕。按十五萬乃百五十貫，太少，蓋脫「貫」字耳。〕韓建復佐佑之，〔復，扶又翻；下同。〕竟不出師。
44錢鏐令兩浙吏民上表，請以鏐兼領浙東；朝廷不得已，復以王摶為吏部尚書、同平章事，以鏐為鎮海、威勝兩軍節度使。〔錢鏐自此遂跨有浙東、西。〕丙子，更名威勝曰鎮東軍。〔更，工衡翻。〕
45李克用自將攻魏州，敗魏兵於白龍潭，〔按薛史梁太祖紀：「乾化元年，九月，丙辰，幸魏縣。戊辰，幸邑西白龍潭。」則其地在魏縣西也。〕追至觀音門。〔薛史，魏州羅城西門曰觀音門，晉天福五年閏三月，改曰金明門。〕朱全忠復遣葛從周救之，屯於洹水，全忠以大軍繼之，克用乃還。
46加河中節度使王珂同平章事。
47十一月，朱全忠還大梁，復遣葛從周東會龐師古，攻鄆州。
48湖州刺史李師悅求旌節，詔置忠國軍於湖州，以師悅為節度使。賜告身旌節者未入境，戊子，師悅卒。楊行密表師悅子前綿州刺史彥徽知州事。〔考異曰：實錄：「乾寧二年，四月，忠國節度使李師悅卒，以其孫彥徽知留後。」今從新紀、十國紀年。〕
49淮南將安仁義攻婺州。
50十二月，東川兵焚掠漢、眉、資、簡之境。〔漢、眉、資、簡四州，皆西川，皆西川巡屬。〕
51清海節度使薛王知柔行至湖南，廣州牙將盧琚、譚弘閗據境拒之，使弘圮守端州。弘閗結封州刺史劉隱，許妻以女。隱偽許之，託言親迎，〔閗，起裏翻。妻，七細翻。迎，魚敬翻。〕伏甲舟中，夜入端州，斬弘閗；遂襲廣州，斬琚；〔按九域志，自封州東南歷康州界而後至端州，自端州東至廣州二百四十里。〕具軍容迎知柔入視事。〔具軍容以迎新帥，如承平儀注。〕知柔表隱為行軍司馬。
