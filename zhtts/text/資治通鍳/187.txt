△卷第一百八十六
唐紀二〔起著雍攝提格（戊寅）八月，盡十二月，不滿一年。〕
高祖神堯大聖光孝皇帝上之中
武德元年（戊寅、六一八）
1八月，薛舉遣其子仁果進圍寧州，〔西魏置寧州於定安，置豳州於新平。隋志並定安、新平二縣皆屬北地郡。大業初，廢新平之豳州，改定安之寧州為豳州。唐初析北地之新平、三水置豳州，而以北地郡為寧州，治定安。〕刺史胡演擊卻之。郝瑗言於舉曰：〔郝，呼各翻。瑗，於眷翻。〕「今唐兵新破，關中騷動，宜乘勝直取長安。」舉然之，會有疾而止。辛巳，舉卒。〔卒，子恤翻。〕太子仁果立，居於折墌城，〔新志：涇州保定縣有折墌故城。「折」，杜佑作「析」，音思歷翻。墌，章恕翻。〕諡舉曰武帝。
2上欲與李軌共圖秦、隴，〔薛舉父子時據秦、隴。〕遣使潛詣涼州，〔復武威郡為涼州。宋白曰：涼州之地，本月氏居之，後為匈奴右地。漢武帝置涼州，兼統河、隴之地，而河西之地列置武威、酒泉、敦煌、張掖四郡。東都之季，河西諸郡以去州隔遠，自求立州，為立雍州，晉惠帝末，張軌為涼州刺史，治姑臧，為會府。後分置諸州，而武威始專涼州之名。使，疏吏翻；下同。〕招撫之，與之書，謂之從弟。〔從，才用翻。〕軌大喜，遣其弟懋入貢。上以懋為大將軍，命鴻臚少卿張俟德冊拜軌為涼州總管，封涼王。〔臚，陵如翻。少，始照翻。〕
3初，朝廷以安陽令呂珉為相州刺史，更以相州刺史王德仁為巖州刺史。〔是年五月，王德仁來降；先受朝命，德仁未能有相州也。六月，呂珉以相州來降，故正授之。新志以林慮置巖巖州，正德仁所據地。朝廷，直遙翻。相，息亮翻。〕德仁由是怨憤，甲申，誘山東大使宇文明達入林慮山而殺之，〔誘，音酉。慮，音廬。〕叛歸王世充。
4己丑，以秦王世民為元帥，〔帥，所類翻。〕擊薛仁果。
5丁酉，臨洮等四郡來降。〔後周武帝逐吐谷渾以置洮陽郡，尋置洮州；大業初，改州為臨洮郡。洮，土刀翻。〕
6隋江都太守陳稜求得煬帝之柩，取宇文化及所留輦輅鼓吹，粗備天子儀衛，〔守，式又翻。柩，音舊。吹，昌瑞翻。粗，坐五翻。〕改葬於江都西吳公臺下，〔今揚州城西北有雷塘，塘西有吳公臺，相傳以為陳吳明徹攻廣陵所築弩臺，以射城中。〕其王公以下，皆列瘞於帝塋之側。〔瘞，於計翻。塋，音營。〕
7宇文化及之發江都也，〔是年四月，化及發江都。〕以杜伏威為歷陽太守；〔義寧元年春，伏威據歷陽。〕伏威不受，仍上表於隋皇泰主，拜伏威為東道大總管，封楚王。
沈法興亦上表於皇泰主，自稱大司馬、錄尚書事、天門公，〔上，時掌翻。〕承製置百官，以陳杲仁為司徒，〔新書作「陳果仁」。〕孫士漢為司空，蔣元超為左僕射，殷芊為左丞，徐令言為右丞，劉子翼為選部侍郎，李百藥為府掾。百藥，德林之子也。〔李德林歷事齊、周、隋。選，宣絹翻。掾，於絹翻。〕
8九月，隋襄國通守陳君賓來降，拜邢州刺史。〔復以襄國郡為邢州。宋白曰：邢州，禹貢衡漳之地，春秋邢侯之國；邢遷於夷儀，即其地。秦兼天下，於此置信都郡，項羽改曰襄國，蓋以趙襄子諡名之也。石氏置襄國郡。隋置邢州，取古邢國為名。守，式又翻。降，戶江翻。〕君賓，伯山之子也。〔伯山，陳文帝之子。〕
9虞州刺史韋義節〔義寧元年，以安邑、虞鄉、夏三縣置安邑郡，武德元年曰虞州。〕攻隋河東通守堯君素，久不下，軍數不利；〔數，所角翻。〕壬子，以工部尚書獨孤懷恩代之。
10初，李密既殺翟讓，〔見一百八十四卷義寧元年十一月。翟，萇伯翻。〕頗自驕矜，不恤士眾，倉粟雖多，無府庫錢帛，戰士有功，無以為賞；又厚撫初附之人，眾心頗怨。徐世勣嘗因宴會刺譏其短；密不懌，使世勣出鎮黎陽，雖名委任，實亦疏之。〔此敘密緻敗之由，非一時之事。〕
密開洛口倉散米，無防守典當者，〔當，主當也。當，丁浪翻。〕又無文券，取之者隨意多少；或離倉之後，〔離，力智翻。〕力不能致，委棄衢路，自倉城至郭門，〔郭，郛郭也。〕米厚數寸，〔厚，戶豆翻。〕為車馬所躪踐；〔躪，良刃翻。踐，慈演翻。〕羣盜來就食者並家屬近百萬口，〔近，其靳翻。〕無甕盎，織荊筐淘米，洛水兩岸十里之間，望之皆如白沙。密喜，謂賈閏甫曰：「此可謂足食矣！」閏甫對曰：「國以民為本，民以食為天。今民所以襁負如流而至者，以所天此故也。〔襁，居兩翻。〕而有司曾無愛吝，屑越如此，〔吝，惜也。屑越，猶言狼籍而棄之也。荀子曰：貨財粟米者，彼將日月棲遲薛越之中野，我今將畜積並聚之於倉廩。〕竊恐一旦米盡民散，明公孰與成大業哉！」密謝之，即以閏甫判司倉參軍事。
密以東都兵數敗微弱，而將相自相屠滅，謂旦夕可平；王世充既專大權，厚賞將士，繕治器械，亦陰圖取密。時隋軍乏食，而密軍少衣，〔數，所角翻。將，即亮翻。治，直之翻。少，詩沼翻。〕世充請交易，密難之；長史邴元真等各求私利，〔邴，即古丙姓。長，知兩翻。〕勸密許之。先是，東都人歸密者，日以百數；〔先，悉薦翻。〕既得食，降者益少，密悔而止。
密破宇文化及還，〔還，從宣翻。〕其勁卒良馬多死，士卒疲病。世充欲乘其弊擊之，恐人心不壹，乃詐稱左軍衛士張永通三夢周公，令宣意於世充，當勒兵相助擊賊；乃為周公立廟，〔周公作洛，世充假之以作士氣。令，力丁翻；下同。為，於偽翻。〕每出兵，輒先祈禱。世充令巫宣言周公欲令僕射急討李密，當有大功，不即兵皆疫死。〔不，讀曰否。〕世充兵多楚人，信妖言，皆請戰。〔妖，於驕翻。〕世充簡練精銳得二萬餘人，馬二千餘匹。壬子，出師擊密，旗幡之上皆書永通字，軍容其盛。〔以張永通宣周公之意，故旗幡書永通字以表神助。〕癸丑，至偃師，營於通濟渠南，作三橋於渠上。〔通濟渠，大業元年所開。〕密留王伯當守金墉，自引精兵出偃師，阻邙山以待之。
密召諸將會議，〔將，即亮翻。〕裴仁基曰：「世充悉眾而至，洛下必虛，可分兵守其要路，令不得東，簡精兵三萬，傍河西出以逼東都。〔傍，步浪翻。〕世充還，〔還，從宣翻。〕我且按甲；世充再出，我又逼之。如此，則我有餘力，彼勞奔命，破之必矣。」密曰：「公言大善。今東都兵有三不可當：兵仗精銳，一也；決計深入，二也；食盡求戰，三也。我但乘城固守，蓄力以待之；彼欲鬬不得，求走無路，不過十日，世充之頭可致麾下。」陳智略、樊文超、單雄信皆曰：「計世充戰卒甚少，屢經摧破，悉已喪膽。〔少，詩沼翻。喪，息浪翻。〕兵法曰，『倍則戰』，況不啻倍哉！且江、淮新附之士，望因此機展其勳效，及其鋒而用之，可以得志。」於是諸將諠然，欲戰者什七八，密惑於眾議而從之。〔將，即亮翻。〕仁基苦爭不能得，擊地歎曰：「公後必悔之。」魏徵言於長史鄭頲曰：「魏公雖驟勝，而驍將銳卒多死，〔長，知兩翻。頲，他鼎翻。驍，堅堯翻。將，即亮翻；下同。〕戰士心怠，此二者難以應敵。且世充乏食，志在死戰，難與爭鋒，未若深溝高壘以拒之，不過旬月，世充糧盡，必自退，追而擊之，蔑不勝矣。」頲曰：「此老生之常談耳。」徵曰：「此乃奇策，何謂常談！」拂衣而起。
程知節將內馬軍與密同營在北邙山上單雄信將外馬軍營於偃師城北。〔單，慈淺翻。〕世充遣數百騎渡通濟渠攻雄信營，密遣裴行儼與知節助之。行儼先馳赴敵，中流矢，墜於地；〔騎，奇寄翻；下同。中，竹仲翻。〕知節救之，殺數人，世充軍披靡，〔披，普彼翻。〕乃抱行儼重騎而還；〔重，直龍翻。二人共騎一馬曰重騎。還，從宣翻，又如字。〕為世充騎所逐，刺槊洞過，知節迴身捩折其槊，〔刺，七亦翻。槊，色角翻。捩，練結翻，拗捩也。折，而設翻。〕兼斬追者，與行儼俱免。會日暮，各斂兵還營。密驍將孫長樂等十餘人皆被重創。〔驍，堅堯翻。樂，音洛。被，皮義翻。創，初良翻。〕
密新破宇文化及，有輕世充之心，不設壁壘。世充夜遣二百餘騎潛入北山，〔北山，即北邙山。〕伏谿谷中，命軍士皆秣馬蓐食。甲寅旦，將戰，世充誓眾曰：「今日之戰，非直爭勝負；死生之分，在此一舉。若其捷也，富貴固所所不論；若其不捷，必無一人獲免。所爭者死，非獨為國，〔為，於偽翻。〕各宜勉之！」遲明，〔遲，直二翻。〕引兵薄密。密出兵應之，未及成列，世充縱兵擊之。世充士卒皆江、淮剽勇，〔剽，匹妙翻。〕出入如飛。世充先索得一人貌類密者，縛而匿之，〔索，山客翻。〕戰方酣，使牽以過陳前，〔陳，讀曰陣。〕譟曰：「已獲李密矣！」〔考異曰：革命記曰：「世充先於眾中覓得一人眉目狀似李密者，陰畜之而 不令出。師至偃師城下，與李密未大相接，遽令數十騎馳將所畜人頭來，雲殺得李密，充佯不信，遣眾共看，鹹言是密頭也。遂於城下勒兵，擲頭與城中人，城中人 亦言是密頭也，遂以城降。」今從壺關錄。〕士卒皆呼萬歲。其伏兵發，乘高而下，馳壓密營，縱火焚其廬舍。密眾大潰，其將張童仁、陳智略皆降，〔壓，於甲翻。將，即亮翻。降，戶江翻；下同。〕密與萬餘人馳向洛口。
世充夜圍偃師；鄭頲守偃師，其部下翻城納世充。初，世充家屬在江都，隨宇文化及至滑臺，又隨王軌入李密，密留於偃師，欲以招世充。及偃師破，世充得其兄世偉、子玄應、虔〔玄〕恕、瓊等，又獲密將佐裴仁基、鄭頲、祖君彥等數十人。世充於是整兵向洛口，得邴元真妻子、鄭虔象母及密諸將子弟，皆撫慰之，令潛呼其父兄。〔令，力丁翻。〕
初，邴元真為縣吏，坐贓亡命，從翟讓於瓦岡；〔翟，萇伯翻。〕讓以其嘗為吏，使掌書記。及密開幕府，妙選時英，讓薦元真為長史；密不得已用之，〔此義寧元年春二月事。長，知兩翻。〕行軍謀畫，未嘗參預。密西拒世充，留元真守洛口倉。元真性貪鄙，宇文溫謂密曰：「不殺元真，必為公患。」密不應。元真知之，陰謀叛密；楊慶聞之，以告密，密固疑焉。至是，密將入洛口城，元真已遺人潛引世充矣。密知而不發，因與眾謀，待世充兵半濟洛水，然後擊之。世充軍至，密候騎不時覺，比將出戰，〔比，必寐翻。〕世充軍悉已濟矣。單雄信等又勒兵自據；密自度不能支，〔度，徒洛翻。〕帥麾下輕騎奔虎牢，元真遂以城降。〔降，戶江翻。〕
初，雄信驍捷，善用馬槊，名冠諸軍，〔帥，讀曰率；下同。冠，古玩翻。〕軍中號曰「飛將」。〔將，即亮翻。〕彥藻以雄信輕於去就，勸密除之；〔彥藻，房彥藻也。是年二月彥藻死，此亦敏日前事。〕密愛其才，不忍也。及密失利，雄信遂以所部降世充。〔史敘邴元真、單雄信事，皆言李密當斷不斷，反受其亂。〕
密將如黎陽，或曰：「殺翟讓之際，徐世勣幾死，〔事見一百八十四卷義寧元年十一月。幾，居希翻。〕今失利而就之，安可保乎！」時王伯當棄金墉保河陽，密自虎牢歸之，引諸將共議。密欲南阻河，北守太行，東連黎陽，以圖進取。〔將，即亮翻。行，戶剛翻。〕諸將皆曰：「今兵新失利，眾心危懼，若更停留，恐叛亡不日而盡。又人情不願，難以成功。」密曰：「孤所恃者眾也，眾既不願，孤道窮矣。」欲自刎以謝眾。〔刎，扶粉翻。〕伯當抱密號絕，〔號，戶刀翻。〕眾皆悲泣，密復曰：〔復，扶又翻。〕「諸君幸不相棄，當共歸關中；密身雖無功，諸君必保富貴。」府掾柳燮曰：「明公與唐公同族，兼有疇昔之好；〔謂自唐公起與之連和也。掾，於絹翻。好，呼到翻。〕雖不陪起兵，然阻東都，斷隋歸路，〔斷，丁管翻。〕使唐公不戰而據長安，此亦公之功也。」眾鹹曰：「然。」密又謂王伯當曰：「將軍室家重大，豈復與孤俱行哉！」伯當曰：「昔蕭何盡帥子弟以從漢王，〔漢王與項羽相距，蕭何悉遣子弟詣軍，天下既定，論功行封。上曰：「何舉宗數十人隨我。」復，扶又翻；下同。〕伯當恨不兄弟俱從，〔從，才用翻。〕豈以公今日失利遂輕去就乎！縱身分原野，亦所甘心！」左右莫不感激，從密入關者凡二【張：「二」作「三」。】萬人。於是密之將帥、州縣多降於隋。朱粲亦遣使降隋，〔將，即亮翻。帥，所類翻。降，戶江翻。使，疏吏翻。〕皇泰主以粲為楚王。
11甲寅，秦州總管竇軌擊薛仁果，不利；驃騎將軍劉感鎮涇州，〔宋白曰：魏黃初中，分隴右為秦州，因秦初封也，與州同理冀城，冀城改為隴城縣。時復以隴西郡為秦州，安定郡為涇州。驃，匹妙翻。騎，奇寄翻。〕仁果圍之。城中糧盡，感殺所乘馬以分將士；感一無所噉，唯煮馬骨取汁和木屑食之。城垂陷者數矣；〔數，所角翻。〕會長平王叔良將士至涇州，〔「士」，當作「兵」。〕仁果乃揚言食盡，引兵南去；乙卯，又遣高墌人偽以城降。〔墌，章恕翻。考異曰：實錄雲：「乙卯，宇文欣攻高墌城，下之。」今從劉感傳。〕叔良遣感帥眾赴之；〔帥，讀曰率；下同。〕己未，至城下，扣【章：十二行本「扣」下有「門」字；乙十一行本同；孔本同；張校同；退齋校同，雲「城」字屬下句。】城中人曰：「賊已去，可踰城入。」感命燒其門，城上下水灌之。感知其詐，遣步兵先還，自帥精兵為殿。〔帥，讀曰率。殿，丁練翻。〕俄而城上舉三烽，仁果兵自南原大下，戰於百里細川，唐軍大敗，感為仁果所擒。仁果復圍涇州，令感語城中雲：〔語，牛倨翻。〕「援軍已敗，不如早降。」〔降，戶江翻。〕感許之，至城下，大呼曰：〔呼，火故翻。〕「逆賊飢餒，亡在旦夕，秦王帥數十萬眾，四面俱集，城中勿憂，勉之！」仁果怒，執感，於城旁埋之至膝，馳騎射之；至死，〔帥，讀曰率。騎，奇寄翻。射，而亦翻。〕聲色逾厲。叔良嬰城固守，僅能自全。感，豐生之孫也。〔劉豐生，高齊將，死於潁川。〕
12庚申，隴州刺史陝人常達〔隋志：扶風汧源縣，西魏之東秦州也，後改為隴州；大業三年，廢州，併入扶風郡。義寧二年，析扶風郡之汧源、汧陽、南由，安定郡之華亭，置隴東郡。唐受禪，改為隴州。陝，失冉翻。〕擊薛仁果於宜祿川，〔宜祿川，在豳、涇二州間，貞觀二年，析豳之新平及涇之保定、靈臺，置宜祿縣。〕斬首千餘級。
13上遣從子襄武公琛，〔從，才用翻。琛，醜林翻。〕太常卿鄭元暃〔暃，殊玉翻。〕以女妓遣始畢可汗。〔妓，渠綺翻。遺，於季翻。可，從刊入聲。汗，音寒。〕壬戌，始【章：十二行本「始」上有「突厥」二字；乙十一行本同；孔本同；張校同；退齋校同。】畢復遣骨咄祿特勒來。〔上受禪之後，骨咄祿嘗來使。復，扶又翻。咄，當沒翻。〕
14癸亥，白馬道士傅仁均〔白馬縣帶滑州。〕造戍寅曆成，〔唐受禪建國，歲在戊寅，故以名曆。〕奏上，行之。〔上，時掌翻。〕
15薛仁果屢攻常達，不能克，乃遣其將仵士政以數百人詐降，〔仵，姓也。姓苑：望出襄陽。急就章有仵終古。將，即亮翻。仵，立疑古翻。降，戶江翻；下同。〕達厚撫之。乙丑，士政伺隙以其徒劫達，擁城中二千人降於仁果。〔伺，相吏翻。考異曰：新、舊唐書皆雲：「薛舉遣仵士政偽城達，士政劫達以見舉。」據實錄，薛舉前已死，此月達再搫仁果及士政劫達，皆有日月。今從實錄。〕達見仁果，詞色不屈，仁果壯而釋之。奴賊帥張貴謂達曰：「汝識我乎﹖」〔帥，所類翻。〕達曰：「汝逃死奴賊耳！」貴怒，欲殺之；人救之，得免。
16辛未，追諡隋太上皇為煬帝。〔諡，神至翻。〕
17宇文化及至魏縣，張愷等謀去之；事覺，化及殺之。腹心稍盡，兵勢日蹙，兄弟更無他計，但相聚酣宴，奏女樂。化及醉，尤智及曰：〔酣，戶甘翻。尤，責過也。〕「我初不知，由汝為計，強來立我。〔智及創謀弒逆，故尤之。強，其兩翻。〕今所向無成，士馬日散，負弒君之名，天下所不容。今者滅族，豈不由汝乎！」持其兩子而泣。智及怒曰：「事捷之日，初不賜尤，及其將敗，乃欲歸罪，何不殺我以降竇建德！」數相鬬朎，〔降，戶江翻。數，所角翻。朎，許激翻，恨也，戾也。〕言無長幼；醒而復飲，以此為恆。〔恆，常也。長，知兩翻。復，扶又翻。恆，戶登翻。〕其眾多亡，化及自知必敗，嘆曰：「人生固當死，豈不一日為帝乎！」於是鴆殺秦王浩，即皇帝位於魏縣，國號許，〔宇文化及襲封許公，因以為國號。〕改元天壽，署置百官。
18冬，十月，壬申朔，日有食之。
19戊寅，宴突厥骨咄祿，引骨咄祿升御坐以寵之。〔史言突厥驕倨，唐祖欲以結其心，適以滋其慢。厥，九勿翻。咄，當沒翻。坐，徂臥翻。〕
20李密將至，上遣使迎勞，相望於道。〔使，疏吏翻；下同。勞，力到翻。〕密大喜，謂其徒曰：「我擁眾百萬，一朝解甲歸唐，山東連城數百，知我在此，遣使招之，亦當盡至；比於竇融，功亦不細，〔竇融以河西歸漢光武，李密自謂過之。〕豈不以一臺司見處乎！」〔處，昌呂翻。〕己卯，至長安，有司供待稍薄，所部兵累日不得食，眾心頗怨。既而以密為光祿卿、上柱國，賜爵邢國公。密既不滿望，朝臣又多輕之，〔朝，直遙翻。〕執政者或來求賄，意甚不平；〔為李密復叛去張本。〕獨上親禮之，常呼為弟，以舅子獨孤氏妻之。〔妻，七細翻。〕
21庚辰，詔右翊衛大將軍淮安王神通為山東道安撫大使，山東諸軍並受節度；以黃門侍郎崔民幹為副。〔崔民幹，山東望族，故使副神通以招撫諸郡縣。使，疏吏翻。〕
22鄧州刺史呂子臧與撫慰使馬元規擊朱粲，破之。子臧言於元規曰：「粲所敗，上下危懼，請併力擊之，一舉可滅。若復遷延，〔復，扶又翻；下同。〕其徒稍集，力強食盡，致死於我，為患方深。」元規不從。子臧請獨以所部兵擊之，元規不許。既而粲收集餘眾，兵復大振，自稱楚帝於冠軍，〔復，扶又翻，又音如字。冠，古玩翻。〕改元昌達，進攻鄧州。子臧撫膺〔膺，胸也。〕謂元規曰：「老夫今坐公死矣！」粲圍南陽，〔南陽即鄧州。〕會霖雨城壞，所親勸子臧降。子臧曰：「安有天子方伯降賊者乎！」帥麾下赴敵而死。〔降，戶江翻。帥，讀曰率。〕俄而城陷，元規亦死。〔是年二月遣馬元規，今死。〕
23癸未，王世充收李密美人珍寶及將卒十餘萬人還東都，陳於闕下。〔將，即亮翻。〕乙酉，皇泰主大赦。丙戌，以世充為太尉、尚書令、內外諸軍事，〔「內外諸軍事」之上當有「總督」二字。〕【章：十二行本正有「總督」二字；乙十一行本同；孔本同；張校同；退齋校同。】仍使之開太尉府，備置官屬，妙選人物。〔史言王世充篡形已成。〕世充以裴仁基父子驍勇，深禮之。〔驍，堅堯翻。〕徐文遠復入東都，見世充，必先拜。或問曰：「君倨見李密〔見上七月。〕而敬王公，何也﹖」文遠曰：「魏公，君子也，能容賢士；王公，小人也，能殺故人，吾何敢不拜！」
24李密總管李育德以武陟來降，〔隋志：河內郡修武縣，開皇十六年析置武陟郡。劉昫曰：武陟，漢懷縣地，故城在今縣西。降，戶江翻； 下同。考異曰：舊唐書高季輔傳雲，「與李厚德來降。」按以武陟來降者乃育德，非厚德也。〕拜陟州刺史。〔新、舊志皆雲，武德二年李厚德以脩武縣東北濁鹿城 歸順，因置陟州。通鑑二年書厚德逐王世充殷州刺史，以獲嘉來降，以厚德刺殷州。二志皆雲四年置殷州。差殊如此，當考。〕育德，諤之孫也。〔李諤見一百七十六卷陳長城公至德三年。〕其餘將佐劉德威、賈閏甫、高季輔等，或以城邑，或帥眾，相繼來降。〔將，即亮翻。帥，讀曰率。〕
初，北海賊帥綦公順〔大業初，以青州為北海郡。綦，姓也。帥，所類翻。綦，音其。〕帥其徒三萬攻郡城，已克其外郭，進攻子城；城中食盡，公順自謂克在旦夕，不為備。明經劉蘭成糾合城中驍健百餘人襲擊之，〔劉蘭成蓋嘗應明經科，因稱之。新唐志曰：唐製取士之科，多因隋舊，則明經科起於隋也。帥，讀曰率。驍，堅堯翻；下同。〕城中見兵繼之，〔見，賢遍翻。〕公順大敗，棄營走，郡城獲全。於是郡官及望族分城中民為六軍，各將之，蘭成亦將一軍。〔將，即亮翻。〕有宋書佐者，離間諸軍曰：〔煬帝改郡諸曹參軍為書佐。間，古莧翻。〕「蘭成得眾心，必為諸人不利，不如殺之。」眾不忍殺，但奪其兵以授宋書佐。蘭成恐終及禍，亡奔公順；公順軍中喜譟，欲奉以為主，固辭，乃以為長史，軍事鹹聽焉。居五十餘日，蘭成簡軍中驍健者百五十人，往抄北海。〔抄，楚交翻；下同。〕距城四十里，留十人，使多芟草，分為百餘積；〔芟，所銜翻。〕二十里，又留二十人，各執大旗；五六里，又留三十人，伏險要；蘭成自將十人，夜，距城一里許潛伏；餘八十人分置便處，約聞鼓聲即抄取人畜亟去，〔抄，楚交翻。亟，紀力翻。〕仍一時焚積草。明晨，城中遠望無煙塵，皆出樵牧。日向中，蘭成以十人直抵城門，城上鉦鼓亂發；伏兵四出，抄掠雜畜十【章：十二行本「十」作「千」；乙十一行本同；孔本同。】餘頭及樵牧者而去。〔畜，許又翻。〕蘭成度抄者已遠，徐步而還。〔度，徒洛翻。還，音旋，又如字。〕城中雖出兵，恐有伏兵，不敢急追；又見前有旌旗、煙火，遂不敢進而還。既而城中知蘭成前者眾少，悔不窮追。〔少，詩沼翻；下同。〕居月餘，蘭成謀取郡城，更以二十人直抵城門。城中人競出逐之，行末十里，公順將大兵總至。〔將，即亮翻；下自將、主將同。〕郡兵奔馳還城，公順進兵圍之；蘭成一言招諭，城中人爭出降。〔降，戶江翻。〕蘭成撫存老幼，禮遇郡官，見宋書佐，亦禮之如舊，仍資送出境，內外安堵。
時海陵賊帥臧君相〔隋志：海陵縣屬江都郡。帥，所類翻。相，息亮翻。〕聞公順據北海，帥其眾五萬來爭之；〔帥，讀曰率。〕公順眾少，聞之大懼。蘭成為公順畫策曰：〔為，於偽翻。〕「君相今去此尚遠，必不為備，請將軍倍道襲擊其營。」公順從之，自將驍勇五千人，齎熟食，倍道襲之。〔驍，堅堯翻。〕將至，蘭成與敢死士二十人前行，距君相營五十里，見其抄者負擔向營，〔擔，丁濫翻。〕蘭成亦與其徒負擔蔬米、燒器，〔擔，亦負也，都甘翻。燒器，鍋釜之屬。〕詐為抄者，擇空而行聽察，得其號〔號，戶告翻，軍號也。〕及主將姓名；至暮，與賊比肩而入，負擔巡營，知其虛實，得其更號。〔更號，持更之號。更，工衡翻。〕乃於空地燃火營食，至三鼓，忽於主將幕前交刀亂下，殺百餘人，賊眾驚擾；公順兵亦至，急攻之，君相僅以身免，〔考異曰：舊書作「劉蘭」，雲：「頗涉經史，善言成敗。然性多兇狡，見隋末將亂，交通不逞，於時北海完富，蘭利其子女玉帛，與羣盜相應，破其鄉城邑。武德中，淮安王神通為山東道安撫大使，蘭率黨歸之。」革命記序其事頗詳。今從之。〕俘斬數千，收其資糧甲仗以還。〔還，從宣翻。〕由是公順黨眾大盛。及李密據洛口，公順以眾附之，密敗，亦來降。〔降，戶江翻。〕
25隋末羣盜起，冠軍司兵李襲譽〔按新書李襲譽傳：仕隋為冠軍府司兵。考之隋志，冠軍、輔國將軍，從六品耳。其府司兵，當在流外小官也。冠，古玩翻。〕說西京留守陰世師，〔守，式又翻。〕遣兵據永豐倉，發粟以賑貧乏，出庫物賞戰士，移檄郡縣，同心討賊。世師不能用，〔說，輸芮翻。〕乃求募兵山南，世師許之。上克長安，自漢中召還，為太府少卿；〔隋避諱，以漢中為漢川郡，唐復曰漢中，仍改郡曰梁州。梁、洋等州皆在長安南山之南。少，始照翻。〕乙未，附襲譽籍於宗正。〔李襲譽之先，亦出於隴西，故附之屬籍以親之。宗正寺，掌天子族親屬籍，以別昭穆。〕襲譽，襲志之弟也。〔李襲志時事蕭銑。〕
26丙申，朱粲寇淅州，〔舊志：鄧州內鄉縣，漢淅縣地，後周改為中鄉，隋改為內鄉，武德二年置淅州。又按隋志，淅陽郡，西魏置淅州，治南鄉縣。朱粲所寇，蓋南鄉之淅州。淅，音析。〕遣太常卿鄭元暃帥步騎一萬擊之。〔暃，殊玉翻。帥，讀曰率。騎，奇寄翻。〕
27是月，納言竇抗罷為左武候大將軍。
28十一月，乙巳，涼王李軌即皇帝位，改元安樂。〔樂，音洛。考異曰：按軌傳雲，軌稱涼王，即改元安樂。今據實錄。〕
29戊申，王軌以滑州來降。〔李密既敗，王軌來降。降，戶江翻；下同。〕
30薛仁果之為太子也，〔去年秋七月，薛舉稱帝，仁果為太子。〕與諸將多有隙；及即位，眾心猜懼。郝瑗哭舉得疾，遂不起，由是國勢浸弱。秦王世民至高墌，仁果使宗羅黃將兵拒之；羅黃數挑戰，〔將，即亮翻。郝，呼各翻。瑗，於眷翻。墌，章恕翻。數，所角翻。挑，徒了翻。〕世民堅壁不出。諸將鹹請戰，世民曰：「我軍新敗，士氣沮喪，〔謂是年七月淺水原之敗也。沮，在呂翻。喪，息浪翻。〕賊恃勝而驕，有輕我心，宜閉壘以待之。彼驕我奮，可一戰而克也。」乃令軍中曰：「敢言戰者斬！」相持六十餘日，仁果糧盡，其將梁胡郎等帥所部來降。〔將，即亮翻；下同。帥，讀曰率；下同。〕世民知仁果將士離心，命行軍總管梁實營於淺水原以誘之。〔誘，音酉。〕羅黃大喜，盡銳攻之，梁實守險不出；營中無水，人馬不飲者數日。羅黃攻之甚急；世民度賊已疲，〔度，徒洛翻。〕謂諸將曰：「可以戰矣！」遲明，〔遲，直利翻。〕使右武候大將軍龐玉陳於淺水原。〔陳，讀曰陣；下同。〕羅黃併兵擊之，玉戰，幾不能支，〔幾，居依翻。〕世民引大軍自原北出其不意，羅黃引兵還戰。世民帥驍騎數十先陷陳，唐兵表裏奮擊，呼聲動地，〔帥，讀曰率。驍，堅堯翻。騎，奇寄翻；下同。陳，讀曰陣。呼，火故翻。〕羅黃士卒大潰，斬首數千級。世民帥二千餘騎追之，〔騎，奇寄翻。〕竇軌叩馬苦諫曰：「仁果猶據堅城，雖破羅黃，未可輕進，請且按兵以觀之。」〔黃，音侯。〕世民曰：「吾慮之久矣，破竹之勢，不可失也，〔杜預曰：兵威已振，譬如破竹，數節之後，迎刃而解。〕舅勿復言！」〔世民竇氏之出，呼軌為舅。復，扶又翻。〕遂進。仁果陳於城下，世民據涇水臨之，仁果驍將渾幹等數人臨陳來降。〔驍，堅堯翻。將，即亮翻。渾，戶昆翻。姓苑記其所出者多，左傳鄭有大夫渾罕，衛有渾良夫，唐渾瑊祖渾邪王。吐谷渾後為渾，其音戶本翻；以為出於渾沌氏者，註又見後。降，戶江翻。〕仁果懼，引兵入城拒守。日向暮，大軍繼至，遂圍之。夜半，守城者爭自投下。仁果計窮，己酉，出降；得其精兵萬餘人，男女五萬口。
諸將皆賀，因問曰：「大王一戰而勝，遽捨步兵，又無攻具，輕騎直造城下，〔造，七到翻。〕眾皆以為不克，而卒取之，何也﹖」〔卒，子恤翻。〕世民曰：「羅黃所將皆隴外之人，將驍卒悍；〔將，即亮翻，又音如字，領也。悍，戶罕翻，又侯旰翻。〕吾特出其不意而破之，斬獲不多。若緩之，則皆入城，仁果撫而用之，未易克也；〔易，以豉翻。〕急之，則散歸隴外，折墌虛弱，仁果破膽，不暇為謀，此吾所以克也。」〔「折」，當作「析」。音思歷翻。墌，章恕翻。〕眾皆悅服。世民所得降卒，悉使仁果兄弟及宗羅黃、翟長孫等將之，〔翟，萇伯翻。長，知兩翻。〕與之射獵，無所疑間。〔間，古莧翻。〕賊畏威銜恩，皆願效死。世民聞褚亮名，求訪，獲之，禮遇甚厚，引為王府文學。〔自隋時親王府有文學。〕
上遣使謂世民曰：〔使，疏吏翻。〕「薛舉父子多殺我士卒，必盡誅其黨以謝冤魂。」李密諫曰：「薛舉虐殺無辜，此其所以亡也，陛下何怨焉！懷服之民，不可不撫！」乃命戮其謀首，餘皆赦之。
上使李密迎秦王世民於豳州，密自恃智略功名，見上猶有傲色；及見世民，不覺驚服，〔此豈獨相表服之哉﹖威靈氣燄足以服之也。〕私謂殷開山曰：「真英主也，不如是，何以定禍亂乎！」
詔以員外散騎常侍姜暮為秦州刺史，〔曹魏末，置員外散騎常侍。散，悉亶翻。騎，奇寄翻。〕暮撫以恩信，盜賊悉歸首，〔首，手又翻。〕士民安之。
31徐世勣據李密舊境，未有所屬。魏徵隨密至長安，【章：十二行本「安」下有「久不為朝廷所知」七字；乙十一行本同；孔本同；張校同。】乃自請安集山東，上以為祕書丞，〔漢獻帝建安中，魏武為魏王，置置祕書令及二丞。〕乘傳至黎陽，遺徐世勣書，〔傳，株戀翻。遺，於季翻。〕勸之早降。世勣遂決計西向，謂長史陽翟郭孝恪曰：〔隋志：陽翟縣屬襄城郡。降，戶江翻。長，知兩翻。〕「此民眾土志，皆魏公有也；〔李密建國，稱魏公。〕吾若上表獻之，〔上，時掌翻。〕是利主之敗，自為功以邀富貴也，吾實恥之。今宜籍郡縣戶口士馬之數以啟魏公，使自獻之。」乃遣孝恪詣長安，又運糧以餉淮安王神通。〔神通時安撫山東。〕上聞世勣使者至，無表，止有啟與密，甚怪之。孝恪具言世勣意，上乃嘆曰：「徐世勣不背德，不邀功，〔使，疏吏翻。背，蒲妹翻。〕真純臣也！」賜姓李。〔時授世勣黎州總管，封英國公。通鑑書於明年閏二月。〕以孝恪為宋州刺史，〔復以梁郡宋州，此時唐未能有宋州也。〕使與世勣經略虎牢以東，所得州縣，委之選補。〔委之選補官吏也。〕
32癸丑，獨孤懷恩攻堯君素於蒲反。〔漢志作「蒲反」，後始作「蒲坂」。〕行軍總管趙慈尚景帝女桂陽公主，為君素所擒，梟首城外，以示無降意。〔梟，堅堯翻。降，戶江翻。〕
33癸亥，秦王世民至長安，斬薛仁果於市，賜常帛三百段。〔賞其不屈也。唐制，凡賜十段，其率絹三匹，布三端，綿四屯。若雜綵十段，則絲布二匹，紬二匹，綾二匹，縵四匹。〕贈劉感平原郡公，諡忠壯。〔以其死節也。〕撲殺仵士政於殿庭。〔撲，弼角翻，擊也。〕以張貴尤淫暴，腰斬之。上享勞將士，因謂羣臣曰：「諸公共相翊戴以成帝業，若天下承平，可共保富貴。使王世充得志，公等豈有種乎！〔因薛仁果君臣以相戒。勞，力到翻。種，章勇翻。〕如薛仁果君臣，豈可不以為前鑑也！」己巳，以劉文靜為戶部尚書，領陝東道行臺左僕射；復殷開山爵位。〔先是劉文靜、殷開山皆以淺水原之敗除名。〕
34李密驕貴日久，又自負歸國之功，朝廷待之不副本望，〔事見上。〕鬱鬱不樂。〔樂，音洛。〕嘗遇大朝會，密為光祿卿，當進食，〔六典：光祿卿之職，掌邦國酒醴、膳羞之事，總太官、珍羞、良醞、掌醢四署之官，屬朝會燕饗，則節其等差，量其豐約以供焉。故當進食。朝，直遙翻。〕深以為恥；退，以告左武衛大將軍王伯當。伯當心亦怏怏，〔怏，於兩翻。〕因謂密曰：「天下事在公度內耳。今東海公在黎陽，〔密封徐世勣為東海公。〕襄陽公在羅口，〔襄陽公，未知為誰。按密張善相時為伊州刺史，據襄城，自襄城北出則羅口。蓋李密封善相為襄城公，伯當指言之也。「襄陽公」，疑當作「襄城公」。〕河南兵馬，屈指可計，豈得久如此也！」密大喜，乃獻策於上曰：「臣虛蒙榮寵，安坐京師，曾無報效；山東之眾皆臣故時麾下，請往收而撫之。馮藉國威，取王世充如拾地芥耳！」〔顏師古曰：地芥，謂草芥之橫在地上者；府而拾之，言易而必得也。〕上聞密故將士多不附世充，亦欲遣密往收之，羣臣多諫曰：「李密狡猾好反，〔將，即亮翻。好，呼到翻。〕今遣之，如投魚於泉，放虎於山，必不反矣！」上曰：「帝王自有天命，非小子所能取。借使叛去，如以蒿箭射蒿中耳！〔蒿，蓬蕭之屬，叢生於地，人皆賤其無用。剡蒿為箭，射之蒿中，言其無用而不足惜也。北齊源文宗曰：「國家視淮南同於蒿箭，」蓋蒿箭之言尚矣。射，而亦翻。〕今使二賊交鬬，吾可以坐收其弊。」辛未，遣密詣山東，收其餘眾之未下者。密請與賈閏甫偕行，上許之，命密及閏甫同升御榻，賜食，傳飲飜酒曰：「吾三人同飲是酒以明同心，善建功名，以副朕意。丈夫一言許人，千金不易。有人確執不欲弟行，〔上呼李密為弟。〕朕推赤心於弟，非他人所能間也。」〔間，古莧翻。〕密、閏甫再拜受命。上又以王伯當為密副而遣之。〔考異曰：高祖實錄：「未幾，聞其下兵皆不附王世充，令密收集餘眾以圖洛陽。密言於高祖曰：『臣入朝日淺，不願違離。又在朝公卿，未甚委信，願得陛下腹心左右與臣同去。』高祖曰：『朕推赤心於人，終無疑阻，但有益國利人，即當專決。』」今從蒲山公傳。〕
35有大鳥五集於樂壽，〔樂，音洛。〕羣鳥數萬從之，經日乃去。竇建德以為己瑞，改元五鳳。宗城人有得玄圭獻於建德者，宋正本及景城丞會稽孔德紹皆曰：「此天所以賜大禹也，〔隋志：宗城縣屬清河郡，舊曰廣宗，仁壽元年改焉，避煬帝諱也。景城縣屬河間郡，舊曰成平，開皇十八年改。隋改越州為會稽郡。禹平水土，錫玄圭，告厥成功，蓋堯錫之也。宋正本等引為天瑞以諂建德，過矣。隋，縣置令、丞。會，古外翻。〕請改國號曰夏。」〔竇建德初稱長樂王。夏，戶雅翻。〕建德從之。以正本為納言，德紹為內史侍郎。
初，王須拔掠幽州，中流矢死，〔中，竹仲翻。考異曰：革命記雲：「須拔眾散奔突厥，突厥以為南面可汗。」今從唐書。〕其將魏刀兒代領其眾，據深澤，掠冀、定之間，〔隋志，深澤縣屬博陵郡。劉昫曰：治滹沱河北。宋白曰：以界內水澤深廣名縣。時復信都郡為冀州，博陵郡為定州。將，即亮翻。〕眾至十萬，自稱魏帝。建德偽與連和，刀兒弛備，建德襲擊破之，遂圍深澤；其徒執刀兒降，建德斬之，盡並其眾。〔降，戶江翻。〕
易、定等州皆降，唯冀州刺史麴稜不下。〔麴稜時附於唐。〕稜伲崔履行，暹之孫也，〔崔暹事齊高氏父子，以不畏強禦稱。〕自言有奇術，可使攻者自敗，稜信之。履行命守城者皆坐，毋得妄鬬，曰：「賊雖登城，汝曹勿怖，〔怖，普布翻。〕吾將使賊自縛。」於是為壇，夜，設章醮，然後自衣衰絰，〔衣，於既翻。衰，倉回翻。絰，徒結翻。〕杖竹登北樓慟哭；又令婦女升屋四面振裙。建德攻之急，稜將戰，履行固止之。俄而城陷，履行哭猶未已。〔自古以來，信妖人之言以喪師亡城者多矣，然後世之人猶有信而不悟者，若高駢、李守貞之徒是也。〕建德見稜曰：「卿忠臣也！」厚禮之，以為內史令。
36十二月，壬申，詔以秦王世民為太尉、使持節、陝東道大行臺，〔使，疏吏翻。〕其蒲州、河北諸府兵馬並受節度。〔復以河東郡為蒲州。河北，謂大河以北，黎、相之地。諸府，諸總管府。〕
37癸酉，西突厥曷娑那可汗〔厥，九勿翻。娑，蘇何翻。可，從刊入聲。汗，音寒。降戶江翻。〕自宇文化及所來降。〔隋煬帝曷娑那自從，煬帝弒，從化及。〕
38隋將堯君素守河東，〔將，即亮翻。〕上遣呂紹宗、韋義節、獨孤懷恩相繼攻之，俱不下。〔義寧元年九月，屈突通留堯君素守河東，呂紹宗攻之不克；以韋義節代之，又不克；武德元年九月，以獨孤懷恩代之，仍不下。〕時外圍嚴急，君素為木鵝，置表於頸，具論事勢，浮之於河；河陽守者得之，達於東都。皇泰主見而歎息，拜君素金紫光祿大夫。龐玉、皇甫無逸自東都來降，上悉遣詣城下，為陳利害，〔為，於偽翻。〕君素不從。〔考異曰：高祖實錄：「令宇文士及為陳利害。」按宇文化及為竇建德所擒，士及乃自歸於唐。實錄誤也。今從隋書。〕又賜金券，許以不死。其妻又至城下，謂之曰：「隋室已亡，君可自苦！」君素曰：「天下名義，非婦人所知！」引弓射之，應弦而倒。〔射，而亦翻。考異曰：實錄雲：「妻號慟而去。」今從隋書。〕君素亦自知不濟，然志在守死，每言及國家，未嘗不歔欷。〔歔，音虛。欷，音希，又許既翻。〕謂將士曰：「吾昔事主上於藩邸，〔隋書堯君素傳：煬帝為晉王，君素以左右從。〕大義不得不死。必若隋祚永終，天命有屬，〔屬，之慾翻。〕自當斷頭以付諸君，聽君等持取富貴。〔斷，丁管翻。〕今城池甚固。倉儲豐備，大事猶未可知，不可橫生心也！」〔橫，戶孟翻。〕君素性嚴明，善御眾，下莫敢叛。久之，倉粟盡，人相食；又獲外人，微知江都傾覆。丙子，君素左右薛宗、李楚客殺君素以降，傳首長安。〔降，戶江翻；下同。〕君素遣朝散大夫解人王行本將精兵七百在他所，〔解，漢古縣也，後魏曰安定，西魏改曰南解，又改曰綏化，又曰虞鄉；武德元年，更名解縣，別置虞鄉縣，並屬蒲州。朝，直遙翻。散，悉亶翻。解，戶買翻。將，即亮翻。〕聞之，赴救不及，因捕殺君素者黨與數百人，悉誅之，復乘拒守，〔復，扶又翻，又音如子。〕獨孤懷恩引兵圍之。
39丁酉，【章：十二行本「酉」作「醜」；乙十一行本同；孔本同；張校同。】隋襄平太守鄧暠以柳城、北平二郡來降，以暠為營州總管。〔隋置襄平、柳城郡，皆在遼西郡柳城縣界。北平郡，即平州盧龍之地。時復以遼西郡為營州。守，式又翻。暠，工老翻。〕
40辛巳，太常卿鄭元暃擊朱粲於商州，破之。〔復以上洛郡為商州。暃，殊玉翻。〕
41初，宇文化及遣使招羅藝，藝曰：「我隋臣也。」斬其使者，為煬帝發喪，臨三日。〔使，疏吏翻。為，於偽翻。臨，力鴆翻。〕竇建德、高開道各遣使招之，藝曰：「建德、開道，皆劇賊耳！吾聞唐公已定關中，人望歸之。此真吾主也，吾將從之，敢沮議者斬！」〔沮，在呂翻。〕會張道源慰撫山東，藝遂奉表，與漁陽、上谷等諸郡皆來降。癸未，詔以藝為幽州總管。〔隋大業初，置漁陽郡於無終。唐復以涿郡為幽州。考異曰：創業注：「藝以武德元年二月降。」舊雲三年，新書雲二年，皆誤也。今從實錄。〕薛萬均，世雄之子也，〔薛世雄死見一百八十四卷義寧元年。〕與弟萬徹俱以勇略為藝所親待，詔以萬均為上柱國、永安郡公，萬徹為車騎將軍、武安縣公。〔唐制，上柱國、郡公皆正二品，縣公從二品；車騎將軍則諸衛郎將之職也，正五品。騎，奇寄翻；下同。〕
竇建德既克冀州，兵威益盛，帥眾十萬寇幽州。〔帥，讀曰率；下同。〕藝將逆戰，萬均曰：「彼眾我寡，出戰必敗，不若使羸兵背城阻水為陳，〔羸，倫為翻。背，蒲妹翻。陳，讀曰陣。〕彼必渡水擊我。萬均請以精騎百人伏於城旁，俟其半渡擊之，蔑不勝矣。」藝從之。建德果引兵渡水，萬均邀擊，大破之。建德竟不能至其城下，乃分兵霍堡及雍奴等縣，〔霍堡，蓋世亂，霍氏宗黨築堡以自固，因以為名。雍奴，漢古縣，唐志屬幽州，天寶改為武清縣。〕藝復邀擊，敗之。〔復，扶又翻。敗，補邁翻。〕凡相拒百餘日，建德不能克，乃還樂壽。〔樂，音洛。〕
藝得隋通直謁者溫彥博，以為司馬。〔隋煬帝置謁者臺，有司朝謁者、通事謁者、通直謁者、將事謁者。〕藝以幽州歸國，彥博贊成之；詔以彥博為幽州總管府長史，未幾，徵為中書侍郎。〔長，知兩翻。幾，居豈翻。〕兄大雅，時為黃門侍郎，與彥博對居近密，〔黃門侍郎居門下省，謂之東省；中書侍郎居中書省，謂之西省；故曰對居近密。〕時人榮之。
42以西突厥曷娑那可汗為歸義王，〔厥，九勿翻。娑，素那翻。可，從刊入聲。汗，音寒。〕曷娑那獻大珠，上曰：「珠誠至寶；然朕寶王赤心，殊無所用。」竟還之。
43乙酉，車駕幸周氏陂，過故墅。【章：十二行本「墅」下有「丁亥還宮」四字；乙十一行本同；孔本同； 張校同；退齋校同。】〔水經註：白渠尾入櫟陽而東南注於渭。故渠逕漢丞相周勃冢南，冢北有弱亞夫冢，故渠東南有周氏曲渠，又南逕漢景帝陵南，又東南注於 渭。周氏曲，即周氏陂也，在高陵縣界。故墅，在高陵縣西十里店，上舊所居也；武德六年，名龍躍宮。〕
44初，羌豪旁企地以所部附薛舉，〔旁，步光翻，羌姓也。〕及薛仁果敗，企地來降，留長安。企地不樂，〔企，去智翻。樂，音洛。〕帥其眾數千叛，入南山，出漢川，〔帥，讀曰率。此自長安南山諸谷出漢川。漢川，即漢中。〕所過殺掠。武候大將軍龐玉擊之，為企地所敗。〔敗，補邁翻。〕企地【據張校補。】行至始州，〔普安，漢梓潼縣，廣漢郡治焉；宋置南安郡，梁置南梁州，後改安州，西魏改為始州；大業初，改為普安郡，唐復為始州，先天二年，改為劍州。〕掠女子王氏，與俱醉臥野外；王氏拔其佩刀，斬首送梁州，〔唐改漢川郡為梁州。〕其眾遂潰。詔賜王氏號為崇義夫人。
45壬辰，王世充帥眾三萬圍穀州，〔新安縣，後周置中州及東垣縣，州尋廢；開皇十六年置穀州，仁壽四年州廢，又廢新安入東垣；大業初，改名新安縣，屬河南郡；義寧二年，破段達，置新安郡；武德元年，改穀州，取穀水為名。帥，讀曰率。〕刺史任緕拒卻之。〔任，音壬。緕，古回翻。〕
46上使李密分其麾下之半留華州，〔周宣王封其弟友於鄭，自漢以來為鄭縣；後魏置東雍州及華山郡，西魏改曰華州；開皇初，州廢；大業初，郡廢為鄭縣，屬京兆郡；義寧元年，析京兆之鄭、華陰置華陰郡，尋改華州。華，戶化翻。〕將其半出關。〔將，即亮翻。〕長史張寶德預在行中，恐密亡去，罪相及；上封事，言其必叛。〔長，知兩翻。上，時掌翻。〕上意乃中變，又恐密驚駭，乃降敕書勞來，〔勞，力到翻。來，力代翻。〕令密留所部徐行，單騎入朝，更受節度。〔騎，奇寄翻。朝，直遙翻。〕
密至稠桑，得敕，謂賈閏甫曰：「敕遣我去，無故復召我還，〔稠，直留翻。復，扶又翻。〕又子曏雲，『有人確執不許』，此譖行矣。吾今若還，無復生理，不若破桃林縣，〔開皇十六年，分閿鄉、陝置桃林縣，取古桃林之塞以名縣也，在陝西四十五里。〕收其兵糧，北走渡河。比信達熊州，〔宜陽縣，後魏置宜陽郡，東魏置陽州，後周改曰熊州，開皇初，郡廢，大業初，州廢，屬河南郡。義寧二年，破段達，置宜陽郡。武德元年，置熊州，取熊耳山以名州。杜佑曰：熊州，今福昌縣。比，必寐翻。〕吾已遠矣。苟得至黎陽，大事必成。〔言欲就徐世勣也。〕公意如何﹖」閏甫曰：「主上待明公甚厚；況國家姓名，著在圖讖，〔讖，楚譖翻。〕天下終當一統。明公既已委質，〔質，職日翻。〕復生異圖；〔復，扶又翻；下同。〕任緕、史萬寶據熊、穀二州，〔任，音壬。緕，古回翻。〕此事朝舉，彼兵夕至，雖克桃林，兵豈暇集，一稱叛逆，誰復容人！為明公計，不若且應朝命，〔朝，直遙翻。〕以明元無異心，自然浸潤不行；〔論語曰：浸潤之譖不行焉。閏甫引此。〕更欲出就山東，徐思其便可也。」密怒曰：「唐使吾與絳、灌同列，何以堪之！〔言不得如韓、彭割地而王使與周勃、灌嬰同列。〕且讖文之應，彼我所共。今不殺我，聽使東行，足明王者不死；縱使唐遂定關中，山東終為我有。天與不取，乃欲束手投人！公，吾之心腹，何意如是！若不同心，當斬而後行！」閏甫泣曰：「明公雖雲應讖，近察天人，稍已相違。今海內分崩，人思自擅，強者為雄；明公奔亡甫爾，誰相聽受！且自翟讓受戮之後，〔翟，萇伯翻。〕人皆謂明公棄恩忘本，今日誰肯復以所有之兵束手委公乎！彼必慮公見奪，逆相拒抗，一朝失勢，豈有容足之地哉！自非荷恩殊厚者，詎肯深言不諱乎！〔荷，下可翻。〕願明公熟思之，但恐大福不再。〔楚靈王之言。〕苟明公有所措身，閏甫亦何辭就戮！」密大怒，揮刃欲擊之；王伯當等固請，乃釋之。閏甫奔熊州。伯當亦止密，以為未可；密不從。伯當乃曰：「義士之志，不以存亡易心。公必不聽，伯當與公同死耳，然恐終無益也。」
密因執使者，斬之。庚子旦，密紿桃林縣官曰：「奉詔蹔還京師，〔使，疏吏翻。紿，徒亥翻。蹔，與暫同。〕家人請寄縣舍。」乃簡驍勇數十人，著婦人衣，戴冪{四離}，〔驍，堅堯翻。著，側略翻。冪，莫狄翻。{四離}，音離。〕藏刀裙下，詐為妻妾，自帥之入縣合，〔帥，讀曰率；下同。〕須臾，變服突出，因據縣城。驅掠徒眾，直趣南山，〔趣，七喻翻，又逡須翻。〕乘險而東，遣人馳告故將伊州刺史襄城張善相，令以兵應接。〔五代志：襄城郡，東魏置北荊州；後周改曰和州；開皇初，改曰伊州；大業初，改曰汝州，尋改為郡。李密復開皇舊州名。杜佑曰：伊州，今陸渾縣。將，即亮翻。相，息亮翻。〕
右翊衛將軍史萬寶鎮熊州，謂行軍總管盛彥師曰：「李密，驍賊也，〔驍，堅堯翻。〕又輔以王伯當，今決策而叛，殆不可當也。」彥師笑曰：「請以數千之眾邀之，必梟其首。」〔梟，古堯翻。〕萬寶曰：「公以何策能爾﹖」彥師曰：「兵法尚詐，不可為公言之。」〔為，於偽翻。〕即帥眾踰熊耳山〔熊耳山，在熊州南。〕南，據要道，〔南字當屬上句。〕令弓弩夾路乘高，刀楯伏於溪谷，〔楯，食尹翻。〕令之曰：「俟賊半渡，一時俱發。」或問曰：「聞李密欲向洛州，而公入山，何也﹖」〔洛州，謂洛陽。〕彥師曰：「密聲言向洛，實欲出人不意，走襄城，就張善相耳。〔走，音奏。相，息亮翻。〕若賊入谷口，我自後追之，山路險隘，無所施力，一夫殿後，必不能制。〔殿，丁練翻。〕今吾先得入谷，擒之必矣。」
李密既渡陝，以為餘不足慮，〔陝州之兵既不能邀密，密自以為踰山而南，他無邀阻，不足慮也。陝，失冉翻。〕遂擁眾徐行，果踰山南出。彥師擊之，密眾首尾斷絕，不得相救，遂斬密及伯當，俱傳首長安。〔考異曰：河洛記：「密因執驛使者斬之，曉入桃林，詐縣官翻據縣，城中驚悸，莫敢當者；驅掠畜產趨南山。時右翊衛將軍、上柱國、太平公史萬寶在熊州，既聞密叛，遣將劉善武領兵追躡。善武兄善績往在洛口，為密所屠，善武因此發憤，志在取密，十日十夜，倍道兼行，百方羅捕，無暫休息。追至陸渾縣南七十里，與密相及，連戰轉鬬，一步一前，驅密於邢公山，與王伯當死之。」今從實錄及舊書。〕彥師以功賜爵葛國公，【章：十二行本「公」下有「拜武衛將軍」五字；乙十一行本同；孔本同；張校同；退齋校同。】仍領熊州。〔「領」，當依舊書作「鎮」。〕
李世勣在黎陽，上遣使以密首示之，告以反狀。世勣北面拜伏號慟，表請收葬；〔使，疏吏翻。號，戶刀翻。〕詔歸其屍。世勣為之行服，備君臣之禮。〔世勣以此受知於太宗。為，於偽翻。〕大具儀衛，舉軍縞素，葬密於黎陽山南。〔縞，工老翻。〕密素得士心，哭者多歐血。
47隋右武衛大將軍李景守北平，高開道圍之，歲餘不能克。遼西太守鄧景將兵救之，景帥其眾遷於柳城；〔守，式又翻。暠，古老翻。將，即亮翻。帥，讀曰率；下同。〕後將還幽州，於道為盜所殺。開道遂取北平，進陷漁陽郡，有馬數千匹，眾且萬，自稱燕王，改元始興，〔考異曰：實錄、唐書皆無開道年號。柳璨註正閏位曆年號天成，李昉歷代年號亦如之。宋庠紀年通譜：「開道年號始興，雲出歷代紀要錄。」此號未知孰是。今從紀要。〕都漁陽。
懷戎沙門高曇晟〔劉昫曰：懷戎，後漢之潘縣，屬上谷郡；北齊改為懷戎縣；隋屬幽州涿郡。曇，徒含翻。晟，承正翻。〕因縣令設齋，士民大集，曇晟與僧五千人擁齋眾而反，殺縣令及鎮將，〔將，即亮翻。〕自稱大乘皇帝，立尼靜宣為邪輸皇后，〔釋氏以人之性識根業各差，故有大乘、小乘之說。〕改元法輪。遣使招開道，立為齊王。開道帥眾五千人歸之，〔使，疏吏翻。帥，讀曰率。〕居數月，襲殺曇晟，悉並其眾。
48有犯法不至死者，上特命殺之。監察御史李素立諫曰：〔六典：監察御史，蓋取秦監郡御史以名官。晉孝武太元中，創置檢校御史。後周秋官府，有司憲旅下士，隋初改為監察御史，從八品上。監，工銜翻。〕「三尺法，王者所與天下共也；〔漢書：客謂杜周曰：「君為廷尉，不循三尺法。」孟康註雲：以三尺竹簡書法律也。〕法一動搖，人無所措手足。陛下甫創洪業，柰何棄法！臣忝法司，不敢奉詔。」上從之。自是特承恩遇，命所司授以七品清要官；所司擬雍州司戶，〔雍，於用翻。〕上曰：「此官要而不清。」又擬祕書郎，上曰：「此官清而不要。」遂擢授侍御史。〔六典：侍御史，從六品上。杜佑曰：唐侍御史之職有四，謂推、彈、公廨、雜事。推者，掌推鞫；彈者，掌彈舉；公廨，知公廨事；雜事，臺事總悉判之。〕素立，義深之曾孫也。〔李義深，趙郡著姓，事高齊，史雲人位兼美。〕
上以舞胡安比【嚴：「比」改「叱」。】奴為散騎侍郎。〔散，悉亶翻。騎，奇寄翻。〕禮部尚書李綱諫曰：「古者樂工不與士齒，雖賢如子野、師襄，皆【章：十二行本「皆」下有「終身繼」三字；乙十一行本同；孔本同；張校同；退齋校同。】世不易其業。〔子野，晉樂師曠字。襄，魯樂師。〕唯齊未封曹妙達為王，安馬駒為開府，有國家者以為殷艦。〔齊後主亡國，亦此之由。詩云：殷監不遠，在夏後之世。〕今天下新定，建義功臣，行賞未遍，高才碩學，猶滯草萊，而先擢舞胡為五品，使鳴玉曳組，趨翔廊廟，〔組，則古翻。〕非所以規模後世也。」上不從，曰：「吾業已授之，不可追也。」
陳嶽論曰：受命之主，發號出令，為子孫法；一不中理，則為厲陛。〔中，竹仲翻。〕今高祖曰「業已授之，不可追」，苟授之而是，則已；授之而非，胡不可追歟！君人之道，不得不以「業已授之」為誡哉！
49李軌吏部尚書梁碩，有智略，軌常倚之以為謀主。碩見諸胡浸盛，陰勸軌宜加防察，由是與戶部尚書安脩仁有隙。〔其後安脩仁兄弟縛軌以歸於唐，卒如梁碩所慮。〕軌子仲琰嘗詣碩，碩不為禮，乃與脩仁共譖碩於軌，誣以謀反，軌酖碩，殺之。有胡巫謂軌曰：「上帝當遣玉女自天而降。」軌信之，發民築臺以候玉女，勞費甚廣。河右饑，人相食，軌傾家財以賑之；不足，欲發倉粟，〔賑，津忍翻。〕召羣臣議之，曹珍等皆曰：「國以民為本，豈可愛倉粟而坐視其死乎！」謝統師等皆故隋官，心終不服，〔謝統師等為軌所執，見一百八十四卷義寧元年七月。〕密與羣胡為黨，排軌故人，乃詬珍曰：〔詬，苦候翻。〕「百姓餓者自是嬴弱，勇壯之士終不至此。國家倉粟以備不虞，豈可散之以飼羸弱！〔羸，倫為翻。飼，祥吏翻。〕僕射苟悅人情，不為國計，非忠臣也。」軌以為然，由是士民離怨。〔為李軌敗亡張本。〕
