△卷第二百一十六
唐紀三十二〔起強圉大淵獻（丁亥）十二月，盡昭陽大荒落（癸巳），凡六年有奇。〕
玄宗至道大聖大明孝皇帝下之上
天寶六載（丁亥、七四七）載，子亥翻。〕
1十月，己巳，上以仙芝為安西四鎮節度使，徵靈詧入朝，〔使，疏史翻。朝，直遙翻。〕。靈詧大懼。仙芝見靈詧，趨走如故，靈詧益懼。副都護京兆程千里、押牙畢思琛及行官王滔等，〔押牙者，盡管節度使牙內之事。行官，主將命往來京師及鄰道及巡內郡縣。琛，醜林翻。〕皆平日構仙芝於靈詧者也，仙芝面責千里、思琛曰：「公面如男子，心如婦人，何也﹖」又捽滔等，欲苔之，〔捽，才沒翻。笞，醜之翻。〕既而皆釋之，謂曰：「吾素所恨於汝者，欲不言，恐汝懷憂；今既言之，則無事矣。」軍中乃安。
初，仙芝為都知兵馬使，猗氏人封常清，少孤貧，細瘦類目，〔少，詩照翻。類，盧對翻。〕一足偏短，求為仙芝傔，不納。常清日候仙芝出入，不離其門，凡數十日，〔傔，苦念翻。離，力智翻；下離席同。〕仙芝不得已留之。會達奚部叛，夫蒙靈詧使仙芝追之，斬獲略盡。常清私筰捷書以示仙芝，皆仙芝心所欲言者，由是一府奇之。仙芝為節度使，即署常清判官；仙芝出征，常為留後。〔唐諸使之屬，判官位次副使，盡總府事。又節度使或出征，或入朝，或死而未有代，皆有知留後事，其後遂以節度留後為稱；至我朝遂以留後為承宣使，資序未應建節者為之。〕仙芝乳母子鄭德詮為郎將，〔將，即亮翻。〕仙芝遇之如兄弟，使典家事，威行軍中。常清嘗出，德詮自後走馬突之而過。常清至使院，〔使院，留後治事之所；節度使便坐治事，亦或就使院。使，疏史翻。〕使召德詮，每過一門，輒闔之，既至，常清離席謂曰：「常清本出寒微，郎將所知。今日中丞命為留後，〔離，力智翻。中丞謂高仙芝。唐邊鎮諸帥或帶御史中丞、大夫時，隨其所帶官稱之。〕郎將何得於眾中相陵突！」因叱之曰：「郎將須蹔死以肅軍政。」〔蹔，與暫同。〕遂杖之六十，面仆地，曳出。仙芝妻及乳母於門外號哭救之，不及因以狀白仙芝，仙芝覽之，驚曰：「已死邪﹖」及見常清，遂不復言，〔號，戶高翻。復，扶又翻。〕常清亦不之謝。軍中畏之愓。〔史言封常清能治軍政，亦緣高仙芝不以私親撓法。惕，他歷翻。〕
自唐興以來，邊帥皆用忠厚名臣，不久任，不遙領，不兼統，功名著者往往入為宰相。〔如李靖、李勣、劉仁軌、婁師德之類是也。開元以來，薛訥、郭元振、張嘉貞、王晙、張說、杜暹、蕭嵩、李適之等亦皆自邊帥入相。帥，所類翻。〕其四夷之將，雖才略如阿史那社爾、契苾何力猶不專大將之任，皆以大臣為使以制之。〔社爾討高昌，侯君集為元帥；何力討高麗，李勣為元帥。將即亮翻。契，欺訖翻。苾，毗必翻。使，疏吏翻。〕及開元中，天子有吞四夷之志，為邊將者十餘年不易，始久任矣；〔王晙、郭知運、張守珪之類是也。〕皇子則慶、忠諸王，宰相則蕭嵩、牛仙客，始遙領矣；〔諸王事見二百十三卷開元十五年。蕭嵩事見十七年，牛仙客事見二百十四卷二十四年。〕蓋嘉運、王忠嗣專制數道，始兼統矣。〔蓋嘉運事見二百十四卷開元二十八年。王忠嗣事見上卷五載。蓋，古合翻。〕李林甫欲杜邊帥入相之路，以胡人不知書，乃奏言：「文臣為將怯當矢石，不若用寒畯胡人；〔寒，謂卑賤。畯，嘗有事農耕者也。畯音俊。〕胡人則勇決習戰，寒族則孤立無黨，陛下誠以恩洽其心，彼必能為朝廷盡死。」〔為，於偽翻，〕上悅其言，始用安祿山。至是，諸道節度盡用胡人，〔安祿山、安思順、哥舒翰、高仙之，皆胡人也。〕精兵鹹戍北邊，天下之勢偏重，卒使祿山傾覆天下，皆出於林甫專寵固位之謀也。〔卒，子恤翻。〕
七載（戊子，七四八）
1夏，四月，辛丑，左監門大將軍、知內待省事高力士加驃騎大將軍。〔知內侍省事自此始。唐制：勳階二十九，驃騎大將軍為之首，從一品。監古銜翻。驃，匹妙翻。騎，奇寄翻。〕力士承恩歲久，中外畏之，太子亦呼之為兄，諸王公呼之為翁，駙馬輩直謂之爺。〔爺，以遮翻，俗呼父為爺。〕自李林甫、安祿山輩皆因之以取將相。其家富厚不貲。〔將，即亮翻。相，悉亮翻。貲，即移翻；不貲，言不可算計也。〕於西京作寶壽寺，寺鐘成，力士作齋以慶之，舉朝畢集。〔宋璟若在，必不預斯集矣。朝，直遙翻。〕擊鐘一杵，施錢百緡，〔施豉翻。〕有求媚者至二十杵，少者不減十。然性和謹少過，善觀時俯仰，不敢驕橫，故天子終親任之，士大夫亦不疾惡也。〔少，始紹翻。橫，戶孟翻。惡，烏路翻。〕
2五月，壬午，羣臣上尊號日開元天寶聖文神武應道皇帝；〔上，時掌翻。〕赦天下，免百姓來載租庸，擇後魏子孫一人為三恪。〔三恪、二王後，註已見前。杜佑曰：周得天下，封夏、殷二王後，又封舜後，謂之恪。恪，敬也；義取王之所敬，故曰三恪。天寶十三載，公卿議曰：三恪、二王之議，有三說焉。一曰，二王之前，更立三代之後為三恪。此據樂記「武王克商，未及下車封黃帝、堯舜之後，下車封夏、殷之後」而言。一曰，二王之前，但存一代，通二王為恪。此據左傳「但封胡公以備三恪」，明王者所敬先王有二，更封一代以備三恪。三雲，二王之後為一恪，妻之父母二恪，夷狄之君為三恪。此據「王有不臣者二三」而言之。梁崔靈恩雲：三說以初為長。按二王、三恪，經無正文，靈恩據禮記，遂以為通存丕代，竊恐未安。記雲：尊賢不過二代；第三代者，雖遠難師法，豈得不錄其後！故亦存之，示敬其道而已，因謂之三恪。故左傳雲：「封胡公以備三恪。」足知其無五代也。況歷代至今，皆以三代為三恪焉。以此考，蓋以後魏子孫與周、陏子孫為三恪也。明年，尋罷魏後；註又見後。〕
3六月，庚子，賜安祿山鐵券。
4度支郎中兼侍御史楊釗善窺上意所愛惡而迎之，以聚斂驟遷，歲中領十五餘使。〔釗，音昭。斂，力贍翻。惡，烏路翻。使，疏史翻。洪邁隨筆曰：楊國忠為度 支郎，領十五餘使，至宰相，凡領四十餘使，新、舊唐史皆不詳載其職。按其拜相制前銜雲：御史大夫、判度支、權知太府卿事、兼蜀郡長史、劍南節度，支度，營 田等副大使、本道兼山南西道採訪處置使、兩京太府出納監倉、祠祭、木炭、宮市、長春.九成宮等使、關內道及京畿採訪處置使，拜右相，兼史部尚書、集賢殿. 崇玄館學士、修國史、太清.紫微宮使；　自於所領，又有管當租庸、鑄錢等使。以是觀之，概可見矣。〕甲辰，遷給事中，兼御中丞丞，專判度支事，〔度，徒洛翻。〕恩幸日隆。
蘇冕論曰：官分職，各有司存。政有恆而易守，〔恆，戶登翻。〕事歸本而難失經之遠之理，捨此 奚據!洎姦臣廣言利以邀恩，多立使以示寵，〔洎，其翻。〕刻下民以厚斂，張虛數以獻狀；上心蕩而益奢，人望怨而成禍；使天子有司守其位而無其 事，受厚祿而虛其用，宇文融首唱其端，楊慎矜、王鉷繼遵其軌，〔鉷，戶公翻。〕楊國忠終成其亂。仲尼雲：寧有盜臣而無聚斂之臣。〔記大學：百乘之家，不畜聚斂之臣；與其有聚斂之臣，寧有盜臣。〕誠哉是言！前車既覆，後轍未改，求達化本，不亦難乎！
5冬，十月，庚戌，上幸華清宮。
6十一月，癸未，以貴妃姊適崔氏者為韓國夫人，適裴氏者為虢國夫人，適柳氏者為秦夫人。三人皆有才色，上呼之為姨，出入宮掖，並承恩澤，勢傾天下。每命婦入見，〔姊蔣兕翻。掖，音亦。命婦，外命婦也。見，賢遍翻。〕玉真公主等皆讓不敢就位。〔玉真公主，睿宗之女。〕三姊與銛、錡五家，凡有請託，府縣承迎，峻於制敕；四方賂遺，〔銛，醜廉翻。錡，魚奇翻。遺，於季翻；下獻遺同。〕輻湊其門，惟恐居後，朝夕如市。十宅諸 王及百孫院婚嫁，〔十王宅、百孫院，見二百十三卷開元十五年。〕皆以錢千緡賂韓、虢使請，無不如志。上所賜與及四方獻遺，五家如一。競開第舍，極其壯麗， 一堂之費，動踰千萬；既成，見他人有勝己者，輒毀而改為。虢國尤為豪蕩，一旦，帥工徒突入韋嗣立宅，即撤去舊屋，〔緡，彌賓翻。帥，讀日率。去，羌呂翻。〕自為新第，但授韋氏以隙地十畝而已。中堂既成，召工圬墁，〔圬，音烏。墁，謨官翻。〕約錢二百萬；復求賞技，〔復，扶又翻。技，巨綺翻。〕虢國以絳羅五百段賞之，嗤而不顧，曰：「請取螻蟻、蜥蜴，〔嗤，醜之翻。蜥，先擊翻。蜴，羊益翻。師古曰：爾雅雲：蠑螈，蜥蜴；蝘蜓，守宮。是則一類耳。楊雄方言云：在澤中者謂之蜥蜴。〕記其數堂中，苟失一物，不敢受直。」
7十二月，戊戌，或言玄元皇帝降於朝元閣〔上於華清宮中起老君殿，殿之北為朝元閣，以或言老君降於此，改日降聖閣。〕制改會昌縣曰昭應，廢新豐入昭應。辛酉上還宮。〔自溫泉宮。還，從宣翻，又音如字。〕
8哥舒翰築神威軍於青海上，吐蕃至，翰擊破之。又築城於青海中龍駒島，〔吐，從暾入聲。青海周八九百里，中有山，須冰合遊牝馬其上，明年生駒號龍種，故謂之龍駒島。〕謂之應龍城，吐蕃屏跡不敢近青海。〔屏，必郢翻。近，其靳翻。〕
9是歲，雲南王歸義卒，子閤羅鳳嗣，以其子鳳迦異為陽瓜刺史。〔卒，子恤翻。嗣祥史翻。南詔王父子相繼，其子必以父號下一字冠於己所號之上。歸義本號皮邏閤　，帝賜名歸義，其子號閤羅鳳，是以「閤」字冠其號之上也。閤羅鳳之子號鳳迦異，是以「鳳」字冠其號之上也。其後至豐祐乃革其舊。開元二十六年考異不取此說，然二百四十三卷穆宗之長慶四年，則又書豐祐不與父連名事。〕
八載（乙丑，七四九）
1春，二月，戊申，引百官觀左藏，〔唐六典曰：周禮有外府中士，主泉藏之在外者，掌邦布之入出，以供百物而待邦用者也。又有職幣上士、中士，主貨幣之入者也。並今左之職。至秦、漢，則分在司農、少府。後漢，少府屬官有中藏府令、丞，掌中藏幣帛金銀貨物；魏氏因之。 晉少府屬官有左、右藏令。東晉御史九人，各掌一曹，有庫曹御史後，復分庫曹，置外左庫、內左庫。宋文帝省外左庫，而內左庫直曰左庫。齊、梁、陳有右藏庫而 無左藏。北齊太府寺統左、右藏令、丞。後周有外府上士、中士。陏有左、右藏署令、丞。唐左藏有東庫、西庫、朝堂庫，又有東都庫。餘按雍錄：太極宮中東左藏 庫，西左藏庫；東庫在恭禮門之東，西庫在安仁門之西。大明宮中有左藏庫，在麟德殿之左。又有右藏署令，掌邦國寶貨雜物；而天下賦調之正數錢物，則皆歸左藏也。藏，徂浪翻；下帑藏同。〕賜帛有差。是時州縣殷富，倉庫積粟帛，動以萬計。楊釗奏請所在糶變為輕貨，及徵丁租地稅皆變布帛輸京師；屢奏帑藏充牣，古今罕儔，故上帥羣臣觀之，〔釗，音昭。帥，讀曰率。〕賜釗紫衣金魚以賞之。上以國用豐衍，故視金帛如糞壤，賞賜貴寵之家，無有限極。
2三月，朔方節度等使張齊丘於中受降城西北五百餘裏木剌山築橫塞軍，以振遠軍使鄭人郭子儀為棋塞軍使。〔橫塞軍本名可敦城。按宋白續通典：橫塞軍，初置在飛狐，後移蔚州，開元六年張嘉貞移於古代郡大安城南，以為九姓之援，天寶十二年改為天 德軍。參考諸書，橫塞軍即橫野軍，天寶元年書「河東節度統橫野軍」，開元六年所移者也。此築橫塞軍在可敦城者也。振遠軍在單於府界。鄭縣，漢屬京兆，後魏 置東雍州，並華山縣，西魏改華州，隋開皇初廢郡，大業初廢州，復置鄭縣，屬京兆，唐屬華州。使，疏吏翻。降，戶江翻。剌，盧達翻。〕
3夏，四月鹹寧太守趙奉璋〔鹹寧郡本丹州丹陽郡，元年更郡名。守，式又翻。〕告李林甫罪二十餘條；狀未達，林甫知之，諷御史逮捕，以為妖言，杖殺之。〔妖於喬翻。〕
4先是，折衝府皆有木契、銅魚，朝廷徵發，下敕書、契、魚，〔唐制：銅魚符所以起軍旅，王畿之內，左三、右一，王畿之外，左五、右一。左者在外行用之，日從第一為首，後事須用二次發之，周而復始。木契之制，若太子監國，則王畿之內，左、右各三；王畿之外，左、右各五；庶官鎮守，則、左右各十。唐六典：符寶郎掌符節。曰木契者，所以重鎮守，慎出納；車駕巡幸，皇太子監國，有兵馬受處分者，為木契；並行軍所及領軍五百人、馬五百匹以上徵討，皆給木契；三公以下，兩京留守及諸州有兵馬受處分，亦給木契。曰銅魚符者，所以起軍旅易守長；兩京留守若諸州、諸軍、折衝府、諸處捉兵鎮守之所及宮總監，皆給魚符。程大昌演繁露曰，唐世，左魚之外又有敕牒將之故兼名魚書。先，悉薦翻。下遐嫁翻。〕都督、郡府參驗皆合，然後遣之。自募置彍騎，〔彍騎見二百一十二卷開元十三年。彍音郭，又音霍。〕府兵日益墮壞，〔墮，讀隳。〕死及逃亡者，有司不復點補；〔復，扶又翻。〕其六馱馬牛、器械糗糧，耗散略盡。〔馱，徒何翻。糗，去九翻。〕府兵入定宿衛者，謂之侍官，言其為天子侍衛也。其後本衛多以假人，役使如奴隸；長安人羞之，至以相詬病。〔記儒行曰：今眾人以儒相詬病。註雲：以儒相靳，故相戲。詬病，獚猶恥辱也。杜預雲：戲而相愧為靳。詬，音遘，又呼候翻。〕其戍邊者，又多為邊將苦使，利其死而沒其財。〔將，即亮翻；下同。〕由是應為府兵者皆逃匿，至是無兵可交。五月，癸酉，李林甫奏停折衝府上下魚書；是後府兵徒有官吏而已。〔唐府兵之制，十人為火，火有長。火備六馱馬，凡火具、烏布、幕鐵、馬盂、布槽、鍤、钁、鑿、碓、筐、斧、鉗，皆一，甲牀二，鎌二。五十人為隊。隊具火鑽一，胸馬繩一，首羈、足絆皆三，人具弓一，矢三十，胡祿橫刀、礪石、大觿、氈帽、氈裝、行縢皆一，麥飯九鬥，米二斗，皆自備。其介冑戎具藏於庫，有所徵行，則視其入而出給之；其番上宿衛者，惟給弓、矢、橫刀而已。今皆耗廢，非其舊矣。〕其折衝、果毅，又歷年不遷，士大夫亦恥為之。其彍騎之法，天寶以後，稍亦變廢，應募者皆市井負販、無賴子弟，〔孔穎達曰：白虎通雲：因井為市，故曰市井。應劭通俗文雲：市，恃也；養贍老小，恃以不匱也。俗說市井，謂至市者於井上洗濯其物香潔，及自嚴飾，乃到市也。謹按古者二十畝為一井，因為市交易，故稱市井。然則本由井田之中交易為市，故國都之市亦因曰市井。按禮制九年為井。應劭二十畝為井者，劭依漢書食貨志一井八家，家有私田百畝公田，公田十畝，餘二十畝以為井、緖、廬、舍，故言二十畝耳。因井為市，或如劭言。〕未嘗習兵。時承平日久，議者多謂中國兵可銷，於是民間挾兵器者有禁；子弟為武官，父兄擯不齒。猛將精兵，皆聚於西北，中國無武備矣。
5太白山人李渾等上言〔水經註曰：武功縣有太一山，古文以為終南，亦曰中南，亦曰太白山，在武功縣南，雲長安二百里，不知其高幾何。俗雲「武功、太白，去天三百。」杜彥遠曰：太白山南連武功山，於諸山最為秀傑，冬夏積雪，望之皓然。隋志曰：太一山在盩厔縣界。新志曰：太白在郿縣。〕見神人，言金星洞有玉板石記聖主福壽之符，命御史中丞王鉷入仙遊谷求而獲之。上以符瑞相繼，皆祖宗休烈，六月，戊申，上聖祖號曰大道玄元皇帝，上高祖諡曰神堯大聖皇帝，太宗諡日文武大聖皇帝，高宗諡曰天皇大聖皇帝，中宗諡曰孝和大聖皇帝，睿宗諡曰玄真大聖皇帝，竇太后以下皆加諡曰順聖皇后。
6辛亥，列部尚書、京兆尹蕭炅坐贓左遷汝令太守。〔汝陰郡，潁州。〕
7上命隴右節度使哥舒翰帥隴右、河西及突厥阿布思兵，益以朔方、河東兵，凡六萬三千，攻吐蕃石堡城。〔厥，九勿翻。吐，從暾入聲。〕其城三面險絕，惟一徑可上，〔上，時掌翻。〕吐蕃但以數百人守之，多貯糧食，積檑木及石，〔貯，丁呂翻。檑，盧對翻。〕唐兵前後屢攻之，不能克。翰進攻數日不拔，召裨將高秀巖、張守琴欲斬之，〔高秀巖後為安祿山守大同，蓋二人朔方、河東將也。〕二人請三日期可克；如期拔之，獲吐蕃鐵刃悉諾羅等四百人，唐士卒死者數萬，果如王忠嗣之言。〔王忠嗣言，見上卷六載。〕頃之，翰又遣兵於赤嶺西開屯田，以謫卒二千戍龍駒島，冬冰合，吐蕃大集，戍者盡沒。〔深入虜境，聲援不接，兵法曰遺人獲也。〕
8閏月，乙丑，以石堡城為神武軍，又於劍南西山索磨川置保寧都護府。〔置保寧都護，以領牂柯、吐蕃。〕
9丙寅，上謁太清宮。〔天寶元年正月，得靈符，起玄元皇帝廟於西京大寧坊，東京置於東宮積善坊臨淄舊邸，天下諸邵各置玄元像於開元觀。至二年三月十二日，改在京玄元宮為太清宮，天下諸邵為紫極宮。〕丁卯，郡臣上尊號曰開元天地大寶聖文神武應道皇帝，赦天下。禘、祫自今於太清宮聖祖前設位序正。
10秋，七月，冊突騎施移撥為十姓可汗。〔騎，奇寄翻。可，從刊入聲。汗，音寒。〕
11八月，乙亥，護密王羅真檀入朝，〔朝，直遙翻。〕請留宿衛；許之，拜左武衛將軍。
12冬，十月，乙丑，上幸華清宮。
13十一月，乙未，吐火羅葉護失裏怛伽羅遣使表稱；「朅師王親附吐蕃，〔怛，當割翻。伽，求加翻。疏吏翻。朅，丘竭翻，又去謁翻。〕困苦小勃律鎮軍，阻其糧道。臣思破兇徒，望發安西兵，以來歲正月至小勃律，六月至大勃律。」〔朅師，亦曰羯師，胡種也；與吐火羅鄰接。大勃律，或曰布露，直吐蕃西，其北即小勃律也。〕上許之。
九載（庚寅，七五〇）
1春，正月，己亥，上還宮。
2羣臣屢表請封西嶽，許之。
3二月，楊貴妃復忤旨，送歸私第。〔楊妃初忤旨，見上卷載。復，扶又翻。忤，五故翻。〕戶部郎中吉溫因宦官言於上曰：「婦人識慮不遠，違忤聖心，陛下何愛宮中一席之地，不使之就死，豈忍辱之於外舍邪﹖」〔吉溫此言，欲以自結於楊妃耳。邪，音耶。〕上亦悔之，遣中使賜以御膳。妃對使者涕泣曰：「妾罪當死，陛下幸不殺而歸之。今當永離掖庭，〔使，疏吏翻；下同。離，力智翻。掖，音亦。〕金玉珍玩，皆陛下所賜，不足為獻，惟髮者父母所與，敢以薦誠。」乃翦髮一繚而獻之。〔繚，力照翻。〕上遽使高力士召還，寵待益深。〔還，從宣翻，又音如字。婦人女子最為難養，以忤旨而出之，若棄咳唾可也。既出而復召還，則彼之怙寵悍悖將無所不至。明皇其可再乎！古之所謂英主，如漢武之於鉤弋，庶乎！〕
時諸貴戚競以進食相尚，上命宦官姚思藝為檢校進食使，水陸珍羞數千盤，一盤費中人十家之產。中書舍人竇華嘗退朝，〔使，疏吏翻。朝，直遙翻。〕值公主進食，列於中衢，傳呼按轡出其間；宮苑小兒數百奮梃於前，〔宮苑小兒，宮苑使領之。梃，待鼎翻。〕華僅以身免。
4安西節度使高仙芝破朅師，虜其王勃特沒。〔朅，丘竭翻。考異曰：實錄，去載十一月，吐火羅葉護請使安西兵討朅師，上許之。不見出師。今載三月庚子，冊朅師國王勃特沒兄素迦為王，冊曰：「頃勃特沒，於卿不孝，於國不忠。」不言朅師為誰所破。安十載正月，高仙芝擒朅師王來獻；然則朅師為仙芝所破也。〕三月，庚子，立勃特沒之兄素迦為朅師王。〔迦，音加。〕
5上命御史大夫王鉷鑿華山路，設壇場於其上。〔鉷，戶公翻。〕是春，關中；旱辛亥，嶽祠災；制罷封西嶽。
6夏，四月，己巳，御史大夫宋渾坐贓巨萬，流潮陽。〔潮陽郡本潮州義安郡，元年更郡名。〕初，吉溫因李林甫得進；〔天寶四載，吉溫鞫兵部之獄，自是得進。〕及兵部侍郎兼御史中丞楊釗恩遇浸深，溫遂去林甫而附之，為釗畫代林甫執政之策。〔釗，音昭。為，於偽翻。〕蕭炅及渾，皆林甫所厚也，〔炅，古迴翻。〕求得其罪，使釗奏而逐之，以翦其心腹，林甫不能救也。
7月，乙卯，賜安祿山爵東平郡王。唐將帥封王自此始。〔將即亮翻。帥，所類翻。〕
8秋，七月，乙亥，置廣文館於國子監，以教諸生習進士者。〔時廣文館置博士二員，助教員。〕
9八月，丁巳，以安祿山兼河北道採訪處置使。
10朔方節度使張齊丘給糧失宜，軍士怒，毆其判官；〔毆，烏口翻。〕兵馬使郭子儀以身捍齊丘，乃得免。〔世皆知郭子儀得眾，然後能捍免張齊丘，而不知當此之時，唐之軍政果安在也！〕癸亥，齊丘左遷濟陰太守，〔濟陰郡，曹州。濟，子禮翻。〕以河西節度使安思順權知朔方節度事。
11辛卯，處士崔昌上言：〔處，昌呂翻。〕「國家宜承周、漢，以土代火；周、陏皆閏位，不當以其子孫為二王後。」事下公卿集議。〔下遐嫁翻。〕集賢殿學士衛包上言：「集議之夜，四星聚於尾，天意昭然。」上乃命求殷、周漢後為三恪，廢韓、介，酅公；〔韓，元魏後。介，後周後。酅，隋後。酅，戶圭翻。孔穎達曰：古春秋左氏說：周家封夏、殷二王之後以為上公，封黃帝、堯舜之後，謂之三恪。鄭氏雲：所存二王之後者，命使郊天以天子之禮，祭其始祖受命之王，自行其正朔服色。恪者，敬也，敬其先聖而封其後，與諸侯無殊異，不得比夏、殷之後。〕以昌為左贊善大夫，包為虞部員外郎。
12冬，十月，庚申，上幸華清宮。
13太白山人王玄翼上言見玄元皇帝，言寶仙洞有妙寶真符。〔考異曰：舊志，「王鉷奏玄翼見玄元於寶仙洞中，遣鉷與張均、王倕、王濟、王翼、王嶽靈於洞中得玉石函、上清護國經、寶券、紀籙等獻之。」今從實錄雲。〕命刑部尚書張均等往求，得之。時上尊道教，慕長生，故所在爭言符瑞，羣臣表賀無虛月。李林甫等皆請捨宅為觀〔觀，古玩翻。〕以祝聖壽，上悅。
14安祿山屢誘奚、契丹，為設會，飲以莨菪酒，〔本草曰：莨菪子生海邊川穀，今處處有之，曲莖高二三尺許，葉與地黃、紅藍等，而三指闊；四月開花，紫色；苗夾莖有白毛；五月結實，有殼作罌子狀，如小石榴；房中子至細，青白如米粒，毒甚；煮一二日而芽方生，以釀酒，其毒尤甚。為，於偽翻；下先為同。飲，於鳩翻。莨，音浪。菪，音蕩。〕醉而阬之，動數千人，函其酋長之首以獻，前後數四。至是請入朝，上命有司先為起第於昭應。〔時王公皆私置第於昭應，獨祿山以承恩，命有司起第。酋，慈由翻。長知兩翻。朝，直遙翻。〕祿山至戲水，〔戲，許宜翻。〕楊釗兄弟姊妹皆往迎之，冠蓋蔽野；上自幸望春宮以待之。辛未，祿山獻奚俘八千人，上命考課之日書上上考。前此聽祿山於上谷鑄錢五壚，祿山乃獻錢檥千緡。〔緡，彌頻翻。〕
楊釗，張易之之甥也，〔釗，音昭。考異曰：鄭審天寶故事雲：「楊國忠本張易之之子。天授中，張易之恩幸莫比，每歸私第，詔令居樓上，仍去其梯。母恐張氏絕嗣，乃密令女奴蠙珠上樓，逐有娠而生國忠。」其說曖昧無稽，今不取。〕奏乞昭雪易之兄弟。〔易之兄弟誅見二百七卷中宗神龍元年。〕庚辰，制引易之兄弟迎中宗於房陵之功，〔迎中宗，非特二張倡其議也，事見二百六卷武后聖曆元年。〕復其官爵；〔考異曰：唐曆在七月二十五日。今從實錄。〕仍賜一子官。
釗以圖讖有「金刀」，請更名；〔讖，楚譖翻。更，工衡翻〕。上賜名國忠。
16十二月，乙亥，上還宮。
17關西遊弈使王難得擊吐蕃，克五橋，拔樹敦城；以難得為白水軍使。〔使，疏吏翻。吐，從暾入聲。樹敦城以古犬戎王樹惇名城，隋在吐谷渾界，唐在吐蕃界。〕
18安西四鎮節度使高仙芝偽與石國約和，引兵襲之，虜其王及部眾以歸，悉殺其老弱。仙芝性貪，掠得瑟瑟十餘斛，〔使，疏吏翻。張揖廣雅曰：瑟瑟，碧珠也。〕黃金五六橐駝，其餘口馬雜貨稱是，皆入其家。〔為石國王子扇誘諸國以覆仙芝之師張本。稱尺證翻。
19楊國忠德鮮於仲通，〔鮮於仲通資給國忠，又推轂之，事見上卷四載。〕薦為劍南節度使。仲通性褊急，失蠻夷心。〔褊，補典翻。〕
故事，南詔常與妻子俱謁都督，過雲南，雲南太守張虔陀皆私之。〔過，古禾翻。雲南郡，姚州。〕守，式又翻。〕又多所徵求，南詔王閤羅鳳不應，虔陀遣人詈辱之，仍密奏其罪。閤羅鳳忿怨，是歲，發兵反，攻陷雲南，殺虔陀，取九夷州三十二。〔夷州，謂西南夷附化羈縻之州也。〕
十載（辛卯，七五一）
1春，正月，壬辰，上朝獻太清宮；癸巳，朝享太廟；〔朝，直遙翻；下同。〕甲子，合祭天地於南郊，赦天下，免天下今載地稅。〔上書壬辰、癸巳，下書丁酉，則「甲子」當作「甲午」。〕
2丁酉，命李林甫遙領朔方節度使，以戶部侍郎李暐知留後事。
3庚子，楊氏五宅夜遊，〔楊銛、錡及韓、虢、秦三夫人為五宅。〕與廣平公主從者爭西市門，〔「廣平」，新書作「廣寧」；公主，上女也。從，才用翻。〕楊氏奴揮鞭及公主衣，公主墜馬程昌裔下扶之，亦被數鞭。公主泣訴於上，上為之杖殺楊氏奴。〔被，皮義翻。為，於偽翻；下司為、使為、遽為同。〕明日，免昌裔官，不聽朝謁。
4上命有司為安祿山治第於親仁坊，〔治直之翻。〕敕令但窮壯麗，不限財力。既成，具幄帟器皿，充牣其中，有帖白檀牀二，皆長丈，闊六尺；〔本草圖經曰：檀香木如檀，生南海，種有黃、白紫之異。帟，音亦。長，直亮翻。〕銀平脫屏風，帳方丈六尺；【章：十二行本作「一方一丈八」五字；乙十一行本同；孔本同；退齋校同；張校雲「六」作「八」。】於廚貛之物皆飾以金銀，金飯罌二，〔罌，於耕翻，缶也。〕銀淘盆二，〔淘盆，所以淅米。〕皆受五斗，織銀絲筐及笊籬各一；〔筐，去王翻，所以瀝米。笊，側絞翻。籬，音離。笊籬，所以轑釜取食物。〕他物稱是。〔稱，尺證翻。〕雖禁中服御之物，殆不及也。上每令中使為祿山護役，〔護，監護也。使，疏吏翻；下同。〕築第及造儲偫賜物，常戒之曰：「胡眼大，勿令笑我。」〔偫，直裏翻。大，唐佐翻。〕
祿山入新第，置酒，乞降墨敕請宰相至第。是日，上欲於樓下擊毬，遽為罷戲，命宰相赴之。日遣諸楊與之選勝遊宴，侑以梨園教坊樂。〔梨園，皇帝梨弟子也。教坊，內教坊也。〕上每食一物稍美，或後苑校獵獲鮮禽，輒遣中使走馬賜之，絡繹於路。
甲辰，祿山生日，上及貴妃賜衣服、寶器、酒饌甚厚。〔僎，雛戀翻，又雛皖翻。〕後三日，召祿山入禁中，貴妃以錦繡為大襁褓，裹祿山，使宮人以綵輿舁之。〔襁，居兩翻。昇，羊茹翻。〕上聞後宮歡笑，問其故，左右以貴妃三日洗祿兒對。上自往觀之，喜，賜貴妃洗兒金銀錢，復厚賜祿山，盡歡而罷。〔復，扶又翻。〕自是是祿山出入宮掖不禁，或與貴妃對食，或通宵不出，頗有醜聲聞於外，上亦不疑也。〔聞，音問。觀明皇所以待祿山者，昏庸之主所不為，殆天奪之魄也。考異曰：祿山事亦：「正月二十日，祿山生日玄宗及太真賜祿山器皿衣服，件目甚多。後三日，召祿山入，內貴妃以錦繡繃縛祿山，令內人以綵輿昇之，宮中歡呼動地。玄宗使人問之，報雲：『貴妃與祿兒作三日洗兒。』玄宗就觀之，大悅。因賜貴妃洗兒金銀錢物，極歡而罷。自是宮中皆呼祿山為祿兒，不禁其出入。」溫畬天寶亂離西幸記：「祿山諂約楊妃，誓為子母；自虢國已下，次及諸王，皆戲祿兒，與之促膝娛宴。上時聞後宮三千合處喧笑，密偵則祿山果在其內。貴戚猱雜，未之前聞；凡曰釵鬟，皆啗厚利；或通宵禁掖，暱狎嬪嬙。和士開之出入臥內，方此為疏；薊城侯之獲廁刑餘，又奚足尚！」王仁裕天寶遺事雲：祿山常與妃子同食無所不至。帝恐外人以酒毒之，遂賜金牌子繫於臂上，每有王公召宴，欲沃以巨觥，即祿山以金牌示之雲，『準敕戒灑。』」今略取之。〕
5安西節度使高仙芝入朝，獻所擒擒突騎施可汗、吐蕃酋長、石國王、朅師王。加仙芝開府儀同三司。尋以仙芝為河西節度使，代安思順；思順諷羣胡割耳剺面請留己，制復留思順於河西。〔剺，力之翻。復，扶又翻。〕
6安祿山求兼河東節度。二月，丙辰，以河東節度使韓休珉為左羽林將軍，以祿山代之。
戶部郎中吉溫見祿山有寵，又附之，約為兄弟。說祿山曰：「李右丞相雖以時事親三兄，〔天寶元年，改侍中為左相，中書令為右相。李林甫時為右相，中書令之職也，「丞」字衍。安祿山，第三。說，式芮翻。〕不必肯以兄為相；溫雖蒙驅使，終不得超擢。兄若薦溫於上，溫即奏兄堪大任，共排林甫出之，為相必矣。」祿山悅其言，數稱溫才於上，上亦忘曩日之言。〔數，所角翻。忘，巫放翻。言，見上卷四載。〕會祿山領河東，因奏溫為節度副使、知留後，以大理司直張通儒為留後判官，〔大理司直，從六品上。通儒帶司直而為河東留後判官，是後節鎮有帶六曹尚書，有帶三公、三師，其屬亦率帶六品以下朝職，謂之帶職。黃琮曰：外官帶職，有憲銜，有檢校，憲銜自監察御史至御史大夫，檢校自國子祭酒至三公，唐及五代之制也。〕河東事悉以委之。
是時，楊國忠為御史中丞，方承恩用事。祿山登降殿階，國忠常扶掖之。〔掖，音亦。〕祿山與王鉷俱為大夫，鉷權任亞於李林甫。祿山見林甫，禮貌頗倨。林甫陽以他事召王大夫，鉷至，趨拜甚謹；祿山不覺自失，容貌益恭。林甫與祿山語，每揣知其情，先言之，〔揣，初委翻。〕祿山驚服。祿山於公卿皆慢侮之，獨憚林甫，每見，雖盛冬，常汗沾衣。林甫乃引與坐於中書廳，〔廳，他經翻。中庭曰聽事，言受事察訟於是也。漢晉皆作「聽事」，六朝以來乃始加「捜」而徑曰廳。〕撫以溫言，自解披袍以覆之。祿山忻荷，言無不盡，〔覆，敷又翻。荷，下可翻。〕謂林甫為十郎。〔林甫，第十。〕既歸範陽，劉駱谷每自長安來，必問：「十郎何言﹖」得美言則喜；或但云「語安大夫，〔語，牛倨翻。〕須好檢校！」輒反手據牀曰：「噫嘻，我死矣！」
祿山既兼領三鎮，賞刑己出，日益驕恣。自以曩時不拜太子，〔事見上卷六載。〕見上春秋高，頗內懼；又見武備墮弛，〔墮，讀曰隳。〕有輕中國之心。孔目官嚴莊、〔孔目官，衙前吏職也，唐世始有此名；言凡使司之事，一孔一目，皆須經由其手也。〕掌書記高尚〔掌書記，位判官下，古記室參軍之任。〕因為之解圖讖，勸之作亂。〔為，於偽翻。讖，楚譖翻。〕
祿山養同羅、奚、契丹降者八千餘人，謂之「曳落河」。〔契，欺訖翻，又音喫。降，戶江翻。考異；曰：祿山事蹟雲：養為己子。按養子必無八千之數，今不取。〕曳落河者，胡言壯士也。及家僮百餘人，皆驍勇善戰，一可當百。又畜戰馬數萬匹，〔驍，堅堯翻。畜，許六翻。〕多聚兵仗，分遣商胡詣諸道販鬻，歲輸珍貨數百萬。〔輸，舂遇翻。〕私作緋紫袍、魚袋，以百萬計。以高尚。嚴莊、張通儒及將軍孫孝哲為腹心，史思明、安守忠、李歸仁、蔡希德、牛廷玠、向潤容、〔向，式亮翻，姓也。〕李庭望、崔乾祐、尹子奇、何千年、武令珣、能元皓、〔能，奴代翻。何氏姓苑雲：能姓，出自長廣。〕田承嗣、田乾真、阿史那承慶為爪牙。尚，雍奴人，〔雍奴，天寶元年更名武清，屬範陽郡。此因舊縣名書之。〕本名不危，頗有辭學，薄遊河朔，貧困不得志，常歎曰：「高不危當舉大事而死，豈能齧草根求活邪！」祿山引置幕府，出入臥內。尚典牋奏，莊治簿書。〔治，直之翻。〕通儒，萬歲之子；〔張萬歲，唐初掌貛牧。通儒必非其子，或者其孫也；否則別又有一張萬歲。〕孝哲，契丹也。承嗣世為盧龍小校，祿山以為前鋒兵馬使。【章：十二行本「使」下有「治軍嚴整」四字；乙十一行本同；孔本同；張校同；退齋校同。】嘗大雪，祿山按行諸營，〔校，戶教翻。使疏吏翻。行，下孟翻。〕至承嗣營，寂若無人，入閱士卒，無一人不在者，祿山以是重之。
7夏，四月，壬午，劍南節度使鮮於仲通討南詔蠻，大敗於瀘南。〔瀘水之南也。武后垂拱元年，置長城縣，屬絩州，天寶初更名瀘南縣。考異曰：楊國忠傳：「南蠻質子閤羅鳳亡歸不獲，帝怒，欲討之。國忠薦閬州人鮮於仲通為益州長史，令帥精兵八萬討南蠻」按南詔傳：「七年，蒙歸義死，詔閤羅鳳襲雲南王」，不雲嘗為質子亡歸也。九年，姚州自以張虔陀侵之故反，時鮮於仲通已為益州長史。國忠傳與南詔傳相違。新、舊書皆如此，恐誤。〕時仲通將兵八萬分二道出戎、嶲州，至曲州、靖州。〔分為二道，一道出戎州，一道出嶲州也。自戎州開邊縣西行七十里至曲州；自嶲州西南行八百餘裏渡瀘水。曲州本隋之恭州，古朱提之地，武德八年更名曲州。靖州，隋屬協州，古夜郎地，武德初分協州置靖州。嶲，音髓。〕南詔王閤羅鳳謝【章：十二行本「謝」上有「遣使」二字；乙十一行本同；孔本同；張校同。】罪，請還所俘掠，城雲南而去，〔去年，南詔攻陷雲南城，必有夷毀處，故請城之以 謝罪。〕且曰：「今吐蕃大兵壓境，若不許我，我將歸命吐蕃，雲南非唐有也。」仲通不許，囚其使。進軍至西洱河，與閤羅鳳戰，軍大敗，〔使，疏吏翻。洱，乃 吏翻。〕士卒死者六萬人，仲通僅以身免。楊國忠掩其敗狀，仍敘其戰功。〔考異曰：唐曆雲「令仲通白衣領節度事」，舊傳無之。按既掩敗敘勁，豈得復白衣領職！〕閤羅鳳斂戰屍，築為京觀，〔觀，古玩翻。〕遂北臣於吐蕃。蠻語謂弟為「鍾」，吐蕃命閤羅鳳為「贊普鍾」，號曰東帝，給以金印。閤羅鳳刻碑於國門，言己不得已而叛唐，且曰：「我世世事唐，受其封爵，後世容復歸唐，當指碑以示唐使者，知吾之叛非本心也。」〔其後德宗之世，異牟尋卒復歸唐。復，扶又翻。〕
制大募兩京及河南、北兵以擊南詔；人聞雲南多瘴癘，未戰士卒死者什八九，莫肯應募。楊國忠遣御史分道捕人，連枷送詣軍所。舊制，百姓有勳者免徵役，時調兵既多，〔調，徒弔翻。〕國忠奏先取高勳。於是行者愁怨，父母妻子送之，所在哭聲振野。
8高仙芝之虜石國王也，石國王子逃詣諸胡，具告仙芝欺誘貪暴之狀。〔誘，音酉。〕諸胡皆怒，潛引大食慾共攻四鎮。仙芝聞之， 將蕃、漢三萬眾擊大食，〔將，即亮翻。考異曰：馬宇段秀實別傳雲「蕃、漢六萬眾」，今從唐曆。〕深入七百餘裏，至恆羅斯城，〔或作「怛羅斯城」。〕與大食 遇。相持五日，葛羅祿部眾叛，〔葛羅祿，即葛邏祿。〕與大食夾攻唐軍，仙芝大敗，士卒死亡略盡，所餘纔數千人。右威衛將軍李嗣業勸仙芝宵遁，道路阻隘，拔 汗那部眾在前，人畜塞路；〔拔汗那時從仙芝擊大食。塞，悉則翻。〕嗣業前驅，奮大梃擊之，人馬俱斃，仙芝乃得過。
將士相失，別將洴陽段秀實〔洴陽郡本隴州隴東郡，元年改郡名，有洴陽縣，蓋元魏所置。梃，待鼎翻。將，即亮翻；下同。洴口堅翻。〕聞嗣業之聲，詬曰：〔詬，苦候翻。〕「避敵先奔，無勇也；全已棄眾，不仁也。幸而得達，獨無愧乎！」嗣業執其手謝之，留拒追兵，收散卒，得俱免。還至安西，言於仙芝，以秀實兼都知兵馬使，為已鄰官。
9八月，丙辰，武庫火，燒兵器三十七萬。〔考異曰：唐曆雲四十七萬事，今從實。〕
10安祿山將三道兵六萬〔幽州、平盧、河東三道。〕以討契丹，以奚騎二千為鄉 導。〔騎，奇寄翻；下同鄉，讀曰嚮。〕過平盧千餘裏，至土護真水，遇雨。〔自雄武軍東北渡灤河，有古盧龍鎮，有鬥陘嶺。自古盧龍北經九荊嶺、受米城、張洪 隘，渡石嶺，至奚王帳六百里；又東北傍吐護真河五百里，至奚、契丹牙帳。又出檀州燕樂縣東北百八十五里，至長城口，又北八百里有吐護真河，奚王牙帳也。〕祿山引兵晝夜兼行三百餘裏，至契丹牙帳，契丹大駭。時久雨，弓弩筋膠皆弛，大將何思德言於祿山曰：「吾兵雖多，遠來疲弊，實不可用，不如按甲息兵以臨之，不過三日，虜必降。」〔將，即亮翻；下同。降，戶江翻。〕祿山怒，欲斬之，思德請前驅效死。思德貌類祿山，虜爭擊殺之，以為已得祿山，勇氣增倍。奚復叛，與契丹合，夾擊唐兵，殺傷殆盡射祿山，中鞍折冠簪，失履，獨與麾下二十騎走；會夜，追騎解，得入師州。〔貞觀三年，以室韋部落置師州，治營州之廢陽師鎮。復，扶又翻。射，而亦翻。中，竹仲翻。折，而設翻。〕歸罪於左賢王哥解、〔哥解蓋自突厥來降者。解，戶買翻。〕河東兵馬使魚承仙而斬之。
平盧兵馬使史思明懼，逃入山谷近二旬，〔近，其靳翻。〕收散卒，得七百人。平盧守將史定方將精兵二千救祿山，契丹引去，祿山乃得免。至平盧，麾下皆亡， 不知所出。史思明出見祿山，祿山喜，起，執其手曰：「吾得汝，復何憂！」〔復，扶又翻。〕思明退，謂人曰：「曏使早出，已與哥解並斬矣。」〔史言史思明之智數過於安祿山。〕契丹圍師州，祿山使思明擊卻之。
11冬，十月，壬子，上幸華清宮。
楊國忠使鮮於仲通表請己遙領劍南；十一月，丙午，以國忠領劍南節度使。
十一載（壬辰，七五二）
1春，正月，丁亥，上還宮。
2二月，庚午，命有司出粟帛及庫錢數十萬緡於兩市易惡錢。〔考異曰；舊紀、唐曆皆作「癸酉」，今從實錄。〕先是，江、淮多惡錢，貴戚大商往往以良錢一易惡錢五，載入長穴，市井不勝其弊，〔先，悉薦翻。勝，音升。〕故李林甫奏請禁之，官為易取，期一月，不輸官者罪之。於是商賈囂然，不以為便。〔賈，音古。囂，許驕翻，又五刀翻。〕眾共遮楊國忠馬自言，國忠為之言於上，乃更命非鉛錫所鑄及穿穴者，皆聽用之如故。〔於偽翻。更，工衡翻。〕
3三月，安祿山發蕃、漢步騎二十萬擊契丹，欲以雪去秋之恥。初，突厥阿布思來降，〔事見上卷元年。降，戶江翻。〕上厚禮之，賜姓名李獻忠，累遷朔方節度副使，賜爵奉信王。獻忠有才略，不為安祿山下，祿山恨之；至是，奏請獻忠帥同羅數萬騎，與俱擊契丹。〔帥，讀曰率；下同。〕獻忠恐為祿山所害，白留後張暐，請奏留不行暐不許。〔安祿山領河東而張暐為留後，暐知附祿山而已，安肯為阿布思請哉！〕獻忠乃帥所部大掠倉庫，叛歸漠北，祿山遂頓兵不進
4乙巳，改吏部為文部，兵部為武部，列部為憲部。
5戶部侍郎、御史大夫、京兆尹王鉷，權寵日盛，領二十餘使。宅旁為使院，文案盈積，吏求署一字，累日不得前；中使賜賚不絕於門，〔使，疏吏翻。賚，來代翻。〕雖李林甫亦畏避之。林甫子岫為將作監，鉷子準為衛尉少卿，俱供奉禁中。準陵侮岫，岫常下之。〔下遐嫁翻。〕然鉷事林甫謹，林甫雖忌其龐，不忍害也。
準嘗帥其徒過駙馬都尉王繇，〔王繇，同皎之子也。帥，讀曰率。過，工禾翻。〕繇望塵拜伏；準挾彈命中於繇冠，折其玉簪，以為戲笑〔彈，徒旦翻。命中者，先命其處而後中之。中，竹仲翻。折，而設翻。〕既而繇延準置酒；繇所尚永穆公主，上之愛女也，黃琮曰：皇女有美名公主，或以德，或以容，或以福壽，設名最多；又有郡公主、小國、中國等。〕為準親執刀匕。〔刀匕，宰夫之職。記，杜蕢曰：「蕢也宰夫也，惟刀匕是共。」為，於偽翻；下同。〕準去，或謂繇曰：「鼠雖挾其父勢，〔稱為鼠，微之也。〕君乃使公主為之具食〔為，於偽翻。〕有如上聞，無乃非宜﹖」繇曰：「上雖怒無害，至於七郎，〔王鉷，第七。〕死生所繫，不敢不爾。」
鉷弟戶部郎中銲，兇險不法，〔銲，何旦翻。〕召術士任海川〔任，音壬，姓也。〕問「我有王者之相否﹖」〔相，悉亮翻。〕海川懼，亡匿。鉷恐事泄，捕得，託以他事杖殺之。王府司馬韋會，定安公主之子，王繇之同產也，〔定安公主，中宗女，下嫁王同皎，生繇；又嫁韋濯，生會。〕話之私庭。鉷使長安尉賈季鄰收會繫獄，縊殺之。〔縊，於計翻。〕繇不敢言。
銲所善邢縡，〔縡，作代翻。〕與龍武萬騎謀殺龍武將軍，以其兵作亂，殺李林甫、陳希烈、楊國忠；前期二日，有告之者。夏，四月，乙酉，上臨朝，〔朝，直遙翻。〕以告狀面授鉷，使捕之。鉷意銲在縡所，先使人召之，日晏，乃命賈季鄰等捕縡。縡居金城坊，〔金城坊，朱雀街西第四街之北來第二坊，漢顧成廟、博望苑、戾園皆在焉。〕季鄰等至門，縡帥其黨數十人持弓刀格鬬突出。〔帥，讀曰率。〕鉷與楊國忠引兵繼至，縡黨曰：「勿傷大夫人。」〔言勿傷鉷所部人也。大夫，稱鉷之官。〕國忠之傔密謂國忠曰：「賊有號，不可戰也。」〔今人謂私記為號，言賊私為記號以相識別。傔，苦念翻。〕縡鬬且走，至皇城西南隅。〔京城之內有皇城，皇城之內有宮城。〕會高力士引飛龍禁軍四百至，〔飛龍禁軍，乘飛龍廄馬者也。武后置仗內六閑，一曰飛龍，以中官為內飛龍使〕擊斬縡，捕其黨，皆擒之。
國忠以狀白上，曰：「鉷必預謀。」上以鉷任遇深，不應同逆；李林甫亦為之辯解。〔為，於偽翻。〕上乃特命原銲不問，然意欲鉷表請罪之；使國忠諷之，鉷不忍，上怒。會陳希烈極言鉷大逆當誅，戊子，敕希烈與國忠鞫之，仍以國忠兼京兆尹。於是任海川，韋會等事皆發，獄具，鉷賜自盡，銲杖死於朝堂，〔朝，直遙翻。〕鉷子準、偁流嶺南，〔偁，齒繩翻。〕尋殺之。有司籍其第舍，數日不能偏。鉷賓佐莫敢窺其門，獨採訪判官裴冕收其屍葬之。〔王鉷蓋兼京畿採訪使。〕
6初，李林甫以陳希烈易制，引為相，〔事見上卷五載。易，以豉翻。〕政事常隨林甫左右，晚節遂與林甫為敵，林甫懼。會李獻忠叛，林甫乃請解朔方節制，且薦河西節度使安思順自代庚子，以思順為朔方節度使。〔使，疏吏翻。〕
7五月，戊申，慶王琮薨，贈靖德太子。〔琮，徂宗翻。「贈」字之下逸「諡」字。既曰贈矣，無「諡」字亦可。〕
8丙辰，京兆尹楊國忠加御史大夫、京畿。關內採訪等使，凡王佅所綰使務，悉歸國忠〔佅，戶公翻。使，疏吏翻。〕
初，李林甫以國忠微才，且貴妃之族，故善遇之。國忠與王鉷俱為中丞，鉷用林甫薦為大夫，故國忠不悅，遂深探邢縡獄，〔探，吐南翻。縡，作代翻。〕令引林甫交私鉷兄弟及阿布思事狀，〔令，力丁翻。〕陳希烈、哥舒翰從而證之；上由是疏林甫。國忠貴震天下，始與林甫為仇敵矣。
9六月，甲子，楊國忠奏吐蕃兵六十萬救南詔，〔吐，從暾入聲。〕劍南兵擊破之於雲南，克故隰州等三城，〔考異曰：實錄：「兵部侍郎兼御史中丞、劍南節度使楊國忠破吐蕃於雲南，拔故隰州等三城，獻俘於朝。」唐曆：「國忠上言破吐蕃於雲南，拔故洪州等三城。」按國忠時在長安，蓋劍南破吐蕃，以國忠領節鄅，故使之上表獻俘耳。時國忠已為大夫，雲中丞，誤也。隰州，從實錄。〕捕虜六千三百，以道遠，簡壯者千餘人及酋長降者獻之。〔酋，慈由翻。長，知兩翻。降，戶江翻。〕
10秋，八月，乙〔「章：十二行本作「己」，乙十一行本同；孔本同，張校同。」〕醜，上復幸左藏，賜羣臣帛。〔蜀本作「己丑」，當從之。八載已嘗幸左藏，賜羣臣帛矣，故此書復。復，扶又翻。藏，徂浪翻。〕癸巳，楊國忠奏有鳳皇見左藏庫屋，出納判官魏仲犀言鳳集庫西通訓門。〔左藏，舊有令、丞而已，出納判官蓋帝置也。是時分立諸使，舊來司存之官備員，莫得舉其職。楊國忠方承恩遇，領使最多，蓋兼領左藏出納使而以魏仲犀為判官也。宋白曰：天寶二年，始命張瑄充太府出納使。閣本太極宮圖，左藏庫之西則通訓門。見，賢遍翻。〕
11九月，阿布思入寇，圍永清柵，〔永清柵，亦曰永濟柵，在中受降城之西二百里大同川。〕柵使張元軌拒卻之。〔使，疏吏翻。〕
12冬，十月戊寅，上幸華清宮。
13己亥，改通訓門曰鳳集門；魏仲犀遷殿中侍御史，楊國忠屬吏率以鳳皇優得調。〔調，徒釣翻。〕
14南詔數寇邊，蜀人請楊國忠赴鎮；〔去年楊國忠領劍南；蜀人困於兵，故請之。數，所角翻。〕左僕射兼右相李林甫奏遣之。國忠將行，泣辭，上言必為林甫所害，貴妃亦為之請。上謂國忠曰：「卿蹔到蜀區處軍事，朕屈指待卿，還當入相。」〔屈指計日以待之。亦為，於偽翻。處，昌呂翻。相，息亮翻。〕林甫時已有疾，憂懣不知所為，〔懣，莫困翻，又莫緩翻，中煩也。〕巫言一見上可小愈；上欲就視之，左右固諫。上乃令林甫出庭中，〔林甫時蓋臥疾昭應私第。〕上登降聖閣遙望，〔天寶七載十二月，以玄元皇帝見於朝元閣，改為降聖閣，在華清宮中。〕以紅巾招之。〔今富貴之家，帨巾率以臙脂染之為真紅色，唐之遺俗也。〕林甫不能拜，使人代拜。國忠比至蜀，〔比，必利翻，及也。〕上遣中使召還，〔中使，疏吏翻。〕至昭應，謁林甫，拜於牀下。林甫流涕謂曰：「林甫死矣，公必為相，以後事累公！」〔累，力瑞翻。〕國忠謝不敢當，汗出覆面。〔國忠素憚林甫，故然。覆，敷又翻。〕十一月，丁卯，林甫薨。
上晚年自恃承平，以為天下無復可憂，復，扶又翻。〕遂深居禁中，專以聲色自娛，悉委政事於林甫。林甫媚事左右，迎合上意，以固其寵；杜絕言路，掩蔽聰明，以成甚姦；妬賢疾能，排抑勝己，以保其位；屢起大獄，誅逐貴臣，以張其勢。【張：知亮翻。】自皇太子以下，畏之側足。凡在相位十九年，〔開元二十二年始相林甫，至是年凡十九年。〕養成天下之亂，而上不之寤也。
15庚申，以楊國忠為右相，兼文部尚書，〔右相，即中書令；文部，即吏部。〕其判使並如故。〔判，如判度支之類；使，謂諸使。使，疏吏翻。〕
國忠為人強辯而輕躁，無威儀。既為相，以天下為己任，裁決機務，果敢不疑；居朝廷，攘袂扼腕，〔躁，則到翻。相息亮翻。朝直遙翻。腕烏貫翻。〕公卿以下，頤指氣使，莫不震慴。〔慴之涉翻。〕自侍御史至為相，〔楊國忠兼侍御史，在六載、七載之間。〕凡領四十餘使。〔楊國忠為度 支郎，領五十餘使，至宰相，凡領四十餘使，新、舊唐史皆不詳載其職。按其拜相制前銜雲：御史大夫、判度支、權知太府卿事，兼蜀郡長史、劍南節度，支度，營 田等副大使、本道兼山南西道採訪處置使、兩京太府、司農、出納、監倉、祀祭、木炭、宮市、長春，九成宮等使、關內道及京畿採訪處置使，拜右相，兼吏部尚 書、集賢殿，崇玄館學士、修國史、太清，太微宮使；自餘所領，又有管當租庸、鑄錢等使。以是觀之，概可見。〕臺省官有才行時名，〔行，下孟翻。〕不為己用者，皆出之。
或勸陝郡進士張彖謁國忠，〔陝郡本陝州弘農郡，天寶元年更郡名。陝，失冉翻。〕曰：「見之，富貴立可圖。」彖曰：「君輩倚楊右相如泰山，吾以為冰山耳！若皎日既出，君輩得無失所恃乎！」遂隱居嵩山。
國忠以司勳員外郎崔圓為劍南留後，徵魏郡太守吉溫為御史中丞，充京畿、關內採訪等使。〔魏郡，魏州。京畿、關內先置兩採訪使，今令溫兼充。〕溫詣範陽辭安祿山，〔魏郡屬河北道採訪使；時祿山兼採訪使，故溫往辭。〕祿山令其子慶緒送至境，為溫控馬出驛數十步。〔為，於偽翻。〕溫至長安，凡朝廷動靜，輒報祿山，信宿而達。
16十二月，楊國忠欲收人望，建議：「文部選人，無問賢不肖，選深者留之，依資據闕注官。」〔選，須絹翻。考異曰：唐曆此敕在十月二十七日，統紀在七月。舊紀：「十二月甲戌，國忠奏請兩京選人銓日便定留放，無長名。」按國忠作相，始兼文部尚書，七月未也。今從舊紀。〕滯淹者翕然稱之。國忠凡所施置，皆曲徇人所欲，故頗得眾譽。
17甲申，以平盧兵馬使史思明兼北平太守，充盧龍軍使。〔使，疏吏翻。〕
18丁亥，上還宮。〔還自華清宮。考異曰：本紀、唐曆皆雲「己亥還京」，今從實錄。〕
19丁酉，以安西行軍司馬封常清為安西四鎮節度使。〔唐制，行軍司馬位節度副使之上，天寶以後，節鎮以為儲帥。〕
20哥舒翰素與安祿山、安思順不協，上常和解之，使為兄弟。是冬，三人俱入朝，〔朝，直遙翻。〕上使高力士宴之於城東。祿山謂翰曰：「我父胡，母突厥，公父突厥，母胡，族類頗同，何得不相親﹖」翰曰：「古人云，狐向窟嗥不祥，為其忘本故也。〔厥，九勿翻。窟，苦骨翻。嗥，戶刀翻。為，於偽翻。〕兄苟見親，翰敢不盡心！祿山以為譏其胡也，大怒，罵翰曰：「突厥敢爾！」翰欲應之，力士目翰，翰乃止，陽醉而散，自是為怨愈深。
21隸王琰有二孺人，爭寵，〔曲禮，大夫之妃曰孺人。註雲，孺之言屬。正義曰：孺，屬也，言其為親屬。唐制縣王有孺人二人，視正五品。孺，而樹翻。〕其一使巫書符置琰履中以求媚。琰與監院宦者有隙，〔時諸皇子列宅禁中之北，宦者監之。監，古銜翻。〕宦者知之，密奏琰祝詛上；上使人掩其履而獲之，大怒。琰頓首謝：「臣實不知有符。」上使鞫之，果孺人所為。上猶疑琰知之，囚於鷹狗坊，〔鷹狗坊屬閑貛使。〕絕朝請，〔朝，直遙翻。〕憂憤而薨。
22故事，兵、吏部尚書知政事者，〔知政事，即宰相之職。〕選事悉委侍郎以下，〔選，須絹翻。〕三注三唱，仍過門下省審，自春及夏，其事乃畢。〔唐制，六品以下赴選，始集而試，觀其書判；已試而銓，察其身言；巳銓而注，詢其便利而擬；巳注而唱，不厭者，得反通其辭；三唱而不厭者，聽冬集。厭者為甲，上於僕射，乃上門下省，給事中讀之，黃門侍郎省之，侍中審之，然後以聞。主者受旨而奉行焉，謂之奏受。省，悉景翻。〕及楊國忠以宰相領文部尚書，欲自示精敏，乃遣令史先於私第密定名闕。
十二載（癸巳，七五三）
1春，正月，壬戌，國忠召左相陳希烈及給事中，諸司長官皆集尚書都堂，〔尚書都堂，尚書都省之堂 也。長，知兩翻。〕唱注選人，一日而畢，曰：「今左相、給事中俱在座，已過門下矣。」〔左相即侍中，與給事皆門下省官。〕其間資格差繆甚眾，無敢言者。於 是門下不復過官，〔復，扶又翻。〕侍郎但掌試判而已；侍郎韋見素、張倚趨門庭，與主事無異。〔吏部主事四人，吏職也。〕見素，湊之子也。〔韋湊見二百十卷睿宗景雲元年。〕
京兆尹鮮於仲通諷選人請為國忠刻頌，立於省門，制仲通撰其辭；上為改定數字，〔撰，士免翻。為，於偽翻。〕仲通以金填之。
2楊國忠使人說安祿山〔說，式芮翻。〕誣李林甫與阿布思謀反，祿山使阿在思部落降者詣闕誣告林甫與阿布思約為父子。上信之，下吏按問；〔降，戶江翻。下，戶嫁翻。〕林甫婿諫議大夫楊齊宣懼為所累，〔累，力瑞翻。〕附國忠意證成之。時林甫尚未葬，二月，癸未，制削林甫官爵；子孫有官者除名，流嶺南及黔中，〔黔，音琴。〕給隨身衣及糧食，自餘貲產並沒官；近親及黨與坐貶者五十餘人。部林甫棺，抉取含珠，褫金紫，〔抉，於穴翻。含，戶紺翻。褫，敕豸翻。〕更以小棺如庶人禮葬之。〔更，工衡翻。〕己亥，賜陳希烈爵許國公，楊國忠爵魏國公，賞其成林甫之獄也。
3夏，五月，己酉，復以魏、周、隋後為三恪，〔改三恪，見上九載。〕楊國忠欲攻李林甫之短也。衛包以助邪貶夜郎尉，〔夜郎縣，屬溱州，貞觀十六年開山洞置。〕崔昌貶烏雷尉。〔烏雷縣，屬陸州。〕
4阿布思為回紇所破，安祿山誘其部落而降之，〔誘，音酉。降，戶江翻。〕由是祿山精兵，天下莫及。
6安祿山以李林甫狡猾踰己，故畏服之。及楊國忠為相，祿山視之蔑如也，蔑，無也。言視之若無也。〕由是有隙。國忠屢言祿山有反狀；上不聽。
隴右節度使哥舒翰擊吐蕃，拔洪濟、漠門等城，悉收九曲部落。〔吐蕃得九曲地，見二百十卷睿宗景雲元年。廓州西南百四十里有洪濟橋，註見前。〕
初，高麗人王思禮與翰俱為押牙，事王忠嗣。翰為節度使，思禮為兵馬使兼河源軍使〔麗，力知翻。使，疏吏翻。〕翰擊九曲，思禮後期；翰將斬之，既復召釋之。思禮徐曰斬則逐斬，復召何為！」〔復，扶又翻。〕
楊國忠欲厚結翰，表侍御史裴冕為河西行軍司馬。
是時中國盛強，自安遠門西盡唐境萬二千里，〔長安城西面北來第一門日安遠門，本隋之開遠門也。西盡唐境萬二千里，併西域內屬諸國言之。〕閭閰相望，桑麻翳野，天下稱富庶者無如隴右。翰每遣使入奏，常乘白櫜駝，日馳五百里。〔使，疏吏翻。〕
7九月，甲辰，以突騎施黑姓可汗登裏伊羅蜜施為突騎施可汗
8北庭都護程千里追阿在思至磧西，以書諭葛邏祿，使相應。〔磧，七跡翻。邏，郎佐翻。〕阿布思窮迫，歸葛邏祿，葛邏祿葉護執之，並其妻子、麾下數千人送之。甲寅，加葛邏祿葉護頓毗伽開府儀同三司，賜爵金山王。
9冬，十月，戊寅，上幸華清宮。〔考異曰：舊紀、唐曆皆作「戊申」。按長曆，是月無戊申。今從實錄。然實錄在辛巳後，蓋誤。〕
楊國忠與虢國夫人居第相鄰，〔虢國居宣陽坊，國忠居第在其西。〕晝夜往來，無復期度，或並轡走馬入朝，不施障幕，〔婦人出必有障幕以自蔽。復，扶又翻。朝，直遙翻；下同。〕道路為之掩目。
三夫人將從車駕幸華清宮，〔三夫人，韓、虢、秦也。為，子偽翻。〕會於國忠第；車馬僕從，充溢數坊，〔從，才用翻。〕錦繡珠玉，鮮華奪目。國忠謂客曰：「吾本寒家，一旦綠椒房至此，未知稅駕之所，然念終不能致令名，不若且極樂耳。」楊氏五家，隊各為一色衣以相別，〔樂，音洛。別，彼列翻。〕五家合隊，粲若雲錦；〔合，音閤。〕國忠仍以劍南旌節引於其前。
國忠子暄舉明經，學業荒陋，不及格。禮部侍郎達奚珣畏國忠權勢，遣其子昭應尉撫先白之。 撫伺國忠入朝上馬，〔伺，相吏翻。上，時掌翻。〕趨至馬下；國忠意其子必中選，有喜色。撫曰：「大人白相公，郎君所試，不中程式，然亦未敢落也。」〔落， 謂黜落也。中，竹仲翻。〕國忠怒曰：「我子何患不富貴，乃令鼠輩相賣！」策馬不顧而去。撫惶遽，書白其父曰：「彼恃挾貴勢，令人慘嗟，安可復與論曲直！」 〔復，扶又翻。〕遂置暄上第。及暄為戶部侍郎，珣始自禮部遷吏部，暄與所親言，猶歎己之淹回，珣之迅疾。
國忠既居要地，中外餉遺輻湊，〔遺，於季翻。〕積縑至三千萬匹。
10上在華清宮，欲夜出遊，龍武大將軍陳玄禮諫；曰：「宮外即曠野，安可不備不虞！陛下必欲夜遊，請歸城闕。」上為之引還。〔為，於偽翻。還，從宣翻，又如字；下同。〕
11是歲，安西節度使封常清擊大勃律，至菩薩勞城，〔新、舊書並作「賀菩勞城」。菩，薄胡翻。薩，桑葛翻。〕前鋒屢捷，常清乘勝逐之。斥候府果毅段秀實諫曰：〔新書作「隴州大堆府果毅」，此從舊書。〕「虜兵贏而屢北，誘我也；〔贏，倫為翻。誘，音酉。〕請搜左右山林。」常清從之。果獲伏兵，遂大破之，受降而還。
12中書舍人宋昱知選事，前進士廣平劉迺以選法未善，〔廣平郡，本洺州武安郡，天寶元年更名。選，須絹翻。〕上書於昱，以為： 「禹、稷、皋陶同居舜朝，猶曰載採有九德，考績以九載。〔書：皋陶曰：「亦行有九德，亦言其人有德，乃言曰載采采。」禹曰「何﹖」皋陶曰：「寬而粟，柔而 立，愿而恭，亂而敬，擾而毅，直而溫，簡而廉，刪而塞，強而義，彰厥有常，吉哉！」又舜曲曰：三載考績，三考，九載也。臺灣省一，時掌翻。陶，餘招翻。九 載，子亥翻。〕近代主司，察言於一幅之判，觀行於一揖之間，何古今遲速不侔之甚哉！借使周公、孔子今處銓廷，〔銓廷，謂吏部銓量選人之所。處，昌呂翻。〕考其辭華，則不及徐、庾，〔徐陵、庾信，唐正元、大曆以前，皆尚其文。〕觀其利口，則不若嗇夫，〔嗇夫事見十四卷漢文帝三年。〕何暇論聖賢之事業乎！」
