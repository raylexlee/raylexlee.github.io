△卷第二百九十四
後周紀五〔起著雍敦牂（戊午），盡屠維協洽（己未），凡二年。〕
世宗睿武孝文皇帝下
顯德五年（戊午、九五八）
1春，正月，乙酉，廢匡國軍。〔唐末，以同州置匡國軍。〕
2唐改元中興。
3丁亥，右龍武將軍王漢璋奏克海州。
4己丑，以侍衛馬軍都指揮使韓令坤權揚州軍府事。
5上欲引戰艦自淮入江，阻北神堰，不得渡；〔北神鎮在楚州城北五里，吳王夫差溝通江、淮，後人於此立堰者，以淮水低，溝水高，防其洩也。舟行渡堰入淮。今號為平水堰。艦，戶黯翻；下同。〕欲鑿楚州西北鸛水以通其道，〔今楚州城西老鸛河是也。〕遣使行視，還言地形不便，計功甚多。〔行，下孟翻。還，從宣翻，又如字。〕上自往視之，授以規畫，發楚州民夫浚之，旬日而成，用功甚省，巨艦數百艘皆達於江，〔艘，蘇遭翻。〕唐人大驚，以為神。
6壬辰，拔靜海軍，始通吳越之路。〔先是，唐於海陵之東境置靜海都鎮制置院，西至海陵二百七十五里。宋白曰：靜海軍本揚州狼山鎮地，南唐於狼山北立靜海制置院，周得之，建靜海軍，尋升為通州。〕先是帝遣左諫議大夫長安尹日就等使吳越，語之曰：「卿今去雖汎海，比還，淮南已平，當陸歸耳。」〔自靜海軍東南至江口，於狼山之西渡江登陵，抵福山鎮，則蘇州常熟縣界，吳越之境也。先，悉薦翻。語，牛倨翻。此，必利翻。〕已而果然。
7甲辰，蜀右補闕章九齡見蜀主，言政事不治，由奸佞在朝；〔朝，直遙翻。〕蜀主問奸佞為誰，指李昊、王昭遠以對。蜀主怒，以九齡為毀斥大臣，貶維州錄事參軍。〔臨亂之君，各賢其臣，卒之亡蜀者昊、昭遠也。〕
8周兵攻楚州，踰四旬，唐楚州防禦使張彥卿固守不下；乙巳，帝自督諸將攻之，宿於城下，丁未，克之。彥卿與都監鄭昭業猶帥眾拒戰，〔帥，讀曰率。〕矢刃皆盡，彥卿舉繩牀以鬬而死，所部千餘人，至死無一人降者。〔唐失淮南，死於城郭封疆者猶有人焉。〕
9高保融遣指揮使魏璘〔璘，離珍翻。〕將戰船百艘東下會伐唐，至於鄂州。
10庚戌，蜀置永寧軍於果州，以通州隸之。
11唐以天長為雄州，以建武軍使易文贇為刺史。二月，甲寅，文贇舉城降。〔贇，於倫翻。〕
12戊午，帝發楚州；丁卯，至揚州，命韓令坤發丁夫萬餘，築故城之東南隅為小城以治之。〔今揚州大城是也。揚州古城西據蜀岡，北包雷陂。治，直之翻。〕
13乙亥，黃州刺史司超奏與控鶴右廂都指揮使王審琦攻唐舒州，擒其刺史施仁望。
14丙子，建雄節度使真定楊廷璋奏敗北漢兵於隰州城下。〔敗，補邁翻。〕時隰州刺史孫議暴卒，廷璋謂都監、閑貛使李謙溥曰：「今大駕南征，澤州無守將，〔「澤州」當作「隰州」。〕河東必生心；若奏請待報，則孤城危矣。」即牒謙溥權隰州事，謙溥至則脩守備。未幾，北漢兵果至，〔幾，居豈翻。〕諸將請速救之， 廷璋曰：「隰州城堅將良，未易克也。」〔將，即亮翻。易，以豉翻。〕北漢攻城久不下，廷璋度其疲睏無備，〔度，徒洛翻。〕潛與謙溥約，各募死士百餘夜襲其 營，〔九域志：晉州西北至隰州二百五十里。楊廷璋蓋潛軍而至，與隰州約，表裏相應也。〕北漢兵驚潰，斬首千餘級；北漢兵遂解去。
15三月，壬午朔，帝如泰州。
16丁亥，唐大赦，改元交泰。
17唐太弟景遂前後凡十表辭位，且言：「今國危不能扶，請出就藩鎮。燕王弘冀嫡長有軍功，〔弘冀，唐主之嫡長子。軍功，謂用柴克宏敗吳越兵以解常州之圍也，事見上卷三年。長，知兩翻。〕宜為嗣，謹奏上太弟寶冊。」〔上，時掌翻。〕齊王景達亦以敗軍辭元帥。唐主乃立景遂為晉王，加天策上將軍、江南西道兵馬元帥、洪州大都督、太尉，尚書令，以景達為浙西道元帥、潤州大都督。景達以浙西方用兵，固辭，〔吳越之兵雖於常州敗退，蓋猶遙應中國。〕改撫州大都督。立弘冀為太子，參決庶政。弘冀為人猜忌嚴刻，景遂左右有未出東宮者，立斥逐之。〔為弘冀毒殺景遂張本。〕其弟安定公從嘉畏之，不敢預事，專以經籍自娛。〔從嘉是為後主煜。〕
18辛卯，上如迎鑾鎮，〔迎鑾鎮，本唐之白沙也。吳主楊溥至白沙，閱舟師，徐溫自金陵來見，因以白沙為迎鑾鎮。白沙之地，本屬江都，唐分江都置永貞縣，吳為迎鑾鎮，宋為真州。〕屢至江口，遣水軍擊唐兵，破之。上聞唐戰艦數百艘泊東蔀州，將趣海口扼蘇、杭路，〔東閊洲，在泰州東南大江中，元是海嶼沙島之地。宋白曰：東閊洲在通州東南，通州海門縣界。閊，音布。「州」，當作「洲」。〕遣殿前都虞候慕容延釗將步騎，右神武統軍宋延渥將水軍，循江而下。甲午，延釗奏大破唐兵於東閊州；上遣李重進將兵趣廬州。〔唐末，楊行密自廬州起，既建國，遂為重鎮。周師渡淮，舒、蘄、黃先皆款附，獨廬未下，蓋宿兵多，周師不敢輕犯也。趣，七喻翻。〕
唐主聞上在江上，恐遂南渡，又恥降號稱蕃，乃遣兵部侍郎陳覺奉表，〔考異曰：十國紀年：「遣樞密使陳覺奉表。」實錄載其表雲：「今遣左諫議大人、兵部侍郎臣陳覺躬聽敕命。」蓋當時所假之官耳。今從之。〕請傳位於太子弘冀，使聽命於中國。時淮南惟廬、舒、蘄、黃未下，〔蘄，渠希翻。〕丙申，覺至迎鑾，見周兵之盛，白上，請遣人渡江取表，獻四州之地，畫江為境，以求息兵，江取表，獻四州之地，畫江為境，以求息兵，辭指甚哀。上曰：「朕本興師止取江北，爾主能舉國內附，朕復何求！」〔復，扶又翻。〕覺拜謝而之退。丁酉，覺請遣其屬閤門承旨劉承遇如金陵，上賜唐主書，稱「皇帝恭問江南國主」，慰納之。
戊戌，吳越奏遣上直【章：乙十一行本「直」下有「都」字；孔本同。】指揮使，處州刺史邵可遷、秀州刺史路彥銖以戰艦四百艘、士卒萬七千人屯通州南岸。〔周既克靜海軍，置通州。通州南岸蘇州常熟縣福山鎮之地，即東晉之南沙也。〕
唐主復遣劉承遇奉表稱唐國主，請獻江北四州，歲輸貢物十【章：乙十一行本「十」上有「數」字；孔本同。】萬。於是江北悉平，得州十四，縣六十。〔光、壽、廬、舒、蘄、黃、滁、和、濠、泗、楚、揚、泰、通十四州。〕
庚子，上賜唐主書，諭以：「緣江諸軍及兩浙、湖南、荊南兵並當罷歸，其廬、蘄、黃三道，亦令斂兵近外。〔謂周所遣進攻廬、蘄、黃之軍也。近外，謂近郊之外。〕俟彼將士及家屬就道，可遣人召將校以城邑付之。〔將，即亮翻。校，戶教翻。〕江中舟艦有須往來者，並令就北岸引之。」〔凡唐舟艦在北岸者，皆許令引就南岸。〕辛丑，陳覺辭行，又賜唐主書，諭以不必傳位於子。
壬寅，上自迎鑾復如揚州。
癸卯，詔吳越、荊南軍各歸本道；賜錢弘俶犒軍帛三萬匹，高保融一萬匹。〔吳越軍臨南沙，荊南軍至鄂州，各犒之使罷歸。犒，苦到翻。〕
甲辰，置保信軍於廬州，以右龍武統軍趙匡贊為節度使。
丙午，唐主遣馮延己獻銀、絹、錢、茶、榖共百萬以犒軍。〔銀兩、絹匹、錢貫、茶斤，榖石，各以萬計，其數共為百萬。〕
己酉，命宋延渥將水軍三千溯江巡警。
庚戌，敕故淮南節度使楊行密、故昇府節度使徐溫等墓並量給守戶；〔削其僭諡，存其故鎮。昇府即金陵。金陵，唐之昇州，故曰昇府。〕其江南羣臣墓在江北者，亦委長吏以時檢校。〔長，知兩翻。〕
辛亥，唐主遣其臨汝公徐遼代己來上壽。〔言奉酒上壽，非聖節也。帝生於九月二十四日。上，時掌翻。〕
19是月，浚汴口，導河流達於淮，於是江、淮舟懢始通。〔此即唐時運路也。自江、淮割據，運漕不通，水路湮塞，今復浚之。〕
20夏，四月，乙卯，帝自揚州北還。〔還，從宣翻，又如字。〕
21新作太廟成。庚申，神主入廟。〔太祖廣順三年，作太廟於大梁，至是始成。五代會要：太祖廣順元年七月，追尊高祖璟為睿和皇帝，廟號信祖；曾祖諶為明憲皇帝，廟號僖祖，祖蘊為翼順皇帝，廟號義祖；考簡為章肅皇帝，廟號慶祖。〕
22辛酉夜，錢唐城南火，延及內城，官府廬舍幾盡。〔幾，居依翻。〕壬戌旦，火將及鎮國倉，吳越王弘俶久疾，自強出救火；火止，謂左右曰：「吾疾因災而愈。」眾心稍安。
23帝之南征也，契丹乘虛入寇。壬申，帝至大梁，命【章：乙十一行本「命」下有「鎮寧節度使」五字；孔本同；退齋校同。】張永德將兵備禦北邊。
24五月，辛巳朔，日有食之。
25詔賞勞南征士卒及淮南新附之民。〔勞，力到翻。〕
26辛卯，以太祖皇帝領忠武節度使，徙安審琦為平盧節度使。
27成德節度使郭崇攻契丹束城，拔之，〔東城，漢勃海郡之東州縣也，隋改曰東城，唐屬瀛州。宋熙寧六年省東城為鎮，屬河間。〕以報其入寇也。
28唐主避周諱，更名景。〔避周信祖諱也。更，工衡翻。〕下令去帝號，稱國主，凡天子儀制皆有降損，去年號，用周正朔，〔去，羌呂翻。考異曰：世宗實錄、薛史，顯德二年乙卯十一月伐淮南；唐之保大十三年也。三年正月、四年二月、十月三幸淮南。五年戊午三月，江北平，唐之交泰元年也。而江南錄誤以保大十五年事合十四年。十五年丁巳改交泰，五月去帝號，明年乃顯德五年，又明年即建隆元年，中間實少顯德六年。江南錄最為差誤，其記李昇復姓，亦先一年。他事倣此，不可考按。故世宗取淮南年月，專以實錄及薛史為據。〕仍告於太廟。左僕射、同平章事馮延己罷為太子太傅，門下侍郎、同平章事嚴續罷為少傅，樞密使、兵部侍郎陳覺罷守本官。
初，馮延己以取中原之策說唐主，由是有寵。延己嘗笑烈祖戢兵為齷齪，〔說，式芮翻。戢，則立翻。齷，於角翻。齪，敕角翻。〕曰：「安陸所喪纔數千兵，為之輟食諮嗟者旬日，〔謂晉高祖天福五年李承裕安州之敗。事見二百八十二卷。喪，息浪翻。為，於偽翻。〕此田舍翁識量耳，安足與成大事！豈如今上暴師數萬於外，而擊毬宴樂無異平日，真英主也！」延己與其黨談論，常以天下為己任，更相唱和。〔樂，音洛。更，工衡翻。和，戶臥翻。〕翰林學士常夢錫屢言延己等浮誕，不可信；〔誕，徒旱翻。〕唐主不聽，夢錫曰：「奸言似忠，陛下不悟，國必亡矣！」及臣服於周，延己之黨相與言，有謂周為大朝者，夢錫大笑曰：「諸公常欲致君堯、舜，何意今日自為小朝邪！」眾默然。〔朝，直遙翻。〕
自唐主內附，帝止因其使者賜書，未嘗遣使至其國。己酉，始命太僕卿馮延魯、衛尉少卿鍾謨使於唐，〔二人者，本怕唐臣。〕賜以御衣、玉帶等及犒軍帛十萬，並今年欽天曆。〔犒，苦到翻。是年正月，始行王樸所上欽天曆。〕
劉承遇之還自金陵也，〔見上三月。還，從宣翻，又如字。〕唐主使陳覺白帝，以江南無鹵田，〔海濱鹹鹵，可以煮鹽。鹵田，今謂之傼地。鹵，郎古翻。傼，古斬翻。〕願得海陵【章：乙十一行本「陵」下有「鹽」字；孔本同；退齋校同。】監南屬以贍軍。帝曰：「海陵在江北，難以交居，〔言難使周之官吏與唐之官吏雜居也。〕當別有處分。」〔處，昌呂翻。分，扶問翻。〕至是，詔歲支鹽三十萬斛以給江南，所俘獲江南士卒，稍稍歸之。
29六月，壬子，昭義節度使李筠奏擊北漢石會關，拔其六寨。乙卯，晉州奏都監李謙溥擊北漢，破孝義。〔孝義，漢中陽縣地，後魏曰永安，唐貞觀元年改曰孝義，屬汾州，在州東南。宋熙寧五年，省孝義為鎮，屬介休縣。宋白曰：孝義縣，本漢慈氏縣地，曹魏移中陽縣於今理。永嘉後省入隰城，後魏又分隰城於今靈石縣東三十里置永安縣。貞觀元年以縣名與涪州縣同，改為孝義，因縣人鄭興有行義為名。〕
30高保融遣使勸蜀主稱藩於周，蜀主報以前歲遣胡立致書於周而不答。〔見上捲上年。〕
31秋，七月，丙戌，初行大周刑統。
32帝欲均田租，丁亥，以元稹均田圖徧賜諸道。〔時詔曰：「近覽元稹長慶集，見在同州時所上均田表，較當時之利病，曲盡其情，俾一境之生靈，鹹受其賜，傳於方冊，可得披尋，因令製素成圖，直書其事。」稹，止忍翻。〕
33閏月，唐清源節度使兼中書令留從效〔唐置清源軍於泉州。〕遣牙將蔡仲贇衣商人服，以絹表置革帶中，間道來稱藩。〔贇，於倫翻。衣，於既翻。間，古莧翻。〕
34唐江西元帥晉王景遂之赴洪州也，〔見上三月。〕以時方用兵，啟求大臣以自副，唐主以樞密副使、工部侍郎李徵古為鎮南節度副使。徵古傲很專恣，景遂雖寬厚，久而不能堪，常欲斬徵古，自拘於有司，左右諫而止，景遂忽忽不樂。〔樂，音洛。〕
太子弘冀在東宮多不法，唐主怒，嘗以毬杖擊之曰：「吾當復召景遂。」〔復，扶又翻。〕昭慶宮使袁從範從景遂為洪州都押牙，或譖從範之子於景遂，景遂欲殺之，從範由是怨望。弘冀聞之，密遣從範毒之；八月，庚辰，景遂擊毬渴甚，從範進漿，景遂飲之而卒。〔卒，子恤翻。〕未殯，體已潰；唐主不之知，贈皇太弟，諡曰文成。
35辛巳，南漢中宗殂，〔年三十九。〕長子【章：乙十一行本「子」下有「衛王」二字；孔本同；張校同。】繼興即帝位，更名鋹，〔長，知兩翻。更，工衡翻。鋹，醜兩翻。〕改元大寶。鋹年十六，國事皆決於宦官玉清宮使龔澄樞〔歐史曰：劉氏作離宮以遊獵，有南宮、大明、昌華、甘泉、玩華、秀華、玉清、太微諸宮，皆置宮使領之。〕及女侍中盧瓊仙等，臺省官備位而已。
36甲申，唐始置進奏院於大梁。〔臣屬故也。〕
37壬辰，命西上閤門使靈壽曹彬使於吳越，賜吳越王弘俶騎軍鋼甲二百，〔鋼，古郎翻；堅鐵也。〕步軍甲五千及他兵器。彬事畢亟返，不受饋遺，〔遺，唯季翻；下以遺同。〕吳越人以輕舟追與之，至於數四，彬曰：「吾終不受，是竊名也。」盡籍其數，歸而獻之。帝曰：「曏之奉使，乞伹無厭，〔厭，於鹽翻。〕使四方輕朝命。〔朝，直遙翻。〕卿能如是，甚善；然彼以遺卿，卿自取之。」彬始拜受，悉以散於親識，家無留者。
38辛丑，馮延魯、鍾謨來自唐，唐主手錶謝恩，〔手錶者，手書之。〕其略曰：「天地之恩厚矣，父母之恩深矣，子不謝父，人何報天，惟有赤心，可酬大造。」又乞比藩方，賜詔書。又稱：「有情事令鍾謨上奏，乞令早還。」〔還，從宣翻，又如字。〕唐主復令謨白帝，欲傳位太子。〔復，扶又翻；下復還同。〕九月，丁巳，以延魯為刑部侍郎、謨為給事中。唐【章：乙十一行本「唐」上有「己未，先遣謨還，賜書諭以未可傳位之意」十六字；孔本同；張校同；退齋校同。】主復遣吏部尚書、知樞密院殷崇義來賀天清節。〔帝生於九月二十四日，以為天清節。〕
39帝謀伐蜀，冬，十月，己卯，以戶部侍郎高防為西南面水陸制置使，右贊善大夫李玉為判官。
40甲午，帝歸馮延魯及左監門衛上將軍許文稹、右千牛衛上將軍邊鎬、衛尉卿周廷構於唐。〔馮延魯被擒見二百九十二卷三年。許文稹、邊鎬被擒見上捲上年。周廷構降亦見是年。〕唐主以文稹等皆敗軍之俘，棄不復用。〔復，扶又翻。〕
41高保融再遺蜀主書，〔先遺書，見上六月。〕勸稱臣於周，蜀主集將相議之，李昊曰：「從之則君父之辱，違之則周師必至，諸將能拒周乎﹖」諸將皆曰：「以陛下聖明，江山險固，豈可望風屈服！秣馬厲兵，正為今日。〔為，於偽翻。〕臣等請以死衛社稷！」丁酉，蜀主命昊草書，極言拒絕之。
42詔左散騎常侍須城艾潁等三十四人分行諸州，均定田租。〔須城縣帶鄆州，即唐之須昌縣，後唐避獻祖廟諱，改曰須城。艾，姓也。晏子春秋，齊有大夫艾孔。風俗通，龐儉母艾氏。行，下孟翻。〕庚子，詔諸州併鄉村，率以百戶為團，團置耆長三人。〔耆，老也。每團以老者三人為之長。長，知兩翻。〕帝留心農事，刻木為耕夫、蠶婦，置之殿庭。
43命武勝節度使宋延渥以水軍巡江。
44高保融奏，聞王師將伐蜀，請以水軍趣三峽，〔趣，七喻翻。〕詔褒之。
48李玉至長安，或言「蜀歸安鎮在長安南三百餘裏，可襲取也。」〔歸安鎮，當在蜀金州界。〕玉信之，牒永興節度使王彥超，索兵二百，彥超以為歸安道阻隘難取，〔索，山客翻。隘，烏懈翻。〕玉曰：「吾自奉密旨。」彥超不得已與之。玉將以往，〔將，即亮翻。〕十二月，蜀歸安鎮遏使李承勳據險邀之，斬玉，其眾皆沒。
49乙酉，蜀主以右衛聖步軍都指揮使趙崇韜為北面招討使，丙戌，以奉鑾肅衛都指揮使、武信節度使兼中書令孟貽業為昭武、文州都招討使，〔昭武軍，利州。自利州以至文州，委以控扼江油、劍閣之險。〕左衛聖馬軍都指揮使趙思進為東面招討使，山南西道節度使韓保貞為北面都招討使，將兵六萬，分屯要害以備周。
50丙戌，詔凡諸色課戶及俸戶並勒歸州縣，〔唐初，諸司置公廨本錢，以貿易取息，計員多少為月料。其後罷諸司公廨本錢，以天下上戶七千人為胥士，而收其課，計官多少而給之，此所謂課戶也。唐又薄斂一歲稅，以高戶主之，月收息給俸，此所謂俸戶也。〕其幕職、州縣官自今並支俸錢及米麥。
51初，唐太傅兼中書令楚公宋齊丘多樹朋黨，欲以專固朝權，〔朝，直遙翻。〕躁進之士爭附之，推獎以為國之元老。樞密使陳覺、副使李徵古恃齊丘之勢，尤驕慢。及許文稹等敗於紫金山，覺與齊丘、景達自濠州遁歸，〔事見上捲上年。〕國人忷懼。〔忷，許拱翻。〕唐主嘗歎曰：「吾國家一朝至此！」因泣下。徵古曰：「陛下當治兵以扞敵，〔治，直之翻。〕涕泣何為！豈飲酒過量邪，將乳母不至邪﹖」唐主色變，而徵古舉止自若。會司天奏：「天文有變，人主宜避位禳災。」唐主乃曰：「禍難方殷，〔禳，如羊翻。難，乃旦翻。〕吾欲釋去萬機，棲心沖寂，誰可以託國者﹖」徵古曰：「宋公，造國手也，陛下如厭萬機，何不舉國授之！」覺曰：「陛下深居禁中，國事皆委宋公，先行後聞，臣等時入侍，談釋、老而已。」唐主心慍，〔慍，於運翻。〕即命中書舍人豫章陳喬草詔行之。〔洪州，豫章郡。〕喬惶恐請見，曰：「陛下一署此詔，臣不復得見矣！」〔見，賢遍翻。復，扶又翻。〕因極言其不可。唐主笑曰：「爾亦知其非邪﹖」乃止。由是因晉王出鎮，以徵古為之副，〔事見上。〕覺自周還，〔還，從宣翻，又如字。〕亦罷近職。
鍾謨素與李德明善，以德明之死怨齊丘；〔李德明死見上卷三年。〕及奉使歸唐，言於唐主曰：「齊丘乘國之危，遽謀篡竊，陳覺、李徵古為之羽翼，理不可容。」陳覺之自周還，〔見上三月。〕矯以帝命謂唐主曰：「聞江南連歲拒命，皆宰相嚴續之謀，當為我斬之。」〔為，於偽翻。〕唐主知覺素與續有隙，固未之信。鍾謨請覆之於周，〔審覆其言之虛實於周也。〕唐主乃因謨復命，上言：「久拒王師，皆臣愚迷，非續之罪。」帝聞之，大驚曰：「審如此，則續乃忠臣，〔言嚴續果能為其主設謀以拒周，乃忠臣也。〕朕為天下主，豈教人殺忠臣乎！」謨還，以白唐主。〔還，從宣翻。〕
唐主欲誅齊丘等，復遣謨入稟於帝。〔復，扶又翻。〕帝以異國之臣，無所可否。己亥，唐主命知樞密院殷崇義草詔暴齊丘、覺、徵古罪惡，聽齊丘歸九華山舊隱，官爵悉如故；〔宋齊丘隱九華山，見二百七十七卷唐明宗長興二年，吳睿皇之太和三年也。〕覺責授國子博士，宣州安置；徵古削奪官爵，賜自盡；黨與皆不問。遣使告於周。
52丙午，蜀以峽路巡檢制置使高彥儔為招討使。
53平盧節度使、太師、中書令陳王安審琦僕夫安友進與其嬖妾通，〔嬖，卑義翻，又必計翻。〕妾恐事泄，與友進謀殺審琦，友進不可，妾曰：「不然，我當反告汝。」友進懼而從之。
六年（己未、九五九）
1春，正月，癸丑，審琦醉熟寢，妾取審琦所枕劍〔枕，職任翻。〕授友進而殺之，仍盡殺侍婢在帳下者以滅口。後數日，其子守忠始知之，執友進等寛之。〔寛，古瓦翻。〕
2初，有司將立正仗，宿設樂縣於殿庭，〔前一夕設之，謂之宿設。縣，讀曰懸；下同。〕帝觀之，見鍾磬有設而不擊者，問樂工，皆不能對。乃命竇儼討論古今，考正雅樂。王樸素曉音律，帝以樂事詣之，樸上疏，以為：
「禮以檢形，樂以治心；〔治，直之翻。〕形順於外，心和於內，然而天下不治者未之有也。是以禮樂脩於上，萬國化於下，聖人之教不肅而成，其政不嚴而治，〔孝經所載孔子之言。治，直吏翻。〕用此道也。夫樂生於人心而聲成於物，物聲既成，復能感人之心。〔復，扶又翻。〕
昔黃帝吹九寸之管，得黃鍾正聲，半之為清聲，倍之為緩聲，三分損益之以生十二律。〔三分其一而損益之，上生下生而十二律備矣。〕十二律旋相為宮以生七週，為一均。凡十二均、八十四調而大備。遭秦滅學，歷代治樂者罕能用之。〔樸之言曰：自秦而下，旋宮聲廢，逮東漢雖有大予丞鮑鄴興之，亦人亡而音息。漢至隋垂十代，凡數百年，所存者黃鍾之宮一調而已。十二律中唯用七聲，其餘五律謂之啞鍾，蓋不用故也。〕唐太宗之世，祖孝孫、張文收考正大樂，備八十四調；〔見一百九十二卷貞觀元年。調，徒釣翻；下同。〕安、史之亂，器與工什亡八九，至於黃巢，蕩盡無遺。時有太常博士殷盈孫，按考工記，鑄鎛鍾十二，編鍾二百四十。〔大鍾謂之鎛。小鍾十六枚同在一虡謂之編鍾。鎛，補各翻。〕處士蕭承訓校定石磬，今之在縣者是也。雖有鍾磬之狀，殊無相應之和，其鎛鍾不問音律，但循環而擊，編鍾、編磬徒懸而已。絲、竹、匏、土僅有七聲，名為黃鍾之宮，其存者九曲。考之三曲協律，六曲參涉諸調；蓋樂之廢缺，無甚於今。
陛下武功既著，垂意禮樂，以臣嘗學律呂，宣示古今樂錄，命臣討論。臣謹如古法，以秬黍定尺，長九寸徑三分為黃鍾之管，〔匏，蒲交翻。論，盧昆翻。秬，音臣，黑黍也。長，直亮翻。〕與今黃鍾之聲相應，因而推之，得十二律。以為眾管互吹，用聲不便，乃作律準，十有三絃，其長九尺，〔律準，蓋梁武帝之遺法，而梁武帝又本之京房。〕皆應黃鍾之聲，以次設柱，為十一律，及黃鍾清聲，旋用七律以為一均。為均之主者，宮也，徵、商、羽、角、變宮、變徵次焉。〔徵，陟裏翻。〕發其均主之聲，歸於本音之律，迭應不亂，乃成其調，凡八十一調。〔樸之言曰：奉詔遂依周法，以秬黍校定尺度，長九寸，虛徑三分，為黃鍾之管，與見在黃鍾之聲相應。以上下相生之法推之，得十二律管。以為眾管互吹，用聲不便，乃作律準，十三絃宣聲，長九尺張絃，各如黃鍾之聲；以第八絃六尺設柱，為林鍾；第三絃八尺設柱，為太簇；第十絃五尺三寸四分設柱，為南呂；第五絃七尺一寸三分設柱，為姑洗；第十二絃四尺七寸五分設柱，為應鍾；第七絃六尺三寸三分設柱，為蕤賓；第二絃八尺四寸四分設柱，為大呂；第九絃五尺六寸三分設柱；為夷則；第四絃七尺五寸一分設柱，為夾鍾；第十一絃五尺一分設柱，為無射；第六絃六尺六寸八分設柱，為中呂；第十三絃四尺五寸設柱，為黃鍾清聲。十二聲中，旋用七聲為均，為均之主者唯宮，徵、商、羽、角、變宮、變徵次焉。發其均主之聲，歸乎本音之律，七聲迭應而不亂，乃成其調。均有七調，聲有十二均，合八十四調，歌奏之曲出焉。旋宮之聲久絕，一日而補，出臣獨見。通鑑撮其要，今備載之。〕此法久絕，出臣獨見，乞集百官校其得失。」
詔從之。百官皆以為然，乃行之。〔時兵部尚書張昭等議曰：「昔帝鴻氏之作樂也，候八節之風聲，測四時之正氣。氣之清濁不可以筆授，聲之善否不可以口傳，故鳧氏鑄鍾，伶倫截竹，為律呂相生之算，宮商正和之音，乃播之於管絃，宣之於鍾石，然後覆載之情訢合，陰陽之氣和同，八氣從律而不奸，五聲成文而不亂；空桑、孤竹之韻足以禮神，雲門、大夏之容無虧觀德。然月律有旋宮之法，備於太師之職。經秦滅學，雅道陵夷。漢初制氏所調，唯存鼓舞，旋宮十二均更用之法，世莫得聞。漢元帝時，京房善易、別音，探求古義，以周官均法，每月更用五音，乃至準調，旋相為宮，成六十調。又以日法析為三百六十，傳於樂府，而編懸復舊，律呂無差。遭漢中微，雅音淪缺，京房律準，屢有言者，事終不成。錢樂空記其名，沈重但條其說，六十律法，寂寥不嗣。梁武帝素精音律，自造四通十二笛以敘八音，又引古五正、二變之音，旋相為宮，得八十四調，與律準所調，音同數異。侯景之亂，其音又絕。隋朝初定雅樂，羣黨沮議，歷載不成。而沛公鄭譯因龜茲琵琶七音以飲月律，五正、二變，七調克諧，旋相為宮，復為八 十四調。工人萬寶常又減其絲數，稍令古淡。隋高祖不重雅樂，令羣臣集議，博士何妥駁奏，其鄭、萬所奏八十四調並廢。隋代郊廟所奏，惟黃鍾一均，與五郊迎 氣，雜用蕤賓，但七調而已；其餘五鍾，懸而不作。三朝宴樂，用縵樂九部，迄於革命，未能改更，唐太宗爰命舊工祖孝孫、張文收整比鄭譯、寶常所均七音八十四 調，方得絲管並施，鍾石俱奏，七始之音復振，四廂之韻皆調。自安、史亂離，鹹秦蕩覆，崇牙樹羽之器，掃地無餘，戛擊搏拊之工，窮年不嗣，郊廟所奏，何異南箕，波蕩不還，知音殆絕。臣等竊以音之所起，出自人心，夔、曠不能長存，人事不能常泰，人亡則音息，世亂則樂崩，若不得知禮樂之情，安明製作之本！臣等據樞密使王樸條奏，採京房之準法，練梁武之通音，考鄭譯、寶常之七均，校孝孫、文收之九變，積黍累以審其度，聽聲詩以測其情，依權衡嘉量之前文，得備數和聲之大 旨，施於鍾虡，足洽簫韶。臣等今月十九日於太常寺集命太樂令賈峻奏王樸新法黃鍾調七均，音律和諧，不相淩越。其餘十一管諸調，望依新法教習，以備禮寺施 用。其五郊天地、宗廟、社稷、三朝大禮，合用十二管諸調，並載唐史、開元禮，近代常行。廣順中，太常卿邊蔚奉敕定前件祠祭，、朝會舞名、樂曲、歌詞，寺司 合有簿籍，伏恐所定與新法曲調聲韻不謟，請下太常寺檢詳校試，若或乘舛，請本寺依新法聲調，別撰樂章舞曲，令歌者誦習。」從之。〕
3唐宋齊丘至九華山，唐主命鎖其第，穴牆給飲食。齊丘歎曰：「吾昔獻謀幽讓皇帝族於泰州，〔事見二百八十一卷晉天福二年。〕宜其及此！」乃縊而死。〔考異曰：江表志：「齊丘至青陽，絕食數日，家人亦菜色。中使雲：『令公捐館，方始供食。』家人以絮塞口而卒。」今從江南錄、紀年。〕諡曰醜繆。〔繆，靡幼翻。〕
初，翰林學士常夢錫知宣政院，參預機政，深疾齊丘之黨，數言於唐主曰：〔數，所角翻。〕「不去此屬，〔去，羌呂翻。〕國必危亡。」與馮延己、魏岑之徒日有爭論。久之，罷宣政院，夢錫鬱鬱不得志，不復預事，縱酒成疾而卒。〔通鑑二百八十五卷晉齊王開運三年，已書常夢錫縱酒事，去年又書夢錫笑馮延己之黨事。蓋縱酒已非一日，久乃成疾而卒。〕及齊丘死，唐主曰：「常夢錫平生欲殺齊丘，恨不使見之！」贈夢錫左僕射。
4二月，丙子朔，命王樸如河陰按行河隄，〔行，下孟翻。〕立鬥門於汴口。壬午，命侍衛都指揮使韓通、宣徽南院使吳廷祚，〔「廷祚」，當作「延祚」。〕【章：孔本正作「延」；張校同。】發徐、宿、宋、單等州丁夫數萬〔單，音善。〕浚汴水。甲申，命馬軍都指揮使韓令坤自大梁城東導汴水入於蔡水，〔魏收地形志曰：汴水在大梁城東，分為蔡渠。九域志曰：浚儀縣之琵琶溝，即蔡河也。五朝會要曰：惠民河與蔡河一水，即閔河也。建隆元年，始命陳承昭督丁夫導閔河自新鄭與蔡水合，貫京師，南歷陳、潁，達壽春，以通淮右，舟楫相繼，商賈畢至，都下利之。於是以西南為閔河，東南為蔡河。至開寶六年，始改閔河為惠民河。〕以通陳、潁之漕，命步軍都指揮使袁彥浚五丈渠東過曹、濟、梁山泊，以通青、鄆之漕，發畿內及滑、亳丁夫數千以供其役。
5丁亥，開封府奏田稅舊一十萬二千餘頃，今按行得羨苗【章：乙十一行本「苗」作「田」；下「羨苗」同。】四萬二千餘頃；敕減三萬八千頃。諸州行苗使還，所奏羨苗減之倣此。〔行，下孟翻。羨，弋戰翻。使，疏吏翻。還，從宣翻，又如字。〕
6淮南饑，〔大兵之後，必有凶年。〕上命以米貸之。或曰：「民貧，恐不能償。」上曰：「民吾子也，安有子倒懸而父不為之解哉！〔為，於偽翻。〕安在責其必償也！」
7庚申，樞密使王樸卒。上臨其喪，以玉鉞卓地，慟哭數四，不能自止。樸性剛而銳敏，智略過人，上以是惜之。
8甲子，詔以北鄙未復，將幸滄州，〔九域志：大梁至滄州一千二百里。〕命義武節度使孫行友扞西山路，〔扞定州西山路，以防北漢救契丹也。〕以宣徽南院使吳廷祚〔「廷」，當作「延」。〕【章：孔本正作「延」；張校同。】權東京留守、判開封府事，三司使張美權大內都部署。丁卯，命侍衛親軍都虞候韓通等將水陸軍先發。甲戌，上發大梁。
夏，四月，庚寅，韓通奏自滄州治水道入契丹境，柵於乾寧軍南，〔時置乾寧軍於滄州永安縣九域志：在滄州西一百里。宋白曰：乾寧軍本古盧臺軍地。治，直之翻。〕補壞防，開遊口三十六，遂通瀛、莫。〔遊口者，於水不至處開之，以備漲溢而洩游水也。瀛、莫相去一百一十里。〕
辛卯，上至滄州，即日帥步騎數萬發滄州，直趨契丹之境。〔帥，讀曰率。趨，七喻翻。自滄州西行九十八里，即契丹瀛州界，正北行五百七十五里，直抵幽州。〕河北州縣非車駕所過，〔過，音戈。〕民間皆不之知。壬辰，上至乾寧軍，契丹寧州刺史王洪舉城降。〔契丹蓋置寧州於乾寧軍。〕
乙未，大治水軍，〔治，直之翻。〕分命諸將水陸俱下，以韓通為陸路都部署，太祖皇帝為水 路都部署。丁酉，上御龍舟沿流而北，舳艫相連數十里；己亥，至獨流口，〔九域志：獨流口，在乾寧軍北一百二十里。金人疆域圖，涿州管下固安縣有獨流村。〕泝流而西。辛丑，至益津關，〔益津關，在莫州文安縣。九域志：在乾寧軍西北一百六十里。宋白曰：益津關本幽州會昌縣，唐天寶中改永清縣。〕契丹守將終廷輝以城降。
自是以西，水路漸隘，不能勝巨艦，〔隘，烏懈翻。勝，音升。〕乃捨之。壬寅，上登陸而西，宿於野次，侍衛之士不及一旅，從官皆恐懼。〔五百人為一旅。從，才用翻。〕胡騎連羣出其左右，不敢逼。
癸卯，太祖皇帝先至瓦橋關，〔瓦橋關，在涿州歸義縣。九域志：在益津關東八十里。宋白曰：瓦子濟橋在涿州南，易州東，當九河之末。〕契丹守將姚內斌舉城降，〔斌，音彬。〕上入瓦橋關。內斌，平州人也。甲辰，契丹莫州刺史劉楚信舉城降。五月，乙巳朔，侍衛親軍都指揮使、天平節度使李重進等始引兵繼至，契丹瀛州刺史高彥暉舉城降。彥暉，薊州人也。〔薊，音計。〕於是關南悉平。〔關南，謂瓦橋關以南。〕
丙午，宴諸將於行宮，議取幽州，諸將以為：「陛下離京四十二日，〔離，力智翻。甲戌至丙午四十三日，除宴日不數。〕兵不血刃，取燕南之地，此不世之功也。今虜騎皆聚幽州之北，未宜深入。」上不悅。是日，趣先鋒都指揮使劉重進先發，據固安；〔固安，漢縣名，唐屬涿州，今治所乃漢方城縣地。匈奴須知：固安縣，西北至燕京一百二十里。宋白曰：隋開皇九年，自今易州淶水縣移固安縣於漢方城縣地，取故安縣為名；其漢故安縣故城，自在易州易縣東南七百步。趣，讀曰促。〕上自至安陽水，命作橋，會日暮，還宿瓦橋，是日，上不豫而止。契丹主遣使者日馳七百里詣晉陽，命北漢主發兵撓周邊，〔撓，奴巧翻，又火高翻。〕聞上南歸，乃罷兵。
戊申，孫行友奏拔易州，擒契丹刺史李在欽，獻之，斬於軍市。〔軍中有市，聽軍人各以土物自相貿易。〕
己酉，以瓦橋關為雄州，〔九域志：雄州，治歸義、容城二縣，蓋皆置於郭下。金人疆域圖：雄州，西北至燕京三百二十里。〕割容城、歸義二縣隸之；〔宋白曰：容城，漢縣，唐武德中改為酋縣，天寶中改容城縣。歸義縣，本涿州屬邑，今移於瓦橋，而涿州之歸義自治漢易縣故城，屬契丹界。歸義縣，宋朝避太宗潛藩舊名，改為歸信縣。〕以益津關為霸州，〔金人疆域圖：霸州，至燕京三百五十五里。〕割文安、大城二縣隸之。〔九域志：大城縣在益津關東南一百五里，五代之時所置也。宋白曰：文安，漢舊縣，晉置章武國，在古文安城。隋大業徵遼，途經河口，當三河合流處，置豐利縣；唐貞觀二年，以豐利、文安二縣相逼，移文安縣就豐利城，周世宗置霸州治焉。大城，本漢東平舒縣，晉於此置章武郡，北齊廢郡為平舒縣，五季改大城縣。〕發濱、棣丁夫數千城霸州，命韓通董其役。〔帝置濱州，領勃海、招安二縣。九域志：在滄州東南三百七十五里。濱、棣二州瀕海，無軍行供憶之擾，故發其丁夫築城。按薛史：濱州本贍國軍，周顯德三年，升為州，割棣州之勃海、蒲臺兩縣屬焉。棣州，樂安郡，秦齊郡地，宋為樂陵郡，隋開皇十年，於郡置厭次縣；十七年，又於陽信縣置棣州；貞觀十七年，自陽信移理厭次。〕
庚戌，命李重進將兵出土門，擊北漢。
辛亥，以侍衛馬步都指揮使韓令坤為霸州都部署，義成節度留後陳思讓為雄州都部署，各將部兵以戍之。
壬子，上自雄州南還。〔九域志：雄州至大梁一千二百里。還，從宣翻，又如字。〕
己巳，李重進奏敗北漢兵於百井，〔敗，補邁翻。〕斬首二千餘級。
甲戌，帝至大梁。
9六月，乙亥朔，昭義節度使李筠奏擊北漢，拔遼州，獲其刺史張丕。
10丙子，鄭州奏河決原武，〔原武縣屬鄭州。九域志：在州北六十里。〕命宣徽南院使吳廷【延】祚發近縣二萬餘夫塞之。〔塞，悉則翻。〕
11唐清源節度使留從效遣使入貢，請置進奏院於京師，直隸中朝，〔中朝，謂中國。留從效以唐國勢削弱，不欲復臣事之。〕詔【章：乙十一行本「詔」上有「戊寅」二字；孔本同；張校同；退齋校同。】報以「江南近服，方務綏懷，卿久奉金陵，〔晉開運二年，留從效以泉州附唐。〕未可改圖。若置邸上都，與彼抗衡，〔與唐比肩事周，是抗衡也。〕受而有之，罪在於朕。卿遠脩職貢，足表忠勤，勉事舊君，且宜如故。如此，則於卿篤始終之義，於朕盡柔遠之宜，惟乃通方，諒達予意。」〔乃，猶汝也。諒，想也。〕
唐主遣其子紀公從善與鍾謨俱入貢，上問謨曰：「江南亦治兵，脩守備乎﹖」〔治，直之翻。〕對曰：「既臣事大國，不敢復爾。」〔復，扶又翻。爾，猶言如此也。〕上曰：「不然。曏時則為仇敵，今日則為一家，吾與汝國大義已定，保無他虞；然人生難期，至於後世，則事不可知。歸語汝主：〔語，牛倨翻。〕可及吾時完城郭，繕甲兵，據守要害，為子孫計。」謨歸，以告唐主。唐主乃城金陵，凡諸州城之不完者葺之，戍兵少者益之。
臣光曰：或問臣：五代帝王，唐莊宗、周世宗皆稱英武，二主孰賢﹖臣應之曰：夫天子所以統治萬國，〔治，直之翻。〕討其不服，撫其微弱，行其號令，壹其法度，敦明信義、以兼愛兆民者也。莊宗既滅梁，海內震動，湖南馬氏遣子希範入貢，〔見二百七十二卷唐莊宗同光元年。〕莊宗曰：「此聞馬氏之業，終為高鬱所奪。〔比，毗至翻。〕今有兒如此，鬱豈能得之哉﹖」鬱，馬氏之良佐也。希範兄希聲聞莊宗言，卒矯其父命而殺之。〔見二百七十六卷唐明宗天成四年。卒，子恤翻。〕此乃市道商賈之所為，〔賈，音古。〕豈帝王之體哉！蓋莊宗善戰者也，故能以弱晉勝強梁，既得之，曾不數年，外內離叛，置身無所。〔事並見梁均王及唐莊宗紀。〕誠由知用兵之術，不知為天下之道 故也。世宗以信令御羣臣，以正義責諸國，王環以不降受賞，〔見二百九十二卷顯德二年。〕劉仁贍以堅守蒙褒，〔見上卷四年。〕嚴續以盡忠獲存，〔見上正 月。〕蜀兵以反覆就誅，〔見上卷三年。〕馮道以失節被棄，〔見二百九十一卷二年。被，皮義翻。〕張美以私恩見疏；〔見二百九十二卷二年。〕江南未服，則親 犯矢石，期於必克，既服，則愛之如子，推誠盡言，為之遠慮。〔為，於偽翻。〕其宏規大度，豈得與莊宗同日語哉！書曰：「無偏無黨，王道蕩蕩。」〔洪範之言。〕又曰：「大邦畏其力，小邦懷其德。」〔武成之言。〕世宗近之矣。〔近，其靳翻。〕
12辛巳，建雄節度使楊廷璋奏擊北漢，降堡寨一十三。
13癸未，立皇后符氏，宣懿皇后之女弟也。〔宣懿符後殂見上卷三年。〕
14立皇子宗訓為梁王，領左衛上將軍，宗讓為燕公，領左驍衛上將軍。〔宗讓後更名熙讓，以恭帝嗣位，避宗字也。燕，於賢翻。〕
15上欲相樞密使魏仁浦，議者以仁浦不由科第，不可為相。〔魏仁浦以樞密院吏歷仕至樞密使。〕上曰：「自古用文武才略者為輔佐，豈盡由科第邪！」己丑，加王溥門下侍郎，與範質皆參知樞密院事。以仁浦為中書侍郎、同平章事，樞密使如故。仁浦雖處權要而能謙謹，上性嚴急，近職有忤旨者，仁浦多引罪歸己以救之，所全活什七八，〔處，昌呂翻。忤，五故翻。〕故雖起刀筆吏，致位宰相，時人不以為忝。又以宣徽南院使吳延祚為左驍衛上將軍，充樞密使；加歸德節度使、侍衛親軍都虞候韓通、鎮寧節度使兼殿前都點檢張永德並同平章事，仍以通充侍衛親軍副都指揮使；以太祖皇帝兼殿前都點檢。
上嘗問大臣可為相者於兵部尚書張昭，昭薦李濤。上愕然曰：「濤輕薄無大臣體，朕問相而卿首薦之，何也﹖」對曰：「陛下所責者細行也，〔行，下孟翻。〕臣所舉者大節也。昔晉高祖之世，張彥澤虐殺不辜，濤累疏請誅之，以為不殺必為國患，〔見二百八十三卷晉高祖天福元年。〕漢隱帝之世，濤亦上疏請解先帝兵權。〔見二百八十八卷漢隱帝乾祐元年。〕夫國家安危未形而能見之，此真宰相器也，臣是以薦之。」上曰：「卿言甚善且至公，然如濤者，終不可置之中書。」濤喜詼諧，不脩邊幅，與弟澣俱以文學著名，雖甚友愛，而多謔浪，無長幼體，上以是薄之。〔喜，許記翻。謔，迄卻翻。浪，力葬翻，韓氏詩傳雲，起也。〕
上以翰林學士單父王著，幕府舊僚，屢欲相之，〔單父縣，帶單州。單，音善。父，音甫。〕以其嗜酒無檢而罷。
癸巳，大漸，召範質等入受顧命。上曰：「王著藩邸故人，朕若不起，當相之。」質等出，相謂曰：「著終日遊醉鄉，豈堪為相！慎勿泄此言。」是日，上殂。〔年三十九。〕
上在藩，多務韜晦，及即位，破高平之寇，〔見二百九十一卷元年。〕人始服其英武。其御軍，號令嚴明，人莫敢犯，攻城對敵，矢石落其左右，人皆失色而上略不動容；應機決策，出人意表。又勤於為治，百司簿籍，過目無所忘，〔治，直吏翻。忘，巫放翻。〕發姦擿伏，聰察如神。閒暇則召儒者讀前史，商榷大義。性不好絲竹珍玩之物，〔擿，他狄翻。榷，古嶽翻。好，呼到翻。〕常言太祖養成王峻、王殷之惡，致君臣之分不終，〔貶王峻，誅王殷，見二百九十一卷太祖廣順三年。分，扶問翻。〕故羣臣有過則面質責之，服則赦之，有功則厚賞之。文武參用，各盡其能，人無不畏其明而懷其惠，故能破敵廣地，所向無前。然用法太嚴，羣臣職事小有不舉，往往置之極刑，雖素有才幹聲名，無所開宥，尋亦悔之，末年寖寬。登遐之日，遠邇哀慕焉。
甲午，宣遺詔，命梁王宗訓即皇帝位，生七年矣。〔帝，世宗第四子也。當此之時，主少國疑，宿衛將士多歸心於太祖皇帝，明年正月，遂因出師翼戴，而天下為宋，改元建隆。〕
16秋，七月，壬戌，以侍衛親軍都指揮使李重進領淮南節度使，副都指揮使韓通領天平節度使，太祖皇帝領歸德節度使。以山南東道節度使、同平章事向拱為西京留守；庚申，加拱兼侍中。拱，即向訓也，避恭帝名改焉。〔帝後禪於宋，奉為鄭王，後崩，諡曰恭帝。〕
17丙寅，大赦。
18唐主以金陵去周境纔隔一水，〔時周境南至於江，金陵北至江二十二里耳。〕洪州險固居上游，〔洪州據南江之要會，其地居金陵上游。〕集羣臣議徙都之。羣臣多不欲徙，惟樞密副使、給事中唐鎬勸之，乃命經營豫章為都城之制。
唐自淮上用兵及割江北，〔顯德二年冬十二月，周師渡淮。五年春三月，唐割江北。〕臣事於周，歲時貢獻，府藏空竭，錢益少，物價騰貴。〔藏，徂浪翻。少，詩沼翻。騰，踊也。〕禮部侍郎鍾謨請鑄大錢，一當五十，中書舍人韓熙載請鑄鐵錢；唐主始皆不從，謨陳請不已，乃從之。是月，始鑄當十大錢，文曰「永通泉貨」，又鑄當二錢，文曰「唐國通寶」，與開元錢並行。〔開元錢，唐武德初所鑄。〕
19八月，戊子，蜀主以李昊領武信節度使，右補闕李起上言：「故事，宰相無領方鎮者。」蜀主曰：「昊家多賾費，〔賾，而隴翻。〕以厚祿優之耳。」起，邛州人，性婞直，李昊嘗語之曰：〔邛，渠容翻。婞，戶頂翻。語，牛倨翻。〕「以子之才，苟能慎默，當為翰林學士。」起曰：「俟無舌，乃不言耳！」
20庚寅，立皇弟宗讓為曹王，更名熙讓；熙謹為紀王，熙誨為蘄王。〔更「宗」為「熙」，避帝名也。歐史曰：本朝乾德二年，十月，熙謹卒。熙讓、熙誨不知所終，蓋諱之也。更，工衡翻。〕
21九月，丙午，唐太子弘冀卒，有司引浙西之功，〔謂遣柴克宏敗吳越兵於常州也。〕諡曰武宣。句容尉全椒張洎上言：〔句容縣屬昇州。九域志：在州東九十里。全椒，漢縣名，梁置北譙郡，尋改曰臨滁郡，隋改曰滁水縣，大業初，復曰全椒，唐屬滁州。九域志：在州南五十里。句，如字。洎，其冀翻。〕「太子之德，主於孝敬，今諡以武功，非所以防徵而慎德也。」乃更諡曰文獻；擢洎為上元尉。〔唐都金陵，以上元為赤縣，句容為畿縣。自畿縣尉升赤縣尉為擢。〕
22唐禮部侍郎、知尚書省事鍾謨數奉使入周，〔數，所角翻；下數於同。〕傳世宗命於唐主，世宗及唐主皆厚待之，恃此驕橫於其國，〔橫，下孟翻。〕三省之事皆預焉。
文獻太子總朝政，〔朝，直遙翻。〕謨求兼東宮官不得，乃薦其所善閻式為司議郎，掌百司關啟。李德明之死也，〔見上卷三年。〕唐鎬預其謀，謨聞鎬受賕，嘗面詰之，鎬甚懼。謨與天威都虞候張巒善，數於私第屏人語至夜分，〔詰，其吉翻。屏，必郢翻，又卑正翻。〕鎬譖諸唐主曰：「謨與巒氣類不同，而過相親狎，謨屢使上國，巒北人，恐其有異謀。」又言：「永通大錢民多盜鑄，犯法者眾。」及文獻太子卒，唐主欲立其母弟鄭王從嘉，謨嘗與紀公從善同奉使於周，相厚善，言於唐主曰：「從嘉德輕志儒，又酷信釋氏，非人主才。從善果敢凝重，宜為嗣。」唐主由是怒。〔居人父子之間，而欲廢長立少，宜鍾謨之死也。〕尋徙從嘉為吳王、尚書令、知政事，居東宮。冬，十月，謨請令張巒以所部兵巡徼都城。〔正與唐鎬所譖合，遂速罪。徼，吉弔翻。〕唐主乃下詔暴謨侵官之罪，貶國子司業，流饒州，貶張巒為宣州副使，未幾，皆殺之。〔幾，居豈翻。〕廢永通錢。
23十一月，壬寅朔，葬睿武孝文皇帝於慶陵，〔陵在鄭州管城縣。〕廟號世宗。
24南漢主以中書舍人鍾允章，藩府舊僚，擢為尚書右丞、參政事，甚委任之。允章請誅亂法者數人以正綱紀，南漢主不能從，宦官聞而惡之。〔惡，烏路翻。〕南漢主將祀圜丘，前三日，允章帥禮官登壇，四顧指揮設神位，〔帥，讀曰率。〕內侍監許彥真望之曰：「此謀反也！」即帶劍登壇，允章叱之。彥真馳入宮，告允章欲於郊祀日作亂。南漢主曰：「朕待允章厚，豈有此邪！」玉清宮使龔澄樞、內侍監李託等共證之，以彥真言為然，乃收允章，繫含章樓下，命宦者與禮部尚書薛用丕雜治之。〔治，直之翻。〕用丕素與允章善，告以必不免，允章執用丕手泣曰：「老夫今日猶几上肉耳，分為仇人所烹。〔分，扶問翻。〕但恨邕、昌幼，不知吾冤，及其長也，公為我語之。」〔鍾允章被纔，抱不測之罪，正恐累及妻子，乃為是言，是自禍之也。長，知兩翻。為，於偽翻。語，牛倨翻。〕彥真聞之，罵曰：「反賊欲使其子報仇邪！」復白南漢主曰：〔復，扶又翻。〕「允章與二子共登壇，潛有所禱。」俱斬之。自是宦官益橫。〔橫，戶孟翻。〕李託，封州人也。
辛亥，南漢主祀圜丘，大赦。未幾，以龔澄樞為左龍虎觀軍容使、內太師，軍國之事皆取決焉。凡羣臣有才能及進士狀頭〔進士第一人，謂之狀頭。〕或僧道可與談者，皆先下蠶室，〔下，戶嫁翻。〕然後得進，亦有自宮以求進者，亦有免死而宮者，由是宦者近二萬人。〔近，其靳翻。〕貴顯用事之人，大抵皆宦者也，謂士人為門外人，不得預事，卒以此亡國。〔至宋開寶四年而南漢亡。卒，子恤翻。〕
25唐更命洪州曰南昌府，建南都，〔更，工衡翻。〕以武清節度使何敬洙為南都留守，〔武清軍衡州，屬湖南，何敬洙遙領耳。〕以兵部尚書陳繼善為南昌尹。〔將徙都豫章也。〕
26周人之攻秦、鳳也，蜀中忷懼；〔忷，許拱翻。〕都官郎中徐及甫自負才略，仕不得志，陰結黨與，謀奉前蜀高祖之孫少府少監王令儀為主以作亂，〔前蜀主王建，廟號高祖。〕會周兵退而止。至是，其黨有告者，收捕之，及甫自殺。十二月，甲午，賜令儀死。
27端明殿學士、兵部侍郎竇儀使於唐，天雨雪，唐主欲受詔於廡下。〔雨，王遇翻。廡，文甫翻。〕儀曰：「使者奉詔而來，不敢失舊禮。若雪霑服，請俟他日。」唐主乃拜詔於庭。
28契丹主遣其舅使於唐，泰州團練使荊罕儒募客使殺之。唐人夜宴契丹使者於清風驛，酒酣，起更衣，〔荊，姓也，燕有刺客荊軻。楚國本曰荊，此楚之前受氏。更，工衡翻。〕久不返，視之，失其首矣。自是契丹與唐絕。罕儒，冀州人也。
臣光言：先奉敕編集歷代君臣事蹟，又奉聖旨賜名資治通鑑，今已了畢者。
伏念臣性識愚魯，學術荒疏，凡百事為，皆出人下，獨於前史，粗嘗盡心，自幼至老，嗜之不厭。每患遷、固以來，文字繁多，自布衣之士，讀之不徧，況於人主，日有萬機，何暇周覽！臣常不自揆，欲刪削賾長，舉掫機要，專取關國家盛衰，繫生民休慼，善可為法，惡可為戒者，為編年一書，使先後有倫，精粗不雜，私家力薄，無由可成。
伏遇英宗皇帝，資睿智之性，敷文明之治，思歷覽古事，用恢張大猷，爰詔下臣，俾之編集。臣夙昔所願，一朝獲伸，踊躍奉承，惟懼不稱。先帝仍命自選闢官屬，於崇文院置局，許借龍圖、天章閣、三館、祕閣書籍，賜以御府筆墨繒帛及御前錢以供果餌，以內臣為承受，眷遇之榮，近臣莫及。不幸書未進御，先帝違棄羣臣。陛下紹膺大統，欽承先志，寵以冠序，錫之嘉名，每開經筳，常令進讀。臣雖頑愚，荷兩朝知待如此其厚，隕身喪元，未足報塞，苟智力所及，豈敢有遺！會差知永興軍，以衰疾不任治劇，乞就賾官。陛下俯從所欲，曲賜容養，差判西京留司御史臺及提舉西京嵩山崇福宮，前後六任，仍聽以書局自隨，給之祿秩，不責職業。臣既無他事，得以研精極慮，窮竭所有，日力不足，繼之以夜。閱舊史，旁採小說，簡牘盈積，浩如煙海，抉擿幽隱，校計豪釐。上起戰國，下終五代，凡一千三百六十二年，修成二百九十四卷；又略舉事目，年經國緯，以備檢尋，為目錄三十卷；又參考羣書，評其同異，俾歸一塗，為考異三十卷：合三百五十四卷。自治平開局，迨今始成，歲月淹久，其間牴牾，不敢自保，罪負之重，固無所逃。臣光誠惶誠懼，頓首頓首。
重念臣違離闕庭，十有五年，雖身處於外，區區之心，朝夕寤寐，何嘗不在陛下之左右！顧以駑蹇，無施而可，是以專事鉛槧，用酬大恩，庶竭涓塵，少裨海嶽。臣今骸骨鍮瘁，目視昏近，齒牙無幾，神識衰耗，目前所為，旋踵遺忘。臣之精力，盡於此書。伏望陛下寬其妄作之誅，察其願忠之意，以清閒之宴，時賜省覽，監前世之興衰，考當今之得失，嘉善矜惡，取是捨非，足以懋稽古之盛德，躋無前之至治，俾四海羣生，鹹蒙其福，則臣雖委骨九泉，志願永畢矣。
謹奉表陳進以聞。臣光誠惶誠懼，頓首頓首，謹言。
