△卷第九十七
晉紀十九〔起玄黓攝提格（壬寅），盡彊圉協洽（丁未），凡六年。〕
顥宗成皇帝下
鹹康八年（壬寅、三四二）
①春，正月，己未朔，日有食之。〔考異曰：天文志作「乙未」。今從帝紀及長曆。〕
乙丑，大赦。
③豫州刺史庾懌以酒餉江州刺史王允之；允之覺其毒，飲犬，〔飲，於禁翻。〕犬斃，密秦之。帝曰：「大舅已亂天下，〔謂庾亮也。〕小舅復欲爾邪！」〔復，扶又翻。〕二月，懌飲鴆而卒。〔卒，子恤翻。〕
④三月，初以武悼後配食武后廟。〔楊皇后，惠帝永康元年幽廢而死，今乃得配食武帝。〕
⑤庾翼在武昌，數有妖怪，〔數，所角翻。妖，於驕翻。〕欲移鎮樂鄉。徵虜長史王述與庾冰牋曰：「樂鄉去武昌千有餘裏；數萬之眾，一旦移徙，興立城壁，公私勞擾。又江州當泝流數千里供給軍府，力役增倍。且武昌實江東鎮戍之中，非但扞禦上流而已；緩急赴告，駿奔不難。〔書武成曰：駿奔走。駿，音峻；註雲：駿，大也，言皆奔走也。〕若移樂鄉，遠在西陲，一朝江渚有虞，不相接救。方嶽重將，〔將，即亮翻。〕固當居要害之地，為內外形勢，使闚〈門俞〉之心不知所向。昔秦忌亡胡之讖，卒為劉、項之資；〔秦盧生秦錄圖書曰，亡秦者胡也。於是始皇使蒙恬北伐胡，不知立子胡亥以兆亂。卒，子恤翻。〕周惡纒弧之謠，而成褒姒之亂。〔國語曰：宣王之時，有童謠曰：「纒弧萁服，實亡周國。」宣王聞之，有夫婦鬻是器者，使執而戮之。府之小妾生子，而非王子也，懼而棄之，此人也收以奔褒。褒人有獄，而以為入於幽王，王嬖是女而生伯服，是為褒姒，欲廢太子宜臼而立伯服，卒以成申侯、西戎之亂。惡，烏路翻。纒，於琰翻。〕是以達人君子，直道而行，禳避之道，皆所不取；正當擇人事之勝理，思社稷之長計耳。」朝議亦以為然。〔朝，直遙翻。〕翼乃止。
⑥夏，五月，乙卯，帝不豫；〔豫，順也；不豫，言有疾而氣體不能順適也。〕六月，庚寅，疾篤。或詐為尚書符，敕宮門無得內宰相；眾皆失色。庚冰曰：「此必詐也。」推問，果然。〔推，考也，宄也。〕帝二子丕、奕，皆在襁褓。〔襁，居兩翻。褓，音保。〕庚冰自以兄弟秉權日久，恐易世之後，親屬愈疏，為他人所間，〔間，古莧翻。〕每說帝以國有強敵，〔強敵，謂漢、趙也。說，輪芮翻。〕宜立長君；〔長，知兩翻。〕請以母弟琅邪王嶽為嗣，帝許之。中書令何充曰：「父子相傳，先王舊典，易之者鮮不致亂。〔鮮，息淺翻。〕故武王不授聖弟，〔聖弟，謂周公。〕非不愛也。今琅邪踐阼，將如孺子何！」冰不聽。下詔，以嶽為嗣，並以奕繼琅邪哀王。〔元帝以子裒奉琅邪恭王後，薨，諡曰孝；子哀王安國立，未踰年薨；元帝復以皇子煥嗣封，其曰薨；復以皇子昱為琅邪王。咸和之初，昱徒封會稽，以嶽為琅邪王。今嶽入繼大宗，故以奕繼哀王後。〕壬辰，冰、充及武陵王晞、會稽王昱、尚書令諸葛恢並受顧命。〔會，工外翻。〕癸巳，帝崩。〔年二十二。〕帝幼沖嗣位，不親庶政；及長，頗有勤儉之德。〔長，知兩翻。〕
⑦甲午，琅邪王即皇帝位，大赦。
⑧己亥，封成帝子丕為琅邪王，奕為東海王。
⑨康帝亮陰不言，委政於庚冰、何充。秋，七月，丙辰，葬成帝於興平陵。帝徒行送喪，至閶闔門，乃升素輿至陵所。既葬，帝臨軒，庚冰、何充侍坐。〔坐，徂臥翻。〕帝曰：「朕嗣鴻業，二君之力也。」充曰：「陛下龍飛，臣冰之力也；若如臣議，不覩昇平之世。」帝有凓色。己未，以充為驃騎將軍、〔驃，匹妙翻。〕都督徐州、揚州之晉陵諸軍事、領徐州刺史，鎮京口，〔晉永嘉大亂，徐州、淮北流民相率過淮，亦有過江居晉陵郡界者。咸和四年，司徒郗鑒又徙流民之在淮南者於晉陵諸縣，其徙過江南及留在江北者，並立僑郡以司牧之。徐州實郡在江北者，實有廣陵、堂邑、鍾離三郡，而揚州之境以晉陵郡屬徐州，所謂都督徐州、揚州之晉陵諸軍事者此也。晉陵郡，吳之毗陵郡也。吳分吳郡無錫以西為毗陵郡；晉東海王越世子名毗，而東海國故食毗陵，永嘉五年改為晉陵。〕避諸庚也。
⑩冬，十月，燕王皝遷都龍城，〔慕容廆先居徒河之青山，後徙棘城，今自棘城徙都龍城。杜佑曰：營州柳城郡，古孤竹國也，春秋為山戎、肥子二國地。漢徒河之青山，在郡城東百九十里。棘城，即顓頊之虛，在郡城東南百七十里。慕容皝以柳城之北、龍山之南，福德之地，遂遷都龍城，號新宮為和龍宮。柳城縣有白狼山、白狼水，又有漢扶犁縣故城在東南。其龍山，即慕容皝祭龍所也；有饒樂水，漢徒河縣城。〕赦其境內。
建威將軍翰言於皝曰：「宇文強盛日久，屢為國患。今逸豆歸篡竊得國，〔逸豆歸逐乙得歸，見九十五卷咸和八年。〕羣情不附；加之性識庸闇，將帥非才，〔將，即亮翻。帥，所類翻。〕國無防衛，軍無部伍。臣久在其國，悉其地形；雖遠附強羯，〔強羯，謂趙也。羯，居謁翻。〕聲勢不接，無益救援；今若擊之，百舉百克。然高句麗去國密邇，常有闚〈門俞〉之志；〔句，如字，又音駒。麗，力知翻。闚，缺規翻，門中視也。囑，從門旁竇中視也，音俞。韻釋：闚〈門俞〉，私視也。〕彼知宇文既亡，禍將及己，必乘虛深入，掩吾不備。若少留兵則不足以守，多留兵則不足以行。此心腹之患也，宜先除之；觀其勢力，一舉可克。宇文自守之虜，必不能遠來爭利。既取高句麗，還取宇文，如返手耳。〔返，當作反；下同。〕二國既平，利盡東海，國富兵強，無返顧之憂，然後中原可圖也。」皝曰：「善！」
將擊高句麗。高句麗有二道，其北道平闊，南道險狹，〔北道從北置而進，南道從南陝入木底城。〕眾欲從北道。翰曰：「虜以常情料之，必謂大軍從北道，當重北而輕南。王宜帥銳兵從南道擊之，出其不意，丸都不足取也。〔高句麗王居丸都。帥，讀曰率；下同。〕別遣偏師從北道；縱有蹉跌，〔蹉，倉何翻。跌，徒結翻。蹉跌，失足而踣也。〕其腹心已潰，四支無能為也。」皝從之。
十一月，皝自將勁兵四萬出南道，〔將，即亮翻；下同。〕以慕容翰、慕容霸為前鋒；別遣長史王寓等將兵萬五千出北道以伐高句麗。高句麗王釗果遣弟武帥精兵五萬拒北道，自帥羸兵以備南道。〔羸，倫為翻。〕慕容翰等先至，與釗合戰，皝以大眾繼之。左常侍鮮於亮曰：「臣以俘虜蒙王國士之恩，〔事見上卷鹹康四年。〕不可以不報；今日，臣死日也。」獨與數騎筅犯高句麗陳，所嚮摧陷。高句麗陳動，〔騎，奇寄翻；下同。陳，讀曰陣。〕大眾因而乘之，高句麗兵大敗。左長史韓壽斬高句麗將阿佛和度加，〔高句麗置官，有相加、大加、小加。〕諸軍乘勝追之，遂入丸都。釗單騎走，輕車將軍慕輿難追獲其母周氏及妻而還。會王寓等戰於北道，皆敗沒，由是皝不復窮追。〔復，扶又翻；下同。〕遣使招釗，釗不出。
皝將還，韓壽曰：「高句麗之地，不可戍守。今其主亡民散，潛伐山谷；大軍既去，必復鳩聚，〔鳩，亦聚也。〕收其餘燼，〔火餘曰燼，猶能復然。〕猶足為患。請載其父屍、囚其生母而歸，俟其束身自歸，然後返之，撫以恩信，策之上也。」皝從之。發釗父乙弗利墓，載其屍，收其府庫累世之寶，虜男女五萬餘口，燒其宮室，皝丸都城而還。〔還，從宣翻，又如字。〕
十二月，壬子，立妃褚氏為皇后。徵豫章太守褚裒為侍中、尚書。裒自以後父，不願居中任事，〔裒，薄侯翻。〕苦求外出，乃除建威將軍、江州刺史，鎮半洲。
趙王虎作臺觀四十餘所於鄴，〔觀，古玩翻。〕又營洛陽、長安二宮，作者四十餘萬人；又欲自鄴起閣道至襄國，敕河南四州治南伐之南，〔河南四州，洛、豫、徐、兗也。治，直之翻。〕並、朔、秦、雍嚴西討之資，〔晉地理志曰：石勒平朔方，置朔州。西討，欲攻河西也。雍，於用翻。〕青、冀、幽州為東徵之計，〔東徵，欲伐燕也。〕皆三五發卒。〔三丁發二，五丁發三也。〕諸州軍造甲者五十餘萬人，船伕十七萬人，為水所沒、虎狼所食者三分居一。加之公侯、牧宰競營私利，百姓失業愁困。貝丘人李弘〔貝丘縣，自漢以來屬清河郡，北齊併入清河縣。〕因眾心之怨，自言姓名應讖，連結黨與，署置百寮；事發，誅之，連坐者數千家。
虎畋獵無度，晨出夜歸，又多微行，躬察作役。侍中京兆韋謏諫曰：〔謏，蘇了翻。〕「陛下忽天下之重，輕行斤斧之閒，猝有狂夫之變，雖有智勇，將安所施！又興役無時，廢民耘穫，〔穫，戶郭翻。〕吁嗟盈路，殆非仁聖之所忍為也。」虎賜謏穀帛，而興繕滋繁，遊察自若。
秦公韜有寵於虎，太子宣惡之。〔惡，烏路翻。〕右僕射張離領五兵尚書，〔曹魏置五兵尚書。沈約志：五兵尚書領中兵、外兵、騎兵、別兵、都兵，故謂之五兵。〕欲求媚於宣，說之曰：〔說，輸芮翻。〕「今諸侯吏兵過限，宜漸裁省，以壯本根。」宣使離為秦：「秦、燕、義陽、樂平四公，〔秦公韜，燕兵斌，義陽公鑒，樂平公苞。〕聽置吏一百九十七人，帳下兵二百人；自是以下，三分置一，餘兵五萬，悉配東宮。」〔配，隸也。〕於是諸公鹹怨，嫌釁益深矣。
青州上言：「濟南平陵城北石虎一夕移於城東南，〔漢濟南郡有東平陵縣，晉省，後復置為平陵縣；唐為齊州全節縣。濟，子禮翻。〕有狼狐千餘跡隨之，跡皆成蹊。」虎喜曰：「石虎者，朕也；自西北徙而東南者，天意欲使朕平蕩江南也。其敕諸州兵明年悉集，朕當親董六師，以奉天命。」羣臣皆賀，上皇德頌者一百七人。〔上，時掌翻。〕制：「徵士五人出車一乘，牛二頭，米十五斛，絹十匹，調不辦者斬。」〔乘，繩證翻。調，徒釣翻。〕民至鬻子以供軍須，〔行軍所須以為用，故曰軍須。〕猶不能給，自經於道樹者相望。〔人之自經，必於溝瀆隱蔽之地；死亡計迫，自經於道旁之樹，蓋甚不獲已也。相望，言其多也。目錄書「是年代王還雲中」。〕
康皇帝〔諱嶽，字世同，成帝母弟也；咸和元年，封吳王，二年，徙封琅邪王。諡法：溫柔好樂曰康。〕
建元元年（癸卯、三四三）
①春，二月，高句麗王釗遣其弟稱臣入朝於燕，〔朝，直遙翻。〕貢珍異以千數。燕王皝乃其父屍，猶留其母為質。〔質，音致。〕
②宇文逸豆歸遣其相莫淺渾將兵擊燕；諸將爭欲擊之，〔相，息亮翻。將，即亮翻。〕燕王皝不許。莫淺渾以為皝畏之，酣飲縱獵，不復設備。〔酣，戶甘翻。復，扶又翻。〕皝使慕容翰出擊之，莫淺渾大敗，僅以身免，盡俘其眾。
③庾翼為人媖慨，〔慷，媖同，音口黨翻。〕喜功名。【章：十二行本「名」下有「不尚浮華」四字；乙十一行本同；孔本同；張校同；退齋校同。】〔喜，許記翻。〕琅邪內史桓溫，彝之子也，〔桓彝死於蘇峻之難。〕尚南康公主，〔公主，明帝女。〕豪爽有風概，〔言其有風力、氣概。〕翼與之友善，相期以寧濟海內。翼嘗薦溫於成帝曰：「桓溫有英雄之才，願陛下勿以常人遇之，常伲畜之；〔畜，呼玉翻，又許竹翻。〕宜委以方、邵之任，〔方叔、邵虎，周宣王用之以中興。〕必有弘濟艱難之勳。」時杜乂、殷浩並才名冠世，〔冠，古玩翻。〕翼獨弗之重也，曰：「此輩宜束之高閣，俟天下太平，然後徐議其任耳。」浩累辭徵闢，屏居墓所，〔屏，必郢翻。〕幾將十年，〔幾，居希翻。〕時人擬之管、葛。〔管仲、諸葛孔明也。〕江夏相謝尚，長山令王濛，〔漢獻帝初平二年，分烏傷立長山縣，屬會稽郡，吳分屬東陽郡；隋改長山為金華縣；今屬婺州。〕常伺其出處，〔伺，相吏翻。處，昌呂翻；下同。〕以卜江左興亡。嘗相與省之，〔省，悉井翻。〕知浩有確然之志，〔確然者，守志堅固不移也。〕既返，相謂曰：「深源不起，當如蒼生何！」〔殷浩，字深源。〕尚，鯤之子也。翼請浩為司馬；詔除侍中、安西軍司，〔軍司，即軍司馬。〕浩不應。翼遺浩書曰：「王夷甫立名非真，雖雲談道，實長華競。〔遺，於季翻。長，知兩翻。〕明德君子，遇會處際，〔言遇風雲之會，處功名之際也。〕寧可然乎！」浩猶不起。
殷羨為長沙相，〔相，息亮翻。〕在郡貪殘，庾冰與翼書屬之。〔屬，之慾翻。〕翼報曰：「殷君驕豪，亦似由有佳兒，〔佳兒，謂浩也。〕弟故小令物情容之。〔翼，冰弟也。〕大較江東之政，以嫗喣豪強，常為民蠹；〔嫗，於具翻。喣，許具翻。鄭玄曰：體曰嫗，氣曰喣。〕時有行法，輒施之寒劣。〔寒者，衰冷無氣燄也。劣者，卑弱在人下也。〕如往年偷石頭倉米一百萬斛，皆是豪將輩，而直殺倉督監以塞責。〔倉督監，筦倉之官。將，即亮翻。塞，悉則翻。〕山遐為餘姚長，為官出豪強所藏二千戶，〔餘姚縣，屬會稽郡。長，知兩翻。為，於偽翻。〕而眾共驅之，令遐不得安席。雖皆前宰之惛謬，〔前宰，指王導。惛，音昏。庾翼，察舉小才耳；當江東草創之時，非王導之弘致遠識，不能濟也；謂之惛謬，談何容易！〕江東事去，實此之由。兄弟不幸，橫陷此中，〔橫，戶孟翻。〕自不能拔足於風塵之外，當共明目而治之。〔治，直之翻。〕荊州所統二十餘郡，〔太康地誌：荊州統郡二十有二，惠帝至元帝又立隨、新野、竟陵、新興、南河等郡。〕唯長沙最惡；惡而不黜，與殺督監復何異邪！」〔復，扶又翻。〕遐，簡之子也。〔永嘉中，山簡鎮襄陽。〕
翼以滅胡取蜀為己任，遣使東約燕王皝，西約張駿，刻期大舉。朝議多以為難，〔使，疏吏翻。朝，直遙翻。〕唯庾冰意與之同，而桓溫、譙王無忌皆贊成之。無忌，承之子也。〔譙王承死於王敦之難。「承」，當作「氶」，音拯。〕
秋，七月，趙汝南太守戴開帥數千人詣翼降。〔帥，讀曰率。降，戶江翻。〕丁巳，下詔議經略中原。翼欲悉所部之眾北伐，表桓宣為都督司、雍、梁三州，荊州之四郡諸軍事、梁州刺史，〔荊州四郡，南陽、新野、襄陽、南鄉也。雍，於用翻。〕前趣丹水；〔丹水縣，前漢屬弘農郡，後漢屬南陽郡，晉屬順陽郡。賢曰：丹水故城，在今鄧州內鄉縣西南，臨丹水。趣，七喻翻。〕桓溫為前鋒小【嚴：「小」改「都」。】督、假節，帥眾入臨淮；〔考異曰：帝紀，溫入臨淮，下雲「庾翼為徵討大都督，遷鎮襄陽」。按翼傳，翼先表移鎮安陸，至夏口上表雲：「九月十九日發武昌，二十四日達夏口，始請徙鎮襄陽，始詔加都督徵討諸軍事。」故知不在此月。〕並發所統六州奴及車牛驢馬，百姓嗟怨。〔六州，江、荊、司、雍、梁、益也。〕
④代王什翼犍復求婚於燕，〔犍，居言翻。復，扶又翻。〕燕王皝使納馬千匹為禮；什翼犍不與；又倨僈無子伲禮。八月，皝遣世子儁帥前軍師評等擊代。〔帥，讀曰率；下同。考異曰：後魏序紀：「八月，慕容元真遣使請薦女。」無用兵事。今從燕書。〕什翼犍帥眾避去，燕人無所見而還。〔還，從宣翻，又如字。〕
⑤漢主壽卒，〔年四十四。〕諡曰昭文，廟號中宗；太子勢即位，大赦。〔勢，字子仁，壽之長子也。〕
⑥趙太子宣擊鮮卑斛穀提，大破之，斬首三萬級。
⑦宇文逸豆歸執段遼弟蘭，送於趙，〔段遼之敗，其弟蘭奔宇文部，逸豆歸今執以送趙。〕並獻駿馬萬匹。趙王虎命蘭帥所從鮮卑五千人屯令支。〔令，音鈴，又郎定翻。支，音祁。〕
⑧庾翼欲移鎮襄陽，恐朝廷不許，乃奏雲移鎮安陸。〔安陸縣，自漢以來屬江夏郡，唐為安州治所。〕帝及朝士皆遣使譬止翼，翼遂違詔北行；至夏口，復上表請鎮襄陽。〔朝，直遙翻。使，疏吏翻。夏，戶雅翻。復，扶又翻。上，時掌翻。〕翼時有眾四萬，詔加翼都督徵討諸軍事。先是車騎將軍、揚州刺史庾冰屢求出外，〔先，悉薦翻。〕辛巳，以冰都督荊、江、寧、益、梁、交、廣七州，豫州之四郡諸軍事、〔豫州四郡，宣城、歷陽、廬江、安豐也。〕領江州刺史、假節，鎮武昌，以為翼繼援。徵徐州刺史何充為都督揚、豫、徐州之琅邪諸軍事，〔永嘉之亂，琅邪國人隨元帝過江者千餘戶，太興三年立懷德縣。丹楊雖有琅邪相，而無其地。是年桓溫為內史，鎮江乘之蒲洲金城上，求割丹楊之江乘縣境立郡，所謂「徐州之琅邪」，此也。〕領揚州刺史，錄尚書事，輔政。以琅邪內史桓溫為都督青、徐、兗三州諸軍事、徐州刺史，褚【章：十二行本「褚」上有「徵江州刺史」五字；乙十一行本同；孔本同；張校同；退齋校同。】裒為衛將軍，領中書令。
⑨冬十一月，己巳，大赦。
二年（甲辰、三四四）
①春，正月，趙王虎享羣臣於太武殿，有白鴈百餘集馬道之南，〔馬道者，築道可以馳馬往來。〕虎命射之，皆不獲。〔射，而亦翻。〕時諸州兵集者百餘萬，太史令趙攬密言於虎曰：「白鴈集庭，宮室將空之象，不宜南行。」虎信之，乃臨宣武觀大閱而罷。〔石虎倣洛都之刺，築宣武觀於鄴。觀，古玩翻。〕
②漢主勢改元太和；尊母閻氏為皇太后，立妻李氏為皇后。
③燕王皝與左司馬高詡謀伐宇文豆歸，詡曰：「宇文強監，今不取，必為國患，伐之必克；然不利於將。」〔將，即亮翻。〕出而告人曰：「吾往必不返，然忠臣不避也。」於是皝自將伐逸豆歸。〔將，即亮翻；下同。〕以慕容翰為前鋒將軍，劉佩副之，分命慕容軍、慕容恪、慕容霸及折衝將軍慕輿根將兵，三道並進。高詡將發，不見其妻，使人語以家事而行。〔語，牛倨翻。〕
逸豆歸遣南羅大涉夜幹將精兵逆戰，〔南羅，城名。大，城大也。慕容既克宇文，改南羅城為威德城。考異曰：慕容皝載記作「涉弈幹」。今從燕書。〕皝遣人馳謂慕容翰曰：「涉夜幹勇冠三軍，〔冠，古玩翻。〕宜小避之。」翰曰：「逸豆歸掃其國內精兵以屬涉夜幹，〔屬，之慾翻。〕涉夜幹素有勇名，一國所賴也；今我克之，其國不攻自潰矣。且吾孰知涉夜幹之為人，〔孰，與熟同。〕雖有虛名，實易與耳，不宜避之以挫吾兵氣。」遂進戰。翰自出衝陳，〔易，以豉翻。陳，讀曰陣。〕涉夜幹出應之；慕容霸從傍邀擊，遂斬涉夜幹。宇文士卒見涉夜乾死，不戰而潰；燕軍乘勝逐之，遂克其都城。〔宇文國，都遼西紫蒙川。〕逸豆歸走死漠北，宇文氏由是散亡。皝悉收其畜產、資貨，徙其部眾五千餘落於昌黎，闢地千餘裏。更命涉夜幹所居城曰威德城，使弟彪戍之而還。高詡、劉佩皆中流矢卒。〔還，音旋。中，竹仲翻。卒，子恤翻。〕
詡善天文，皝嘗謂曰：「卿有佳書而不見與，何以為忠盡！」詡曰：「臣聞人君執要，人臣執職。執要者逸，執職者勞。是以後稷播種，堯不預焉。占候、天文，晨夜甚苦，非至尊之所宜親，殿下將焉用之！」〔焉，於虔翻。〕皝默然。
初，逸豆歸事趙甚謹，貢獻屬路。〔屬，之慾翻。〕及燕人伐逸豆歸，趙王虎使右將軍白勝、幷州刺史王霸自甘松出救之，〔甘松在濡源之東，突門嶺之西。〕比至，〔比，必寐翻。〕宇文氏已亡，因攻威德城，不克而還；慕容彪追擊，破之。
慕容翰之與宇文氏戰也，為流矢所中，臥病積時不出。後漸差，〔差，楚懈翻，疾瘳也。〕於其家試騁馬。或告翰稱病而私習騎乘，疑欲為變。燕王皝雖藉翰勇略，然中心終忌之，乃賜翰死。翰曰：「吾負罪出奔，既而復還，〔翰出奔見九十五捲成帝咸和八年；還見上卷鹹康六年。復，扶又翻。〕今日死已晚矣。然羯賊跨據中原，吾不自量，〔量，音良。〕欲為國家蕩壹區夏；〔為，於偽翻。夏，戶雅翻。〕此志不遂，沒有遺恨，命矣夫！」飲藥而卒。〔考異曰：三十國春秋雲：「永和二年，九月，殺翰。」燕書翰傳，「翰嘗臨陳，為流矢所中，病臥，歲時不出入；後漸差，試馬。」按自討宇文後，翰未嘗預攻戰。自建元二年正月至永和二年九月，已踰年矣，三十國春秋恐誤。今從載記翰傳。〕
④代王什翼犍遣其大人長孫秩迎婦於燕。〔拓跋鄰之統國也，以次兄為拔拔氏，厥後孝文帝用夏變夷，改為長孫氏。史以華言書其後所改姓。〕
⑤夏，四月，涼州將張瓘敗趙將王擢於三交城。〔三交城在朔方之西。宋白曰：三交土堠在綏州東北七十五里。將，即亮翻。敗，補邁翻。〕
⑥初，趙領軍王朗言於趙王虎曰：「盛冬雪寒，而皇太子使人伐宮材，引於漳水，役者數萬，吁嗟滿道，陛下宜因出遊罷之。」虎從之。太子宣怒。會熒惑守房，〔天文志：房四星為明堂，天子佈政之宮也，亦四輔也。下第一星，上將也；次，次將也；次，次相也；上星，上相也。熒惑守房、心，王者惡之。熒惑，天子理也；故曰，雖有明天子，必謹視熒惑所在。〕宣使太史令趙攬言於虎曰：「房為天王，今熒惑守之，其殃不細。宜以貴臣王姓者當之。」虎曰：「誰可者﹖」攬曰：「無貴於王領軍。」虎意惜朗，使攬更言其次。攬無以對，因曰：「其次唯中書監王波耳。」虎乃下詔，追罪波前議楛矢事，〔見上捲成帝鹹康六年。〕腰斬之，及其四子，投屍漳水；既而愍其無罪，追贈司空，封其孫為侯。
⑦趙平北將軍尹農攻燕凡城，不克而還。
⑧漢太史令韓皓上言：「熒惑守心，乃宗廟不脩之譴。」〔以七曜所經周天三百六十五度四分度之一考之，房六度太，心三度太。五星入之，久而不去，謂之守。時趙太史以為熒惑守房，漢太史以為熒惑守心，是則躔度之難知也。〕漢主勢命羣臣議之。相國董皎、侍中王嘏以為：「景武創業，獻文承基，至親不遠，無宜疏絕。」乃更命祀成始祖、太宗，皆謂之漢。〔李特諡景武皇帝，廟號始祖；雄諡武皇帝，廟號太宗；驤諡獻皇帝；壽諡文皇帝。特、驤，兄弟也；雄、壽，從兄弟也，故曰至親不遠。李壽改立宗廟，見上捲成帝鹹康四年。〕
⑨徵西將軍庾翼使梁州刺史桓宣擊趙將李羆於丹水，為羆所敗，〔敗，補邁翻。〕翼貶宣為建威將軍。宣慚憤成疾，秋，八月，庚辰，卒。翼以長子方之為義城太守，〔沈約曰：義成郡，晉孝武立，治襄陽。五代志曰：襄陽郡穀城縣，舊曰義城，置義城郡。又按晉書桓宣傳，陶侃使宣鎮襄陽，以其淮南部曲立義成郡；則此郡立於咸和中明矣。「城」，當作「成」。〕代領宣眾；又以司馬應誕為襄陽太守，參軍司馬勳為梁州刺史，成西城。〔西城縣，時屬魏興郡。〕
⑩中書令褚裒固辭樞要；閏月，丁巳，以裒為左將軍、都督兗州、徐州之琅邪諸軍事、兗州刺史，鎮金城。〔金城在江乘之蒲洲，琅邪僑郡亦以為治所。〕
帝疾篤，庾冰、庾翼欲立會稽王昱為嗣；〔會，工外翻。〕中書監何充建議立皇子聃，〔聃，他含翻。〕帝從之。九月，丙申，立聃為皇太子。戊戌，帝崩於式乾殿。〔年二十三。建康宮殿皆用洛都舊名。〕己亥，何充以遺旨奉太子即位，大赦。由是冰、翼深恨充。尊皇后褚氏為皇太后。時穆帝方二歲，太后臨朝稱制。〔朝，直遙翻；下同。〕何充加中書監，錄尚書事。充自陳既錄尚書，不宜復監中書；〔中書監之「監」，古陷翻；監中書之「監」，古銜翻。復，扶又翻；下同。〕許之，復加侍中。
充以左將軍褚裒，太后之父，宜綜朝政，上疏薦裒參錄尚書；乃以裒為侍中、衛將軍、錄尚書事，持節、督、刺史如故。〔裒，蒲侯翻。〕裒以近戚，懼獲譏嫌，上疏固請居藩；改授都督徐、兗、青三州，揚州之二郡諸軍事、衛將軍、徐、兗二州刺史，鎮京口。〔揚州之二郡，晉陵、義興也。〕尚書奏：「裒見太后，在公庭則如臣禮，私覿則嚴父；」〔朱熹曰：私覿，以私禮見也；嚴，尊也。〕從之。
冬，十月，乙丑，葬康帝於崇平陵。
江州刺史庾冰有疾；太后徵冰輔政，冰辭，十一月，庚辰，卒。庾翼以家國情事，〔言以兄弟之情，則當赴冰之喪；以國事，則當治兵以圖收復。〕留子方之為建武將軍，戍襄陽；方之年少，〔少，詩照翻。〕以參軍毛穆之為建武司馬以輔之。穆之，寶之子也。〔毛寶豫有平薊峻之功，邾城之陷，寶死焉。〕翼還鎮夏口。〔夏，戶雅翻。〕詔翼復督江州，又領豫州刺史。翼辭豫州，復欲移鎮樂鄉，詔不許。翼仍繕脩軍器，大佃積穀，以圖後舉。〔佃，亭年翻。〕
趙王虎作河橋於靈昌津，採石為中濟，〔滑臺故鄭之廩延也，城下有延津；又西為靈昌津；石勒攻劉曜，途出於此，以河冰泮為神靈之助，號是處為靈昌津。大河深廣，必下石為中濟，兩岸繫巨焴以維船，然後可以立橋，如河陽橋、蒲津橋之中潬是也。採石，採取石也。濟，如字。〕石下，輒隨流，〔河流漂急，故石下輒隨流而去。〕用功五百餘萬而橋不成，虎怒，斬匠而罷。
孝宗穆皇帝上之上〔諱聃，字彭子，康帝子也。諡法：中情見貌曰穆。〕
永和元年（乙巳、三四五）
①春，正月，甲戌朔，皇太后設白紗帷於太極殿，抱帝臨軒。
②趙義陽公鑒鎮關中，役煩賦重；文武有長髮者，輒拔為冠纓，〔纓，冠系也。〕餘以給宮人。長史取髮白趙王虎，虎徵鑒還鄴，以樂平公苞代鎮長安。發雍、洛、秦、幷州十六萬人〔石虎分司州之河南、弘農、滎陽，兗州之陳留、東燕置洛州。雍，於用翻。〕治長安未央宮。〔治，直之翻。〕
虎好獵，晚歲，體重不能跨馬，乃造獵車千乘，〔好，呼到翻。乘，繩證翻。〕刻期校獵。自靈昌津南至滎陽東極陽都為獵場，〔陽都縣，前漢屬城陽國，後漢、晉屬琅邪國。賢曰：陽都故城在今沂州沂水縣南；又曰，在承縣南。〕使御史監察，〔監，工銜翻。〕其中禽獸，有犯者罪至大辟。〔闢，毗亦翻。〕民有美女、佳牛馬，御史求之不得，皆誣以犯獸，論死者百餘人。發諸州二十六萬人脩洛陽宮。發百姓牛二萬頭配朔州牧官。〔趙置牧官於朔方。〕增置女官二十四等，東宮十二等，公侯七十餘國皆九等，大發民女三萬餘人，料為三等以配之；太子、諸公私令採發者又將萬人。郡縣務求美色，多強奪人妻，殺其夫及夫自殺者三千餘人。至鄴，虎臨軒簡第，以使者為能，封侯者十二人。荊楚、揚、徐之民流叛略盡；〔荊楚，以國言，揚、徐，以州言。趙之壤地，南陽、汝南則故荊楚之地也，壽陽則揚州之地也，彭城、下邳、東海、琅邪、東莞則徐州之地也。一曰，荊楚、揚、徐之民先被掠及流入北界者，今流叛略盡。〕守令坐不能綏懷，下獄誅者五十餘人。〔下，遐稼翻。〕金紫光祿大夫逯明〔金紫光祿大夫，即光祿大夫之加金章紫綬者，自此遂以為為官稱。逯，盧谷翻。〕因侍切諫，〔因侍見而切諫也。〕虎大怒，使龍騰拉殺之。〔虎募驍勇，拜為龍騰中郎。拉，落合翻。〕
③燕王皝以牛假貧民，使佃苑中，〔佃，亭年翻。〕稅其什之八，自有牛者稅其七。記室參軍封裕上書諫，以為「古者什一而稅，天下之中正也。降及魏、晉，仁政衰薄，假官田官牛者不過稅其什六，自有牛者中分之，猶不取其七八也。自永嘉以來，海內蕩析，武宣王綏之以德，〔慕容廆諡武宣王。〕華夷之民，萬裏輻湊，襁負而歸之者，若赤子之歸父母，是以戶口十倍於舊，無田者什有三四。及殿下繼統，南摧強趙，東兼高句麗，北取宇文，〔民歸慕容廆事見八十八卷愍帝建興元年；皝破趙事見上捲成帝鹹康四年；破高麗見上卷鹹康八年；取宇文見上康帝建元二年。〕拓地三千里，增民十萬戶；是宜悉罷苑囿以賦新民，無牛者官賜之牛，不當更收重稅也。且以殿下之民用殿下之牛，牛非陛下之有，將何在哉！如此，則戎旗南指之日，民誰不簞食壺漿以迎王師，〔用孟子語。食，祥吏翻。〕石虎誰與處矣！〔處，昌呂翻；下同。〕川瀆溝渠有廢塞者，〔塞，悉則翻；下同。〕皆應通利，旱則灌溉，潦則疏泄。一夫不耕，或受之飢，況遊食數萬，何以得家給人足乎！今官司猥多，虛費廩祿，苟纔不周用，皆宜澄汰。〔以用水為諭，澄之使清而汰去其沙泥也。〕工商末利，宜立常員。學生三年無成，徒塞英儁之路，皆當歸之於農。〔塞，悉則翻。〕殿下聖德寬明，博察芻蕘，〔文王詣於芻蕘。刈草曰芻，採薪曰蕘。蕘，如招翻。〕參軍王憲、大夫劉明並以言事忤旨，主者處以大辟，〔主者，謂其時主斷憲、明之獄者。忤，五故翻。處，昌呂翻。闢，毗亦翻。〕殿下雖恕其死，猶免官禁錮。夫求諫諍而非直言，是猶適越而北行，必不獲其所志矣。石長史宋該等阿媚苟容，輕劾諫士，〔劾，戶概翻，又戶得翻。〕己無骨鯁，〔骨鯁，以喻剛強正直者。毛晃曰：鯁，魚骨；又骨不下嚥為鯁。以其謇諤難受，如魚骨之咈咽也。〕嫉人有之，掩蔽耳目，不忠之甚者也。」皝乃下令，稱：「覽封記室之諫，孤實懼焉。國以民為本，民以穀為命，可悉罷苑囿以給民之無田者。實貧者，官與之牛；力有餘願得官牛者，並依魏、晉舊法。溝瀆各【章：十二行本「各」作「果」；乙十一行本同；孔本同。】有益者，令以時修治。〔治，直之翻。〕今戎事方興，勳伐既多，〔王功曰勳；積功曰伐。〕官未可減，俟中原平壹，徐更議之。工商、學生皆當裁擇。夫人臣關言於人主，至難也，〔關，白也。王褒聖主得賢臣頌曰：進退得關其忠。〕雖有狂妄，當擇其善者而從之。王憲、劉明，雖罪應廢黜，亦由孤之無大量也，可悉復本官，仍居諫司。封生蹇蹇，深得王臣之體，〔易曰：王臣蹇蹇，匪躬之故。〕其賜錢五萬。宣示內外，有欲陳孤過者，不拘貴賤，勿有所諱！」皝雅好文學，〔好，呼到翻。〕常親臨庠序講授，考校學徒至千餘人，頗有妄濫者，故封裕及之。
④詔徵衛將軍褚裒，欲以為揚州刺史、錄尚書事。吏部尚書劉遐、長史王胡之說裒曰：〔說，輸芮翻。〕「會稽王令德雅望，國之周公也，足下宜以大政授之。」裒乃固辭，歸藩。壬戌，以會稽王昱為撫軍大將軍，錄尚書六條事。〔劉聰以其子粲為丞相，領大將軍，錄尚書事；劉延年錄尚書六條事。錄六條事，在錄尚書事之下，是必魏晉之間先有是官，聰承而置之也。註又見前。會，工外翻。〕
昱清虛寡慾，尤善玄言，常以劉惔、王濛及潁川韓伯為談客，〔惔，徒甘翻。〕又闢郗超為撫軍掾，謝萬為從事中郎。超，鑒之孫也，〔郗鑒，南渡初名臣。掾，以絹翻。〕少卓犖不羈。〔少，詩照翻。犖，呂角翻。卓犖不羈，卓，高也，犖，有力也；言其氣韻甚高，且有才力，譬之馬駒逸羣，不可得而羈縶也。〕父愔，簡默沖退而嗇於財，積錢至數千萬，〔愔，於今翻。〕嘗開庫任超所取；超散施親故，一日都盡。〔史言郗超才具足以用世，晉朝不能用，惜其為桓溫用也。施，式豉翻。〕萬，安之弟也，清曠秀邁，亦有時名。
⑤燕有黑龍、白龍見於龍山，〔龍山在龍城之東。見，賢遍翻。〕交首遊戲，解角而去。燕王皝親祀以太牢，赦其境內，命所居新宮曰和龍。
⑥都亭肅侯庾翼疽發於背，〔諡法：剛克為伐曰肅；執心決斷曰肅。疽，千餘翻。〕表子爰之行輔國將軍、荊州刺史，委以後任；司馬義陽朱燾為南蠻校尉，以千人守巴陵。秋，七月，庚午，卒。
翼部將幹瓚等作亂，〔幹，姓也。左傳，宋有幹犨。瓚，藏旱翻。〕殺冠軍將軍曹據。〔冠，古玩翻。〕朱燾與安西長史江虨、〔虨，逋閑翻。〕建武司馬毛穆之、〔庾翼以子方之為建武將軍，守襄陽，以穆之為司馬。穆之即虎生也。穆之，字憲祖，小字虎生，名犯王靖後諱，故改行字；後又以桓溫母諱憲，乃更稱小字。按晉書后妃傳，哀靖王皇后，諱穆之。〕將軍袁真共誅之。虨，統之子也。
⑦八月，豫州刺史路永叛奔趙，趙王虎使永屯壽春。〔路永，蘇峻降將也。〕
⑧庾翼既卒，朝議皆以諸庾世在西藩，人情所安，宜依翼所請，以庾爰之代其任。何充曰：「荊楚，國之西門，戶口百萬，北帶強胡，西鄰勁蜀，地勢險阻，周旋萬裏；得人則中原可定，失人則社稷可憂，陸抗所謂『存則吳存，亡則吳亡』者也，〔陸抗垂沒之疏，見八十卷武帝泰始十年。〕豈可以白麪少年當之哉！〔少，詩照翻。〕桓溫英略過人，有文武器幹，西夏之任，無出溫者。」〔夏，戶雅翻。〕議者又曰：「庾爰之肯避溫乎﹖如令阻兵，恥懼不淺。」〔言不能制爰之，將為國恥，又有可懼者。蓋以王敦、蘇峻待爰之也。〕充曰：「溫足以制之，諸君勿憂。」
丹楊尹劉惔每奇溫才，然知其有不臣之志，謂會稽王昱曰：「溫不可使居形勝之地，其位號常宜抑之。」勸昱自鎮上流，以己為軍司，昱不聽；又請自行，亦不聽。〔劉惔，談客耳；其言桓溫無不中，蓋深知溫之才者。設使昱鎮上流，惔為司馬，未足以敵燕、秦揚子曰：非苟知之，亦允蹈之；非知之難，行之為難也。惔，徒甘翻。〕
庚辰，以徐州刺史桓溫為安西將軍、持節、都督荊、司、雍、益、梁、寧六州諸軍事、領護南蠻校尉、荊州刺史，〔為桓溫專制晉朝張本。雍，於用翻。〕爰之果不敢爭。又以劉惔監沔中諸軍事，領義成太守，〔監，工銜翻。〕代庾方之。徙方之、爰之於豫章。
桓溫嘗乘雪欲獵，先過劉惔，惔見其裝束甚嚴，謂之曰：「老賊欲持此何為﹖」溫笑曰：「我不為此，卿安得坐談乎！」〔溫以此語答惔，盡之矣；溫亦知惔之悉其才，故發是言。〕
⑨漢主勢之弟大將軍廣，以勢無子，求為太弟；勢不許。馬當、解思明諫曰：「陛下兄弟不多，若復有所廢，〔復，扶又翻。〕將益孤危，」固請許之。勢疑其與廣有謀，收當、思明斬之，夷其三族。〔儲君不可求，使馬當、解思明為國計，固當從容言之，使其主自悟，安可固以為請也！相從而就死，宜矣。解，戶買翻。〕遺太保李奕襲廣於涪城，貶廣為臨邛侯，廣自殺。思明被收，歎曰：「國之不亡，以我數人在也，〔涪，音浮。邛，渠容翻。被，皮義翻。〕今其殆矣！」言笑自若而死。思明有智略，敢諫諍；馬當素得人心；及其死，士民無不哀之。
⑩冬，十月，燕王皝使慕容恪攻高句麗，拔南蘇，〔南蘇城在南陝之東，唐平高麗，置南蘇州。〕置戍而還。〔還，從宣翻，又如字。〕
十二月，張駿伐焉耆，降之。〔降，戶江翻。〕是歲，駿分武威等十一郡為涼州，〔駿分武威、武興、西平、張掖、酒泉、建康、西郡、湟河、晉興、須武、安故合十一郡為涼州。〕以世子重華為刺史；分興晉等八郡為河州，〔駿分興晉、金城、武始、南安、永晉、大夏、武成、漢中八郡為河州。〕以寧戎校尉張瓘為刺史；分敦煌等三郡及西域都護三營為沙州，〔晉志惟載敦煌、晉昌二郡，西域都護；張茂以校尉、玉門、大護軍、三郡、三營為沙州，而一郡不見於史，蓋缺文也。敦，徒門翻。〕以西胡校尉楊宣為刺史。駿自稱大都督、大將軍假涼王，督攝三州；始置祭酒、郎中、大夫、舍人、謁者等官，官號皆倣天朝〔朝，直遙翻；下同。〕而微變其名；車服旌旗擬於王者。
趙王虎以冠軍將軍姚弋仲為持節、十郡六夷大都督、冠軍大將軍。〔冠，古玩翻。〕弋仲清儉鯁直，不治威儀，言無畏避，〔虎之篡，弋仲正色責之，可以見其言無畏避矣。治，直之翻；下同。〕虎甚重之；朝之大議，每與參決，公卿皆憚而下之。〔朝，直遙翻。下，遐稼翻。〕武城左尉，虎寵姬之弟也，〔東武城縣屬清河郡，唐屬貝州。弋仲營於廣川清河之灄頭。〕嘗入弋仲營，侵擾其部眾。弋仲執而數之曰：「爾為禁尉，〔禁尉者，言尉職所以禁止姦非也。數，所具翻。〕迫脅小民；我為大臣，目所親見，不可縱也。」命左右斬之；尉叩頭流血，左右固諫，乃止。
燕王皝以為古者諸侯即位，各稱元年，於是始不用晉年號，自稱十二年。〔燕自是不復稟命於晉矣。〕
趙王虎使徵東將軍鄧恆將兵數萬屯樂安，治攻具，為取燕之計。〔恆，戶登翻。〕王皝以慕容霸為平狄將軍，〔平狄將軍，始於漢光武以命龐萌。〕戍徒河；恆畏之，不敢犯。
二年（丙午、三四六）
①春，正月，丙寅，大赦。
②己卯，都鄉文穆公【章：十二行本「公」作「侯」；十一行本同；孔本同。】何充卒。充有器局，臨朝正色，以社稷為己任，所選用皆以功效，不私親舊。
③初，夫餘居於鹿山，〔夫餘在玄菟北千餘裏，鹿山蓋直其地。杜佑曰：夫餘國有印，文曰「濊王之印」，國有故城，名濊城，蓋本濊貊之地。其國在長城之北，去玄菟千里，南與高麗、東與挹婁、西與鮮卑接。〕為百濟所侵，〔東夷有三韓國：一曰馬韓，二曰辰韓，三曰弁韓。馬韓有五十四國，百濟其一也，後漸強大，兼諸小國；其國本與句麗俱在遼東之東千餘裏。隋書曰：百濟出自東明，其後有仇臺者，始立其國，漸以強盛，初以百家濟海，因號百濟。杜佑曰：百濟南接新羅，北拒高麗千餘裏，西限大海，處小海之南。〕部落衰散，西徙近燕，而不設備。〔近，其靳翻。〕燕王皝遣世子儁帥慕軍、慕容恪、慕輿根三將軍、萬七千騎襲夫餘。〔帥，讀曰率。〕儁居中指授，軍事皆以任恪，遂拔夫餘，虜其王玄及部落五萬餘口而還。皝以玄為鎮軍將軍，妻以女。〔妻，千細翻。〕
④二月，癸丑，以左光祿大夫蔡謨領司徒，與會稽王昱同輔政。
⑤褚裒薦前光祿大夫顧和、前司徒左長史殷浩；三月，丙子，以和為尚書令，浩為建武將軍、揚州刺史。和有母喪，固辭灴起，謂所親曰：「古人有釋衰絰從王事者，〔衰，倉回翻。〕以其才足幹時故也；如和者，正足以虧孝道，傷風俗耳。」識者美之。浩亦固辭。會稽王昱與浩書曰：「屬當厄運，〔屬，之慾翻。〕危弊理極，足下沈識淹長，〔沈，持林翻。〕足以經濟。若復深存挹退，〔復，扶又翻。〕苟遂本懷，吾死天下之事於此去矣。足下去就，即時之廢興，則家國不異，〔言國興則家亦與之俱興，國廢則家亦與之俱廢也。〕足下宜深思之！」浩乃就職。
⑥夏，四月，己酉朔，日有食之。
⑦五月，丙戌，西平忠成公張駿薨。官屬上世子垂華為使持節、大都督、太尉、護羌校尉、涼州牧、西平公、假涼王；〔上，時掌翻。〕赦其境內；尊嫡母嚴氏為大王太后，母馬氏為王太后。
⑧趙中黃門嚴生惡尚書朱軌，〔惡，烏路翻。〕會久雨，生譖軌不脩道路，又謗訕朝政，〔朝，直遙翻；下同。〕趙王虎囚之。蒲洪諫曰：「陛下既有襄國、鄴宮、又脩長安、洛陽宮殿，將以何用１作獵車千乘，環數千里養禽獸，〔環，音宦。〕奪人妻女十餘萬口以實後宮，〔事並見上年。〕聖帝明王之所為，固若是乎！今又以道路不脩，欲殺尚書。陛下德政不脩，天降淫雨，七旬乃霽。霽方二日，雖有鬼兵百萬，亦未能去道路之塗潦，〔去，羌呂翻。〕而況人乎！政刑如此，其如四海何，其如後代何！〔言天下後世，世將貶議其失也。〕願止作徒，罷苑囿，出宮女，赦朱軌，以副眾望。」虎雖不悅，亦不之罪，為之罷長安、洛陽作役，〔為，於偽翻。〕，而竟誅朱軌。又立私論朝政之法，聽吏告其君，奴告其主。公卿以下，朝覲以目相顧，不敢復相過從談語。〔復，扶又翻。過，古禾翻，經過也。石虎之法，雖周厲王之監謗，秦始皇之禁耦語，不如是之甚也。〕
⑨趙將軍王擢擊張重華，襲武街，執護軍曹權、胡宣，〔張駿置五屯護軍，武街其一也，在隴西。水經註曰：狄道縣西南有武街城。晉志，惠帝分隴西立狄道郡，又立武街縣屬焉。〕徙七千餘戶於雍州。〔雍，於用翻。〕涼州刺史麻秋、〔趙使麻秋攻涼州，故授以刺史。〕將軍孫伏都攻金城，太守張沖請降，涼州震恐。
重華悉發境內兵，使徵南將軍裴恆將之以禦趙；恆壁於廣武，〔張寔分金城之令居、枝陽二縣，又立永登縣，合三縣立廣武郡。水經註，廣武城在枝陽縣西。五代志，武威郡允吾縣，後魏置，曰廣武、劉昫曰：唐蘭州廣武縣，漢枝陽縣地。恆，戶登翻。〕久而不戰。涼州司馬張耽言於垂華曰：「國之存亡在兵，兵之勝敗在將。今議者舉將，多推宿舊。〔將，息亮翻。〕夫韓信之舉，非舊德也。〔舉韓信事見九卷漢高帝元年。〕蓋明主之舉，舉無常人，才之所堪，則授以大事。今強寇在境，諸將不進，人情危懼。主簿謝艾，兼資文武，可用以禦趙。」重華召艾，問以方略；艾願請兵七千人，必破趙以報。重華拜艾中堅將軍，給步騎五千，使擊秋。艾引兵出振武，夜有二梟鳴於牙中，艾曰：「六博得梟者勝；〔爾雅翼：博之採有梟。博兼行惡道，故以梟為採。〕今梟鳴牙中，克敵之兆也。」進與趙戰，大破之，斬首五千級。重華封艾為福祿伯。〔福祿縣，自漢以來屬酒泉郡。宋白曰：肅州福祿縣，周、隋為樂涫縣；武德改為福祿，取漢舊名也。〕
麻秋之克金城也，縣令敦煌車濟不降，伏劍而死。〔縣令，謂金城縣令也。敦，徒門翻。〕秋又攻大夏，〔大夏縣，漢屬隴西郡；張軌分屬晉興郡，後又分置大夏郡。水經註，大夏縣故城，在枹罕縣西南，北臨洮水。劉昫曰：河州大夏縣，漢古縣也，取縣西大夏水以名之。〕護軍梁式執太守宋晏，以城應秋，秋遣晏以書誘致宛戍都尉敦煌宋矩，〔誘，音酉。敦，徒門翻。〕矩曰：「為人臣，功既不成，唯有死節耳。」先殺妻子而後自刎。〔刎，扶粉翻。〕秋曰：「皆義士也，」收而葬之。
⑩冬，漢太保李奕自晉壽舉兵反，蜀人多從之，眾至數萬。漢主勢登城拒戰，〔時奕兵進逼成都。〕奕單騎突門，門者射而殺之，〔騎，奇寄翻。射，而亦翻。〕其眾皆潰。勢大赦境內，改元嘉寧。
勢驕淫，不恤國事，多居禁中，罕接公卿，疏忌舊臣，信任左右，讒諂並進，刑罰苛濫，由是中外離心。蜀土先無獠，〔獠，魯皓翻，西南夷名。北史曰：獠蓋南蠻之別種，邛、笮川洞之間，散居山谷，種類甚多。略無氏族之別，又無名字，所生男女，唯以長幼次第呼之，其丈夫稱「阿暮」「阿段」，婦人「阿夷」「阿等」之類，皆語之次第稱謂也。〕至是始從山出，自巴西至犍為、梓潼，〔犍，居言翻。〕布滿山谷十餘萬落，不可禁制，大為民患；加以饑饉，四境之內，遂至蕭條。
安西將軍桓溫將伐漢，將佐皆以為不可。江夏相袁喬勸之曰：「夫經略大事，固非常情所及，智者了於胸中，不必待眾言皆合也。今為天下之患者，胡、蜀二寇而已，蜀雖險固，比胡為弱，將欲除之，宜先其易者。〔易，以豉翻。〕李勢無道，臣民不附，且恃其險遠，不脩戰備。宜以精卒萬人輕齎疾趨，比其覺之，〔比，必寐翻。〕我已出其險要，〔已出其險要，謂已踰險而出平地也。〕可一戰擒也。蜀地富饒，戶口繁庶，諸葛武侯用之抗衡中夏，〔諸葛亮諡忠武侯。夏，戶雅翻。〕若得而有之，國家之大利也。論者恐大軍既西，胡必闚覦，此似是而非。胡聞我萬裏遠徵，以為內有重備，必不敢動；縱有侵軼，〔軼，直結翻，又音逸。杜預曰：軼，突也。〕緣江諸軍足以拒守，必無憂也。」溫從之。喬，緕之子也。〔袁緕見九十五捲成帝鹹康三年。緕，工回翻。〕
十一月，辛未，溫帥益州刺史周撫、南郡太守譙王無忌伐漢，〔帥，讀曰率；下同。〕拜表即行；委安西長史範汪以留事，加撫都督梁州之四郡諸軍事；〔梁州四郡，涪陵、巴東、巴西、巴郡也。〕使袁喬帥二千人為前鋒。
朝廷以蜀道險遠，溫眾少而深入，〔少，詩沼翻。〕皆以為憂，惟劉惔以為必克。或問其故，惔曰：「以博知之。溫，善博者也，不必得則不為。但恐克蜀之後，溫終專制朝廷耳。」
三年（丁未、三四七）
①春，二月，桓溫軍至青衣。〔青衣縣，漢屬蜀郡；後漢順帝陽嘉二年，更名漢嘉；蜀立為漢嘉郡。劉昫曰：眉州青神縣臨青衣江，西魏置青衣縣。青衣水出盧山徼外，東北流至武陽而合於江。杜佑曰：嘉州故夜郎國，漢武開置犍為郡，治龍遊縣，漢之青衣道也，在大江、青衣二水之會。〕漢主勢大發兵，遣叔父右衛將軍福、從兄鎮南將軍權、前將軍昝堅等將之，自山陽趣合水。〔山陽之地，蓋在岷江之北，峨眉山之陽。水經註：江水東南過犍為武陽縣，青衣水、沫水從西南來合注之。所謂合水，當是此地。從，才用翻。昝，子感翻。將，即亮翻。趣，七喻翻。〕諸將欲設伏於江南以待晉兵，昝堅不從，引兵自江北鴛鴦碕渡向犍為。〔碕，渠宜翻，曲岸也。犍為，唐嘉州犍為縣即其地，在州東南。〕
三月，溫至彭模；〔彭模，即漢犍為郡武陽縣之彭亡聚也，岑彭死處。水經註：江水自武陽東至彭亡聚，謂之平模水，亦曰外水。平模去成都二百里，在今眉州彭山縣。〕議者欲分為兩軍，異道俱進，以分漢兵之勢。袁喬曰：「今軍深入萬裏之外，勝則大功可立，不勝則噍類無遺，〔噍，才肖翻。〕當合勢齊力，以取一戰之捷。若分兩軍，則眾心不一，萬一偏敗，〔偏敗，謂兩道並進，或一軍為蜀所敗。〕大事去矣。不如全軍而進，棄去釜甑，齎三日糧，以示無還心，勝可必也。」溫從之。留參軍孫盛、周楚將羸兵守輜重，〔將，即亮翻；下同。重，直用翻。〕溫自將步卒直指成都。楚，撫之子也。
李福進攻彭模，孫盛等奮擊，走之。溫進，遇李權，三戰三捷，漢兵散走歸成都，鎮軍【章：十二行本「軍」作「東」；乙十一行本同；孔本同。】將軍李位都迎詣溫降。〔降，戶江翻；下同。〕昝堅至犍為，〔犍，居言翻。〕乃知與溫異道，還，自沙頭津濟，比至，〔比，必寐翻。〕溫已軍於成都之十里陌，堅眾自潰。
勢悉眾出戰於成都之笮橋，〔水經註：萬裏橋西，上曰夷橋，亦曰笮橋。笮，疾各翻。〕溫前鋒不利，參軍龔護戰死，矢及溫馬首。眾懼，欲退，而鼓吏誤鳴進鼓；〔雷鼓以進眾曰進鼓。〕袁喬拔劍督士卒力戰，遂大破之。 溫乘勝長驅至成都，縱火燒其城門。漢人惶懼，無復鬬志。〔復，扶又翻。〕勢夜開東門走，至葭萌，〔葭，音家。〕使散騎常侍王幼送降文於溫，〔散，悉亶翻。 騎，奇寄翻。〕自稱「略陽李勢叩頭死罪，」〔李氏，其先自巴西遷略陽。〕尋輿櫬面縛詣軍門。溫解縛焚櫬，送勢及宗室十餘人於建康；〔櫬，初覲翻。〕引漢司 空譙獻之等以為參佐，舉賢旌善，獨人悅之。
②日南太守夏侯覽貪縱，侵刻胡商，又科調船材，〔夏，戶雅翻。調，徒弔翻。〕雲欲有所討，由是諸國恚憤。〔恚，於避翻。〕林邑王文攻陷日南，將士死者五六千，〔將，即亮翻。〕殺覽，以屍祭天；檄交州刺史朱蕃，請以郡北橫山為界。〔今邕州南界有橫山，其山橫截江河，我朝置橫山寨及買馬場。按劉昫舊唐志，漢武帝開百越，於交阯郡南三千里置日南郡，治於朱吾。林邑，即漢日南郡之象林縣，在郡南界四百里。後漢時中原喪亂，象林縣人區連，殺縣令，自稱林邑王，遂為林邑國。邕州渡海乃玉至交趾，交趾三千里乃至日南。此橫山自在日南郡北界，非今邕州之橫山。〕文既去，蕃使督護劉雄戍日南。
③漢故尚書僕射王誓、鎮東將軍鄧定、平南將軍王潤、將軍隗文等皆舉兵反，〔隗，五猥翻。〕眾各萬餘。桓溫自擊定，使袁喬擊文，皆破之。溫命益州刺史周撫鎮彭模，斬王誓、王潤。溫留成三十日，振旅還江陵。〔傳曰：入而振旅。杜預註：振，整也；旅，眾也。〕李勢至建康，封歸義侯。夏，四月，丁巳，鄧定、隗文等入據成都，徵虜將軍楊謙棄涪城，退保德陽。〔涪，音浮。〕
④趙涼州刺史麻秋攻枹罕。晉昌太守郎坦以城大難守，〔惠帝分敦煌、酒泉為晉昌郡。枹罕縣，前漢屬金城郡，後漢屬隴西郡，張軌分屬晉興郡。水經註：晉昌川在湟中浩亹縣西南。劉昫曰：晉昌郡，漢安縣地；唐為晉昌縣，瓜州治所。枹，音膚。〕欲棄外城。武成太守張悛曰：〔武成郡，亦張氏置。悛，醜緣翻，又七倫翻。〕「棄外城則動眾心，大事去矣。」寧戎校尉張璩從悛言，固守大城。〔寧戎校尉，亦張氏所置。郎坦、張悛蓋以各郡太守從張璩守枹罕。璩，求於翻。〕秋帥眾八萬圍塹數重，〔帥，讀曰率；下同。重，直龍翻。塹，七豔翻。〕雲梯地突，百道皆進；〔地突者，為地道突出於城中。〕城中禦之，秋眾死傷數萬。趙王虎復遣其將劉渾等帥步騎二萬會之。〔復，扶又翻。將，即亮翻；下除將軍外並同。〕郎坦恨言不用，教軍士李嘉潛引趙兵千餘人登城；璩督諸將力戰，殺二百餘人，趙兵乃退。璩燒其攻具，秋退保大夏。〔夏，戶雅翻。〕
虎以中書監石寧為徵西將軍，帥並、司州兵二萬餘人為秋等後繼。張重華將宋秦等帥戶二萬降於趙。〔降，戶江翻。〕重華以謝艾為使持節、軍師將軍，〔使，疏吏翻。〕帥步騎三萬進軍臨河。艾乘軺車，戴白幍，〔軺，音遙。幍，古洽翻。〕鳴鼓而行。秋望見，怒曰：「艾年少書生，冠服如此，輕我也，」命黑擡龍驤三千人馳擊之；〔擡，音朔。驤，思將翻。〕艾左右大擾。或勸艾宜乘馬，艾不從，下車，踞胡牀，〔胡牀蓋今交椅之類。〕孔穎達曰：今之交牀，制本自虜來，隋以讖有胡，改名交牀。〕指麾處分，〔處，昌呂翻。分，扶問翻。〕趙人以為有伏兵，懼不敢進。別將張瑁自間道引兵截趙軍後，〔瑁，莫報翻。間，古莧翻。〕趙軍退，艾乘勢進擊，大破之，斬其將杜勳、汲魚，獲首虜萬三千級，秋單馬奔大夏。
五月，秋與石寧復帥眾十二萬進屯河南，〔復，扶又翻。〕劉寧、王擢略地晉興、廣武、武街，〔張軌分西平界置晉興郡。〕至於曲柳。〔曲柳，地名，在洪池嶺北。〕張重華使將軍牛旋拒之，退守枹罕，姑臧大震。重華欲親出拒之，謝艾固諫。索【章：十二行本「索」上有「別駕從事」四事；乙十一行本同；孔本同；張校同；退齋校同。】遐曰：〔索，昔各翻。〕「君者，一國之鎮，不可輕動。」乃以艾為使持節、都督徵討諸軍事、行衛將軍，遐為軍正將軍，〔古有軍正。黃帝法曰，正無屬將軍，將軍有罪以聞。蓋軍中執法者也。張氏遂以為將軍之號。〕帥步騎二萬拒之。別將楊康敗劉寧於沙阜，〔敗，補邁翻。〕寧退屯金城。
⑤六月，辛酉，大赦。
⑥秋，七月，林邑復陷日南，〔復，扶又翻；下同。〕殺督護劉雄。
⑦隗文、鄧定等立故國師範長生之子賁為帝而奉生，〔李雄以範長生為國師。〕以妖異惑眾，蜀人多歸之。〔妖，於驕翻。〕
⑧趙王虎復遣徵西將軍孫伏都、將軍劉渾帥步騎二萬會麻秋軍，長驅濟河，擊張重華遂城、長最。〔長最，地名，在金城河北。考異曰：晉春秋作「上最」。今從重華傳。〕謝艾建牙誓眾，有風吹旗東南指，索遐曰：「風為號令，今旌旗指敵，天所贊也。」〔風雲氣候雜佔曰：風不旁教，旌旗暈暈隨風而揚舉，或向敵，終日軍行有功，勝候也。〕艾軍於神鳥，王擢與艾前鋒戰，敗，走還河南。八月，戊午，艾進擊秋，大破之，秋遁歸金城。虎聞之，歎曰：「吾以偏師定九州，今以九州之力困於枹罕，彼有人焉，未可圖也！」艾還，討叛虜斯骨真等萬餘落，皆破平之。
⑨趙王虎據十州之地，〔幽、並、冀、司、豫、兗、青、徐、雍、秦十州。〕聚斂金帛，〔斂，力贍翻。〕及外國所獻珍異，府庫財物，不可勝紀；〔勝，音升。〕猶自以為不足，悉發前代陵墓，取其金寶。
沙門吳進言於虎曰：〔袁宏漢記曰：沙門，漢言息也，蓋息欲以歸於無為也。〕「胡運將衰，晉當復興，宜苦役晉人以厭 其氣。」〔厭，一葉翻，厭勝也。〕虎使尚書張羣發近郡男女十六萬人，車十萬乘，運土築華林苑及長牆於鄴北，廣袤數十里。〔乘，繩證翻。華，如字。袤，音 茂。〕申鍾、石璞、趙攬等上疏陳天文錯亂，百姓彫弊。虎大怒曰：「使苑牆朝成，吾夕沒，無恨矣。」促張羣使然燭夜作；暴風大雨，死者數萬人。郡國前後送蒼 麟十六，白鹿七，虎命司虞張曷柱調之以駕芝蓋，〔晉職官志，太僕之屬有典虞都尉，趙之司虞，即是官也。張曷柱，人姓名。芝蓋者，蓋為瑞芝之形。〕大朝會列於殿庭。〔朝，直遙翻。〕
九月，命太子宣出祈福于山川，因行遊獵。宣乘大輅，羽葆華蓋，建天子旌旗，十有六軍戎卒十八萬出自金明門，〔水經註，鄴城有七門：南曰鳳陽門，中曰中陽門，次曰廣陽門，東曰建春門，北曰廣德門，次曰廄門，西曰西明門，蓋即金明門也。〕虎從其後宮升陵霄觀望之，〔觀，古玩翻。〕笑曰：「我家父子如此，自非天崩地陷，當復何愁！但抱子弄孫，日為樂耳。」〔復，扶又翻。樂，音洛。〕
宣所舍，輒列人為長圍，田面各百里，驅禽獸，至暮皆集其所，使文武皆跪立，重行圍守，〔重，直龍翻。行，戶剛翻。〕炬火如晝，命勁騎百餘馳射其中，宣與姬妾乘輦臨觀，獸盡而止。或獸有迸逸，〔迸，北孟翻。〕當圍守者，有爵則奪馬，步驅一日，無爵則鞭之一百。士卒飢凍死者萬有餘人，所過三州、十五郡，資儲皆無孑遺。〔以下韜所出徵之，宣所過三州，蓋司、兗、豫也。〕
虎復命【章：十二行本「命」下有「秦公」二字；乙十一行本同；孔本同；退齋校同。】韜繼出，自幷州至於秦、雍亦如之。〔復，扶又翻。雍，於用翻。〕宣怒其與己鈞敵，愈嫉之。宦者趙生得幸於宣，無寵於韜，微勸宣除之，於是始有殺韜之謀矣。
⑩趙麻秋又襲張重華將張瑁，敗之，〔據載記，瑁時屯河陝。敗，補邁翻。〕斬首三千餘級。枹罕護軍李逵帥眾七千降於趙，自河以南，氐、羌皆附於趙。〔趙強涼弱，涼戰雖數勝，人心隨強弱而為向背，況復有張瑁之敗乎！帥，讀曰率。降，戶江翻。〕
冬，十月，乙丑，遣侍御史俞歸至涼州，授張重華侍中、大都督、督隴右、關中諸軍事、大將軍、涼州刺史、西平公。歸至姑臧，重華欲稱涼王，未肯受詔，使所親沈猛私謂歸曰：「主公奕世為晉忠臣，〔奕世，累葉也。〕今曾不如鮮卑，何也﹖朝廷封慕容皝為燕王，而主公纔為大將軍，何以褒勸忠賢乎！明臺宜移河右，共勸州主為涼王。〔歸為侍御史，以將命故，謂之明臺。移，謂移文。〕人臣出使，苟利社稷，專之可也。」〔使，疏吏翻。〕歸曰：「吾子失言！〔古者，列國之大夫率相謂曰吾子。儀禮註曰：子者，男子之美稱。言吾子，相親之辭。〕昔三代之王也，爵之貴者莫若上公；〔三代封建，列爵五等，曰公、侯、伯、子、男；上公九命作伯。〕及周之衰，吳始僭號稱王，而諸侯不之非，蓋以蠻夷畜之也；借使齊、魯稱王，諸侯豈不四面攻之乎！漢高祖封韓、彭為王，尋皆誅滅，蓋權時之宜，非厚之也。聖上以貴公忠賢，故爵以上公，任以方伯，寵榮極矣，豈鮮卑夷狄所可比哉！且吾聞之，功有大小，賞有重輕。今貴公始繼世而為王，〔言重華始繼父位，未有功於晉而求為王也。〕若帥河右之眾，〔帥，讀曰率。〕東平胡、羯，脩復陵廟，迎天子返洛陽，將何以加之乎﹖」重華乃止。
武都氐王楊初遣使來稱藩，詔以初為使持節、徵南將軍、雍州刺史、仇池公。〔使，疏吏翻。雍，於用翻。〕
十二月，振威護軍蕭敬文殺徵虜將軍楊謙，攻涪城，陷之，自稱益州牧；遂取巴西，通於漢中。〔振威護軍，晉官也。蕭敬文以晉新並蜀，又有範賁之亂，故亦乘之而反。涪，音浮。〕
