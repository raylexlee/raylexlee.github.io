△卷第一百六十九
陳紀三〔起昭陽協洽（癸未），盡柔兆閹茂（丙戌），凡四年。〕
世祖文皇帝下
天嘉四年（癸未、五六三）
1春，正月，齊以太子少傅魏收兼尚書右僕射。時齊主終日酣飲，朝事專委侍中高元海。〔酣，戶甘翻。朝，直遙翻；下同。〕元海庸俗，帝亦輕之；以收才名素盛，故用之。而收畏懦避事，尋坐阿縱，除名。〔考異曰：北齊書帝紀，「正月，乙亥，收為僕射，奾卯，除名。」相去五日，不容如此之速，恐誤，今去其日。〕
兗州刺史畢義雲作書與高元海，論敘時事，元海入宮，不覺遣之。給事中李孝貞得而奏之，帝由是疏元海，以孝貞兼中書舍人，徵義雲還朝。和士開復譖元海，〔復，扶又翻。〕帝以馬鞭箠元海六十，責曰：「汝昔教我反，〔事見上卷二年。箠，止翻。〕以弟反兄，幾許不義！以鄴城兵抗幷州，幾許無智！」〔幾，居豈翻。〕出為兗州刺史。
2甲申，周迪眾潰，脫身踰嶺，奔晉安，〔臨川郡南城縣有東興嶺，通晉安。〕依陳寶應。官軍克臨川，獲迪妻子。寶應以兵資迪，留異又遣子忠臣隨之。
虞寄與寶應書，以十事諫之曰：「自天厭梁德，英雄互起，人人自以為得之，然夷兇翦亂，四海樂推者，陳氏也；〔樂，音洛。〕豈非曆數有在，惟天所授乎！一也。以王琳之強，侯瑱之力，進足以搖蕩中原，爭衡天下，退足以屈強江外，〔瑱，他甸翻，又音鎮。屈，其勿翻。強，其兩翻。〕雄張偏隅；【張：知亮翻。】然或命一旅之師，或資一士之說，琳則瓦解冰泮，投身異域，瑱則厥角稽顙，〔書泰誓曰：若崩厥角。言如角之崩也。孟子曰：若崩厥角稽首。文雖小異，意則大同。此止言厥角稽顙，當以顛蹶之蹶為義。說，式芮翻。稽，音啟。〕委命闕庭，斯又天假其威而除其患。二也。今將軍以藩戚之重，〔陳編寶應於屬籍，故云然。〕東南之眾，盡忠奉上，湏力勤王，豈不勳高竇融，〔竇融以河西歸漢，累世貴盛。〕寵過吳芮，〔吳芮以長沙奉漢，高祖賢之，制詔御史：「長沙王忠，其定著令，」至傳國五世。〕析珪判野，〔楊雄解嘲曰：折人之珪。師古註雲：析，分也。判，亦分也。判野，謂畫野分土，君國子民而傳之後世也。〕南面稱孤乎！三也。聖朝棄瑕忘過，寬厚得人，至於餘孝頃、潘純陀、李孝欽、歐陽頠等，〔朝，直遙翻。高祖永定元年，歐陽頠為周文育所禽。潘純陀、李孝欽，皆王琳將也。孝欽及餘孝頃，二年為周迪所禽，純陀蓋琳敗而歸陳也。頠，魚委翻。〕悉委以心腹，任以爪牙，胸中豁然，曾無纖芥。況將軍釁非張繡，罪異畢諶，〔張繡殺曹操之子，其後歸操，操，厚待之。事見漢獻帝紀。又，操為兗州，以畢諶為別駕。張邈以兗州叛，劫諶母弟妻子，操謝遣之。諶，頓首言無二心，既出，遂亡去。及破呂布，諶生得，眾為之懼。操曰：「夫人孝於親者，豈有不忠於君乎！吾所求也。」以為魯相。釁，許覲翻。諶，氏壬翻。〕當何慮於危亡，何失於富貴！四也。方今周、齊鄰睦，境外無虞，並兵一向，匪朝伊夕，非劉、項競逐之機，楚、趙連從之勢；〔從，子容翻。〕何得亥容高拱，坐論西伯哉！五也。〔範曄論隗囂曰：若囂命會符運，敵非天力，雖坐論西伯，豈為過哉！註雲：言不遇光武為敵， 則不謝西伯也。〕且留將軍狼顧一隅，亟經摧衂，〔亟，去吏翻，頻數也。〕聲實虧喪，膽氣衰沮。其將帥首鼠兩端唯利是視，孰能被堅執銳，長驅深入，繫馬埋 輪，奮不顧命，以先士卒者乎！六也。〔喪，息浪翻。沮，在呂翻。將，即亮翻。帥，所類翻。被，皮義翻。先，悉薦翻。〕將軍之強，孰如侯景﹖將軍之眾，孰如王琳﹖武皇滅侯景於前，今上摧王琳於後，此乃天時，非復人力。〔復，扶又翻。〕且兵革已後，民皆厭亂，其孰能棄墳墓，捐妻子，出萬死不顧之計，從將軍於白刃之間乎！七也。歷觀前古，子陽、季孟，顛覆相尋；餘善、右渠，危亡繼及。〔及陽，公孫述字；季孟，隗囂字。二人事見漢光武紀。餘善、右渠事見漢武帝紀。〕天命可畏，山川難恃。況將軍欲以數郡之地當天下之兵，以諸侯之資拒天子之命，強弱逆順，可得侔乎！八也。且非我族類，其心必異；〔左傳季文子引史件之言。〕不愛其親，豈能及物！留將軍身縻國爵，子尚王姬，〔易曰：我有好爵，吾與爾縻之。子尚王姬謂異子貞臣尚主也。〕猶且棄天屬而不顧，背明君而孤立，危急之日，豐能同憂共患，不背將軍者乎！〔背，蒲妹翻。〕至於師老力屈，懼誅利賞，必有韓、智晉陽之謀，張、陳井陘之勢。九也。〔韓、智事見一卷周威烈王二十三年。張、陳事始秦二世三年，終漢高帝三年。陘，音刑。〕北軍萬裏遠鬬，鋒不可當。〔兵自建康來，建於晉安為北，故曰北軍。萬裏遠鬬者，無反顧之心，有必死之志，故其鋒不可當。〕將軍自戰其地，人多顧後；眾寡不敵，將帥不侔。師以無名而出，事以無機而動，以此稱兵，〔稱，猶舉也。〕未知其利。十也。為將軍計，莫若絕親留氏，〔寶應娶留異之女為妻。〕釋【章：十二行本「釋」上有「遣子入質」四字；乙十一行本同；孔本同；張校同；退齋校同。】甲偃兵，一遵詔旨。方令藩維尚少，〔少，詩沼翻。〕皇子幼沖，凡豫宗族，皆蒙寵樹。況以將軍之地，將軍之才，將軍之名，將軍之勢，而克脩藩服，北面稱臣，寧與劉澤同年而語其功業哉！〔劉澤，漢高祖疏屬，事見十三卷漢高後七年。〕寄感恩懷德，不覺狂言，斧鉞之誅，其日如薺。」〔薺，齊濟翻。〕寶應覽書大怒。或謂寶應曰：「虞公病勢稍篤，言多錯謬。」寶應意乃小釋，亦以寄民望，故優容之。
3周梁躁公侯莫陳崇從周主如原州。〔諡法：好變動民曰躁。〕帝夜還長安，人竊怪其故，崇謂所親曰：「吾比聞術者言，晉公今年不利，車駕今忽夜還，不過晉公死耳。」〔比，毗至翻。宇文護封晉公。〕或發其事。乙酉，帝召諸公於大德殿，面責崇，崇惶恐謝罪。其夜，冢宰護遣使將兵就崇第，逼令自殺，〔護當恐懼脩省，引咎避權，不當專殺功臣。使，疏吏翻。將，即亮翻。〕葬如常儀。
4壬辰，以高州刺史黃法鰳為南徐州刺史，臨川太守周放為南豫州刺史。〔五代志：高涼郡，梁置高州。南豫州，時治宜城。鰳，巨俱翻。〕
5周主命司憲大夫拓跋迪〔唐六典：御史大夫，奏官。歷晉、宋、齊、梁、陳、後魏、北齊、後周，並不置大夫，而以中丞為臺主。後周秋官置司憲中大夫二人，掌丞司寇之法，以左右刑罰，蓋比御史中丞之職也。〕造大律十五篇。【章：十二行本「篇」下有「二月庚子頒行之」 七字；乙十一行本同；孔本同；張校同；退齋校同。】五代志：周造大律凡二十五篇：一到名，二法例，三祀享，四朝會，五婚姻，六戶禁，七水火，八興繕，九衛 宮，十市廛，十一鬬競，十二劫盜，十三賊叛，十四毀亡，十五斷獄。當從志作「二十五篇」。〕其制罪：一曰杖刑，自十至五十；二曰鞭刑，自六十至百；三曰徒 刑，自一年至五年；四曰流刑，自二千五百里至四千五里；五曰死刑，磬、絞、斬、梟、裂；〔古者公族有罪，磬於甸人。鄭玄曰：懸縊殺之曰磬。絞吏，全其身首。斬者，殊死。梟者，掛其首於木上。裂者，車裂。梟，堅堯翻。〕凡二十五等。〔五刑之屬各有五，合二十五等。〕
6庚戌，以司空南徐州刺史侯安都為江州刺史。
7辛酉，周詔：「大冢宰晉國安，親則懿昆，〔昆，兄也。〕任當元輔，自今詔誥及百司文書，並不得稱公名。」護抗表固讓。
8三月，乙丑朔，日有食之。
9齊詔司空斛律光督步騎二萬，築勳掌城於軹關；〔五代志：軹關，在河內郡王屋縣。騎，奇寄翻。軹，音只。〕仍築長城二百里，置十二戍。
10丙戌，齊以兼尚書右僕射趙彥深為左僕射。〔「左僕射」，當作「右僕射」，蓋先是兼官，今正除右僕射也。〕
11夏，四月，乙未，周以柱國達奚武為太保。
12周主將視學，以太傅燕國公於謹為三老。〔燕，因肩翻。〕謹上表固辭，不許，仍賜以延年杖。戊午，帝幸太學。謹入明，帝迎拜於明屏之間，謹答拜。有司設三老席於中楹，南向。太師護升階，設幾，謹升席，南面憑幾而坐。大司馬豆盧寧升階，下舄。帝升階，立於斧扆之前，西面。〔扆，屏風也。斧扆，畫文為斧形。扆，於豈翻。〕有司進饌，帝跪設醬豆，〔醬，食味之主。古之養老，執醬而饋，今跪而設豆。〕親為之袒割。〔為，於偽翻。袒割，袒而割性也。〕謹食畢，帝親跪授爵以酳。〔酳，羊晉翻；以酒漱口也。〕有司撤訖，帝北面立而訪道。謹起，立於席後，對曰：「木受繩則正，後從諫則聖。〔書傅說告高宗之言。〕明王虛心納諫以知得失，天下乃安。」又曰：「去食去兵，信不可去；〔論語孔子答子貢之言。去，羌呂翻。〕願陛下守信勿失。」又曰：「有功必賞，有罪必罰，則為善者日進，為惡者日止。」又曰：「言行者，立身之基，〔行，下孟翻。〕願陛下三思而言，九慮而行，勿使有過。天子之過，如日月之食，人莫不知，願陛下慎之。」帝再拜受言，謹答拜。禮成而出。〔三代而下，視學、養老、乞言之禮，唯漢明帝、周武帝行之。〕
13司空侯安都恃功驕橫，〔橫，戶孟翻。〕數聚文武之士騎射賦詩，〔數，所角翻；下又數同。騎，奇寄翻。〕齋中賓客，動至千人。部下將帥，多不遵法度，檢問收攝，〔攝，錄也，捕也。將，即亮翻。帥，所類翻。〕輒奔歸安都。上性嚴整，內銜之，安都弗之覺。每有表啟，封訖，有事未，盡，開封自書之雲：「又啟芋事。」及侍宴，酒酣，或箕踞傾倚。常陪樂遊園禊飲，〔樂，音洛。〕謂上曰：「河如作臨川王時﹖」上不應。安都再三言之。上曰：「此雖天命，抑亦明公之力。」宴訖，啟借供帳水飾，欲載妻妾於御堂宴飲。上雖許之，意甚不懌。明日，安都坐於御座，賓客居羣臣位，稱觴上壽。〔上，時掌翻。〕會重雲殿災，安都帥將士帶甲入殿，下甚惡之，陰為之備。〔此皆日前事，史歷敘安都致敗之由。重，直龍翻。惡，烏路翻。〕
及周迪反，朝議謂當使安都討之，〔朝，直遙翻；下同。〕而上更使吳明徹。〔更，工衡翻。〕又數遣臺使按問安都部下，檢括亡叛。〔使，疏吏翻。〕安都遣其別駕周弘實自託於舍蔡景歷，〔蔡景歷為中書舍人，自武帝以來，特蒙親任，蓋陳朝事權皆在書也。〕並問省中事。景歷錄其狀，具奏之，因希旨稱安都謀反。上慮其不受召，故用為江州。
五月，安都自京口還建康，部伍入於石頭。六月，帝引安都宴於嘉德殿，又集其部下將帥會於尚書朝堂，於坐收安都，囚於嘉德西省，〔坐，徂臥翻。〕又收其將帥，盡奪馬仗而釋之。因出蔡景歷表，以示於朝，乃下詔暴其罪惡，明日，賜死，宥其妻子，資其喪。
初，高祖在京口，〔高祖與王僧辯既平臺城，出鎮京口。〕嘗與諸將宴，杜僧明、周文育、侯安都為壽，〔春觴上壽也。〕各稱功伐。積功曰伐。〕高祖曰：「卿等悉良將也，而並有所短。杜公志大而識闇，狎於下而驕於上；周侯交不擇人，而推心過差；侯郎帒誕而無厭，輕佻而肆志；〔厭，於鹽翻。佻，他彫翻。〕並非全身之道。」卒皆如其言。〔「知臣莫若君」，誠哉是言也。卒，子恤翻。〕
14乙卯，齊主使兼散騎常侍崔子武來聘。〔散，悉亶翻。騎，奇寄翻；下同。〕
15齊侍中、開府儀同三司和士開有寵於齊主，齊主外朝視事，或布內宴賞，須臾之間，不得與士開相見，或累日不歸，一日數入；或於還之後，俄頃即追，未至之間，連騎督趣。〔趣，讀曰促。〕姦諂百端，寵愛日隆，前後賞賜，不可勝紀。每侍左右，言辭容止，極諸鄙褻；以夜繼晝，無復君臣之禮。常謂帝曰：「自古帝王，盡為灰土，堯舜、桀紂，竟復何異！陛下宜及少壯，極意為樂，縱橫行之。〔勝，音升。復，扶又翻。少，詩照翻。樂，音洛。縱，子容翻。〕一日取快，可敵千年。國事盡付大臣，何慮不辦，無為自勤約也！」帝大悅。於是委趙彥深掌官爵，元文遙掌財用，唐邕掌外、騎兵，〔外兵及騎兵也。勃海王歡相魏，丞相府外兵曹、騎兵曹分掌兵馬。及文宣受禪，諸司鹹歸尚書，惟此二曹不廢，謂之外兵省、騎兵省。據和士開傳，時委邕掌外兵，白建掌騎兵。〕信都馮子琮、胡長粲掌東宮。帝三四日一視朝，書數字而已，〔朝，直遙翻。〕略無所言，須臾罷入。長粲，僧敬之子也。〔胡僧敬見一百五十八卷梁武帝大同七年。〕
帝使士開與胡後握槊。河南康獻王孝瑜諫曰：「皇后天下之母，豈可與臣下接手！」孝瑜又言：「趙郡王叡，其父死於非命，〔叡父琛，勃海王歡之弟也，亂歡後庭，因杖而斃。〕不可親近。」〔近，其靳翻。〕由是叡乃士開共譖之。士開言孝瑜奢僭，叡言「山東唯聞河南王，不聞有陛下。」〔齊主多居晉陽，在山西；司、冀、定、殷、瀛、滄之地，皆在山東。〕帝由是忌之。大怒。庚申，頓飲孝瑜酒三十七盃。〔飲，於禁翻。〕孝瑜體肥大，腰帶十圍，帝使左右婁子彥載以出，酖之於車，至西華門，煩躁投水而絕。〔躁，則到翻。〕贈太尉、錄尚書事。諸侯在宮中者，莫敢舉聲，唯河間王孝琬大哭而出。〔孝琬，孝瑜之弟也。〕
16秋，七月，戊辰，周主幸原州。
17八月，辛丑，齊以三臺宮為大興聖寺。
18九月，壬戌，廣州刺史陽山穆公歐陽頠卒，詔子紇襲父爵位。〔陽山郡公。五代志：南海郡含渥縣，梁置陽山郡。為歐陽紇不就徵、阻兵而反張本。頠，魚委翻。紇，下沒翻。〕
19甲子，周主自原州登隴。〔登隴坂也。〕
20周迪復越東興嶺為寇，〔東興嶺，在臨川郡南城縣界。唐志，撫州南城縣，武德四年，析置永城、東興二縣，七年省。沈約曰：東興縣，吳立，屬臨川郡。復，扶又翻。〕辛未，詔護軍章昭達將兵討之。〔昭達時為護軍將軍。〕
21丙戌，周主如同州。
22初，周人欲與突厥木杆可汗連兵伐齊，〔厥，九勿翻。杆，公旦翻。可，從刊入聲。汗，音寒。〕許納其女為司，遣御伯大夫楊薦〔唐六典曰：後周天官新置御伯中大夫二人，天子出入則於左右，大祭祀盥洗月釗授巾。武帝改御伯為納言，蓋侍中之職也。宣帝末，又別置侍中加官。〕及左武伯太原王慶〔左武伯，蓋待衛之官，註見後。〕往結之。齊人聞之懼，亦遣使求婚於突厥，賂遺甚厚。〔使，疏吏翻。遺，於季翻。〕木杆貪齊幣重，欲執薦等送齊。薦知之，責木杆曰：「太祖昔與可汗共敦鄰好，〔好，呼到翻。〕蠕蠕部落數千來降，太祖悉以付可汗使者，以快可汗之意，〔事見一百六十六卷梁敬帝紹泰元夫。襦，人兗翻。降，戶江翻。〕如何今日遽欲背恩忘義，獨不愧鬼神乎﹖」〔背，蒲妹翻。〕木杆慘然良久曰：「君言是也。吾意決矣，當相與共平東賊，然後遣女。」薦等復命。〔考異曰：典略在保定二年。按王慶傳雲，是歲乃興入並之役。故置於此。〕
公卿請發十萬擊齊，柱國楊忠獨以為得萬騎足矣。」戊子，遣忠將步騎一萬，與突厥自北道伐齊，又遣大將軍達奚武帥步騎三萬，自南道出平陽，期會於晉陽。〔忠將，即亮翻，又音如字，領也。騎，奇寄翻。帥，讀曰率；下同。〕
23冬，十一月，辛酉，章昭達大破周迪。迪脫身潛竄山谷，民相與匿之，雖加誅戮，無肯言者。
24十二月，辛卯，周主還長安。〔自隴上還。〕
25丙申，大赦。
26章昭達進軍，度嶺，趣建安，討陳寶應，〔趣，七喻翻。〕詔益州刺史餘孝頃〔梁元帝之世，益州之地巳入於周，陳命餘孝頃遙領益州刺史耳。〕督會稽、東陽、永嘉諸軍自東道會之。〔會，工外翻。〕
27是歲，初祭始興昭烈王於建康，用天子禮。〔帝嗣高祖，以子伯茂奉始興昭烈王之祀。今初以天子禮祀之，非禮也。〕
28周楊忠拔齊二十餘城。齊人守陘嶺之隘，〔唐志：代州鴈門縣有陘關、西陘關。陘，音刑。隘，烏懈翻。〕忠擊破之。突厥木杆、地頭、步離三可汗以十萬騎會之。〔木杆分國為三部：木杆牙帳居都斤山，地頭可汗統東方，步離可汗統西方。厥，九勿翻。杆，公旦翻。〕己丑，自恆州三道具入。〔恆，戶登翻。〕時大雪數旬，南北千餘裏，平地數尺。齊主自鄴倍道赴之，戊午，至晉陽。斛律光將步兵【章：十二行本「兵」作「騎」；乙十一行本同；孔本同。】三萬屯平陽。〔拒達奚武之兵也。〕己未，周師及突厥逼晉陽。齊主畏其強，戎服帥宮人慾東走避之。趙郡王叡、河間王孝琬叩馬諫。孝琬請委叡部分，〔分，扶問翻。〕必得嚴整。帝從之，命六軍進止皆取叡節度，而使幷州刺史段韶總之。〔委叡部分而段韶總其事。〕
五年（甲申、五六四）
1春，正月，庚申朔，齊主登北城，〔晉陽北城也。〕軍容甚整。突厥咎周人曰：「爾言齊亂，故來伐之。今齊人眼中亦有鐵，何可當邪！」〔厥，九勿翻。邪，音耶。〕
周人以步卒為前鋒，從西山下去城二里許。諸將鹹欲逆擊之，〔將，即亮翻。〕段韶曰：「步卒力勢，自當有限。今積雪既厚，逆戰非便，不如陳以待之彼勞我逸，破之必矣。」既至，齊悉其銳師鼓譟而出。突厥震駭，引上西山，不肯戰，〔陳，讀曰陣。上，時掌翻。〕周師大敗而還。〔還，從宣翻，又如字；下同。〕突厥引兵出塞，縱兵大掠，自晉陽以往七百餘裏，人畜無遺。〔謂晉陽以北七百餘裏。畜，許救翻。〕段韶追之，不敢逼。突厥還至陘嶺，凍滑，乃氈以度，胡馬寒瘦，膝已下皆無毛；比至長城，〔陘，音刑。比，必利翻。長城，即文宣所築者。〕馬死且盡，截擡杖之以歸。
達奚武至平陽，未知忠退。斛光與書曰：「鴻鵠已翔於寥廓，羅者猶視於沮澤。」〔漢司馬相如難蜀父老曰：焦明已翔乎寥廓，羅者猶視乎藪澤。沮，將預翻。〕武得書，亦還。光逐之，入周境，獲二千餘口而還。
光見帝於晉陽，帝以新遭大寇，抱光頭而哭。任城王湝進曰：「何至於此！」乃止。〔見，賢遍翻。湝，音皆，又戶皆翻。〕
初，齊顯祖之世，周人常懼齊兵西渡，每至冬月，守河淮冰。及世祖即位，嬖倖用事，朝政漸紊，〔嬖，卑義翻，又博計翻。朝，直遙翻。紊，音問。〕齊人椎冰以備周兵之逼。斛律光憂之，曰：國家常有吞關。隴之志，今日至此，而唯翫聲色乎！」
2辛巳，上祀南郊。
3二月，庚寅朔，日有食之
4初，齊顯祖命羣官刊定魏麟趾格為齊律，〔見一百六十三卷梁簡文帝大寶元年。〕久而不成。時軍國多事，決獄罕依律文，相承謂之「變法從事」。世祖即位，思革其弊，乃督修律令者，至是而成，律十二篇，〔五代志：齊律十二篇：一名例，二禁衛，三婚，戶四擅興，五違制，六詐偽，七鬬訟，八賊盜，九捕斷，十毀損，十一貛牧，十二雜律。〕令四十卷。其刑名有五：一曰死，重者轘之，〔轘，胡慣翻；即車裂也。〕次梟首，次斬，次絞；二曰流，投邊裔為兵；三曰刑，自五歲至一歲；四曰鞭，自百至四十；五曰杖，自三十至十；凡十五等。〔死四等，流一，刑五等，鞭五等，杖三等，通十八等。今曰凡十五等，通鑑依五代志「大凡為十五等」之文也。梟，堅堯翻。〕其流外【章：十二行本「外」作「內」；乙十一行本同；孔本同。】官及老、小、閹、癡〔老者、小者、閹者、癡者與流外官皆贖。鄭玄曰：閹，精氣閉藏者。癡，不慧也。〕並過失應贖者，皆以絹代金。三月，辛酉，班行之，因大赦。〔赦其宿罪，此後有犯者，皆以法令施行。〕是後為吏者始守法令。又槉仕門子弟常講習之，〔仕門，謂入仕之家。〕故齊人多曉法。
又令民十八受田輸租調，二十充兵，六十免力役，六十六還由，免租調。一夫受露田八十畝，〔杜佑曰：不栽樹者，謂之露田。調，力弔翻；下夫調、牛調同。〕婦人四十畝，奴婢依良人，〔言奴婢受田依良人畝數。〕牛受六十畝。〔按五代志，丁牛一頭受田六十畝，限止四年。丁牛者，勝耕之牛，牧牛者得受其田。〕大率一夫一婦調絹一匹，綿八兩，墾租二石，義租五斗；奴婢準良人之半；〔奴婢者，官常役其力，故所調半於良人。〕牛調二尺，墾租一斗，義租五升。墾租送臺，義租納郡以備水旱。〔調，力弔翻。〕
5己巳，齊羣盜田子禮等數十人，共劫太師彭城景思王浟為主，詐，稱使者，徑向浟第，至內室，稱敕，牽浟上馬，臨以白刃，欲引向南殿。浟大呼不從，〔浟，夷周翻。使，疏吏翻。上，時掌翻。呼，火故翻。〕盜殺之。
6庚辰，周初令百官執笏。〔記玉藻曰：史進象笏，書思對僉。註雲：意所思念，將以告君者也。對，所以對君也。命，所受命也。書之於笏，為失 忘也。又曰：凡有指畫於君前者用笏，造受命於君前用笏。笏，畢用也，因飾焉。笏度一尺有六寸，其中博三寸，其殺六分而去一。應劭曰：昔荊軻逐秦王，其後詣 者持匕首以備不虞，從此侍官皆執刀劍。高祖偃武修文，始制手版代焉。隋志曰：中世以來，唯八座尚書執笏。笏者，白筆綴其頭，紫囊裹之。其餘公卿，但執手板，謂之筆笏，蓋以記事受言。西魏以降，通手象牙，五品已上，前挫後直，五品已上，前挫後屈；武德已來，一例上圓下方。開元八年，諸笏三品已上，前詘後直，五品以上，前詘後挫，並用象；九品已上，任用竹木，上挫下方；男以上聽依品爵執笏；假版官亦依此例。〕
7齊以斛律光為司徒，武興王普為尚書左僕射。普，歸彥之兄子也。甲申，以馮翊王潤為司空。
8夏，四月，辛卯，齊主使兼散騎常侍皇甫亮來聘。〔散，悉亶翻。騎，奇寄翻。〕
9庚子，周主遣使來聘。〔使，疏吏翻。〕
10癸卯，周以鄧公河南竇熾為大宗伯。五月，壬戌，封世宗之子賢為畢公。
11甲子，齊主還鄴〔自晉陽還。〕
12壬午，齊以趙郡王叡為錄尚書事，前司徒婁叡為太尉。甲申，以段韶為太師。丁亥，以任城王湝為大將軍。〔湝，戶皆翻，又音皆。〕
13壬辰，齊主如晉陽。
14周以太保達奚武為同州刺史。
15六月齊主殺樂陵王百年。時白虹暉日兩重，〔重，直龍翻。〕又橫貫而不達，赤星見，齊主欲以百年厭之。〔見，賢遍翻。厭，於謟翻。〕會博陵人賈德冑教百年書，百年嘗作數敕字，德冑封以奏之。帝發怒，使召百年。百年自知示免，割帶玦留與其妃斛律氏，見帝於涼風堂。〔見，賢遍翻。〕使百年書敕字，驗與德冑所奏相似，遣左右亂捶之，又令曳之遶堂行且捶，所過血皆遍地，氣息將盡，乃斬之，〔孝昭殺文宣子，武成又殺孝昭之子，天之報應固不爽，遺言諄諄，竟何益哉！捶，止橤翻。〕棄諸池，池水盡赤。妃把玦哀號不食，〔號，戶高翻。〕月餘亦卒，玦猶在手，拳不可開；其父光自擘之，乃開。〔擘，博厄翻，分擘也。〕
16庚寅，周改御伯為納言。
17初，周太祖之從賀拔嶽在關中也，遣人迎晉公護於晉陽。〔梁武帝中大通二年，宇文泰從賀拔嶽入關。按下護答母書雲：「違離膝下，三十五年，」逆而數之，正在是年。〕護母閻氏及周主之姑皆留晉陽，〔周主之姑，蓋宇文泰之妹也。〕齊人以配中山宮。〔中山宮，慕容氏之故宮，自魏以來，以為別宮。〕乃護用事，遣間使人齊求之，莫知音息。〔間，古莧翻。音息，猶今人言信息也。使，疏吏翻；下同。〕齊遣使者至玉壁，求通互市。護欲訪求母、姑，使司馬下大夫尹公正至玉壁，與之言，〔司馬下大夫，即軍司馬之職。〕使者甚悅。勳州刺史韋孝寬獲關東人，復縱之，因致書，為言西朝欲通好之意。〔復，扶又翻，又音如字。為，於偽翻。好，呼到翻；下同。周在關西，故稱西朝。朝，直遙翻。〕是時，周人以前攻晉陽不得志，謀與突厥再伐齊。〔厥，九勿翻。〕齊主聞之，大懼，許遣護母西歸，且求通好，先遣其姑歸。
18秋，八月，丁亥朔，日有食之。
19周遣柱國楊忠【章：十二行本「忠」下有「將兵」二字；乙十一行本同；孔本同。】會突厥伐齊，至北河而還。〔水經：河水東逕沃野城南，又北屈而為南河出焉。河水又北，迆西溢於窳渾縣故城東，又屈而東流為北河，東逕高闕南。還，從宣翻，又音如字。〕
20戊子，周以齊公憲為雍州牧，〔雍，於用翻。〕宇文貴為大司徒。九月，丁巳，以衛公直為大司空。追錄佐命元功，封開府儀同三司隴西公李昞為唐公，〔錄昞父虎佐命之功也。李氏有天下，國號曰唐，本此。昞，音丙。〕太馭中大夫長樂公若干鳳為徐公。〔周官：大馭中大夫，掌馭玉路以祀及犯軷，屬夏官。樂，音洛。〕昞，虎之子；鳳，惠之子也。〔李虎始見百五十六卷梁武帝中大通六年。若干惠見一百五八卷大同九年。〕
21乙丑，齊主封其子綽為南陽王，儼為東平王。儼，太子之母弟也。
22突厥寇齊幽州，界十餘萬入長城，大掠而還。
23周皇姑之歸也，齊主遣人為晉公護母作書，言護幼時數事，又寄其所著錦袍，以為信騇。〔為，於偽翻。著，陟酪翻。〕且曰：「吾屬千載之運，〔屬，之慾翻。載，子亥翻。〕蒙大齊之德，矜老開恩，許得相見。禽獸草木，母相依。吾有有何罪，與汝分離！今復何福，還望見汝！〔復，扶又翻，又音如字。〕言此悲喜，死而更蘇。世間所，有求皆可得，母子異國，何處可求！假汝貴極王公，富過山海，有一老母，八十之年，飄然千里，死亡旦夕，不得一朝蹔見，〔蹔，與暫同。〕不得一日同處，〔處，昌呂翻。〕寒不得汝衣，飢不得汝食，汝雖窮榮極盛，光耀世間，於吾何益！吾今日之前，汝既不得申其供養，〔供，居用翻。養，羊亮翻。〕事往何論；今日以後，吾之殘命，唯繫於汝爾。戴天履地，中有鬼神，勿雲冥昧，而可欺負！」
護得書，悲不自勝。〔勝，音升。〕復書曰：「區宇分崩，遭遇災禍，違離膝下，三十五年。〔離，力智翻。〕受生稟氣，皆知母子，誰同薩保，〔護，字薩保。薩，桑葛翻。〕如此不孝！子為公侯，母為俘隸，暑不見母暑，寒不見母寒，衣不知有無，食不知飢飽，泯如天地之外，無由暫聞。分懷冤酷，終此一生，〔分，扶問翻。〕死若有知，冀奉見於泉下耳！不謂齊朝解網，惠以德音，磨敦、四姑，並許矜放。〔護兄弟呼其母為「阿摩敦」。四姑即周主之姑也，第四。朝，直遙翻；下同。〕初聞此旨，魂，爽飛越，〔左傳鄭子產曰：「人生始化日魄。既生魄，陽曰魂，用物精多則魂魄強，是以有精爽，至於神明。」〕號天叩地，〔號，戶刀翻。〕不能自勝。〔勝，音升；下足勝同。〕齊朝霈然之恩，既已霑洽，有家有國，信義為本，偽度來期，已應有日。〔朝，直遙翻。度，徒洛翻。〕一得奉見慈顏永畢生願。生死肉骨，〔生死，謂使死者復生；肉骨，謂使枯骨再肉。〕豈過今恩；負山戴嶽，未足勝荷。」〔勝，音升。荷，下可翻。〕
齊人留護母，使更與護書，邀護重報，往返再三。時段韶拒突厥軍於塞下，〔厥，九勿翻。〕齊主使黃門徐世榮乘傳齎周書問韶。韶以「周人反覆，本無信義皆晉陽之役，其事可知。護外託為相，其實主也。既為母請和，〔傳，張戀翻。比，毗至翻。相，息亮翻。為，於偽翻；下主為同。〕不遣一介之使。〔使，疏吏翻；下同。〕若據移書，即送其母，恐示之以弱。不如且外許之，待和親堅定，然後遣之未晚。」齊主不聽，即遣之。〔護母玉長安，席未及煖，而洛陽之師已出，卒如段韶之言。〕
閻氏至周，舉朝稱慶，周主為之大赦。凡所資奉，窮極華盛。每四時伏臘，周主帥諸親戚行家人之禮，稱觴上壽。〔朝，直遙翻。帥，讀曰率；下同。上，時掌翻。〕
24突厥自幽州還，〔還，從宣翻，又如字。〕留屯塞北，更集諸部兵，遣使告周，欲與共擊齊如前約。閏月，乙巳，突厥寇齊幽州。
晉公護新得其母，未欲伐齊；恐負突厥約，更生邊患，不得已，徵二十四軍及左右廂散隸秦、隴、巴、蜀之兵〔二十四軍，六柱國及十二大將軍所統關中諸府兵也。安定公泰相魏，左右各十二軍，並屬相府。左右廂，禁衛兵也，兼有秦、隴、巴、蜀之兵，散隸於左右廂者。散，悉亶翻。〕並羌、胡內附者，凡二【張：「二」作「三」。】十萬人。冬，十月，甲子，周主授護斧鉞於廟庭；丁卯，親勞軍於沙苑；〔勞，力到翻。〕癸酉，還宮。
護軍至潼關，遣柱國尉遲迥帥精兵十萬為前鋒，趣洛陽，大將軍權景宣帥山南之兵趣懸瓠，〔山南，荊、襄之兵。尉，紆勿翻。帥，讀曰率；下同。趣，七喻翻。〕少師楊檦出軹關。〔少，始照翻。檦，與標同。〕
25周迪復出東興，〔復，扶又翻；下眾復同。〕宣城太守錢肅鎮東興，以城降迪。〔守，式又翻。降，戶江翻。〕吳州刺史陳詳將兵擊之，〔五代志：鄱陽郡，梁置吳州；陳廢鄱陽之吳州，而於吳郡置吳州。將，即亮翻，又音如字，領也。〕詳兵大敗，迪眾復振。
南豫州刺史西豐脫侯周敷帥所部擊之，〔諡法，無脫諡。蓋以周敷輕脫而死，故以為諡。〕至定川，據周敷傳，定川，縣名。〕與迪對壘。迪紿敷曰：「吾昔與弟湏力同心，〔事見一百六十六卷梁敬帝太平元年。給，蕩亥翻。〕豈規相害！今願伏罪還朝，〔朝，直遙翻。〕因弟披露心腑，先乞挺身共盟。」敷敨之，方登壇，為迪所殺。
26陳寶應據晉安、建安二郡，水陸為柵，以拒章昭達。昭達與戰，不利，因據上流，命軍士伐木為筏，施拍其上。會大雨江漲，昭達放筏衝寶應水柵，盡壞之，〔筏，音伐。壞，音怪。〕又出兵攻其步軍。方合戰，上遣將軍餘孝頃自海道適至，〔去年遣孝頃濬會稽諸郡兵自東道合攻陳寶應。〕併力乘之。十一月，己丑，寶應大敗，逃至莆口，〔莆口，在唐泉州莆田縣界。莆田，今興化軍即其志。虞寄傳作「莆田」。莆，音蒲。〕謂其子曰：「早從虞公計，不至今日。」昭達追擒之，並擒留異及其族黨，送建康，斬之。異子貞臣以尚主得免；寶應賓客皆死。
上聞虞寄嘗諫寶應，命昭達禮遣詣建康。既見，勞之曰：「管寧無恙。」〔漢末，管寧客遼東，不受公孫度爵命，已而復還鄉裏，故以寄況之。勞，力到翻。〕以為衡陽王掌書記。〔上子伯信封衡陽，奉獻王昌祀。〕
27周晉公護進屯弘農。尉【章：十二行本「尉」上有「甲午」二字；乙十一行本同；乙本同；張校。】遲迥圍洛陽，雍州牧齊公憲、同州刺史達奚武、沍州總管王雄軍於邙山。〔雍，於用翻。邙，音亡。〕
28戊戌，齊主遣兼散騎常侍劉逖來聘。〔散，悉亶翻。騎，奇寄翻。〕
29初，周楊檦為邵州刺史，〔五代志，絳郡垣縣，後魏置邵郡及白水縣，後周置郡州，改白水為亳城，隋廢州及郡，改亳城為垣縣。〕鎮捍東境二十餘年，數與齊戰，〔數，所角翻。〕未嘗不捷，由是輕之。既出軹關，獨引兵深入，又不設備。甲辰，齊太尉婁叡將兵奄至，大破檦軍，檦遂降齊。〔將，即亮翻；下同。降，戶江翻；下同。〕
權景宣圍懸瓠，十二月，齊豫州道行臺，豫州刺史太原王士良、永州刺史蕭世怡並以城降之。景宣使開府郭彥守豫州，謝徹守永州，〔五代志：汝南郡城陽縣，舊置楚州，後齊曰永州。〕送士良、世怡及降卒千人於長安。
周人為土山、地道以攻洛陽，三旬不克。晉公護命諸將塹斷河陽路，〔塹，七豔翻。斷音短。〕遏齊救兵，然後同攻洛陽；諸將以為齊兵必不敢出，唯張斥候而已。
齊遣蘭陵王長恭、大將軍斛律光救洛陽，畏周兵之強，未敢進。齊主召幷州刺史段韶，謂曰：「洛陽危急，今欲遣王救之。突厥在北，復須鎮禦，如何﹖」〔復，扶又翻。〕對曰：「北虜侵邊，事等疥癬。今西鄰闚逼，乃腹心之病，請奉詔南行。」齊主曰：「朕意亦爾。」乃令命韶督精騎一千發晉陽。〔騎，奇寄翻。〕丁巳，齊主亦自晉陽赴洛陽。
30己未，齊太宰平原靖翼王淹卒。
31段韶自晉陽行，五日濟河，會連日陰霧，壬戌，韶至洛陽，帥帳下三百騎，與諸將登邙阪，觀，周軍形勢。〔邙阪，北邙之阪也。帥，讀曰率。〕至太和谷，與周軍遇，韶即馳告諸營，追集騎士，結陳以等之。〔陳，讀曰陣；下光陳同。〕韶為左軍，蘭陵王長恭為中軍，斛律光為右軍。周人不意其至，皆忷懼。〔忷，許拱翻。〕韶遙謂周人曰：「汝宇文護纔得其母，遽來為寇，何也﹖」周人曰：「天遣我來，有何可問！」韶曰：「天道賞善罰惡，當遣汝送死來耳！」
周人以步兵在前，上山逆戰。〔上北邙逆齊兵與戰。上，時掌翻。〕韶且戰且卻以誘之；〔誘，音酉。〕待其力弊，然後下馬擊之。周師大敗，一時瓦解，投墜溪谷死者甚眾。
蘭陵王長恭以五百騎突入周軍，遂至金墉城下。城上人弗識，長恭免冑示之面，乃下弩手救之。周師在城下者亦解圍遁去，委棄營幕，自邙山至縠水，〔水經：穀水出弘農澠池縣墦塚林穀陽谷，東北過穀城縣北，弔東過河南縣北，東南入於洛。〕三十里中，軍資器械，彌滿川澤。唯齊公憲、達奚武及庸忠公王雄在後，勒兵拒戰。〔諡法：危身奉上曰忠。〕
王雄馳馬衝斛律光陳，光退走，雄追之。光左右皆散，唯餘一奴一矢。雄按擡不及光者丈餘，〔擡，色角翻。〕謂光曰：「吾惜爾不殺，當生將爾見天子。」光射雄中額，雄抱馬走，至營而卒。〔射，而亦翻。中，竹仲翻。卒，子恤翻。〕軍中益懼。
齊公憲拊循督勵，眾心小安。至夜，收軍，憲欲待明更戰。達奚武曰：「洛陽軍散，人情震駭，若不因迄速還，明日欲歸不得。武在軍久，備見形勢；公少年未經事，〔少，詩照翻。〕豈可以數營士卒委之虎口乎！」乃還。權景宣亦棄豫州走。
丁卯，齊主至洛陽。己巳，以段韶為太宰，斛律光為太尉，蘭陵王長恭為尚書令。〔賞戰勝之功也。〕壬申，齊主如虎牢，遂自滑臺如黎陽，丙子，至鄴。
楊忠引兵出沃野，應接突厥，軍糧不給，諸軍憂之，計無所出。忠乃招誘稽胡酋長鹹在坐，〔此稽胡與離石稽衚衕種，散居銀、夏之間。誘，音酉。酋，慈秋翻。長，知兩翻。坐，徂臥翻。〕詐使河州刺史王傑勒兵鳴鼓而至，曰：「大冢宰已平洛陽，欲與突厥共討稽胡之不服者。」坐者皆懼，忠慰諭而遣之。於是諸胡相帥饋輸，軍糧填積。屬周師罷歸，忠亦還。〔帥，讀曰率。屬，之慾翻。〕
晉公護本無將略，是行也，又非本心，故無功，〔兵出無名，事故不成，其宇文護之謂乎！將，即亮翻。〕
32是歲，齊山東大水，飢死者不可勝計。〔勝，音升。〕
33宕昌王梁彌定屢寇周邊，周大將軍田弘討滅之，以其地置宕州。〔宕州在長安西南一千六百五十六里。宕，徒浪翻。〕
六年（乙酉、五六五）
1春，正月，癸卯，齊以任城王湝為大司馬。〔湝，戶皆翻，又音皆。任，音壬。〕
2齊主如晉陽。
3二月，辛丑，周遣陳公純、許公貴、神武公竇毅、南陽公楊薦等〔魏收志：朔州有神武郡，領尖山、樹頹二縣。水經註：樹頹水出沃陽縣東山下，西南流，右合話升爰水。其水左閤中陵川。後魏置神武郡於神武川，治尖山縣。隋為神武縣，屬馬邑郡。薦，在甸翻。〕備皇后儀衛行殿，並六宮百二十人，詣突厥可汗牙帳逆女。毅，熾之兄子也。〔熾時為柱國。周主既誅宇文護，以為太傅。〕
4丙寅，周似柱國安武公李穆為大司空，綏德公陸通為大司寇。〔李穆、陸通，皆縣公也。五代志：襄陽郡舊有安武縣，西魏併為南漳縣。雕陰郡有綏德縣，西魏置。〕
5壬申，周主如岐州。
6夏，四月，甲寅，以安成王頊為司空。
頊以帝弟之重，勢傾朝野。直兵鮑僧叡，恃頊勢為不法，〔自秦以來，王公府皆有直兵。〕御史中丞徐陵為奏彈之，從南臺官屬引奏案而入。〔御史臺為南臺。〕上見陵章服嚴肅，為斂容正坐。〔為，於偽翻；下上為同。〕陵進讀奏版，時頊在殿上侍立，仰視上，流汗失色。陵遣殿中御史引頊下殿。〔殿中侍御史，居殿中察非法，故使之引頊下殿。〕上為之免頊侍中、中書監。朝廷肅然。
7丙【嚴：「丙」改「戊」。】午，齊大將軍東安王婁叡坐事免。
8齊著作郎祖珽，有文學，多技藝，而疏率無行。〔珽，它鼎翻。技，渠綺翻。行，下孟翻。〕嘗為高祖中外府功曹，〔高歡都督中外諸軍事，以珽為府功曹。〕因宴失金叵羅，〔叵羅，盃鶥之屬。叵，普火翻。〕於珽髻上得之；又坐詐盜官粟三千石，鞭二百，配甲坊。〔珽與令史李雙、倉督成祖等作晉州啟請粟三千石，珽代功曹趙彥深宜教給之。事覺，鞭配。〕顯祖時，珽為祕書丞，盜華林遍略，及有他贓，當絞，除名為民。〔華林遍略，梁武帝集諸學士所撰也。南人持至鄴下賣之，高澄集書吏，一日一夜寫畢，退還其本。珽盜遍略數帙，質錢樗蒲，重以得罪。至顯祖時，又盜遍略一部，乃擬補令史十餘人，皆有受，由是除名。〕顯祖雖僧其數犯法，而愛其才伎，令直中書省。〔伎，渠綺翻。〕
世祖為長廣王，珽為胡桃油獻之，〔珽善為胡桃油，以塗畫。〕因言「殿下有非常骨法。孝徵夢殿下乘龍上天。」〔考徵，祖珽字也。是時人多以字行。上，時掌翻。〕王曰：箬然，當使兄大富貴。」及即位，擢拜中書侍郎，遷散騎常侍。與和士開共為姦諂。
珽私說士開曰：「君之寵幸，振古無比。〔振古，猶雲自古也。說，式芮翻；下宜說、微說同。〕宮車一日晚駕，〔晚，晏也，義與晏駕同。〕欲何以克終﹖」士開因從問計。珽曰：「宜說主上雲：『文襄、文宣、孝昭之子，俱不得立，今宜令皇太子早踐大位，以定君臣之分。』〔踐，慈演翻。分，扶問翻。〕若事成，中宮、少主必皆德君，此萬全計也。請君微說主上令粗解，〔少，詩照翻。粗，坐五翻。解，戶買翻，曉也。〕珽當自外上表論之。」士開許諾。
會有彗星見。〔彗，祥歲翻。見，賢遍翻。〕太史奏雲：「彗，除舊布新之象，當有易主。」珽於是上書言：「陛下雖為天子，未為極貴，宜傳位東宮，且以上應天道。」並上魏顯祖禪子故事。〔見一百三十二卷宋明帝泰始六年。是上、併上，時掌翻；下公上同。〕齊主從之。
丙子，使太宰段韶持節奉皇帝璽綬，傳位於太子緯。太子即皇帝位於晉陽宮，〔諱緯，字仁綱，武成帝之長子也。璽，斯氏翻。綬，音受。〕大赦，改元天統。又詔以太子妃斛律氏為皇后。於是羣公上世祖尊號為太皇帝，軍國大事鹹以聞。使黃門侍郎馮子琮、尚書左丞胡長督粲輔導少主，出入禁中，專典敷奏。子琮，胡後之妹夫也。
祖珽拜祕書監，加儀同三司，大被親寵，〔被，皮義翻。〕見重二宮。
9丁丑，齊以賀拔仁為太師，侯莫陳相為太保，馮翊王潤為司徒，趙郡王叡為司空，何南【嚴：「南」改「間」。】王孝琬為尚書令。戊寅，以瀛州刺史尉粲為太尉，斛律光為大將軍，東安王婁叡為太尉，〔尉粲、婁叡並為太尉，此承齊紀之誤。按尉粲傳，粲為太傅，當從之。婁叡封郡王。五代志：琅邪郡沂水縣，舊置東安郡。〕尚書僕射趙彥深為左僕射。〔按齊紀，彥深自右僕射遷為左僕射。〕
10五月，突厥遣使至齊，〔使，疏吏翻。〕始與齊通。
11六月，己巳，齊主使兼散騎常侍王季高來聘。
12秋，七月，辛巳朔，日有食之。
13上遣都督程靈洗自鄱陽別道擊周迪，破之。迪與麾下十餘人竄于山穴中，日月浸久，從者亦稍苦之。〔從，才用翻。〕後遣人潛出臨川市魚鮭，〔吳人總稱魚菜為鮭，音戶皆翻。〕臨川太守駱牙執之，令取迪自效，因使腹心勇士隨之入山。其人誘迪出獵，〔守，式又翻。誘，音酉。〕勇士伏於道傍，出斬之。丙戌，傳首至建康。
14庚寅，周主如奏州；八月丙子，還長安。
15己卯，立皇子伯固為新安王，伯恭為晉安王，伯仁為廬陵王，伯義為江夏王。〔夏，戶雅翻。〕
16冬，十月，辛亥，周以函谷關城為通洛防，以金州刺史賀若敦為中州刺史，鎮函容。〔五代志：河南郡新安縣，後周置中州。杜佑曰：在今洛州新安縣東。〕
敦恃才負氣，顧其流輩皆為大將軍，敦獨未得，兼以湘州之役，全軍而返，謂宜受賞，翻得除名，〔事見上卷元年、二年。〕對臺使出怨言。〔使，疏吏翻。〕晉公護怒，徵，還逼令自殺。臨死，謂其子弼曰：「吾志平江南，今而不果，汝必成吾志。吾以舌死，汝不可不思。」因引錐刺弼舌出血以誡之。〔刺，七亦翻。弼能從父之志而取江南，不能守父之戒而保其身。〕
17十一月，癸未，齊太上皇至鄴。
18齊世祖之為長廣王也，數為顯祖所捶，〔數，所角翻。捶，止橤翻。〕心常銜之。顯祖每見祖珽，常呼為賊，故珽亦怨之；且欲求媚於世祖，乃說世祖曰：「文宣狂暴，何得稱『文』﹖既非創業，何得稱『祖』﹖若文宣為祖，陛下萬歲後當何所稱﹖」帝從之。己丑，改諡太祖獻武皇帝【章：十二行本「帝」下有「為神武皇帝」五字；乙十一行本同；孔本同；退齋校同。】廟號高祖，獻明皇后為武明皇后。令有司更議文宣諡號。〔說，式芮翻。更，工衡翻。諡，神至翻。〕
19十二月，乙卯，封皇子伯禮為武陵王。
20壬戌，齊上皇如晉陽。
21庚午，齊改諡文宣皇帝為景烈皇帝，廟號威宗。〔諡法：布義行剛曰景；有功安民曰烈；猛以強果曰威；有威可畏曰威；以刑服遠曰威。〕
天康元年（丙戌、五六六）是年二月改元。〕
1春，正月，己卯，日有食之。
2癸未，周大赦，改元天和。
3辛卯，齊主祀圜丘；癸巳，祫太廟。〔五代志：齊制：圜丘方澤，並三年一祭，謂之禘祀。圜丘則以蒼璧束帛。正月上辛，祀昊天下帝。太廟則春祠，夏禴，秋嘗，冬烝，皆以孟月，並臘凡五祭。三年一禘，於年一祫，謂之殷祭。〕
4丙申，齊以吏部尚書尉瑾為右僕射。
5己亥，周主耕藉田。〔藉，在亦翻。〕
6庚子，齊主如晉陽。
7周遣小載師杜杲來聘。〔周禮：載師，掌任土之法，以物地事，授地職而待其政令，屬地官。其官有上士二人，中士四人，而無大、小之別。五代志：後周置載師，掌任土之法，辯夫家田裏之數，會六畜車乘之稽，審賦役斂弛之節，制畿疆脩廣之役，頒施惠之要，審牧產之政。〕
8二月，庚戌，齊上皇還鄴。
9丙子，大赦，改元。〔改元天康。〕
10三月，己卯，以安成王頊為尚書令。
11丙午，周主祀南郊。夏，四月，辛亥，大雩。
12上不豫，臺閣眾事，並令尚書僕射到仲舉、五兵尚書孔奐共決之。奐，琇之之曾孫也。〔孔琇之見一百三十九卷齊明帝建武元年。琇，音秀。〕疾篤，奐、仲舉與司空，尚書今，揚州刺史安成王頊、吏部尚書袁樞、中書舍人劉師知人侍醫藥。樞，君正之子也。〔袁君正見一百六十三卷梁武帝太清三年。〕太子伯宗柔弱，上憂其不能守位，謂頊曰：「吾欲遵太伯之事。」〔言以天下讓也。〕頊拜伏泣涕，固辭。上又謂仲舉、奐等曰：「今三方鼎峙，西海事重，宜須長君。〔長，知兩翻。〕朕欲近則晉成，遠隆殷法，〔晉成帝立母弟為嗣，事見九十七卷鹹康八年。殷法，兄死弟及。〕卿等宜遵此意。」孔奐流涕對曰：「陛下御膳違和，痊復非久。〔痊，愈也；復，謂復初。痊，且綠翻。〕皇太子春秋鼎盛，聖德日躋。〔毛萇曰：躋，升也。鄭玄曰：言日進也。〕安成介弟之尊，足為周旦。若有廢立之心，臣等愚，誠不敢聞詔。」上曰：「古之遺直，復見於卿。」〔復，扶又翻。〕乃以奐為太子詹事。
臣光曰：夫人臣之事君，宜將順其美，正救其惡。〔孝經記夫子之言。〕孔奐在陳，處腹心之重任，〔處，昌呂翻。〕決塺稷之大計，苟以世祖之言為不誠，則當如竇嬰面辯，袁盎廷爭，〔竇嬰事見十六卷漢景帝三年。袁盎事見十二年。爭，讀曰諍。〕防微杜漸以絕覬覦之心。〔覬，音冀。覦，音俞。〕以為誠邪，〔邪，音耶。〕則當請明下詔書，宣告中外，使世祖有宋宣之美，高宗無楚靈之惡。〔左傳：宋宣公舍其子與夷而立其弟穆公。穆公卒，捨其子馮而立與夷。君子曰：「宋宣公可謂知人矣，立穆公，其子饗之。」楚康王有疾，其弟圍入問王疾，縊而弒之，遂殺其二子幕及平夏而自立，是為靈王。〕不然，謂太子嫡嗣，不可動搖，欲保輔而安全之，則當盡忠竭節，【章：十二行本「節」下有「以死繼之」四字；乙十一行本同；孔本同；張校同；退齋校同。】如晉之荀息，趙之肥義。〔左傳：晉獻公有疾，屬其子奚齊於荀息。息曰：「臣竭其股肱之力，繼之以死。」公薨，裏克殺奚齊。荀息將死之。人曰：「不如立卓子而輔之。」荀息立卓子以葬獻公。裏克殺卓子，荀息死之。肥義事見卷四周赧王二十年。〕柰何於君之存，則逆探其情而求合焉；〔探，吐南翻。〕厏其既沒，則權臣移國而能救，嗣主失位而不能死！斯乃姦諛之尤者，而世祖謂之遺直，以託六尺之孤，豈不悖哉！〔悖，蒲內翻。〕
13癸酉，上殂。〔殂，祚於翻。〕
上起自艱難，知民疾苦。性明察儉約，每夜刺閨取外事分判者，前後相續。〔以錐薾物曰刺；閨，宮中小門也。就閨中刺史取外事，故曰「刺閨」。刺，七賜翻。〕敕傳更籤於殿中者，必投籤於階石之上，令鎗然有聲，〔更，工衡翻。更籤，更籌也。鎗，楚庚翻。〕曰：「吾雖眠，亦令驚覺。」〔覺，古孝翻。〕
太子即位，大赦。五月，己卯，尊皇太后曰太皇太后，皇后曰皇太后。
14乙酉，齊以兼尚書左僕射武興王普為尚書令。
15吐谷渾龍涸王莫昌帥部落附於周，以其地為扶州。〔五代志：同昌郡嘉誠縣，後周置縣，並龍涸郡及扶州總管府。吐，從暾入聲。谷，音浴。帥，讀曰率。〕
16庚寅，以安成王頊為驃騎大將軍、司徒、錄尚書、都督中外諸軍事。〔頊，籲玉翻。驃，匹妙翻。騎，奇寄翻。〕丁酉，以中軍大將軍、開府儀同三司徐度為司空，以吏部尚書袁樞為左僕射，吳興太守沈欽為右僕射，〔守，式又翻。〕御史中丞徐陵為吏部尚書。
陵以梁末以來，選授多濫，乃為書示眾曰：「梁元帝承侯景之凶荒，王太尉接荊州之禍敗，〔王太尉，謂僧辯也。荊州禍敗，謂江陵陷沒也。〕故使官方，窮此紛雜。〔方，法也。窮，極也。〕永安之時，〔南史徐陵傳作「永定」。永定，高祖受禪初元也，當從之。〕聖朝草創，白銀難得，黃札易營，〔朝，直遙翻。易，以豉翻。〕權以官階，代於錢絹。致令員外、常侍，路上比肩，諮議、參軍，市中無數，豈是朝章固應如此！ 〔朝，直遙翻。〕今衣冠禮樂，日富年華，〔謂一日富於一日，一年華於一年也。〕何可猶作舊意【退：「意」作「章」。】非理望也！」眾鹹服之。
17己亥，齊立上皇子弘為齊安王，仁固為北平王，仁英為高平王，仁光為淮南王。
18六月，齊遣兼散騎常侍韋道儒來聘。〔散，悉亶翻。騎，奇寄翻。〕
19丙寅，葬文皇帝於永寧陵，廟號世祖。
20秋，七月，戊寅，周築，武功等諸城以置軍士。〔武功，即漢扶風武功縣周紀：築功、郿、斜谷、武都、留谷、津坑諸城。〕
21丁酉，立妃王氏為皇后。〔臨海王立後。〕
22八月，齊上皇如晉陽。
23周信州蠻冉令賢、向五子王等據巴崍反，〔巴峽，在巴郡巴縣，有明月、廣德等峽，亦謂之三峽。〕攻陷白帝，常與連結二千餘裏。周遣開府儀同三司元契、趙剛等等後討之，終不克。九月，詔開府儀同三司陸騰督開府儀同三司王亮、司馬裔討之。
勝軍於湯口，〔水經：江水自朐鉄縣東逕睢巫灘，左則湯溪水注之，謂之湯口。〕令賢於江南據險要，置十城，遠結涔陽蠻為聲 援，〔涔，鉏簪翻。丁度曰：涔陽渚在郢中。此蓋荊州蠻也。又水經：涔水出漢中南鄭縣東南旱山，東北流，逕成固縣南城北，北至沔陽縣，南入於沔。水經又曰： 涔水出作唐縣西北天門郡界，東南流，注於澧水。九域志：江陵府公安縣有涔陽鎮。此涔陽當從九域志。〕自帥精卒固守水邏城。〔帥，讀曰率。邏，郎佐翻。〕騰 召諸將問計，皆欲先取水邏，後攻江南。騰曰：「令賢內恃水邏金湯之固，外託涔陽輔車之援，資糧充實，器械精新。以我懸軍，攻其嚴壘，脫一戰不克，更成其氣。不如頓軍湯口，先取江南，翦其羽毛，然後進軍水邏，此制勝之術也。」乃還【章：十二行本「還」作「遣」；乙十一行本同；孔本同；退齋校同。】王亮帥眾渡江，旬日，拔其八城，捕虜及納降各千計。遂間募驍勇，〔「間」當作「簡」。驍，堅堯翻。〕數道進攻水邏。蠻帥冉伯犁、冉安西素與令賢有仇，騰說誘，賂以金帛，使為鄉導。〔帥，讀曰率。說，式芮翻。鄉，讀曰嚮。〕水邏之旁有石勝城，今賢使其兄子龍真據之。騰密誘龍真，龍真遂以城降。水邏眾潰，斬首萬餘級，捕虜萬餘口。令賢走，追獲，斬之。騰積骸於水邏城側為京觀。是後羣蠻望之，輒大哭，不敢復叛。〔觀，古玩翻。復，扶又翻。〕
向五子王據石墨城，使其子寶勝據雙城。〔今歸州巴東縣，北臨大江，有鐵槍頭，長數丈，經數百年不損，目曰「向王槍」，蓋諸向所據處也。〕水邏既平，騰頻遣諭之，猶不下。進擊，皆擒之，盡斬諸向酋長，捕虜萬餘口。〔酋，慈秋翻。長，知兩翻。〕
信州舊治白帝，騰徙之於八陳灘北，〔諸葛亮壘石為八陣於魚復平沙之上，今謂之八陣磧。夔州圖經雲：八陣磧在奉節縣西南七里。又云：在永安宮南一里。渚下平磧，上聚細石為之，各高五丈，皆碁布相當。中間相去九尺，正中開南北巷，悉廣五尺，凡六十四聚。或為人散亂，及為夏水所沒，水退則依然如故。又有二十四聚，作兩層，其後每層各十二聚。陳，讀曰陣。〕以司馬裔為信州刺史。
小吏部隴西辛昂，〔周既建六官，以六部分屬六官，小吏部屬天官。〕奉使梁、益，且為騰督軍糧。〔使，疏吏翻；下同。為，於偽翻。〕時臨、信、楚、合等州，民多從亂，〔五代志：巴東郡臨江縣，後周置臨川。巴郡，梁置楚州。涪陵郡，西魏置合州、唐改臨州為忠州。〕昂諭以禍福，赴者如歸。乃令老弱負糧，壯夫拒戰，鹹樂為用。〔樂，音洛。〕使還，會巴州萬榮郡民反，〔五代志：清化郡，梁置巴州，所領永穆縣，舊置萬榮郡。唐志：永穆縣屬通州，我朝改通州為達州。〕攻圍郡城，遏絕山路。昂謂其徒曰：「兇狡猖狡，若待上聞，孤城必陷。苟利百姓，專之可也。」遂募通、開二州，〔五代志：通川郡，梁置萬州，西魏曰通川。所領西流縣，後魏之漢興縣也，西魏置開州；唐省西流縣入盛山縣。杜佑曰：通州，漢宕渠之地，梁於此置萬州，以州內地萬餘頃，故以為名；西魏改通州，以居四達之地。〕得三千人。倍道兼行，出其不意，直趣賊壘。〔趣，七喻翻。〕賊以為爻軍至，望風瓦解，一郡獲全。周朝嘉之，以為渠州刺史。〔五代志：宕渠郡，梁置渠州。朝，直遙翻。〕
冬，十月，齊以侯莫陳相為太傅，任城王湝為太保，婁叡為大司馬，馮翊王潤為太尉，開府儀同三司韓祖念為司徒。
26十一月，乙亥，周遣使來弔。〔使，疏吏翻。〕
27丙戌，周主行視武功等新城；〔行，下孟翻。〕十二月，庚申，還長安。
28齊河間王孝琬怨執政，〔怨讒殺其兄孝瑜也。〕為草人而射之。〔射，而亦翻。〕和士開、祖珽譖之於上皇曰：「草人以擬聖躬也。」又，前突厥至幷州，孝琬脫兜鍪扺地，〔扺，諸氏翻，側擊也；北齊書作「抵」，丁禮翻。〕雲：『我豈老嫗，須著此物！』此言屬大家也。〔嫗，威遇翻。著，陟略翻。屬，之慾翻。比時已謂天子為「大家」，言比上皇於婦人。〕又，魏世謠言：『河南種穀河北生，白楊樹上金雞鳴。』河南、北者，河間也。孝琬將建金雞大赦耳。」〔五代志曰：後齊赦日，武庫令設金雞及鼓於闕門外之石，集囚於闕前，撾鼓千聲，釋焉。爾雅翼曰：海中星佔曰：天雞聲動為有赦。故後魏、北齊赦日，皆設金雞揭於竿。〕上皇頗惑之。〕
會孝琬得佛牙，置第內，夜有光。上皇聞之，使搜之，得填庫擡幡數百，〔填，讀曰鎮。擡色角翻。〕上皇以為反具，收訊。諸姬有陳氏者，無寵，誣孝琬雲：「孝琬常畫陛下像而哭之」，其實世宗像也。〔孝琬父澄，諡文襄皇帝，廟號世宗。〕上皇怒，使武衛赫連輔玄倒鞭撾之。〔倒鞭者，執小頭，以大頭撾之。〕孝琬呼叔。上皇曰：「何敢呼我為叔！」孝琬曰：「臣神武皇帝嫡孫，文襄皇帝嫡子，魏孝靜皇帝之甥，何為不得呼叔！」上皇愈怒，折其兩脛而死。〔折，而設翻。〕
安德王延宗哭之，淚赤。〔延宗亦文襄之子，幼為文宣所養，問：「欲作何王﹖」對曰：「欲作衝天王。」文宣問楊惜。愔曰：「天下無此郡名，願使安於德。」乃封安德王。淚赤者，泣盡而繼之以血也。魏中興初，分樂陵，置安德郡。〕又為草草人，鞭而訊之曰：「何故殺我兄﹖」奴告之，上皇覆延宗於地，馬鞭鞭之二百，幾死。〔幾，居依翻。〕
29是歲，齊賜侍中、中書監元文遙姓高氏，〔文遙，孝昭帝之後黨也。〕頃遷尚書左僕射。
魏末以來，縣令多用廝役，〔廝，音斯，今相傳讀從詵入聲。〕由是士流恥為之。文遙以為縣令治民之本，〔治，直之翻。〕遂請革選，〔革，更改也。〕密擇貴遊子弟，發敕用之；猶恐其披訴，悉召之集神武門，令趙郡王叡宣旨唱名，厚加尉諭而遣之。齊之士人為縣自此始。
