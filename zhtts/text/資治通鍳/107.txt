△卷第一百六
晉紀二十八〔起旃蒙作噩（乙酉），盡柔兆閹茂（丙戌），凡二年。〕
烈宗孝武皇帝中之上
太元十年（乙酉、三八五）
①春，正月，秦王堅朝饗羣臣。〔朝，直遙翻。〕時長安饑，人相食，諸將歸，吐肉以飼妻子。〔窮匱如此，外無救援，烏得不敗乎！飼，祥吏翻。〕
②慕容沖即皇帝位於阿房，〔是為西燕。〕改元更始。沖有自得之志，賞罰任情。慕容盛年十三，謂慕容柔曰：「夫十人之長，〔長，知兩翻。〕亦須才過九人，然後得安。今中山王纔不逮人，功未有成，而驕汰已甚，殆難濟乎！」〔沖在前燕時封中山王。汰，侈也，溢也。史言慕容盛幼而有識略，所以能自奮而有國。盛、柔歸沖，見上捲上年。〕
③後秦王萇留諸將攻新平，自引兵擊安定，擒秦安西將軍勃海公珍，嶺公諸城悉降之。〔降，戶江翻。〕
④甲寅，秦王堅與西燕主沖戰於仇班渠，大破之。〔慕容垂復興於山東，而沖稱號於關中，故書西燕以別之。〕乙卯，戰於雀桑，又破之。甲子，戰於白渠，〔白渠，即漢時白公所鑿者也。〕秦兵大敗。西燕兵圍秦王堅，殿中將軍鄧邁力戰卻之，堅乃得免。壬申，沖遣尚書令高蓋夜襲長安，入其南城，左將軍竇衝、前禁將軍李辯等擊破之，斬首八百級，分其屍而食之。乙亥，高蓋引兵攻渭北諸壘，太子宏與戰於成貳壁，〔成貳，蓋人姓名；關中大亂，立壁自保，因為地名。〕大破之，斬首三萬。
⑤燕帶方王佐與寧朔將軍平規共攻薊，〔薊，音計。〕王永兵屢敗。二月，永使宋敞燒和龍及薊城宮室，帥眾三萬奔壺關；〔帥，讀曰率。〕佐等入薊。
⑥慕容農引兵會慕容麟於中山，與共攻翟真。麟、農先帥數千騎至承營，〔帥，讀曰率；下同。〕觀察形勢。翟真望見，陳兵而出。諸將欲退，農曰：「丁零非不勁勇，而翟真懦弱，今簡精銳，望真所在而衝之，真走，眾必散矣，乃邀門而蹙之，可盡殺也。」使驍騎將軍慕容國帥百餘騎衝之，〔驍，堅堯翻。騎，奇寄翻。〕真走，其眾爭門，自相蹈藉，〔藉，慈夜翻。〕死者太半，遂拔承營外郭。
⑦癸未，秦王堅與西燕主沖戰於城西，〔長安城西也。〕大破之，追奔至阿城。〔阿城，即阿房宮城，沖之巢穴也。〕諸將請乘勝入城，堅恐為沖所掩，引兵還。〔萬乘之主，固不可乘危徼倖；然秦喪敗若此，乘諸將之勝氣以圖萬一之功，可也；引兵而還，何歟！還，從宣翻。〕
⑧乙酉，秦益州刺史王廣以蜀人江陽太守李丕為益州刺史，守成都。〔沈約曰：江陽郡，劉璋分犍為立。守，式又翻。〕己丑，廣帥所部奔還隴西，【章：十二行本「西」下有「依其兄秦州刺史統」八字；乙十一行本同；孔本同；張校同；退齋校同。】蜀人隨之者三萬餘人。
⑨劉牢之至枋頭。楊膺、姜讓謀泄，〔膺、讓謀見上捲上年。〕長樂公丕收殺之。〔枋，音方。樂，音洛。〕牢之聞之，盤桓不進。
⑩秦平原悼公暉數為西燕主沖所敗，〔數，所角翻。敗，補邁翻。〕秦王堅讓之曰：「汝，吾之才子也，擁大眾與白虜小兒戰，而屢敗，何用生為！」三月，暉憤恚自殺。〔堅責怒暉，欲其死戰耳，豈意其自殺哉！恚，於避翻。〕
前禁將軍李辯、都水使者隴西彭和正恐長安不守，召集西州人〔晉書職官志：都水長，屬大司農。沈約志：都水使者，掌舟航及運部。李辯，李儼之子，亦隴西人也。〕屯于敏園；堅召之，不至。〔為後堅襲敏園張本。敏，舉有翻。〕
西燕主沖攻秦高陽愍公方於驪山，殺之，〔苻方戍驪山，見上捲上年七月。〕執秦尚書韋鍾，以其子謙為馮翊太守，使招集三輔之民。馮翊壘主邵安民等責謙曰：「君雍州望族，〔七相五公，雍州之望族，鍾蓋韋賢後也。雍，於用翻。〕今乃從賊，與之為不忠不義，何面目以行於世乎！」謙以告鍾，鍾自殺，謙來奔。
秦左將軍苟池、右將軍俱石子與西燕主沖戰於驪山，兵敗。西燕將軍慕容永斬苟池，俱石子奔鄴。永，廆弟運之孫；石子，難之弟也。〔俱難見一百四卷太元三年。廆，戶罪翻。〕秦王堅遣領軍將軍楊定擊沖，大破之，虜鮮卑萬餘人而還，悉阬之。定，佛奴之孫【章：十二行本「孫」下有「堅之伲」三字；乙十一行本同；孔本同；張校同；退齋校同。】也。〔北史曰：定，佛奴之子；佛奴，宋奴之子也。〕
滎陽人鄭燮以郡來降。〔降，戶江翻。〕
燕王垂攻鄴，久不下，將北詣冀州，乃命撫軍大將軍麟屯信都，樂浪王溫屯中山，召驃騎大將軍農還鄴；〔樂浪，音洛琅。驃，匹妙翻。騎，奇寄翻。〕於是遠近聞之，以燕為不振，頗懷去就。
農至高邑，〔高邑本鄗縣，漢光武即位於此，改曰高邑，屬常山；晉志屬趙國。〕遣從事中郎眭邃近出，違期不還。〔師古曰：眭，息隨翻。〕長史張攀言於農曰：「邃目下參佐，〔目下參佐，言其近在眼前也。〕敢欺罔不還，請回軍討之。」農不應，敕備假版，以邃為高陽太守，參佐家在趙北者，悉假署遣歸。〔趙北，趙國以北也。假署者，權時以假版署置其官，未以白燕王垂也。〕凡舉補太守三人，長史二十餘人，退謂攀曰：「君所見殊誤，當今豈可自相魚肉！俟吾北還，邃等自當迎於道左，君但觀之。」〔為後邃等迎農張本。〕
樂浪王溫在中山，兵力甚弱，丁零四布，分據諸城；溫謂諸將曰：「以吾之眾，攻則不足，守則有餘。驃騎、撫軍，首尾連兵，會須滅賊，但應聚糧厲兵以俟時耳。」於是撫舊招新，勸課農桑，民歸附者相繼，郡縣壁壘爭送軍糧，倉庫充溢。翟真夜襲中山，溫擊破之，自是不敢復至。〔復，扶又翻；下復還同。〕溫乃遣兵一萬運糧以餉垂，且營中山宮室。〔欲迎垂都中山也。〕
劉牢之攻燕黎陽太守劉撫於孫就柵，〔孫就，人姓名，蓋立柵於黎陽界，劉撫因屯焉。〕燕王垂留慕容農守鄴圍，自引兵救之。秦長樂公丕聞之，出兵乘虛夜襲燕營，農擊敗之。〔敗，補邁翻。〕劉牢之與垂戰，不勝，退屯黎陽，垂復還鄴。
呂光以龜茲饒樂，〔龜茲，音丘慈。樂，音洛。〕欲留居之。天竺沙門鳩摩羅什謂光曰：「此兇亡之地，不足留也；〔據載記，鳩摩羅，姓也；什，其名。〕將軍但東歸，中道自有福地可居。」〔鳩摩羅什知數，知呂光必得涼州之地而據之。〕光乃大饗將士，議進止，眾皆欲還。乃以駝二萬餘頭載外國珍寶奇玩，驅駿馬萬餘匹而還。〔還，音旋，又如字。〕
夏，四月，劉牢之進兵至鄴，燕王垂逆戰而敗，撤撤圍，退屯新城，乙卯，自新城北遁。牢之不告秦長樂公丕，即引兵追之。丕聞之，發兵繼進。庚申，牢之追及垂於董唐淵。垂曰：「秦、晉瓦合，相待為強，〔瓦合，言其勢不膠固，觸而動之，一瓦墜碎，則眾瓦俱解矣。「待」，當作「恃」。今觀待字，義亦自通。〕一勝則俱豪，一失則俱潰，非同心也。今兩軍相繼，勢既未合，宜急擊之。」牢之軍疾趨二百里，至五橋澤，〔五橋澤，在臨漳縣北。兵法，百里而趨利者蹶上將；況二百里乎！〕爭燕輜重，〔重，直用翻。〕垂邀擊，大破之，斬首數千級；牢之單馬走，會秦救至，得免。
燕冠軍將軍宜都王鳳〔冠，古玩翻。〕每戰奮不顧身，前後大小二百五十七戰，未嘗無功。垂戒之曰：「今大業甫濟，汝當先自愛！」使為車騎將軍德之副以抑其銳。〔以德持重也。〕
鄴中饑甚，長樂公丕帥眾就晉穀於枋頭。〔帥，讀曰率。〕劉牢之入鄴城，收集亡散，兵復少振；〔復，扶又翻。少，詩沼翻。〕坐軍敗，徵還。
燕、秦相持經年，〔去年正月，垂攻鄴。〕幽、冀大饑，人相食，邑落蕭條。燕之軍士多餓死；燕王垂禁民養蠶，以桑椹為軍糧。
垂將北趣中山，〔趣，七喻翻。〕以驃騎大將軍農為前驅，前所假授吏眭邃等皆來迎候，上下如初，李攀【嚴：「李」改「張」。】乃服農之智略。〔前作「張攀」，此作「李攀」，未知孰是。〕
會稽王道子好專權，〔好，呼到翻。〕復為姦諂者所構扇，〔復，扶又翻；下同。〕與太保安有隙。安欲避之，會秦王堅來求救，安乃請安將救之。〔將，即亮翻。〕壬戌，出鎮廣陵之步丘，築壘曰新城而居之。〔今揚州邵伯鎮，即其地也，在揚州城北六十里。晉史雲：安於步丘築埭，後人謂之召伯埭。〕
蜀郡太守任權攻拔成都，斬秦益州刺史李丕，復取益州。〔秦取益州見一百三卷寧康元年。任，音任。〕
新平糧竭矢盡，〔後秦自去年攻新平。〕外救不至。後秦王萇使人謂苟輔曰：「吾方以義取天下，豈讎忠臣邪！卿但帥城中之人還長安，吾正欲得此城耳。」輔以為然，帥民五千口出城，萇圍而阬之，男女無遺。〔萇，仲良翻。帥，讀曰率。〕獨馮傑子終得脫，奔長安。〔馮傑勸輔拒後秦事見上捲上年。〕秦王堅追贈輔等官爵，皆諡曰節愍侯，以終為新平太守。
翟真自承營徙屯行唐，〔即漢之南行唐縣也，屬常山郡。燕王垂趣中山，真為所逼，故徙屯。〕真司馬鮮於乞殺真及諸翟，自立為趙王。營人共殺乞，立真從弟成為主；其眾多降於燕。〔降，戶江翻。〕
五月，西燕主沖攻長安，秦王堅身自督戰，飛矢滿體，流血淋漓。沖縱兵暴掠，關中士民流散，道路斷絕，千里無煙。有堡壁三十餘，推平遠將軍趙敖為主，〔安遠、平遠，二將軍號，蓋皆當時所置。〕相與結盟，冒難遣兵糧助堅，多為西燕所殺。堅謂之曰：「聞來者率不善達，此誠忠臣之義，然今寇難殷繁，〔難，乃旦翻。殷，眾也，盛也。繁，多也。〕非一人之力所能濟也，徒相隨入虎口，何益！汝曹宜為國自愛，〔為，於偽翻。〕畜糧厲兵，以俟天時，庶幾善不終否，有時而泰也！」〔幾，居希翻。否，皮鄙翻。〕
三輔之民為沖所略者，遣人密告堅，請遣兵攻沖，欲縱火為內應。堅曰：「甚哀諸卿忠誠！然吾猛士如虎豹，利兵如霜雪，困於烏合之虜，豈非天乎！恐徒使諸卿坐致夷滅，吾不忍也！」其人固請不已，乃遣七百騎赴之。沖營縱火者，反為風火所燒，其得免者什一、二，堅祭而哭之。〔史言關中之人，乃心為堅，而力不能濟，蓋天棄秦也。〕
衛將軍楊定與沖戰於城西，為沖所擒。定，秦之驍將也。〔驍，堅堯翻。將，即亮翻。〕堅大懼，以讖書雲：「帝出五將久長得。」〔據載記，此讖書謂之古符傳賈錄。秦王堅始也禁人學讖，及喪敗之極，乃欲用讖書，奔五將山以求免，其顛倒錯繆甚矣，蓋死期將至也。讖，楚譖翻。〕乃留太子宏守長安，謂之曰：「天其或者欲導予出外。汝善守城，勿與賊爭利，吾當出隴收兵運糧以給汝。」遂帥騎數百與張夫人及中山公詵、二女寶、錦出奔五將山，〔新唐書地理志：京兆醴泉縣有武將山。水經註：扶風杜陽縣有五將山。又按唐杜佑，鳳翔府岐山縣有五將山。〕宣告州郡，期以孟冬救長安。堅過襲敏園，李辯奔燕，〔奔西燕也。〕彭和正凓，自殺。
閏月，以廣州刺史羅友為益州刺史，鎮成都。
庚戌，燕王垂至常山，圍翟成於行唐。命帶方王佐鎮龍城。六月，高句麗寇遼東，〔句，如字，又音駒。麗，力知翻。〕佐遣司馬郝景將兵救之，為高句麗所敗，〔敗，補邁翻。〕高句麗遂陷遼東、玄菟。〔自此燕不能勝高句麗。菟，同都翻。〕
秦太子宏不能守長安，將數千騎與母、妻、宗室西奔下辨；〔辨，皮莧翻。〕百官逃散，司隸校尉權翼等數百人奔後秦。權翼本姚襄僚屬，苻氏既敗，故奔後秦。〕西燕主沖入據長安，縱兵大掠，死者不可勝計。〔勝，音升。〕
秋，七月，旱，饑，井皆竭。
後秦王萇自故縣如新平。〔漢安定郡有安定縣，後漢、晉省，故曰故縣。〕
秦王堅至五將山，後秦王萇遣驍騎將軍吳忠帥騎圍之。秦兵皆散走，獨侍御十數人在側，堅神色自若，坐而待之，召宰人進食。俄而忠至，執之，送詣新平，幽於別至。
太子宏至下辨，南秦州刺史楊璧拒之。〔苻堅破仇池，置南秦州。楊璧，氐之種類，仕秦尚主，任居方面，以宏奔敗，拒而不納。孟子曰：「寡助之至，親戚叛之。」信哉斯言！〕璧妻，堅之女順陽公主也，棄其夫從宏。宏奔武都，投氐豪強熙，〔強，其兩翻。〕假道來奔，詔處之江州。〔為苻宏附桓玄而誅張本。處，昌呂翻。〕
長樂公丕帥眾三萬自枋頭將歸鄴城，龍驤將軍檀玄擊之，戰於谷口，〔檀玄，晉將也。谷口在枋頭西。〕玄兵敗，丕復入鄴城。〔復，扶又翻。〕
燕建節將軍餘巖叛，自武邑北趣幽州。〔趣，七喻翻。〕燕王垂馳使敕幽州將平規曰：〔使，疏吏翻。〕「固守勿戰，俟吾破丁零自討之。」規出戰，為巖所敗。〔敗，補邁翻。〕巖入薊，掠千餘戶而去，遂據令支。〔令，音鈴，又郎定翻。支，音祁。〕癸酉，翟成長史鮮於得斬成出降，垂屠行唐，盡阬成眾。〔去年丁零叛燕，至是而滅。降，戶江翻。〕
太保安有疾求還，〔安屯廣陵步丘。〕詔許之；八月，安至建康。
甲午，大赦。
丁酉，建昌文靖公謝安薨。〔諡法：柔德安眾曰靖；寬樂令終曰靖。〕詔加殊禮，如大司馬溫故事。〔晉以此崇寵謝安；安之雅志豈願與桓溫同哉！〕庚子，以司徒琅邪王道子領揚州刺史、錄尚書，都督中外諸軍事；〔道子得權，晉自此亂。〕以尚書令謝石為衛將軍。
後秦王萇使求傳國璽於秦王堅〔璽，斯氏翻。〕曰：「萇次應曆數，可以為惠。」堅瞋目叱之曰：「小羌敢逼天子，五胡次序，無汝羌名。〔胡、羯、鮮卑、氐、羌，五胡之次序也。無汝羌名，謂讖文耳。姚萇自謂次應曆數，堅故亦以讖文為言。瞋，七人翻。〕璽已送晉，不可得也！」萇復遣右司馬尹緯說堅，求為禪代；〔復，扶又翻。說，輸芮翻。〕堅曰：「禪代，聖賢之事，姚萇叛賊，何得為之！」堅與緯語，問緯：「在朕朝何官﹖」〔朝，直遙翻。〕緯曰：「尚書令史。」〔後漢以來尚書有令史十八人，秩二百石。〕堅歎曰：「卿，王景略之儔，宰相才也，而朕不知卿，宜其亡也。」堅自以平生遇萇有恩，尤忿之，數罵萇求死，〔數，所角翻。〕謂張夫人曰：「豈可令羌奴辱吾兒。」乃先殺寶、錦。〔堅自知身死之後，女必當歸姚萇也。〕辛丑，萇遣人縊堅於新平佛寺。〔年四十八。〕張夫人、中山公詵皆自殺。後秦將士皆為之哀慟。〔為，於偽翻。〕萇欲隱其名，諡堅曰壯烈天王。
臣光曰：論者皆以為秦王堅之亡，由不殺慕容垂、姚萇故也。臣獨以為不然。許劭謂魏武帝治世之能臣，亂世之姦雄。〔事見五十八卷漢靈帝中平元年。治，直吏翻。〕使堅治國無失其道，〔治，直之翻。〕則垂、萇皆秦之能臣也，烏能為亂哉！堅之所以亡，由驟勝而驕故也。魏文侯問李克，吳之所以亡，對曰：「數戰數勝。」文侯曰：「數戰數勝，國之福也，何故亡﹖」對曰：「數戰則民疲，數勝則主驕，〔數，所角翻。〕以驕主御疲民，未有不亡者也。」秦王堅似之矣。
長樂公丕在鄴，將西赴長安，〔樂，音洛。〕幽州刺史王永在壺關，〔是年春，王永自幽州奔壺關。〕遣使招丕，丕乃帥鄴中男女六萬餘口西如潞川，〔使，疏吏翻。帥，讀曰率。〕驃騎將軍張蠔、幷州刺史王騰迎之入晉陽。〔驃，匹妙翻。騎，奇寄翻。蠔，七吏翻。〕丕【章：十二行本「丕」上有「王永留平州刺史苻沖守壺關，自帥騎一萬會丕於晉陽」二十二字；乙十一行本同；孔本同；張校同；退齋校同。】始知長安不守，堅已死，乃發喪，即皇帝位，〔丕字永叔，堅之庶長子也。〕追諡堅曰宣昭皇帝，廟號世祖，大赦，改元大安。
燕王垂以魯王和為南中郎將，鎮鄴。遣慕容農出蠮螉塞，〔蠮，於結翻。螉，於公翻。〕歷凡城，趣龍城，〔趣，七喻翻。〕會兵討餘巖，慕容麟、慕容隆自信都徇勃海、清河。麟擊勃海太守封懿，執之，因屯歷口。〔水經註：清河自廣川東北流，逕歷縣故城南，前漢信都國之屬縣也。應劭曰：廣川縣西北三十里有歷城亭，故縣也。今亭在縣東津濟之所，謂之歷口渡。〕懿，放之子也。〔封放見九十九卷穆永和七年。〕
鮮卑劉頭眷擊破賀蘭部於善無，〔善無縣，前漢屬鴈門郡，後漢屬定襄郡，漢末日棄之荒外。〕又破柔然於意親山。〔意親山蓋即意辛山，親、辛語相近。按魏書帝紀，道武登國五年，四月，幸意辛山，與質驎討賀蘭、紇突鄰、紇奚諸部，大破之，六月還幸牛川。則意辛山在牛川之北。〕頭眷子羅辰言於頭眷曰：「比來行兵，所向無敵；〔比，毗至翻。〕然心腹之疾，願早圖之！」頭眷曰：「誰也﹖」羅辰曰：「從兄顯，忍人也，〔從，才用翻。〕必將為亂。」頭眷不聽。顯，庫仁之子也。
頃之，顯果殺頭眷自立。又將殺拓跋珪，〔珪依劉庫仁見一百四卷太元元年。〕顯弟亢難妻，珪之姑也，〔難，與泥同。〕以告珪母賀氏。顯謀主樑六眷，代王什翼犍之甥也，〔犍，居言翻；下同。〕亦使其部人穆崇、奚牧密告珪，〔魏書官氏志，拓跋氏之先，兼併他國，各有本部，部中別族為內姓。丘穆陵氏，後改為穆氏。又拓跋鄰以弟為達奚氏，後改為奚氏。〕且以其愛妻、駿馬付崇曰：「事泄，當以此自明。」賀氏夜飲顯酒，令醉，〔飲，於鴆翻。〕使珪陰與舊臣長孫犍、元他、羅結輕騎亡去。〔元他、羅結，二人也。他，唐何翻。〕向晨，賀氏故驚廄中羣馬，使顯起視之。賀氏哭曰：「吾子適在此，今皆不見，汝等誰殺之邪﹖」顯以故不急追。珪遂奔賀蘭部，依其舅賀訥。〔賀訥本賀蘭訥，後魏孝文帝改北方舊姓，以賀蘭氏為賀氏，史因簡便而書之，如上文穆崇、奚牧之類皆是也。〕訥驚喜曰：「復國之後，當念老臣！」珪笑曰：「誠如舅言，不敢忘也。」
顯疑梁六眷泄其謀，將囚之。穆崇宣言曰：「六眷不顧恩義，助顯為逆，我掠得其妻馬，足以解忿。」顯乃捨之。
賀氏從弟外朝大人賀悅舉所部以奉珪。〔賀悅，蓋什翼犍時為外朝大人。魏書官氏志曰：登國二年，因舊制置南北大人，對治二部；又置外朝大人，無常員，主受詔命，外使，出禁中，國有大喪大禮，皆與參知，隨所典焉。從，才用翻。〕顯怒，將殺賈氏，賀氏奔亢難家，匿神車中三日，〔北人無室屋，逐水草，置神於車中而嚴事之，因謂之神車。〕亢難舉家為之請，乃得免。〔為，於偽翻。〕
故南部大人長孫嵩帥所部七百餘家叛顯，【章：十二行本，「顯」下有「將」字；乙十一行本同；孔本同；張校同。】奔五原。嵩依劉氏，亦見一百四卷太元元年。五原，秦郡，魏、晉棄之荒外。帥，讀曰率。〕時拓跋寔君之子渥亦聚眾自立，嵩欲從之；烏渥謂嵩曰：「逆父之子，不足從也。〔寔君殺什翼犍，見太元元年。〕不如歸珪。」嵩從之。〔史言長孫嵩由此遂為拓跋珪佐命功臣，福流子孫。〕久之，劉顯所部有亂，故中部大人庾和辰奉賀氏奔珪。〔凡言故者，皆什翼犍舊所署置也。魏書官氏志：拓跋詰汾時餘部諸姓內入者，自有庾氏，非中國之庾氏也。〕
賀訥弟染干以珪得眾心，忌之，使其黨侯引七矣【嚴：「七」改「乙」；下同。】殺珪；代人尉古真知之，以告珪，侯引七突不敢發。〔侯引七突，官氏志無此氏。志雲：諸姓年世稍久，互以改易，興衰存滅，間有之；今舉其可知者，則其不可知而不舉者亦有之矣。西方尉遲氏，後改為尉氏。尉，讀如鬱。〕染干疑古真泄其謀，執而訊之，〔訊，鞠問也。〕以兩車輪【章：十二行本「輪」作「軸」；乙十一行本同；孔本同；張校同。】夾其頭，傷一目，不伏，乃免之。染干遂兵圍珪，賀氏出，謂染干曰：「汝等欲於何置我，而殺吾子乎！」染干凓而去。〔史言賀訥兄弟不能舉部以奉拓跋珪，為珪攻賀蘭部張本。夫以珪備嘗險阻艱難以成大業，而卒斃於賀蘭氏，豈天道邪！〕
九月，秦主丕以張蠔為侍中、司空，〔蠔，七吏翻。〕王永為侍中、都督中外諸軍事、車騎大將軍、尚書令，王騰為中軍大將軍、司隸校尉，苻沖為尚書左僕射，封西平王；又以左長史楊輔為右僕射，右長史王亮為護軍將軍，立妃楊氏為皇后，子寧為皇太子，壽為長樂王，〔樂，音洛。〕鏘為平原王，懿為勃海王，昶為濟北王。
呂光自龜茲還至宜禾，〔班志：敦煌郡廣至縣昆侖障，宜禾都尉治，晉分為宜禾縣，屬晉昌郡。劉昫曰：瓜州常樂縣，漢廣至縣；魏分廣至置宜禾縣；李暠於此置涼興郡，隋廢，置常樂鎮，武德五年，改鎮為縣。龜茲，音丘慈。〕秦涼州刺史梁熙謀閉境拒之。高昌太守楊翰言於熙曰：〔李延壽曰：高昌者，車師前王之故地。昔漢武帝遣兵西討，師旅頓弊，其中尤困者住焉，地勢高敞，人庶昌盛，因名高昌。其地有漢時高昌壘。晉為高昌郡；後因為國名。〕「呂光新破西域，兵強氣銳，聞中原喪亂，〔喪，息浪翻。〕必有異圖。河西地方萬裏，帶甲十萬，足以自保。若光出流沙，其勢難敵。高梧谷口險阻之要，宜先守之而奪其水；〔高梧谷口，當在高昌西界。〕彼既窮渴，可以坐制。如以為遠，伊吾關亦可拒也。〔伊吾縣，晉置，屬晉昌郡，有伊吾關。〕度此二阨，雖有子房之策，無所施矣！」〔言地險既失，雖有張良之計，無所用也。〕熙弗聽。美水令犍為張統謂熙曰：「今關中大亂，京師存亡不可知。〔長安已陷，而涼州不知，道梗故也。犍，居言翻。〕呂光之來，其志難測，將軍何以抗之﹖」熙曰：「憂之，未知所出。」統曰：「光智略過人，今擁思歸之士，乘戰勝之氣，其鋒未易當也。〔易，以豉翻。〕將軍世受大恩，忠誠夙著，立勳王室，宜在今日。行唐公洛，上之從弟，勇冠一時，〔從，才用翻。冠，古玩翻。〕為將軍計，莫若奉為盟主以收眾望，推忠義以帥羣豪，〔帥，讀曰率；下同。〕則光雖至，不敢有異心也。資其精銳，東兼毛興，〔毛興時刺河州。〕連王統、楊璧，〔王統時刺秦州，楊璧時刺南秦州。〕合四州之眾，掃兇逆，寧帝室，此桓、文之舉也。」熙又弗聽，殺洛於西海。〔洛徙西海見一百四卷太元五年。梁熙既欲拒呂光，又殺苻洛，不過欲保據涼州，非有扶顛持危之志也。〕
光聞楊翰之謀，懼，不敢進。杜進曰：「梁熙文雅有餘，機鑒不足，終不能用翰之謀，不足憂也。宜及其上下離心，速進以取之。」光從之。進至高昌，楊翰以郡迎降。〔熙不能用楊翰之謀，翰遂降於光。降，戶江翻；下同。〕至玉門，熙移檄責光擅命還師，以子胤為鷹揚將軍，與振威將軍南安姚皓、別駕衛翰帥眾五萬拒光於酒泉。〔帥，讀曰率。〕敦煌太守姚靜、晉昌太守李純以郡降光。〔敦，徒門翻。〕光報檄涼州，責熙無赴難之志〔難，乃旦翻。〕而遏歸國之眾；遣彭晃、杜進、姜飛為前鋒，與胤戰於安彌，〔安彌縣自漢以來屬酒泉郡。〕大破，擒之。於是四山胡、夷皆附於光。武威太守彭濟執熙以降，光殺之。
光入姑臧，自領涼州刺史，表杜進為武威太守，自餘將佐，各受職位。涼州郡縣皆降於光，獨酒泉太守宋【章：十二行本「宋」作「索」；乙十一行本同；孔本同；張校同；退齋校同。】皓、西郡太守宋泮〔晉志曰：漢分張掖之日勒、刪丹等縣置西郡，其地當嶺要。〕城守不下。光攻而執之，讓泮曰：「吾受詔平西域，而梁熙絕我歸路，此朝廷之罪人，卿何為附之﹖」泮曰：「將軍受詔平西域，不受詔亂涼州，梁公何罪而將軍殺之﹖泮但苦力不足，不能報君父之讎耳，豈肯如逆氐彭濟之所為乎！主滅臣死，固其常也。」光殺泮及皓。
主簿尉祐，姦佞傾險，〔尉，姓也，讀如字。〕與彭濟俱執梁熙，光寵信之；祐譖殺名士姚皓等十餘人，涼州人由是不悅。〔昔齊人伐燕，勝之。孟子曰：「取之而燕民悅，則取之；取之而燕民不悅，則勿取。」其後燕卒報齊。呂光始得涼士而無以收涼人之心，宜其有國不永也。〕光以祐為金城太守，祐至允吾，〔允吾，漢縣，屬金城郡，晉省。據水經註，允吾在廣武西北，其地在當時蓋屬廣武郡界。劉昫曰：唐鄯州龍支縣，本漢允吾縣，後漢改曰龍耆，後魏改曰金城，又改曰龍支。積石山在今縣南。允，音鉛。吾，音牙。〕襲據其城以叛；姜飛擊破之，祐奔，據興城。〔以載記參考水經，興城當在允吾之西，白土之東。〕
乞伏國仁自稱大都督、大將軍、單於、領秦、河二州牧，〔單，音蟬。〕改元建義，以乙旃童難為左相，屋引出支為右相，獨孤匹蹄為左輔，武羣勇士為右輔，〔乙旃、屋引、獨孤、武羣，皆夷人複姓。乞伏與拓跋同出於鮮卑，故其部人亦有乙旃、獨孤二姓。難，與泥同。〕弟乾歸為上將軍，分其地置武城等十二郡，〔載記曰：置武城、武陽、安固、武始、漢陽、天水、略陽、漒川、甘松、匡朋、白馬、苑川十二郡。〕築勇士城而都之。〔水經註：苑川水出勇士縣之字城南山，北逕牧師苑，故漢牧苑之地也，有東、西二苑城，其城相去七里；西城即乞伏所都。〕
秦尚書令、魏昌公纂自關中奔晉陽；秦主丕拜纂太尉，封東海王。
冬，十月，西燕主沖遣尚書令高蓋帥眾五萬伐後秦，戰於新平南，蓋大敗，降於後秦。〔帥，讀曰率。降，戶江翻。〕初，蓋以楊定為子，及蓋敗，定亡奔隴右，復收集其舊眾。【張：「眾」下脫「定佛奴之孫也。】定為西燕禽，財六月耳。復，扶又翻。〕
苻定、苻紹、苻謨、苻亮聞秦主丕即位，皆自河北遣使謝罪；〔定，紹、謨、亮降燕，見上捲上年。〕中山太守王兗，本新平氐也，固守博陵，為秦拒燕。〔為，於偽翻。〕十一月，丕以兗為平州刺史，定為冀州牧，紹為冀州都督，謨為幽州牧，亮為幽、平二州都督，並進爵郡公。左將軍竇衝據茲川，〔茲川，即霸川也；霸水，古曰滋水。秦穆公之霸也，更滋水曰霸水以顯霸功。今曰茲川，因古名也。〕有眾數萬，與秦州刺史王統、河州刺史毛興、益州刺史王廣、南秦州刺史楊璧、衛將軍楊定皆自隴右遣使邀丕，共擊後秦。丕以定為雍州牧，〔雍，於用翻。〕衝為梁州牧，加統鎮西大將軍，興車騎大將軍，璧徵南大將軍，並開府儀同三司，加廣安西將軍，皆進位州牧。
楊定尋徙治歷城，置儲蓄於百頃，〔百頃，自楊茂搜以來，保為巢穴。〕自稱龍驤將軍、仇池公，遣使來稱藩；〔驤，思將翻。使，疏吏翻。〕詔因其所號假之。其後又取天水、略陽之地，自稱秦州刺史、隴西王。
繹幕人蔡匡據城以叛燕，〔繹幕縣，自漢以來屬清河郡，至隋廢，入德州安樂縣。〕燕慕容麟、慕容隆共攻之。泰山太守任泰潛師救匡，〔任，音壬。〕至匡壘南八里，燕人乃覺之。諸將以匡未下而外敵奄至，甚患之。隆曰：「匡恃外救，故不時下。今計泰之兵不過數千人，及其未合，擊之，泰敗，匡自降矣。」乃釋匡擊泰，大破之，斬首千餘級。匡遂降，〔降，戶江翻；下同。〕燕王垂殺之，且屠其壘。
慕容農至龍城，〔自蠮螉塞歷凡城，至龍城。〕休士馬十餘日。諸將皆曰：「殿下之來，取道甚速，今至此久留不進，何也﹖」農曰：「吾來速者，恐餘巖過山鈔盜，侵擾良民耳。〔此山，謂白狼山。鈔，楚交翻。〕巖纔不踰人，誑誘飢兒，〔誑，居況翻。誘，音酉。〕烏集為羣，非有綱紀；吾已扼其喉，久將離散，無能為也。今此田善熟，未取而行，徒自耗損，當俟收畢，往則梟之，〔梟，堅堯翻。〕亦不出旬日耳。」頃之，農將步騎三萬至令支，巖眾震駭，稍稍踰城歸農。巖計窮出降，農斬之；進擊高句麗，復遼東、玄菟二郡。〔郝景之敗，高句麗陷遼東、玄菟。菟，同都翻。〕還至龍城，上疏請繕脩陵廟。〔燕自慕容皝以前皆葬遼西，故陵廟在焉。〕
燕王垂以農為使持節、都督幽、平二州、北狄諸軍事、幽州牧，鎮龍城。〔使，疏吏翻。〕徙平州刺史帶方王佐鎮平郭。農於是創立法制，事從寬簡，清刑獄，省賦役，勸課農桑，居民富贍，四方民前後至者數萬口。先是幽、冀流民多入高句麗，〔先，悉薦翻。〕農以驃騎司馬範陽龐淵為遼東太守，招撫之。
慕容麟攻王兗於博陵，城中糧竭矢盡，功曹張猗踰城出，聚眾以應麟。兗臨城數之曰：〔數，所具翻。〕「卿是秦民，吾是卿君，卿起兵應賊，自號『義兵』，何名實之相違也﹖古人求忠臣必於孝子之門，〔後漢韋彪之言。〕卿母在城，棄而不顧，吾何有焉！今人取卿一切之功則可矣；寧能忘卿不忠不孝之事乎﹖不意中州禮義之邦，乃有如卿者也！」十二月，麟拔博陵，執兗及苻鑑，殺之。昌黎太守宋敞帥烏桓、索頭之眾救兗，不及而還。〔帥，讀曰率。索，昔各翻。還，從宣翻，又如字。〕秦主丕以敞為平州刺史。〔敞時從王永在壺關。〕
燕主垂北如中山，謂諸將曰：「樂浪王招流離，實倉廩，外給軍糧，內營宮室，雖蕭何之功，何以加之！」〔樂浪王溫之功詳見上。漢高祖與項羽相拒，蕭何鎮撫關中，為之根本。〕丙申，垂始定都中山。〔杜佑曰：後燕都中山，今博陵郡唐昌縣。〕
秦苻定據信都以拒燕，燕王垂以從弟北地王精為冀州刺史，將兵攻之。〔從，才用翻。將，即亮翻。〕
拓跋珪從曾祖紇羅與其建及諸部大人共請賀訥推珪為主。〔從，才用翻。〕
十一年（丙戌、三八六）
①春，正月，戊申，拓跋珪大會於牛川，〔自武周塞西出至牛川，牛川以北，皆大漢也。據魏紀，窟咄之來寇也，珪乞師於燕，自弩山至牛川，屯於延水，南出代谷以會燕師。又據水經註，於延水出長川城南，則長川即牛川也。班志，於延水出代郡且如塞外，則牛川亦當在且如塞外也。又明元帝大獮於牛川，登釜山。括地誌：釜山在媯州懷戎縣北三里。且如之且，音子如翻。〕即代王位，〔珪，什翼犍之嫡孫，世子寔之子。拓跋氏自此興矣。〕改元登國。以長孫為南部大人，叔孫普洛為北部大人，分治其眾。〔魏書曰：魏初自北荒南遷，置四部大人，坐王庭，決辭訟，以言語約束，刻契記事，無囹圄考訊之法，諸犯罪者皆臨時決遣。治，直之翻；下同。〕以上谷張袞為左長史，許謙為右司馬，廣甯王建、代人和跋、叔孫建、庾嶽為外朝大人，〔魏書官氏志：拓跋鄰命叔父之胤曰乙旃氏，後改叔孫氏。朝，直遙翻。〕奚牧為治民長，〔長，知兩翻。〕皆掌宿衛及參軍謀議；長孫道生、賀毗等侍從左古，〔從，才用翻。〕出納教命。王建娶代王什翼犍之女；嶽，和辰之弟；道生，嵩之從子也。〔庾和辰奉珪母賀氏以奔珪，長孫嵩帥部眾歸珪，事並見上。從，才用翻。〕
②燕王垂即皇帝位。〔垂字道明，燕主皝之第五子。〕
③後秦王萇如安定。
④南安祕宜〔祕，姓也。前漢書功臣表有戴侯祕彭。時祕氏為南安豪放。〕帥羌、胡五萬餘人攻乞伏國仁，國仁將兵五千逆擊，大破之。〔帥，讀曰率。將，即亮翻。〕宜奔還南安。
⑤鮮於乞之殺翟真也，〔翟真見殺，見上年四月。〕翟遼奔黎陽，黎陽太守滕恬之甚愛信之。恬之喜畋獵，〔喜，許記翻。〕不愛士卒，遼潛施姦惠以收眾心。恬之南攻鹿鳴城，〔黎陽在河北，鹿鳴城在河南。酈道元曰：按竹書紀年，梁惠成王十三年，取鄭鹿，即是城也。今城內有臺，尚謂之鹿鳴臺，又謂之鹿鳴城。〕遼於後閉門拒之，恬之東奔鄄城，〔鄄，吉掾翻。〕遼追執之，遂據黎陽。豫州刺史朱序遣將軍秦膺、童斌與淮、泗諸郡共討之。〔斌，音彬。〕
⑥秦益州牧王廣自隴右引兵攻河州牧毛興於枹罕，興遣建節將軍衛平帥其宗人一千七百夜襲廣，大破之。〔帥，讀曰率。〕二月，秦州牧王統遣兵助廣攻興，興嬰城自守。〔去年王廣自成都依統。〕
燕大赦，改元建興，置公卿尚書百官，繕宗廟、社稷。
⑧西燕主沖樂在長安，〔樂，音洛。〕且畏燕主垂之強，不敢東歸，課農築室，為久安之計；鮮卑鹹怨之。〔鮮卑思東歸，而沖安於長安，故怨。傳曰：「以欲從人則可，以人從欲鮮濟。」其是之謂歟！〕左將軍韓延因心不悅，攻沖，殺之，立沖將段隨為燕王，改元昌平。
⑨初，張天錫之南奔也，〔見上卷太元八年。〕秦長水校尉王穆匿其世子大豫，與俱奔河西，依禿髮思復鞬，〔思復鞬，烏孤之父也。鞬，居言翻。〕思復鞬送魏安。〔五代志：武威郡昌松縣，後魏置昌松郡；後周廢郡，以揟次縣入焉。又有後魏魏安郡，後亦廢。載記言焦松等迎大豫於揟次，則魏安蓋後魏所置郡。晉書成於唐，唐史臣以後魏郡名書之耳。孟康曰：揟，音子如翻。次，音恣。〕魏安人焦松、齊肅、張濟等聚兵數千人迎大豫為主，攻呂光昌松郡，拔之，〔昌松，即漢倉松縣地，本屬武威郡，蓋河西張氏分置郡也。呂光後以郭敷言，改昌松為東張掖郡。〕執太守王世強。光使輔國將軍杜進擊之，進兵敗，大豫進逼姑臧。王穆諫曰：「光糧豐城固，甲兵精銳，逼之非利；不如席捲嶺西，〔卷，讀曰捲。〕礪兵積粟，然後東向與之爭，不及期年，光可取也。」大豫不從，自號撫軍將軍、涼州牧，改元鳳凰，以王穆為長史，傳檄郡縣，使穆說諭嶺西諸郡，〔自西郡至張掖、酒泉、建康、晉昌，其地皆嶺西也。說，輸芮翻。〕建康太守李隰、祁連都尉嚴純皆起兵應之，〔建康郡，張駿置，屬涼州。新唐書地理志：甘州張掖縣西北不九十里有祁連山，北有建康軍，蓋張氏置郡地也。晉書地理志，永興中，張祚置漢陽縣以守牧地，張玄靚改為祁連郡。〕有眾三萬，保據楊塢。〔楊塢在姑臧城西。〕
⑩代王珪徙居定襄之盛樂，〔按盛樂，前漢書作成樂，屬定襄；後漢書作盛樂，屬雲中。疑定襄之盛樂，即雲中之盛樂也。然魏書帝紀，什翼犍立，三年，移都於雲中之盛樂；明年，築盛樂城於故城南八里，則已非後漢之盛樂城；疑定襄之盛樂，乃前漢之成樂城也。蓋建武之初，匈奴侵寇，塞下之民悉內徙。其後南單於內附，北單於勢屈，復歸內徙之民於塞下，郡縣城郭，掃地更為，必有非其故處者。考宋白續通典，唐振武軍，漢定襄郡之盛樂也，在陰山之陽，黃河之北，後魏所都盛樂是也；在唐朔州北三百餘裏。後魏孝文遷洛之後，於定襄故城置朔州，領盛樂、廣牧二郡。唐初平突厥，置雲中都督府於盛樂。貞觀八年，移雲州雲中郡及定襄縣於今雲州，而雲中都督府後又改單于都護府，又改安北都護府。由是雲中、定襄，地名混亂不可考，而盛樂則一也。〕務農息民，國人悅之。〔史言拓跋珪所以興。〕
三月，大赦。
泰山太守張願以郡叛降翟遼。〔降，戶江翻。〕初，謝玄欲使朱序屯梁國，玄自屯彭城，以北固河上，西援洛陽。朝議以徵役既久，欲令玄置戍而還。會翟遼、張願繼叛，北方騷動，玄謝罪，乞解職，詔慰諭，令還淮陰。
燕主垂追尊母蘭氏為文昭皇后；欲遷文明段後，以蘭氏配享太祖，〔段氏，燕王皝之元妃；蘭氏，皝之側室也。皝廟號太祖，諡文明皇帝。〕詔百官議之，皆以為當然。〔順垂指也。〕博士劉詳、董謐以為「堯母為帝嚳妃，位第三，不以貴陵姜原，〔帝王紀曰：帝嚳有四妃：元妃有邰氏女曰姜嫄，生后稷；次妃有娀氏女曰簡狄，生卨；次妃陳豐氏女曰慶都，生放勛；次妃娵訾氏女曰常義，生摯。嚳，苦沃翻。〕明聖之道，以至公為先；文昭後宜立別廟。」垂怒，逼之，詳、謐曰：「上所欲為，無問於臣。臣按經奉禮，不敢有貳。」垂乃不復問諸儒，卒遷段後，以蘭後代之。〔復，扶又翻。卒，子戌翻。〕又以景昭可足渾後傾覆社稷，追廢之；尊烈祖昭儀段氏為景德皇帝，配享烈祖。〔可足渾氏，燕王儁之元妃也。傾覆事見一百二卷，海西公太和四年。段氏，儁之側室也。儁廟號烈祖，諡景昭皇帝。〕
崔鴻曰：齊桓公命諸侯無以妾為妻。〔孟子曰：齊桓公葵丘之會，初命曰：「誅不孝，無易樹子，無以妾為妻。」〕夫之於妻，猶不可以妾代之，況子而易其母乎！春秋所稱母以子貴者，君母既沒，得以妾母為小君也；〔春秋公羊傳曰：桓幼而貴，隱長而卑；隱長又賢，諸大夫扳隱而立之；隱之立，為桓立也。隱長又賢，何以不宜立﹖立適以長不以賢，立子以貴不以長。桓何以貴﹖母貴也。母貴，則子何以貴﹖子以母貴，母以子貴。左氏傳曰：惠公元妃孟子；孟子卒，繼室以聲子，生隱公。宋武公生仲子，為魯夫人，生桓公，而惠公薨，是以隱公立而奉之。〕至於享祀宗廟，則成風終不得配莊公也。〔魯莊公夫人姜氏。成風者，莊公之妾，僖公之母也。姜氏通於共仲，弒閔公而欲立共仲，不克，遂孫於邾，齊桓公殺之。僖公既立，請其喪，以夫之禮葬之。〕君父之所為，臣子必習而效之，猶形聲之於影響也；寶之逼殺其母，〔事見後一百八卷太元二十一年。〕由垂為之漸也。堯、舜之讓，猶為之、噲之禍，〔事見二卷周慎靚王五年。〕況違禮而縱私者乎！昔文姜得罪於桓公，春秋不之廢。〔魯桓公之夫人曰文姜，通於齊襄公，桓公謫之。夫人以告，襄公遂殺桓公。至莊公二十一年，春秋書夫人姜氏薨；二十二年書葬我小君文姜，是不之廢也。〕可足渾氏雖有罪於前朝，〔朝，直遙翻。〕然小君之禮成矣；垂以私憾廢之，〔私憾，謂譖殺垂妃段氏，又譖垂而逐之奔秦也。〕又立兄妾之無子者，皆非禮也。
劉顯自善無南走馬邑，〔畏代之偪，且懼其脩怨也。〕其族人奴真帥所部請降於代。〔帥，讀曰率。降，戶江翻。〕奴真有兄鞬，先居賀蘭部，〔鞬，居言翻。〕奴真言於代王珪，請召鞬而以所部讓之；珪許之。鞬既領部，遣弟去斤遺賀訥金馬。〔遺，於季翻。〕賀染干謂去斤曰：「我待汝兄弟厚，汝今領部，宜來從我。」去斤許之。奴真怒曰：「我祖父以來，世為代忠臣，故我以部讓汝等，欲為義也。今汝等無狀，乃謀叛國，義於何在！」遂殺鞬及去斤。染干聞之，引兵攻奴真，奴真奔代。珪遣使責染干，染干乃止。〔珪與賀蘭從此隙矣。使，疏吏翻。〕
西燕僕【章：十二行本「僕」上有「左」字；十一行本同；孔本同；張校同。】射慕容恆、尚書慕容永襲段隨，殺之；立宜都王子顗為燕王，〔顗蓋燕宜都王桓之子。顗，魚豐翻。〕改元建明，帥鮮卑男女四十餘萬口去長安而東。〔海西公太和五年，秦遷鮮卑於長安，至是財十七年耳，而種類審育乃如此。唐太宗阿史那結社率之變，亦幸其早發耳。帥，讀曰率。〕恆弟護軍將軍韜誘顗，殺之於臨晉，〔誘，音酉。〕恆怒，拾韜去。永與武衛將軍刁雲帥眾攻韜，韜敗，奔恆營。恆立西燕主沖之子瑤為帝，改元建平，諡沖曰威皇帝。眾皆去瑤奔永，永執瑤，殺之，立慕容泓子忠為帝，改元建武。忠以永為太尉，守尚書令，封河東令。永持法寬平，鮮卑安之。至聞喜，聞燕主垂已稱尊號，不敢進，築燕熙城而居之。〔為燕主垂滅西燕張本。〕
鮮卑既東，長安空虛。前滎陽【章：十二行本「陽」下有「太守」二字；乙十一行本同；孔本同；張校同。】高陵趙穀等招柘城盧水胡郝奴帥戶四千入於長安，渭北皆應之，〔帥，讀曰率；下同。〕以穀為丞相。扶風王驎有眾數千，保據馬嵬，〔馬嵬山在鹹陽縣西，去長安城百餘裏。杜佑曰：京兆金城縣有馬嵬故城。孫景安徵塗記雲：馬嵬所築，不知何代人。金城，周曰犬丘，秦曰廢丘，漢曰槐裏。驎，離珍翻。嵬，吾回翻。〕奴遣弟多攻之。夏，四月，後秦王萇自安定伐之，驎奔漢中。萇執多而進，奴懼，請降，〔降，戶江翻。〕拜鎮北將軍、六穀大都督。〔長安南山有六穀。〕
癸巳，以尚書僕射陸納為左僕射，譙王恬為右僕射。〔晉志曰：左右僕射或不兩置，但曰尚書僕射。〕納，玩之子也。〔陸玩，見九十四捲成帝咸和四年。〕
毛興襲擊王廣，敗之，〔敗，補邁翻。〕廣奔秦州；隴西鮮卑匹蘭執廣送於後秦。興復欲攻王統於上邽，枹罕諸氐皆厭苦兵事，〔諸氐，蓋秦王堅使毛興領之以鎮枹罕者也。復，扶又翻。枹，音膚。〕乃共殺興，推衛平為河州刺史，〔以衛平宗強，故推之。〕遣使請命於秦。〔使，疏吏翻；下同。〕
燕主垂封子農為遼西王，麟為趙王，隆為高陽王。
代王珪初改稱魏王。〔拓跋氏自此國號魏。〕
張大豫自楊塢進屯姑臧城西，王穆及禿髮思復鞬子奚于帥眾三萬屯於城南；〔鞬，居言翻。〕呂光出擊，大破之，斬奚於等二萬餘級。
秦大赦，以衛平為撫軍將軍、河州刺史，呂光為車騎大將軍、涼州牧。〔騎，奇寄翻。〕使者皆沒於後秦，不能達。〔時秦主丕在晉陽，後漢隔其道，故不能達二鎮。〕
燕主垂以範陽王德為尚書令，太原王楷為左僕射，樂浪王溫為司隸校尉。〔溫守中山，有營宮室、建都邑之功，因用為司隸。樂浪，音洛琅。〕
後秦王萇即皇帝位於長安，〔萇字景茂，姚弋仲之第二十四子也。〕大赦，改元建初，國號大秦。追尊其父弋仲為景元皇帝，立妻幫氏為皇后，〔類篇：幫，以者翻，虜姓也。姓譜：姚萇後幫氏，南安人也。幫，食遮翻，又音他。〕子興為皇太子，置百官。萇與羣臣宴，酒酣，言曰：「諸卿皆與朕北面秦朝，〔朝，直遙翻。〕今忽為君臣，得無恥乎！」趙遷曰：「天不恥以陛下為子，臣等何恥為臣！」萇大笑。
椬魏王珪東如陵石，〔陵石，地名，在盛樂東。〕護佛侯部帥侯辰、乙佛部帥代題皆叛走。〔帥，所類翻。〕諸將請追之，珪曰：「侯辰等累世服役，有罪且當忍之。方今國家草創，人情未壹，愚者固宜前卻，〔一前一卻，言叛服不常也。〕不足追也！」〔史言珪能識時知變以安反側。〕
六月，庚寅，以前輔國將軍楊亮為雍州刺史，鎮衛山陵。〔帝置雍州於襄陽；今遣亮帶雍州，鎮洛。雍，於用翻。〕荊州刺史桓石民遣將軍晏謙擊弘農，下之。〔姓譜曰：左傳齊有晏氏，代為大夫。〕初置湖、陝二戍。〔湖、陝二縣皆屬弘農。陝，式冉翻。〕
西燕刁雲等西燕主忠，推慕容永為使持節、大都督中外諸軍事、大將軍、大單於、雍、秦、梁、涼四州牧、錄尚書事、河東王，稱藩於燕。〔稱蕃於燕主垂也。使，疏吏翻。雍，於用翻。〕
燕主垂遣太原王楷、趙王麟、陳留王紹、章武王宙攻秦苻定、苻紹、苻謨、苻亮等；〔去年，苻定等背燕為秦。〕楷先以書與之，為陳禍福，定等皆降。〔降，戶江翻。〕垂封定等為侯，曰：「以酬秦主之德。」
秦主丕以都督中外諸軍事、司徒、錄尚書事王永為左丞相，太尉、東海王纂為大司馬，司空張蠔為太尉，〔蠔，七吏翻。〕尚書令鹹陽徐義為司空，司隸校尉王騰為驃騎大將軍、儀同三司。〔驃，匹妙翻。騎，奇寄翻。〕永傳檄四方公侯、牧守、壘主、民豪，共討姚萇、慕容垂，令各帥所統，以孟冬上旬會大駕於臨晉。〔帥，讀曰率。〕於是天水姜延、馮翊寇明、河東王昭、新平張晏、京兆杜敏、扶風馬朗、建忠將軍、高平牧官都尉扶風王敏等〔建忠將軍，蓋亦苻氏創置。高平縣，漢屬安定郡；晉省，前趙劉曜以為朔州治所，秦置牧官都尉於其地。〕鹹承檄起兵，各有眾數萬，遣使詣秦，〔使，疏吏翻。〕丕皆就拜將軍、郡守，封列侯。冠軍將軍鄧景擁眾五千據彭池，與竇衝為首尾，以擊後秦。〔「彭池」，恐當作「彪池」。彪池在長安西，詩所謂「彪池北流」者也。竇衝據茲川，在長安東南，可以相為首尾。又據新唐書地理志，寧州有彭池，但去茲川遠耳。〕丕以景為京兆尹。景，羌之子也。〔鄧羌，秦之名將。〕
後秦王萇徙安定五千餘戶於長安。
秋，七月，秦平涼太守金熙、安定都尉沒弈幹與後秦左將軍姚方成戰於孫丘谷，〔孫丘谷當在安定。〕方成兵敗。後秦主萇以其弟徵虜將軍緒為司隸校尉，鎮長安；自將至安定〔將，即亮翻。〕擊熙等，大破之。金熙本東胡之種；〔秦謂鮮卑之種居遼碣者為東胡。種，章勇翻。〕沒弈幹，鮮卑多蘭部帥也。〔帥，所類翻。〕
枹罕諸氐〔枹，音膚。〕以衛平衰老，難與成功，議廢之，而憚其宗強，累日不決。氐啖青謂諸將曰：〔啖，徒覽翻，姓也。〕「大事宜時定，不然，變生。諸君但請衛公為會，觀我所為。」會七夕大宴，青抽劍而前曰：「今天下大亂，吾曹休慼同之，非主不可以濟大事。衛公老，宜返初服以避賢路。〔衛平，本毛興部將。〕狄道長苻登，〔長，知兩翻。〕雖王室疏屬，志略雄明，請共立之，以赴大駕。〔欲承王永檄赴秦主丕也。〕諸君有不同者，即下異議。」乃奮劍攘袂，將斬異己者。眾皆從之，莫敢仰視。於是推登為使持節、都督隴右諸軍事、撫軍大將軍、雍、河二州牧、略陽公，帥眾五萬，田下隴，攻南安，拔之，馳使請命於秦。登，秦主丕之族子也。〔苻登事始此。使，疏吏翻。雍，於用翻。帥，讀曰率；下同。〕
祕宜與莫侯悌眷帥其眾三萬餘戶降於乞伏國仁，國仁拜宜東秦州刺史，悌眷梁州刺史。〔莫侯，夷人複姓。降，戶江翻；下同。〕
己酉，魏王珪還盛樂，〔自陵石還也。〕代題復以部落來降，〔復，扶又翻。〕十餘日，又奔劉顯；珪使其孫倍斤代領其眾。劉顯弟肺泥帥眾降魏。
八月，燕主垂留太子寶守中山，以趙王麟為尚書右僕射，錄留臺。庚午，自帥範陽王德等南略地，使高陽王隆東徇平原。丁零鮮於乞保曲陽西山，〔曲陽縣，屬常山郡。〕聞垂南伐，出營望都，〔望都縣，屬中山郡。水經註：堯封於唐，堯山在東北，堯母慶都山在南，登堯山見都山，故望都縣以為名也。〕剽掠居民。〔剽，匹妙翻。〕趙王麟自出討之，諸將皆曰：「殿下虛鎮遠徵，萬一無功而返，虧損威重，不如遣諸將討之。」麟曰：「乞聞大駕在外，無所畏忌，必不設備，一舉可取，不足憂也。」乃聲言至魯口，夜，回趣乞，〔趣，七喻翻。〕比明，至其營，掩擊，擒之。〔比，必寐翻，及也。〕
翟遼寇譙，朱序擊走之。
秦主丕以苻登為徵西大將軍、開府儀同三司、南安王，持節、州牧、都督，皆因其所稱而授之。又以徐義為右丞相。留王騰守晉陽，右僕射楊輔戍壺關，帥眾四萬，進屯平陽。〔帥，讀曰率。〕
初，後秦主萇之弟碩德統所部羌居隴上，聞萇起兵，自稱徵西將軍，聚眾於冀城以應之；以兄孫詳為安遠將軍，據隴城，從孫訓為安西將軍，據南安之赤亭，〔諸姚本赤亭羌也。〕與秦秦州刺史王統相持。萇自安定引兵會碩德攻統，天水屠各、略陽羌胡應之者二萬餘戶。秦略陽太守王皮降之。〔屠，直於翻。降，戶江翻。〕
初，秦滅代，遷代王什翼犍少子窟咄於長安，〔事見一百四卷太元元年。窟，苦骨翻。咄，當沒翻。〕從慕容永東徙，永以窟咄為新興太守。劉顯遣其弟亢難迎窟咄，以兵隨之，逼魏南境，諸部騷動。魏王珪左右於桓等與部人謀執珪以應窟咄，幢將代人莫題等亦潛與窟咄交通。〔魏收官氏志；道武登國元年，置幢將六人，主三郎衛士直宿禁中者，侍中已下、中散已上皆統之。拓跋詰汾時，餘部諸姓內入者，有莫那婁氏，後為莫氏。幢，直江翻。〕桓舅穆崇告之，珪誅桓等五人，莫題等七姓悉原不問。〔為後珪殺莫題張本。〕珪懼內難，〔難，乃旦翻。〕北踰陰山，復依賀蘭部，〔復，扶又翻。〕遣外朝大人遼東安同求救於燕，〔姓譜：安息王子入侍，遂為漢人。風俗通，漢有安城為太守。廬山記有安息國王子安高。朝，直遙翻。〕燕主垂遣趙王麟救之。
九月，王統以秦州降於後秦。〔降，戶江翻。〕後秦主萇以姚碩德為使持節、都督隴右諸軍事、秦州刺史，鎮上邽。〔使，疏吏翻。〕
呂光得秦王堅兇問，舉軍縞素，諡曰文昭皇帝。冬，十月，大赦，改元大安。〔晉書載記作「太安」。〕
西燕慕容永遣使詣秦主丕求假道東歸，〔使，疏吏翻。〕丕弗許，與永戰於襄陵，〔襄陵縣，漢屬河東郡，晉屬平陽郡。〕秦兵大敗，左丞相王永、衛大將軍俱石子皆死。初，東海王纂自長安來，〔去年，纂奔丕。〕麾下壯士三千餘人，丕忌之，既敗，懼為纂所殺，帥騎數千南奔東垣，〔東垣縣，漢已改為真定；此東垣在河南新安縣界。宋白曰：河南府王屋縣，漢為河東郡垣縣地。又，絳州垣縣，本河東郡縣名，其地即周、召分陝之所。又曰：河南府，漢為河南郡，治洛陽；後漢都洛陽，河南屬司隸校尉。魏陳留王奐合河南等五郡置司州，劉聰為荊州，石虎為洛州，苻堅為豫州；宋武入洛，更置東垣、西垣二縣，仍於虎牢置司州。帥，讀曰率。騎，奇寄翻。〕謀襲洛陽。揚威將軍馮該自陝邀擊之，〔陝，式冉翻。〕殺丕，執其太子寧、長樂王壽，送建康，〔樂，音洛。〕詔赦不誅，以付苻宏。〔苻宏去年來奔，處之江州。〕纂與其弟尚書永平侯師奴帥秦眾數萬走據杏城，其餘王公百官皆沒於永。
永遂進據長子，即皇帝位，改元中興。將以秦後楊氏為上夫人，楊氏引劍刺永，〔刺，七亦翻。〕為永所殺。
甲申，海西公奕薨於吳。〔年四十五。〕
燕寺人吳深據清河反，〔寺，音侍，又如字。〕燕主垂攻之，不克。
後秦主萇還安定。〔自上邽還安定也。〕
秦南安王登既克南安，夷、夏歸之者三萬餘戶，〔夏，戶雅翻。〕遂進攻姚碩德於秦州，後秦主萇自往救之。登與萇戰於胡奴阜，〔胡奴阜在上邽西。〕大破之，斬首二萬餘級，將軍啖青射萇，中之。〔射，而亦翻。中，竹仲翻。〕萇創重，〔創，初良翻。〕走保上邽，姚碩德代之統眾。
燕趙王麟軍未至魏，拓跋窟咄稍前逼魏王珪，賀染干侵魏北部以應之。魏眾驚擾，北部大人叔孫普洛亡奔劉衛辰。麟聞之，遽遣安同等歸。魏人知燕軍在近，眾心少安。〔少，詩沼翻。〕窟咄進屯高柳，〔高柳縣，漢屬代郡，晉省。酈道元曰：高柳在代中，其山重巒疊巘，霞舉雲高，其山隱隱而東出遼塞。〕珪引兵與麟會擊之，窟咄大敗，奔劉衛辰，衛辰殺之。珪悉萇其眾，以代人庫狄幹為北部大人。〔魏書官氏志：次南諸部，有庫狄氏，後為狄山。〕麟引兵還中山。
劉衛辰居朔方，士馬甚盛。後秦主萇以衛辰為大將軍、大單於、河西王、幽州牧，〔單，音蟬。〕西燕主永以衛辰為大將軍、朔州牧。
十一月，秦尚書寇遺奉勃海王懿、濟北王昶自杏城奔南安，〔濟，子禮翻。〕南安王登發喪行服，諡秦主丕曰哀平皇帝。登議立懿為主，眾曰：「勃海王雖先帝之子，然年在幼沖，未堪多難，〔難，乃旦翻。〕今三虜窺覦，〔三虜，謂姚萇、慕容垂、慕容永也。〕宜立長君，〔長，知兩翻。〕非大王不可。」登乃為壇於隴東，即皇帝位，〔登，字文高，堅之族孫也。〕大赦，改元太初，置百官。
慕容柔、慕容盛及盛弟會皆在長子，〔太元九年，柔等自長安得脫，奔慕容沖；沖死，隨永東遷。〕盛謂柔、會曰：「主上已中興幽、冀，〔主上，謂燕主垂。〕東西未壹，〔東，謂燕主垂；西，謂燕主永。〕吾屬居嫌疑之地，為智為愚，皆將不免，不若以時東歸，無為坐待魚肉也！」遂相與亡歸燕。後歲餘，西燕主永悉誅燕主儁及燕主垂之子孫，男女無遺。〔史言慕容盛之智。〕
張大豫自西郡入臨洮，掠民五千餘戶，保據俱城。〔俱城在臨洮界。〕
十二月，呂光自稱使持節、侍中、中外大都督、督隴右、河西諸軍事、大將軍、涼州牧、酒泉公。〔使，疏吏翻。〕
秦主登立世祖神主於軍中，〔秦主堅廟號世祖。〕載以輜軿，〔車四面有屏蔽者曰輜軿。軿，蒲眠翻。〕建黃旗青蓋，以虎賁三百人衛之，〔賁，音卉。〕凡所欲為，必啟主而後行。引兵五萬，東擊後秦，將士皆刻鉾、鎧為「死」「休」字；〔鉾，頭牟。鎧，甲也。鉾，音牟。言欲復讎必死乃休也。楊正衡曰：字林：鉾，古矛字。〕每戰以劍擡為方圓大陣，〔擡，色角翻，與槊同。〕知有厚薄，從中分配，故人自為戰，所向無前。
初，長安之將敗也，〔謂苻堅為慕容沖所困之時。〕中壘將軍徐嵩、屯騎校尉胡空各聚眾五千，結壘自固；既而受後秦官爵。後秦主萇以王禮葬秦主堅於二壘之間。及登至，嵩、空以眾降之。登拜嵩雍州刺史，空京兆尹，〔降，戶江翻。雍，於用翻。〕改葬堅以天子之禮。
乙酉，燕主垂攻吳深壘，拔之，深單馬走。〔吳深時據清河以叛燕。〕垂進屯聊城之逢關陂。〔聊城縣，漢屬東郡，晉屬平原郡。〕初，燕太子洗馬溫詳來奔，以為濟北太守，屯東阿。〔東阿縣，漢屬東郡，晉屬濟北郡。洗，悉薦翻。濟，子禮翻。〕燕主垂遣範陽王德、高陽王隆攻之，詳遣從弟攀守河南岸，子楷守碻磝以拒之。
燕主垂以魏王珪為西單於，封上谷王；珪不受。〔珪不受燕封，其志不在小。單，音蟬。〕
