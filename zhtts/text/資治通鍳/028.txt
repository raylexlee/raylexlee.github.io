△卷第二十七
漢紀十九　起昭陽太淵獻，盡玄黓涒灘，凡十年。
中宗孝宣皇帝下神爵四年（癸亥，公元前五八年）
①春，二月，以鳳皇、甘露降集京師，赦天下。
②潁川太守黃霸在郡前後八年，〔地節四年，潁川太守讓入爲左馮翊，以霸爲潁川太守。至元康三年，霸入守京兆尹；數月，還故官，至是適九年；中間入尹京，是在潁川前後八年。〕政事愈治；〔治，直吏翻；下爲治、政治同。〕是時鳳皇、神爵數集郡國，〔數，所角翻。〕潁川尤多。夏，四月，詔曰：“潁川太守霸，宣明【章：甲十五行本”明”作”布”；乙十一行本同；孔本同。】詔令，百姓鄉化，孝子、弟弟、〔鄉，讀曰向。弟弟，上讀曰悌。〕貞婦、順孫日以衆多，田者讓畔，〔師古曰：畔，田界也。〕道不拾遺，養視鰥寡，贍助貧窮，獄或八年無重罪囚；其賜爵關內侯、黃金百斤、秩中二千石。“而潁川孝、弟、有行義民，〔行，下孟翻。〕三老、力田皆以差賜爵及帛。後數月，徵霸爲太子太傅。
③五月，匈奴單于遣弟呼留若王勝之來朝。〔師古曰：呼留若者，王之號也。勝之，其人名。考異曰：匈奴傳：“握衍朐鞮單于立，復修和親，遣弟伊酋若王勝之入漢獻見。“蓋即謂此也。〕
④冬，十月，鳳皇十一集杜陵。
⑤河南太守【章：甲十五行本”守”下有”東海”二字；乙十一行本同；孔本同；張校同。】嚴延年爲治陰鷙酷烈，衆人所謂當死者一朝出之，所謂當生者詭殺之，〔師古曰：詭，違正理而殺也。〕吏民莫能測其意深淺，戰慄不敢犯禁。冬月，傳屬縣囚會論府上，〔傳，知戀翻，又直戀翻。師古曰：總集郡府而論殺。〕流血數里，河南號曰”屠伯”。〔鄧展曰：言延年殺人，如屠兒之殺六畜也。伯，長也。〕延年素輕黃霸爲人，及比郡爲守，〔師古曰：比，接近也，音頻二翻。〕褒賞反在己前，心內不服。河南界中又有蝗蟲，府丞義出行蝗，〔行，下孟翻。〕還，見延年。延年曰：“此蝗豈鳳皇食邪？“義年老，頗悖，〔師古曰：悖，心惡惑也，音布內翻。〕素畏延年，恐見中傷。延年本嘗與義俱爲丞相史，實親厚之，饋遺之甚厚。〔中，竹仲翻。遺，於季翻。〕義愈益恐，自筮，得死卦，忽忽不樂，〔樂，音洛。〕取告至長安，〔師古曰：取告，取休假也。〕上書言延年罪名十事；已拜奏，因飲藥自殺，以明不欺。事下御史丞按驗，〔百官表：御史大夫有兩丞，秩千石；一曰中丞。下，遐稼翻。〕得其語言怨望、誹謗政治數事。十一月，延年坐不道，棄市。
初，延年母從東海來，欲從延年臘；〔風俗通引禮傳曰：夏曰嘉平，殷曰清祀，周曰大蜡，漢改曰臘。臘者，獵也，因獵取獸以祭先祖。或曰：新故交接，大祭以報功也。蔡邕獨斷曰：臘者，歲終大祭，縱吏民宴飲。高堂隆曰：王者各以其行之盛祖，以其終臘。水始於申，盛於子，終於辰，故水行之君以子祖、辰臘。火始於寅，盛於午，終於戌，故火行之君以午祖、戌臘。木始於亥，盛於卯，終於未，故木行之君以卯祖、未臘。金始於巳，盛於酉，終於醜，故金行之君以酉祖、醜臘。土始於未，盛於戌，終於辰，故土行之君以戌祖、辰臘。師古曰：建醜之月爲臘祭，因會飲，若今之蠟節也。〕到洛陽，適見報囚，〔師古曰：奏報行決也。原父曰：檢尋前後，直謂斷決囚爲報耳，非奏得報也。如今有司書囚罪，長吏判準斷，是所謂報也。〕母大驚，使【章：甲十五行本”使”作”便”；乙十一行本同；孔本同。】止都亭，〔凡郡縣皆有都亭，秦法，十里一亭，郡縣治所則置都亭。〕不肯入府。延年出至都亭謁母，母閉合不見。延年免冠頓首合下，良久，母乃見之，因數責延年：〔數，所具翻。〕“幸得備郡守，專治千里，〔守，式又翻。治，直之翻。〕不聞仁愛教化，有以全安愚民；顧乘刑罰，多刑殺人，〔師古曰：顧，反也。乘，因也。〕欲以立威，豈爲民父母意哉！“延年服罪，重頓首謝，〔師古曰：重，音直用翻。〕因【章：甲十五行本”因”下有”自”字；乙十一行本同；孔本同。】爲母御歸府舍。〔爲，於僞翻；下同。〕母畢正臘，〔師古曰：臘及正歲禮畢也。正，音之盈翻。〕謂延年曰：“天道神明，人不可獨殺。〔師古曰：言多殺人者，己亦當死也。〕我不意當老見壯子被刑戮也！〔師古曰：言素意不謂如此也。〕行矣，去汝東歸，掃除墓地耳！”〔師古曰：言待其喪至也。〕遂去，歸郡，見昆弟、宗人，復爲言之。後歲餘，果敗，東海莫不賢智其母。〔師古曰：稱其賢智也。〕
⑥匈奴握衍朐鞮單于暴虐，好殺伐，〔好，呼到翻。〕國中不附。及太子、左賢王數讒左地貴人，〔左地貴人，謂左谷蠡王以下至左大當戶統兵者也。數，所角翻。〕左地貴人皆怨。會烏桓擊匈奴東邊姑夕王，頗得人民，單于怒。姑夕王怨，即與烏禪幕及左地貴人共立稽侯狦爲呼韓邪單于，〔狦，先安翻，又所奸翻。〕發左地兵四五萬人，西擊握衍朐鞮單于，至姑且水北。〔師古曰：且，音子餘翻。〕未戰，握衍朐鞮單于兵敗走，使人報其弟右賢王曰：“匈奴共攻我，若肯發兵助我乎？”〔師古曰：若，汝也；此下亦同。〕右賢王曰：“若不愛人，殺昆弟、諸貴人。各自死若處，無來污我！”〔師古曰：言於汝所居處自死。污，烏故翻。〕握衍朐鞮單于恚，自殺。〔恚，於避翻。〕左大且渠都隆奇亡之右賢王所，〔都隆奇，本立握衍朐鞮單于，故亡。且，子餘翻。〕其民盡降呼韓邪單于。〔降，戶江翻。〕呼韓【章：甲十五行本”韓”下有”邪”字；乙十一行本同；孔本同。】單于歸庭；數月，罷兵，使各歸故地，乃收其兄呼屠吾斯在民間者，立爲左谷蠡王，〔谷，音鹿。蠡，盧奚翻；下同。〕使人告右賢貴人，欲令殺右賢王。其冬，都隆奇與右賢王共立日逐王薄胥堂爲屠耆單于，發兵數萬人東襲呼韓邪單于，呼韓邪單于兵敗走。屠耆單于還，以其長子都塗吾西爲左谷蠡王，少子姑瞀樓頭爲右谷蠡王，留居單于庭。〔屠耆使二子守單于庭，而身西還也。師古曰：瞀，音莫構翻。〕
五鳳元年（甲子，公元前五七年）
①春，正月，上幸甘泉，郊泰畤。〔畤，音止。〕
②皇太子冠。〔冠，古玩翻。考異曰：按宣紀，太子冠在此年，而荀紀於元康三年。疑二疏去位事已雲皇太子冠，至是又重複言之，蓋誤也。〕
③秋，七月，【章：甲十五行本無”七月”二字；乙十一行本同。】匈奴屠耆單于使先賢撣兄右奧鞬王與烏藉都尉各二萬騎屯東方，以備呼韓邪單于。〔撣，音纏，又音田。〕是時西方呼揭王來與唯犁當戶謀，〔師古曰：揭，音丘例翻。唯，音弋癸翻。〕共讒右賢王，言欲自立爲單于。屠耆單于殺右賢王父子；後知其冤，復殺唯犁當戶，〔復，扶又翻。〕於是呼揭王恐，遂畔去，自立爲呼揭單于。右奧鞬王聞之，即自立爲車犁單于。〔奧，音鬱。鞬，居言翻。〕烏藉都尉亦自立爲烏藉單于。凡五單于。屠耆單于自將兵東擊車犁單于，使都隆奇擊烏藉。烏藉、車犁皆敗，西北走，與呼揭單于兵合爲四萬人。烏藉、呼揭皆去單于號，〔去，羌呂翻。〕共併力尊輔車犁單于。屠耆單于聞之，使左大將，都尉將四萬騎分屯東方，以備呼韓邪單于，自將四萬騎西擊車犁單于。車犁單于敗，西北走。屠耆單于即引兵西南留闟敦地。〔師古曰：闟，音蹋。敦，音頓，又音對。〕
漢議者多曰：“匈奴爲害日久，可因其壞亂，舉兵滅之。“詔問御史大夫。蕭望之對曰：“春秋，晉士匄帥師侵齊，聞齊侯卒，引師而還，君子大其不伐喪，〔師古曰：士匄，晉大夫範宣子也。公羊傳：襄十九年，齊侯環卒。晉士匄帥師侵齊，至谷，聞齊侯卒，乃還。還者何？善辭也。大其不伐喪也。卒，子恤翻。〕以爲恩足以服孝子，誼足以動諸侯。前單于慕化鄉善，稱弟，〔蘇林曰：弟，順也。師古曰：鄉，讀曰向。弟，音悌。仲馮曰：漢與匈奴嘗約爲兄弟，此弟直自爲弟耳。〕遣使請求和親，海內欣然，夷狄莫不聞。未終奉約，不幸爲賊臣所殺；今而伐之，是乘亂而幸災也，彼必奔走遠遁。不以義動，兵恐勞而無功。宜遣使者弔問，輔其微弱，救其災患；四夷聞之，鹹貴中國之仁義。如遂蒙恩得復其位，必稱臣服從，此德之盛也。“上從其議。
④冬，十有二月，乙酉朔，日有食之。
⑤韓延壽代蕭望之爲左馮翊。望之聞延壽在東郡時放散官錢千餘萬，使御史案之。〔師古曰：望之以延壽代己爲馮翊，而有能名出己之上，故忌害之，欲陷以罪法。〕延壽聞知，即部吏案校望之在馮翊時廩犧官錢，放散百餘萬。〔左馮翊屬官有廩犧令、丞、尉。師古曰：廩，主藏谷；犧，主養牲；皆所以供祭祀也。校，居孝翻。〕望之自奏：“職在總領天下，聞事不敢不問，而爲延壽所拘持。“上由是不直延壽，各令窮竟所考。望之卒無事實。〔卒，子恤翻。〕而望之遣御史案東郡者，得其試騎士日【章：甲十五行本”日”下有”車服侍衛”四字；乙十一行本同；孔本同；退齋校同。】奢僭逾制；〔師古曰：試騎士，每歲大試也。餘謂即都試也。據延壽傳：治飾兵車，畫龍、虎、朱爵。延壽衣黃紈方領，駕四馬，傳總，建幢棨，植羽葆，鼓車、歌車。功曹引車，皆駕四馬，建棨戟。五騎爲伍，分左右部，軍假司馬、千人持幢旁轂。歌者先居射室，望見延壽車，噭啕楚歌。延壽坐射室，騎吏持戟夾陛列立，騎士從者帶弓鞬羅後。令騎士、兵車四面營陳，被甲鞮鍪，居馬上，抱弩負蘭。又使騎士戲車、弄馬、盜驂。所謂奢僭逾制者也。噭，音叫。啕，音他釣翻。〕又取官銅物，候月食鑄刀劍，【章：甲十五行本無”劍”字；乙十一行本同。】效尚方事；〔據劉向傳，上令典尚方鑄作事。師古注曰：尚方，鑄巧作金銀之所，若今之中尚署。又漢制尚方主作御刀劍。〕及取官錢【章：十五行本”錢”下有”帛”字；乙十一行本同；孔本同；張校同。】私假徭使吏；〔師古曰：假，謂顧賃也。〕及治飾車甲三百萬以上。〔治，直之翻。〕延壽竟坐狡猾不道，棄市。吏民數千人送至渭城，老小扶持車轂，爭奏酒炙。〔師古曰：奏，進也。炙，之夜翻，燔肉也。〕延壽不忍距逆，人人爲飲，〔爲，於僞翻。〕計飲酒石餘。使掾、史分謝送者：“遠苦吏民，延壽死無所恨！“百姓莫不流涕。
五鳳二年（乙丑，公元前五六年）
①春，正月，上幸甘泉，郊泰畤。〔考異曰：宣紀雲：“三月，行幸甘泉。“荀紀作”正月”。按漢制，常以正月郊祀。蓋荀悅作紀之時，本猶未誤也。又楊惲傳曰：“行必不至河東矣。“蓋時亦幸河東祠后土，史脫之也。〕
②車騎將軍韓增薨。五月，將軍許延壽爲大司馬、車騎大將軍。
③丞相丙吉年老，上重之。蕭望之意常輕吉，上由是不悅。丞相司直奏望之遇丞相禮節倨慢，〔時繁延壽爲丞相司直。師古曰：繁，音婆。〕又使吏買賣，私所附益凡十萬三千，〔師古曰：使其吏爲望之家有所買賣，而吏以其私錢增益之，用潤望之也。〕請逮捕系治。秋，八月，壬午，詔左遷望之爲太子太傅；以太子太傅黃霸爲御史大夫。
④匈奴呼韓邪單于遣其弟右谷蠡王等西襲屠耆單于，屯兵殺略萬餘人。〔谷蠡，音鹿黎。〕屠耆單于聞之，即自將六萬騎擊呼韓邪單于。屠耆單于兵敗，自殺。都隆奇乃與屠耆少子右谷蠡王姑瞀樓頭亡歸漢。車犁單于東降呼韓邪單于。〔降，戶江翻；下同。〕冬，十一月，呼韓邪單于左大將烏厲屈與父呼遫累烏厲溫敦皆見匈奴亂，率其衆數萬人降漢；封烏厲屈爲新城侯，烏厲溫敦爲義陽侯。〔師古曰：呼遫累，其官號也。遫，古速字。累，音力追翻。功臣侯表，新城侯食邑於汝南之細陽；義陽侯食邑於南陽之平氏。考異曰：宣紀。“匈奴呼遫累單于帥衆來降。“功臣表：“信成侯，王定以匈奴烏桓屠驀單于子左大將軍率衆降，侯。義陽侯，厲溫敦以匈奴呼連累單于率衆降，侯。“此即屈與敦也。未嘗爲單于，或降時自稱單于；或紀、表二者誤也。〕是時李陵子復立烏藉都尉爲單于，〔復，扶又翻。〕呼韓邪單于捕斬之；遂復都單于庭，然衆裁數萬人。屠耆單于從弟休旬王自立爲閏振單于，在西邊；〔從，才用翻。〕呼韓邪單于兄左賢王呼屠吾斯亦自立爲郅支骨都侯單于，在東邊。
⑤光祿勳平通侯楊惲，〔功臣侯表，平通侯食邑於汝南之博陽。〕廉潔無私；然伐其行能，〔伐，矜也。行，身所行也。能，才所堪也。行，下孟翻。〕又性刻害，好發人陰伏，〔好，呼到翻。〕由是多怨於朝廷。與太僕戴長樂相失；〔樂，音洛。〕人有上書告長樂罪，長樂疑惲教人告之，亦上書告惲罪曰：“惲上書訟韓延壽，郎中丘常謂惲曰：『聞君侯訟韓馮翊，當得活乎？』惲曰：『事何容易，〔易，以豉翻。〕脛脛者未必全也！〔師古曰：脛脛，直貌也。脛，下頂翻。〕我不能自保，〔師古曰：言我尚不能自保，訟人何以得活。〕真人所謂”鼠不容穴，銜窶數”者也。』〔李奇曰：真人，正人也。如淳曰：所以不容穴，正坐銜窶數自妨，故不得入穴也。師古曰：窶數，戴盆器也。以盆盛物戴於頭者，則以窶數薦之。今賣白團餅人所用者是也。窶，音其羽翻。數，音山羽翻。〕又語長樂曰：〔語，牛倨翻。〕『正月以來，天陰不雨，此春秋所記，夏侯君所言。』”〔張晏曰：夏侯勝諫昌邑王曰：“天久陰不雨，臣下必有謀上者。“春秋無久陰不雨之異也。漢史記勝所言，故曰春秋所記，謂說春秋災異耳。師古曰：春秋有不雨事，說者因論久陰，附着之也。張晏謂漢史爲春秋，失之矣。〕事下廷尉。〔下，遐稼翻。〕廷尉定國奏惲怨望，爲訞惡言，〔於定國也。訞，與妖同。〕大逆不道。上不忍加誅，有詔皆免惲、長樂爲庶人。〔考異曰：宣紀：“十二月，楊惲坐前爲光祿勳有罪，免爲庶人。不悔過，怨望，大逆不道，要斬。“荀紀因而用之。惲傳：“惲與孫會宗書曰：『臣之得罪已三年矣。』又因日食之變，騶馬猥佐成上書告惲罪，下獄死。又楊譚稱杜延年爲御史大夫。按百官表，惲以神爵元年爲光祿勳，五年免。戴長樂亦以其年爲太僕，五年免。杜延年以五鳳三年，六月，辛酉爲御史大夫。又按蕭望之傳：“使光祿勳惲策免望之”，其事在今年八月，惲猶爲光祿勳。至四年四月，乃有日蝕之變。蓋惲以今年十二月免爲庶人，至四年乃死。宣紀誤也。〕
五鳳三年（丙寅，公元前五五年）
①春，正月，癸卯，博陽定侯丙吉薨。
班固贊曰：古之制名，必由象類，遠取諸物，近取諸身。〔易大傳有是言。〕故經謂君爲元首，臣爲股肱，〔師古曰：謂虞書益稷雲：“元首明哉，股肱良哉”也。〕明其一體相待而成也。是故臣相配，古今常道，自然之勢也。近觀漢相，高祖開基，蕭、曹爲冠；〔師古曰：名位在衆人之上也。餘謂此言其相業冠羣后耳。冠，古玩翻。〕孝宣中興，丙、魏有聲。是時黜陟有序，〔黜，降也。陟，升也。〕衆職修理，公卿多稱其位，〔稱，尺證翻。〕海內興於禮讓。覽其行事，豈虛呼哉！〔師古曰：言君明臣賢，所以致治，非徒然。〕
②二月，壬辰，黃霸爲丞相。霸材長於治民，及爲丞相，功名損於治郡。〔治，直之翻。〕時京兆尹張敞舍鶡雀飛集丞相府，〔蘇林曰：今虎賁所着鶡也。師古曰：蘇說非也。此鶡，音芬，字本作鳻，此通用耳。鳻雀大而色青，出羌中，非武賁所着也。武賁鶡者色黑，出上黨，以其鬥死不止，故用其羽飾武臣首雲，今時俗所謂鶡雞者也；音曷，非此鳻雀也。〕霸以爲神雀，議欲以聞。敞奏霸曰：“竊見丞相請與中二千石、博士雜問郡、國上計長史、守丞爲民興利除害，成大化，〔爲，於僞翻。〕條其對。有耕者讓畔，男女異路，道不拾遺，及舉孝子，貞婦者爲一輩，先上殿；〔師古曰：丞相所坐屋也。古者屋之高嚴，通呼爲殿，不必宮中也。餘據鄭玄周禮注，漢司徒府有天子以下大會殿。後漢之司徒府，則前漢之丞相府也。〕舉而不知其人數者，次之；不爲條教者在後。叩頭謝丞相，口雖不言，而心欲其爲之也。長史、守丞對時，臣敞舍有鶡雀飛止丞相府屋上，丞相以下見者數百人。邊吏多知鶡雀者，問之，皆陽不知。丞相圖議上奏〔師古曰：圖，謀也。〕曰：『臣問上計長史、守丞以興化條，〔師古曰：凡言條者，一一而疏舉之，若木條然也。〕皇天報下神爵。』後知從臣敞舍來，乃止。郡國吏竊笑丞相仁厚有知略，〔知，與智同。〕微信奇怪也。臣敞非敢毀丞相也，誠恐羣臣莫白，〔恐羣臣莫敢白其事也。〕而長史、守丞畏丞相指，歸舍法令，各爲私教，〔師古曰：舍，廢也，讀曰舍。〕務相增加，澆淳散樸，〔師古曰：不雜爲淳，以水澆之則味漓薄。樸，大質也。割之，散也。〕並行僞貌，有名亡實，〔亡，古無字通。〕傾搖解怠，〔師古曰：解，讀曰懈。〕甚者爲妖。〔妖，於驕翻。〕假令京師先行讓畔、異路、道不拾遺，其實亡益廉貪、貞淫之行，〔亡，古無字通。行，下孟翻。〕而以僞先天下，〔先，悉薦翻。〕固未可也。即諸侯先行之，僞聲軼於京師，〔師古曰：軼，過也，音逸。〕非細事也。漢家承敝通變，造起律令，所以勸善禁奸，條貫詳備，不可復加。〔復，扶又翻。〕宜令貴臣明飭長史、守丞，〔師古曰：飭，讀與敕同。〕歸告二千石，舉三老、孝弟、力田、孝廉、廉吏，務得其人，郡事皆以法令爲【章：甲十五行本無”爲”字；乙十一行本同；孔本同。】檢式，〔師古曰：檢，局也，音居儉翻。〕毋得擅爲條教；敢挾詐僞以奸名譽者，必先受戮，〔師古曰：奸，求也，音幹。〕以正明好惡。”〔好，呼到翻。惡，烏路翻。〕天子嘉納敞言，召上計吏，使侍中臨飭，如敞指意。霸甚慚。
又，樂陵侯史高以外屬舊恩侍中，貴重，〔樂陵縣，屬平原郡。師古曰：樂，音來各翻。史高者，帝祖母史良娣兄恭之長子。〕霸薦高可太尉。天子使尚書召問霸：“太尉官罷久矣。〔尚書，屬少府。成帝建始四年，增置爲五員。自文帝罷太尉官，至景帝以周亞夫爲太尉，尋罷。至武帝，以田蚡爲太尉；罷後，不復除授。〕夫宣明教化，通達幽隱，使獄無冤刑，邑無盜賊，君之職也。將相之官，朕之任焉。〔師古曰：言欲拜將相，自在朕也。〕侍中、樂陵侯高，帷幄近臣，朕之所自親，〔師古曰：言具知其材質。〕君何越職而舉之？”〔丞相職，總百官，進賢退不肖。霸薦史高，以爲所薦非其人可也，以爲越職則非也。蓋自武帝以來，丞相之失其職也久矣。〕尚書令受丞相對，〔後漢志：尚書令，承秦所置。武帝用宦者更爲中書謁者令。成帝用士人，復故，掌凡選署及奏下尚書曹文書衆事。帝既使尚書召問霸，故使尚書令受其對也。尚書令、中書令，沈約以爲兩官。注已見前。〕霸免冠謝罪，數日，乃決，〔師古曰：乃得免罪也。〕自是後不敢復有所請。〔復，扶又翻。〕然自漢興，言治民吏，以霸爲首。〔治，直之翻。〕
③三月，上幸河東，祠后土。減天下口錢；〔如淳曰：漢儀注：民年七歲至十四出口賦錢，人二十三：二十錢以食天子；其三錢者，武帝加口錢以補車騎馬。〕赦天下【章：甲十五行本無”天下”二字；乙十一行本同；孔本同。】殊死以下。
④六月，辛酉，以西河太守杜延年爲御史大夫。〔考異曰：荀紀作”辛巳”，百官表作”辛西”。按長曆，此月丙午朔，無辛巳。〕
⑤置西河、北地屬國以處匈奴降者。〔處，昌呂翻。〕
⑥廣陵厲王胥使巫李女須祝詛上，求爲天子。〔師古曰：女須者，巫之名也。祝，職救翻。詛，莊助翻。〕事覺，藥殺巫及宮人二十餘人以絕口。公卿請誅胥。
五鳳四年（丁卯，公元前五四年）
①春，胥自殺。
②匈奴單于稱臣，遣弟右【章：甲十五行本無”右”字；乙十一行本同；孔本同。】谷蠡王入侍。〔考異曰：按匈奴傳：“呼韓邪稱臣，即遺銖婁渠堂入侍，“事在明年。時匈奴有三單于，不知此單于爲誰也。餘按通鑑據班紀而書此事，又參考匈奴傳以明其異。〕以邊塞亡寇，〔亡，古無字通。〕減戍卒什二。
③大司農中丞耿壽昌奏言：“歲數豐穰，谷賤，農人少利。〔時谷石五錢，所謂穀賤傷農者。數，所角翻。少，詩沼翻。〕故事：歲漕關東谷四百萬斛以給京師，用卒六萬人。直糴三輔、弘農、河東、上黨、太原郡谷，足供京師，可以省關東漕卒過半。“上從其計。壽昌又白：“令邊郡皆築倉，以谷賤增其賈而糴，【章：甲十五行本”糴”下有”以利農”三字；乙十一行本同；孔本同；張校同；退齋校同。】谷貴時減賈而糶，〔賈，讀曰價。〕名曰常平倉。”〔常平倉始此。〕民便之。上乃下詔賜壽昌爵關內侯。
④夏，四月，辛丑朔，日有食之。
⑤楊惲既失爵位，家居治產業，以財自娛。其友人安定太守西河孫會宗與惲書，諫戒之，爲言”大臣廢退，當闔門惶懼，爲可憐之意；〔師古曰：闔，閉也。爲，於僞翻。〕不當治產業，通賓客，有稱譽。”〔治，直之翻。〕惲，宰相子，〔惲，宰相楊敞之子也。〕有材能，少顯朝廷，〔少，詩照翻。〕一朝以闇昧語言見廢，〔暗，與暗同。〕內懷不服，報會宗書曰：“竊自思念，過已大矣，行已虧矣，〔行，下孟翻。〕常爲農夫以沒世矣，是故身率妻子，戮力耕桑，不意當複用此爲譏議也！〔復，扶又翻。〕夫人情所不能止者，聖人弗禁；故君、父至尊、親，送其終也，有時而既。〔師古曰：君至尊，父至親。張晏曰：喪不過三年；臣見放逐，降居三月復初。師古曰：既，已也。原父曰：惲但云送終三年，本不及放逐三月也。餘謂惲之此言，實因廢棄而有怨望之意。〕臣之得罪，已三年矣，田家作苦，歲時伏臘，〔作苦，謂耕作勞苦也。史記：秦作伏祠，改蠟曰臘。釋名曰：伏者，金氣伏藏之日也。金畏火，故三伏皆庚日。歷忌曰：四時代謝，皆以相生。至於立秋，以金代火。金畏火，故庚日必伏。毛晃曰：夏有三伏，冬有臘，故稱歲時伏臘。〕烹羊，炮羔，〔師古曰：炮羔，炙肉也，即今所謂爊也。餘按羊子曰羔，未離乳者也；其肉嫩美。炮，音步交翻。〕斗酒自勞，〔勞，音來到翻。〕酒後耳熱，仰天拊缶而呼烏烏，〔應劭曰：缶，瓦器也；秦人擊之節歌。師古曰：缶，即今之盆類也。李斯上秦王書雲：“擊甕，叩缶，彈箏，搏髀而歌呼烏烏快耳者，真秦聲也。“是關中舊有此曲。〕其詩曰：『田彼南山，蕪穢不治；種一頃豆，落而爲萁。〔治裏曰田，音堂練翻。詩云：無田甫田。張晏曰：山高而在陽，人君之象也。蕪穢不治，言朝廷之荒亂也。一頃，百畝；以喻百官也。言豆貞實之物，當在囷倉，零落在野，喻己見放棄也。萁，曲而不直，言朝臣皆諂諛也。師古曰：萁，豆莖也，音基。治，直之翻。〕人生行樂耳，〔樂，音洛。〕須富貴何時！』〔師古曰：須，待也。〕誠荒淫無度，不知其不可也。”〔師古曰：自謂爲可也。〕又惲兄子安平侯譚〔惲兄忠，襲父敞爵。安平侯忠卒，譚嗣。〕謂惲曰：“侯罪薄，又有功，〔謂惲有發霍氏謀反之功也。〕且複用！”〔復，扶又翻。〕惲曰：“有功何益！縣官不足爲盡力。”〔爲，於僞翻。〕譚曰：“縣官實然。蓋司隸、韓馮翊皆盡力吏也，俱坐事誅。”〔蓋司隸事見上卷神爵二年。韓馮翊事見上元年。蓋，古盍翻。〕會有日食之變，騶馬猥佐成上書告”惲驕奢，不悔過。〔如淳曰：騶馬，以給騶使乘之；佐，主猥馬吏也，有史有佐，名成也。〕日食之咎，此人所致。“章下廷尉，按驗，得所多會宗書，帝見而惡之。〔下，遐稼翻。予，讀曰與。惡，烏路翻。〕廷尉當惲大逆無道，要斬；〔師古曰：當，謂處斷其罪。要，與腰同。〕妻子徙酒泉郡；譚坐免爲庶人，諸在位與惲厚善者，未央衛尉韋玄成及孫會宗等，皆免官。
臣光曰：以孝宣之明，魏相、丙吉爲丞相，於定國爲廷尉，而趙、蓋、韓、楊之死皆不厭衆心，〔厭，於贍翻，滿也。〕【章：甲十五行本”心”下有”惜哉”二字；乙十一行本同；孔本同；張校同；退齋校同。】其爲善政之累大矣！〔累，力瑞翻。〕周官司寇之法，有議賢、議能，〔周官：小司寇之職，以八辟麗邦法，附刑罰，三曰議賢之闢，四曰議能之闢。鄭玄注曰：賢，謂有德行者。能，謂有道藝者。鄭衆曰：若今時廉吏有罪先請，是也。〕若廣漢、延壽之治民，可不謂能乎！〔治，直之翻。〕寬饒、惲之剛直，可不謂賢乎！然則雖有死罪，猶將宥之，況罪不足以死乎！揚子以韓馮翊之愬蕭爲臣之自失。〔揚子：或問臣之自失，曰：韓馮翊之愬蕭，趙京兆之犯魏。〕夫所以使延壽犯上者，望之激之也。上不之察，而延壽獨蒙其辜，不亦甚哉！
⑥匈奴閏振單于率其衆東擊郅支單于。郅支與戰，殺之，並其兵；遂進攻呼韓邪。呼韓邪兵敗走，郅支都單于庭。〔郅支忘呼韓邪樹立之恩，以兄弟而尋干戈，爲漢所誅，宜矣。〕
甘露元年（戊辰、前五三年）〔以甘露降紀元。說文：露，潤澤也。五經通義：和氣津凝爲露也。蔡邕月令曰：露者，陰之液也。〕
①春，正月，行幸甘泉，郊泰畤。
②楊惲之誅也，公卿奏京兆尹張敞，惲之黨友，不宜處位。〔處，昌呂翻。〕上惜敞材，獨寢其奏，不下。〔師古曰：天子惜敞，故留所奏事不出。下，遐稼翻。〕敝使掾絮舜有所案驗，〔李奇曰：絮，音挐。師古曰：絮，姓也，音女居翻，又音人餘翻。舜，其名。〕舜私歸其家曰：“五日京兆耳，〔舜以敝被奏當免，在位不久也。〕安能復案事！”〔復，扶又翻。〕敞聞舜語，即部吏收舜繫獄，晝夜驗治，竟致其死事。〔罪不至死，而以事致之，所謂文致也。治，直之翻。〕舜當出死，敞使主簿持教告舜曰：“五日京兆竟何如？冬月已盡，延命乎？”〔主簿，處郡合下，主文簿，因以名官。師古曰：言汝不欲望延汝命乎！〕乃棄舜市。會立春，行冤獄使者出，〔行，下孟翻。〕舜家載屍並編敞教，〔師古曰：編，聯也；聯之於章前也。〕自信使者。使者奏敞賊殺不辜。上欲令敞得自便，〔師古曰：從輕法以免也。〕即先下敞前坐楊惲奏，免爲庶人。〔下，遐稼翻。〕敞詣闕上印綬，〔上，時掌翻。〕便從闕下亡命。〔此即令之得自便也。師古曰：亡命，不還其本縣邑也。賢曰：命，名也。謂脫其名籍而逃亡。〕數月，京師吏民解弛，〔師古曰：弛，放也。解，讀曰懈，或如字。〕枹鼓數起，〔盜賊多也。枹，音膚。數，所角翻；下同。〕而冀州部中有大賊，天子思敞功效，使使者即家在所召敞。〔師古曰：就其所居處而召之。〕敞身被重劾，〔師古曰：謂前有賊殺不辜之事。劾，戶概翻；下同。〕及使者至，妻子家室皆泣【章：甲十五行本”泣”下有”惶懼”二字；乙十一行本同；孔本同；張校同；退齋校同。】而敞獨笑曰：“吾身亡命爲民，郡吏當就捕。今使者來，此天子欲用我也。“裝隨使者，〔治行裝而隨使者也。〕詣公車上書曰：“臣前幸得備位列卿，待罪京兆，〔西都之制，爲三輔者列於九卿。待罪者，謙言也。謂身居其官而於稱職，則將有瘝曠之罪，故謂居職爲待罪。西都之臣率有是言。〕坐殺掾絮舜。舜本臣敞素所厚吏，數蒙恩貸；〔師古曰：貸，音土帶翻。宥罪有貸。〕以臣有章劾當免，受記考事，〔師古曰：記，書也；若今之州縣爲符教也。〕便歸臥家，謂臣五日京兆。背恩忘義，〔背，蒲妹翻。〕傷薄俗化。臣竊以舜無狀，枉法以誅之。臣敞賊殺不辜，鞠獄故不直，雖伏明法，死無所恨！“天子引見敞，〔見，賢遍翻。〕拜爲冀州刺史。〔冀州部魏郡、鉅鹿、常山、清河等郡；廣平、真定、中山、信都、河間等國。考異曰：荀紀載於五鳳二年，因楊惲事，並致此誤也。百官表：“敞以神爵元年爲京兆尹，八年免。“敞傳雲：“爲京兆九歲免。”〕敞到部，盜賊屏跡。〔屏，必郢翻。〕
③皇太子柔仁好儒，見上所用多文法吏，以刑繩下，常【章：甲十五行本”常”作”嘗”；乙十一行本同。】侍燕從容:“陛下持刑太深，宜用儒生。”〔好，呼到翻；下同。從，千容翻。〕帝作色曰：〔師古曰：作，動也。意怒故動色。〕“漢家自有制度，本以霸王道雜之；柰何純任德教，用周政乎！〔師古曰：姬周之政。〕且俗儒不達時宜，〔風俗通曰：儒者，區也，言其區別古今。居則翫聖哲之辭，動則行典籍之道，稽先王之制，立當時之事，此通儒也。若能納而不能出，能言而不能行，講誦而已，無能往來，此俗儒也。〕好是古非今，使人眩於名實，〔師古曰：眩，亂視也，音胡眄翻。〕不知所守，何足委任！“乃嘆曰：“亂我家者太子也！”
臣光曰：王霸無異道。昔三代之隆，禮樂、征伐自天子出，則謂之王。天子微弱不能治諸侯，諸侯有能率其與同討不庭以尊王室者，則謂之霸。〔庭，直也。不庭，不直也。一說以諸侯不朝爲不庭。治，直之翻。〕其所以行之也，皆本仁祖義，任賢使能，賞善罰惡，禁暴誅亂；顧名位有尊卑，德澤有深淺，功業有鉅細，政令有廣狹耳，非若白黑、甘苦之相反也。漢之所以不能復三代之治者，由人主之不爲，非先王之道不可復行於後世也。〔復，扶又翻。〕夫儒有君子，有小人。〔論語：孔子謂子夏曰：汝爲君子儒，毋爲小人儒。謝顯道爲之說曰：志於義則大，是以謂之君子；忘於利則小，是以謂之小人。〕彼俗儒者，誠不足與爲治也，〔治，直吏翻；下同。〕獨不可求真儒而用之乎！稷、契、皋陶、伯益、伊尹、周公、孔子，皆大儒也，〔契，息列翻。陶，音遙。〕使漢得而用之，功烈豈若是而止邪！孝宣謂太子懦而不立，暗於治體，必亂我家，則可矣；乃曰王道不可行，儒者不可用，豈不過哉！非【章：甲十五行本”過”下有”甚矣”二字；乙十一行本同；孔本同。甲十五行本”非”上有”殆”字；乙十一行本同；孔本同。】所以訓示子孫，垂法將來者也。
④淮陽憲王好法律，〔淮陽王欽，上次子也。好，呼到翻。〕聰達有材；王母張倢伃尤幸。〔倢伃，音接予。〕上由是疏太子而愛淮陽憲王，數嗟嘆憲王曰：“真我子也！“常有意欲立憲王，然用太子起於微細，上少依倚許氏，〔疏，讀曰疎。數，所角翻。少，詩照翻。依倚許氏事見二十四卷昭帝元平元年。〕及即位而許後以殺死，〔事見二十四卷本始三年。〕故弗忍也。久之，上拜韋玄成爲淮陽中尉，以玄成嘗讓爵於兄，〔事見二十五卷元康四年。〕欲以感諭憲王；由是太子遂安。
⑤匈奴呼韓邪單于之敗也，左伊秩訾王爲呼韓邪計，〔師古曰：訾，音子移翻。〕勸令稱臣入朝事漢，從漢求助，如此，匈奴乃定。呼韓邪問諸大臣，皆曰：“不可。匈奴之俗，本上氣力而下服役，〔師古曰：以服役於人爲下。〕以馬上戰鬥 爲國，故有威名於百蠻。戰死，壯士所有也。〔師古曰：言人皆有此事耳。餘謂壯士健鬭則戰死，乃本分必有之事。〕今兄弟爭國，不在兄則在弟，〔郅支，兄也。呼韓邪，弟也。〕雖死猶有威名，子孫常長諸國。〔師古曰：爲諸國之長帥也。長，知兩翻；下同。〕漢雖強，猶不能兼併匈奴；柰何亂先古之制，臣事於漢，卑辱先單于，〔師古曰：言忝辱之，更令卑下也。餘謂此言先單于與漢爭爲長雄，而今單于臣事之，是卑辱先單于於地下也。〕爲諸國所笑！雖如是而安，何以復長百蠻！”〔復，扶又翻。〕左伊秩訾曰：“不然，強弱有時。今漢方盛，烏孫城郭諸國皆爲臣妾。自且鞮侯單于以來，匈奴日削，不能取復，〔且鞮侯單于，呼韓邪之曾祖也。復，報也。且，子餘翻。〕雖屈強於此，〔師古曰：屈，音其勿翻。〕未嘗一日安也。今事漢則安存，不事則危亡，計何以過此！“諸大人相難久之。〔難，乃旦翻。〕呼韓邪從其計，〔從左伊秩訾王之計也。〕引衆南近塞，〔近，其靳翻。〕遣子右賢王銖婁渠堂入侍。〔師古曰：銖，音殊。婁，音力於翻。〕郅支單于亦遣子右大將駒於利受入侍。
⑥二月，丁巳，樂成敬侯許延壽薨。〔恩澤侯表，樂成侯食邑於南陽之平氏。〕
⑦夏，四月，黃龍見新豐。〔見，賢遍翻。〕
⑧丙申，太上皇廟火；甲辰，孝文廟火；上素服五日。
⑨烏孫狂王復尚楚主解憂，〔復，扶又翻。〕生一男鴟靡，不與主和；又暴惡失衆。漢使衛司馬魏和意、副侯任昌至烏孫。〔侯，衛侯也；爲和意之副。任，音壬。〕公主言：“狂王爲烏孫所患苦，易誅也。”〔易，以豉翻。〕遂謀置酒，使士拔劍擊之。劍旁下，〔師古曰：不正下也。〕狂王傷，上馬馳去。其子細沈瘦會兵圍和意、昌及公主於赤谷城；〔師古曰：瘦，音搜。赤谷城，烏孫國都，去長安八千九百里。〕數月，都護鄭吉發諸國兵救之，乃解去。漢遣中郎將張遵持醫藥治狂王，賜金帛；〔治，直之翻。〕因收和意、昌系瑣，〔系瑣，即今雲鎖索也。〕從尉犁檻車至長安，斬之。
初，肥王翁歸靡胡婦子烏就屠，狂王傷時，驚，與諸翎侯俱去，居北山中，〔其山在烏孫之北也。翎，與翕同，音許及翻。〕揚言母家匈奴兵來，故衆歸之；後遂襲殺狂王，自立爲昆彌。是歲，漢遣破羌將軍辛武賢將兵萬五千人至敦煌，通渠積穀，欲以討之。〔時立表穿渠於卑鞮侯井以西。孟康曰：大井六，通渠也。下流湧出在白龍堆東土山下。敦，徒門翻。〕
初，楚主侍者馮嫽，〔師古曰：嫽，音了。嫽者，慧也，故以爲名。〕能史書，〔史，吏也。猶言吏書也。〕習事，〔內習漢事，外習西域諸國事也。〕嘗持漢節爲公主使，〔使，疏吏翻。〕城郭諸國敬信之，號曰馮夫人，爲烏孫右大將妻。〔烏孫國官，相大祿之下有左、右大將二人，蓋貴入也。〕右大將與烏就屠相愛，都護鄭吉使馮夫人說烏就屠，〔說，輸芮翻。〕以漢兵方出，必見滅，不如降。烏就屠恐，曰：“願得小號以自處！”〔處，昌呂翻。〕帝徵馮夫人，自問狀；〔即此事與數詔問趙充國事參而觀之，通鑑所紀一千三百餘年間，明審之君，一人而已。〕遣謁者竺次、期門甘延壽爲副，送馮夫人。馮夫人錦車持節，〔應劭曰：錦車，以錦衣車也。〕詔烏就屠詣長羅侯赤谷城，立元貴靡爲大昆彌，〔元貴靡，肥王翁歸靡嫡長男，楚主解憂所生也。事始上卷神爵二年。〕烏就屠爲小昆彌，皆賜印綬。破羌將軍不出塞，還。後烏孫屠不盡歸翎侯人【章：甲十五行本”歸”下有”諸”字；“人”作”民”；乙十一行本同；孔本同。】衆，漢復遣長羅侯將三校屯赤谷，因爲分別【章：甲十五行本”別”下有”其”字；乙十一行本同；孔本同。】人民地界，〔復，扶又翻。校，戶教翻。別，彼列翻。〕大昆彌戶六萬餘，小昆彌戶四萬餘；然衆心皆附小昆彌。〔爲漢以兩昆彌憂勞張本。〕
甘露二年（己巳，公元前五二年）
①春，正月，立皇子囂爲定陶王。〔考異曰：諸侯王表，“十月乙亥立，“今據宣紀。〕
②詔赦天下，減民算三十。〔師古曰：一算減錢三十也。漢律，人出一算，算百二十錢。〕
③珠厓郡反。夏，四月，遣護軍都尉張祿將兵擊之。〔百官表：護軍都尉，秦官；武帝元狩四年屬大司馬。〕
④杜延年以老病免。五月，己丑，廷尉於定國爲御史大夫。
⑤秋，七【章：甲十五行本”七”作”九”；乙十一行本同；孔本同；退齋校同。】月，立皇子宇爲東平王。
⑥冬，十二月，上行幸萯陽宮、屬玉觀。〔應劭曰：萯陽宮在鄠，秦文王所起。伏儼曰：在扶風。李斐曰：萯，音倍。師古曰：應說、李音是也。服虔曰：屬玉觀，以玉飾，因名焉，在扶風。李奇曰：屬玉，音鷟鸑。其上有此鳥，因以爲名。晉灼曰：屬玉，水鳥，似〈交鳥〉〈青鳥〉，以名觀也。師古曰：晉說是也。屬，音之慾翻。觀，工玩翻。〕
⑦是歲，營平壯武侯趙充國薨。〔恩澤侯表：營平侯，食邑於濟南。夫以趙充國之賢之功，而班史列之恩澤侯者，以其初封以定策功也。如衛青、霍去病本以破匈奴功封，而班史亦列於恩澤侯，以其由衛思後戚屬得進也。班史書法，猶有古史官典刑，後之爲史者不復知此矣。〕先是，充國以老乞骸骨，賜安車、駟馬、黃金，罷就弟。〔先，悉薦翻。弟，與第同。〕朝廷每有四夷大議，常與參兵謀、〔師古曰：與讀曰豫。〕問籌策焉。
⑧匈奴呼韓邪單于款五原塞，〔師古曰：款，叩也。按班志，漢五原郡即秦九原郡，治稒陽；別有五原縣。宋白曰：漢五原故城，在今勝州榆林縣界。〕願奉國珍，朝三年正月。〔師古曰：欲於甘露三年正月行朝禮。朝，直遙翻。〕詔有司議其儀。丞相、御史曰：“聖王之制，先京師而後諸夏，先諸夏而後夷狄。匈奴單于朝賀，其禮儀宜如諸侯王，位次在下。”〔此議猶依傍成周盛時朝諸侯之制。先、後，皆去聲。〕太子太傅蕭望之以爲：“單于非正朔所加，〔言班歷所不及也。〕故稱敵國，宜待以不臣之禮，位在諸侯王上。外夷稽首稱藩，中國讓而不臣，此則羈縻之誼，謙亨之福也。〔望之此議，取春秋傳王者不治夷狄之意。馬絡曰羈，牛靷曰縻。言其在荒服，待之若馬牛然，取羈縻不絕而已。師古曰：易謙卦之辭曰：謙，亨，天道下濟而光明，地道卑而上行。言謙之爲德，無所不通也。亨，火庚翻。〕書曰：『戎狄荒服』，〔師古曰：逸書也。餘謂此語，或者伏生之書有之，今國語猶載此言。〕言其來服荒忽亡常。〔亡，古無字通。〕如使匈奴後嗣卒有鳥竄鼠伏，闕於朝享，〔朝，朝見也。享，供時享也。享，獻也。古者諸侯見於天子，必以所貢助祭於廟。孝經所謂”四海之內，各以其職來祭”者也。卒，讀曰猝；師古子恤翻。〕不爲畔臣，〔師古曰：卒，終也。謂本以客禮待之；若後不來，非叛臣。〕萬世之長策也。“天子採之，下詔曰：“匈奴單于稱北蕃，朝正朔。〔謂朝明年正月朔也。〕朕之不德，不能弘覆。〔覆，敷救翻。〕其以客禮待之，令單于位在諸侯王上，贊謁稱臣而不名。”
荀悅論曰：春秋之義，王者無外，欲一於天下也。〔春秋之義，王者無外，故天王有入無出，大夫出不言奔，欲一乎天下也。〕戎狄道里遼遠，人跡介絕，故正朔不及，禮教不加，非尊之也，其勢然也。詩云：“自彼氐、羌，莫敢不來王。”〔商頌殷武之詩也。〕故要、荒之君必奉王貢；若不供職，則有辭讓號令加焉，〔國語：祭公謀父曰：“蠻夷要服，戎狄荒服。要服者貢，荒服者王。有不貢則脩名，有不王則修德。於是讓不貢，告不王。於是有威讓之令，有文告之辭。“要，一遙翻。〕非敵國之謂也。望之慾待以不臣之禮，加之王公之上，僭度失序，以亂天常，非禮也！若以權時之宜，則異論矣。
⑨詔遣車騎都尉韓昌迎單于，發所過七郡二千騎爲陳道上。〔按漢書”郡”下又有”郡”字。師古注曰：所過之郡，每爲發兵陳列於道，以爲寵衛也。七郡，謂過五原、朔方，西河、上郡、北地、馮翊而後至長安也。爲，於僞翻。〕
甘露三年（庚午，公元前五一年）
①春，正月，上行幸甘泉，郊泰畤。
②匈奴呼韓邪單于來朝，贊謁稱藩臣而不名；賜以冠帶、衣裳，黃金璽、盭綬，〔白虎通：衣者，隱也；裳者，障也；所以隱形自障蔽也。璽，斯氏翻。綬，音受。師古曰：盭，古戾字。戾，草名也。以戾染綬，亦諸侯王之制也。〕玉具劍、佩刀，弓一張，矢四發，〔孟康曰：玉具劍，摽首、鐔、衛盡用玉爲之也。師古曰：鐔，劍口旁橫出者也。衛，劍鼻也。鐔，音淫。“衛”字本作”彘”，其音同耳。服虔曰：發，十二矢也。韋昭曰：射禮，三而止，每射四矢，故以十二爲一發也。師古曰：發，猶今言箭一放、兩放也。今則以一矢爲一放也。〕棨戟十，〔師古曰：棨，有衣之戟也。棨，音啓。〕安車一乘，鞍勒一具，〔師古曰：勒，馬轡也。〕馬十五匹，黃金二十斤，錢二十萬，衣被七十七襲，〔師古曰：一稱爲一襲，猶今人之言一副衣服也。〕錦繡、綺縠、八千匹，絮六千斤。禮畢，使使者道單于先行宿長平。〔師古曰：道，讀曰導，導引也。如淳曰：長平，阪名也，在池陽南。上原之阪有長平觀，去長安五十里。師古曰：涇水之南原，即今所謂睚城阪也。〕上自甘泉宿池陽宮。〔池陽縣屬左馮翊，有離宮在焉。賢曰：池陽縣故城，在今涇陽縣西北。〕上登長平阪，詔單于毋謁，〔師古曰：不令拜也。〕其左右當戶【章：甲十五行本”戶”下有”羣臣”二字；乙十一行本同；孔本同。】皆得列觀，及諸蠻夷君長、王、侯數萬，鹹迎於渭橋下，夾道陳。〔陳，如字，陳列也，又塗也。〕上登渭橋，鹹稱萬歲。單于就邸長安。置酒建章宮，饗賜單于，觀以珍寶。〔師古曰：觀，示也。觀，古玩翻。〕二月，遣單于歸國。單于自請”願留居幕南光祿塞下；〔師古曰：徐自爲所築者也。餘按武帝遣光祿徐自爲出五原塞，築亭障列城後，人因謂之光祿塞。〕有急，保漢受降城。”〔恐郅支來攻，故請有急入城自保。〕漢遣長樂衛尉、高昌侯董忠、〔功臣表，高昌侯食邑於千乘。樂，音洛。〕騎都尉韓昌將騎萬六千，又發邊郡士馬以千數，送單于出朔方雞鹿塞。〔師古曰：雞鹿塞車，在朔方寙渾縣之西北。〕詔忠等留衛單于，助誅不服，又轉邊穀米糒，〔師古曰：糒，乾飯也，音備。〕前後三萬四千斛，給贍其食。先是，自烏孫以西至安息諸國近匈奴者，皆畏匈奴而輕漢；〔先，悉薦翻。近，其靳翻。〕及呼韓邪【章：甲十五行本”邪”下有”單于”二字；乙十一行本同；孔本同。】朝漢後，鹹尊漢矣。
上以戎狄賓服，思股肱之美，乃圖畫其人於麒麟閣，〔麒麟閣，在未央宮中。張晏曰：武帝獲麒麟時作此閣，圖畫其像於閣，遂以爲名。師古曰：漢宮閣疏雲：蕭何造。畫，古畫字通。〕法其容貌，署其官爵、姓名；〔師古曰：署，表也，題也。〕唯霍光不名，曰”大司馬、大將軍、博陸侯，姓霍氏，“其次張安世，韓增、趙充國、魏相、丙吉、杜延年、劉德、梁丘賀、蕭望之、蘇武，凡十一人，〔圖畫功臣自此始。觀麟閣股肱之次，魏、丙列於霍、張、韓、趙之下，則知漢之丞相在中朝諸將軍之後矣。梁丘，姓也。左傳，齊有梁丘據。〕皆有功德，知名當世，是以表而揚之，明着中興輔佐，列於方叔、召虎、仲山甫焉。〔師古曰：三人皆周宣王之臣，有文、武之功，佐宣王中興者也。言宣帝亦重興漢室，而霍光等併爲名臣，皆比於方叔之屬。召，讀曰邵。〕
③鳳皇集新蔡。〔新蔡縣，屬汝南郡；春秋蔡平侯自蔡徙此，因名。〕
④三月，己巳，建成安侯黃霸薨。〔恩澤侯表，建成侯食邑於沛。〕五月，甲午，於定國爲丞相，封西平侯。〔恩澤侯表，西平侯食邑於臨淮。〕太僕沛郡陳萬年爲御史大夫。
⑤詔諸儒講五經同異，蕭望之等平奏其議，上親稱制臨決焉。乃立梁丘易、大小夏侯尚書、穀梁春秋博士。〔梁丘，賀；大夏侯，勝；小夏侯，建；穀梁，赤。〕
⑥烏孫大昆彌元貴靡及鴟靡皆病死。公主上書言：“年老土思，〔土思者，懷故鄉也。〕願得歸骸骨，葬漢地！“天子閔而迎之。冬，至京師，待之一如公主之制。〔楚主本以宗室女嫁烏孫，今待之如公主之制，儀比皇女。〕後二歲卒。
元貴靡子星靡代爲大昆彌，弱。〔師古曰：言其尚幼小。〕馮夫人上書：“願使烏孫，鎮撫星靡。“漢遣之。〔使，疏吏翻。〕都護【章：甲十五行本”護”下有”韓宣”二字，乙十一行本同；孔本同；張校同；退齋校同。】奏烏孫大吏大祿、大監皆可賜以金印紫綬，以尊輔大昆彌。〔初，烏孫王昆莫中子大祿強善，將總萬餘騎，後遂以爲官名。又其國官有大監二人。漢列侯金印紫綬，今特賜之。〕漢許之。其後段會宗爲都護，乃招還亡叛，安定之。星靡死，子雌慄靡代立。
⑦皇太子所幸司馬良娣，病，且死，謂太子曰：“妾死非天命，乃諸娣妾、良人更祝詛殺我。”〔漢嬪御之秩，良人視八百石，爵比左庶長。師古曰：更，音工衡翻。祝，職救翻。詛，莊助翻。〕太子以爲然。及死，太子悲恚發病，〔恚，於避翻。〕忽忽不樂。〔樂，音洛。〕帝乃令皇后擇後宮家人子可以娛侍太子者，得元城王政君，〔元城縣，屬魏郡。應劭曰：魏武侯公子元食邑於此，因而遂氏焉。〕送太子宮。政君，故繡衣御史賀之孫女也，〔王賀事見二十一卷武帝天漢二年。〕見於丙殿；〔殿，蓋以甲、乙、丙、丁爲次，因名。見，賢遍翻。〕壹幸，有身。是歲，生成帝於甲館畫堂，〔應劭曰：甲觀，在太子宮甲地，主用乳生也。畫堂，畫九子母。如淳曰：畫堂，堂名。甲觀，觀名。三輔黃圖雲：太子宮有甲觀。師古曰：甲者，甲、乙、丙、丁之次也。元后傳：見於丙殿，此其例也。而應氏以爲在宮在甲地，謬矣。畫堂，但畫飾耳，豈必九子母乎！霍光止畫室中，是則宮殿中通有彩畫之飾。〕爲世適皇孫。帝愛之，自名曰驁，字大孫，常置左右。〔適，讀曰嫡。嫡，正出也。曰世適者，謂正統繼世之重也。政君之入太子宮，亦姬侍耳，以子貴，遂爲正妃。驁，五到翻。大，讀曰太。爲王氏竊漢張。〕
甘露四年（辛未，公元前五零年）
①夏，廣川王海陽坐禽獸行，賊殺不辜廢，徙房陵。〔地節四年，立廣川王文。海陽，文之子也。內亂爲禽獸行。行，下孟翻。考異曰：諸侯表作”汝陽”，宣紀、景十三王傳作”海陽”，今從之。〕
②冬，十月，【章：甲十五行本”月”下有”丁卯”二字；乙十一行本同；孔本同；張校同。】未央宮宣室閣火。
③是歲，徙定陶王囂爲楚王。
④匈奴呼韓邪、郅支兩單于俱遣使朝獻，漢待呼韓邪使有加焉。
黃龍元年（壬申，公元前四九年）
①春，正月，上行幸甘泉，郊泰畤。
②匈奴呼韓邪單于來朝；二月，歸國。始，郅支單于以爲呼韓邪兵弱，降漢，不能後自還，〔復，扶又翻。〕即引其衆西，欲攻定右地。又屠耆單于小弟本侍呼韓邪，亦亡之右地，收兩兄餘兵，〔兩兄，屠耆、閏振也。〕得數千人，自立爲伊利目單于；〔“目”，漢書作”自”。〕道逢郅支，合戰，郅支殺之，並其兵五萬餘人。郅支聞漢出兵谷助呼韓邪，即遂留居右地；自度力不能定匈奴，〔度，徒洛翻。〕乃益西，近烏孫，〔近，其靳翻。〕欲其【章：甲十五行本”其”作”與”；乙十一行本同；張校同。】併力，遣使見小昆彌烏就屠。烏就屠殺其使，發八千騎迎郅支。郅支覺其謀，勒兵逢擊烏孫，破之；〔師古曰：以兵逆之，相逢即擊，故云逢擊。〕因北擊烏揭、堅昆、丁令，並三國。〔揭，音丘例翻。〕數遣兵擊烏孫，常勝之。〔數，所角翻。〕堅昆東去單于庭七千裏，南至【章：甲十五行本”至” 作”去”；乙十一行本同；孔本同。】車師五千裏，郅支留都之。
③三月，有星孛於王良、閣道，〔營室曰離宮。閣道，漢中四星，曰天駟；旁一星曰王良。又紫宮後十七星，絕漢，抵營室，曰閣道。孛，蒲內翻。〕入紫微□【章：甲十五行本”□“作”宮”；乙十一行本同；孔本同。】
④帝寢疾，選大臣可屬者，〔屬，之慾翻。〕引外屬侍中樂陵侯史高、〔屬，讀如本字。外屬，猶言外戚也。〕太子太傅蕭望之、少傅周堪至禁中，拜高爲大司馬、車騎將軍，望之爲前將軍、光祿勳，堪爲光祿大夫，皆受遺詔輔政，領尚書事。〔漢尚書職典樞機，凡諸曹文書衆事皆由之。自是之後，凡受遺輔政皆領尚書事，至東都曰錄尚書事。〕冬，十二月，甲戌，帝崩於未央宮。〔臣瓚曰：帝年十八即位；即位二十五年，壽四十三。〕
班固贊曰：孝宣之治，信賞必罰，〔師古曰：有功必賞，有罪必罰。治，直吏翻。〕綜覈名實。政事、文學、法理之士，鹹精其能。至於技巧、工匠、器械，自元、成間鮮能及之。〔師古曰：械者，器之總名也。一曰：有盛爲械，無盛爲器。鮮，少也；言少有能及之者。技，渠綺翻。鮮，息淺翻。〕亦足以知吏稱其職，民安其業也。〔稱，尺證翻。〕遭值匈奴乖亂，推亡固存，〔李奇曰：推亡者，若紂爲無道，天下苦之，有滅亡之形，周武遂推而弊之。固存，譬如鄰國以道蒞民，上下一心，勢必能存，因就而堅固之。今匈奴內自紛爭，宣帝能朝呼韓邪而固存之；走郅支使遠遁，是謂推亡也。師古曰：尚書介虺之誥曰：推亡固存，邦乃其昌。言有亡道者則推而滅之，有存道者則輔而固之，王者如此，國乃昌盛。故此贊引之。推，吐雷翻。〕信威北夷，〔師古曰：信，讀曰申，古字通用。一說：恩信及威，並着北夷。餘謂前音是。〕單于慕義，稽首稱藩。功光祖宗，業垂後嗣，可謂中興，侔德殷宗、周宣矣！〔師古曰：侔等殷之高宗及周之宣王也。〕
⑤癸巳，太子即皇帝位，謁高廟，尊皇太后曰太皇太后，〔蘇林曰：上官後。〕皇后曰皇太后。
