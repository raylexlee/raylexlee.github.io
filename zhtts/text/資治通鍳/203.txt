△卷第二百二
唐紀十八〔起重光協洽（辛未），盡重光大荒落（辛巳），凡十一年。〕
高宗天皇大聖大弘孝皇帝中之下
咸亨二年（辛未、六七一）
1春，正月，甲子，上幸東都。〔考異曰：舊本紀及太子弘傳，「正月乙巳，幸東都，留太子於京師監國。」明年十月己未，又云「皇太子監國。」新本紀、唐曆、統紀皆連歲言太子監國。按離長安時，已留太子監國，及自東都將還，豈得又令監國！按實錄此月無監國事，唯明年十月有之。今從之。〕
2夏，四月，甲申，以西突厥阿史那都支為左驍衛大將軍兼匐延都督，〔顯慶二年，平賀魯，以處木昆部為匐延都督府。厥，九勿翻。驍，堅堯翻。匐，蒲北翻。〕以安集五咄陸之眾。〔咄，當沒翻。〕
3初，武元慶等既死，〔事見上卷乾封元年。〕皇后奏以其姊子賀蘭敏之為士彠之嗣，〔彠，一虢翻。〕襲爵周公，改姓武氏，累遷弘文館學士、左散騎常侍。〔太宗在藩，於秦府置文學館學士，其後弘文、崇文二館皆有學士。散，悉亶翻。騎，奇寄翻。〕魏國夫人之死也，〔亦見乾封元年。〕上見敏之，悲泣曰：「曏吾出視朝猶無恙，退朝已不救，何蒼猝如此！」〔朝，直遙翻。〕敏之號哭不對。後聞之，曰：「此兒疑我。」由是惡之。敏之貌美，蒸於太原王妃；及居妃喪，釋衰絰，奏妓。〔號，戶高翻。惡，烏路翻。衰，倉回翻。妓，渠綺翻。〕司衛少卿楊思儉女，有殊色，上及後自選以為太子妃，婚有日矣，敏之逼而淫之。後於是表言敏之前後罪惡，請加竄逐。六月， 丙子，敕流雷州，復其本姓。至韶州，以馬韁絞死。〔雷州，漢徐聞縣地。梁置南合州，隋曰合州，仍置海康縣，大業廢州。唐武德五年，復置，貞觀八年改曰雷 州。韶州，漢南野縣地。吳孫皓甘露元年，分立始興郡。唐武德初，置番州，貞觀元年，改韶州。舊志：雷州至京師六千五百四十七里，至東都五千八百三十六里。 韶州至京師四千九百三十二里，至東都四千一百四十二里。韁，居良翻。〕朝士坐與敏之交遊，流嶺南者甚眾。〔朝，直遙翻。〕
4秋，七月，乙未朔，高侃破高麗餘眾於安市城。〔麗，力知翻。〕
5九月，丙申，潞州刺史徐王元禮薨。
6冬，十一月，甲午朔，日有食之。
7車駕自東都幸許、汝；十二月，癸酉，校獵於葉縣；〔舊志：東都至許州四百里，至汝州百八十里。葉縣舊屬南陽郡，後並省，後齊置襄州，後周廢州，置南襄城郡，隋廢郡為葉縣，屬許州。葉，式涉翻。〕丙戌，還東都。
三年（壬申、六七二）
1春，正月，辛丑，以太子左衛副率梁積壽為姚州道行軍總管，〔太子十率府，各有副率，位四品。率，所律翻。〕將兵討叛蠻。〔將，即亮翻。〕
2庚戌，昆明蠻十四姓二萬三千戶內附，置殷、敦、總三州。〔爨蠻西有昆明蠻，一曰昆彌蠻，以西洱河為境，即葉榆河也，去長安九千里。殷州居戎州西北，總州居西南，敦州居南，遠不過五百餘裏，近三百里。〕
3二月，庚午，徙吐谷渾於鄯州浩亹水南。〔漢書地理志：浩亹水東至允吾入湟。允吾，唐為鄯州龍支縣。水經註：浩亹河出允吾西北塞外，東逕浩亹縣故城南，又東流注於湟水，俗呼為閤門河。吐，從暾入聲。谷，音浴。鄯，時戰翻。浩，音誥。亹，音門。〕吐谷渾畏吐蕃之強，不安其居，又鄯州地狹，尋徙靈州，以其部落置安樂州，〔時以靈州鳴沙縣地置安樂州。樂，音洛。〕以可汗諾曷鉢為刺史。〔可，從刊入聲。汗，音寒。〕吐谷渾故地皆入於吐蕃。
4秋，七月，乙未朔，高侃破高麗餘眾於安市城。〔麗，力知翻。〕
5夏，四月，庚午，上幸合璧宮。
6吐蕃遣其大臣仲琮入貢，上問以吐蕃風俗，對曰：「吐蕃地薄氣寒，風俗樸魯；然法令嚴整，上下一心，議事常自下而起，因人所利而行之，斯所以能持久也。」上詰以吞滅吐谷渾、〔見上卷龍朔三年。詰，去吉翻。〕敗薛仁貴、〔見上卷咸亨元年。敗，補邁翻。〕寇逼涼州事，〔吐蕃既滅吐谷渾，又破西域，則寇逼涼州矣。〕對曰：「臣受命貢獻而已，軍旅之事，非所聞也。」上厚賜而遣之。癸未，遣都水使者黃仁素使於吐蕃。〔使，疏吏翻。〕
7秋，八月，壬午，特進高陽郡公許敬宗卒。〔卒，子恤翻。〕太常博士袁思古議：「敬宗棄長子於荒徼，〔徼，吉弔翻。〕嫁少女於夷貊。〔少，詩沼翻。貊，莫白翻。〕按諡法，『名與實爽曰繆，』請諡為繆。」〔繆，靡幼翻。〕敬宗孫太子舍人彥伯訟思古與許氏有怨，請改諡。太常博士王福畤議，〔畤，音止。〕以為：【章：十二行本「為」下有「諡者」二字；乙十一行本同；孔本同；張校同。】「得失一朝，榮辱千載。〔太常博士擬諡，皆跡其功行為之褒貶，大行大名之，小行小名之。載，子亥翻。〕若嫌隙有實，當據法推繩；如其不然，義不可奪。」戶部尚書戴至德謂福畤曰：「高陽公任遇如是，何以諡之為繆﹖」對曰：「昔晉司空何曾既忠且孝，徒以日食萬錢，秦秀諡之為『繆』，〔見八十卷晉武帝鹹寧四年。〕許敬宗忠孝不逮於曾，而飲食男女之累過之，〔累，力瑞翻。〕諡之曰『繆』，無負許氏矣。」詔集五品已上更議，禮部尚書陽思敬議：「按諡法，既過能改曰恭，請諡曰恭。」詔從之。敬宗嘗奏流其子昂於嶺南，又以女嫁蠻酋馮盎之子，多納其貨，〔酋，慈由翻。〕故思古議及之。福畤，勃之父也。〔王勃，見二百卷龍朔元年。〕
8九月，癸卯，徙沛王賢為雍王。〔雍，於用翻。〕
9冬，十月，己未，詔太子監國。〔監，古銜翻。〕
10壬戌，車駕發東都。
11十一月，戊子朔，日有食之。
13十二月，高侃與高麗餘眾戰於白水山，破之。新羅遣兵救高麗，侃擊破之。
15太子罕接宮臣，典膳丞全椒邢文偉輒減所供膳，〔東宮典膳局郎，正六品上；丞，正八品上：掌進膳嘗食。全椒縣時屬滁州。〕並上書諫太子。太子復書，謝以多疾及入侍少暇，嘉納其意。〔上，時掌翻。〕頃之，右史缺，上曰：「邢文偉事吾子，能撤膳進諫，此直士也。」擢為右史。〔起居舍人，從六品上，屬中書省，掌脩記言之史，錄天子之制誥德音，如記言之制，以紀時政之損益，季終，則授之於國史。龍朔改曰右史。〕
太子因宴集，命宮臣擲倒，〔唐散樂有舞盤伎、舞輪伎、長蹻伎、跳鈴伎、擲倒伎、跳劍伎、吞劍伎，皆梁之遺伎也。〕次至左奉裕率王及善，〔隋置太子內率府，擬上臺千牛衛，掌東宮千牛備身侍奉之事，龍朔改為左、右奉裕率。率，所律翻。〕及善曰：「擲倒自有伶官，〔伶，盧經翻。〕臣若奉令，恐非所以羽翼殿下也。」太子謝之。上聞之，賜及善縑百匹，尋遷左千牛衛將軍。〔千牛刀，即人主防身刀也，取莊子庖丁解數千牛，而芒刃不頓之義。後魏有千牛備身，掌宿衛侍從，隋煬帝置備身府，唐改千牛府。〕
四年（癸酉、六七三）
1春，正月，丙辰，絳州刺史鄭惠王元懿薨。
2三月，丙申，詔劉仁軌等改脩國史，以許敬宗等所記多不實故也。
3夏，四月，丙子，車駕幸九成宮。
4閏五月，燕山道總管、右領軍大將軍李謹行大破高麗叛者於瓠丄河之西，〔胡嶠曰：黑車子之北，有牛蹄突厥，人身牛足。其地尤寒，水曰瓠丄河，夏秋冰厚二尺，秋冬冰徹底，常燒器銷冰，乃得飲。餘按唐書劉仁軌傳，此瓠丄河當在高麗南界，新羅七重城之北。燕，因肩翻；下同。〕俘獲數千人，餘眾皆奔新羅。時謹行妻劉氏留伐奴城，高麗引靺鞨攻之，劉氏擐甲帥眾守城，久之，虜退。〔靺鞨，音末曷。擐，音宦。帥，讀曰率。〕上嘉其功，封燕國夫人。謹行，靺鞨人突地稽之子也，〔突地稽見一百八十九卷高祖武德四年。〕武力絕人，為眾夷所憚。
5秋，七月，【章：十二行本「月」下有「辛巳」二字；乙十一行本同；孔本同；退齋校同。】婺州大水，溺死者五千人。〔婺，亡遇翻。溺，奴狄翻。〕
6八月，辛丑，上以瘧疾，令太子於延福殿受諸司啟事。〔瘧，迸約翻。〕
7冬，十月，壬午，中書令閻立本薨。
8乙巳，車駕還京師。
9十二月，丙午，弓月、疏勒二王來降。〔降，戶江翻；下同。〕西突厥興昔亡可汗之世，諸部離散，弓月及阿悉吉皆叛。〔阿悉吉即阿悉結，弩失畢五俟斤之一也。〕蘇定方之西討也，〔見二百卷顯二年。〕擒阿悉吉以歸。弓月南結吐蕃，北招咽麵，〔咽麵，亦鐵勒種，居得嶷海。咽，於甸翻。麵，眠見翻。〕共攻疏勒，降之。上遣鴻臚蕭嗣業發兵討之。嗣業兵未至，弓月懼，與疏勒皆入朝；上赦其罪，遣歸國。〔臚，陵如翻。朝，直遙翻。〕
上元元年（甲戌、六七四）是年八月方改元。〕
1春，正月，壬午，以左庶子、同中書門下三品劉仁軌為雞林道大總管，〔帝以新羅國為雞林州。〕衛尉卿李弼、右領軍大將軍李謹行副之，發兵討新羅。時新羅王法敏既納高麗叛眾，又據百濟故地，使人守之。上大怒，詔削法敏官爵；其弟右驍衛員外大將軍、臨海郡公仁問在京師，〔驍，堅堯翻。〕立以為新羅王，使歸國。
2三月，辛亥朔，日有食之。
3賀蘭敏之既得罪，皇后奏召武元爽之子承嗣於嶺南，〔乾封元年，元爽流振州。〕襲爵周公，拜尚衣奉御；〔尚衣奉御，屬殿中省，掌衣服，詳其制度，辯其名數。〕夏，四月，辛卯，遷宗正卿。
4秋，八月，壬辰，追尊宣簡公為宣皇帝，妣張氏為宣莊皇后；懿王為光皇帝，妣賈氏為光懿皇后；〔後魏金門鎮將熙，太祖虎之祖也，諡宣簡公；魏幢主天賜，太祖虎之父也，諡懿王。〕太武皇帝為神堯皇帝，太穆皇后為太穆神皇后；文皇帝為太宗文武聖皇帝，文德皇后為文德聖皇后。皇帝稱天皇，皇后稱天后，以避先帝、先後之稱。〔實欲自尊，而以避先帝、先後之稱為言，武后之意也。之稱，尺證翻。〕改元，赦天下。
5戊戌，敕：「文武官三品以上服紫，金玉帶；四品服深緋，金帶；五品服淺緋，金帶；六品服深綠，七品服淺綠，並銀帶；八品服深青，九品服淺青，並騍石帶；〔騍石似金而非金。騍，託侯翻。〕庶人服黃，銅鐵帶。自非庶人，不聽服黃。」〔非庶人，謂工商雜戶。〕
6九月，癸丑，詔追復長孫晟、長孫無忌官爵，以無忌曾孫翼襲爵趙公，聽無忌喪歸，陪葬昭陵。〔無忌削官爵而死，見二百卷顯慶四年。〕
7甲寅，上御翔鸞閣，〔據舊書郝處俊傳，翔鸞閣在含元殿東。唐六典，含元殿翼以二閣，左曰翔鸞，右曰棲鳳，二閣之下，為東西朝堂。〕觀大酺。〔酺，薄胡翻。〕分音樂為東西朋，使雍王賢主東朋，周王顯主西朋，角勝為樂， 郝處俊諫曰：「二王春秋尚少，志趣未定，掌推梨讓棗，〔梁元帝遺武陵王書有是言。樂，音洛。少，詩沼翻。推，吐雷翻。〕相親如一。今分二朋，遞相誇競，俳 優小人，言辭無度，恐其交爭勝負，譏誚失禮，非所以崇禮義，勸敦睦也。」上瞿然曰：〔誚，才笑翻。瞿，九遇翻，驚視貌。〕「卿遠識，非眾人所及也。」遽止之。
是日，衛尉卿李弼暴卒於宴所，為之廢酺一日。〔為，於偽翻。〕
8冬，十一月，丙午朔，車駕發京師；己酉，校獵華山之曲武原；〔華山在華州華陰縣南。曲武原在華山下。華，戶化翻。〕戊辰，至東都。
9箕州錄事參軍張君澈等誣告刺史蔣王惲及其子汝南郡王煒謀反，〔惲，於粉翻。煒，於鬼翻。〕敕通事舍人薛思貞馳傳往按之。〔傳，張戀翻。〕十二月，癸未，惲惶懼，自縊死，〔縊，於計翻。〕上知其非罪，深痛惜之，斬君澈等四人。
10戊子，於闐王伏闍雄來朝。〔闐，徒賢翻。闍，視遮翻。朝，直遙翻；下同。〕
11辛卯，波斯王卑路斯來朝。
12壬寅，天后上表，以為：「國家聖緒，出自玄元皇帝，〔老子姓李名耳；唐祖之，乾封元年，尊為玄元皇帝。上，時掌翻；下同。〕請令王公以下皆習老子，每歲明經，準孝經、論語策試。又請「自今父在，為母服齊衰三年。〔古禮，父在，為母服翆。為，於偽翻。齊，音諮。衰，倉回翻。〕又，京官八品以上，宜量加俸祿。」〔京官，在京官也。量，音良。〕及其餘便宜，合十二條。詔書褒美，皆行之。
13是歲，有劉曉者，上疏論選，〔選，須絹翻；下同。考異曰：會要作「劉嶢」。今從統紀。〕以為：「今選曹以檢勘為公道，〔檢勘者，謂考其功過，察其假名，承偽隱，冒升降。〕書判為得人，殊不知考其德行才能。況書判借人者眾矣。又，禮部取士，專用文章為甲乙，故天下之士，皆捨德行而趨文藝，有朝登甲科而夕陷刑辟者，雖日誦甍言，何關理體！〔理體，即治道。行，下孟翻。趨，七喻翻；下同。闢，毗亦翻。〕文成七步，未足化人。況盡心卉木之間，極筆煙霞之際，以斯成俗，豈非大謬！夫人之慕名，如水趨下，上有所好，下必甚焉。陛下若取士以德行為先，文藝為末，則多士雷奔，四方風動矣！」〔趨，七喻翻。好，呼到翻；下憐好同。〕
二年（乙亥、六七五）
1春，正月，丙寅，以於闐國為毗沙都督府，分其境內為十州，以於闐王尉遲伏闍雄毗沙都督。〔闐，徒賢翻，又徒見翻。尉，紆勿翻。闍，視遮翻。〕
2辛未，吐蕃遣其大臣論吐渾彌來請和，且請與吐谷渾復脩鄰好；〔吐，從暾入聲；下同。復，扶又翻。谷，音浴。〕上不許。
3二月，劉仁軌大破新羅之眾於七重城；〔重，直龍翻。〕又使靺鞨浮海，略新羅之南境，斬獲甚眾。仁軌引兵還。〔靺，音末。鞨，音曷。還，從宣翻，又音如字。〕詔以李謹行為安東鎮撫大使，〔使，疏吏翻；下同。〕屯新羅之買肖城以經略之，三戰皆捷，新羅乃遣使入貢，且謝罪，上赦之，復新羅王法敏官爵。金仁問中道而還，〔使，疏吏翻。還，音旋，又如字。〕改封臨海郡公。
4三月，丁巳，天后祀先蠶於邙山之陽；〔漢儀：三月桑始生，皇后親桑於苑中蠶室，養蠶千薄以上，祠以中牢羊豕。續漢志：三月，皇后帥公卿、諸侯夫人蠶，祠先蠶，禮以少牢。註雲：今蠶神曰苑疏〔窳〕婦人，寓氏公主。唐制：皇后歲祀一，季春吉巳，享先蠶，遂以親桑。蜀註曰：通典：先蠶，天駟也。〕百官及朝集使皆陪位。〔朝，直遙翻；下同。〕
5上苦風眩甚，議使天后攝知國政。中書侍郎同三品郝處俊曰：「天子理外，後理內，天之道也。〔記昏義曰：天子聽男教，後聽女順；天子理陽道，後治陰德；天子聽外治，後聽內職。教順成俗，外內和順，國家理治，此之謂盛德。〕昔魏文著令，雖有幼主，不許皇后臨朝，所以杜禍亂之萌也。〔事見六十九卷魏文帝黃初三年。〕陛下柰何以高祖、太宗之天下，不傳之子孫而委之天后乎！」中書侍郎昌樂李義琰曰：「處俊之言至忠，陛下宜聽之！」〔樂，音洛。〕上乃止。
6天后多引文學之士著作郎元萬頃、〔唐著作郎，從五品上，掌脩撰碑誌、祝文、祭文，屬祕書省。〕左史劉禕之等，〔龍朔改起居郎為左史。〕使之撰列女傳、臣軌、百僚新戒、樂書，凡千餘卷。〕撰，士免翻。〕朝廷奏議及百司表疏，時密令參決，以分宰相之權，〔疏，所去翻。〕時人謂之北門學士。〔不經南衙，於北門出入，故云然。〕禕之，子翼之子也。〔劉子翼仕隋，以學行著。〕
7夏，四月，庚辰，以司農少卿韋弘機為司農卿。弘機兼知東都營田，受詔完葺宮苑。有宦者於苑中犯法，弘機杖之，然後奏聞。上以為能，賜絹數十匹，曰：「更有犯者，卿即杖之，不必奏也。」
8初，左千牛將軍長安趙緕尚高祖女常樂公主，生女為周王顯妃。公主頗為上所厚，天后惡之。〔樂，音洛。惡，烏路翻。〕辛己，妃坐廢，幽閉於內侍省，食料給生者，防人候其突煙，而已數日煙不出，開視，死腐矣。緕自定州刺史貶栝州刺史，令公主隨之官，仍絕其朝謁。〔朝，直遙翻。〕
9太子弘仁孝謙謹，上甚愛之；禮接士大夫，中外屬心。〔屬，之慾翻。〕天后方逞其志，太子奏請，數迕旨，〔迕，逆也。數，所角翻。迕，五故翻。〕由是失愛於天后。義陽、宣城二公主，蕭淑妃之女也，坐母得罪，幽於掖庭，年踰三十不嫁。太子見之驚惻，遽奏請出降，上許之。天后怒，即日以公主配當上翊衛權毅、王遂古。〔親、勳、翊三衛皆番上。上，時掌翻。〕己亥，太子薨於合璧宮，時人以為天后酖之也。〔考異曰：新書本紀雲：「己亥，天后殺皇太子。」新傳雲：「後將逞志，弘奏請數怫旨，從幸合璧宮，遇酖薨。」唐曆雲：「弘仁孝英果，深為上所鍾愛。自升為太子，敬禮大臣鴻儒之士，未嘗居有過之地。以請嫁二公主，失愛於天后，不以壽終。」實錄、舊傳皆不言弘遇酖。按李泌對肅宗雲：「高宗有八子，睿宗最幼。天后所生四子，自為行第，故睿宗第四。長曰孝敬皇帝，為太子監國，仁明孝悌。天后方圖臨朝，乃酖殺孝敬，立雍王賢為太子。」新書蓋據此及唐曆也。按弘之死，其事難明，今但云時人以為天后鴆之，疑以傳疑。〕
壬寅，車駕還洛陽宮。五月，戊申，下詔：「朕方欲禪位皇太子，而疾遽不起，宜申往命，加以尊名，可諡為孝敬皇帝。」〔帝子諡皇帝始此。諡，神至翻。〕
六月，戊寅，立雍王賢為皇太子，赦天下。〔雍，於用翻。〕
10天后惡慈州刺史杞王上金，〔宋白曰：慈州，春秋廧咎如之國，漢為北屈縣。隋為汾州，唐武德元年，為西汾州，五年，改南汾州；貞觀八年，改南汾州為慈州，以州近慈烏戍，故名。孫愐曰：因慈氏縣名之。上金，帝後宮劉氏所生。惡，烏路翻。〕有司希旨奏其罪；秋，七月，上金坐解官，澧州安置。
11八月，庚寅，葬孝敬皇帝於恭陵。〔恭陵，在洛州緱氏縣懊來山，改名太平山。〕
12戊戌，以戴至德為右僕射，庚子，以劉仁軌為左僕射，並同中書門下三品如故。張文瓘為侍中，郝處俊為中書令；李敬玄為吏部尚書兼左庶子，同中書門下三品如故。
劉仁軌、戴至德更日受牒訴，〔尚，辰羊翻。更，工衡翻。〕仁軌常以美言許之，至德必據理難詰，〔難，乃旦翻。詰，去吉翻。〕未嘗與奪，實有冤結者，密為奏辯。〔為，於偽翻。〕由是時譽皆歸仁軌。或問其故，至德曰：「威福者人主之柄，人臣安得盜取之！」上聞，深重之。有老嫗欲詣仁軌陳牒，誤詣至德，至德覽之未終，嫗曰：「本謂是解事僕射，乃不解事僕射邪！〔嫗，威遇翻。解，戶買翻。〕歸我牒！」至德笑而授之。時人稱其長者。〔長，知兩翻。〕文瓘時兼大理卿，囚聞改官，皆慟哭。文瓘性嚴正，諸司奏議，多所糾駮，上甚委之。〔駮，北角翻。〕
儀鳳元年（丙子、六七六）是年十一月，方改元。〕
1春，正月，壬戌，徙冀王輪為相王。
2納州獠反，〔唐制，儀鳳二年開山洞置納州，屬瀘州都督府。獠，魯皓翻。〕敕黔州都督發兵討之。〔黔，音琴。〕
3二月，甲戌，徙安東都護府於遼東故城；〔考異曰：實錄，咸亨元年，楊昉、高侃討安舜，始拔安東都護府，自平壤城移於遼東州。儀鳳元年二月甲戌，以高麗餘眾反叛，移安東都護府於遼東城。蓋咸亨元年言移府者，終言之也；儀鳳元年言高麗反者，本其所以移也。會要無咸亨元年移府事。此年雲移於遼東故城，今從之。〕先是有華人任【章：十二行本「任」下有「安」字；乙十一行本同；孔本同；張校同。】東官者，悉罷之。〔先，悉薦翻。〕徙熊津都督府於建安故城；其百濟戶口先徙於徐、兗等州者，皆置於建安。
4天后勸上封中嶽；癸未，詔以今冬有事於嵩山。〔中嶽嵩山，在河南陽城縣。〕
5丁亥，上幸汝州之溫湯。〔汝州梁縣西南五十里有溫湯，可以熟米。又有黃女湯。帝置溫泉頓。〕
6三月，癸卯，黃門侍郎來恆、中書侍郎薛元超並同中書門下三品。恆，濟之兄；元超，收之子也。〔來濟盡忠而又死於封疆。薛收事太宗於潛躍。恆，戶登翻。〕
7甲辰，上還東都。〔還，從宣翻，又音如字。〕
8閏月，吐蕃寇鄯、廓、河、芳等州，〔宋白曰：疊州常芬縣，舊吐谷渾所據，周武成三年，逐諸羌，始有其地，乃於三交築城，置甘松防，又為三川縣，以隸常香郡。建德三年，改三川為常芬縣，仍立芳州，以邑隸焉，取地多芳草以名州。隋廢州，唐復置。吐，從暾入聲。鄯，時戰翻。〕敕左監門衛中郎將令狐智通發興、鳳等州兵以禦之。〔興州，漢武都沮縣地。後魏改為略陽縣，江左為武興藩王國。後魏以為武興郡，置興州，改略陽縣為順政縣。鳳州，漢故道河池縣地。晉為仇池氐所據，後魏置梁泉縣，西魏廢帝置鳳州。鄯，時戰翻。監，古銜翻。將，即亮翻。〕己卯，詔以吐蕃犯塞，停封中嶽。乙酉，以洛州牧周王顯為洮州道行軍元帥，將工部尚書劉審禮等十二總管，幷州大都督相王輪為涼州道行軍元帥，將左衛大將軍契苾何力等，以討吐蕃。〔洮，士刀翻。帥，所類翻。將，即亮翻。並，卑經翻。契，欺訖翻。苾，毗必翻。〕二王皆不行。
9庚寅，車駕西還。
10甲寅，中書侍郎李義琰同中書門下三品。
11戊午，車駕至九成宮。
12六月，癸亥，黃門侍郎晉陵高智周同中書門下三品。
13秋，八月，乙未，吐蕃寇疊州。
14壬寅，敕：「桂、廣、交、黔等都督府，比來注擬土人，簡擇未精，自今每四年遣五品已上清正官充使，仍令御史同往注擬。」時人謂之南選。〔黔，音琴。比，毗至翻。使，疏吏翻。令，力丁翻。選，須絹翻。〕
15九月，壬申，大理奏左威衛大將軍權善才、左監門中郎將範懷義誤斫昭陵柏，罪當除名；〔監，古銜翻。將，即亮翻。〕上特命殺之。大理丞太原狄仁傑奏：「二人罪不當死。」〔太原，漢晉陽縣，隋改為太原縣，而以後齊所置龍山縣為晉陽縣，並帶幷州。〕上曰：「善才等斫陵柏，我不殺則為不孝。」仁傑固執不已，上作色，令出，仁傑曰：「犯顏直諫，自古以為難。臣以為遇桀、紂則難，遇堯、舜則易。〔易，以豉翻。〕今法不至死而陛下特殺之，是法不信於人也，人何所措其手足！且張釋之有言：『設有盜長陵一抔土，陛下何以處之﹖』〔釋之言，見十四卷漢文帝三年。抔，薄侯翻。處，呂翻。〕今以一株柏殺二將軍，後代謂陛下為何如矣！臣不敢奉詔者，恐陷陛下於不道，且羞見釋之於地下故也。」上怒稍解，二人除名，流嶺南。後數日，擢仁傑為侍御史。
初，仁傑為幷州法曹，同僚鄭崇質當使絕域。〔使，疏吏翻。〕崇質母老且病，仁傑曰：「彼母如此，豈可使之有萬裏之憂！」詣長史藺仁基，請代之行。〔長，知兩翻。藺，良刃翻。〕仁基素與司馬李孝廉不謟，因相謂曰：「吾輩豈可不自愧乎！」遂相與輯睦。
16冬，十月，車駕還京師。〔還，從宣翻，又音如字。〕
17丁酉，祫享太廟，用太學博士史璨議，禘後三年而祫，祫後二年而禘。〔歐陽修曰：禘祫，大祭也。祫以昭穆合食於太祖，而禘以審諦其尊卑，此禘祫之義。而為禮者失之，至於年數不同，祖宗失位，議者莫知所從。禮曰：三年一祫，五年一禘。傳曰：五年再殷祭。高宗上元三年十月當祫，而有司議其年數。史璨等議，以為新君喪畢而祫，明年而禘，自是之後，五年而再祭。蓋後禘去前禘五年，而祫常在禘後三年，禘常在祫後二年。魯宣公八年，禘僖公，蓋三年喪畢而祫，明年而禘，至八年而再禘。昭公二十年禘，至二十五年又禘，此可知也。時以其言有經據，遂從之。唐制：國子博士，正五品上，掌教文武官二品已上、國公子孫二品已上曾孫為生者。太學博士，正六品上，掌教文武官五品已上，郡縣公子孫、從三品曾孫之為生者。祫，胡夾翻。璨，倉按翻。禘，大計翻。〕
18郇王素節，蕭淑妃之子也，〔郇，音荀。〕警敏好學。天后惡之， 〔好，呼到翻。惡，烏路翻。〕自岐州刺史左遷申州刺史。〔申州，漢平氏、鄳縣地，晉分置義陽郡，南齊置司州，後魏改郢州，後周改申州，隋改義州，唐復曰申 州。岐州在京師西三百一十五里，至東都一千一百七十里。申州至京師一千七百九十六里，東都九千四十三里。〕乾封初，敕曰：「素節既有舊疾，不須入朝。」 〔朝，直遙翻。〕而素節實無疾，自以久不得入覲，乃著忠孝論。王府倉曹參軍張柬之因使潛封其論以進。後見之，誣以贓賄，丙午，降封鄱陽王袁安置。〔柬之封論以進，欲以感動帝心，豈知適所以速素節之罪乎！袁州在京師東南三千五百八十里，至東都二千一百六十一里。〕
19十一月，壬申，改元，赦天下。
20庚寅，以李敬玄為中書令。
21十二月，戊午，以來恆為河南道大使，薛元超為河北道大使，尚書左丞鄢陵崔知悌、國子司業鄭祖玄為江南道大使，〔隋大業三年，始置國子司業，唐從四品下，所職與祭酒同。使，疏吏翻。鄢，謁晚翻，又於建翻，又音偃。〕分道巡撫。
二年（丁丑、六七七）
1春，正月，乙亥，上耕藉田。
2初，劉仁軌引兵自熊津還，〔見上卷麟德二年。〕扶餘隆畏新羅之逼，不敢留，尋亦還朝。〔朝，直遙翻。〕二月，丁巳，以工部尚書高藏為遼東州都督，封朝鮮王，〔朝，音潮。鮮，音仙。〕遣歸遼東，安輯高麗餘眾；高麗先在諸州者，皆遣與藏俱歸。又以司農卿扶餘隆為熊津都督，封帶方王，亦遣歸安輯百濟餘眾，仍移安東都護府於新城以統之。〔去年春，移安東都護府於遼東故城，今又移於新城。統，他綜翻。〕時百濟荒殘，命隆寓居高麗之境。藏至遼東，謀叛，潛與靺鞨通；召還，徙邛州而死，〔麗，力知翻。還，從宣翻，又音如字。靺鞨，音末曷。邛，渠容翻。〕散徙其人於河南、隴右諸州，貧者留安東城傍。高麗舊城沒於新羅，餘眾散入靺鞨及突厥，〔厥，九勿翻。〕隆亦竟不敢還故地，高氏、扶餘氏遂亡。
3三月，癸亥朔，以郝處俊、高智周並為左庶子，李義琰為右庶子。〔郝，呼各翻。處，昌呂翻。唐制，東呂左、右庶子，各二員。〕
夏，四月，左庶子張大安同中書門下三品。大安，公謹之子也。〔張公謹，太宗朝功臣。〕
4詔以河南、北旱，遣御史中丞崔謐等分道存問賑給。侍御史寧陵劉思立上疏：〔寧陵縣，漢屬陳留郡，曹魏至元魏，屬譙郡，後齊廢，隋開皇六年復置，屬宋州。賑，津忍翻。上，時掌翻。疏，所據翻。〕以為：「今麥秀蠶老，農事方殷，敕使撫巡，人皆竦抃，忘其家業，冀此天恩，聚集參迎，妨廢不少。〔使，疏吏翻。少，詩沼翻。〕既緣賑給，須立簿書，本欲安存，更成煩擾。望且委州縣賑給，待秋務閒，出使褒貶。」疏奏，謐等遂不行。〔使，疏吏翻。〕
5五月，吐蕃寇扶州之臨河鎮，擒鎮將杜孝昇，令齎書說松州都督武居寂使降，孝昇固執不從。吐蕃軍還，捨孝昇而去，孝昇復帥餘眾拒守。〔吐，從暾入聲。將，即亮翻。說，輸芮翻。降，戶江翻。復，扶又翻。帥，讀曰率。〕詔以孝昇為遊擊將軍。〔晉官品令，遊擊將軍第四品。唐從五品下。〕
6秋，八月，徙周王顯為英王，更名哲。〔更，工衡翻。〕
7命劉仁軌鎮洮河軍。〔鄯州城內，有臨洮軍。洮，土刀翻。〕冬，十二月，乙卯，詔大發兵討吐蕃。
8詔以顯慶新禮，多不師古，〔顯慶三年行新禮，見二百卷。〕其五禮並依周禮行事。自是禮官益無憑守，每有大禮，臨時撰定。〔撰，士免翻。〕
三年（戊寅、六七八）
1春，正月，辛酉，百官及蠻夷酋長朝天后於光順門。〔酋，慈由翻。長，知兩翻。朝，直遙翻。〕
2劉仁軌鎮洮河，每有奏請，多為李敬玄所抑，由是怨之。仁軌知敬玄非將帥才，欲中傷之，〔仁軌以私怨奏用敬玄，以至敗國殄民；矯情以容袁異式，挾怨以陷李敬玄，得為賢乎！將，即亮翻。帥，所類翻。中，竹仲翻。〕奏言：「西邊鎮守，非敬玄不可。」敬玄固辭。上曰：「仁軌須朕，朕亦自往，卿安得辭！」丙子，以敬玄代仁乾為洮河道大總管兼安撫大使，仍檢校鄯州都督。〔使，疏吏翻。鄯，時戰翻。考異曰：實錄雲：「與仁軌相知鎮守。而敬玄之敗，仁軌不預」；新舊傳皆雲「以代仁軌」，今從之。〕又命益州大都督府長史李逸等發劍南、山南兵以赴之。孝逸，神通之子也。〔淮安王神通。〕
3夏，四月，戊申，赦天下，改來年元為通乾。
4五月，壬戌，上幸九成宮。丙寅，山中雨，大寒，從兵有凍死者。〔從，才用翻。〕
5秋，七月，李敬玄奏破吐蕃於龍支。〔龍支縣，屬鄯州，漢允吾縣地。後漢改為龍耆縣，後魏改為金城縣，又改為龍支。積石山在今縣南。〕
6上初即位，不忍觀破陳樂，命撤之。辛酉，太常少卿韋萬石奏：「久寢不作，懼成廢缺。請自今大宴會復奏之。」上從之。〔陳，讀曰陣。少，詩照翻。復，扶又翻，又如字。〕
7九月，辛酉，車駕還京師。
8上將發兵討新羅，侍中張文瓘臥疾在家，自輿入見，〔見，賢遍翻。〕諫曰：「今吐蕃為寇，方發兵西討；新羅雖雲不順，未嘗犯邊，若又東徵，臣恐公私不勝其弊。」上乃止。〔勝，音升。〕癸亥，文瓘薨。
9丙寅，李敬玄將兵十八萬與吐蕃將論欽陵戰於青海之上，〔將，即亮翻；下同。〕兵敗，工部尚書、右衛大將軍彭城僖公劉審禮為吐蕃所虜。〔諡法：剛克曰僖；又，小心畏忌曰僖；又戴記，有伐有還曰僖。〕時審禮將前軍深入，頓於濠所，為虜所攻，敬玄懦怯，按兵不救。聞審禮戰沒，狼狽還走，頓於承風嶺，〔杜佑曰：承風嶺在廓州廣威縣西南，東北去鄯州三百一十三里，故吐谷渾界。〕阻泥溝以自固，虜屯兵高岡以壓之。左領軍員外將軍黑齒常之，夜帥敢死之士五百人襲擊虜營，虜眾潰亂，其將跋地設引兵遁去，〔帥，讀曰率。將，即亮翻。〕敬玄乃收餘眾還鄯州。〔考異曰：朝野僉載曰：「中書令李敬玄為元帥，吐蕃至樹敦城，聞劉尚書沒蕃，著跋不得，狼狽而走，遺卻麥飯，首尾千里，地上尺餘。」言之太過，今不取。〕
審禮諸子自縛詣闕，請入吐蕃贖其父，敕聽次子易從詣吐蕃省之。比至，審禮已病卒，〔易，以豉翻。省，悉景翻。比，必利翻。卒，子恤翻。考異曰：新本紀：「審禮死之。」按舊傳，審禮永隆二年，卒於蕃中，新紀誤也。今終言之。〕易從晝夜號哭不絕聲；〔號，戶高翻。〕吐蕃哀之，還其屍，易從徒跣負之以歸。
上嘉黑齒常之之功，擢拜左武衛將軍，充河源軍副使。〔杜佑曰：河源軍在鄯州西一百二十里。使，疏吏翻；下同。〕
李敬玄之西征也，監察御史原武婁師德應猛士詔從軍，〔時詔募猛士以討吐蕃，師德應募從軍。監，古銜翻。〕及敗，敕師德收集散亡，軍乃復振。〔復，扶又翻，又如字。〕因命使於吐蕃，吐蕃將論贊婆迎之赤嶺。〔宋白曰：石堡城西三十里有山，土石皆赤，北接大山，南運小雪山，號曰赤嶺，去長安三千五百里。自鄯州鄯城縣西行二百里，至赤嶺。將，即亮翻。〕師德宣導上意，諭以禍福，贊婆甚悅，為之數年不犯邊。〔為，於偽翻。〕師德遷殿中侍御史，充河源軍司馬，〔考異曰：御史臺記，「充河源軍使」。今從舊傳。〕兼知營田事。
上以吐蕃憂，悉召侍臣謀之，或欲和親以息民；或欲嚴設守備，俟公私富實而討之；或欲亟發兵擊之。議竟不決，賜食而遣之。
太學生宋城魏元忠上封事，〔宋城縣帶宋州，舊睢陽縣也，隋開皇十八年更名。上，時掌翻。〕言禦吐蕃之策，以為：「理國之要，在文與武。今言文者則以辭華為首而不及經綸，言武者則以騎射為先而不及方略，〔騎，奇寄翻。〕是皆何益於理亂哉！故陸機著辨亡之論，無救河橋之敗，〔陸機痛吳之亡，著辨亡論，跡吳之所以興及其所以亡，其論甚悉。河橋之敗，見八十五卷晉惠帝太安二年。〕養由基射穿七札，不濟鄢陵之師，〔左傳：晉、楚遇於鄢陵，楚大夫養由基、潘黨蹲甲而射之，徹七札焉。以示楚共王曰：「君有二臣，何憂於戰。」王怒曰：「大辱國！詰朝，爾射，死藝。」及戰，楚師敗。杜預曰：濟，益也。〕比已然之明效也。古語有之：『人無常俗，政有理亂；兵無強弱，將有巧拙。』故選將當以智略為本，勇力為末。今朝廷用人，類取將門子弟及死事之家，〔將，即亮翻；下同。〕彼皆庸人，豈足當閫外之任！李左車、陳湯、呂蒙、孟觀，皆出貧賤而立殊功，〔李左車見十卷漢高帝三年。陳湯見二十九卷元帝建昭三年。呂蒙見獻帝紀六十五卷至六十八卷。孟觀見八十三卷晉惠帝元康九年。〕未聞其家代為將也。
夫賞罰者，軍國之切務，苟有功不賞，有罪不誅，雖堯、舜不能以致理。議者皆雲：『近日征伐，虛有賞格無事實。』蓋由小才之吏，不知大體，徒惜勳庸，恐虛倉庫。不知士不用命，所損幾何！黔首雖微，不可欺罔。豈得懸不信之令，設虛賞之科，而望其立功乎！自蘇定方徵遼東，〔見二百卷龍朔元年、二年。〕李勣破平壤，〔見上卷總章元年。〕賞絕不行，勳仍淹滯，不聞斬一臺郎，戮一令史，以謝勳人。〔尚書諸曹郎，皆謂之臺郎。勳轉淹滯，則司勳之責耳。司勳令史三十三人。〕大非川之敗，薛仁貴、郭待封等不即重誅，〔見上卷咸亨元年。即，就也。〕曏使早誅仁貴等，則自餘諸將豈敢失利於後哉！臣恐吐蕃之平，非旦夕可冀也。
又，出師之要，全資馬力。臣請開畜馬之禁，使百姓皆得畜馬；〔畜，籲玉翻。〕若官軍大舉，委州縣長吏以官錢增價市之，則皆為官有。彼胡虜恃馬力以為強，若聽人間市而畜之，乃是損彼之強為中國之利也。」先是禁百姓畜馬，〔長，知兩翻。畜，籲玉翻。先，悉薦翻。〕故元忠言之。上善其言，召見，令直中書省，仗內供奉。〔仗內供奉，朝會得隨百官入見。〕
10冬，十月，丙午，徐州刺史密貞王元曉薨。
11十一月，壬子，黃門侍郎、同中書門下三品來恆薨。〔恆，戶登翻。〕
12十二月，詔停來年通乾之號，以反語不善故也。〔通乾，反語為天窮。〕
調露元年（己卯、六七九）按會要，是年六月十三日，方改元調露。〕
1春，正月，己酉，上幸東都。
司農卿韋弘機作宿羽、高山、上陽等宮，〔按六典，宿羽、高出二宮，皆在東都禁苑中。〕制度壯麗。上陽宮臨洛水，為長廊亙一里。宮成，上徙御之。侍御史狄仁傑劾奏弘機導上為奢泰，弘機坐免官。〔劾，戶概翻，又戶得翻。考異曰：舊傳雲：「儀鳳中，機坐家人犯盜，為憲司所劾，免官。」狄仁傑傳雲：「時司農卿韋機兼領將作少府，造宿羽、高山、上陽等宮，莫不壯麗。仁傑奏其太過，機竟坐免官。」統紀雲：「駕幸東都，上遊韋弘機所造宿羽、高山等宮，乘高臨深，有登眺之美，乃敕弘機造高館，及成，臨幸，即上陽宮也。」今據實錄，營宮在前。〕左司郎中王本立〔隋煬帝大業三年，尚書都司始置左、右司郎各一人，掌都省之職。唐置左、右司郎中，各掌付十有二司之事，以舉正稽違，省署符目。〕恃恩用事，朝廷畏之。仁傑奏其姦，請付法司，上特原之，仁傑曰：「國家雖乏英才，豈少本立輦！〔少，詩沼翻。〕陛下何惜罪人，以虧王法。必欲曲赦本立，請棄臣於無人之境，為忠貞將來之戒！」本立竟得罪。〔考異曰：御史臺記曰：「狄仁傑以司農發太原運，句會欠米萬餘斛。高宗怒曰：『仁傑偷我米。』命殺之。吏部侍郎魏玄同曰：『仁傑健而疏，只是句當失所，臣委知不倫，請以官爵保明。』久之，高宗意解，仁傑不坐。」按仁傑傳未嘗為司農，今不取。〕由是朝廷肅然。
2庚戌，右僕射、太子賓客道恭公戴至德薨。〔道，古國名，左傳，左傳之江、黃、道、柏是也。顯慶元年，始置太子賓客四員，正三品，掌侍從規諫，贊相禮儀。諡法：尊賢讓善曰恭。〕
3二月，壬戌，吐蕃贊普卒，子器弩悉弄立，生八年矣。時器弩悉弄與其舅麴薩若詣羊同發兵，〔羊同，西戎國名。宋祁載劉元鼎之言 曰：黃河上流，由洪濟橋西南行二千里，水益狹，春可涉，秋夏乃勝舟。其南三百里，三山中高而四下，曰紫山，直大羊同國，古所謂崑崙者也，虜曰悶摩黎山，東 距長安五千裏，河源出其間。唐會要曰：大羊同國，東接吐番，西接小羊同，北直於闐，東西千里。薩，桑割翻。〕有弟生六年，在論欽陵軍中。國人畏欽陵之強，欲立之，欽陵不可，與薩若共立器弩悉弄。
上聞贊普卒，【章：十二行本「卒」下有「嗣主未定」四字；乙十一行本同；孔本同；張校同。】命裴行儉乘間圖之，〔卒，子恤翻。間，古莧翻。〕行儉曰：「欽陵為政，大臣輯睦，未可圖也。」乃止。
4夏，四月，辛酉，郝處俊為侍中。
5偃師人明崇儼，以符菷幻術為上及天后所重，〔菷，職救翻。幻，戶辦翻。〕官至正諫大夫。五月，壬午，崇儼為盜所殺，求賊，竟不得。〔考異曰：御史臺記：「鄭仁恭，本滎陽人也，自監察累遷刑部郎中。儀鳳中，明崇儼以奇術承恩寵，夜遇刺客，敕三司亟推鞫，妄承引，連坐者甚眾。高宗怒，促有司行刑。仁恭奏曰：『此輩必死之因，願假其數日之命。』高宗曰：『卿以為枉邪﹖』仁恭曰：『臣識慮淺短，非的以為枉，恐萬一非實，則怨氣生，遂緩之。』旨餘，果獲賊矣。朝廷稱之。」今從實錄。〕贈崇儼侍中。
6丙戌，命太子監國。〔監，古銜翻。〕太子處事明審，〔處，昌呂翻。〕時人稱之。
7戊戌，作紫桂宮於澠池之西。〔紫桂宮在澠池之西五里。澠，彌兗翻。〕
8六月，辛亥，赦天下，改元。
9初，西突厥十姓可汗阿史那都支及其別帥李遮與吐蕃連和，侵逼安西，〔帥，所類翻。匐，蒲北翻。〕朝議欲發兵討之。吏部侍郎裴行儉曰：「吐蕃為寇，審禮覆沒，干戈未息，豈可復出師西方！今波斯王卒，其子泥洹師為質在京師，〔波斯為大食所滅，其王卑路斯入朝，授武衛將軍而死，其子為質在京師。朝，直遙翻。復，扶又翻。卒，子恤翻。洹，戶官翻。質，音致。考異曰：實錄作「泥浬師」，舊傳作「泥湟師」，唐曆作「泥汨師」。今從統紀。〕宜遣使者送歸國，〔使，疏吏翻；下同。〕道過二虜，以便宜取之，可不血刃而擒也。」上從之，命行儉冊立波斯王，〔過，工禾翻。考異曰：唐紀雲，「波斯王卑路斯入朝未還，請遣使送歸。」今從實錄、唐曆、統紀、舊傳。〕仍為安撫大食使。行儉奏肅州刺史王方翼以為己副，仍令檢校安西都護。〔使，疏吏翻。令，力丁翻。〕
10秋，七月，己卯朔，詔以今年冬至有事於嵩山。
11初，裴行儉嘗為西州長史，〔見一百九十九卷永徽五年。長，知兩翻。〕及奉使過西州，吏人郊迎，行儉悉召其豪傑子弟千餘人自隨，且揚言天時方熱，未可涉遠，須稍涼乃西上。〔上，時掌翻。〕阿史那都支覘知之，遂不設備。〔覘，醜廉翻，又醜豔翻。〕行儉徐召四鎮諸胡酋長〔四鎮，龜茲、毗沙、焉耆、疏勒四都督府也。酋，慈由翻。〕謂曰：「昔在西州，縱獵甚樂，〔樂，音洛。〕今欲尋舊賞，誰能從吾獵者﹖」諸鬍子弟爭請從行，近得萬人。行儉陽為畋獵，校勒部伍，〔校，古鵜翻。〕數日，遂倍道西進，去都支部落十餘裏，先遣都支所親問其安否，外示閒暇，似非討襲，續使促召相見。都支先與李遮匐約，秋中拒漢使，〔漢家威加四夷，故夷人率謂中國人為漢人，猶漢時匈奴謂漢人為秦人也。使，疏吏翻；下同。〕猝聞軍至，計無所出，帥其子弟迎謁，遂擒之。〔帥，讀曰率。〕因傳其契箭，悉召諸部酋長，〔夷狄無符信，以箭為契信。西突厥沙鉢咥利失可汗分其國為十部，部以一人統之， 人授一箭，號十設，亦曰十箭，左五咄陸部，置五大啜，居碎葉東，右五弩失畢部，置五大俟斤，居碎葉西。〕執送碎葉城。簡其精騎，輕齎，晝夜進掩遮匐，途 中，獲都支還使與遮匐使者同來；行儉釋遮匐使者，使先往諭遮匐以都支已就擒，遮匐亦降。〔騎，奇寄翻。齎，則兮翻。匐，蒲北翻。降，戶江翻。〕於是囚都 支、遮匐以歸，遣波斯王自還其國，留王方翼於安西，使築碎葉城。〔碎葉城，焉耆都督府治所也。方翼築四面十二門，為屈曲隱出伏沒之狀。〕
12冬，十月，單於大都護府突厥阿史德溫傅、奉職二部俱反，〔阿史德，姓也，溫傅其名。奉職，亦一部酋長之名。單，音蟬。厥，九勿翻。〕立阿史那泥熟匐為可汗，二十四州酋長皆叛應之，眾數十萬，〔置二十四州，見一百九十九卷永徽元年。〕遣鴻臚卿單本大都護府長史蕭嗣業、右領軍衛將軍花大智、〔何承天姓苑有花姓。臚，陵如翻。單，音蟬。長，知兩翻。嗣，祥吏翻。〕右千牛衛將軍李景嘉等將兵討之。〔將兵，即亮翻，又音如字。〕嗣業等先戰屢捷，因不設備，會大雪，突厥夜襲其營，嗣業狼狽拔營走，眾遂大亂，為虜所敗，死者不可勝數。〔厥，九勿翻。敗，補邁翻。勝，音升。〕大智、景嘉引步兵且行且戰，得入單于都護府。嗣業減死，流桂州，大智、景嘉並免官。
突厥寇定州，刺史霍王元軌命開門偃旗，虜疑有伏，懼而宵遁。州人李嘉運與虜通謀，事洩，〔洩，息列翻。〕上令元軌窮其黨與，元軌曰：「強寇在境，人心不安，若多所逮繫，是驅之使叛也。」乃獨殺嘉運，餘無所問，因自劾違制。上覽表大喜，謂使者曰：「朕亦悔之，向無王，失定州矣。」〔劾，戶概翻，又戶得翻。使，疏吏翻。〕自是朝廷有大事，上多密敕問之。〔朝，直遙翻。〕
13壬子，遣左金吾衛將軍曹懷舜屯井陘，〔井陘縣，漢、晉、後魏皆屬常山郡，唐屬恆州。陘，音刑。〕右武衛將軍崔獻屯龍門，以備突厥。突厥扇誘奚、契丹侵掠營州，〔誘，羊久翻。契，欺訖翻，又音喫。〕都督周道務遣戶曹始平唐休璟將兵擊破之。〔曹魏置始平縣，晉武帝置始平郡，後魏廢郡，以縣屬扶風，隋、唐屬雍州。〕
15癸亥，吐蕃文成公主遣其大臣論塞調傍來告喪，並請和親，上遣郎將宋令文詣吐蕃會贊普之葬。〔將，即亮翻；下管將同。〕
16十一月，戊寅朔，以太子左庶子、同中書門下三品高智周為御史大夫，罷知政事。
17癸未，上宴裴行儉，謂之曰：「卿有文武兼資，今授卿二職。」乃除禮部尚書兼檢校右衛大將軍。甲辰，以行儉為定襄道行軍大總管，將兵十八萬，並西軍檢校豐州都督程務挺、東軍幽州都督李文暕，〔暕，古限翻。〕總三十餘萬以討突厥，並受行儉節度。務挺，名振之子也。〔程名振為將，著功名於貞觀、永徽之間。〕
永隆元年（庚辰、六八○）按會要，是年八月二十三日，改元永隆。〕
1春，二月，癸丑，上幸汝州之溫湯；戊午，幸嵩山處士三原田遊巖所居；〔處，昌呂翻。〕己未，幸道士宗城潘師正所居，〔考異曰：舊傳，「師正，趙州贊皇人。」今從實錄。〕上及天后、太子皆拜之。〔史言帝崇信異端。〕乙丑，還東都。
2三月，裴行儉大破突厥於黑山，〔黑山一名殺胡山，在豐州中受降城正北，如東八十里，亦謂之呼延谷。〕擒其酋長奉職；〔句絕。〕可汗泥熟匐為其下所殺，以其首來降。〔降，戶江翻。〕
初，行儉行至朔川，〔考異曰：舊傳作「朔州」。今依實錄及統紀。餘按唐朔州治善陽縣，漢定襄縣地。單於府治金河縣，漢雲中郡城也。自朔州至單於府三百五十七里。以裴行儉軍行次。考之，先至朔州而後至單於府北，則舊傳朔州為是。〕謂其下曰：「用兵之道，撫士貴誠，制敵貴詐。前日蕭嗣業糧運為突厥所掠，士卒凍餒，故敗。今突厥必復為此謀，〔復，扶又翻；下復為、可復同。〕宜有以詐之。」乃詐為糧車三百乘，每車伏壯士五人，各持陌刀、勁弩，〔陌刀，大刀也；一舉刀可殺數人。唐六典曰：陌刀，長刀也，步兵所持，蓋古之斬馬劍。釋名曰：弩，怒也，有怒勢也。其柄曰臂，似人臂也。鉤弦者曰牙，似牙齒也。牙外曰郭，為牙之規郭也。合名之曰機，言如機之巧也；亦言如門戶樞機，開闔有節也。乘，繩證翻。〕以羸兵數百為之援，〔羸，倫為翻。〕且伏精兵於險要以待之。虜果至，羸兵棄車散走。虜驅車就水草，解鞍牧馬，欲取糧，壯士自車中躍出，擊之，虜驚走，復為伏兵所邀，殺獲殆盡，自是糧運行者，虜莫敢近。〔近，其靳翻。〕
軍至單王府北，抵暮，下營，掘塹已周，〔掘，其月翻。塹，七豔翻。〕行儉遽命移就高岡；諸將皆言士卒已安堵，不可復動，行儉不從，趣使移。〔趣，讀曰促。〕是夜，風雨暴至，前所營地，水深丈餘，〔深，式禁翻。〕諸將驚服，問其故，行儉笑曰：「自今但從我命，不必問其所由知也。」
奉職既就擒，餘黨走保狼山。〔狼山，歌邏祿右廂部落所居也。永徽元年，置狼山州，屬雲中都護府。〕詔戶部尚書崔知悌馳傳詣定襄宣慰將士，且區處餘寇，〔傳，知戀翻。處，昌呂翻。〕行儉引軍還。
3夏，四月，乙丑，上幸紫桂宮。
4戊辰，黃門侍郎聞喜裴炎、崔知溫、〔聞喜縣，漢屬河東郡。隋以漢聞喜縣為絳縣，以漢絳縣為曲沃縣，以桐鄉置聞喜縣，尋改為桐鄉縣；武德元年復曰聞喜，屬絳州。〕中書侍郎京兆王德真並同中書門下三品。知溫，知悌之弟也。
5秋，七月，吐蕃寇河源，左武衛將軍黑齒常之擊卻之。〔考異曰：實錄：「吐蕃大將贊婆及素和貴等帥眾三萬進寇河源，屯兵於良非川。辛巳，河西鎮撫大使、中書令李敬玄統眾與賊戰於湟川，官軍敗績。副使、左武衛將軍黑齒常之帥精騎三千，夜襲賊營，殺獲二千餘級，贊婆等遂退。擢常之為河源軍經略大使，詔敬玄留鎮鄯州以為之援。」按儀鳳三年九月，敬玄已與吐蕃戰敗於青海，常之夜襲賊營，賊乃退，與此事頗相類。舊書敬玄傳，止一敗，無再敗。常之傳：「儀鳳中，從敬玄擊吐蕃，走跋地設，充河源軍副使。時贊婆等屯良非川，常之夜襲賊營，走之，擢為大使。」事似同時。新書敬玄傳，戰青海，又戰湟川，凡再敗。常之傳：儀鳳三年，襲跋地設。調露中，襲贊婆。唐曆、統紀皆無今年敬玄敗事。又實錄，今年八月丁巳，敬玄貶衡州刺史。辛巳至丁巳，纔三十七日。賈耽皇華四達記，自長安至鄯州約一千七百餘裏。時高宗又在東都，若敬玄敗後，累表稱疾，得報乃來，至東都，必數日乃貶，非三十七日之內所能容也。今略去敬玄湟川敗事，但云吐蕃寇河源，常之擊卻之而已。今按劉昫唐書地理志，鄯州在京師西一千九百一十三里。〕擢常之為河源軍經略大使。常之以河源衝要，欲加兵戍之，而轉輸險遠，乃廣置烽戍七十餘所，開屯田五千餘頃，歲收五百餘萬石，由是戰守有備焉。
先是，劍南募兵於茂州，西南築安戎城，以斷吐蕃通蠻之路。〔宋白曰：茂州本冉駹之國，漢開為汶山郡。華陽國志雲：宣帝地節三年，武都白馬羌反，使駱武平定之。汶山吏民詣武自訟，一歲再度更賦至重，邊人貧苦，無以供給，求省郡，遂省汶山郡，復置都尉。今州即漢蜀郡汶江縣，梁普通三年，置繩州，取桃關之以繩作橋以名州。後周為汶州，置汶山縣。唐改茂州，取界內茂滋山而名。〕吐蕃以生羌為鄉導，〔先，悉薦翻。斷，丁管翻。鄉，讀曰嚮。〕攻陷其城，以兵據之，由是西洱諸蠻皆降於吐蕃。〔洱，而志翻。降，戶江翻。〕吐蕃盡據羊同、党項及諸羌之地，東接涼、松、茂、巂等州，南鄰天竺，西陷龜茲、疏勒等四鎮，〔黨，底朗翻。巂，音髓。龜茲，音丘慈。〕北抵突厥，地方萬餘裏，諸胡之盛，莫與為比。
6丙申，鄭州刺史江王元祥薨。〔鄭州，漢滎陽縣地。漢滎陽屬河南郡，晉分為滎陽郡，後魏屬北豫州，後置鄭州，隋開皇十六年改曰管州，大業初，復曰鄭州。〕
7突厥餘眾圍雲州，〔雲州，漢平城縣地。後魏為代都，北齊及後周為恆安鎮，貞觀七年，置雲州及定襄縣。〕代州都督竇懷悊，〔悊，與哲同。〕右領軍中郎將程務挺將兵擊破之。〔將，即亮翻。〕
8八月，丁未，上還東都。
9中書令、檢校鄯州都督李敬玄，軍既敗，屢稱疾請還；上許之。既至，無疾，詣中書視事；上怒，丁巳，貶衡州刺史。〔衡州，漢酃縣、蒸陽、耒陽、茶陵縣地。吳置湘東郡，梁、陳置衡山郡。隋平陳，置衡州。京師東南三千四百三里，至東都二千七百六十里。〕
10太子賢聞宮中竊議，以賢為天后姊韓國夫人所生，內自疑懼。明崇儼以厭勝之術為天后所信，〔厭，於葉翻。〕常密稱「太子不堪承繼，英王貌類太宗」，又言「相王相最貴」。〔相，悉亮翻。〕天后嘗合北門學士撰少陽正範〔顏延之曲水詩序曰：正體毓德於少陽。註雲：東宮，少陽位也。少，詩照翻。〕及孝子傳以賜太子，〔傳，直戀翻。〕又數作書誚讓之，〔數，所角翻。誚，才笑翻。〕太子愈不自安。
及崇儼死，賊不得，天后疑太子所為。太子頗好聲色，與戶奴趙道生等狎暱，〔好，呼到翻。暱，尼質翻。〕多賜之金帛，司議郎韋承慶上書諫，不聽。〔上，時掌翻。〕天后使人告其事。詔薛元超、裴炎與御史大夫高智周等雜鞫之，於東宮馬坊搜得皁甲數百領，以為反具；道生又款稱太子使道生殺崇儼。上素愛太子，遲回欲宥之，天后曰：「為人子懷逆謀，天地所不容；大義滅親，何可赦也！」甲子，廢太子賢為庶人，遣右監門中郎將令狐智通等送賢詣京師，〔監，古銜翻。將，即亮翻。〕幽於別所，黨與皆伏誅，仍焚其甲於天津橋南以示士民。〔劉昫曰：東都，周之王城，平王東遷所都也。故城在今苑內東北隅。自赧王以後，及東漢、魏文、晉武皆都於今故洛城。隋大業元年，自故洛城西移十八里，置新都，今都城是也。北據邙山，南對伊闕，洛水貫都，有河漢之象、跨洛為橋，曰天津橋。唐世人主，往來東都、西京，而寔都長安，以長安為京師。〕承慶，思謙之子也。〔韋思謙見一百九十九卷永徽元年。〕
乙丑，立左衛大將軍、雍州牧英王哲為皇太子，〔雍，於用翻。〕改元，赦天下。
太子洗馬劉訥言常撰俳諧集以獻賢，賢敗，搜得之，上怒曰：「以六輕教人，猶恐不化，乃進俳諧鄙說，豈輔導之義邪！」流訥言於振州。〔舊志：振州與崖州同在大海洲中，至京師八千六百六里，至東都七千七百九十七里。洗，悉薦翻。撰，士免翻。俳，蒲皆翻。考異曰：新傳雲：「除名為民，復坐事流死振州。」今從實錄。〕
左衛將軍高真行之子政為太子典膳丞，事與賢連，上以付其父，使自訓責。政入門，真行以佩刀刺其喉，真行兄戶部侍郎審行又刺其腹，真行兄子琁斷其首，棄之道中。〔刺，七亦翻。琁，從宣翻。斷，丁管翻。〕上聞之，不悅，貶真行為睦州刺史，審行為渝州刺史。真行，士廉之子也。〔舊志：睦州，京師東南三千六百五十九里，至東都二千八百二十一里。渝州，漢末之巴東郡，隋置渝州；京師西南二千七百四十八里，至東都三千四百三十里。高士廉，長孫無忌之舅。〕
左庶子、中【章：十二行本「中」上有「同」字；乙十一行本同；孔本同。】書門下三品張大安坐阿附太子，左遷普州刺史。〔舊志：普州，至京師二千三百六十 裏，至東都三千二百三里。〕其餘宮僚，上皆釋其罪，使復位，左庶子薛元超等皆舞蹈拜恩；右庶子李義琰獨引咎涕泣，時論美之。
11九月，甲申，以中書侍郎、同中書門下三品王德真為相王府長史，罷政事。〔唐制，王府置長史、司馬。長史，從四品上。司馬，從四品下。長史、司馬統領府僚，紀綱職務。相，悉亮翻。〕
12冬，十月，壬寅，蘇州刺史曹王明，〔蘇州，古吳國，東漢為吳郡；隋置蘇州，因姑蘇山而名。〕沂州刺史嗣蔣王煒，〔沂州，漢琅邪國，後魏置北徐州；後周改沂州，以沂水名；隋為琅邪郡，唐復以琅邪郡置沂州。煒，於鬼翻。〕皆坐故太子賢之黨，明降封零陵郡王，黔州安置；煒除名，道州安置。〔道州，漢零陵郡泠道、馮乘之地。隋以零陵郡置永州，武德四年，分置營州，貞觀八年，改曰道州。舊志：黔州，京師南三千一百九十三里，至東都二千二百七十七里。〕
15十一月，壬申朔，日有食之。
開耀元年（辛巳、六八一）是年十月方改元，新書作九月。〕
1春，正月，突厥寇原、慶等州。乙亥，遣右衛將軍李知十等屯涇、慶二州以備突厥。
2庚辰，以初立太子，敕宴百官及命婦於宣政殿，〔西京東內正殿曰含元，後殿曰宣政。〕引九部伎及散樂自宣政門入。〔杜佑曰：散樂，即百戲也。伎，渠綺翻。散，悉亶翻。〕太常博士袁利貞士疏，以為：「正寢非命婦宴會之地，路門非倡優進御之所，〔上，時掌翻。倡，音昌。〕請命婦會於別殿，九部伎自東西門入，其散樂伏望停省。」上乃更命置宴於麟德殿；〔麟德殿，麟德中所作也。閣本大明宮圖：翰林院密邇麟德殿。韋執誼曰：翰林院在右銀臺門內，麟德殿在西重廊之後。更，工衡翻。〕宴日，賜利貞帛百段。利貞，昂之曾孫也。
利貞族孫誼為蘇州刺史，自以其先自宋太尉淑以來，盡忠帝室，〔袁淑死於宋元兇之難，袁顗以死奉子勛，袁昂盡節於齊室，袁憲盡忠於陳後主。〕謂琅邪王氏雖奕世臺鼎，而為歷代佐命，〔琅邪王氏股肱晉室，而王弘為宋室佐命，王儉為齊室佐命，梁室之興，侯景之篡，王亮、王克為勸進之首。〕恥與為比，嘗曰：「所貴於名家者，為其世篤忠貞，纔行相繼故也。〔為，於偽翻。行，下孟翻。〕彼鬻婚姻求祿利者，又烏足貴乎！」時人是其言。〔因袁利貞併著袁誼之言，以其有益於名教也。〕
3裴行儉軍既還，突厥阿史那伏念復自立為可汗，〔復，扶又翻。杜佑曰：伏念，頡利從兄之子。〕與阿史德溫傅連兵為寇。癸巳，以行儉為定襄道大總管，以右武衛將軍曹懷舜、幽州都督李文暕為副，將兵討之。〔暕，古限翻。將，即亮翻。〕
4二月，天后表請赦杞王上金、鄱陽王素節之罪；以上金為沔州刺史，〔沔州，漢安陸之地。晉置沔陽縣，江左為魯山鎮。隋開皇十七年，置漢陽縣，屬復州，復州治沔陽；大業初，改復州曰沔州。唐復以沔州為復州，分漢陽置沔州。〕素節為嶽州刺史，〔嶽州，漢下雋縣地。吳置巴陵縣，晉置建昌郡，梁置巴州。隋改曰嶽州，因天嶽山以名州。大業初，改羅州，唐復曰嶽州。舊志：嶽州，京師東南二千二百三十七里，至東都一千八百一十六里。〕仍不聽朝集。〔朝，直遙翻。〕
5三月，辛卯，以劉仁軌兼太子少傅，餘如故。〔仁軌先為尚書左僕射、同中書門下三品。〕以侍中郝處俊為太子少保，罷政事。
少府監裴匪舒，善營利，〔少，詩照翻。〕奏賣苑中馬糞，歲得錢二十萬緡。上以問劉仁軌，對曰：「利則厚矣，恐後代稱唐家賣馬糞，非嘉名也。」乃止。匪舒又為上造鏡殿，成，〔為，於偽翻。〕上與仁軌觀之，仁軌驚趨下殿。上問其故，對曰：「天無二日，土無二王，〔孟子載孔子之言。〕適視四壁有數天子，不祥孰甚焉！」上遽令剔去。〔去，羌呂翻。〕
6曹懷舜與裨將竇義昭將前軍擊突厥。〔將，即亮翻；下同，又音如字。〕或告「阿史那伏念與阿史德溫傅在黑沙，【章：十二行本「沙」下有「北」字；乙十一行本同；孔本同。】〔黑沙城，後突厥默啜以為南庭。〕左右纔二十騎以下，可徑往取也。」〔騎，奇寄翻。〕懷舜等信之，留老弱於瓠丄泊，〔水白為泊。〕帥輕銳倍道進，至黑沙，無所見，人馬疲頓，乃引兵還。
會薛延陀部落欲西詣伏念，遇懷舜軍，因請降。〔帥，讀曰率。降，戶江翻。〕懷舜等引兵徐還，至長城北，遇溫傅，小戰，各引去。至橫水，〔橫水去金河一百四十許裏。〕遇伏念，懷舜、義昭與李文暕及裨將劉敬同四軍合為方陳，〔陳，讀曰陣。〕且戰且行；經一日，伏念乘便風擊之，軍中擾亂，懷舜等棄軍走，軍遂大敗，死者不可勝數。〔勝，音升。〕懷舜等收散卒，斂金帛以賂伏念，與之約和，殺牛為盟。伏念北去，懷舜等乃得還。〔還，從宣翻，又音如字。〕
夏，五月，丙戌，懷舜免死，流嶺南。
7己丑，河源道經略大使黑齒常之將兵擊吐蕃論贊婆於良非川，破之，收其糧畜而還。〔畜，許救翻。〕常之在軍七年，吐蕃深畏之，不敢犯邊。
8初，太原王妃之薨也，〔武士彠封太原王，妃從其爵，咸亨元年薨。〕天后請以太平公主為女官以追福。〔公主，天后女也。〕及吐蕃求和親，請尚太平公主，上乃為立太平觀，以公主為觀主以拒之。〔為，於偽翻。觀，古玩翻。〕至是，始選光祿卿汾陰薛曜之子紹尚焉。紹母，太宗女城陽公主也。〔據會要，城陽公主先降杜荷，荷誅，降薛瓘。新書亦然。〕
秋，七月，公主適薛氏，自興安門南至宣陽坊西，燎炬相屬，〔自興安門而南，歷三坊至宣陽坊，萬年縣治在焉。屬，之慾翻。〕夾路槐木多死。紹兄顗以公主寵盛，深憂之，〔顗，魚豈翻。〕以問族祖戶部郎中克構，〔唐戶部郎，掌分理戶口、井田之事，凡天下十道，任土所出，為貢賦之差。〕克構曰：「帝甥尚主，國家故事，苟以恭慎行之，亦何傷！然諺曰：『娶婦得公主，無事取官府。』不得不為之懼也。」
天后以顗妻蕭氏及顗弟緒妻成氏非貴族，欲出之，曰：「我女豈可使與田舍女為妯娌邪！」〔為，於偽翻。妯，直六翻。娌，兩耳翻。妯娌，娣姒婦也。〕或曰：「蕭氏，瑀之姪孫，國家舊姻。」〔蕭瑀子銳尚太宗女襄城公主。〕乃止。
9夏州羣牧使安元壽奏：「自調露元年九月以來，喪馬一十八萬餘匹，監牧吏卒為虜所殺掠者八百餘人。」〔夏，戶雅翻。使，疏吏翻。唐諸牧監，掌羣牧孳課之事。凡諸羣牧，立南、北、東、西四使以分統之，其馬皆印，每歲終，監牧使巡按孳數，以功過相除，為之考課。此止夏州所喪失之數。〕
10薛延陀達渾等五州四萬餘帳來降。〔達渾都督領姑衍州、步訖若州、扨彈州、鶻州、低粟州。降，戶江翻。〕
11甲午，左僕射兼太子少傅、同中書門下三品劉仁軌固請解僕射，許之。
12閏七月，丁未，裴炎為侍中，崔知溫、薛元超並守中書令。
13上徵田遊巖為太子洗馬，在東宮無所規益。右衛副率蔣儼〔右衛副率，從四品上。洗，悉薦翻。率，所律翻。〕以書責之曰：「足下負巢、由之俊節，傲唐、虞之聖主，聲出區宇，名流海內。主上屈萬乘之重，申三顧之榮，〔三顧，用諸葛亮事。上幸嵩山，嘗至遊巖所居，故云然。乘，繩證翻。〕遇子以商山之客，〔漢四皓隱於商山。〕待子以不臣之禮，將以輔導儲貳，漸梁芝蘭耳。〔漸，子廉翻。〕皇太子春秋鼎盛，聖道未周，僕以不才，猶參庭諍，足下受調護之寄，〔漢高帝謂四皓曰：「煩公卒調護太子。」〕是可言之秋，唯唯而無一談，悠悠以卒年歲。〔唯，於癸翻。卒，子恤翻。〕向使不餐周粟，〔夷、齊採薇西山，不食周粟。餐，千安翻。〕僕何敢言！祿及親矣，以何酬塞﹖〔遊巖有母。塞，悉則翻。〕想為不達，謹書起予。」〔孔子謂子夏曰：「起予者商也。」為，於偽翻。〕遊巖竟不能答。
14庚申，上以服餌，令太子監國。〔監，古銜翻。〕
15裴行儉軍於代州之陘口，〔即鴈門之陘嶺關口。陘，音刑。〕多縱反間，由是阿史那伏念與阿史德溫傅浸相猜貳。伏念留妻子輜重於金牙山，〔突厥之初，建牙於金山，其後分為東、西突厥，凡建牙之地，率謂之金牙山。蘇定方直抵金牙山擒賀魯，此西突厥可汗所居之金牙山也。裴行儉遣程務挺等掩金牙山，取伏念妻子，此東突厥可汗所居之金牙山也。可汗所居，謂之金帳，故亦以金牙言之。間，古莧翻；下同。重，直龍翻；下同。〕以輕騎襲曹懷舜。行儉遣裨將何迦密自通漠道，程務挺自石地道掩取之。〔騎，奇寄翻。將，即亮翻；下同。迦，居牙翻，又居伽翻。〕伏念與曹懷舜約和而還，比至金牙山，〔還，從宣翻。比，必利翻。〕失其妻子輜重，士卒多疾疫，乃引兵北走細沙，行儉又使副總管劉敬同、程務挺等將單於府兵追躡之。 伏念請執溫傅以自效，然尚猶豫，又自恃道遠，唐兵必不能至，不復設備。〔走，音奏。躡，泥輒翻。復，扶又翻。單，音蟬。〕敬同等軍到，伏念狼狽，不能整其 眾，遂執溫傅，從間道詣行儉降。候騎告以塵埃漲天而至，將士皆震恐，行儉曰：「此乃伏念執溫傅來降，非他盜也。然受降如受敵，不可無備。」乃命嚴備，遣單 使迎前勞之。少選，〔間，古莧翻。降，戶江翻；下同。騎，奇寄翻。使，疏吏翻。勞，力到翻。少選，猶言少頃也。〕伏念果帥酋長縛溫傅詣軍門請罪。〔帥，讀曰率。酋，慈由翻。長，知兩翻。〕行儉盡平突厥餘黨，以伏念、溫傅歸京師。〔厥，九勿翻。〕
16冬，十月，丙寅朔，日有食之。
17壬戌，裴行儉等獻定襄之俘。乙丑，改元。〔改元開耀。〕丙寅，斬阿史那伏念、阿史德溫傅等五十四人於都市。〔既書十月丙寅朔日食，方書壬戌裴行儉獻俘，乙丑故元，又書丙寅斬阿史那伏念等，是十月一月內有二丙寅矣。此舊史之誤，通鑑因之，失於檢點也。新書是年九月乙丑改元，蓋壬戌獻俘，亦九月事，前年命行儉為定襄道行軍大總管以討突厥，故曰獻定襄之俘。〕
初，行儉許伏念以不死，故降。裴炎疾行儉之功，奏言：「伏念為副將張虔勗、程務挺所逼，又回紇等自磧北南向逼之，窮窘而降耳。」〔紇，下沒翻。磧，七跡翻。〕遂誅之。行儉歎曰：「渾、濬爭功，〔事見八十一卷晉武帝太康元年。言若爭伏念之死，則是與張虔勗、程務挺爭功。〕古今所恥。但恐殺降，無復來者。」〔復，扶又翻。〕因稱疾不出。
18丁亥，新羅王法敏卒，〔卒，子恤翻。〕遣使立其子政明。
19十一月，癸卯，徙故太子賢於巴州。〔舊志：巴州至京師二千三百六十里，東都二千五百八十二里。〕
