△卷第二百五十四
唐紀七十〔起〕上章困敦（庚子）十一月，盡玄黓攝提洛（壬寅）四月，凡一年有奇
僖宗惠聖恭定孝皇帝中之上
廣明元年（庚子、八八零）
1十一月，河中都虞候王重榮作亂，剽掠坊市俱空。〔重，直龍翻。剽，匹妙翻。〕
2宿州刺史劉漢宏怨朝廷賞薄，〔漢宏降見上卷七月。賞盜而盜怨其賞薄，彼固有以窺朝廷也。〕甲寅，以漢宏為浙東觀察使。〔為漢宏為錢鏐所滅張本。〕
3詔河東節度使鄭從讜以本道兵授諸葛爽及代州刺史朱玫，使南討黃巢。〔玫，莫杯翻。〕乙卯，以代北都統李琢為河陽節度使。〔代北己定，李琢內徙，亦以備黃巢也。〕
4初，黃巢將渡淮，豆盧瑑請以天平節鉞授巢，〔黃巢初求天平節，豆盧琭欲以是中其欲。〕俟其到鎮討之。盧攜曰：「盜賊無厭，〔厭，於鹽翻。〕雖與之節，不能止其剽掠，〔剽，匹紗翻。〕不若急發諸道兵扼泗州，汴州節度使為都統，賊既前不能入關，必還掠淮、浙，偷生海渚耳！」從之。既而淮北相繼告急，攜稱疾不出，〔考異曰：驚聽錄曰：「宰臣豆盧琢奏：『緣淮南九驛便至泗州，恐高駢固守城壘，不遮截大寇；黃巢必若過淮，落寇之計。又徵兵不及，須且誘之，請降節旄，授鄆州節度使，候其至止，討亦不難。』宰臣盧攜言之不可，奏以『黃巢為國之患久矣，昨與江西節制，擁節而行，攻劫荊南。郤奪其節，但徵諸道驍勇，把截泗州，』因此不發內使，罷建隻旌，乃發使臣諸道而去。尋汴州、徐州兩道告急到京，報黃巢過淮，盧攜託疾不出。」按朝廷未嘗以江西節與巢，借使與之，安可復奪！此驚聽錄不足信也。〕京師大恐。庚申，東都奏黃巢入汝州境。
5辛酉，以王重榮權知河中留後，以河中節度使同平章事李都為太子少傅。〔以王重榮作亂不能制，故召李都，以河中授之。〕
6汝鄭把截制置都指揮使齊克讓奏黃巢自稱天補大將軍，轉牒諸軍，雲，「各宜守壘，勿犯吾鋒！吾將入東都，即至京邑，自欲問罪，無預眾人。」〔言自欲問罪於朝廷，於眾人無預也。〕上召宰相議之。豆盧瑑、崔沆請發關內諸鎮及兩神策軍守潼關。壬戌，日南至。上開延英，對宰相泣下。〔大盜將至，無以禦之，君相相對灑泣，果何益哉！〕觀軍容使田令孜奏：「請選左右神策軍弓弩手守潼關，臣自為都指揮制置把截使。」上曰：「侍衛將士，不習徵戰，恐未足用。」令孜曰：「昔安祿山搆逆，玄宗幸蜀以避之。」崔沆曰：「祿山眾纔五萬，比之黃巢，不足言矣。」豆盧瑑曰：「哥舒翰以十五萬眾不能守潼關，〔事見玄宗、肅宗紀。〕今黃巢眾六十萬，而潼關又無哥舒之兵。若令孜為社稷計，三川帥臣皆令孜腹心，〔謂陳蒺瑄、楊師立、牛勗也。帥，所類翻。〕比於玄宗則有備矣。」上不懌，〔僖宗雖曰童昏，此時此意，豈不知高枕京邑之為樂，越在草莽之為可憂也哉！禍至而後憂之，則無及矣。古之明主居安而思危，所以能常有興安也。〕謂令孜曰：「卿且為朕發兵守潼關。」〔為，於偽翻。〕是日，上幸左神策軍，親閱將士。令孜薦左軍馬軍將軍張承範為兵馬先鋒使兼把截潼關制置使，師會為制置關塞糧料使，珂為句當寨柵使，〔句，古候翻。當，丁浪翻。〕令孜為左右神策軍內外八鎮及諸道兵馬都指揮制置招討等使，飛龍使楊復恭為副使。
癸亥，齊克讓奏：「黃巢己入東都境，臣收軍退保潼關，於關外置寨。將士屢經戰鬬，久乏資儲，州縣殘破，人煙殆絕，東西南北不見王人，凍餒交逼，兵械刓 弊，〔刓，吾官翻，鈍也。〕各思鄉閭，恐一旦潰去，乞早遺資糧及援軍。」上命選兩神策弩手得二千八百人，令張承範等將以赴之。〔將，即亮翻。〕
丁卯，黃巢陷東都，留守劉允章帥百官迎謁；巢入城，勞問而已，〔帥，讀曰率。勞，力到翻。〕閭裏晏然。允章，迺之曾孫也。〔劉迺見二百三十卷德宗興元元年。允章可謂恭厥祖矣。〕田令孜奏募坊市人數千以補兩軍。
辛未，陝州奏杽都已陷。壬申，以田令孜為汝、洛、晉、絳、同、華都統，將左、右軍東討。〔左、右神策軍。陝，失冉翻。華，戶化翻。〕是日，賊陷虢州。〔九域志：虢州東北至陝州八十五里。〕
7以神策將羅元果為河陽節度使。〔羅元果亦田令孜之腹心。〕
8以周岌為忠武節度使。〔周岌既殺薜能，遂以忠武節授之。岌，逆及翻。〕初，薜能遣牙將上蔡秦宗權調發至蔡州，〔調，徒弔翻。自元和末，廢彰義軍，以蔡州屬忠武軍，故得而調發之。〕聞許州亂，託雲赴難，〔難，乃旦翻。〕選募蔡兵，遂逐刺史，據其城。及周岌為節度使，即以宗權為蔡州刺史。〔為秦宗權以蔡州稱兵僭號張本。〕
9乙亥，張承範等將神策弩手發京師。〔將，亮翻。〕神策軍士皆長安富家子，賂宦官竄名軍籍，厚得稟賜，〔稟，給也。稟賜，猶言給賜也。〕但華衣怒馬，〔怒馬者，鞭之以發其怒而疾馳也。〕慼勢使氣，未嘗更戰陳；〔更，工衡翻。陳，讀曰陣。〕聞當出征，父子聚泣，多以金帛僱病坊貧人代行，〔唐置病坊於京城以養病人。會要：開元五年，宋璟等奏：「悲田病坊，從長安已來置使專知，乞罷之。」至二十二年，京城乞兒有疾病，分置諸寺病坊。至德二年，兩京市各置普救病坊。病坊之置，其來久矣。〕往往不能操兵。〔操，七刀翻。〕是日，上御章信門樓臨遣之。〔考異曰：新傳曰：「帝餞令孜章信門，賚遣豐優。」按令孜雖為招討都統，賜節賚物，其實不離禁闥，是日所遣者承範等耳。新傳厔餞令孜，誤也。〕承範進言：「聞黃巢擁數十萬之眾，鼓行而西，齊克讓以飢卒萬人依託關外，復遣臣以二千餘人屯於關上，又未聞為饋餉之計，以此拒賊，臣竊寒心。願陛下趣諸道精兵早為繼援。」〔趣，讀曰促。〕上曰：「卿輩第行，兵尋至矣！」丁丑，承範等至華州。會刺史裴虔餘徙宣歙觀察使，軍民皆逃入華山，城中索然，〔華，戶化翻。索，昔各翻。〕州庫唯塵埃鼠跡，賴倉中猶有米千餘斛，軍士裹三日糧而行。
十一月，庚辰朔，承範等至潼關，搜菁中，〔菁中，草茂密處也。史炤曰：林菁。〕得村民百許，使運石汲水，為守禦之備；與齊克讓軍皆絕糧，未卒莫有鬬志。是日，黃巢前鋒軍抵關下，白旗滿野，不見其際，克讓與戰，賊小郤，俄而巢至，舉軍大呼，聲振河、華。〔呼，火故翻。華，戶化翻。華山臨河。言黃巢軍聲之盛，撼振河山也。〕克讓力戰，自午至酉始解，士卒飢甚，遂誼譟，燒營而潰，克讓走入關。關左有谷，平日禁人往來，以榷徵稅，〔榷，訖嶽翻。〕謂之「禁阬」。賊至倉猝，官軍忘守之，〔忘，巫放翻。〕潰兵自谷而入，谷中灌木壽藤茂密如織，〔灌木，叢生之木。壽藤，即今之萬歲藤。〕一夕踐為坦塗。承範盡散其輜囊以給士卒，〔輜囊，謂輜重、囊橐也。輜重，隨軍之物。囊橐，私裝也。〕遣使上表告急，稱：「臣離京六日，〔離，力智翻。〕甲卒未增一人，餽餉未聞影響。到關之日，臣寇已來，以二千餘人拒六十萬眾，外軍飢潰，踼開禁阬。〔蹋，與踏同。〕臣之失守，鼎鑊甘心；朝廷謀臣，愧頻何寄！或聞陛下已議西巡，〔謂議幸蜀。〕苟鑾輿一動，則上下士崩。臣敢以猶生之軀奮冒死之語，願與近密及宰臣熟議，【章：十一行本「議」下有「未可輕動」四字；乙十一行本同；孔本同；張校同。】〔近密，謂兩中尉、兩樞密。〕急徵兵以救關防，則高祖、太宗之業庶幾猶可扶持，〔幾，居依翻。〕使黃巢繼安祿山之亡，微臣勝哥舒翰之死！」
辛巳，賊急攻潼關，承範悉力拒之，自寅及申，關上矢盡，投石以擊之。關外有天塹，賊驅民千餘人入其中，掘土填之，〔塹，七豔翻。掘，其月翻。 填，亭年翻。〕須臾，即平，引兵而度。夜，縱火焚關樓俱盡。承範分兵八百人，使王師會守禁阬，比至，〔比，必利翻。〕賊已入矣。壬午旦，賊夾攻潼關，關上 兵皆潰，師會自殺，承範變服帥餘眾脫走。至野狐泉，遇奉天援兵二千繼至，承範曰：「此輩何功而然，我曹反凍餒！」遂掠之，更為賊鄉導〔鄉，讀曰嚮。〕以趣長安。〔趣，七喻翻。〕
賊之攻潼關也，朝廷以前京兆尹蕭廩為東道轉運糧料使；廩稱疾，請休宮，貶賀州司戶。〔賀州，漢蒼梧郡之臨賀縣，吳置臨賀郡，唐置賀州，京師東南四千一百三十里。〕
黃巢入華州，留其將喬鈐守之。〔鈐，其廉翻。〕河中留後王重榮請降於賊。〔降，戶江翻。〕癸未，制以巢為天平節度使。
甲申，以翰林學士承旨、尚書左丞王徽為戶部侍郎，翰林學士、戶部侍郎裴淯為工部侍郎，並同平章事。以盧攜為太子賓客、分司。田令孜聞黃巢已入關，恐天子貴己，乃歸罪於攜而貶之，薦徽、澈為相。是夕，攜飲藥死。澈，休之從子也。〔裴休見二百四十九卷宣宗大中六年。〕
百官退朝，聞亂兵入城，布路竄匿。〔布路，分路也。朝，直遙翻。〕令孜帥神策兵五百奉帝自金光門出，〔帥，讀曰率；下同。長安城西面三門，北來第一門曰開遠門，第二門曰金光門，第三門曰延平門。〕惟福、穆、壽四王及妃嬪數人從行，〔從，才用翻；下皆同。〕百官皆莫知之。上奔馳晝夜不息，從官多不能及。車駕既去，軍士及坊市民競入府庫盜金帛。
晡時，黃巢前鋒將柴存入長安，金吾大將軍張直方帥文武數十人迎巢於霸上。巢乘金裝肩輿，其徒皆被髮，約以紅繒，衣錦繡，執兵以從，甲騎如流，輜重塞塗，〔被，皮義翻。衣，於既翻。騎，奇寄翻。重，直龍翻。塞，悉則翻。〕千里絡繹不絕。民夾道聚觀，尚讓歷諭之曰：「黃王起兵，本為百姓，〔為，於偽翻。〕非如李氏不愛汝曹，汝曹但安居無恐。」巢館于田令孜第，其徒為盜久，不勝富，〔館，古玩翻。勝，音升。〕見貧者，往往施與之。〔施，式鼓翻。〕居數日，各出大掠，焚市肆，殺人滿街，巢不能禁；尤憎官吏，得者皆殺之。
10上趣駱谷，〔趣，七喻翻。〕鳳翔節度使鄭畋謁上於道次，〔考異曰：續寶運錄：「戍子，帝至駱谷伲水驛，乃下訒與牛顓、楊師立、陳敬瑄，雲今月七日，已次駱谷伲水驛。」按此月庚辰朔，戊子九日，而詔雲七日，「九」誤為「七」也。實錄：「辛卯，車駕次鳳翔，鄭畋候謁於路。」舊畋傳雲候駕於斜谷。新紀：「辛卯，次鳳翔。丁酉，至興元。」按甲申上離長安，幸卯始次鳳翔，太緩，丁酉已至興元，太遠。又路出駱谷則不過鳳翔及斜谷。蓋車駕涉鳳翔之境，而畋往見耳，非鳳與斜谷也。實錄：「賊以數萬眾西追車駕。」而不言追不及，又不言為誰所拒而還。諸書皆無之。今不取。〕請車駕留鳳翔。上曰：「朕不欲密邇巨寇，且幸興元，徵兵以圖收復。卿東扞賊鋒，西撫諸蕃，糾合鄰道，勉建大勳。」畋曰：「道路梗梘，奏報難通，請得便宜從事。」許之。戊子，上至伲水，〔九域志：洋州興道縣有伲水鎮，相傳雲仙人唐公昉盡室昇天，其伲不得偕升，遂以名水；誕矣。〕詔牛勗、楊師立、陳敬瑄，諭以京城不守，且幸興元，若賊勢猶盛，將幸成都，宜豫為備擬。
庚寅，黃巢殺唐宗室在長安者無遣類。辛卯，巢始入宮。壬辰，巢即皇帝位於含元殿，畫皁繒為袞衣，擊戰鼓數百以代金石之樂。登丹鳳樓，下赦書；國號大齊，改元金統。謂廣明之號，去唐下體而著黃家日月，以為己符瑞。〔著，側略翻。言「唐」字去「醜」「口」而著「黃」字為「廣」字，合「日」「月」為「明」字也。〕唐官三品以下悉停任，四品以下位如故。以妻曹氏為皇后。〔考異曰：實錄、巢傳，立妻曲氏為皇后。今從新傳。〕以尚讓為大尉兼中書令，趙璋兼侍中，崔璆、楊希古並同平章事，孟楷、蓋洪為左右僕射、佑左右軍事，〔蓋，古盍翻。黃巢自以其軍分左右耳。〕費傅古為樞密使。〔費，父沸翻，姓也。〕以太常博士皮日休為翰林學士。〔陸遊老學菴筆記曰：該聞錄言皮日休陷黃巢為翰林學費，父沸翻，姓也。〕以太常博士皮日休為翰林學士。〔陸遊老學菴筆曰：該聞錄言皮日休陷黃巢為翰林學士，巢敗，被誅；今唐書取其事。按尹師魯作大理寺丞皮子良墓誌稱：「曾祖日休，避廣明之難，徙藉會稽，依錢氏，官太常博士，贈禮部尚書。祖光業，為吳越丞相。父璨，為元帥府判官。三世皆以文雄江東。」據此，則日休未嘗陷黃巢為其翰林學被也。小說謬妄，無所不有。師魯文章傳世，且剛正有守，非欺後世者。〕璆，邠之子也，〔崔邠，郾之兄也，德宗朝為右補闕，嘗論裴延齡，有直聲。「子」恐當作「孫」。〕時罷浙東觀察使，在長安，巢得而相之。〔璆之在浙東也，固與巢信使往來，又為之表奏朝廷。〕
諸葛爽以代北行營兵屯櫟陽，黃巢將碭山朱溫屯東渭橋，〔碭山，在漢碭縣界，後魏置安陽縣，治麻城，隋開皇十八年改名碭山，唐屬宋州。九域志：在單州東南九十里。碭，徙郎翻。朱溫始此。〕巢使溫誘說之，〔說，式芮翻。〕爽遂降於巢。溫少孤貧，與兄昱、存隨母王氏依蕭縣劉崇家，崇數笞辱之，〔按五代史，溫兇悍無賴，崇惠太祖慵惰不作業，數笞資之。獨崇母憐之，時時自為櫛沐，戒家人曰：「朱三非常人也，宜善遇之。」數，所角翻。〕崇母獨憐之，戒家人曰：「朱三非常人也，汝曹善遇之。」〔朱溫第三。〕巢以諸葛爽為河陽節度使，爽赴鎮，羅元杲發兵拒之，士卒皆棄甲迎爽，元杲逃奔行在。
11鄭畋還鳳翔，召將佐議拒賊，皆曰：「賊勢方熾，宜且從容以俟兵集，〔從，千容翻。從容，舒徐不迫之貌。言欲以緩圖之。〕乃圖收復。」畋曰：「諸君勸畋臣賊乎！」因悶絕仆地，甃傷其面，〔鄭畋以將佐怠於勸王，忠憤之氣一時鬱勃，至於悶絕而僵仆於地，故甃傷其面。甃，則救翻，甓也。〕自午至明旦，尚未能言。會巢使者以赦書至，監軍袁敬柔與將佐序立宣示，代畋草表署名以謝巢。監軍與巢使者宴，樂奏，將佐以下皆哭，使者怪之，幕客孫儲曰：「以相公風痹不能來，故悲耳。」〔痹，必至翻。〕民間聞者無不泣。畋聞之曰：「吾固知人心尚未厭唐，賊３授首無日矣！」乃刺指血為表， 遺所親間道詣行在，〔刺，七亦翻；下同。間，古莧翻。〕召將佐諭以逆順，皆聽命，復刺血與盟，〔復，扶又翻。〕然後完城塹，繕器械，訓士卒，密約鄰道合兵 討賊，鄰道皆許諾發兵，會於鳳翔。時禁兵分鎮關中者尚數萬，〔禁兵分鎮關中，即神策八鎮兵也。〕聞天子幸蜀，無所歸，畋使人招之，皆往從畋，畋分財以結其心，軍劫大振。
12丁酉，車駕至興元，訒諸道各出全軍收復京師。〔悉所統之軍皆行，謂之全軍。〕
13己亥，黃巢下令，百官詣趙璋第投名銜者，復其官。〔名銜，題官位姓名也。〕豆盧瑑、崔沆及左僕射於琮、右僕射劉鄴、太子少師裴諗、御史中丞趙濛、刑部侍郎李溥、京兆尹李湯扈從不及，匿民間，巢搜獲，皆殺之。廣德公芏曰：「我唐室之女，誓與於僕射俱死！」執賊刃不置，賊並殺之。發盧攜屍，刃之於市。將作監鄭綦、庫部郎中鄭係義不臣賊，舉家自殺。〔唐屢更喪亂，至於廣明，舉家殉國猶不乏人，恩義有結之素也。〕左金吾大將軍張直方雖臣於巢，多納亡命，匿公卿於複壁；巢殺之。
14初，樞密使楊復恭薦處士河間張濬，拜太常博士，〔處，昌呂翻。〕遷度支員外郎。黃巢逼潼關，濬避亂商山。上幸興元，道中無供頓，漢陰令李康以騍負糗糧數百馱獻之，〔漢陰，漢中安陽縣地，晉武帝改為安康縣，唐至德二載更名漢陰縣，屬金州。九域志：在州西北一百六十五里。馱，徒何翻。以驢馬負物為馱。唐遞馱，每馱一百斤。〕從行軍士始得食。上問康:「卿為縣令，何能如是﹖」對曰:「臣不及此，乃張濬員外教臣。」上召濬詣行在，拜兵部郎中。〔唐諸司郎中，從五品上;員外郎，從六品上。〕
15義武節度使王處存聞長安失守，號哭累日，〔號，戶高翻。〕不俟詔命，舉軍入援，遣二千人間道詣興元衛車駕。
16黃巢遣使調發河中，〔調，徒釣翻。〕前後數百人，吏民不勝其苦。〔勝，音升。〕王重榮謂眾曰：「始吾屈節以紓軍府之患，〔屈節，謂臣賊也。紓，商居翻，緩也。〕今調財不已，又將徵兵，吾亡無日矣！不如發兵拒之。」眾皆以為然，乃悉驅巢使者殺之。巢遣其將朱溫自同州，弟黃鄴自華州，合兵擊河中，重榮與戰，大破之， 獲糧使四十餘船，遣使與王處存結盟，引兵營於渭北。〔考異曰：舊王處存傳曰：「時李都守河中，降賊。會王重榮斬偽使，通使於處存，乃同盟誓，營於渭北。時 巢賊僭號。天下藩鎮多受其偽命，惟鄭畋守鳳翔，鄭從讜守太原，處存、王重榮首倡義舉。俄而鄭畋破賊前鋒，王鐸自行在至，故諸鎮翻然改圖，以出勤王之師。」按鐸中和二年始至，於時未也。王重榮傳曰：「初，重榮為河中馬步都虞候，巢賊據長安，蒲帥李都不能拒，稱臣於賊，賊偽授重榮節度副使。重榮以賊徵求無已，欲拒之，都曰：『吾兵徵力寡，絕之立見其惠，願以節鉞假公。』翌日，都歸行在，重榮知留後事，乃斬賊使，求援鄰藩。」北夢瑣言曰：「重榮始為牙將，黃巢犯闕，元戎李都奉偽，畏重榮，附者多，因薦副使。一日，忽謂都曰：『令公助賊，陷一邦於不忠，而又日加箕斂，眾口紛紜，冚忽變生，何以遏也。』遽命斬其偽使。都無以對，因以軍印授重榮而去。及都至行在，朝廷又以前京兆尹竇潏間道至河中代都，重榮迎之。潏前為京兆尹，有慘酷之名，時謂之『垛壘』。及至，翌日，進軍校於庭，謂曰：『天子命重臣作鎮將，遏賊衝，安可輕議斥逐令北門出乎！且為惡者必一兩人而已，爾等可言之。』潏不知軍校皆重榮之親黨也，眾皆不對。重榮乃屏肅佩劍歷階而上，謂潏曰：『為惡者非我而誰！』遂召潏之僕吏控馬及階，請依都前例，乃雲『速去！』潏不敢仰視，躍馬復由北門而出。」新傳取之。按十一月辛亥朔，重榮已作亂，掠坊市。辛酉，以重榮為留後，都為太子少傅，則都已去河中矣。及黃巢犯闕，都何嘗奉偽，亦未嘗聞以潏代都。今不取。〕
17陳敬瑄聞車駕出幸，遣步騎三千奉迎，表請幸成都。時從兵浸多，興元儲偫不豐，〔偫，丈裏翻。〕田令孜亦勸上；上從之。
中和元年（辛丑、八八一）是年七月方改元〕
1春，正月，車駕發興元。加牛勗同平章事。陳敬瑄以扈從之人驕縱難制，〔從，才用翻。〕有內園小兒先至成都，〔唐時給役於坊貛及內園者，皆謂之小兒。〕遊於行宮，笑曰：「人言西川是蠻，今日觀之，亦不惡！」敬瑄執而杖殺之，〔考異曰：新傳曰：「敬瑄殺五十人，屍諸衢。」錦裏耆舊傳曰：「有內園小兒三箇連手行，遶行宮數，內一人笑云云。巡者亂打，執之。敬瑄咄之曰：『今日且欲棒殺汝三五十輩，必不令錯。』」按三五十輩者，敬瑄語也，非實殺五十人也。新傳誤。〕由是眾皆肅然。敬瑄迎謁於鹿頭關。辛未，上至綿州，東川節度使楊師立謁見。〔東川治梓州，北至綿州一百六十八里。見，賢遍翻。〕壬申，以工部侍郎、判度支蕭遘同平章事。
2鄭畋約前朔方節度使唐【章：十二行本「唐」作「田」；乙十一行本同；孔本同；退齋校同。】夕夫、沍原節度使程宗楚同討黃巢。巢遣其將王暉齎詔召畋，畋斬之，遣其子凝績詣行在，凝績追及上於漢州。〔自綿州西南至漢州一百九十里。〕
3丁丑，車駕至成都，〔自漢州西南至成都八十五里。〕館於府舍。〔館，古玩翻。就西川府舍為行宮。〕
4上遣【章：十二行本「遣」下有「中」字；乙十一行本同；孔本同；張校同。】使趣高駢討黃巢，〔趣，讀曰促。〕道路相望，駢終不出兵。上至蜀，猶冀駢立功，詔駢巡內刺史及諸將有功者，自監察至常侍，聽以墨敕除訖奏聞。
5裴澈自賊中奔詣行在。時百官未集，乏人草制，右拾遣樂朋龜謁田令孜而拜之，由是握為翰林學士。張濬先亦拜令孜。令孜嘗召宰相及朝貴飲酒，〔朝，直遙翻。〕濬恥於眾中拜令握為翰林學士。張濬先亦拜令孜。令孜嘗召宰相及朝貴飲酒，〔朝，直遙翻。〕濬恥於眾中拜令孜，乃先謁令孜謝酒。及賓客畢集，令孜言曰：「令孜與張郎中清濁異流，嘗蒙中外，〔中外，謂輿之相表裹。〕既慮玷辱，何憚改更，〔更，工衡翻。〕今日於隱處謝酒則又不可。」濬慚懼無所容。
6二月，乙【嚴：「乙」改「己」。】卯朔，以太子少師王鐸守司徒兼門下侍郎、同平章事。
7丙申，加鄭畋同平章事。
8加淮南節度使高駢東面都統，加河東節度使鄭從讜兼侍中，依前行營招討使。 代北監軍陳景思〔考異曰：實錄作「掠斯」，今從薜居正五代史。〕帥沙陀酋長李友金及薩葛、穴慶、吐谷渾諸部入授京師。〔帥，讀曰率。酋，慈由翻。長，知兩 翻。薩，桑葛翻。〕至絳州，將濟河；絳州刺史瞿稹，亦沙陀也，〔瞿，權俱翻。稹，止忍翻。〕謂景思曰：「賊勢方盛，未可輕進，不若且遇代北募兵。」遂與景 囮俱還鴈門。
9以樞密使楊復光為京西南面行營都監。
10黃巢以朱溫為東南面行營都虞候，將兵攻鄧州；三月，辛亥，陷之，執刺史趙戒，【章：十二行本「戒」作「戎」；乙十一行本同；孔本同；退齋校同。】因戍鄧州以扼荊、襄。〔九域志：鄧州南至襄州一百八十里，襄州南至荊州四百五十七里。〕
11壬子，加陳敬瑄同平章事。甲寅，敬瑄奏遣左黃頭軍使李鋋將兵擊黃巢。〔西川黃頭軍，崔安潛所置也，事始見上卷乾符六年。鋋，時延翻。〕
12辛酉，以鄭畋為京城四面諸軍行營都統。賜畋詔：「凡蕃、漢將士赴難有功者，〔難，乃旦翻。〕並聽以墨敕除官。」畋奏以沍原節度使程宗楚為副都統，前朔方節度使弘夫為行軍司馬。黃巢遣其將尚讓、王播帥眾五萬寇鳳翔，〔「王播」，新書作「王璠」。〕畋使弘夫伏兵要害，自以兵數千，多張旗幟，疏陳於高岡。〔陳，讀曰陣。〕賊以畋書生，輕之，鼓行而前，無復行伍，〔行，戶剛翻。〕伏發，賊大敗於龍尾陂，〔新、舊書皆作「龍尾坡」，惟舊紀作「陂」。鳳翔府岐山縣，唐初治張堡，武德七年移治龍尾城，在平陽故城之東北。〕斬首二萬餘級，伏屍數十里。
13有書尚書省門為詩以嘲賊者，尚讓怒，應在省官及門卒，悉抉目倒懸之；〔抉，於決翻。〕大索城中能為詩者，〔索，山客翻。〕盡殺之，識字者給賤役，凡殺三千餘人。
14瞿稹、李友金至代州，募兵踰旬，得三萬人，皆北方雜胡，屯於崞西，〔代州崞縣之西也。崞，音郭。〕獷悍暴橫，〔獷，古猛翻。悍，下罕翻，又侯幹翻。橫，戶孟翻。〕稹與友金不能制。友金乃說陳景思曰：〔說，式芮翻。〕「今雖有眾數萬，苟無威信之將以統之，終無成功。吾兄司徒父子，勇略過人，為眾所服；驃騎誠奏天子赦其罪，召以為帥，〔李國昌以平龐勛功檢校司徒。驃騎，唐制武散階極品。唐自高力士以來，宦官多官至驃騎，故以稱景思。〕則代北之人一麾響應，狂賊不足平也！」景思以為然，遣使詣行在言之；詔如所請。友金以五百騎齎詔詣達靼迎之，〔李克用入達靼，見上卷廣明元年。軍鎮。」薜居正五代史：「先是，景思與李友金發沙陀諸部五千騎南赴京師。友金，即武皇之族父也。中和元年二月，友金軍至絳州，將渡河，刺史瞿稹謂景思曰：『巢賊方盛，不如且還代北，徐圖利害。』四月，友金旋軍鴈門，瞿稹至代州，半月之間，募兵三萬，營於崞縣之西，其軍皆北邊五部之眾，不閑軍法，睢稹、李友金不能制。友金謂景思云云，景思然之，促奏行在。天子乃以武皇為鴈門節度使，仍令以本軍討賊。李友金發五百騎齎詔召武皇於達靼，武皇即帥達靼諸部萬人趨鴈門。」按景思謂赦國昌父子，而獨克用至者，蓋國昌已老，獨使克用來耳。是歲，克用但攻掠太原，又陷忻、代二州。明年十二月，始自忻、代留後除鴈門節度使。蓋此際止赦其眾，復為大同防禦使。及陷忻、代，自稱留後，朝廷再召之，始除鴈門。薜史誤也。新表，「中和二年，以河東忻、代二州隸鴈門節度，更大同節度為鴈門節度，治代州。」此其證也。〕
15羣臣追從車駕者稍集成都，南北司朝者近二百人，〔朝，直遙翻。近，其靳翻。〕諸道及四夷貢獻不絕，蜀中府庫充實，與京師無異，賞賜不乏，士卒欣悅。
16黃巢得王徽，逼以官，徽陽瘖，不從；月餘，逃奔河中，遣人間道奉絹表詣行在。〔間，古莧翻。〕詔以徽為兵部尚書。
17前夏綏節度使諸葛爽復自河陽奉表自歸，〔去年葽巢入關，諸葛爽降之。〕即以為河陽節度使。
18宥州刺史拓跋思恭，〔開元十六年，以六胡州殘人置宥州，乾元元年，理經略軍，後移治長澤縣。長澤，漢朔方邵三封縣地。考異曰：歐陽修五代史作「拓跋思敬」，意謂薜史避國諱耳。按舊唐書、實錄皆作「思恭」。實錄：「天復天年九月，武定軍節度使李思敬以城降王建。思敬本姓拓跋，鄜夏節度使思恭、保大節度使思孝之弟也。思孝致仕，以思敬為保大留後，遂升節度，又徙武定軍。」新唐書党項傳曰：「思恭為定難節度使，卒，弟思諫代為節度。思孝為保大節度，以老，薦弟思敬為保大留後，俄為節度。」然則思恭、党項以姓別為部落，而拓跋氏最強。〕糾合夷、夏兵會鄜延節度使李孝昌於鄜州，司盟討賊。〔夏，戶雅翻。鄜，音夫。〕
奉天鎮使齊克儉遣使詣鄭畋求自效。甲子，畋傳檄天下藩鎮，合兵討賊。時天子在蜀，詔令不通，天下謂朝廷不能復振，及得畋檄，爭發兵應之。賊懼，不敢復窺京西。〔復，扶又翻。〕
19夏，四月，戊寅朔，加王鐸兼侍中。
20以拓跋思恭權知夏綏節度使。〔為拓跋氏強盛遂跨據西夏張本。〕
21黃巢以其將王玫為邠寧節度使，邠州通塞鎮將朱玫起兵誅之，〔玫，莫杯翻。〕讓別將李重古為節度使，自將兵討巢
是時，唐弘夫屯渭北，王重榮屯沙苑，王處存屯渭橋，拓跋思恭屯武功，鄭畋屯盩厔。弘夫乘龍尾之捷，進薄長安。
壬午，黃巢帥眾東走，程宗楚先自延秋門入，〔長安苑城有門，西出謂之延 秋門。〕弘夫繼至，處存帥銳卒五千夜入城。〔帥，讀曰率；下同。〕坊市民喜，爭讙呼出迎官軍，〔讙，讀曰喧。〕或以瓦礫擊賊，〔礫，狼秋翻。〕或拾箭以供 官軍。宗楚等恐諸將分其功，不報鳳翔、鄜夏，〔句斷。〕軍士釋兵入第舍，掠金帛、妓妾。〔妓，渠綺翻。〕處存令軍士繫白鮗為號，〔鮗，詣趨翻，繒頭也；以約髮謂之頭鮗。〕坊市少年或竊其號以掠人。賊露宿霸上，〔宿無室盧曰露宿。〕詗知官軍不整，〔詗，翾正翻，又火迥翻。〕且諸軍不相繼，引兵還襲之，自諸門分入，大戰長安中，宗楚、弘夫死，〔考異曰：舊紀、傳、新傳皆雲弘夫敗在二年二月，驚聽錄、唐年補錄、新紀、實錄皆在此年四月。新紀日尤詳，今從之。〕軍士重負不能走，是以甚敗，死者什八九。處存收餘眾還營。
丁亥，巢復入長安，怒民之助官軍，縱兵屠殺，流血成川，謂之洗城。於是諸軍皆退，賊勢念熾。
賊所署同州刺史王溥、華州刺史喬謙、商州刺史宋巖聞巢棄長安，皆率眾奔鄧州，朱溫斬溥、謙，釋巖，使還商州。
22庚寅，拓跋思恭、李孝昌與賊戰於土〔章十二行本「土」作「王」，乙十一行本同；孔本同；熊校同。〕橋，不利。
23詔以河中留後王重榮為節度使。
24賊眾上黃甾巢尊號曰承天應運啟聖睿文宣武皇帝。
25有隻雉集廣陵府舍，佔者以為野鳥來集，城邑將空之兆。高駢惡之，〔惡，烏路翻。〕乃移檄四方，雲將入討黃巢，悉發巡內兵八萬，舟二千艘，旌旗甲兵甚盛。五月，乙【章：十二行本「乙」作「己」；乙十一行本同；孔本同；張校同。】未，出屯東塘。〔東塘，在今揚州城東，即今灣頭至宜陵一帶塘岸也。艘，蘇遭翻。考異曰：妖亂志曰：「自五月十一日出東塘，至九月六日歸府，九十餘日，禳雉雊之變也。」按於月十二日至九月六日，乃是一百六十三日，非九十餘日。今從舊傳。〕諸將數請行期，〔數，所角翻。〕駢託風濤為阻，或雲時日不利，竟不發。
26李克用牒河東，稱奉詔將兵五萬討黃巢，令具頓遞，〔綠道設酒食以供軍為頓，置邸驛為遞。〕鄭從讜閉城以備之。克用屯於汾東，從讜稿勞，〔犒，口到翻。勞，力到翻。〕給其資糧，累日不發。克用自至城下大呼，〔呼，火故翻。〕求與從讜相見，從讜登城謝之。癸亥，復求發軍賞給，〔復，扶又翻。〕從讜以錢千緡、米千斛遺之。〔遺，唯季翻。〕甲子，克用縱沙陀剽掠居民，〔剽，匹妙翻。〕城中大駭。從讜求救於振武節度使契苾璋，〔契，期訖翻。〕璋引突厥、吐谷渾救之，破沙陀兩寨，克用追戰至晉陽城南，璋引兵入城，沙陀掠陽曲、榆次而歸。
27黃巢之克長安也，忠武節度使周岌降之。〔去年十一月授周岌忠武節，十二月而黃巢克長安。〕岌嘗夜宴，急召監軍楊復光，〔先是以楊復光為忠武監軍，屯鄧州，扼賊右衝。巢既陷長安，遣朱溫屯鄧州，復光遂至許州依周岌，故召之夜宴。〕左右曰：「周公臣賊，將不利於內侍，不可往。」〔唐內侍省以內侍盬為之長，內侍為貳，故左右以稱復光。〕復光曰：「事已如此，義不圖全。」即詣之。酒酣，岌言及本朝，〔朝，直遙翻。〕復光泣下，良久，曰：「丈夫所感者思義耳！公自匹夫為公侯，柰何拾十八葉天子而臣賊乎！」〔自高祖至僖宗十八世。〕岌亦流涕曰：「吾不能獨拒賊，故貌奉而心圖之。今日召公，正為此耳。」〔為，於偽翻。〕因瀝酒為盟。〔史炤曰：以酒滴瀝也。〕是夕，復光遣其養子守亮殺賊使者於驛。
時秦宗權據蔡州，不從岌命，復光將忠武兵三千詣蔡州，說宗權同舉兵討巢。〔說，式芮翻。〕宗權遣其將王淑將兵三千從復光擊鄧州，逗留不進，復光斬之，併其軍，分忠武八千人為八都，遣牙將鹿晏弘、晉暉、王建、韓建、張造、李師泰、龐從等八人將之。〔考異曰：劉恕十國紀年上雲：八都而下，止有王建等七人姓名，諸書不可考故也。王建始此。〕王建，舞陽人；韓建，長社人；晏弘、暉、造、師泰，皆許州人也。復光帥八都與朱溫戰，敗之，〔帥，讀曰率。敗，補邁翻。〕遂克鄧州，逐北至藍橋而還。〔藍橋，在藍田關南。還，從宣翻，又如字。〕
28昭義節度使高潯會王重榮攻華州，克之。
29六月，戊戌，以鄭畋為司空兼門下侍郎、同平章事，都統如故。
30李克用遇大雨，【章：十二行本「雨」下有「己亥」二字；乙十一行本同；孔本同；張校同。】引兵北還，陷忻、代二州，因留居代州。〔考異曰：唐末見聞錄：「六月三十日，沙陀軍郤回，收郤忻、代州。」太祖紀年錄：「遇大雨，六月二十三日，班師鴈門。」薜居正五代史與紀年錄同。按忻、代先屬河東，中和二年始割隸鴈門。今從見聞錄、實錄。〕鄭從讜遣教練使論安等軍百井以備之。
31邠寧節度副使朱玫屯興平，〔興平縣，在長安西八十五里。餘靖曰：周丈丘，今之興平。〕黃巢將王播【嚴：「播」改「璠」。】圍興平，玫退屯奉天及龍尾陂。
32西川黃頭軍使李鋋將萬人，鞏鹹將五千人〔鞏，姓也。周卿士鞏簡公，晉大夫鞏朔。〕屯興平，為二寨，興黃巢戰，屢捷；陳敬瑄遣神機營使高仁厚將二千人益之。〔神機營，亦崔安潛置，事見上卷乾符六年。〕
33秋，七月，丁巳，改元，赦天下。〔改元中和。〕
34庚申，以翰林學士承旨、兵部侍郎韋昭度同平章事。
35論安自百井擅還，鄭從讜不解跋衫，斬之，滅其族。〔跋，興靴同。考異曰：唐末見聞錄：「六月三十日，沙陀收郤忻、代州，使司差教練使論安、軍使王蟾、高弁、回鶻、吐蕃等軍於百井下寨守禦。當月內，論安等拔寨，郤迴到府。」按當月內，即三十日也。一日之中，不容有爾許事，必非也。又曰：「至七月十四日，相公排飯大將等，於坐上把起論安，不脫靴，於毬場內處置，族滅其家。又差都頭溫漢臣將兵依前於百井下寨。當月內，契苾尚書領兵馬郤歸振武。」今從之。〕更遣都頭溫漢臣將兵屯百井。契苾璋引兵還振武。
36初，車駕至成都，蜀軍賞錢人三緡。田令孜為行在都指揮處置使，每四方頁金帛，輒頒賜從駕諸軍無虛日，【章：十二行本「日」作「月」；乙十一行本同；孔本同；熊校同。】不復及蜀軍，〔復，扶又翻。〕蜀軍頗有怨言。丙寅，令孜宴土客都頭，〔土軍，蜀軍。客軍，從駕諸軍。唐之中世，以諸軍總帥為都頭。至其後也，一部之軍謂之一都，其部帥呼為都頭。〕以金盃行酒，因賜之，諸都頭皆拜而受。西川黃頭軍使郭琪獨不受，起言曰：「諸將月受俸料，豐贍有餘，常思難報，豈敢無厭！〔俸，扶用翻。厭，於鹽翻。〕顧蜀軍與諸軍同宿衛，而賞賚懸殊，頗有觖望，〔觖，古穴翻，怨望。〕恐萬一致變。顧軍容減諸將之賜 以均蜀軍，使土客如一；則上下幸甚！」令孜默然有間，曰：〔間，如字。〕「汝嘗有何功﹖」對曰：「琪生長山東，〔長，知兩翻。〕征戍邊鄙，嘗與党項十七戰， 契丹十餘戰，〔契，欺訖翻。〕金創滿身，〔創，初良翻。〕又嘗徵吐谷渾，傷脇腸，出線縫復戰。」〔復，扶又翻。〕令孜乃自酌酒於別樽以賜琪。琪知其毒，不 得已，再拜飲之；歸，殺一婢，吮其向以解毒，吐黑汁數升，〔吮，如兗翻。吐，土故翻。〕遂帥所部作亂，〔帥，讀曰率。〕丁卯，焚掠坊市。令孜奉天子保柬城，閉門登樓，命諸軍擊之。琪引兵還營，陳敬瑄命都押牙安金山將兵攻之，琪夜突圍出，奔廣都，〔隋改廣都縣為變流縣，唐龍朔二年復分雙流置廣都縣，屬成都府。九域志：在府西四十五里。〕從兵皆潰，〔從，才用翻。〕獨廳吏一人從息於江岸。琪謂廳吏曰：「陳公知吾無罪；然軍府驚擾，不可以莫之安也。汝事吾能始終，今有以報汝。汝齎吾印劍詣陳公曰：『郭琪走渡江，我以劍擊之，墜水，屍隨湍流下矣；得其印劍以獻。』陳公必據汝所言，膀懸印劍於安眾。汝當獲厚賞，吾家亦保無恙。吾自此適廣陵，歸高公，〔言欲奔揚州歸高駢也。〕後數日，汝可密以語吾家也。」〔語，牛倨翻。〕遂解印劍授之而逸。廳吏以獻敬瑄，果免琪家。
上日夕專與宦者同處，議天下事，待外臣殊疏薄。〔處，昌呂翻。外臣，謂外廷之臣，宰相以下百執事皆是也。〕庚午，左拾遺孟昭圖上疏，以為：「治安之代，遐邇猶應同心；〔治，直吏翻。〕多難之時，中外尤當一體。〔難，乃旦翻。〕去冬車駕西幸，不告南司，遂使宰相、僕射以下悉為賊 所屠，〔謂豆盧瑑、崔沆及於琮等也。〕獨北司平善。況今朝臣至者，皆冒死崎嶇，遠奉君親，所宜自茲同休等戚。伏見前夕黃頭軍作亂，陛下獨與令孜、敬瑄及諸 內臣閉城登樓，並不召王鐸已下及收朝臣入城；翌日，又不對宰相，又不宣慰朝臣。〔翌日，明日也。〕臣備位諫官，至今未知聖躬安否，況疏冗乎！〔冗，而隴 翻，散也。〕儻羣臣不顧君上，罪固當誅；若陛下不恤羣臣，於義安在！夫天下者，高祖、太宗之天下，非北司之天下；天子者，四海九州之天子，非北司之天子。北司未必盡可信，南司未必盡無用。豈天子與宰相了無關涉，朝臣皆若路人！如此，恐收復之期，尚勞聖慮，屍祿之士，得以宴安。臣躬被寵榮，〔被，皮義翻。〕職在裨益，雖遂事不諫，而來者可追。」〔二語皆本之論語。〕疏入，令孜屏不屏不奏。〔屏，必郢翻。〕辛未，矯詔貶昭圖嘉州司戶，遣人沉於鞾頤津，〔鞾頤山，在眉州眉山東七里，山狀如鞾頤，因名。山臨江津，今有孟拾遺祠。鞾，謨加翻。〕聞者氣塞而莫敢言。〔天子殺諫　臣者，必亡其國。以閹官而專殺諫臣，自古以來未之有也。此不特害於而國，實亦兇於而身。是以唐未亡而令孜之身先亡也。塞悉則翻。〕
37鄜延節度使李孝昌、權夏州節度使拓跋思恭屯東渭橋，黃巢遣朱溫拒之。
以義武節度使王處存為柬南面行營招討使，以邠寧節度副使朱玫為節度使。
38八月，己丑夜，星交流如統，或大如杯藶，至丁酉乃止。
39武寧節度使支詳〔按新書方鎮表，懿宗鹹通十一年，復徐州節鎮，賜號感化軍。自此迄於天復，未嘗復武寧舊額。以下文以感化留後時溥為節度使證之， 武寧誤也，當作「感化」。〕遣牙，將時溥、陳璠將兵五千入關討黃巢，〔璠，孚袁翻。〕二人皆詳所獎拔也。溥至東都，矯稱詳命，召師還與璠合兵，屠河陰，掠 鄭州而東。及彭城，詳迎勞，犒賞甚厚。〔璠，音番。勞，力到翻。〕溥遣所親說詳曰：〔說，式芮翻。〕「眾心見迫，請公解印以相授。」詳不能制，出居大彭 館，溥自知留務。璠謂溥曰：「支僕射有惠於徐人，不殺，必成後悔。」溥不許，送詳歸朝。〔朝，直遙翻。〕璠伏甲於七里亭，〔亭去彭城七里，因名。〕並其家 屬殺之。訒以溥為武寧留後。溥表璠為宿州刺史，璠到官貪虐，溥以都將張友代還，殺之。
40楊復光奏升蔡州為奉國軍，以秦宗權為防禦使。壽州屠者王緒與妹夫劉行全聚眾五百，盜據本州，月餘，復陷光州，〔復，扶又翻；下同。〕自稱將軍，有眾萬餘人；秦宗權表為光州刺史。固始縣佐王潮〔世率以縣丞為縣佐。唐制，諸縣丞、薄、尉之下有司功佐、司倉佐、司戶佐、司兵佐、司法佐、司士佐，皆縣佐也。路振九國志：王潮少之縣佐史。或者傳寫逸「史」字歟﹖〕及弟審邽、審知皆以材氣知名，緒以潮為軍正，使典資糧，閱士卒，信用之。〔王潮兄弟始此，為潮廢緒張本。〕
41高潯與黃巢將李詳戰於石橋，〔石橋，即晉將王鎮惡破秦兵處。〕潯敗，奔河中，詳乘勝復取華州。〔是年五月，高潯克華州。〕巢以詳為華州刺史。
42宗以權知夏綏節度使拓跋思恭為節度使。
43宗正少卿嗣曹王龜年自南詔還，驃信上表款附，請悉遵詔旨。〔龜年使南訒，見上卷廣明元年六月。上，時掌翻。〕
44李【章：十二行本「李」上有「九月」二字；乙十一行本同；孔本同；退齋校同。】孝昌、拓跋思恭與尚讓、朱溫戰於東渭橋，不利，引去。〔史言諸鎮之勤王者，皆以老遷延退。〕
45初，高駢與鎮海節度使周寶俱出神策軍，駢以兄事寶。及駢先貴有功，浸輕之；既而封壤相鄰，數爭細故，遂有隙。〔淮南與鎮海軍鄰壤，止一江為界耳。數，所角翻。〕駢檄寶入援京師，寶治舟師以俟之，〔治，直之翻。〕怪其久不行；訪諸幕客，或曰：「高公幸朝廷多故，有井吞江東之志，聲雲入援，其實未必非圖我也！宜為備。」寶未之信，使人覘駢，殊無北上意。〔覘，醜廉翻。上，時掌翻。自淮南而北向勤王為北上。〕會駢使人約寶面會瓜洲議軍事，寶遂以言者為然，辭疾不往，且謂使者曰：「吾非李康，高公復欲作家門功勳以欺朝廷邪！」〔高崇文斬李康，事見二百三十七卷憲宗之元和元年。〕駢怒，復遣使責寶，「何敢輕侮大臣﹖」〔復，扶又翻。〕寶詬之曰：「彼此夾江為節度使，汝為大臣，我豈坊門卒邪！」〔詬，古候翻，又許候翻。寶自言與駢等夷，非有貴賤之異也。長安城中百坊，坊皆有垣有門，門皆有守卒。〕由是遂為深仇。
駢留東塘百餘日，詔屢趣之，〔趣，讀曰促。〕駢上表，託以寶及浙東觀察使劉漢宏將為後患。辛亥，復罷兵還府，其實無赴難心，但欲禳雉集之異耳。〔難，乃旦翻。禳，如羊翻，厭除也。〕
46高駢召石鏡鎮將董昌至廣陵，欲與之俱擊黃巢。昌將錢鏐說昌曰：〔說，式芮翻。〕「觀高公無討賊心，不若以扞禦鄉裏為辭而去之。」昌從之，駢聽昌還。會杭州刺史路審中將之官，行至嘉興，〔嘉興，漢由拳縣，吳改名，唐屬蘇州，在州西南百四十里。〕昌自石鏡引兵入杭州，審中懼而還。昌自稱杭州都押牙、知州事，遣將吏請於周寶。寶不能制，表為杭州刺史。
47臨海賊杜雄陷台州。
48辛酉，立皇子震為建王。
49昭義十將成麟殺高潯，〔成麟因高潯石橋敗退而殺之。〕引兵還據潞州；天井關戍將孟方立起兵攻麟，殺之。〔考異曰：實錄：「澤潞牙將劉廣據潞州叛，天井關戍將孟方立帥戍卒攻廣，殺之，自稱留後，仍移軍額於邢州。初，高潯援京師，廣帥師至陽平，謀為亂，不行，還據潞州，自稱留後，用法嚴酷，三軍畏之。方立乘虛襲殺焉。」又曰：「貶昭義節度使高潯為端州刺史。」中和三年實錄又曰：「初，孟方立殺高潯自立。」薜居正五代史方立傳曰：「中和二年，為澤州天井關戍將，時黃巢犯關輔，州邵易帥有同博弈。先是，沈詢、高湜相繼為昭義節度，怠於軍政，及有歸秦、劉廣之亂，方立見潞帥交代之際，乘其無備，率戍兵徑入潞州，自稱留後。」新紀：「八月，昭義軍節度使高潯及黃巢戰於石橋，敗績，十將成麟殺潯，入於潞州。九月，己巳，昭義軍戍將孟方立殺成麟，自稱留後。」方立傳惟以成麟為成鄰，餘如新紀。按乾符二年實錄，「十月，昭義軍亂，逐節度使高湜，貶湜象州司戶。」柳枇傳雲「貶高要尉」。三年十一月，訒魏博韓簡雲：「劉廣逐帥擅權」云云。是廣逐湜，擅據潞州。是月，潯天井關戍將孟方立攻廣，殺之，自稱留後，貶潯端州刺史。此蓋舊紀誤，實錄因之。薜史方立傳曰：「見潞帥交代之際，帥兵入潞州。」不言何帥交代，若不逐帥，何能據州！事無所因，殊為疏略。舊紀恐是誤以高湜事為高潯事。實錄此雲殺廣，明年又云殺潯，自相違。新紀、傳皆雲成麟殺潯，方立斬麟月日事實頗詳，必有所出。今從之。〕方立，汧【章：十二行本「汧」作「邢」；乙十一行本同；孔本同；張校同。】州人也。
50忠武監軍楊復光屯武功。
51永嘉賊朱褒陷溫州。〔宋白曰：溫州永嘉郡，漢會稽邵之東境，後漢永和四年置永寧縣，晉明帝立永寧郡，尋屬永嘉郡，隋平陳，廢郡，唐武德六年置嘉東州，貞觀元年癈州，以縣屬栝州，上元二年分栝州之永嘉、安固二縣置溫州，以溫嶠嶺為名。〕
52鳳翔行軍司馬李昌言將本軍屯興平。時鳳翔倉庫虛竭，犒賞稍蒪，糧饋不繼，昌言知府中兵少，因激怒其眾，冬，十月，引軍還襲府城。鄭畋登城與士卒言，其眾皆下馬羅拜曰：相公誠無負我曹。」畋曰：「行軍苟能戢兵愛人，為國滅賊，亦可以順守矣。」〔逐帥為逆取，討賊以取旌節為順守。為，於偽翻。〕乃以留務委之。即日西赴行在。
53天平節度使、南面招討使曹全晸與賊戰死，軍中立其兄子存實為留後。
54十一月，乙巳，孟楷、朱溫襲鄜、夏二軍於富平，二軍敗，奔歸本道。〔二軍，李孝昌、拓跋思恭之軍也。〕
55鄭畋至鳳州，〔自鳳翔西至鳳州三百九十五里。〕累表辭位；詔以畋為太子少傅、分司。以李昌言為鳳翔節度行營招討使。
56以門下侍郎、同平章事裴澈為鄂嶽觀察使。
57加鎮海節度使周寶同平章事。
58遂昌賊盧約陷處州。〔吳孫權赤烏二年，分太末立平昌縣，晉武帝改曰遂昌，唐武德八年併入松陽，景雲元年復置遂昌縣，屬處州。九域志：在州西二百四十里。按溫、處二州本晉永嘉一郡之地，隋為栝州永嘉郡，唐武德置栝州，又分置東嘉州，始分為二州。東嘉州後為溫州；栝州改為處州，避德宗名也。〕
59十二月，江西將閔勗戍湖南，還，過潭州，逐觀察使李裕，自為留後。〔考異曰：實錄、新傳作「閔頊」。今從程匡袤唐補紀。〕
60以感化留後時溥為節度使。
61賜夏州號定難軍。〔難，乃旦翻。〕
62初，高駢鎮荊南，〔乾符五年，駢鎮荊南。〕補武陵蠻雷滿為牙將，領蠻軍，從駢至淮南，逃歸，聚眾千人，襲朗州，殺刺史崔翥，〔翥，章恕翻。〕詔以滿為朗州留後。歲中，率三四引兵寇荊南，入其郛，焚掠而去，大為荊人之患。
陬溪人周嶽嘗與滿獵，爭肉而鬬，欲殺滿，不果。〔陬溪，當在武陵界。陬，側鳩翻。〕聞滿據朗州，亦聚眾襲衡州，逐刺史徐顥，詔以嶽為衡州刺史。石門【章：十二行本「門」下有「洞」字；乙十一行本同；孔本同；張校同。】蠻向緕亦集夷獠數千攻陷灃州，殺刺史呂自牧，自稱刺史。〔吳分零陽縣置天門都，隋癈為石門縣，唐屬灃州。九域志：在州西九十二里。〕
63王鐸以高駢為諸道都統無心討賊，自以身為首相，發憤請行，懇款流涕，至於再三；上許之。〔懇款，懇誠也。相，息亮翻。〕
二年（壬寅，八八二）
1春，正月，辛亥，以王鐸兼中書令，充諸道行營都都統，〔考異曰：舊紀：「中和元年七月，鐸為都統。十二月，帥師三萬至京畿，屯於盩厔。」舊鐸傳亦在元年。唐年補錄：「元年十一月，乙巳，制以鐸為都統。十二月，乙亥，鐸屯盩厔。」續寶運錄：「元年八月，鐸拜天下都統。」唐補紀：「中和元年四月，高駢帥師駐泊東塘，自五月出府，九月郤歸。朝廷即以鐸都統諸道兵馬，收復長安，鐸為都統。」諸書年月不同如此。新紀：「二年正月，辛亥，王鐸為諸道行營都都統，高駢罷都統。」據實錄四月答高駢詔，罷都都統當在此年。今從實錄。新紀、舊駢傳雲：「僖宗知駢無赴難意，乃以鐸為京城四面諸道行營兵馬都統，韋昭度領江淮鹽鐵轉運使。駢既失兵柄，又落利權，攘袂大詬，累上章論列，語詞不遜。」按駢罷都統，依前為諸道鹽鐵轉運使，五月方罷。北夢瑣言曰：「王鐸初鎮荊南，黃巢入寇，望風而遁。他日，將兵潼關，黃巢令人傳語雲：『相公儒生，且非我敵，無污我鋒刃，自取敗亡也。』後到成都行朝，拜諸道都統。所以高駢上表，目之為敗軍之將也。」按鐸自荊南喪師貶官，未嘗將兵潼關。皮光業見聞錄，為都統在此年二月，亦誤。又舊紀、傳、新傳，鐸止為都都統。新紀作都統，實錄初除及罷時皆為都統，中間多雲都都統。又西門思恭為都都監。按時諸將為都統者甚多，疑鐸為都都統是也。〕權知義成節度使，俟罷兵復還政府。高駢但領鹽鐵轉運使，罷其都統及諸使。聽王鐸自闢將佐，以太子少師崔安潛為副都統。辛未，以周岌、王重榮為都都統左右司馬，諸葛爽及宣武節度使康實為左右先鋒使，時溥為儺遣綱運租賦防遏使。〔綱運自江、淮來者，皆由徐州巡內，故以溥任此職。〕以右神策觀軍容使西門思恭為諸道行營都都監。又以王處存、李孝昌、拓跋思恭為京城東北西面都統，以楊復光為南面行營都監使。又以中書舍人鄭昌圖為義成節度行軍司馬，給事中鄭畯為判官，直弘文館王搏為推官，〔畯，祖峻翻。搏，徒官翻。〕司勳員外郎裴贄為掌書記。昌圖，從讜之從祖兄弟；畯，畋之弟；搏，璵之曾孫；〔王璵以祠禱歷事玄肅，見前紀。〕贄，坦之子也。〔裴坦見二百五十一卷懿宗鹹通十年。〕又以陝虢觀察使王重盈為東面都供軍使。重盈，重榮之兄也。〔陝，失冉翻。重，直龍翻。〕
2黃巢以朱溫為同州刺史，令溫自取之。二月，同州刺史米誠奔河中，溫遂據之。〔為朱溫以同州歸國張本。〕
3己卯，以太子少傅、分司鄭畋為司空兼門下侍郎、同平章事，召詣行在，軍務一以諮之。以王鐸判戶部事。
4朱溫寇河中，王重榮擊敗之。〔敗，補邁翻。〕
5以李昌言為京城西面都統，朱玫為河南都統。〔朱玫時鎮邠寧，安得出關東統河南諸鎮！此河南，蓋自龍門河東至蒲津一帶大河南岸也。〕
6沍原節度使胡公素薨，軍中請命於都統王鐸，承製以大將張鈞為留後。
7李克用寇蔚州，〔蔚，紆勿翻。〕三月，振武節度使契苾璋奏與天德、大同共討克用。詔鄭從讜與相知應接。
8陳敬瑄多遣人歷縣鎮詗事，〔詗，翾正翻，又火迴翻。〕謂之尋事人，所至多所求取。有二人過資陽鎮，〔時蓋置鎮於資州資陽縣。後魏分資中置資陽縣，以其地在資水之陽也。九域志：資陽在資州西北一百二十里。〕獨無所求。鎮將謝夕讓邀之，不至；自疑有罪，夜，亡入羣盜中。明旦，二人去，弘讓實無罪也。捕盜使楊遷誘夕讓出首而執以送使，〔首，式又翻；下同。送使，送之節度使府也。使，疏吏翻。〕雲討擊擒獲，以求功。敬瑄不之問，杖弘讓脊二十，釘於西城二七日，煎油潑之，又以膠麻掣其瘡，〔釘，丁定翻。二七，十四日也。潑，普活翻。掣，尺列翻。〕備極慘酷，見者冤之。又有邛州牙官阡能，〔邛，渠容翻。考異曰：張糀錦裏耆舊傳作「千能」。句延慶錦裏耆舊傳作「懺能」。續寶運錄作「玕能」。實錄、新傳作「阡能」。按北夢瑣言，安仁士豪阡能。駐雲：姓纂無此，蓋西南夷之種。今從之。〕因公事違期，避杖，亡命４為盜，楊遷復誘之。〔復，扶又翻。〕能方出首，聞弘讓之冤，大罵楊遷，發憤為盜，驅掠良民，不從者舉家殺之，踰月，眾至萬人，立部伍，署職級，〔職級，謂牙前將吏自押牙、孔目官而下，分職各有等級。〕棋行邛、雅二州間，攻陷城邑，所過塗地。先是，蜀中少盜賊，〔先，悉薦翻。少，詩沼翻。〕自是紛紛競起，州縣不能制。敬瑄遣牙將楊行遷將三千人，胡洪略、莫匡時各將二千人以討之。
9以右神策將軍齊克儉為左右神策、內外八鎮兼博野、奉天節度使。
10賜鄜坊軍號保大。〔鄜，音夫。〕
11夏，四月，甲午，加陳敬瑄兼侍中。
12赫連鐸、李可舉與李克用戰，不利。
13初，高駢好神仙，〔好，呼到翻。〕有方士呂用之坐妖黨亡命歸駢，駢厚待之，補以軍職。〔妖，於遙翻。〕用之，鄱陽茶商之子也，〔鄱陽，漢古縣，唐帶饒州，古縣在今縣東界。〕久客廣陵，熟其人情，爐鼎之暇，〔爐鼎，所以鍊金石，化丹砂為金銀之類。〕頗言公私利病，故駢愈奇之，稍加信任。駢舊將梁纘、陳琪、馮綬、董瑾、俞公楚、姚歸禮素為駢所厚，用之慾專權，浸以計去之，駢遂奪纘兵，族琪家，綬、瑾、公楚、歸禮鹹見疏。
用之又引其黨張守一、諸葛殷共蠱惑駢。守一本滄、景村民，〔去，羌呂翻。張守一蓋居滄、景二州間。〕以術幹駢，無所遇，窮困甚，用之謂曰：「但與吾同心，勿憂不富貴。」遂薦於駢，駢寵待埒於用之。〔埒，龍輟翻，等也。〕殷始自翻陽來，用之先言於駢曰：「玉皇以公職事繁重，輟左右尊神一人佐公為理，公善遇之；欲其久留，亦可縻以人間重職。明日，殷謁見，詭辯風生，駢以為神，補鹽鐵刻職。駢嚴潔，甥姪輩未嘗得撞坐。殷病風疽，〔史炤曰：疽，千餘切，又子與切，羍病。一本從「鮴」，從「旦」，音多但翻，又音旦；釋雲，瘡也。〕搔捫不替手，膿血滿爪，駢獨與之同席促膝，傳杯器而食。左右以為言，駢曰：「神仙以此試人耳！」駢有畜犬，〔搔，爬也。捫，摸也。替，廢也。畜，籲玉翻。〕聞其腥穢，多來近之。〔近，其靳翻。〕駢怪之，殷笑曰：「殷嘗於玉皇前見之，〔道家謂天帝為玉皇大帝。〕別來數百年，猶相識。」駢與鄭畋有隙，用之謂駢曰：「宰相有遣劍客來刺公者，〔刺，七亦翻。〕今夕至矣！」駢大懼，問計安出。用之曰：「張先生嘗學斯術，可以禦之。」駢請於守一，守一許諾。乃使駢衣婦人之服，〔衣，於既翻。〕潛於他室，而守一代居駢寢榻中，夜擲銅器於階，令鏗然有聲，又密以囊盛彘血，〔鏗，丘耕翻。盛，時徵翻。彘，豕也。〕灑於庭宇，如格鬬之狀。及旦，笑謂駢曰：「幾落奴手！」〔幾，居希翻。〕駢泣謝曰：「先生於駢，乃更生之惠也！」厚酬以金寶。有蕭勝者，賂用之，求鹽城監，〔鹽城，漢鹽瀆縣地，久無城邑，唐武德七年置鹽城縣，有監〔鹽﹖〕亭一百二十三，有監，屬楚州。九域志：縣在州東南二百四十里。〕駢有難色，用之曰：「用之非為勝也，〔為，於偽翻。〕近得上仙書雲，有官【章：十二行本「官」作「寶」；乙十一行本同；孔本同；熊校同。】劍在鹽城井中，須一靈官往取之。以勝上仙左右之人，欲使取劍耳。」駢乃許之。勝至監數月，函一銅心首以獻，用之見，稽首曰：〔稽，音啟。〕「此北帝所佩，得之，則百里之內五兵不能犯。」駢乃飾以珠玉，常置坐隅。〔坐，徂臥翻。〕用之自謂磻溪真君，謂守一赤松子，殷乃葛將軍，勝乃秦穆公之伲也。〔各以其姓傅會以為仙。磻，蒲官翻。〕
用之又刻青石為奇字雲：「玉皇授白雲先生高駢。」密令左右置道院香案。駢得之，驚喜。用之曰：「玉皇以公焚脩功著，將補真官，計鸞鶴不日當降此際。用之等謫限亦滿，必得陪幢節，同歸上清耳！」〔用之自言與守一、殷等本皆神仙，以謫降在人間，限期既滿，當復昇天，列於仙官。又道家之說，有太清、玉清、上清，是為三清之境。幢，傳江翻。〕是後，駢於道院庭中刻木鶴，時著羽服跨之，〔著，陟略翻。〕日夕齋醮，鍊金燒丹，費以臣萬計
用之微時，依止江陽后土廟，〔貞觀十八年，分江都置江陽縣，興江都俱在提州郭下。後廟，令揚州城東南隅審釐觀是也。然提州古城在蜀岡之上，北連雷塘，今城周世宗所徙，則此時后土廟在揚州城外也。未白曰：未武帝分江都縣置廣陵縣；隋初，改為江陽縣，以處江之正北，故曰江陽。〕舉動祈禱。及得志，白駢崇大其廟，極江南工材之選，每軍旅大事，以少牢禱之。〔少，詩昭翻。〕用之又言神仙好樓居，〔用漢方士語。好，呼到翻。〕說駢作迎仙樓，說駢作迎仙樓，〔說，式芮翻。〕費十五萬緡，又作延和閣，高八丈。〔高，居傲翻。〕
用之每對駢呵叱風雨，仰揖空際，雲有神仙過雲表。駢輒隨而拜之。然常厚賂駢左右，使伺駢動靜，共為欺罔，駢不之寤。〔伺，相吏翻。〕左右小有異議者，輒為用之陷死不旋踵，但潛撫膺鳴指，〔鳴指，即彈指也。〕口不敢言。駢倚用之如左右手，公私大小之事皆決於用之，退賢進不肖，淫刑濫賞，駢之政事於是大壞矣！
用之知上下怨憤，恐有竊發，請置巡察使，駢即以用之領之，募險獪者百餘人，縱棋閭巷間，〔獪，古外翻。縱，子容翻。〕謂之「察子」，民間呵妻詈子，靡不知之。用之慾奪人貨財，掠人婦女，輒誣以叛逆，搒掠取服，〔搒，音彭。掠，音亮。〕殺其人而取之，所破滅者數百家，道路以目，將吏士民雖家居，皆重足屏氣。〔重，直龍翻。屏，必郢翻。〕
用之又欲以兵威脅制諸將，請選募諸軍驍勇之士二萬人，號左、右莫邪都。〔邪，讀曰耶。〕駢即以張守一及用之爲左、右莫邪軍使，署置將吏如帥府，器械精利，衣裝華潔，每出入，導從近千人。
用之侍妾百餘人，自奉奢靡，用度不足，輒留三司綱輸其家。〔三司綱，謂戶部、度支、鹽鐵所發綱運輸朝廷者。〕
用之猶慮人泄其姦謀，乃言於駢曰：「神仙不難致，但恨學者不能絕俗累，〔累，良瑞翻。〕故不肯降臨耳！」駢乃悉去賓客，〔去，羌呂翻。〕謝絕人事，賓客【章：十二行本作「姬妾」；乙十一行本同：孔本同；退齋校同。】將吏皆不得見；有不得已見之者，皆先令沐浴齋祓，〔祓，敷勿翻，又方癈翻，祓除穢惡也。〕然後見，拜起纔畢，已復引出。由是用之得專行威福，無所忌憚，境內不復知有駢矣。〔為畢師鐸討用之殺駢張本。復，扶又翻。〕
14王鐸將兩川、興元之軍屯靈感寺，沍原屯京西，易定、河中屯渭北，邠寧、鳳翔屯興平，保大、定難屯渭橋，〔難，乃旦翻。〕忠武屯武功，官軍四集。黃巢勢已蹙，號令所行不出同、華。〔黃巢將朱溫時據同州，李詳據華州，故號令之行止此二州。華，戶化翻。〕民避亂皆入深山築柵自保，農事俱癈，長安城中鬥米直三十緡。賊賣【章：十行本「賣」作「買」；乙十一行本同；孔本同；張校同。】人於官軍以為糧，官軍或執山寨之民鬻之，人直數百緡，以肥瘠論價。
