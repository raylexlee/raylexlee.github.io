△卷第一百五十五
梁紀十一〔起重光大淵獻（辛亥），盡玄黓困敦（壬子），凡二年。〕
高祖武皇帝十一
中大通三年（辛亥、五三一）
1春，正月，辛巳，上祀南郊，大赦。
2魏尚書右僕射鄭先護聞洛陽不守，士眾逃散，遂來奔。〔去年，魏敬宗遣鄭先護討東郡。〕丙申，以先護為徵北大將軍。
3二月，辛丑，上祀明堂。
4魏自敬宗被囚，宮室空近百日。〔被，皮義翻。近，其靳翻。去年十二月壬寅，爾朱兆渡河，囚敬宗；甲寅，遷晉陽；是月己巳，節閔帝即位，始入宮。〕爾朱世隆鎮洛陽，商旅流通，盜賊不作。世隆兄弟密議，以長廣王疏遠，又無人望，欲更立近親。〔更，工衡翻。〕儀同三司廣陵王恭，羽之子也。〔廣陵王羽，魏孝文帝之弟。〕好學有志度，正光中領給黃門侍郎，以元叉擅權，託瘖病居龍華佛寺，〔好，呼到翻。瘖，於今翻。華，讀曰花。〕無所交通。永安末，有白敬宗言王陽瘖，將有異志，〔考異曰：伽藍記雲：「莊帝疑恭姦詐，夜，遣人盜掠衣物，拔刀劍欲殺之，恭張口年拈舌，竟乃不言。莊帝信其真，放令歸第。」今從魏書。〕恭懼，逃於上洛山，〔上洛山在洛州上洛郡上洛縣界。〕洛州刺史執送之，〔魏洛州刺史治上洛。〕繫治久之，以無狀獲免。〔無狀者，無反狀也。治，直之翻。〕關西大行臺郎中薛孝通說爾朱天光曰：「廣陵王，高祖猶子，〔禮曰：兄弟之子，猶子也。廣陵王羽，高祖，孝文廟號。說，式芮翻。〕夙有令望，沈晦不言，〔沈，持林翻。〕多歷年所，若奉以為主，必天人允謟。」天光與世隆等謀之，疑其實瘖，使爾朱彥伯潛往敦諭，且脅之，恭乃曰：「天何言哉！」〔用論語孔子之言。〕世隆等大喜。孝通，聰之子也。〔薛聰見一百四十卷齊明帝建武元年。〕
己巳，長廣王至邙山南，世隆等為之作禪文，〔為，於偽翻。〕使泰山太守遼西竇瑗執鞭獨入，〔守，式又翻。瑗，於眷翻。〕啟長廣王曰：「天人之望，皆在廣陵，願行堯、舜之事。」遂署禪文。廣陵王奉表三讓，然後即位，〔帝諱恭，字脩業，廣陵惠王羽之子也。〕大赦，改元普泰。黃門侍郎邢子才為赦文，敘敬宗枉殺太原王榮之狀，節閔帝曰：「永安手翦強臣，非為失德，直以天未厭亂，故逢成濟之禍耳。」〔成濟弒高貴鄉公事見七十七卷魏元帝景元元年。〕因顧左右取筆，自作赦文，直言：「門下：〔魏、晉以來出命皆由門下省，故其發端必曰「敕門下」。〕朕以寡德，運屬樂推；思與億兆，同茲大慶，肆眚之科，一依常式。」〔屬，之慾翻。樂，音洛。春秋莊二十二年，肆大眚。杜預註曰：赦有罪也。易稱赦過宥罪，書稱眚災肆赦，傳稱肆眚圍鄭，皆放赦罪人，蕩滌眾故以新其心。〕帝閉口八年，至是乃言，中外欣然以為明主，望至太平。〔「至」，一作「致」。〕
庚午，詔以「三皇稱『皇』，五帝稱『帝』，蓋遞為沖挹，〔謂皇降稱帝，帝降稱王，蓋遞為謙下也。〕自秦以來，競稱『皇帝』，予今但稱『帝』，亦已褒矣。」加爾朱世隆儀同三司，贈爾朱榮相國、晉王，加九錫。世隆使百官議榮配饗，司直劉季明曰：〔杜佑通典曰：後魏永安三年，高道穆奏廷尉置司直十人，位在正、監上，不署曹事，唯覆理御史檢劾事。〕「若配世宗，於時無功；〔宣武帝廟號世宗。〕若配孝明，親害其母；〔謂殺胡後也。〕若配莊帝，為臣不終。〔孝武帝始改諡敬宗曰莊帝，此時當稱為懷帝。〕以此論之，無所可配。」世隆怒曰：「汝應死！」季明曰：「下官既為議首，依禮而言，不合聖心，翦戮唯命！」世隆亦不之罪。以榮配高祖廟廷。又為榮立廟於首陽山，〔為，於偽翻。〕因周公舊廟而為之，以為榮功可比周公。廟成，尋為火所焚。〔因周公舊廟而祀爾朱榮，周公豈以奪餘饗為嫌哉﹖天人之心固不許也。〕
爾朱兆以不預廢立之謀，大怒，欲攻世隆，世隆使爾朱彥伯往諭之，乃止。
初，敬宗使安東將軍史仵龍、平北將軍陽文義各領兵三千守太行嶺，侍中源子恭鎮河內，及爾朱兆南向，仵龍、文義帥眾先降，由是子恭之軍望風亦潰，兆遂乘勝直入洛陽。〔事見上捲上年。仵，疑古翻。行，戶剛翻。帥，讀曰率。降，下江翻。〕至是，爾朱世隆論仵龍、文義之功，各封千戶侯，魏主曰：「仵龍、文義，於王有功，於國無勳。」竟不許。爾朱仲遠鎮滑臺，表用其下都督為西兗州刺史，〔魏收志：西兗州領沛、濟陰郡。〕先用後表，詔答曰：「已能近補，何勞遠聞！」爾朱天光之滅万俟醜奴也，〔事見上捲上年。萬，莫北翻。俟，渠夷翻。〕始獲波斯所獻師子，送洛陽，〔波斯獻師子見一百五十二卷大通二年。〕及節閔帝即位，詔曰：「禽獸囚之則違其性。」命送歸本國。使者以波斯道遠不可達，於路殺之而返，有司劾違旨，帝曰：「豈可獸而罪人！」遂赦之。〔史言節閔帝賢明而不終者，制於強臣也。使，疏吏翻。劾，戶概翻，又戶得翻。〕
5魏鎮遠將軍清河崔祖螭等聚青州七郡之眾圍東陽，〔青州領齊、北海、樂安、勃海、高陽、河間、樂陵七郡，治東陽。〕旬日之間，眾十餘萬。刺史東萊王貴平帥城民固守，〔帥，音率。〕使太傅諮議參軍崔光伯出城慰勞，其兄光韶曰：「城民陵縱日久，〔蓋言東陽之民，挾州家之勢，陵暴屬郡，恣縱之日久矣。勞，力到翻。〕眾怒甚盛，非慰諭所能解，家弟往，必不全。」貴平強之，〔強，其兩翻。〕既出外，人射殺之。〔射，而亦翻。〕
6幽、安、營、並四州行臺劉靈助，自謂方術可以動人，又推算知爾朱氏將衰，乃起兵自稱燕王、開府儀同三司、大行臺，聲言為敬宗復讎，〔燕，因肩翻。為，於偽翻。〕且妄述圖讖，雲「劉氏當王」。〔讖，七譖翻。〕由是幽、瀛、滄、冀之民多從之，〔魏熙平二年分瀛、冀二州置滄州，治饒安城，領浮陽、樂陵、安德三郡。〕從之者夜舉火為號，不舉火者諸村共屠之。引兵南至博陵之安國城。〔魏收志，博陵郡安國縣有安國城，北平蒲陰縣亦有安國城，故稱博陵以別之。〕
爾朱兆遣監軍孫白鷂至冀州，〔監，工鹹翻。鷂，弋照翻。〕託言調發民馬，〔調，徒釣翻。〕欲俟高乾兄弟送馬而收之。乾等知之，與前河內太守封隆之等合謀，潛部勒壯士，襲據信都，殺白鷂，〔考異曰：北史作「白雞」。今從北齊書。〕執刺史元嶷。〔嶷，魚力翻。〕乾等欲推其父翼行州事，翼曰：「和集鄉裏，我不如封皮」，〔皮，封隆之小字也。〕乃奉隆之行州事，為敬宗舉哀，〔為，於偽翻。〕將士皆縞素，〔將，即亮翻；下同。縞，古老翻。〕升壇誓眾，移檄州郡，共討爾朱氏，仍受劉靈助節度。隆之，磨奴之族孫也。〔封磨奴見一百一十九卷宋高祖永初元年。〕
殷州刺史爾朱羽生將五千人襲信都，高敖曹不暇擐甲，將十餘騎馳擊之，〔擐，音宧。騎，奇計翻。〕乾在城中繩下五百人，追救未及，敖曹已交兵，羽生敗走。敖曹馬擡絕世，〔擡，色角翻。〕左右無一當百，時人比之項籍。
高歡屯壺關大王山，〔魏收地形志：上黨郡屯留縣有鳳凰山，一名大王山。按魏太平真君九年二月，詔於壺關東北大王山累石為三封，又斬其北鳳凰山南足以斷之，以其有王氣也。後高歡果屯兵於其地。〕六旬，乃引兵東出，聲言討信都。信都人皆懼，高乾曰：「吾聞高晉州雄略蓋世，〔爾朱榮用歡為晉州刺史，故稱之。〕其志不居人下。且爾朱無道，弒君虐民，正是英雄立功之會，今日之來，必有深謀，吾當輕馬迎之，密參意旨，〔參，候也。〕諸君勿懼也。」乃將十餘騎與封隆之子子繪潛謁歡於滏口，說歡曰：「爾朱酷逆，痛結人神，凡曰有知，孰不思奮！明公威德素著，天下傾心，若兵以義立，則屈強之徒不足為明公敵矣。〔屈，與倔同，其勿翻。強，其兩翻。屈強之徒，指爾朱氏之黨也。〕鄙州雖小，戶口不下十萬，穀秸之稅足濟軍資，〔秸，工八翻，笹也。〕願公熟思其計。」乾辭氣慷慨，歡大悅，與之同帳寢。
初，河南太守趙郡李顯甫，喜豪俠，〔喜，許既翻。〕集諸李數千家於殷州西山方五六十里，居之。〔殷州西山，廣阿之西山也。〕顯甫卒，子元忠繼之。家素富，多出貸求利，元忠悉焚券〔契，約也，即古所謂券也。〕【章：胡註「契，約也。」與正文不應，當是刻誤；甲十一行本正作「契」；乙十一行本同；孔本同。】免責，鄉人甚敬之。〔免責，不責其償也。〕時盜賊倮起，清河有五百人西戍，還，經趙郡，以路梗，共投元忠；〔梗，塞也。〕元忠遣奴為導，曰：「若逢賊，但道李元忠遣。」如言，賊皆舍避。〔舍，讀曰捨。〕及葛榮起，元忠帥宗黨作壘以自保，〔帥，讀曰率。〕坐大槲樹下，〔槲，胡谷翻。〕前後斬違命者凡三百人，賊至，元忠輒擊卻之。葛榮曰：「我自中山至此，連為趙李所破，〔李氏，趙郡之大姓，時號為趙李。〕何以能成大事！」乃悉眾攻圍，執元忠以隨軍。賊平，就拜南趙郡太守，〔此言爾朱榮平葛榮時事。魏太和之十一年，分趙郡之平鄉、柏人、中丘，鉅鹿之南蠻、鉅鹿、廣阿為南鉅鹿郡，後改為南趙郡，屬殷州。〕好酒無政績。〔好，呼到翻。〕
及爾朱兆弒敬宗，元忠棄官歸，謀舉兵討之。會高歡東出，元忠乘露車，載素箏濁酒以奉迎，歡聞其酒客，未即見之。元忠下車獨坐，酌酒擘脯食之，謂門者曰：「本言公招延俊傑，今聞國士到門，不吐哺輟洗，其人可知，〔以周公、漢祖之事責歡也。洗，先典翻。〕還吾刺，勿通也！」門者以告，歡遽見之，引入，觴再行，元忠車上取箏鼓之，長歌慷慨，歌闋，〔闋，苦穴翻，歌終也。〕謂歡曰：「天下形勢可見，明公猶事爾朱邪﹖」歡曰：「富貴皆因彼所致，安敢不盡節！」元忠曰：「非英雄也！高乾邕兄弟來未﹖」〔高乾，字乾邕。〕時乾已見歡，歡紿之曰： 「從叔輩粗，何肯來！」〔歡與乾兄弟同出於勃海，故稱從叔。紿，待亥翻。從，才用翻。〕元忠曰：「雖粗，並解事。」〔解，胡買翻，曉也。〕歡曰：「趙郡醉 矣。」使人扶出。元忠不肯起，孫騰進曰：「此君天遣來，不可違也。」歡乃復留與語，〔復，扶又翻。〕元忠慷慨流涕，歡亦悲不自勝。〔勝，音升。〕元忠因進 策曰：「殷州小，無糧仗，不足以濟大事。若向冀州，高乾邕兄弟必為明公主人。〔魏冀州治信都，高乾邕兄弟據之，故云然。〕殷州便以賜委。冀、殷既合，滄、瀛、幽、定自然弭服，唯劉誕黠胡或當乖拒，〔劉誕亦契胡種也，時為相州刺史，鎮鄴。黠，下八翻。〕然非明公之敵。」歡急握元忠手而謝焉。
歡至山東，約勒士卒，絲毫之物不聽侵犯，每過麥地，歡輒步牽馬，遠近聞之，皆稱高儀同將兵整肅，益歸心焉。〔爾朱氏加歡儀同三司，故當時以稱之。史言高歡能收眾心，以傾爾朱。將，即亮翻。〕
歡求糧於相州刺史劉誕，誕不與；〔相，息亮翻。〕有車營租米，〔「車營」，北齊紀作「軍營」。〕歡掠取之。進至信都，封隆之、高乾等開門納之。高敖曹時在外略地，聞之，以乾為婦人，遺以布裙；〔裙，渠雲翻，婦人下裳也。遺，於季翻。〕歡使世子澄以子孫禮見之，敖曹乃與俱來。〔敖曹以歡敘羣從子姪之禮乃來，孰謂其粗也。〕
7癸酉，魏封長廣王曄為東海王，以青州刺史魯郡王肅為太師，淮陽王欣為太傅，爾朱世隆為太保，長孫稚為太尉，趙郡王諶為司空，〔諶，氏壬翻。〕徐州刺史爾朱仲遠、雍州刺史爾朱天光並為大將軍，幷州刺史爾朱兆為天柱大將；賜高歡爵勃海王，徵使入朝。〔高歡之先本勃海人，爾朱氏爵之為本郡王，欲以誘致之。朝，直遙翻。〕長孫稚固辭太尉，〔世衰難佐，故辭。〕乃以為驃騎大將軍、開府儀同三司。〔驃，匹妙翻。騎，奇計翻。〕爾朱兆辭天柱，曰：「此叔父所終之官，我何敢受！」固辭，不拜，尋加都督十州諸軍事，〔十州，南盡汾、晉，北極雲、朔。〕世襲幷州刺史。高歡辭不就徵。爾朱仲遠徙鎮大梁，復加兗刺史。〔大梁，兗州統內，故加兗州。復，扶又翻；下無復、不復同。〕
爾朱世隆之初為僕射也，〔大通二年，魏爾朱榮入洛，以世隆為尚書僕射。〕畏爾朱榮之威嚴，深自刻厲，留心几案，〔案亦幾屬，應文書皆陳於几案而省覽之。留心几案，謂留心於尚衵省文書也。又案，據也，凡官文書留以為據者，亦謂之案。〕應接賓客，有閞敏之名。及榮死，無所顧憚，為尚書令，家居視事，坐符臺省，事無大小，不先白世隆，有司不敢行。使尚書郎宋遊道、邢昕在其聽事東西別坐，受納辭訟，稱命施行；〔稱命者，稱世隆之命也。昕，許斤翻。聽，讀曰廳。〕公為貪淫，生殺自恣；又欲收軍士之意，汎加階級，皆為將軍，無復員限，自是勳賞之官大致猥濫，人不復貴。〔猥，雜也。〕是時，天光專制關右，兆奄有並、汾，仲遠擅命徐、兗，世隆居中用事，競為貪暴。而仲遠尤甚，所部富室大族，多誣以謀反，籍沒其婦女財物入私家，〔私家，謂仲遠私家也。〕投其男子於河，如是者不可勝數。〔勝，音升。〕自滎陽已東，租稅悉入其軍，不送洛陽。東南州郡自牧守以下至士民，畏仲遠如豺狼。由是四方之人皆惡爾朱氏，而憚其強，莫敢違也。〔為爾朱氏敗張本。守，式又翻。惡，烏路翻。〕
8己丑，魏以涇州刺史賀拔嶽為岐州刺史，渭州刺史侯莫陳悅為秦州刺史，並加儀同三司。〔涇、渭荒殘而秦、岐差完，故以內遷為進律。〕
9魏使大都督侯淵、驃騎大將軍代人叱列延慶討劉靈助，至固城，〔叱列，虜複姓。固城，當在中山城東北，安國城西南。〕淵畏其眾，欲引兵西入，據關拒險以待其變，延慶曰：「靈助庸人，假妖術以惑眾，〔妖，於驕翻。〕大兵一臨，彼皆恃其符厭，〔厭，一協翻。謂劉靈助書為符敕以厭勝也。〕豈肯戮力致死，與吾兵爭勝負哉！不如出營城外，詐言西歸，靈助聞之必自寬縱，然後潛軍擊之，往則成擒矣。」淵從之。出頓城西，聲雲欲還，丙申，簡精騎一千夜發，直抵靈助壘；靈助戰敗，斬之，傳首洛陽。初，靈助起兵，自佔勝負，曰：「三月之末，我必入定州，爾朱氏不久當滅。」及靈助首函入定州，果以是月之末。〔史言用兵不可徒信佔驗而無方略。〕
10夏，四月，乙巳，昭明太子統卒。太子自加元服，〔天監十四年，太子加元服。〕上即使省錄朝政，〔省，悉景翻。朝，直遙翻。〕百司進事，填委於前，太子辯析 詐謬，秋毫必睹，但令改正，不君按劾，〔劾，戶概翻，又戶得翻。〕平斷法獄，多所全宥，寬和容眾，喜慍不形於色。好讀書屬文，〔斷，丁亂翻。好，呼報翻。 屬，之慾翻。〕引接才俊，賞愛無倦；出宮二十餘年，〔言自禁中出居東宮也。〕不畜聲樂。每霖雨積雪，遺左右周行閭巷，視貧者賑之。〔行，下孟翻。賑，之忍翻。此所謂好行小惠也。〕天性孝謹，在東宮，雖燕居，坐起恆西向，〔必西向者，不敢背上臺也。恆，戶登翻。謹，居忍翻。〕或宿被召當入，〔隔夜為宿。被，皮義翻。〕危坐達旦。及寢疾，恐貽帝憂，敕參問，輒自力手書。〔言帝出敕候問，太子輒力疾手書，自為奏答。〕及卒，朝野惋愕，建康男女，奔走宮門，號泣道路。〔卒，子恤翻。朝，直遙翻。惋，烏貫翻。愕，五各翻。奔，甫門翻。走，音奏。號，戶刀翻。〕
11癸丑，魏以高歡為大都督、東道大行臺、冀州刺史；〔東道，謂太行山恆山以東也。〕又以安定王爾朱智虎為肆州刺史。
12魏爾朱天光出夏州，遣將討宿勤明達，癸亥，擒明達，送洛陽，斬之。〔爾朱天光既擒万俟醜奴，又擒宿勤明達，河、隴平矣，不知乃以為宇文泰之資也。夏，戶雅翻。將，即亮翻。〕
13丙寅，魏以侍中、驃騎大將軍爾朱彥伯為司徒。
14魏詔有司不得復稱偽梁。〔魏不競於梁故也。復，扶又翻；下同。〕
15五月，丙子，魏荊州城民斬趙修延，復推李琰之行州事。〔趙修延執李琰之見上捲上年。〕
16魏爾朱仲遠使都督魏僧勗等討崔祖螭於東陽，斬之。〔考異曰：北齊李渾傳：「普泰中，崔社客反於海岱，攻圍青州。以渾為徵東將軍、都官尚書、行臺赴援，而社客宿將多謀，諸城各自保固，堅壁清野。諸將議有異同，渾曰：『社客賊之根本，若簡練驍勇，銜枚夜襲，徑趨營下，出其不意，咄嗟之間，便可擒殄。如社客就擒，則諸郡可傳檄而定。』諸將遲疑，渾乃速行，未明，達城下，賊徒驚散，擒社客，斬首送洛陽。」按其年時事蹟與祖螭略同，未知社客即祖螭，為別一人也。今從魏帝紀。〕
17初，昭明太子葬其母丁貴嬪，〔普通七年，丁貴嬪卒。〕遣人求墓地之吉者。或賂宦者俞三副求賣地，雲若得錢三百萬，以百萬與之。三副密啟上，言「太子所得地不如今地於上為吉。」〔今地，謂求賣之地也。〕上年老多忌，即命市之。葬畢，有道士雲：「此地不利長子，若厭之，〔長，知兩翻。厭，一協翻，又於琰翻；下厭禱同。〕或可申延。」〔申，寬也。〕乃為蠟鵝及諸物埋於墓側長子位。宮監鮑邈之、魏雅初皆有寵於太子，〔五代志，梁制，東宮有外監殿局、內監〔殿局〕。宮監者，即唐內直局之職也，龍朔二年改監曰內直郎。〕邈之晚見疏於雅，乃密啟上雲：「雅為太子厭禱。」上遣檢掘，果得鵝物，大驚，將窮其事，徐勉固諫而止，但誅道士。由是太子終身慚憤，不能自明。及卒，上徵其長子南徐州刺史華容公歡至建康，欲立以為嗣，銜其前事，猶豫久之，卒不立，〔卒，子恤翻。〕庚寅，遣還鎮。〔史因帝不立孫，究言事始。嗚呼！帝於豫章王綜、臨賀王正德，雖犯惡逆，猶容忍之，至於昭明被讒，則終身銜其事，蓋天奪其魄也。為昭明子詧仇視諸父張本。〕
臣光曰：君子之於正道，不可少頃離也，〔少，詩沼翻。離，力智翻。〕不可跬步失也。〔跬，窺婢翻。〕以昭明太子之仁孝，武帝之慈愛，一梁嫌疑之跡，身以憂死，罪及後昆，求吉得兇，不可湔滌，可不戒哉！〔湔，將仙翻。〕是以詭誕之士，奇邪之術，君子遠之。〔奇，居宜翻，異也。遠，於願翻。〕
18丙申，立太子母弟晉安王綱為皇太子。朝野多以為不順，〔立世適孫為順。朝，直遙翻。〕司議侍郎周弘正，〔按陳書周弘正傳：普通中初置司文義郎，直壽光省，以弘正為司義侍郎。「議」當作「義」。〕嘗為晉安王主簿，乃奏記曰：「謙讓道廢，多歷年所。伏惟明大王殿下，天挺將聖，〔論語：太宰問於子貢曰：「夫子聖者歟﹖」子貢曰：「固天縱之將聖。」朱元晦註曰：將，殆也，謙若不敢知之辭。或曰：將，大也。〕四海歸仁，是以皇上發德音，以大王為儲副。意者願聞殿下抗目夷上仁之義，〔左傳：宋桓公疾，太子茲父固請曰：「目夷長且仁，君其立之。」公命子魚。子魚辭曰：「能以國讓，仁孰大焉﹖臣弗及也。」遂走而退。子魚，目夷字也。〕執子臧大賢之節，〔左傳：成十三年，諸侯伐秦，曹宣公卒於師，曹人使公子負芻守，公氶欣時逆曹伯之喪；負芻殺太子而自立。既葬，子臧將亡，國人皆將從之。成公乃懼，告罪，且請焉，子臧乃反。諸侯討曹成公，執而歸諸京師。將見於臧於王而立之，辭曰：「聖撻節，次守節。為君，非吾節也，雖不能聖，敢失守乎！」遂逃，奔宋。負芻立，是為成公。子臧，欣時字也。〕逃玉【張：「玉」作「王」。】輿而弗乘，〔「玉輿」當作「王輿」。莊子讓王篇曰：越人三世弒其君，王子搜患之，逃乎丹穴。而越國無君，求王子搜不得，從之丹穴。王子搜不出，越人薰之以艾，乘以王輿，王子搜援綏登車，仰天而呼曰：「君乎君，獨不可以捨我乎！」〕棄萬乘如脫屣，〔孟子曰：舜視棄天下，猶棄敝屣也。乘，繩正翻。屣，所是翻。〕庶改澆競之俗，以大吳國之風。〔謂太伯以天下讓，逃而君吳也。澆，堅堯翻，薄也。〕古有其人，今聞其語，能行之者，非殿下而誰！使無為之化復生於遂古，〔復，扶又翻。朱元晦曰：遂，往也。〕讓王之道不墜於來葉，〔莊子外篇有讓王，述堯、舜以天下讓。來葉，來世也。〕豈不盛歟！」王不能從。弘正，捨之兄子也。〔周捨柄用於天監之初。〕
太子以侍讀東海徐摛為家令，〔晉王紹宗遷祕書少監，仍侍皇太子讀書，此侍讀之始也。〕兼管記，尋帶領直。〔管記，職同公府記室。梁制，上臺、東宮皆有領直，領直者，領直衛兵也。〕摛文體輕麗，春坊盡學之，〔東宮謂之春宮，宮坊謂之春坊。〕時人謂之宮體。上聞之，怒，召摛，欲加誚責。及見，〔誚，才笑翻。見，賢遍翻。〕應對明敏，辭義可觀，意更釋然，因問經史及釋教，摛商較從橫，〔較，古搉翻。從，子容翻。〕應對如響，上甚加歎異，〔上崇信釋氏，意謂徐摛業儒，但知經史而已，扣擊之餘，及於釋教，商較從橫，應對如響，遂加歎異。殊不思上有好者下必有甚者焉，釋教盛行，可以媒富貴利達，江東人士孰不從風而靡乎！〕寵遇日隆。領軍朱異不悅，〔異，羊至翻。〕謂所親曰：「徐叟出入兩宮，漸來見逼，我須早為之所。」遂乘間白上曰：「摛年老，又愛泉石，意在一郡自養。」上謂摛真欲之，乃召摛，謂曰：「新安大好山水」，遂出為新安太守。〔史言朱異固寵忌前，間，古莧翻。〕
六月，癸丑，立華容公歡為豫章王，其弟枝江公譽為河東王，曲阿公詧為嶽陽王。〔詧，與察同。〕上以人言不息，〔謂不順也。〕故封歡兄弟以大郡，用慰其心。久之，鮑邈之坐誘掠人，〔誘，音酉。〕罪不至死，太子綱追思昭明之冤，揮淚誅之。
19魏高歡將起兵討爾朱氏，鎮南大將軍斛律金、軍主善無庫狄千〔善無縣，前漢屬鴈門郡，後漢屬定襄郡，魏、晉省，後魏天平二年始以善無為郡也。〕與歡妻弟婁昭、妻之姊夫段榮皆勸成之。歡乃詐為書，稱爾朱兆將以六鎮人配契胡為部曲，眾皆憂懼。〔契，欺訖翻。〕又為幷州符，徵兵討步落稽，〔爾朱兆擅命並、汾。此亦高歡偽為兆符也。步落稽，即稽胡。〕發萬人，將遣之。孫騰與都督尉景為請留五日，如此者再，〔孫騰、尉景既為鎮人請留，必又因其願留之情扇動之於下，此當以意會也。為，於偽翻。〕歡親送之郊，雪涕執別，眾皆號慟，聲震原野。歡乃諭之〔先感動其心，而後諭之。號，戶刀翻。〕曰：「與爾俱為失鄉客，義同一家，〔高歡亦鎮戶，故云然。〕不意在上徵發乃爾！今直西向，已當死，〔自信都赴並、汾為西向。〕後軍期，又當死，配國人，又當死，〔爾朱，契胡種也，故謂契胡為國人。〕奈何﹖」眾曰：「唯有反耳！」歡曰：「反乃急計，然當推一人為主，誰可者﹖」眾共推歡，歡曰：「爾鄉裏難制。不見葛榮乎：雖有百萬之眾，曾無法度，終自敗滅。今以吾為主，當與前異，毋得陵漢人，犯軍令，生死任吾則可；不然，不能為天下笑。」〔高歡先立法制以齊其眾，故能成大事。史言盜亦有道。〕眾皆頓顙曰：「死生唯命！」歡柔椎牛饗士，庚申，起兵於信都，〔考異曰：魏書帝紀起兵在庚申，北齊書帝紀在庚子，北史、魏紀、齊紀亦然。今從魏書紀。〕亦未敢顯言叛爾朱氏也。
會李元忠舉兵逼殷州，歡令高乾帥眾救之。〔高乾預歡密謀，而使之救殷州，此不過使之誘禽爾朱羽生耳。〕乾輕騎入見【章：甲十一行本「見」下有「刺史」二字；乙十一行本同；張校同；退齋校同。】爾朱羽生，與指畫軍計，〔騎，其計翻。〕羽生與乾俱出，因擒斬之，持羽生首謁歡。歡撫膺曰：「今日反決矣！」〔高歡反謀非一日矣，及爾朱羽生授首，方言反決，蓋其初猶有疑李元忠、高乾邕之心。元忠既舉兵逼殷州，乾邕又斬羽生，歡於是深悉二人之心，而冀、殷之勢已合，於是決反。〕乃以元忠為殷州刺史，鎮廣阿。歡於是抗表罪狀爾朱氏，爾朱世隆匿之不通。〔世隆為尚書令，故得匿歡表。〕
20魏揚播及弟椿、津皆有名德。播剛毅，椿、津謙恭，家世孝友，緦服同爨，〔凡三從之服服緦麻。〕男女百口，人無間言。〔間，古莧翻，異也。〕椿、津皆至三公，一門七郡太守，三十二州刺史。〔史言楊氏貴盛。〕敬宗之誅爾朱榮也，播子侃預其謀；〔事見上捲上年。〕城陽王徽、李或，皆其姻戚也。爾朱兆入洛，侃逃歸華陰，〔華，戶化翻。〕爾朱天光使侃婦父韋義遠招之，與盟，許貰其罪。〔貰，貸也，音始制翻。〕侃曰：「彼雖食言，死者不過一人，猶冀全百口。」乃出應之，天光殺之。時椿致仕，與其子昱在華陰，椿弟冀州刺史順、司空津、順子東雍州刺史辨、正平太守仲宣皆在洛。〔雍，於用翻。〕秋，七月，爾朱世隆誣奏楊氏謀反，請收治之，〔治，直之翻。〕魏主不許；世隆苦請，帝不得已，命有司檢按以聞。壬申夜，世隆遣兵圍津第，天光亦遣兵掩椿家於華陰，東西之族無少長皆殺之，〔世隆、天光先已約同夷楊氏，故東西一時俱發。居華陰者為西族，居洛者為東族。少，詩照翻。長，知兩翻。〕籍沒其家。世隆奏雲：「楊氏實反，與收兵相拒，已皆格殺。」帝惋悵久之，不言而已，〔惋，烏貫翻。悵，醜亮翻。〕朝野聞之，無不痛憤。津子逸為光州刺史，爾朱仲遠遣使就殺之。唯津子愔於被收時適出在外，逃匿，獲免，往見高歡於信都，〔使，疏吏翻。愔，於今翻。被，皮義翻。考異曰：北齊書愔傳雲：「偣父津為幷州刺史，偣隨之任。俄而孝莊幽崩，愔時適欲還都，行達邯鄲，過津義從楊寬家，為寬所執。至相州，見刺史劉誕，以愔名家盛德，甚相哀念，遣隊主鞏榮貴防禁送都。至安陽亭，榮貴遂與俱逃，乃投高昂兄弟，潛竄累載。屬齊神武至信都，遂投刺轅門，即署行臺郎中。」按時齊神武已在信都，言潛竄累載，誤矣。又云孝莊幽崩，而愔欲還都見執，皆非也。〕泣訴家禍，因為言討爾朱氏之策，〔為，於偽翻。〕歡甚重之，即署行臺郎中。〔楊愔門地既高，又有幹用，高歡起兵之初，藉人望以為重，藉才幹以為用，所以擢而用之。士無賢不肖，入朝見嫉，田橫島之逃實基於此。〕
21乙亥，上臨軒策拜太子，大赦。
22丙戌，魏司徒爾朱彥伯以旱遜位，戊子，以彥伯為侍中、開府儀同三司。彥伯於兄弟中差無過惡。爾朱世隆固讓太保，魏主特置儀同三司【章：甲十一行本「司」作「師」；乙十一行本同。】之官，位次上公之下，〔太師、太傅、太保為三司，位上公。〕庚寅，以世隆為之。斛斯椿譖朱瑞於世隆，世隆殺之。〔以朱瑞為敬宗所親遇也。〕
23庚寅，詔：「凡宗戚有服屬者，〔有服屬，諸緦麻以上。〕並可賜湯沐，食鄉亭侯，〔婦人賜湯沐邑，男子食鄉侯、亭侯也。〕隨遠近為差。」〔隨服屬之遠近以為等差。〕
24壬辰，以吏部尚書何敬容為尚書右僕射。敬容，昌寓之子也。〔何昌寓，尚之之弟子。〕
25魏爾朱仲遠、度律等聞高歡起兵，恃其強，不以為慮，獨爾朱世隆憂之。爾朱兆將步騎二萬出井陘，趣殷州，〔將，即亮翻。騎，奇計翻。陘，音刑。趣，七喻翻。〕李元忠棄城奔信都。八月，丙午，爾朱仲遠、度律將兵討高歡。九月，己卯，魏以仲遠為太宰，庚辰，以爾朱天光為大司馬。
26癸巳，魏主追尊父廣陵惠王為先帝，〔支子入繼大宗，尊所生父為皇，自漢哀帝始；尊之為帝，自吳孫暼始。〕母王氏為先太妃，封弟永業為高密王，子恕為勃海王。
27冬，十月，己酉，上幸同泰寺，升法坐，講涅盤經，〔涅，奴結翻。〕七日而罷。
28樂山侯正則，先有罪徙鬱林，〔五代志，樂山縣屬鬱林郡。鬱林，漢古郡，唐為鬱林州。〕招誘亡命，欲攻番禺，〔誘，音酉。番禺，音潘愚。〕廣州刺史元仲景討斬之。〔「仲景」當作「景仲」。〕正則，正德之弟也。〔史言臨川王宏諸子皆兇悖。〕
29孫騰說高歡曰：「今朝廷隔絕，號令無所稟，〔說，式芮翻。受命曰稟，音必錦翻。〕不權有所立，則眾將沮散。」〔沮，在呂翻。〕歡疑之，騰再三固請，乃立勃海太守元朗為帝。朗，融之子也。〔章武王融為葛榮所殺。〕壬寅，朗即位於信都城西，改元中興。〔廢帝諱朗，字仲哲，章武王融第三子也。〕以歡為侍中、丞相、都督中外諸軍事、大將軍、錄尚書事、大行臺，高乾為侍中、司空，高敖曹為驃騎大將軍、儀同三司、冀州刺史，〔時廢帝除昂為冀州刺史，終其身。驃，匹妙翻。騎，奇計翻。〕孫騰為尚書左僕射、河北行臺，魏蘭根為右僕射。〔去年，敬宗以魏蘭根為河北行臺。〕
己酉，爾朱仲遠、度律與驃騎大將軍斛斯椿、車騎大將軍、儀同三司賀拔勝、車騎大將軍賈顯智軍於陽平。〔此陽平縣也，漢時屬東郡，魏、晉以來屬陽平郡。唐魏州莘縣，陽平之地也。〕顯智名智，以字行，顯度之弟 也。爾朱兆出井陘，軍於廣阿，眾號十萬。高歡縱反間，雲「世隆兄弟謀殺兆」，復雲「兆與歡同謀殺仲遠等」，〔間，古莧翻。復，扶又翻。〕由是迭相猜貳，徘 徊不進。仲遠等屢使斛斯椿、賀拔勝往諭兆，兆帥輕騎三百來就仲遠，〔帥，讀曰率。〕同坐幕下，意色不平，手舞馬鞭，長嘯凝望，〔鄭玄曰：嘯，蹙口而出 聲。〕疑仲遠等有變，遂趨出，馳還。仲遠遣椿、勝等追，曉說之，兆執椿、勝還營，仲遠、度律大懼，引兵南遁。兆數勝罪，將斬之，〔說，式芮翻。數，所具翻。〕曰：「爾殺衛可孤，罪一也。〔事見一百五十卷普通五年。〕天柱薨，爾不與世隆等俱來，而東徵仲遠，罪二也。〔事見上捲上年。〕我欲殺爾久矣，今復何言﹖」〔復，扶又翻。〕勝曰：「可孤為國巨患，勝父子誅之，其功不小，反以為罪乎﹖天柱被戮，以君誅臣，〔被，皮義翻。〕勝寧負王，不負朝廷。今日之事，生死在王。但寇賊密邇，骨肉構隙，自古及今，未有如是而不亡者。勝不憚死，恐王失策。」兆乃捨之。
高歡將與兆戰，而畏其眾強，以問親信都督段韶，〔親信都督，魏末諸將擅兵，始置是官，以領親兵。〕韶曰：「所謂眾者，得眾人之死；〔言得眾人之死力也。〕所謂強者，得天下之心。爾朱氏上弒天子，中屠公卿，下暴百姓，王以順討逆，如湯沃雪，何眾強之有！」歡曰：「雖然，吾以小敵大，恐無天命不能濟也。」韶曰：「韶聞『小能敵大，小道大淫。』『皇天無親，惟德是輔。』〔「小能敵大，小道大淫。」左傳記隨大夫季梁之言也。「皇天無親，唯德是輔。」書蔡仲之命之辭也。段韶父子起於北邊，以騎射為工，安能作書語！魏收以其於北齊為勳戚，宗門強盛，從而為之辭耳。孟子曰：「盡信書，不如無書。」信哉！〕爾朱氏外亂天下，內失英雄心，智者不為謀，勇者不為鬬，〔為，於偽翻。〕人心已去，天意安有不從者哉！」韶，榮之子也。〔段榮與高歡親善。〕辛亥，歡大破兆於廣阿，俘其甲卒五千餘人。
30十一月，乙未，上幸同泰寺，講般若經，七日而罷。〔般，北末翻。若，人者翻。〕
31庚辰，魏高歡引兵攻鄴，相州刺史劉誕嬰城固守。〔相，息亮翻。〕
32是歲，魏南兗州城民王乞得劫刺史劉世明，舉州來降。〔魏正光中置南兗州，治譙城，領陳留、梁、譙、沛、下蔡、北梁、馬頭等郡。降，戶江翻。〕世明，芳之族子也。〔劉芳以儒學用於孝文、宣武二帝。〕上以侍中元樹為鎮北將軍、都督北討諸軍事，鎮譙城。以世明為徵西大將軍、郢州刺史，加儀同三司。世明不受，固請北歸，上許之。世明至洛陽，奉送所持節，歸鄉裏，不仕而卒。〔「陳力就列，不能者止，」劉世明有焉。劉氏世居彭城。〕
四年（壬子、五三二）
1春，正月，丙寅，以南平王偉為大司馬，元法僧為太尉，袁昂為司空。
2立西豐侯正德為臨賀王。正德自結於朱異，上既封昭明諸子，異言正德失職，〔言帝嘗養正德為子，既而還本，爵秩不得與諸子齒也。異，音羊至翻。〕故王之。
3以太子右衛率薛法護為司州牧，衛送魏王悅入洛。
4庚午，立太子綱之長子大器為宣城王。〔長，知兩翻。〕
5魏高歡攻鄴，為地道，施柱而焚之，城陷入地。〔穴城下為地道而未成，恐其土頹落而不得究功，故施柱。地道既成，乃焚其柱，故城陷入地。〕壬午，拔鄴，擒劉誕，以楊愔為行臺右丞。時軍國多事，文檄教令，皆出於愔及開府諮議參軍崔嵶。嵶，逞之五世孫也。〔嵶，力膺翻。崔逞去燕歸魏，為道武帝所殺。〕
6二月，以太尉元法僧為東魏王，〔上既以元悅為魏王，使自西道入；又使元法僧從東道入，故謂之東魏王。〕欲遣還北，兗州刺史羊侃為軍司馬，與法僧偕行。
7 揚州刺史邵陵王綸遣人就市賒買錦綵絲布數百匹，市人皆閉邸店不出；少府丞何智通依事啟聞。綸被責還弟，〔被，皮義翻。弟，與第同；下於弟同。〕乃遣防閤戴 子高等以槊刺智通於都巷，〔都巷，猶前言京巷也。槊，色角翻。刺，七亦翻。〕刃出於背。智通識子高，取其血以指畫車壁為「邵陵」字，乃紀，由是事覺。庚戌，綸坐免為庶人，鎖之於弟，鎖之於弟，經二旬，乃脫鎖，頃之復封爵。
8辛亥，魏安定王追諡敬宗曰武懷皇帝，〔朗既禪位，孝武帝封為安定王。〕甲子，以高歡為丞相、柱國大將軍、太師；三月，丙寅，以高澄為驃騎大將軍。丁丑，安定王帥百官入居於鄴。〔帥，讀曰率。〕
爾朱兆與爾朱世隆等互相猜阻，世隆卑辭厚禮諭兆，欲使之赴洛，唯其所欲，又請節閔帝納兆女為後；兆乃悅，並與天光、度律更立誓約，復相親睦。
斛斯椿陰謂賀拔勝曰：「天下皆怨毒爾朱，而吾等為之用，亡無日矣，不如圖之。」勝曰：「天光與兆各據一方，欲盡去之甚難，去之不盡，必為後患，柰何﹖」椿曰：「此易致耳。」乃說世隆追天光等赴洛，共討高歡。〔復，扶又翻。去，羌呂翻。說，式芮翻。〕世隆屢徵天光，天光不至，使椿自往邀之，曰：「高歡作亂，非王不能定，豈可坐視宗族夷滅邪！」天光不得已，將東出，問策於雍州刺史賀拔嶽，〔賀拔嶽自岐州遷刺雍州。雍，於用翻。〕嶽曰：「王家跨據三方，〔兆北據並、汾，天光西奄關、隴，仲遠擅命徐、兗，是跨據三方。〕士馬殷盛，高歡烏合之眾，豈能為敵！但能同心戮力，往無不捷。若骨肉相疑，則圖存之不暇，安能制人！如下官所見，莫若且鎮關中以固根本，分遣銳師與眾軍合勢，進可以克敵，退可以自全。」天光不從。閨月，壬寅，天光自長安，兆自晉陽，度律自洛陽，仲遠自東郡皆會於鄴，眾號二十萬，夾洹水而軍，〔水經註：洹水逕鄴城南。洹，於元翻。〕節閔帝以長孫稚為大行臺，總督之。
高歡令吏部尚書封隆之守鄴，癸丑，出頓紫陌，〔水經註：漳山東出山過鄴，又北逕佘陌西。戰國之世，俗巫為河伯娶婦，祭於此陌。田融以為紫陌。趙建武十一年，造紫陌浮橋於水上。〕大都督高敖曹將鄉裏部曲王桃湯等三千人以從。〔將，即亮翻；下同。從，才用翻。〕歡曰：高都督所將皆漢兵，恐不足集事，欲割鮮卑兵千餘人相雜用之，何如﹖」敖曹曰：「敖曹所將，練習已久，前後格鬬，不減鮮卑。今若雜之，情不相洽，勝則爭功，退則推罪，〔推，吐雷翻。〕不煩更配也。」
庚申，爾朱兆帥輕騎三千夜襲鄴城，叩西門，不克而退。壬戌，歡將戰馬不滿二千，步兵不滿三萬，眾寡不敵，乃於韓陵為圓 陳，〔五代志：鄴縣有韓陵山。杜佑曰：在相州安陽縣東北。陳，讀曰陣。〕連繫牛驢以塞歸道，〔塞，息則翻。〕於是將士皆有死志。〔將，即亮翻。〕兆望見 歡，遙責歡以叛己，歡曰：「本所以湏力者，共輔帝室。今天子何在﹖」兆曰：「永安枉害天柱，我報讎耳。」〔敬宗年號永安，故以稱之。〕歡曰：「我昔聞天柱計，汝在戶前立，豈得言不反邪！〔對兩軍發其陰謀，以正爾朱之罪。〕且以君殺臣，何報之有！今日義絕矣。」遂戰。歡將中軍，高敖曹將左軍，歡從父弟嶽將右軍。〔將，即亮翻。從，才用翻。〕歡戰不利，兆等乘之，嶽以五百騎衝其前，別將斛律敦收散卒躡其後，敖曹以千騎自慄園出橫擊之，兆等大敗，賀拔勝與徐州刺史杜德於陳降歡。〔陳，音陣同。〕兆對慕容紹宗撫膺曰：「不用公言，以至於此！」〔謂紹宗諫兆使歡統州鎮兵而兆不用也。〕欲輕騎西走，〔自鄴西走歸晉陽。〕紹宗反旗鳴角，〔徐廣車服儀制曰：角，前代書記所不載，或雲本出羌、胡，以驚中國之馬。杜佑曰：大角，即後魏簸邏迴是也。〕收散卒成軍而去。兆還晉陽，仲遠奔東郡。〔秦置東郡，晉改為濮陽國，後復曰東郡，治滑臺城。〕爾朱彥伯聞度律等敗，欲自將兵守河橋，〔將，即亮翻。〕世隆不從。
度律、天光將之洛陽，大都督斛斯椿謂都督賈顯度、賈顯智曰：「今不先執爾朱氏，吾屬死無類矣。」乃夜於桑下盟，約倍道先還。世隆使其外兵參軍陽叔淵【章：甲十一行本「淵」下有「單騎」二字；乙十一行本同；孔本同。】馳赴北中，〔北中，即北中郎府城，在河橋北岸。〕簡閱敗卒，以次內之。〔內，讀曰納。〕椿至，不得入城，乃詭說叔淵曰：〔說，式芮翻。〕「天光部下皆是西人，聞欲大掠洛邑，遷都長安，宜先內我以為之備。」叔淵信之。夏，四月，甲子朔，椿等入據河橋，盡殺爾朱氏之黨。度律、天光欲攻之，會大雨晝夜不止，士馬疲頓，弓矢不可施，遂西走，至灅陂津，為人所擒，送於椿所。〔灅陂津在河橋西，亦曰雷波，即爾朱兆犯洛帥騎踏淺涉渡之處。灅，力水翻。〕椿使行臺長孫稚詣洛陽奏狀，別遣賈顯智、張歡帥騎掩襲世隆，執之。〔帥，讀曰率。騎，奇計翻。〕彥伯時在禁直，長孫稚於神虎門啟陳：「高歡義功既振，請誅爾朱氏。」節閔帝使舍人郭崇報彥伯，彥伯狼狽走出，為人所執，與世隆俱斬於閶闔門外，送其首並度律、天光於高歡。
節閔帝使中書舍人盧辯勞歡於鄴，〔勞，力到翻。〕歡使之見安定王，辯抗辭不從，歡不能奪，乃捨之。辯，同之兄子也。〔盧同始附元叉以進。〕
辛未，驃騎大將軍、行濟州事侯景降於安定王，以景為尚書僕射、南道大行臺、濟州刺史。〔濟，子禮翻。降，下江翻；下同。〕
爾朱仲遠來奔。仲遠帳下都督喬寧、張子期自滑臺詣歡降。歡責之曰：「汝事仲遠，擅其榮利，盟契百重，許同生死。〔契，約也。重，直龍翻。〕前仲遠自徐州為逆，汝為戎首；〔謂前年仲遠舉兵向洛時也。〕今仲遠南走，汝復叛之。〔復，扶又翻。〕事天子則不忠，事仲遠則無信，犬馬尚識飼之者，〔飼，祥吏翻。〕汝曾犬馬之不如！」遂斬之。
爾朱天光之東下也，留其弟顯壽鎮長安，召奏州刺史侯莫陳悅欲與之俱東。賀拔嶽知天光必敗，欲留悅共圖顯壽以應高歡，計未有所出。宇文泰謂嶽曰：「今天光尚近，悅未必有貳心，若以此告之，恐其驚懼。然悅雖為主將，不能制物，〔將，即亮翻。〕若先說其眾，必人有留心；悅進失爾朱之期，退恐人情變動，乘此說悅，事無不遂。」嶽大喜，即令泰入悅軍說之，悅遂與嶽俱襲長安。〔嶽為雍州刺史，本治長安，蓋天光東下，使之出捍西北也。〕泰帥輕騎為前驅，顯壽棄城走，追至華陰，擒之。〔帥，讀曰率。騎，奇計翻。華，戶化翻。〕歡以嶽為關西大行臺，〔考異曰：北史：「薛孝通為中書郎，以『關中險固，奏、漢舊都，須預謀鎮遏以為後計，縱河北失利，猶足據之。』節閔帝深以為然，問：『誰可任者﹖』孝通與賀拔嶽同事天光，又與周文帝有舊，二人並先在關右，並推薦之。乃超授嶽督岐、華、秦、雍諸軍事、關西大行臺、雍州牧，周文帝為左丞，孝通為右丞，齎詔書馳驛入關，授嶽等同鎮長安。後天光敗於韓陵，節閔遂不得入關，為齊神武幽廢。」按天光尚在，節閔安敢除嶽鎮關中！今從魏書。〕嶽以泰為行臺左丞，領府司馬，事無巨細皆委之。
爾朱世隆之拒高歡也，使齊州行臺尚書房謨募兵趣四櫝，〔四瀆，津名，在臨濟縣。水經註，河水東北流四瀆津，津西側岸臨河有四瀆祠，以其自河入濟、自泗入淮、自淮達江，水徑周流，故有四濤之名。趣，七喻翻。〕又使其弟青州刺史弼趣亂城，揚聲北渡，為掎角之勢。〔掎，居蟻翻。〕及韓陵既敗，弼還東陽，聞世隆等死；欲來奔，數與左右割臂為盟。帳下都督馮紹隆，素為弼所信待，說弼曰：「今方同契闊，〔數，所角翻。說，式芮翻。詩擊鼓曰：死生契闊。毛萇註曰：契闊，勤苦也。契，苦結翻。〕宜更割心前之血以盟眾。」弼從之，大集部下，披胸令紹隆割之，紹隆因推刃殺之，〔推，吐雷翻。〕傳首洛陽。
辛巳，安定王至邙山。高歡以安定王疏遠，〔章武王太洛，文成之子，獻文之季弟也。太洛生融，融生安定王，於孝明帝緦麻親也，故以為疏遠。魏收書，章武王太洛，景穆之子，以彬為後，彬子融。審爾，則愈疏遠矣。〕使僕射魏蘭根慰諭洛邑，且觀節閔帝之為人，欲復奉之。〔復，扶又翻。〕蘭根以帝神采高明，恐於後難制，與高乾兄弟及黃門侍郎崔嵶共勸歡廢之。〔嵶，力膺翻。〕歡集百官問所宜立，莫有應者，太僕代人綦毋儁盛稱節閔帝賢明，宜主社稷，歡欣然是之。嵶作色曰：「若言賢明，自可待我高王，徐登太位。廣陵既為逆胡所立，〔節閔帝本廣陵王。〕何得猶為天子！若從儁言，王師何名義舉﹖」歡遂幽節閔帝於崇訓佛寺。
歡入洛陽，斛斯椿謂賀拔勝曰：「今天下事，在吾與君耳，若不先制人，將為人所制。高歡初至，圖之不難。」勝曰：「彼有功於時，害之不祥。比數夜與歡同宿，〔比，毘至翻。〕且【章：甲十一行本「且」作「具」；乙十一行本同；孔本同。】序往昔之懷，兼荷兄恩意甚多，〔荷，下可翻，古以儋負為義，故以受任為荷，受恩為荷，而感恩者亦曰荷。〕何若憚之！」椿乃止。〔史言賀拔勝有才武而無遠識，高歡能以姦詐玩弄時輩而悅其心。斛斯椿者小有才，反覆人也，其圖歡之志固在孝武帝未立之前矣。〕
歡以汝南王悅，高祖之子，召欲立之，聞其狂暴無常，乃止。〔考異曰：魏書悅傳雲：「神武令人示意。悅既至，清狂如故，動為罪失，不可扶立，乃止。」按悅時猶在梁境，比昭至洛，往返幾日。蓋神武聞其所為而止耳。〕
時諸王多逃匿，尚書左僕射平陽王脩，懷之子也，〔廣平王懷，高祖之子；脩於孝明帝從兄弟也。〕匿於田舍。歡欲立之，使斛斯椿求之。椿見脩所親員外散騎侍郎太原王思政，問王所在，思政曰：「須知問意。」椿曰：「欲立為天子。」思政乃言之。椿從思政見脩，脩色變，謂思政曰：「得無賣我邪﹖」曰：「不也。」曰：「敢保之乎﹖」曰：「變態百端，何可保也！」椿馳報歡。歡遣四百騎迎脩入氈帳，〔騎，奇計翻。氈帳，胡夷酋帥所居，漢人謂之穹廬。〕陳誠，泣下霑襟，脩讓以寡德，歡再拜，脩亦拜。歡出備服御，進湯沐，達夜嚴警。〔嚴為警備也。〕昧爽，〔孔安國曰：昧，冥。爽，明；早旦。馬曰：昧，未旦也。陸德明曰：爽，謂早旦也。〕文武執鞭以朝，〔軍中不能備朝服，故執鞭以為敬。朝，直遙翻。〕使斛斯椿奉勸進表。椿入帷門，磬折延首而不敢前，〔張守節曰：磬折，謂曲體揖之，若石磬之形曲折也。磬形皆中屈垂兩頭，言人屈腰則似也。〕脩令思政取表視之，曰：「便不得不稱朕矣。」〔書曰：天位艱哉。又曰：毋安，厥位惟危。雖天人樂推，神器歸屬，賢君處此之時，慄慄乎懼其不勝也。平陽王視勸進表而發此言，驕滿之氣溢出於肝鬲之上，君子以是知其不能終。〕乃為安定王作詔策而禪位焉。〔為，於偽翻。〕
戊子，孝武帝即位於東郭之外，〔帝諱脩，字孝則，廣平武穆王懷之第三子也。東郭，洛城東郭也。〕用代都舊制，以黑氈蒙七人，歡居其一，帝於氈上西向拜天畢，入御太極殿，〔魏自孝文帝用夏變夷，宣武、孝明即位皆用漢、魏之制，今復用夷禮。〕羣臣朝賀，〔朝，直遙翻；下同。〕升閶闔門大赦，改元太昌。以高歡為大丞相、天柱大將軍、太師，世襲定州刺史。庚寅，加高澄侍中、開府儀同三司。
初，歡起兵信都，爾朱世隆知司馬子如與歡有舊，自侍中、驃騎大將軍出為南岐州刺史。歡入洛，召子如為大行臺尚書、朝夕左右，參知軍國。廣州刺史廣寧韓賢，〔魏收志：廣寧郡屬朔州，領石門、中川二縣。五代志，馬邑郡善陽縣，後齊置朔州及廣寧郡。〕素為歡所善，歡入洛，凡爾朱氏所除官爵例皆削奪，唯賢如故。
以前御史中尉樊子鵠兼尚書左僕射，為東南道大行臺，與徐州刺史杜德追爾朱仲遠；仲遠已出境，遂攻元樹於譙。
相歡徵賀拔嶽為冀州刺史，嶽畏歡，欲單馬入朝。行臺右丞薛孝通說〔說，式芮翻。〕嶽曰：高王以數千鮮卑破爾朱百萬之眾，誠亦難敵。然諸將或素居其上，或與之等夷，屈首從之，勢非獲已。今或在京師，或據州鎮，高王除之則失人望，留之則為腹心之疾。且吐萬人雖復敗走，〔爾朱兆，字吐萬人。〕猶在幷州，高王方內撫羣雄，外抗勍敵，〔勍，其京翻。〕安能去其巢穴，與公爭關中之地乎！今關中豪俊皆屬心於公，〔屬，之慾翻。〕願效其智力。公以華山為城，黃河塹，〔華，戶化翻。塹，七豔翻。〕進可以兼山東，退可以封函谷，〔後漢王元說隗囂曰：「元請以一丸泥為大王東封函谷關。」〕柰何欲束手受制於人乎！」言未卒，〔卒，子恤翻。〕嶽執孝通手曰：「君言是也。」乃遜辭為啟而不就徵。
壬辰，丞相歡還鄴，送爾朱度律、天光於洛陽，斬之。
五月，丙申，魏主酖節閔帝於門下外省，〔年三十五。西魏諡帝曰節閔。〕詔百司會喪，葬用殊禮。〔加九旒、鑾輅、黃屋、左纛、班劍百二十人，蓋其禮特異於諸王之喪耳。〕
以沛郡王欣為太師，趙郡王諶為太保，〔諶，世壬翻。〕南陽王寶炬為太尉，長孫稚為太傅。寶炬，愉之子也。〔京兆王愉亦孝文帝之子。〕丞相歡固辭天柱大將軍，戊戌，許之。己酉，清河王亶為司徒。
侍中河南高隆之，本徐氏養子，丞相歡命以為弟，恃歡勢驕公卿，南陽王寶炬毆之，曰：「鎮兵何敢爾！」〔魏遷洛陽，北人留居北鎮者率隸尺籍，故詈之曰鎮兵。毆，烏口翻。〕魏主以歡故，六月，丁卯，黜寶炬為驃騎大將軍，歸第。
9魏主避廣平武穆王之諱，改諡武懷皇帝曰孝莊皇帝，〔諡法：武而不遂曰莊；死於原野曰莊；兵甲亟作曰莊。〕廟號敬宗。
10秋，七月，庚子，魏復以南陽王寶炬為太尉。
11壬寅，魏丞相歡引兵入滏口，大都督庫狄幹入井陘，擊爾朱兆。〔滏，音父。陘，音刑。〕庚戌，魏主使驃騎大將軍、儀同三司高隆之帥步騎十萬會丞相歡於太原，因以隆之為丞相軍司。歡軍於武鄉，〔晉置武鄉縣，屬上黨郡，石勒分置武鄉郡，唐為武鄉縣，屬潞州，我朝屬威勝軍。〕爾朱兆大掠晉陽，北走秀容。幷州平。〔走，音奏。〕歡以晉陽四塞，〔太原郡之地，東阻太行、常山，西有蒙山，南有霍太山、高壁嶺，北阨東陘、西陘關，故亦以為四塞之地。〕乃建大丞相府而居之。〔自此至於高齊建國，遂以晉陽為陪都。〕
12魏夏州遷民郭遷據青州反，〔郭遷自夏州遷青州，必叛黨也。〕刺史元嶷棄城走；〔嶷，魚力翻。〕詔行臺侯景等討之，拔其城。遷來奔。
13魏東南道大行臺樊子鵠圍元樹於譙城，分兵攻取蒙縣等五城，〔去年，梁遣元樹鎮譙城。蒙縣，漢、晉屬梁國，魏屬譙郡，隋併入山桑縣，唐改山桑為蒙城縣，屬亳州。〕以絕援兵之路。樹請帥眾南歸，以地還魏，〔帥，讀曰率。〕子鵠等許之，與之誓約。樹眾半出，子鵠擊之，擒樹及譙州刺史朱文開以歸。羊侃行至官竹，〔水經註：睢水自睢陽東南流，歷竹圃。水次綠竹蔭渚，菁菁彌望，世人謂之梁王竹園；官收其利，因曰官竹。〕聞樹敗而還。〔還，音旋。〕九月，樹至洛陽，久之，復欲南奔，魏人殺之。〔復，扶又翻。〕
15冬，十一月，丁酉，日南至，〔夏至之日日北至，冬至之日日南至。杜預曰：冬至之日日南極。班志：日行光道，夏至至於東井，北近極，故晷短。冬至至於牽牛，遠極，故晷長。司馬彪志曰：日道發南，去極彌遠，其景彌長，遠長乃極，冬乃至。日道斂北，去極彌近，其景彌短，近短乃極，夏乃至。〕魏主祀圜丘。〔古者因天事天，故祭天於圜丘，其圜象天。〕
16甲辰，魏殺安定王朗、東海王曄。〔二王皆嘗擁立，雖已廢退，居嫌疑之地，故見殺。〕
17己酉，以汝南王悅為侍中、大司馬。
18魏葬靈太后胡氏。〔爾朱榮沈靈後於河，今乃克葬。〕
19上聞魏室已定，十二月，庚辰，復以太尉元法僧為郢州刺史。〔是年春以元法僧為東魏王。〕
20魏主以汝南王悅屬近地尊，〔悅，魏主之叔父也。〕丁亥，殺之。
21魏大赦，改元永興，以與太宗同號，〔永興，魏太宗即位之初元也。〕復改永熙。〔復，扶又翻。〕
22魏主納丞相歡女為後，命太常卿李元忠納幣於晉陽。歡與之宴，論及舊事，元忠曰：「昔日建義，轟轟大樂，〔樂，音洛。〕比來寂寂無人問。」〔比，毗至翻。〕歡撫掌笑曰：「此人逼我起兵。」元忠戲曰：「若不與侍中，當更求建義處。」歡曰：「建義不慮無，止畏如此老翁不可遇耳。」元忠曰：「止為此翁難遇，所以不去。」因捋歡須大笑。〔為，於偽翻。捋，盧括翻。〕歡悉其雅意，深重。〔悉，諳究也，知也，雅，素也。〕
23爾朱兆既至秀容，分守險隘，出入寇抄。〔抄，楚交翻。〕魏丞相歡揚聲討之，師出復止者數四，兆意怠。歡揣其歲首當宴會，〔復，扶又翻。揣，初委翻。〕遣都督竇泰以精騎馳之，一日一夜行三百里，歡以大軍繼之。〔為明年竇泰破爾朱兆張本。騎，奇計翻。〕
