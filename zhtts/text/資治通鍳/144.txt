△卷第一百四十三
齊紀九〔上章執徐（庚辰），一年。〕
東昏侯下
永元二年（庚辰、五○○）
1春，正月，元會，帝食後方出；朝賀裁竟，即還殿西序寢。〔孔安國曰：東西廂謂之序。朝，直遙翻；下同。〕自巳至申，百僚陪位，皆僵仆飢甚。〔僵，居良翻。〕比起就會，〔比，及也。禮記檀弓：孟獻子比御而不入。陸德明經典釋文曰：比，必利翻；下比及同。以此知比及之比皆音必利翻，比近之比毗至翻，兩音故自不同也。〕忽遽而罷。
2乙巳，魏大赦，改元景明。
3豫州刺史裴叔業聞帝數誅大臣，〔數，所角翻；下數遣同。〕心不自安；登壽陽城，北望肥水，謂部下曰：「卿等欲富貴乎﹖我能辨之！」及除南兗州，〔事見上捲上年。〕意不樂內徙。〔樂，音洛。〕會陳顯達反，〔亦見上捲上年。〕叔業遣司馬遼東李元護將兵救建康，〔將，即亮翻。〕實持兩端；顯達敗而還。〔還，從宣翻，又如字。〕朝廷疑叔業有異志，叔業亦遣使參察建康消息，〔使，疏吏翻。〕眾論益疑之。叔業兄子植、颺、粲皆為直閤，在殿中，懼，棄母奔壽陽，說叔業以朝廷必相掩襲，宜早為計。〔颺，餘章翻。說，輸芮翻；下等說同。〕徐世檦等以叔業在邊，〔檦，與標同。〕急則引魏自助，力未能制，白帝遣叔業宗人中書舍人長穆宣旨，許停本任。〔宗人，同宗之人也。〕叔業猶憂畏，而植等說之不已。
叔業遣親人馬文範至襄陽，〔親人，所親信者。〕問蕭衍以自安之計，曰：「天下大勢可知，恐無復自存之理。〔復，扶又翻；下可復、復奔同。〕不若回面向北，不失作河南公。」〔言若降魏，不失爵賞也。〕衍報曰：「羣小用事，豈能及遠！計慮回惑，自無所成，唯應送家還都以安慰之。〔蕭衍密呼諸弟，而令裴叔業送家還都，此亦華言耳。〕若意外相逼，當勒馬步二萬直出橫江，以斷其後，〔自壽陽南至歷陽，出橫江。斷，丁管翻。〕則天下之事，一舉可定。若欲北向，彼必遣人相代，以河北一州相處，〔處，昌呂翻。〕河南公寧可復得邪！如此，則南歸之望絕矣。」〔裴叔業之問，蕭衍之報，雖二人者所志有大小，而齊之邊鎮皆有異心矣，帝誰與立哉！〕叔業沈疑未決，〔沈，持林翻；沈疑，沈吟疑慮也。〕乃遣其子芬之入建康為質，〔質，音致。〕亦遣信詣魏豫州刺史薛直度，〔魏豫州治懸瓠城，領汝南、新蔡、弋陽等郡。〕問以入魏可不之宜。〔不，讀曰否。〕真度勸其早降，〔降，戶江翻；下同。〕曰：「若事迫而來，則功微賞薄矣。」數遣密信，往來相應和。〔和，戶臥翻。〕建康人傳叔業叛者不已，芬之懼，復奔壽陽。叔業遂遣芬之及兄女伲杜陵、韋伯昕奉表降魏。〔昕，許斤翻。〕丁未，魏遣驃騎大將軍彭城王勰、車騎將軍王肅帥步騎十萬赴之；〔驃，匹妙翻。騎，奇寄翻。勰，音協。帥，讀曰率。〕以叔業為使持節、都督豫、雍等五州諸軍事、徵南將軍、豫州刺史，封蘭陵郡公。〔使，疏吏翻。雍，於用翻。〕
庚午，下詔討叔業。二月，丙戌，以衛尉蕭懿為豫州刺史。戊戌，魏以彭城王勰為司徒，領揚州刺史，鎮壽陽。〔壽陽自東漢以來為揚州治所，宋始為豫州治所，今復其舊。勰，音協。〕魏人遣大將軍李醜、楊大眼將二千騎入壽陽，又遣奚康生將羽林一千馳赴之。大眼，難當之孫也。〔楊難當，氐王也。宋元嘉中，據仇池。眼、生將字，皆即亮翻。〕
魏兵未渡淮，己亥，裴叔業病卒，僚佐多欲推司馬李元護監州，一二日謀不定。〔卒，子恤翻。監，工銜翻。〕前建安戍主安定席法友等〔北史曰：魏正光中羣蠻出山居邊城、建安者八九千戶。邊城郡治期思，則建安戍亦當相近。隋改期思縣為殷城縣，取縣東古殷城為名。我宋建隆元年改殷城為商城，避宣祖諱也；後省為鎮，入光州固始縣。〕以元護非其鄉曲，死有異志，共推裴植監州，〔裴叔業本河東人，席法友安定人，不同州部；蓋並僑居襄陽，遂為鄉曲。〕祕叔業喪問，教命處分，皆出於植。〔處，昌呂翻。分，扶問翻。〕奚康生至，植乃開門納魏兵，城庫舌籥，悉付康生。康生集城內耆舊，宣詔撫賚之。魏以植為兗州刺史李元護為齊州刺史，席法友為豫州刺史，軍主京兆王世弼為南徐州刺史。
巴西民雍道晞聚眾萬餘逼郡城，〔巴西郡治閬中縣，今之閬州即其地也。雍，於用翻。〕巴西太守魯休烈嬰城自守。三月，劉季連遣中兵參軍李奉伯帥眾五千救之，〔帥，讀曰率。〕與郡兵合擊道晞，斬之。奉伯欲進討郡東餘賊，涪令李膺止之曰：「卒情將驕，乘勝履險，非完策也；〔完，全也；言非全勝之策。涪，音浮。將，即亮翻；下同。〕不如少緩，更思後計。」〔少，詩沼翻。〕奉伯不從，悉眾入山，大敗而還。〔還，從宣翻，又如字。〕
5乙卯，遣平西將軍崔慧景將水軍討壽陽，帝屏除，出琅邪城送之。〔蕭子顯曰：琅邪太守本治江乘蒲州上之金城，永明徙治白下。屏，必鄙翻。〕帝戎服坐樓上，召慧景單騎進圍內，〔圍內，即屏除長圍之內也。騎，奇寄翻。〕無一人自隨者。裁交數言，拜辭而去。慧景既得出，甚喜。
豫州刺史蕭懿將步軍三萬屯小峴，〔峴，戶典翻。〕交州刺史李叔獻屯合肥。〔武帝永明三年，李叔獻自交州入朝，至今猶帶交州刺史，蓋以其阻險不庭，逼以兵 威而後至，廢棄不用也。〕懿遣裨將胡松，李居士帥眾萬餘屯死虎。〔杜佑通典曰：死虎，地名，在壽州壽春縣東四十餘裏。以此證之，足知宋明帝泰始三年劉籝破劉順於宛唐，宛唐即死虎字之誤也。〕驃騎司馬陳伯之將水軍泝淮而上，〔上，時掌翻。〕以逼壽陽，軍於硤石。壽陽士民多謀應齊者。
魏奚康生防禦內外，閉城一月，援軍乃至。丙申，彭城王勰、王肅擊松、伯之等，大破之，進攻合肥，生擒叔獻。統軍宇文福言於勰曰：「建安，淮南重鎮，彼此要衝；〔魏兵南來，齊兵北內，建安皆為要衝之地，故曰彼此。〕得之，則義陽可圖；不得，則壽陽難保。」〔魏得建安，則西南可圖義陽。齊司州治義陽；若增建安之兵，北斷魏援，東臨壽陽，則壽陽難保。〕勰然之，使福攻建安，建安戍主胡景略面縛出降。〔降，戶江翻。〕
6己亥，魏皇弟恌卒。〔恌，他彫翻。〕
7崔慧景之發建康也，其子覺為直閤將軍，密與之約；〔約為變也。〕慧景至廣陵，覺走從之。慧景過廣陵數十里，召會諸軍主曰：「吾荷三帝厚恩，〔三帝，高帝、武帝、明帝也。荷，下可翻；下人荷同。〕當顧託之重。〔明帝遺詔，慧景與劉悛、蕭惠休同任心膂。〕幼主昏狂，朝廷壞亂；危而不扶，責在今日。欲與諸君共建大功以安社稷，何如﹖」眾皆響應。於是還軍向廣陵，司馬崔恭祖守廣陵城，〔崔恭祖為慧景平西司馬。〕開門納之。帝聞變，壬子，假右衛將軍左興盛節，都督建康水陸諸軍以討之。慧景停廣陵二日，即收眾濟江。
初，南徐、兗二州刺史江夏王寶玄娶徐孝嗣女為妃，孝嗣誅，〔誅事見上捲上年。〕詔令離婚，寶玄恨望。慧景遣使奉寶玄為主，寶玄斬其使，因發將吏守城，〔使，疏吏翻。將，即亮翻；下同。〕帝遣馬軍主戚平、外監黃林夫助鎮京口。〔戚，姓也。姓譜：衛大夫食邑於戚，因以為姓。漢有戚夫人，又有臨轅侯戚鰓。助鎮者，助寶玄守。〕慧景將渡江，寶玄密與相應，殺司馬孔矜、典籤呂承緒及平、林夫，開門納慧景，使長史沈佚之、諮議柳竏分部軍眾。〔竏，署陵翻。〕寶玄乘八択輿，〔択，古郎翻，又居浪翻；択，舉也。八択輿，蓋八人舉之，即今之平肩輿。輿，不帷不蓋。蕭子顯曰：輿，車形，如軺車，下施八択，人舉之。字林曰：捎、択，舁也。〕手執絳麾，隨慧景向建康。臺遣驍騎將軍張佛護、直閤將軍徐元稱等六將據竹裏，為數城以拒之。 〔驍，堅堯翻。騎，奇寄翻。〕寶玄遣信謂佛護曰：「身自還朝，君何意苦相斷遏﹖」〔朝，直遙翻。斷，音短；下所斷同。〕佛護對曰：「小人荷國重恩，使於此 創立小戍。殿下還朝，但自直過，豈敢斷遏！」遂射慧景軍，〔射，而亦翻。〕因合戰。崔覺、崔恭祖將前鋒，皆荒傖善戰，又輕行不爨食，〔傖，助庚翻。爨，取 亂翻。〕以數舫緣江載酒食為軍糧，〔舫，甫妄翻；下同。〕每見臺軍城中煙火起，輒盡力攻之。臺軍不復得食，〔復，扶又翻；下乃復、帝復同。〕以此飢困。元稱等議欲降，〔降，戶江翻；下同。〕佛護不可。恭祖等進攻城，拔之，斬佛護；徐元稱降，餘四軍主皆死。
乙卯，遣中領軍王瑩都督眾軍，據湖頭築壘，上帶蔣山西巖實甲數萬。瑩，誕之從曾孫也。〔王誕見寵信於司馬元顯及宋武帝。從，才用翻。〕慧景至查硎，〔查，鉏加翻。硎，戶經翻。〕竹塘人萬副兒〔萬副兒，善射獵，能捕虜，來投慧景。〕說慧景曰：〔說，輸芮翻。〕「今平路皆為臺軍所斷，不可議進；唯宜從蔣山龍尾上，出其不意耳。」〔築道陂陀以上蔣山，若龍尾之垂地，因曰龍尾。上，時掌翻。〕慧景從之， 分遣千餘人，魚貫緣山，自西巖夜下，鼓叫臨城中。〔城中，即湖頭所築壘中也。鼓叫者，既擊鼓又叫呼也。柳元景曰：「鼓繁氣易衰，叫數力易竭。」鼓叫，即鼓 譟也。〕臺軍驚恐，即時奔散。帝又遣右衛將軍左興盛帥臺內三萬人拒慧景於北籬門，〔帥，讀曰率；下同。考異曰：紀雲「王瑩屯北籬門」，傳雲「左興盛」。今 從傳。〕興盛望風退走。
甲子，慧景入樂遊苑，〔樂遊苑在玄武湖南。樂，音洛。〕崔恭祖帥輕騎十餘突入北掖門，乃復出。〔掖，音亦。〕宮門皆閉，慧景引眾圍之。於是東府、石頭、白下、新亭諸城皆潰。左興盛走，不得入宮，逃淮渚舫中，〔淮渚，秦淮渚也。〕慧景擒殺之。宮中遣兵出盪，不克。〔盪，度朗翻，又他浪翻。〕慧景燒蘭臺府署為戰場。〔蘭臺，御史臺也。〕守禦【章：十二行本「御」作「衛」；乙十一行本同；孔本同。】尉蕭暢屯南掖門，處分城內，〔處，昌呂翻。分，持問翻。〕隨方應拒，眾心稍安。慧景稱宣德太后令，廢帝為吳王。〔文惠太子妃王氏，鬱林之立，尊為皇太后；海陵之廢，出居鄱陽王故第，號宣德宮，稱宣德皇太后。〕
陳顯達之反也，帝復召諸王【章：十二行本「王」下有「侯」字；乙十一行本同；孔本同。】入宮。巴陵王昭冑懲永泰之難，〔明帝永泰元年，王敬則反，帝召諸王入宮，欲殺之而中止。事見一百四十一卷。陳顯達反，帝復召之。故昭冑懼禍而逃。難，乃旦翻。〕與弟永新侯昭穎詐為沙門，逃於江西。〔江西，橫江以西之地。宋白曰：永新縣本漢廬陵縣地，吳寶鼎中，立永新縣，屬安成郡。〕昭冑，子良之子也。〔竟陵王子良，武帝次子。〕及慧景舉兵，昭冑兄弟出赴之。慧景意更向昭冑，〔寶玄，明帝之子。昭冑，武帝之孫；武帝，高帝之大宗，故慧景意向之。〕猶豫未知所立。
竹裏之捷，崔覺與崔恭祖爭功，慧景不能決。恭祖勸慧景以火箭燒北掖樓。慧景以大事垂定，後若更造，費用功多，不從。〔言費功力為多也。〕慧景性好談義，兼解佛理，〔好，呼到翻。義，亦理也。佛理，諸有皆空之說。解，曉也，音戶買翻。〕頓法輪寺，對客高談，〔客謂何點。〕恭祖深懷怨望。
時豫州刺史蕭懿將兵在小峴，〔懿將兵討壽陽屯小峴。將，即亮翻。峴，所典翻。〕帝遣密使告之。懿方食，投箸而起，〔使，疏吏翻。箸，除據翻。〕帥軍主胡松、李居士等數千人〔帥，讀曰率。〕自採石濟江，頓越城舉火，城中鼓叫稱慶。〔城中，臺城中也；以援兵至而喜。〕【章：十二行本正作「臺城中」；乙十一行本同；孔本同；張校同。】恭祖先勸慧景遣二千人斷西岸兵，令不得渡。〔斷，音短。西岸兵，謂蕭懿兵入援自江西來也。〕慧景以城旦夕降，外救自然應散，不從。〔降，戶江翻。〕至是，恭祖請擊懿軍，又不許；獨遣崔覺將精手數千人渡南岸。〔精手，軍中事藝高強者。南岸，秦淮南岸也。〕懿軍昧旦進戰，數合，〔昧旦，天微明之時。〕士皆致死，覺大敗，赴淮死者二千餘人。覺單馬退，開桁阻淮。〔開朱雀桁以懿兵，阻秦淮水為固。〕恭祖得東宮女伎，覺逼奪之。恭祖積忿恨，其夜，與慧景驍將劉靈運詣城降，〔崔覺以是日敗，恭祖等以其夜降。伎，渠綺翻。驍，堅堯翻。〕眾心離壞。
夏，四月，癸酉，慧景將腹心數人潛去，欲北渡江；城北諸軍不知，猶為拒戰。〔為，於偽翻。為慧景戰也。〕城中出，盪殺數百人。懿軍渡北岸，秦淮北縣即臺城。〕慧景餘眾皆走。慧景圍城凡十二日而敗，從者於道稍散，單騎至蟹浦，〔從，才用翻。蟹，戶買翻。〕為漁人所斬，〔考異曰：齊本紀：「四月丁未，以張沖為南 兗州刺史。崔慧景於廣陵起兵襲京師。壬子，左興盛督眾軍。寶玄以京口納慧景。乙卯，王瑩屯北籬門。壬戌，慧景至，瑩等敗。甲子，慧景入京師，蕭懿入援。癸 酉，慧景棄眾走死。」慧景傳：「四月至廣陵回軍，十二日，攻陷竹裏。」按長曆：是歲二月辛丑朔，四月庚午朔。丁未三月七日，壬子十二日，乙卯十五日，壬戌 二十二日，甲子二十四日：四月皆無也。蓋四月當作三月；至癸酉，乃四月四日耳。南史雲：「時江夏王寶玄鎮京口，聞慧景北行，遣左右余文與說之曰：『江、劉、徐、沈，君之所見。今擁強兵北取廣陵，收吳、楚勁卒，身舉州以相應，取大功如反掌耳。』慧景常不自安，聞言響應。於時廬陵王長史蕭寅、司馬茌恭祖守廣陵城，慧景以寶玄事告恭祖；恭祖口雖相和，心實不同。俄而慧景至，恭祖閉門不敢出。慧景密遣軍主劉靈運間行突入，慧景俄亦至，遂據其城。子覺至，仍使領兵襲京口。寶玄本謂大軍併來；及見人少，極失所望，拒覺，擊走之。恭祖及覺精兵八千濟江。恭祖心本不同，及至蒜山，欲斬覺，以軍降京口，事既不果而止。覺等軍器精嚴，柳竏、沈佚等謂寶玄曰：『崔護軍威名既重，乃誠可見。既已脣齒，忽中道立異。彼以樂歸之眾亂江而濟，誰能拒之！』於是登北固樓，並千蠟燭為鋒火，舉以應覺。慧景停二日。便率大眾一時俱濟，趣京口。寶玄仍以覺為前鋒，恭祖次之，慧景領大都督為眾軍節度。」又云：「時柳竏別推寶玄。崔恭祖為寶玄羽翼，不復承奉慧景，慧景嫌之。巴陵王昭冑先逃人間，出投慧景，意更向之，故猶豫未知所立。此聲頗泄，竏、恭祖始貳於慧景。」又云：「慧景景單馬至蟹浦，投漁人太叔榮之。榮之故為慧景門人，時為蟹浦戍，斬慧景，送都。」按恭祖始若閉城拒慧景，慧景襲得其城而據之，豈肯更授以兵柄！又，慧景若不立寶玄，柳竏豈能別推！又，榮之既雲漁人，又云為戍，自相違錯。今並從齊書。〕以頭內獁籃，擔送建康。〔獁，即由翻。獁魚，今江、淮間湖蕩河港皆有之；春二月時，人取食之，其味甘美。至三月後，人不甚食，謂之楊花獁。獁籃，所以盛獁者。〕恭祖繫尚方，少時殺之。〔少時，言不多時也。〕覺亡命為道人，捕獲，伏誅。
寶玄初至建康，軍於東城，〔東城，即東府城。〕士民多往投集。〔往投寶玄而集於東城也。〕慧景敗，收得朝野投寶玄及慧景人名，〔朝，直遙翻。〕帝令燒之，曰：「江夏尚爾，豈可復罪餘人！」〔昏暴之君，豈無一言之幾乎理！東昏候此語是也。復，扶又翻。〕寶玄逃亡數日乃出。帝召入後堂，以步障裹之，令左右數十人鳴鼓角馳繞其外，〔晉志曰：鼓，按周禮以薣鼓鼓軍事。角，說者雲，蚩尤氏帥魑魅與黃帝戰於涿鹿，黃帝乃始吹角為龍鳴以禦之。其後魏武北征烏丸，越沙漠，而士卒思歸，於是減為中鳴，尤更悲矣。〕遣人謂寶玄曰：「汝近圍我亦如此耳。」
初，慧景欲交處士何點，〔處，昌呂翻。〕點不顧。及圍建康，逼召點；點往赴其軍，〔何點門世信佛，齊朝累徵不就。從弟遁以東籬門園居之，故為慧景逼召往赴其軍。〕終日談義，不及軍事。慧景敗，帝欲殺點。蕭暢謂茹法珍曰：〔茹，音如。〕「點若不誘賊共講，未易可量。〔言何點若不與慧景講義，則慧景日以攻城為事，安危未可量也。誘，音酉。易，以豉翻。量，音良。〕以此言之，乃應得封！」帝乃止。點，胤之兄也。〔何胤隱於會稽若邪山。〕
8蕭懿既去小峴，王肅亦還洛陽。荒人往來者妄雲肅復謀歸國；〔復，扶又翻；下當復同。〕五月，乙巳，詔以肅為都督豫、徐、司三州諸軍事、豫州刺史、西豐公。
9己酉，江夏王寶玄伏誅。〔夏，戶雅翻。〕
10壬子，大赦。
11六月，丙子，魏彭城王勰進位大司馬，領司徒；王肅加開府儀同三司。〔賞取壽陽之功也。〕
12太陽蠻田育丘等二萬八千戶附於魏；〔「太陽」，當作「大陽」。〕魏置四郡十八縣。
13乙丑，曲赦建康、南徐、兗二州。〔崔慧景自南兗還兵而南，徐州之人從之，進圍建康，而建康之人又多從之。既大赦，而誅縱失實，故又曲赦三處。〕先是，崔慧景既平，〔先，悉薦翻。〕詔赦其黨。而嬖倖用事，不依詔書，〔嬖，卑義翻，又博計翻。〕無罪而家富者，皆誣為賊黨，殺而籍其貲；實附賊而貧者皆不問。或謂中書舍人王咺之雲：「赦書無信，人情大惡。」〔咺，況晚翻。惡，如字，不善也。〕咺之曰：「正當復有赦耳。」由是再赦。既而嬖倖誅縱亦如初。
是時，帝所寵左右凡三十一人，黃門十人。直閤、驍騎將軍徐世檦素為帝所委任，凡有殺戮，皆在其手。及陳顯達事起，加輔國將軍；雖用護軍崔慧景為都督，而兵權實在世檦。世檦亦知帝昏縱，密謂其黨茹法珍、梅蟲兒曰：「何世天子無要人，但儂貨主惡耳！」〔儂，吳語，我也。茹，音如。〕法珍等與之爭權，以白帝。帝稍惡其兇強，〔惡，烏路翻。〕遺禁兵殺之，世檦拒戰而死。自是法珍、蟲兒用事，並為外監，口稱詔敕；王晅之專掌文翰，與相脣齒。
帝呼所幸潘貴妃父寶慶及茹法珍為阿丈，〔前漢書匈奴傳曰：漢天子，我丈人行也。師古註：丈人，尊老之稱。阿，烏葛翻；下同。〕梅蟲兒、俞靈韻為阿兄。帝與法珍等俱詣寶慶家，躬自汲水，助廚人作膳。寶慶恃勢作姦，富人悉誣以罪，田宅貲財，莫不啟乞，〔啟上而多所求乞。〕一家被陷，禍及親鄰；又慮後患，盡殺其男口。〔被，皮義翻。〕
帝數往諸刀敕家遊宴，〔數，所角翻。時人謂捉刀應敕之徒為刀敕。〕有吉凶輒往慶弔。
奄人王寶孫，年十三四，〔周禮註：奄，精氣閉藏者，今謂之宦人。陸德明曰：奄，於檢翻。劉曰：於驗翻。徐曰：於劍翻。今讀作閹，音於炎翻。〕號為「倀子」，〔倀，褚羊翻，狂也。〕最有寵，參預朝政，雖王咺之、梅蟲兒之徒亦下之；〔朝，直遙翻。下，遐嫁翻。〕控制大臣，移易詔敕，乃至騎馬入殿，詆訶天子；公卿見之，莫不懾息焉。〔懾息，猶言惕息也。懾，懼也，屏氣而息。詆，丁禮翻。訶，虎何翻。懾，之涉翻。〕
14吐谷渾王伏連籌事魏盡禮，〔言盡藩臣之禮。吐，從暾入聲。谷，音浴。〕而居其國，置百官，皆如天子之制，稱制於其鄰國。〔稱制於其鄰國，示君臨之。〕魏主遣使責而宥之。〔使，疏吏翻。〕
15冠軍將軍、驃騎司馬陳伯之再引兵攻壽陽，〔是年春，伯之攻壽陽敗退，今再攻之。冠，古玩翻。驃，匹妙翻。騎，奇寄翻。〕魏彭城王勰拒之。援軍未至，汝陰太守傅永將郡兵三千救壽陽。〔勰，音協。將，即亮翻；下同。〕伯之防淮口甚固，〔此汝水入淮之口也。水經：汝水東至陰原鹿縣入於淮。〕永去淮口二十餘裏，牽船上汝水南岸，〔上，時掌翻；下同。〕以水牛換之，〔水牛形力倍於黃牛。挽，音晚。〕直南趣淮，〔趣，七喻翻。〕下船即渡；適上兩岸，齊兵亦至。會夜，永潛入城，勰喜甚，曰：「吾北望已久，死洛陽難可復見；〔守壽陽而援兵不至，其心孤危，故云然。復，扶又翻。〕不意卿能至也。」勰令永引兵入城，永曰：「永之此來，欲以卻敵；若如教旨，〔諸王與任專方州者皆得下教於其屬，故云教旨。〕乃是與殿下同受攻圍，豈救援之意！」遂軍於城外。秋，八月，乙酉，勰部分將士，與永並勢，擊伯之於肥口，〔分，扶問翻。水經：淮水東過壽春縣北，肥水自黎漿北過壽春城東，又北流而入於淮，謂之肥口。時陳伯之蓋軍於肥口以逼壽陽也。〕大破之，斬首九千，俘獲一萬，伯之脫身遁還，淮南遂入於魏。〔壽春縣自漢以來為淮南郡治所。史言伯之既敗，建康尋受兵，遂不能爭壽陽。〕
魏遣鎮南將軍元英將兵救淮南，未至，伯之已敗，魏主召勰還洛陽。勰累表辭大司馬、領司徒，乞還中山；〔中山，定州也。去年，魏命勰刺定州，今年春赴壽陽，故乞還本任。還，從宣翻，又如字；下同。〕魏主不許。以元英行揚州事。尋以王肅為都督淮南諸軍事、揚州刺史，持節代之。
16甲辰，夜，後宮火。時帝出未還，〔出市裏遊走未還也。〕宮內人不得出，外人不敢輒開；〔謂不敢輒開後宮門。〕比及開，死者相枕，〔比，必利翻。枕，之任翻。〕燒三十【章：十二行本「十」作「千」；乙十一行本同；孔本同。】餘間。
時嬖倖之徒皆號為鬼。有趙鬼者，能讀西京賦，言於帝曰：「柏梁既災，建章是營。」〔後漢張衡作東京、西京賦。柏梁災，營建章，事見二十一卷漢武帝太初元年。〕帝乃大起芳樂、玉壽等諸殿，〔樂，音洛。〕以麝香塗壁，〔麝狀如小麋，其臍有香，華山之陰多有之。陸佃曰：商洛山中多麝，所遺糞常就一，雖遠逐食，必還走其地，不敢遺跡他所，慮為人所獲。人反以是從跡其所在，必掩羣而取之。麝絕愛其香，每為人所迫逐，勢且急即自投高巖，舉爪剔出其香，就縶且死，猶拱四足抱其臍。麝，神夜翻。〕刻畫裝飾，窮極綺麗。役者自夜達曉，猶不副速。〔副，稱也；不能稱其欲速之意也。〕
後宮服御，極選珍奇，府庫舊物，不復周用。〔復，扶又翻。〕貴市民間金寶，價皆數倍。建康酒租皆折使輸金，〔使以金折錢輸官。折，之舌翻。〕猶不能足。鑿金為蓮華以帖地，令潘妃行其上，曰：「此步步生蓮華也。」〔華，讀曰花。〕又訂出雉頭、鶴氅、白鷺縗。〔訂，丁定翻，平議也。齊、梁之時，謂賦民為訂，蓋取平議而賦之之義。雉頭上毛細而色紅鮮如錦，晉程據緝以為裘。鶴氅，鶴翎毛也。白鷺縗，鷺頭上毦也。鶴氅、鷺縗，皆取其潔白。詩疏曰：鷺，水鳥，毛白而潔，頂上有毛毿毿然，此即縗也。爾雅釋名曰：鷺，舂鉏。郭璞曰：白鷺也。頭、翅、背上皆有長翰毛，今江東人取以為睫攡，名之曰白鷺縗。陸機曰：鷺頭上有毛十數枚，長尺餘，毿毿然與眾毛異。氅，音齒兩翻。縗，音倉回翻。〕嬖倖因緣為姦利，課一輸十。又各就州縣求為人輸，準取見直，〔為人，於偽翻；下不為同。見，賢遍翻。〕不為輸送，守宰皆不敢言，重更科斂。〔重，直用翻。更，居孟翻，再也。〕如此相仍，前後不息，百姓困盡，號泣道路。〔號，戶高翻。〕
17軍主吳 子陽等出三關侵魏，九月，與魏東豫州刺史田益宗戰於長風城，〔左傳：定公四年，蔡侯與吳子、唐侯伐楚，還塞大隧、直轅、冥総。所謂大隧，即黃峴關；直轅、 冥総，乃武陽、平靖三關也。黃峴，今名九里關，在義陽郡南百里。武陽，在今大寨嶺，郡東南九十里。平靖，今名行者坡，郡南七十五里。魏太和十七年，田益宗 降魏。十九年，置東豫州於新息廣陵城，以益宗為刺史。長風城在陰山關南，陰山關在弋陽縣界。宋文帝元嘉二十五年，以豫部蠻民立十八縣，長風其一也，屬西陽郡。九域志，舒州懷寧縣有長風鎮。懷寧，漢皖縣地，晉安帝立晉熙郡，仍立懷寧縣為郡治所。蓋以懷寧蠻左名縣也。〕子陽等敗還。〔考異曰：此一事，齊書紀傳皆無之。魏帝紀：「九月乙丑，東豫州刺史田益宗破寶卷將吳子陽、鄧元起於長風。」梁書鄧元起傳雲：「蠻帥田孔明附於魏，自號郢州刺史，寇掠三關，規襲夏口。元起帥銳卒攻之，旬月之間，頻陷六城，斬獲萬計，餘黨皆散走，仍戍三關。」二書勝敗不同如此。今從魏紀。〕
18蕭懿之入援也，蕭衍馳使所親虞安福說懿曰：〔說，輸芮翻；下說帝同。〕「誅賊之後，則有不賞之功。當明君賢主，尚或難立；況於亂朝，何以自免！〔朝，直遙翻；下同。〕若賊滅之後，仍勒兵入宮，行伊、霍故事，〔使之廢立也。〕此萬世一時。若不欲爾，便放表還歷陽，託以外拒為事，則威振內外，誰敢不從！一朝放兵，受其厚爵，高而無民，必生後悔。」〔謂官爵雖高而兵權去己，必將束手就死。〕長史徐曜甫苦【章：十二行本「苦」上有「亦」字；乙十一行本同；孔本同；張校同。】勸之；懿並不從。
崔慧景死，懿為尚書令。有弟九人：敷、衍、暢、融、宏、偉、秀、憺、恢。〔憺，徒敢翻，又徒濫翻。〕懿以元勳居朝右，暢為衛尉，掌管籥。時帝出入無度，或勸懿因其出門，〔謂出臺城門而遊走也。〕舉兵廢之。懿不聽，嬖臣茹法珍、王咺之等憚懿威權，說帝曰：「懿將行隆昌故事，〔謂隆昌廢鬱林王也。嬖，卑義翻，又博計翻。茹，音如。咺，況晚翻。〕陛下命在晷刻。」帝然之。徐曜甫知之，密具舟江渚，勸懿西奔襄陽。懿曰：「自古皆有死，豈有叛走尚書令邪！」〔史言蕭懿忠於齊室。〕懿弟姪鹹為之備。冬，十月，己卯，帝賜懿藥於省中。懿且死，曰：「家弟在雍，深為朝廷憂之。」〔雍，於用翻。時以襄陽為雍州治所，言衍必將舉兵也。為，於偽翻。〕懿弟姪皆亡匿於里巷，無人發之者；〔史言人心皆為蕭懿兄弟覆護。〕唯融捕得，誅之。
19丁亥，魏以彭城王勰為司徒，錄尚書事；勰固辭，不免。勰雅好恬素，不樂勢利。高祖重其事幹，〔好，呼到翻。樂，音洛。幹，用也；謂臨事有幹用也。〕故委以權任，雖有遺詔，〔遺詔見上捲上年。〕復為世宗所留。〔謂出當方面，復入為司徒，錄尚書也。復，扶又翻。〕勰每乖情願，常悽然歎息。為人美風儀，端嚴若神，折旋合度，〔記曰：周旋中規，折旋中矩。註雲：折旋，曲行也。〕出入言笑，觀者忘疲。敦尚文史，物務之暇，披覽不輟。小心謹慎，初無過失；雖閒居獨處，〔處，昌呂翻。〕亦無惰容。愛敬儒雅，傾心禮待。清正儉素，門無私謁。〔史言彭城王勰為魏宗室諸王之秀。〕
20十一月，己亥，魏東荊州刺史桓暉入寇，拔下笮戍，〔下笮戍在沔北，直襄陽東北。笮，側百翻，又在各翻。〕歸之者，二千餘戶。暉，誕之子也。〔宋明帝泰豫元年，桓誕降魏。〕
21初，帝疑雍州刺史蕭衍有異志。直後榮陽鄭植弟紹叔，為衍寧蠻長史，帝使植以候紹叔為名，往刺衍。〔使為刺客。刺，七亦翻。〕紹叔知之，密以白衍，衍置酒紹叔家，戲植曰：「朝廷遣卿見圖，今日閒宴，是可取良會也。」賓主大笑。又令植歷觀城隍、府庫、士馬、器械、舟艦，〔艦，戶黯翻。〕植退，謂紹叔曰：「雍州實力未易圖也。」紹叔曰：「兄還，具為天子言之：〔易，以豉翻。為，於偽翻。〕若取雍州，紹叔請以此眾一戰！」送植於南峴，〔南峴，蓋即馬鞍山道。〕相持慟哭而別。〔各盡力於所事，恐不復相見，故慟哭而別。〕
及懿死，衍聞之，夜，召張弘策、呂僧珍、長史王茂、別駕柳慶遠、功曹吉士瞻等入宅定議。〔宅，謂州宅也。考異曰：南史雲：「茂與梁武帝不睦，帝諸腹心並勸除之。而茂少有驍名，帝又惜其用，令腹心鄭紹叔往候之，告以欲起義。茂因擲枕起，即袴隨紹叔入見。武帝大喜，下牀迎。因結兄弟，被推赤心。」按茂若與梁武不睦，梁武何敢豫告以大事！茂亦安能便響應！今不取。〕茂，天生之子；〔王天生事齊高帝攻袁粲，見一百三十四卷宋順帝昇明元年。〕慶遠，元景之弟子也。〔諸柳，雍州豪望，世不乏人。〕乙巳，衍集僚佐謂曰：「昏主暴虐，惡踰於紂，當與卿等共除之！」是日，建牙集眾，〔考異曰：齊帝紀：「十二月，梁王起義兵於襄陽，」誤也。今從梁書高祖紀。〕得甲士萬餘人，馬千餘匹，船三千艘。〔艘，蘇遭翻。〕出檀溪竹木裝艦，葺之以茅，事皆立辦。諸將爭擄，呂僧珍出先所具者，每船付二張，爭者乃息。〔擄，與櫓同。僧珍具櫓劓事見上卷元年。然僧珍所具者數百張櫓耳，安能給三千艘邪﹖每船付二張，蓋給諸將所乘之船耳。〕
是時，南康王寶融為荊州刺史，西中郎長史蕭穎冑行府州事，〔南康王以西中郎將鎮荊州，穎冑為長史行事。〕帝遣輔國將軍、巴西、梓潼二郡太守劉山陽將兵三千之官， 〔守，式又翻。將，將亮翻。〕就穎冑兵使襲襄陽。衍知其謀，遣參軍王天虎詣江陵，徧與州府書，〔州謂荊州官屬，府謂西中郎府官屬。〕聲雲：「山陽西上，並 襲荊、雍。」〔衍書宣佈此聲也。上，時掌翻。雍，於用翻。〕衍因謂諸將佐曰：「荊州素畏襄陽人，〔襄陽被邊，人皆習兵，故荊州人畏之。〕加以脣亡齒寒，寧不闇同邪！我合荊、雍之兵，鼓行而東，雖韓、白復生，不能為建康計；〔復，扶又翻；下衍復、非復、復不、州復、豈復、佐復同。〕況以昏主役刀敕之徒哉！」穎冑得書，疑未能決；山陽至巴陵，〔晉武帝太康元年立巴陵縣，屬長沙郡。宋武帝元嘉十六年分立巴陵郡，時屬郢州。今嶽州即其地。〕衍復令天虎齎書與穎冑及其弟南康王友穎達。〔王國官有師，有友。〕天虎既行，衍謂張弘策曰：「用兵之道，攻心為上。〔孫武子兵法有是言。〕近遣天虎往荊州，人皆有書。今段乘驛甚急，〔今段，猶雲今來一段事也。〕止有兩函與行事兄弟，〔行事兄弟，謂穎冑、穎達。〕雲『天虎口具』；〔書中不言事，但云天虎口具，所以疑之。〕及問天虎而口無所說，〔蓋天虎之行，衍亦未嘗以一語屬之。〕天虎是行事心膂，〔據穎冑傳，天虎，穎冑親人，故云然。〕彼間必謂事與天虎共隱其事，則人人生疑。山陽惑於眾口，判相嫌貳，〔判，決也。嫌，疑也。貳，持兩端也。〕則行事進退無以自明，必入吾謀內。是持兩空函定一州矣。」〔蕭衍舉事於襄陽，智計橫出；及遇侯景，庸夫之不若。豈耄邪，抑天奪其鑒也﹖〕
山陽至江安，〔晉武帝太康元年立江安縣屬南平郡。水經註：江安即公安，晉平江南，杜預罷華容置江安縣，以吳之南郡為南 平郡治焉。〕遲回十餘日，不止。〔自江安至江陵，泝江北上而後至。上，時掌翻。蕭子顯齊書曰：至巴陵，遲回十餘日不進。〕穎冑大懼，計無所出，夜，呼西中 郎城局參軍安定席闡文、諮議參軍柳忱，閉齋定議。〔定議，以決其所從。忱，氏壬翻。〕闡文曰：「蕭雍州畜養士馬，非復一日。〔畜，許六翻。〕江陵素畏襄陽 人，又眾寡不敵，取之必不可制；就能制之，歲寒復不為朝廷所容。〔四時運而成歲，歲至極寒而終矣。歲寒，以喻世事終極處。孔子曰：「歲寒然後知松柏之後彫」，亦此意。〕今若殺山陽，與雍州舉事，立天子以令諸侯，則霸業成矣。山陽持疑不進，是不信我。今斬送天虎，則彼疑可釋。至而圖之，罔不濟矣。」忱曰：「朝廷狂悖日滋，京師貴人莫不重足累息。〔悖，蒲內翻，又蒲沒翻。重，直龍翻。重足而立，累息而不敢出氣，懼之甚也。〕今幸在遠，得假日自安。雍州之事，且藉以相斃耳。〔藉，借也，音慈夜翻。〕獨不見蕭令君乎﹖〔蕭懿為尚書令，故呼為令君。〕以精兵數千，破崔氏十萬眾，竟為羣邪所陷，禍酷相尋。『前事之不忘，後事之師也。』〔史記鄭世家太史公之言。〕且雍州士銳糧多，蕭使君雄姿冠世，〔冠，古玩翻。〕必非山陽所能敵。若破山陽，荊州復受失律之責，進退無可，宜深慮之。」 蕭穎達亦勸穎冑從闡文等計。詰旦，〔詰，去吉翻。〕穎冑謂天虎曰：「卿與劉輔國相識，今不得不供卿頭！」乃斬天虎送示山陽，發民車牛，聲雲起步軍徵襄陽。 山陽大喜。甲寅，山陽至江津，單車白服，從左右數十人詣穎冑。穎冑使前汶陽太守劉孝慶等伏兵城內，山陽入門，〔入城門也。〕即於車中斬之。副軍主李元履收餘眾請降。〔降，戶江翻。〕
柳忱，世隆之子也。〔柳世隆為高、武佐命功臣。〕穎冑慮西中郎司馬夏侯詳不同，以告忱，忱曰：「易耳！〔易，以豉翻。〕近詳求婚，未之許也。」乃以女嫁詳子夔，而告之謀，詳從之。乙卯，以南康王康融教纂嚴，又教赦囚徒，施惠澤，頒賞格。〔纂，集也。嚴，裝也。纂嚴，纂集行裝也。纂嚴，一教；赦囚徒，施惠澤，頒賞格，又一教。〕丙辰，以蕭衍為使持節都督前鋒諸軍事。〔使，疏吏翻；下同。〕丁巳，以蕭穎冑為都督行留諸軍事。〔行，謂東下之軍；留，謂留守之軍。〕穎冑有器局，既舉大事，虛心委己，眾情歸之。以別駕南陽宗夬，〔夬，古邁翻。〕及同郡中兵參軍劉坦、【章：十二行本「坦」作「垣」；乙十一行本同；孔本同。】諮議參軍樂藹為州人所推信，軍府經略，每事諮焉。穎冑、夬各獻私錢穀及換借富貲以助軍。長沙寺僧素富，鑄黃金為金龍數千兩，埋土中。〔長沙寺在江陵，宋元嘉中，臨川王義慶鎮江陵起寺，為其本生父長沙王道憐資福，因名長沙寺。〕穎冑取之，以資軍費。
穎冑遣使送劉山陽首於蕭衍，且言年月未利，當須明年二月進兵。衍曰：「舉事之初，所藉者一時驍銳之心。〔驍，堅堯翻。〕事事相接，猶恐疑怠；若頓兵十旬，必生悔吝。〔兵以氣勢為用者也，是以巧遲不若拙速。〕且坐甲十萬，糧用自竭；若童子立異，則大事不成。況處分已定，安可中息哉！〔處，昌呂翻。分，扶問翻。〕昔武王伐紂，行逆太歲，豈復待年月乎﹖」
戊午，衍上表勸南康王寶融稱尊號；不許。十二月，穎冑與夏侯詳移檄建康百官及州郡牧守，數帝及梅蟲兒、茹法珍罪惡。〔數，所角翻。〕穎冑遣冠軍將軍天水楊公則向湘州，〔使攻張寶積也。冠，古玩翻。〕西中郎參南郡鄧元起向夏口。〔使助蕭衍攻張沖也。夏，戶雅翻。〕軍主王法度坐不進軍免官。乙亥，荊州將佐復勸寶融稱尊號；不許。夏侯詳之子驍騎將軍亶為殿中主帥，〔帥，所類翻。〕詳密召之，亶自建康亡歸。壬辰，至江陵，稱奉宣德皇太后令：「南康王宜纂承皇祚，方俟清宮，未即大號；可封十郡為宣城王、〔時以宣城、南琅邪、南東海、東陽、臨海、新安、尋陽、南郡、竟陵、宜都十郡為宣城王國。蓋以明帝自宣城王入纂大統，故假宣德太后令以是肇封。〕相國、荊州牧、加黃鉞，選百官，西中郎府、南康國如故。須軍次近路，〔須，待也。〕主者備法駕奉迎。」
竟陵太守新野曹景宗遣親人說蕭衍，〔說，輸芮翻。〕迎南康王都襄陽，先正尊號，然後進軍；衍不從。王茂私謂張弘策曰：「今以南康置人手中，彼挾天子以令諸侯，節下前進為人所使，此豈他日之長計乎！」弘策以告衍，衍曰：「若前塗大事不捷，故自蘭艾同焚；〔蘭有國香，人貴之。艾，蕭艾也，人賤之。言若事不捷，則無貴無賤同於死也。〕若其克捷，則威振四海，【章：十二行本「海」下有「誰敢不從」四字；乙十一行本同；孔本同；張校同；退齋校同。】豈碌碌受人處分者邪！」〔蕭衍此言已有代齊之心，特權宜推奉南康以舉兵耳。處，昌呂翻。分，扶問翻。〕
初，陳顯達、崔慧景之亂，人心不安。或問時事於上庸太守杜陵韋叡，〔杜陵自漢以來屬京兆，晉僑立京兆太守及杜陵令，寄治襄陽。宋大明土斷，割襄陽西界為實土。〕叡曰：「陳雖舊將，非命世才；崔頗更事，懦而不武；〔將，即亮翻。更，工衡翻。〕其赤族宜矣。定天下者，殆必在吾州將乎﹖」〔州刺史當方面，總兵權，故曰州將。將，即亮翻。〕乃遣二子自結於蕭衍。及衍起兵，叡帥郡兵二千倍道赴之。〔帥，讀曰率；下同。〕華山太守藍田康絢帥郡兵三千赴衍。〔藍田縣，漢屬京兆；宋置僑縣，屬華山郡。康絢傳雲：其先本康居侍子，待詔河西，因留不去，其後遂氏焉。晉亂，遷於藍田。絢祖穆帥鄉族三千餘家入襄陽，宋為置華山郡藍田縣於襄陽。宋白曰：宋大明元年立華山郡於大堤村，後魏改華山郡為宜城郡，唐為宜城縣，屬襄州。華，戶化翻。絢，翾縣翻。〕馮道根時居母喪，【章：十二行本「喪」下有「聞衍起兵」四字；乙十一行本同；孔本同；張校同；退齋校同。】帥鄉人子弟勝兵者悉往赴之。〔馮道根，酇人。酇縣時屬廣平僑郡。勝，書烝翻。〕梁、南秦二州刺史柳惔亦起兵應衍。惔，忱之兄也。〔惔，徒甘翻。〕
帝聞劉山陽死，發詔討荊、雍。戊寅，以冠軍長史劉澮為雍州刺史；〔欲以代蕭衍。雍，於用翻。冠，古玩翻。澮，古外翻。〕遣驍騎將軍薛元嗣、制局監暨榮伯將兵及運糧百四十餘船送郢州刺史張沖，使拒西師。〔荊、雍在西，故謂之西師。暨，姓也，音居乙翻，又臮、既二音。將，即亮翻。驍，堅堯翻。騎，奇寄翻。〕元嗣等懲劉山陽之死，疑沖，不敢進，停夏口浦；聞西師將至，乃相帥入郢城。前竟陵太守房僧寄將還建康，至郢，帝敕僧寄留守魯山，除驍騎將軍。張沖與之結盟，遣軍主孫樂祖將數千人助僧寄守魯山。〔水經註：江水東逕魯山，南與沔水會；山左即沔水口，沔左有偃月城。漢陽志：大別山在沔陽縣東，一名魯山。〕
蕭穎冑與武寧太守鄧元起書，招之。〔晉安帝隆安五年，桓玄以沮、漳降蠻立武寧郡，屬荊州。五代志：竟陵郡樂鄉縣，舊置武寧郡。劉昫曰：樂鄉，漢鄀縣地。我宋廢縣為樂鄉鎮，入長林縣。〕張沖待元起素厚，眾皆勸其還郢，〔還郢州也。〕元起大言於眾曰：「朝廷暴虐，誅戮宰輔，羣小用事，衣冠道盡。荊、雍二州同舉大事，何患不克！且我老母在西，若事不成，正受戮昏朝，倖免不孝之罪。」〔時鄧元起之母蓋在江陵。元起，南郡人也，守武寧，其母留鄉裏。朝，直遙翻。〕即日治嚴上道，至江陵，為西中郎中兵參軍。〔是時，西臺方遣元起向夏口，觀者不以史文先後之次而害意可也。治，直之翻。上，時掌翻。〕
湘州行事長寶積發兵自守，未知所附。楊公則克巴陵，進軍白沙，〔水經註：白沙戍在黃陵廟北。黃陵廟，舜二妃廟也。羅含湘中記曰：湘川，白沙如霜雪，赤崖若朝霞。〕寶積懼，請降，〔降，戶江翻。〕公則入長沙，撫納之。
22是歲，北秦州刺史楊集始將眾萬餘自漢中北出，規復舊地。〔楊集始失國事，見一百四十一卷明帝建武四年。將，即亮翻；下同。〕魏梁州刺史楊椿將步騎五千出頓下辯，〔辯，皮莧翻。〕遺集始書，開以利害，集始遂復將其部曲千餘人降魏。〔遺，於季翻。復，扶又翻。〕魏人還其爵位，使歸守武興。〔集始降齊，魏人削其所授爵位，而所領北秦州刺史則齊所授也；今降魏，魏人還其元授爵位也。〕
