△卷第二百三十四
唐紀五十〔起玄黓涒灘（壬申），盡閼逢閹茂（甲戌）五月，凡二年有奇。〕
德宗神武聖文皇帝九
貞元八年（壬申、七九二）
1春，二月，壬寅，執夢，數其罪而斬之；〔數，所具翻，又所主翻。〕雲南之路始通。
2三月，丁丑，山南東道節度使曹成王皋薨。〔使，疏吏翻。皋諡曰成。薨，呼肱翻。〕
3宣武節度使劉玄佐有威略，每李納使至，玄佐厚結之，故常得其陰事，先為之備；納憚之。〔孫子五間，有因間。因間者，因其鄉人而用之。張預註雲：因敵國人，知其底裏，就而用之，可使伺候也。劉玄佐之制李納，正用此術。〕其母雖貴，日織絹一匹，謂玄佐曰：「汝本寒微，天子富貴汝至此，必以死報之。」故玄佐使終不失臣節。〔史言玄佐忠順，母教也。此言蓋本之劉氏母墓誌。唐人誌墓，不無溢美者。然此等言，有益於世教。〕庚午，玄佐薨。
4山南東道節度判官李實知留後事，性刻薄，裁損軍士衣食。鼓角將楊清潭帥眾作亂，〔將，即亮翻。鼓角將，掌軍中鼓角者也。帥，讀曰率。〕夜，焚掠城中，獨不犯曹王皋；〔曹王皋之家，蓋已出次外館，不居使宅。〕實踰城走免。明旦，都將徐城縋城而入，〔縋，馳偽翻。〕號令禁遏，然後止；收清潭等六人斬之。實歸京師，以為司農少卿。〔少，詩照翻。〕實，元慶之玄孫也。〔道王玄慶，高祖之子。〕丙子，以荊南節度使樊澤為山南東道節度使。
5初，竇參為度支轉運使，〔度，徒洛翻。使，疏吏翻。〕班宏副之。參許宏，俟一歲以使職歸之，歲餘，參無歸意；宏怒。司農少卿張滂，宏所薦也，少，始照翻。滂普郎翻。參欲使滂分主江、淮鹽鐵，宏不可；滂知之，亦怨宏。及參為上所疏，乃讓度支使於宏，又不欲利權專歸於宏，乃薦滂於上；【章：乙十六行本「上」下有「以宏判度支」五字；乙十一行本同；孔本同；退齋校同。】以滂為戶部侍郎、鹽鐵轉運使，乃隸於宏以悅之。
竇參陰狡而愎，狡，古巧翻。〕恃權而貪，每遷除，多與族子給事中申議之。申招權授賂，時人謂之「喜鵲」。〔竇參每遷除朝士，先與申議，申因先報其人，以朝權納賂。時謂之喜鵲者，以人家有喜事，鵲必先噪於門庭以報之也。〕上頗聞之，謂參曰：「申必為卿累，累，良瑞翻。〕宜出之以息物議。」參在三保其無他，申亦不悛。〔悛，醜緣翻。〕佐金吾大將軍虢王則之，巨之子也，〔虢王巨，肅宗上元二年為段子璋所殺。〕與申善，左諫議大夫、知制誥吳通玄與陸贄不謟，竇申恐贄進用，陰與通玄、則之作磅書以傾贄；上皆察知其狀。夏，四月，丁亥，貶則之招州司馬，〔招州，漢荔浦縣地，屬蒼梧郡，晉置平樂縣，屬始安郡，武德四年置樂州，貞觀八年改曰招州。宋白曰：郡北有招山岡潭，因山岡為名。舊志：招州至京師四千四百三十六里。〕通玄泉州司馬，〔隋置泉州，治閩縣，南安、甫田縣屬焉。武后聖曆二年分泉州之南安、甫田、龍溪置武榮州，景雲二年改武榮為泉州，而閩之泉州改為閩州，開元十三年又改閩州為福州。舊志：泉州，京師東南六千二百一十六里。〕申道州司馬；尋賜通玄死。
6劉玄佐之喪，將佐匿之，稱疾請代，上亦為之隱，〔將，即亮翻。為，於偽翻。〕遣使以陝虢觀察使吳湊為代可乎﹖」監軍孟介、行軍司馬盧瑗皆以為便，然後除之。〔陝，失冉翻。監，古銜翻。瑗，於眷翻。〕湊行至汜水，汜，音祀。汜水縣，本屬鄭州，時屬孟州。〕玄佐之柩將發，軍中請備儀仗，瑗不許，又令留器用以俟新使；將士怒。玄佐之婿及親兵皆被甲，擁玄佐之子士寧釋衰絰，登重榻，被，皮義翻。衰，倉回翻。重，直龍翻。〕自【嚴：「自」改「尊」。】為留後。執城將曹金岸、〔城將，使之領兵巡視城堞，晨夕警邏。〕浚儀令李邁，曰：「爾皆請吳湊者！」遂咼之；〔咼，古瓦翻。〕盧瑗逃免。士寧以財賞將士，劫孟介以請於朝。上以問宰相，竇參曰：「令汴人指李納以邀制命，不許，將合於納。」庚寅，以士寧為宣武節度使。〔考異曰：實錄：「士寧位未定，遣使通王武俊、劉濟、田緒；以士寧未受詔有國，使皆留之。」舊傳雲：「以士寧未受詔於國，皆留之。」新傳雲：「諸鎮不直之，皆執其使。」然則舊傳是也。〕士寧疑宋州刺史翟良佐不附己，〔翟，直格翻。〕託言巡腐，至宋州，以都知兵馬使劉逸準代之之。〔考異曰：韓愈集作「逸淮」。今從舊傳〕逸準，正臣之子也。劉正臣，肅宗至德初為平盧節度使。〕
7乙未，貶中書侍郎、同平章事竇參為郴州別駕，〔舊志：郴州，京師南三千三百里。郴，醜林翻。考異曰：柳珵上清傳曰：「貞元壬申歲春三月，相國竇公居光福裏第，月夜閒步於中庭。有常所寵清衣上清者，乃曰：『今欲啟事，即須到堂前，方敢言之。』竇公亟上堂。上清曰『庭樹上有人，恐驚郎，請謹避之。』竇公曰：『陸贅久欲傾奪吾權位，今有人在庭樹上，吾禍將至。且此事奏與不奏，皆受禍，必竄死於道路。汝在輩流中不可多得，吾身死家破，汝定為宮婢。聖君若顧問，善為我辭焉。』上清泣曰：『誠如是，死生以之。』竇公下階大呼曰：『樹上君子，應是陸贄使來，能全老夫性命　敢不厚報。』樹上應聲而下，乃衣衰粗者之。曰：『家有大喪，貧甚，不辦喪禮，伏知相公推心濟物，所以卜夜而來，幸相公無怪。』公曰：『某罄所有，堂封絹千匹而已。方擬脩私廟，今且綴贈可乎！』縗者拜謝。竇公答之如禮。又曰：『便辭相公，請左右齎所賜絹擲於牆外。某先於街中俟之。』竇公依其請，命僕使偵其絕蹤，旦，方敢歸寢。翌日，執金吾先奏其事，竇公得次又奏之。德宗厲生曰：『卿交通節將，蓄養俠刺，位崇臺鼎，更欲何求！』竇公頓首曰：『臣起自刀筆小才，官以至貴，皆陛下獎拔，實不由人。今不幸至此，抑乃仇家所為而！陛下忽震雷霆之怒，臣便合萬死。』中使下殿宣曰：『卿且歸私第，待候進止。』越月， 貶郴州別駕。會宣武節度使劉士寧通好於郴州，廉使條疏上聞。德宗曰：『交通節將，信而有徵。』流竇公於驩州，沒入家資，一簪不著。身竟未達流所，詔自盡。 上清果隸名掖庭。後數年，以善應對，能煎茶，數得在帝左右。德宗謂曰：『宮掖間人數不少，汝了事，從何得至此﹖』上清對曰：『妾本故宰相竇參家女奴，竇某 妻早亡，故妾得陪掃灑。及竇某家破，幸得填宮。既侍龍顏，如在天上。』德宗曰：『竇某罪不止養刺俠，亦甚有贓汙。前時納官銀器至多。』上清流涕而言：『竇 某自御史中丞歷度支、戶部、鹽鐵三使，至宰相，首尾六年，月入數十萬，前後非時賞賜亦不知紀極。乃者郴州所送納官銀物，皆是恩賜。當部錄日，妾在郴州，親見州縣希陸贄意指，颳去所進銀器上刻作藩鎮官銜姓名，誣為贓物。伏起陛下驗之。』於是宣索竇某沒官銀器，覆視其刮字處，皆如上清言。時貞元十二年。德宗又問蓄養俠刺事，上清曰：『本實無，悉是陸贄陷害，使人為之。』德宗怒陸贄曰：『這獠奴，我脫卻伊綠衫便與紫衫著，又常喚伊作陸九。我任使竇參方稱意次，須教我枉殺卻它。乃至權入伊手，其為軟弱甚於泥團。』乃下詔雪竇參。時裴延齡探知陸贄恩衰，得恣行媒糱，贄竟譴不迴。後上清特赦丹書度為女道士，終嫁為金忠義妻。世以陸贄門生名位多顯達者，不敢傳說，故此事絕無人知。』信如此說，則參為人所劫，德宗豈得反雲「蓄養俠刺」！況陸贄賢相，安肯為此！就使欲陷參，其術故多，豈肯為此兒戲！全不近人情。今不取。〕貶竇申錦州司戶。以尚書左丞趙憬、兵部侍郎陸贄並為中書侍郎、同平章事。憬，仁本之曾孫也。〔憬，居永翻。趙仁本見二百一卷高宗咸亨元年。〕
9壬子，吐番寇靈州，陷水口支渠，敗營田。〔敗，補邁翻。〕詔河東、振武救之，遣神策六軍二千戍定遠、懷遠城；〔懷遠縣屬靈州，後周置，隋五原郡在縣界。宋白曰：定遠縣在靈州東北二百里。〕吐番乃退。
10陸贄請令臺省長官各舉其屬，〔長，知兩翻。〕著其名於詔書，異日考其殿最，並以升黜舉者。〔殿，丁練翻，所舉得人，則升舉主以昭進賢之賞；所舉非人，則黜舉主以昭失舉之罰。〕五月，戊辰，詔行贄議。
未幾，或言於上曰：「諸司所舉皆有情故，或受貨賂，不得實才。」上密諭贄：「自今除改，卿宜自擇，勿任諸司。」〔諸司，即謂臺省長官。〕贄上奏，其略曰：「國朝五品以上，制敕命之， 蓋宰相商議奏可者也。六品以下則旨授，蓋吏部銓材署職，詔旨畫聞而不可否者也。〔六品以下告身，皆畫「聞」字。〕開元中，起居、遺、補、御史等官，猶並列 於選曹。〔言起居郎、舍人、拾遺、補闕及御史，皆由吏部奏擬。選，須絹翻。〕其後悻臣專朝，〔朝，直遙翻。〕捨僉議而重己權，廢公舉而行私惠，是使周行庶 品，〔行，戶剛翻；下班行同。〕茍不出時宰之意，則莫致也。」又曰：「宣行以來，纔舉十數議其資望，既不愧於班行，考其行能，又未聞於闕敗。〔行，下孟翻。〕而議者遽以騰口，上煩聖聰。道之難行，亦可知矣！請使所言之人指陳其狀，某人受賄，某舉有情，付之有司，覈其虛實；謬舉者必行其罰，誣善者亦反其辜。〔謂反坐以罪也。〕何必貸其姦贓，不加辯詰，私其公議，不出主名，〔主名，告主之名也。〕使無辜見疑，有罪獲縱，枉直同貫，人何賴焉！又，宰相不過數人，豈能徧諳多士！〔諳，烏含翻。〕若令悉命羣官，理須展轉詢訪；是則變公舉為私薦，易明揚以闇投，〔公私明闇以相形，而文理自見。此作文之法。然「明揚」二字本之虞書，「闇投」二字本之漢書，作文又不可無來處。近世教人為文者類此，文詎止於此而以。〕情故必多，為弊益甚。所以承前命官，罕不涉謗。雖則秉鈞不一，或自行情，亦由私訪所親，轉為所賣。其弊非遠，聖鑒明知。」又曰：「今之宰相則與日臺省長官，今之臺省長官乃將來之宰相，但是職名暫異，固非行舉頓殊。〕行舉者，臺省長官舉之，宰相行之。〕豈有為長官之時則不能舉一二屬吏，居宰相之位則可擇千百具僚；物議悠悠，其惑斯甚。蓋尊者領其要，卑者任其詳，是以人主擇輔臣，輔臣擇庶長，〔庶長，庶官之長也。〕庶長擇佐僚，將務得人，無易於此。夫求才貴廣，考課貴精。往者則天欲收人心，進用不次，〔則天，謂武后也。〕非但人得薦士，亦得自舉其才。然而課責既嚴，進退皆速，是以當代謂知人之明，累朝賴多士之用。」又曰：「則天舉用之法傷易而得人，朝，直遙翻。易，以鼓翻。〕陛下慎簡之規〔書曰：慎簡乃僚。〕太精而失士。」上竟追前詔不行。
11癸酉，平盧節度使李納薨。軍中推其子師古知留後。
12六月，吐番千餘騎寇涇州，掠田軍千餘人而去。〔田軍，屯田之軍也。〕
13嶺南節度使奏：「近日海舶珍異，多就安南市易，欲遣判官就安南收市，乞命中使一人與俱。」上欲從之。陸贄上言，以為：「遠國商販，惟利是求，緩之斯來，【張：「緩」作「綏」。】擾之則去。廣州素為眾舶所湊，「舶，音白。」今忽改就安南，若非侵刻過深，則必招攜失所，〔攜，離也，言所以招攜離者失其道也。左傳，管仲曰：「招攜以禮」。〕曾不內訟，〔論語，孔子曰：「吾未見能見其過而內自訟者也。註雲：訟，猶責也，言人有過莫能自責。〕更蕩傷心〔記月令：毋或作為淫巧以蕩上心。註：蕩，謂動搖之也。〕況嶺南、安南，莫非王土，中使、外使，悉是王臣，豈必信嶺南而絕安南，重中使以輕外使。所奏望寢不行。」
14秋，七月，甲寅朔，戶部上書判度支班宏薨。〔尚，辰羊翻。度，徙洛翻。薨，呼肱翻。〕陸贄請以前湖南觀察使李巽權判度支，上許之。既而復欲用司農少卿裴延齡，〔使，疏吏翻。度，徙洛翻。復，扶又翻，又音如字。少，詩照翻。〕贄上言，以為：「今之度支，準平萬貨，〔上，時掌翻。〕刻吝則生患，寬假容姦。延齡誕妄小人，用之交駭物聽。屍祿之責，固宜及於微臣；知人之明，亦恐傷於聖鑒。」上不從。己未，以延齡判度支事。〔為裴延齡譖贄張本。〕
河南、北、江、淮、荊、襄、陳、許等四十餘州大水，溺死者二萬餘人，陸贄請遣使賑撫。上曰：「聞所損殊少，〔溺，奴狄翻。少，詩沼翻。〕即議優恤，恐生姦欺。」贄上奏，其略曰：「流俗之弊，多徇諂諛，揣所悅意則侈其言，度所惡聞則小其事，〔揣，初委翻。度，徙洛翻。惡，烏路翻。〕制備失所，恆病於斯。」〔制備，謂隨事為之制而豫備也。恆，戶登翻。〕又曰：「所費者財用，所收者人心，茍不失人，何憂乏用！」上許為遣使，〔為，於偽翻。〕而曰：「淮西貢賦既闕，不必遣使。」贄復上奏，〔復，扶又翻。〕以為：「陛下息師含垢，宥彼渠魁，〔渠大也。魁，率也。〕惟茲下人，所宜矜恤。昔秦、晉讎敵，穆公猶救其饑，〔左傳：晉饑，秦輸之慄。秦饑，晉必之糴；穆公閥晉，執惠公。而晉又饑，穆公復餼之慄，曰：「吾怨其君而矜其民。」〕況帝王懷柔萬邦，唯德與義，寧人負我，無我負人。」〔反曹操之言，則有帝王氣象。〕八月，遣中書舍人京兆奚陟等宣撫諸道水災。
15以前青州刺使李師古為平盧節度使。
16韋皋攻【章：乙十六行本「攻」下有「吐翻」二字；乙十一行本同；孔本同；張教同；退齋教同。】維州，〔代宗廣德元年，維州沒於吐翻。〕獲其大將論贊熱。
17陸贄上言，以邊儲不膽，由措置失當，〔當，丁浪翻。〕蓄斂乖宜，其略曰：「所謂措置失當者，戍卒不隸於守臣，守臣不總於元帥。至有一城之將，一旅之兵，各降中使監臨，監，古銜翻。〕皆承別詔諉任。分鎮亙千里之地，莫相率從；緣邊列十萬之師，不設謀主。每有寇至，方從中覆，比蒙徵發赴援，〔比，必利翻，及也。〕寇已獲勝罷歸。吐蕃之比中國，眾寡不敵，工拙不侔然而彼攻有餘，我守不足。蓋彼之號令由將，而我之節制在朝，〔將，即亮翻。朝，直遙翻。〕彼之兵眾合併而我之部分離析故也。〔分，扶問翻。〕所謂蓄斂乖宜者，陛下頃設就軍、和糴之法以省運，制與人加倍之價以勸農，此令初行，人皆悅慕。〔此李泌所行之法也，事見〔二百三十二〕卷〔貞元〕二年。〕而有司競為茍且，專事纖嗇，歲稔則不時斂藏，艱食則抑使收糴。遂使豪家、貪吏，反操利權，〔斂，力驗翻。操，七刀翻。〕賤取於人以俟公私之乏。又有勢要、近親、羈遊之士，委賤糴於軍城，取高價於京邑，又多支絺紵充直。〔絺，五之翻。紵，直呂翻。〕窮邊寒不可衣，鬻無所售，上既無信於下，下亦以偽應之，度支物估轉高，〔度，徙洛翻。估，音古，價也。〕軍城穀價轉貴。度支以茍售滯貨為功利，軍城【章：乙十六行本「城」作「司」；乙十一行本同；孔本同。】以所得加價為羨餘。〔羨，弋線翻。〕雖設巡院，轉成囊橐。〔元和四年十二月十二日，敕：「遠處州使，率情違法，臺司無由盡知。轉運使、度支悉有巡院，意以訪察當道使司及州縣，有兩稅外榷率及違格敕文法等事狀報臺司。」蓋劉晏始置巡院，自江、淮以來達於河、渭，其後遂及緣邊諸道亦置之。〕至有空申簿帳，偽指﹖囷，〔囷，區倫翻。囷倉，皆以藏穀；圓日囷，方曰倉。計其數則億萬有餘，考其實則百十不足。〕」
又曰：「舊制以關中用度之多，歲運東方租米，至有鬥錢運鬥米之言。習聞見而不達時宜者，則曰：『國之大事，不計費損，雖知勞頓，不可廢也。』習近利而不防遠患者，則曰：『每至秋成之時，但令畿內和糴，既易集事，〔令，力丁翻。糴，亭歷翻。易，以鼓翻。〕又足勸農。』臣以兩家之論， 互有長短，將制國用，須權輕重。食不足而財有餘，則弛於積財而務實倉廩；〔廩，力錦翻。毛晃曰：倉有屋曰廩。〕食有餘而財不足，則緩於積食而嗇用貨泉。近 歲關輔履豐，公儲委積，〔屢，力注翻。委，於偽翻。積，子智翻。〕足給數年；今夏江、淮水潦，米貴加倍，人多流庸。〔流，謂流徙。庸，謂庸僱。〕關輔以穀 賤傷農，宜加價以糴而無錢；江、淮以穀貴而人困，宜減價以糶而無米。〔糶，他弔翻。〕而又運彼所乏，益此所餘，斯所謂習見聞而不達時宜者也。今江、淮鬥米 直百五十錢，運至東渭橋，僦直又曰二百，米糙且陳，〔僦，子就翻。糙，七到翻。米僅剝穀為糙。〕尤為京邑所賤。據市司月估，今之市令司，亦月具物價低昂之數以聞於上。〕米糶三十七錢。耗其九而存其一，以江、淮之米，合運漕之僦直，率一斗為錢 三百五十，而京師米價鬥止三十七錢，是耗其九而存其一也。〕餒彼人而傷此農，制事若斯，可謂深失矣！兕頃者每年自江、湖、淮、浙運米百一十萬斛，至河陰留 四十萬斛，貯河陰倉，至陝州又留三十萬斛，貯太原倉，〔貯，丁呂翻。〕餘四十萬斛輸東渭橋。今河陰、太原倉見米猶有三百二十餘萬斛，〔見，賢遍翻。〕京兆 諸縣鬥米不過直錢七十，請令來年江、淮止運三十萬斛至河陰，河陰、陝州以次運至東渭橋，其江、淮所停運米八十萬斛，委轉運使每鬥取八十錢於水災州縣糶之，以救貧乏，〔糶，他吊翻。〕計得錢六十四萬緡，減僦直六十九萬緡。請令戶部先以二十萬緡付京兆，令糴米以補渭橋倉之缺數，渭橋倉，即東渭橋倉。〕鬥用百錢以利農人；〔增價以糴則利農。〕以一百二萬六千緡付邊鎮，使糴十萬人一年之糧，餘十萬四千緡以充來年和糴之價。〔糴，徙歷翻。〕其江、淮米錢、僦直並委轉運使折市綾、絹、絁、棉以輸上都，〔折，之舌翻。絁，式支翻。繒之似布者，謂之紬。唐都長安，謂之上都。〕償先貸戶部錢。」
九月，詔西北邊貴糴以實倉儲，〔考異曰：實錄雲：「凡積米三十三萬斛。」按陸贄論守備狀雲：「坐致邊儲，數逾百萬，諸鎮收糴，今已向終。」又云：「更經一年，可積十萬人三歲之糧矣。」蓋實錄所言，今年之數，贄狀通計來春也。〕邊備浸充。
18冬，十一月，壬子朔，日有食之。
19吐番、雲南日益相猜，每雲南兵至境上，吐番輒亦發兵，聲言相應，實為之備。辛酉，韋皋復遺雲南王書，〔復，扶又翻。遺，唯季翻。〕欲與共襲吐番，驅之雲嶺之外，〔雲南之地，本漢雲南縣也，漢屬益州郡，後漢分屬永昌郡。南中至曰：雲南縣西高山相連，眾山之中，又有山特高大，狀如扶風太一，鬱然高峻，與雲氣相連，視之不見其山，故陰冱寒，雖五月盛暑不熱，所謂雲嶺也。〕悉平吐番城堡，獨與雲南築大城於境上，置戍相保，永同一家。
20左庶子姜公輔九不遷官，詣陸贄求遷，贄密語之曰：〔語，牛倨翻。〕聞竇相屢奏擬，上不允，〔今人謂聖旨不從所請為不允，習聞唐人之言也。〕有怒公之言。」公輔懼，請為道士。上問其故，公輔不敢泄贄語，以聞參言為對。上怒參歸怨於君；己巳，貶公輔為吉州別駕，又遣中使責參。〔姜公輔居猜忌之朝不能安於命義，而由此中竇參之罪，亦陸贄之一言也。考異曰：實錄：「初，公輔罷相為左庶子，以憂免，復除右庶子。數私謁竇參，參數奏公輔以他官；上不許，而有怒公輔之言。公輔恐，乃請免官為道士。久之，未報。因開延英奏之，上問其故，公輔對以參言。上曉之，故不已，大怒，貶之，而詔書責參推過於上。」公輔傳曰：「陸贄知政事，以有翰林之書，數告贄求官。贄密謂公輔曰：『予常見郴州竇相，言為公奏擬數矣，上旨不允，有怒公之言﹖』公輔恐懼，上疏乞罷官為道士。久之，未報。後又庭奏，德宗問其故，公輔不敢泄贄言，便以參言為對。帝怒，貶公輔為泉州別駕，又遣中使齎詔責參。」贄傳曰：「姜公輔奏：『竇參常語臣雲，陛下怒臣未已。』德宗怒，再貶參，竟殺之。時議雲公輔奏竇參語得之於贄，雲參之死，贄有力焉。」按贄請令長官舉屬吏狀雲：「亦由私訪所親，轉為所賣，其弊非遠，聖鑒明知。」此乃解參之與也。及參之死，贄救解甚至。由是觀之，贄豈有殺參之意邪！且贄語公輔之時，安知公輔請為道士，及於上前以泄言之罪歸參！此乃公輔之意，非贄意也。當時之人，見參、贄有隙，遂以己意猜之。吏官不悅贄者，因歸罪於贄耳。今不敢。〕
21庚午，山南西道節度使嚴震奏敗吐番於芳州及黑水堡。〔敗，補邁翻。芳州，高宗上元二年已為吐番所陷。酈道元曰：黑水出羌中，西南逕黑水城西。其地蓋在陰平西北，臨洮西南，古沓中之地也。使，疏吏翻。敗，補邁翻。堡，音保。〕
22初，李納以棣蛤俲有鹽利，城而據之；又戍德州之南三汊城，以通田緒之路。〔棣，大計翻。蛤，古合翻。俲，康音螺。餘按集韻「螺」字下無「俲」字；同韻有「垛」字，音都戈翻，小堆也。俲，恐當作「垛」。汊，楚嫁翻。李納之阻兵也，李長卿以棣州入朱滔，而蛤俲為納所據，因城而戍之。其後王武俊敗朱滔，得德、棣二州，蛤俲猶為納戍。納又於德州南跨河而城守之，謂之三汊，以交魏博，通田緒。〕及李師古襲位，王武俊以其年少，輕之，〔少，詩照翻。〕是月，引兵屯德、棣，將取蛤俲及三汊城；師古遣照鎬將兵拒之。上遣中使諭止之，武俊乃還。〔鎬，下老翻。將，即亮翻，又音如字。使，疏吏翻。還，從宜宣翻，又音如字。〕
23初，劉怦薨，〔見二百三十二卷貞元元年。怦，普萌翻。薨，呼肱翻。〕劉濟在莫州，其母第澭在父側，以父命召濟而以軍府授之。〔莫州治鄚縣，在幽州南二百八十里。澭，於用翻。〕濟以澭為瀛州刺使，〔瀛州，河間郡，幽州巡屬大州也，其地在幽州南。〕許他日代己。既而濟用其子為副大使，〔河朔三鎮及淄青皆以其子為副大使，儲帥也。〕澭怨之，擅通表朝庭，遣兵千人防秋。濟怒，發兵擊澭，破之。〔朝，直遙翻。為劉澭歸朝張本。〕
24左神策大將軍柏良器，〔唐左、右神策大將軍，正二品。史炤曰：「柏皇氏，古帝號，後為氏。顓帝師亮父，帝嚳師柏超之裔也。〕募才勇之士以販鬻者，監軍竇文場惡之。〔惡，烏路翻。〕會良器妻族飲醉，寓宿宮舍。〔官舍，宮中直宿之舍也。吏言宦官惡柏良器能舉其職，因其妻黨犯衛禁而文制其罪。〕十二月，丙戌，良器坐左遷又領軍。自是宦官始專軍政。〔為宦官挾兵權以脅天子張本。右領軍，十六衛之一也。時南牙諸衛，具位而已。北軍掌禁兵，權重，故良器為左遷。〕
九年（癸酉、七九三）
1春，正月，癸卯，初稅茶。〔爾雅釋本雲：檟，苦茶。郭璞註雲：樹大小似梔子，冬生葉可煮作羹飲。今呼早採者為搽，晚採者為茗，一名荈，蜀人謂之苦茶是也。今通謂之茶。茶、倴聲近，故呼之。春中始生嫩葉，蒸焙去苦水，末之，乃可喫，與古所食殊不同也。本草衍義曰：晉溫嶠上表，貢茶千斤，茗三百斤。郭璞曰：早採為茶，晚採為茗。茗或曰荈，茶葉老者也。古人謂其芽為雀舌、麥顆，其言至嫩也。又有新芽，一發便長寸餘，微粗如針。惟芽長為上品，其根榦土力皆有餘故也。如雀舌、麥顆，又下品，前人未盡識。史言稅茶始此，遂開利孔。〕凡州、縣產茶及茶山外要路，皆估其直，什稅一，從鹽鐵使張滂之請也。滂奏：「去歲水災減稅，用度不足，請稅茶以足之。自明年以往，稅茶之錢，令所在別貯，俟有水旱，以代民田稅。」自是歲收茶稅錢四十萬緡，未嘗以救水旱也。〔榷茶之說，始於趙贊，至張滂而使行。〕
滂又奏：「姦人銷錢為銅器以求贏，請悉禁銅器。銅山聽人開採，無得私賣。〕
2二月，甲寅，以義武留後張昇雲為節度使。
3初，鹽州既陷，〔鹽州陷見二百三十二卷二年。〕塞外無復保障；吐番常阻絕靈武，侵擾鄜坊。〔既阻絕靈武往來之路，又侵擾鄜坊之民。〕辛酉，詔發兵三萬五千人城鹽州，〔考異曰：邠志：「八年，詔追張公議築鹽、下二城。張公奏曰：『師之進取，切莫驍將。神策散魏茪者，朔方子弟，武藝冠絕；得茪，足以集事。』上遣之。張公以茪為邠寧馬軍兵馬使。三月，師及諸軍赴於五原，去城百里而軍。茪獨以其騎徑至城下，陷城而入，逐吐番，召諸軍城之；更引其軍西掠境上，往復走望，為師耳目。蕃眾距境而不敢入，官軍城二郡而歸。」白居易樂府鹽州註，亦云「貞元壬申歲，特詔城之。」而實錄在九年二月。蓋去歲詔使城之，今年因命杜彥光等而言之。〕又詔涇原、山南、劍南各發兵深入吐番以分其勢，城之二旬而畢；命鹽州節度使杜彥光戍之，朔方都虞侯楊朝晟戍木波堡，〔木波堡，在慶州方渠縣界。九域志：方渠，宋朝改為通遠縣，置環州，有木波鎮。〕由是靈、【章：乙十六行本「靈」下有「武銀」二字；乙十一行本同；孔本同；張教同；退齋校同。】夏、河西獲安。
4上使人諭陸贄，以「要重之事，勿對趙憬陳論，當密封手疏以聞；」又「苗粲以父譖晉卿往年攝政，〔寶應間，連有國憂，晉卿攝冢宰。〕嘗有不臣之言，諸子皆與古帝王同名，〔晉卿十子：發、丕、堅垂，與帝王同名。〕今不欲明行斥逐，兄弟亦各除外官，勿使近屯兵之地；」〔近，其靳翻。〕又「卿清慎太過，諸道饋遺，〔遺，唯季翻。〕一皆拒絕，恐事情不通，如鞭跋之類，受亦無傷。」贄上奏，其略曰：「昨臣所奏，惟趙憬得聞，陛下已至勞神，委屈防護。是於心膂之內，尚有形跡之拘，跡同事疏，鮮克以濟。〔鮮，息淺翻。〕恐爽無私之德，〔爽，差也。〕且傷不吝之明。」〔書曰：改過不吝。〕又曰：「爵人必於朝，刑人必於市，惟恐眾之不覩，事之不彰。〔記曰：爵人於朝，與眾共之；刑人於市，與眾棄之。朝，直遙翻。〕君上行之無愧心，兆庶聽之無疑議，受賞安之無怍色，當刑居之無怨言，此聖王所以宣明典章，與天下公共者也。凡是譖訴之事，多非信實之言，利於中傷，〔中，竹仲翻。〕懼於公辯。或雲歲月已久，不可究尋；或雲事體有妨，須為隱忍，〔為，於偽翻。〕或雲惡跡未露，宜假他事為名；或雲但棄其人，何必明言責辱。詞皆近於情理，〔近，其靳翻。〕意實苞於矯誣，傷善售姦，莫斯為甚！若晉卿父子實有大罪，則當公議典憲；若被誣枉，豈令陰受播遷。夫聽訟辯讒，必求情辨跡，情見跡著，〔見，賢遍翻。〕辭服理窮，然後加刑罰焉，是以下無冤人，上無謬聽。」又曰：「監臨受賄，盈尺有刑，〔律，諸監臨之官，受所監臨財物者，一尺苔四十。諸監臨主司受財而枉法者，一尺杖一百。監，古銜翻。〕至於士吏之微，尚當嚴禁，矧居風化之首，反可通行！〔風化之首，謂宰相者風化之所自出。〕賄道一開，展轉滋甚，鞭跋不已，必及金玉。〔跋，與靴同。〕目見可欲，何能自窒於心！〔古語有之，不見可欲，此心不亂。〕已與交私，何能中絕其意！〔謂既受其私饋，則難以絕其私謁。〕是以涓流不絕，溪壑成災矣。」又曰：「若有所受，有所卻，則遇卻者疑乎見拒而不通矣；若俱辭不受，則鹹知不受者乃其常理，復何嫌阻之有乎！」〔復，扶又翻；下同。〕
5初，竇參惡左司郎中李巽，〔惡，烏路翻。〕出為刺吏。及參貶郴州，巽為湖南觀察使。〔郴，醜林翻。〕汴州節度使劉士寧遣參絹五十匹，〔遺，唯季翻。〕巽奏參交結藩鎮。上大怒，欲殺參，陸贄以為參罪不至死，上乃止，既而復遣中使謂贄曰：「參交結中外，其意難測，社稷事重，卿速進文書處分。」〔處，昌呂翻。分，扶問翻；下無分同。〕贄上言：「參朝廷大臣，誅之不可無言。昔劉晏之死，罪不明白，至今眾議為之憤邑，〔為，於偽翻。〕判臣得以為辭。〔見二百二十六卷建中元年、二年。〕參貪縱之罪，天下共知；至於潛懷異圖，事跡曖昧。〔曖，音愛，不明貌。〕若不推鞫，遽加重闢，駭動不細。〔闢，音闢，刑辟。〕竇參於臣無分，〔言無契分之雅。分，扶問翻。〕陛下所知，豈欲營救其人，蓋惜典刑不濫。」三月，更貶參驩州司馬，男女皆配流。
上又命理其親黨，〔理，治也。〕贄奏：「罪有首從，法有重輕，〔首，謂為頭者。從，謂隨從者。為首者重，隨從者輕。〕參既蒙宥，親黨亦應末減；況參得罪之初，私黨並已連坐，人心久定，請更不問。」從之。上又欲籍其家貲，贄曰：「在法，反逆者盡沒其財，贓污者止徵所犯，皆須結正施刑，然後收籍。今罪法未詳，陛下已存惠貸，若簿錄其家，恐以財傷義。」時宦官左右恨參尤深，謗毀不已。參未至驩州，竟賜死於路。竇申杖殺，貨財、奴婢悉傳送京師。〔傳，知戀翻。〕
6海州團練使張昇璘，昇雲之弟，李納之婿也，以父大祥歸於定州，〔海州，東海郡，淄青巡屬。璘，離珍翻。婿，西計翻。定州，義武帥治所。子居父喪，再翆而大祥。〕嘗於公座罵王武俊，武俊奏之。夏，四月，丁丑，詔削其官，遣中使杖而囚之。〔使，所吏翻。〕定州富庶，武俊常欲之，因是遣兵襲取義豐，掠安喜、無極萬餘口，徙之德、棣。〔義豐，屬定州。安喜縣，本定州治所，蓋州治徙也。無極，漢古縣，因無極山為名，唐屬定州。按無極山碑雲：「無極山與天地俱生，從上至體，可三里所，立石為體，二丈五尺所。石上青，下黃白色，前正平，可布兩大席。」在無極西南三十里。景福二年，以無極縣為祁州。棣，大計翻。〕昇雲閉城自守，屢遣使謝之，乃止。
上命李師古毀三汊城，〔李納築三汊城，見上年。汊，楚嫁翻。〕師古奉詔；然常招聚亡命，有得罪於朝廷者，皆撫而用之。〔朝，直遙翻。〕
7五月，甲辰，以中書侍郎憬為門下侍郎、同平章事；義成節度使賈耽為右僕射，右丞盧邁守本官，並同平章事。邁，翰之族子也。〔憬，居永翻。耽，都含翻。射，寅謝翻。興元時，盧翰與李勉、劉從一同為相。〕憬疑陸贄恃恩，欲專大權，排己置之門下，〔政事堂在中書省，今憬遷東省，故疑贄排己。又僕射屬門下省。〕多稱疾不豫事，由是與陸贄有隙。〔為趙憬附裴延齡張本。考異曰：舊憬傳曰：「憬與陸贄同知政事，贄恃久在禁庭，特承恩顧，以國政為己任。纔周歲，轉憬為門下侍郎，憬由是深銜之，數以目疾請告，不甚當政事，因是不相協。」按憬遷門下猶為宰相，又益以賈耽、盧邁，贄豈得專政！蓋憬以此心疑之耳。〕
8陸贄上奏論備邊六失，以為：「措置乖方，課責虧度，財匱於兵眾，力分於將多，怨生於不均，機失於遙制。〔自措置乖方以下，所謂六失也。上，時掌翻。將，即亮翻；下同。〕
關東戍卒，不習土風，身苦邊荒，心畏戎虜。國家資奉若驕子，姑息如倩人。〔倩，七政翻。〕屈指計歸，張頤待哺；或利王師之敗，乖擾攘而東潰；或拔棄城鎮，搖遠近之心。豈惟無益，實亦有損。復有犯刑謫徙者，〔復，扶又翻；下同。〕既是無良之類，且加懷土之情，思亂幸災，又甚戍卒。可謂措置乖方矣。〔此一失也。〕
自頃權移於下，柄失於朝，將之號令既鮮克行之於軍，國之典常又不能施之於將，〔朝，直遙翻。鮮，息淺翻。將，即亮翻。〕務相遵養，〔遵，率也，言相率以養惡也。〕茍度歲時。欲賞一有功，翻慮無功者反仄；欲罰一有罪，復慮同惡者憂虞。罪以隱忍而不彰，功以嫌疑而不賞，姑息之道，乃至於斯。故使忘身效節者獲誚於等夷，誚，才笑翻。〕率眾先登者取怨於士卒，僨軍蹙國者不懷於愧畏，〔僨，方問翻。〕緩救失期者自以為智能。此義士所以痛心，勇夫所以解體。可謂課責虧度矣。〔此二失也。〕
虜每入寇，將帥遞相推倚，〔帥，所類翻。推，吐雷翻。〕無敢誰何，虛張賊勢上聞，則曰兵少不敢。朝庭莫之省察，〔朝，直遙翻。省，悉景翻。〕唯務徵發益師，無裨備禦之功，重增供億之弊。〔重，直用翻。〕閭井日耗，徵求日繁，以編戶頃家、破產之資，兼有司榷鹽、稅酒之利，〔榷，古嶽翻。〕總其所入，歲以事邊。可謂財匱於兵眾。〔此三失也。〕
吐蕃舉國勝兵之徒，〔勝，因升。勝兵，謂人之才力堪執兵以戰者也。〕纔當中國十數大郡而已，動則中國懼其眾而不敢抗，靜則中國憚其強而不敢侵，厥理何哉﹖良以中國之節制多門，蕃醜之統帥專一故也。〔帥，讀曰率。〕夫統帥專一，則人心不分，號令不貳，進退可齊，疾徐如意，機會靡愆，〔愆，違也。〕氣勢自壯。斯乃以少為眾，以弱為強者也。開元、天寶之間，控禦西北兩蕃，唯朔方、河西、隴右三節度。中興以來，未遑外討，抗兩蕃者亦朔方、涇原、隴右、河東四節度而已。〔言西北兩蕃者，以別奚、契丹兩蕃。若開元、天寶以來，西則吐蕃，北則突厥。中興以來，所謂兩蕃，西則吐蕃，北則回紇。〕自頃分朔方之地，建牙擁節者凡三使焉，〔事見二百二十五卷大曆十四年。使，疏吏翻。〕其餘鎮軍，數且四十，皆承特詔委寄，各降中貴監臨，人得抗衡，莫相稟屬。〔監，古銜翻。史炤曰：衡，車上橫木。抗衡，謂兩相抗拒，有若車衡相抗也。餘謂衡所以揆平，首尾有所偏重則衡為之低昂，商輕重者所必爭也。抗衡者，言無所低昂而平視之也。〕每俟邊書告急，方令計會用兵，既無軍法下臨，惟以客禮相待。〔令，力丁翻。〕夫兵，以氣勢為用者也；氣聚則盛，散則消；勢合則威，析則弱。今之邊備，勢弱氣消，可謂力分於將多矣。〔夫，音扶。將，即亮翻。此四失也。〕
理戎之要，在於練覈優劣之科以為衣食等級之制，使能者企及，〔企，去智翻。〕否者息心，雖有厚薄之殊而無觖望之釁。〔觖，古穴翻。〕今窮邊之地，長鎮之兵，皆百戰傷夷之餘，終年勤苦之劇，然一糧所給，唯止當身，例為妻子所分，常有凍餒之色。而關東戍卒，怯於應敵，懈於服勞，一糧所頒，厚踰數等。又有素非禁旅，本是邊軍，將校詭為媚詞，因請遙隸神策，不離舊所，〔當，丁浪翻。懈，俱賣翻。離，去智翻。〕唯改舊【章：乙十六行本「舊」作「虛」；乙十一行本同；孔本同；張校同；退齋校同。】名，其於廩賜之饒，遂有三倍之益。夫事業未異而給養有殊，茍未忘懷孰，能無慍！可謂怨生於不均矣。〔慍，於問翻。此五失也。〕
凡欲選任將帥，必先考察行能，〔將，即亮翻。帥，所類翻。行，下孟翻。〕可者遣之，不可者退之，疑者不使，使者不疑，故將在軍，君命有所不受。〔此孫子兵法之言。〕自頃邊軍去就，裁斷多出宸衷，〔斷，丁亂翻。〕選置戎民，先求易制，〔易，以豉翻。〕多其部以分其力，輕其任以弱其心，遂令爽於軍情亦聽命，乖於事宜亦聽命。戎虜馳突，迅如風飆，馹書上聞，〔馹，人質翻，驛傳遞馬。〕旬月方報。守土者以兵寡不敢抗敵，分鎮者以無詔不肯出師，賊既縱掠退歸，此乃成功告捷。其敗喪則減百而為一，其捃獲則張百而成千。〔喪，息浪翻。捃，居隕翻。〕將帥既幸於總制在朝，不憂罪累，〔累，良瑞翻。〕陛下又以為大權由己，不究事情。可謂機失於遙制矣。〔此六失也。〕
臣愚謂宜罷諸道將士防秋之制，令本道但供衣糧，募戍卒願留及蕃、漢子弟以給之。又多開屯田，官為收糴，〔為，於偽翻。〕寇至則人自為戰，時至則家自力農，與夫倏來忽往者，豈可同等而論哉！又宜擇文武能臣為隴右、朔方、河東三元帥，分統緣邊諸節度使，有非要者，隨所便近而併之。然後減姦濫虛浮之費以豐財，定衣糧等級之制以和眾，弘委任之道以宣其用，懸賞罰之典以考其成。如是，則戎狄威懷，疆場寧謐矣！」上雖不能盡從，心甚重之。
9韋皋遣大將董籝等將兵出西山，〔籝，彌兗翻。自彭州導江縣西出蠶崖關，歷維、茂，至當、悉諸州，皆西山也。〕破吐蕃之眾，拔堡柵五十餘。
10丙午，門下侍郎、同平章事董晉罷為禮部尚書。
11雲南王異牟尋遣使者三輩，一出戎州，〔宋白曰：戎州，漢僰道南安縣地，梁置戎州，言以鎮戎夷也。西南取曲、協州並南寧州、安寧、鹽井路至南詔所居羊苴俹城二千三百里。舊志：戎州，在京師西南三千一百四里。〕一出黔州，一出安南，各齎生金、丹砂詣韋皋。〔金礦未經鍛鍊者為生金。丹砂，產石中，鑿石取之。黔，音琴。〕金以示堅，丹砂以示赤心，三分皋所與書為信，皆達成都。異牟尋上表請棄吐蕃歸唐，並遺皋帛書，〔遺，唯季翻。〕自稱唐【章：乙十六行本「唐」下有「故」字；乙十一行本同；孔本同。】雲南王孫、吐蕃贊普義弟日東王。〔吐蕃以雲南王為弟，見二百一十六卷天寶十載。封日東王，見二百二十六卷代宗大曆十四年。〕皋遣其使者詣長安，並上表賀。上賜異牟尋詔書，令皋遣使慰撫之。〔並上，時掌翻。令，力丁翻。使，疏吏翻。〕
12賈耽、陸贄、趙憬、盧邁為相，百官白事，更讓不言。〔耽，都含蕃。憬，居永翻。相，息亮翻。更，工衡翻，互也。〕秋，七月，奏請依至德故事，宰相迭秉筆以處政事，〔事見二百一十九卷肅宗至德元載十月。處，昌呂翻；下同。〕旬日一易；詔從之。其後日一易之。
13劍南、西山諸羌女王湯立志、〔女王，亦羌別種，東與吐蕃、党項、茂州接，西屬三波訶，北距於闐，屬雅州。羅女蠻白狼夷，以女為君，居康延州，巖險四繚，有弱水南流。「湯立志」，新書作「湯立悉」。杜陽編：女蠻國人，危髻金冠，瓔珞被體，故謂之菩 薩蠻。當時倡優遂因制菩薩蠻曲。〕哥鄰王董臥庭、白狗王羅陀怱、弱水王董闢和、南水王薛莫庭、悉董王湯悉贊、清遠王蘇唐磨、咄霸王董邈蓬及逋租王，自哥鄰 以下諸種，皆散居西山。西山即雪山。今威州保寧縣有雪山，連乳州白狗嶺，有九峯，積雪春夏不消。白狗嶺與雪山相連。威州，唐之維州也。〕先皆役屬吐蕃，至是各帥眾內附。韋皋處之於維、保、霸州，〔天寶元年，招附生羌，置霸州。〕給以耕牛種糧。〔種，章勇翻。〕立志、陀怱、闢和入朝，皆拜官，厚賜而遣之。
14癸卯、戶部侍郎裴延齡奏：「自判度支以來，檢責諸州欠負錢八百餘萬緡，收諸州抽貫錢三百萬緡，呈樣物三十餘萬緡，請別置欠負耗賸季庫以掌之，〔耗，虧減也。賸，贏餘也。賸，以證蕃，又食證翻。三月為一季。凡三月終，則入物於庫，故謂之季庫。〕染練物則別置月庫以掌之。」〔每月入物，故謂之月庫。〕詔從之。欠負皆貧人無可償，徙存其數者，抽貫錢給用隨盡，呈樣、染練皆左藏正物。〔藏，很浪翻。〕延齡徙置別庫，虛張名數以惑上。上信之，以為能富國而寵之，於實無所增也，〔於實者，於其實也。〕虛費吏人不簿書而已。
京城西污濕地生蘆葦數畝，延齡奏稱長安、鹹陽有陂澤數百頃，可牧廄馬。上使有司閱視，無之，亦不罪也。
左補闕權德輿上奏，〔權本顓頊之後，為楚武王所滅，子孫以國為氏。上，時掌翻。〕以為：「延齡取常賦支用未盡者充羨餘以為己功。〔羨，弋線翻。〕縣官先所市物，在給其直，用充別貯。〔貯，丁呂翻。〕邊軍自今春以來並不支糧。陛下必以延齡孤貞獨立，時人醜正流言，何不遣信臣覆視，究其本末，明行賞罰。今羣情眾口喧於朝市，〔朝，直遙翻。〕豈京城士庶皆為朋黨邪！陛下亦宜稍回聖慮而察之。」上不從。
15八月，庚戌，大尉、中書令、西平忠武王李晟薨。
16東，十月，甲子，韋皋遣其節度巡官崔佐時齎詔書詣雲南，並自為帛書答之。〔節度巡官，在判官、推官之下，衙推之上。〕
17十一月，乙酉，上祀圜丘，赦天下。
18劉士寧既為宣武節度使，〔八年三月，命劉士寧為宣武節度使。〕諸將多不服。士寧淫亂殘忍，出畋輒數日不返，軍中苦之。都知兵馬李萬榮得眾心，士寧遺之，奪其兵權，令攝汴州事。十二月，乙卯，士寧帥眾二萬畋於外野；〔帥，讀曰率。〕萬榮晨入使府，召所留親兵千餘人，詐之曰：「敕徵大夫入朝，以吳掌留務，汝輩人賜錢三十緡。」眾皆拜。又諭外營兵，皆聽命。乃分兵閉城門，使馳白士寧曰：「敕徵大夫，宜速即路，〔即，就也。〕少或遷延，當傳首以獻。」士寧知眾不為用，以五百騎逃歸京師，此至東都，〔比，必利翻，及也。〕所餘僕妾而已。至京師，敕歸第行喪，禁其出入。
淮西節度使吳少誠聞變，發兵屯郾城，〔郾城，漢、晉之郾縣也。後魏省併入曲陽縣，隋開皇初置郾城縣，屬汴州，時屬蔡州，蔡北鄙也。東有漢召陵縣故城，東南有後漢徵羌縣故城。郾，一戰翻。〕遣使問故，〔問所以逐士寧之故。〕且請戰。萬榮以言戲之，〔戲之，示無所畏。〕少城慚而退。
上聞萬榮逐士凝，使問陸贄，贄上奏，以為今軍週以定，宜且遣朝臣宣勞，〔勞，力到翻。〕徐查事情，冀免差失，其略曰：「今士寧見逐，雖是眾情，萬榮典軍，且非朝旨。此安危強弱之機也，願陛下審之慎之。」上復使謂贄；〔復，扶又翻；下同。〕「若更淹遲，恐於事非便。今議除一親王充節度使，且令萬榮之留後，其制即從內出。」贄復上奏，其略曰：「臣雖服戎角力諒匪克堪，而經武伐謀或有所見。夫制置之安危由勢，付授之濟否由才。勢如器焉，惟在所置，置之夷地則平；才如負焉，唯在所授，授踰其力則踣。〔踣，蒲北翻。〕萬榮今所陳奏，頗涉張皇，但露徼求之情，〔徼，一遙翻。〕殊無退讓之禮，據茲鄙躁，殊異循良。又聞本是滑人，〔劉玄佐，滑州匡城人，萬榮與同裏相善。〕偏厚當州將士，〔當州，猶言本州，謂滑州也。〕與之相得，纔止三千，諸營之兵已甚懷怨。據此頗僻，〔頗，滂何翻，偏也。〕亦非將材，若得志驕盈，不悖則敗，悖則犯上，敗則憤軍。」〔將，即亮翻。悖，蒲內翻。憤，方問翻。〕又曰：「茍邀則不順，茍允則不誠，君臣之間，勢必嫌阻。〔邀，求也；非所當求而求之為茍邀。允，從也；非所當從而從之為茍允。下以不順求之，上以不誠應之，其勢必至於嫌阻。〕與其圖之於茲漫，〔左傳曰：毋使茲蔓，蔓難圖也。〕不若絕之於萌芽。」又曰：「為國之道，以義訓人，將教事君，先令順長。」〔長，知兩翻；下獨長同。〕又曰：「方鎮之臣，事多專制，欲加之罪，誰則無辭！若使傾奪之徒便得代居其任，利之所在，人各有心，此源潛滋，禍必難救。非獨長亂之道，亦關謀逆之端。」又曰：「昨逐士寧，起於倉卒，〔卒，讀曰猝。〕諸郡守將固非連謀，〔將，即亮翻。〕一城師人亦未協志。各計度於成敗之勢，〔度，徙洛翻。〕迴遑於逆順之名，安肯捐軀與之同惡！」又曰：「陛下但選文武羣臣一人命為節度使，乃降優詔，慰勞本軍。〔勞，力到翻。〕獎萬榮以撫定之功，加別寵任，褒將士以輯睦之義，厚賜資裝，揆其大情，理必寧息。萬榮縱欲拔扈，勢何能為！」又曰：「黨後事有愆素，〔左傳曰：「不愆於素。杜預註雲：不過素所慮也。〕臣請受敗橈之罪。」〔橈，奴教翻。〕上不從。壬戌，以通王諶為宣武節度大使，〔諶，氏壬翻。〕以萬榮為留後。
19丁卯，納故駙馬都尉郭曖女為廣陵王淳妃。淳，太子之長子。〔是為憲宗。妃母，即昇平公主也。〕
十年（甲戌、七九四）
1春，正月，劍南、西山羌、蠻二萬餘戶來降；詔加韋皋押近界羌、蠻及西山八國使。〔八國，即前女王、哥鄰等。弱水最弱小，不得預八國數。〕
2崔佐時至雲南所都羊苴俹城，〔蜀註：苴，徐嗟翻。俹，彌嗟翻。詳見前。考異曰：舊傳作「陽苴俹城」，今從新傳。〕吐蕃使者數百人先在其國，雲南王異牟尋尚不欲吐蕃知之，令佐時衣牂柯服而入。〔衣，於既翻。牂柯蠻，在昆明東九百里，東距辰州二千四百里，其南千五百里即交州。衣，於既翻；下同。〕佐時不可，曰：「我大唐使者，豈得衣小夷之服﹗」異牟尋不得巳，夜迎之。佐時大宣詔書，〔大聲以宣詔書。〕異牟尋恐懼，顧左右失色；業巳歸唐，〔事巳成為業。〕乃歔欷流涕，俯伏受詔。〔歔，音虛。欷，許既翻，又音希。〕鄭回密見佐時教之，〔鄭回勸異牟歸唐事見二百三十二卷三年。〕故佐時盡得其情，因勸異牟尋悉斬吐蕃使者，去吐蕃所立之號，獻其金印，〔去，羌呂翻。吐蕃給雲南金印，見二百十一十卷玄宗天寶十載。〕復南詔舊名；異牟尋皆從之。〔考異曰：舊韋皋傳：「四年正月，皋遣判官崔佐時至苴俹城。」按西南夷狀：「四年，皋微聞異牟尋之意，始因諸蠻萬書於牟尋。自是比年招諭，至九年，牟尋始遣使分皋書以來。朝廷賜之詔書，皋乃遣佐時齎詔以往。牟尋猶欲使佐時易服而入。」皋傳誤也。〕仍刻金契以獻。異牟尋帥其子尋夢湊等與佐時盟於點蒼山神祠。〔帥，讀曰率。〕
先是，吐蕃與回鶻爭北庭，大戰，死傷甚眾，〔爭北庭事見上卷五年、六年。悉薦翻。〕徵兵萬人於雲南。異牟尋辭以國小，請發三千人，吐蕃少人；〔以為少也。少，詩紹翻。〕益至五千，乃許之。異牟尋遣五千人前行，自將數萬人踵其後，晝夜兼行，襲擊吐蕃，戰於神川，大破之，取鐵橋等十六城，〔鐵橋，在施蠻東南。據新書：是戰也，異牟尋破施、順二蠻，並虜其王，置白崖城。又據新志：自戎州開邊縣南行，至白崖城，三千里而近。南詔傳曰：南詔居永昌、姚州之間，鐵橋之南。將，即亮翻；下同。〕虜其五王，降其眾十餘萬。戊戌，遣使來獻捷。〔降，戶江翻。使，疏吏翻。〕
3瀛州刺史劉澭為兄濟所逼，〔濟、澭不協事始上卷八年。〕請西扞隴坻，〔坻，丁禮翻。〕遂將部兵千五百人、男女萬餘口詣京師，號令嚴整，在道無一人敢取人雞犬者。上嘉之，二月，丙午，以為秦州刺史、隴右經略軍使，理普潤。〔理，治也。以普潤為治所。〕軍中不擊柝，不設音樂。士卒病者，澭親視之，死者哭之。
4乙丑，義成節度使李融薨。丁卯，以華州刺史李復為義成節度使。復，齊物之子也。〔李齊物，淮安王神通之孫。〕復闢河南尉洛陽盧坦為判官。監軍薛盈珍數侵軍政，〔數，所角翻。〕坦每據理以拒之。盈珍常曰：「盧侍御所言公，我固不違也。」〔坦後卒能脫於盈珍之譖。侍御，坦之寄祿官，所謂憲銜也。〕
5橫海節度使程懷直入朝，厚賜遣歸。
6夏，四月，庚午，宣武軍亂，留後李萬榮討平之。先是宣武親兵三百人素驕橫，〔先，悉薦翻。橫，戶孟翻。〕萬榮惡之，〔惡，烏路翻。〕遣詣京西防秋；親兵怨之。大將韓惟清、張彥琳誘親兵作亂，攻萬榮；萬榮擊破之。親兵掠而潰，多奔宋州，宋州刺史劉逸準厚撫之。〔史言李萬榮不能制劉逸準。〕惟清奔鄭州，彥琳奔東都。萬榮悉誅亂者妻子數千人。有軍士數人呼於市曰：〔呼，火故翻。〕「今夕兵大至，城當破。」萬榮收斬之，奏稱劉士寧所為。五月，庚子，徙士寧於郴州。〔郴，醜林翻。〕
7欽州蠻酋黃少卿反，圍州城，〔少卿者，西原黃洞蠻酋也。酋，慈由翻。〕邕管經略使孫公器奏請發嶺南兵救之；〔上元後置邕管經略使，領邕、貴、黨、橫等州。〕上不許，遣中使諭解之。
8陸贄上：「言郊禮赦下巳近半年，而竄謫者尚未霑恩。」乃為三狀擬進。上使謂之曰：「故事，左降官準赦量移，〔史炤曰：移，徙也，謂得罪遠謫者，遇赦則量徙近地。〕不過三於百里，今所擬稍似超越，又多近兵馬及當路州縣，〔當路州縣，謂其地當入京之路者。近，其斬翻。〕事恐非便。」贄復上言，〔復，扶又翻；下同。〕以為： 「王者待人以誠，有責怒而無猜嫌，有懲沮而無怨忌。斥遠以儆其不恪，〔遠，於願翻。〕甄恕以勉其自新；〔甄，稽延翻，察也，免也。〕不儆則浸及威刑，不勉 而復加黜削，雖屢進退，俱非愛憎。行法乃暫使左遷，念材而漸加進敘，又知復用，誰不增脩!何憂乎亂常，何患乎蓄憾!如或以其貶黜，便謂姦兇，恆處防閑之中，〔處，昌呂翻。〕長從擯棄之例，則是悔過者無由自補，蘊才者終不見伸。凡人之情，窮則思變，含悽貪亂，或起於茲。〔悽，悲也，痛也。〕今若所移不過三五百里，則有疆域不離於本道，風土反惡於舊州，〔離，力智翻。風土之同道而獨甚惡者，如廣府統廣、韶、端、康、封、岡、新、樂、瀧、竇、義、雷、春、高、循、潮等州，春、循、新瘴氣特重於諸州是也。〕徒有徙家之勞，實增移配之擾。又，當今郡府，多有軍兵，所在封疆，少無館驛，示人疑慮，體又非弘。乞更賜裁審。」
上性猜忌，不委任臣下，官無大小，必自選而用之，宰相進擬，少所稱可；〔稱，尺證翻。稱，愜也；下同。少，詩沼翻。〕及羣臣一有譴責，往往終身不復收用；好以辯給取人，〔好，呼到翻；下同。〕不得敦實之士； 艱於進用，羣材滯淹。贄上奏諫，其略曰：「夫登進以懋庸，〔懋，勉也。庸，功也。〕黜退以懲過，二者迭用，理如循環。進而有過則示懲，懲而改脩則復進，既 不廢法，亦無棄人，雖纖介必懲而用材不匱；故能使黜退者克勵以求復，登進者警飭而恪居，〔恪居，謂恪居官次也。〕上無滯疑，下無蓄怨。」又曰：「明主不以 辭盡人，不以意選士，如或好善而不擇所用，悅言而不驗所行，進退隨愛憎之情，離合繫異同之趣，是由捨繩墨而意裁曲直，棄權衡而手揣重輕，雖甚精微，不能無謬。」〔由，與猶同。揣，初委翻。〕又曰：「中人以上，迭有所長，苟區別得宜，〔別，彼列翻。〕付授當器，〔當，丁浪翻；下過當同。〕各適其性，各宣其能，及乎合以成功，亦與全才無異。但在明鑒大度，御之有道而巳。」又曰：「以一言稱愜為能〔愜，苦謟翻。〕而不核虛實，以一事違忤為咎而不考它邪，〔忤，五故翻。〕其稱愜則付任逾涯，不思其所不及，其違忤則罪責過當，不恕其所不能，是以職司之內無成功，君臣之際無定分。」上不聽。〔分，扶問翻。〕
贄又請均節財賦，凡六條：
其一，論兩稅之弊，其略曰：「舊制賦役之法，日租、調、庸。〔調，徒弔翻。〕丁男一人受田百畝，歲輸粟二石，謂之租。每戶各隨土宜出絹若綾若絁共二丈，〔絁，式支翻。〕綿三兩，不蠶之土輸布二丈五尺，麻三斤，謂之調。每丁歲役，則收其庸，日準絹三尺，謂之庸。天下為家，法制均一，雖欲轉徙，莫容其姦，故人無搖心而事有定製。及羯胡亂華，〔謂安祿山、史思明。〕黎庶雲擾，版圖墮於避地，〔墮，讀曰隳。〕賦法壞於奉軍。建中之初，再造百度，執事者知弊之宜革而所作兼失其原，知簡之可從而所操不得其要。〔操，七刀翻。執事者，謂楊炎。〕凡欲拯其弊，須窮致弊之由，時弊則但理其時，法弊則全革其法，所為必當，其悔乃亡。〔易曰：革而當，其悔乃亡。當，丁浪翻。〕兵興以來，供億無度，此乃時弊，非法弊也。而遽更租、庸、調法，〔更，工衡翻。〕分遣使者，搜擿郡邑，〔擿，他狄翻。〕校驗簿書，每州取大曆中一年科率最多者以為兩稅定額。〔事見二百二十六卷建中元年。〕夫財之所生，必因人力，故先王之制賦入，必以丁夫為本。不以務穡增其稅，不以輟稼減其租，則播種多；不以殖產厚其徵，不以流寓免其調，則地著固；〔著，直略翻。〕不以飭勵重其役，不以窳怠蠲其庸，則功力勤。〔窳，勇主翻，惰也。〕如是，故人安其居，盡其力矣。兩稅之立，惟以資產為宗，不以丁身為本；曾不寤資產之中，有藏於襟懷囊篋，物雖貴而人莫能窺；〔謂商賈居寶貨，待時而取利者。〕其積於場圃囷倉，直雖輕而眾以為富。〔謂力田而蓄穀粟者。〕有流通蕃息之貨，數雖寡而計日收嬴；〔蕃，讀如繁，謂貸子錢而收利者。〕有廬舍器用之資，價雖高而終歲無利。〔謂美居室、侈服用而誇一時者。〕如此之比，其流實繁，一概計估算緡，宜其失平長偽。〔長知兩翻。〕由是務輕資而樂轉徙者，恆脫於傜稅；〔樂，音洛。〕敦本業而樹居產者，每困於徵求。此乃誘之為姦，驅之避役，〔誘，音酉。〕力用不得不弛，賦入不得不闕。復以創制之首，〔創制之首，猶言立法之初。復，扶又翻。〕不務齊平，供應有煩簡之殊，牧守有能否之異，所在傜賦，輕重相懸，所遣使臣，意見各異，計奏一定，有加無除。又大曆中供軍、進奉之類，既收入兩稅，今於兩稅之外，復又並存，望稍行均減，以救凋殘。」
其二，請二稅以布帛為額，不計錢數，其略曰：「凡國之賦稅，必量人之力，〔量，音良。〕任土之宜，故所入者惟布、麻、繒、纊〔繒，疾陵翻。纊，苦謗翻。〕與百縠而巳。先王懼物之貴賤失平，而人之交易難準，又定泉布之法以節輕重之宜，〔班固曰：太公為周立九府圜法，貨寶於金，利於刀，流於泉，布於布，束於帛。又鄭氏周禮註曰：其藏曰泉，其行曰布。取名於水泉，其流行無不徧。〕斂散弛張，必由於是。蓋御財之大柄，為國之利權，守之在官，不以任下。然則穀帛者，人之所為也；錢貨者，官之所為也。是以國朝著令，租出穀，庸出絹，調出繒、纊、布，曷嘗有禁人鑄錢而以錢為賦者也!今之兩稅，獨異舊章，但估資產為差，便以錢穀定稅，臨時折徵雜物，〔謂折錢穀之價以徵他雜物也。折，之舌翻。〕每歲色目頗殊，唯計求得之利宜，靡論供辦之難易。〔易，以豉翻。〕所徵非所業，所業非所徵，遂或增價以買其所無，減價以賣其所有，一增一減，耗損巳多。望勘會諸州初納兩稅年絹布，定估比類當今時價，加賤減貴，酌取其中，總計合稅之錢，折為布帛之數。」又曰：「夫地力之生物有大限，取之有度，用之有節則常足。取之無度，用之無節，則常不足。生物之豐敗由天，用物之多少由人，是以聖王立程，量入為出，雖遇災難，〔難，乃旦翻。〕下無困窮。理化既衰，則乃反是，〔理化，猶言治化也。〕量出為入，不恤所無。桀用天下而不足，湯用七一里而有餘，是乃用之盈虛在節與不節耳。」
其三，論長吏以增戶、加稅、闢田為客績，其略曰：「長人者罕能推忠恕易地之情，體至公徇國之意，迭行小惠，競誘姦甿，〔長，知丈翻。甿，謨耕翻。〕以傾奪鄰境為智能，以招萃逋逃為理化，捨彼適此者既為新收而有復，〔萃，聚也。復，方目翻。復，除也。〕倏往忽來者又以復業而見優。唯懷土安居，首末不遷者，則使之日重，斂之日加。〔斂，力贍翻；下同。〕是令地著之人恆代惰遊賦役，何異驅之轉徙，教之澆訛。〔恆，戶登翻。澆，古堯翻。〕此由牧宰不克弘通，各私所部之過也。」又曰：「立法齊人，久無不弊，理之者若不知維御損益之宜，則巧偽萌生，恆因沮勸而滋矣。請申命有司，詳定考績。若當管之內，人益阜殷，所定稅額有餘，任其據戶口均減，以減數多少為考課等差。其當管稅物通比，每戶十分減三者為上課，減二者次焉，減一者又次焉。〔此不以增戶為課最，而以戶額增之稅能鹹地著戶之稅額為課最也。〕如或人多流亡，加稅見戶，〔見，賢遍翻。〕比校殿罰亦如之。」〔殿，丁練翻。〕
其四，論稅限迫促，其略曰：「建官立國，所以養人也；賦人取財，所以資國也。明君不厚其所資而害其所養，故必先人事而借其暇力，先家給而斂其餘財。」〔先，悉薦翻。〕又曰：「蠶事方興，巳輸縑稅，農功未艾，遽斂穀租。上司之繩責既嚴，下吏之威暴愈促，有者急賣而耗其半直。無者求假而費其倍酬。望更詳定徵稅期限。」
其五，請以稅茶錢置義倉以備水旱，〔稅茶，見上九年。〕其略曰：「古稱九年、六年之蓄者，〔記王制曰：三年耕必有一年之食，九年耕必有三年之食。以三十年之通制國用，量入以為出。國無九年之蓄曰不足；無六年之蓄曰急；無三年之蓄曰國非其國也。〕率土臣庶通為之計耳，固非獨豐公庾，不及編甿也。近者有司奏請稅茶，歲約得五十萬貫，元敕令貯戶部，用救百姓兇饑。今以蓄糧，適副前旨。」
其六，論兼併之家，私斂重於公稅，其略曰：「今京畿之內，每田一畝，官稅五升，而私家收租殆有畝至一石者，是二十倍於官稅也。降及中等，租猶半之。夫土地王者之所有，耕稼農夫之所為，而兼併之徒，居然受利。」又曰：「望凡所佔田，〔佔，之贍 翻。〕約所條限，裁減租價，務利貧人。法貴必行，慎在深刻，裕其制以便俗，嚴其令以懲違，微損有餘，稍優不足。失不損富，【章：乙十六行本作「損不失 富」；乙十一行本同；張校同；退齋校同。】優可賑窮。此乃安【章：乙十六行本「安」上有「古者」二字；乙十一行本同；張校同。】富恤窮之善經，不可捨也。」〔周禮地官：以保息六養萬民：一曰慈幼，二曰養老，三曰振窮，四曰恤貧，五曰寬疾，六曰安富。〕
