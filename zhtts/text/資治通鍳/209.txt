△卷第二百八
唐紀二十四〔起旃蒙大荒落（乙巳）二月，盡強圉協洽（丁未），凡二年有奇〕
中宗大和大聖大昭孝皇帝中
神龍元年（乙巳、七○五）
1二月，辛亥，帝帥百官詣上陽宮問太后起居；〔帥，讀曰率。考異曰：實錄、唐曆皆雲「乙亥」，誤也；當是辛亥。〕自是每十日一往。
2甲寅，復國號曰唐。〔天授元年，武后更國號曰周，今復舊。〕郊廟、社稷、陵寢、百官、旗幟、服色、文字皆如永淳以前故事。〔幟，昌志翻。〕復以神都為東都，〔光宅元年，改東都曰神都。復，扶又翻，又如字。〕北都為井州，〔天授元年以幷州為北都。，並卑經翻。〕老君為玄元皇帝〔高宗乾封元年上老子尊號曰玄元皇帝；武后革命，改曰老君。〕
3 乙卯，鳳閣侍郎、同平章事韋承慶貶高要尉；〔高要縣帶端州，至京師五千七百五十里，東都五千一百五十里。〕正諫大夫、同平章事房融除名，流高州；〔舊志， 高州，京師南六千二百六十二里，至東都五千五百二十里。〕司禮卿崔神慶流欽州。〔舊志，欽州至京師五千二百五十一里。〕楊再思為戶部尚書、同中書門下三品、西京留守。〔尚，辰羊翻。守，手又翻。〕
太后之遷上陽宮也，〔見上卷是年正月。〕太僕卿、同中書門下三品姚元之獨嗚咽流涕。桓彥範、張柬之謂曰：「今日豈公涕泣時邪！恐公禍由此始。」元之曰：「元之事則天皇帝久，乍此辭違，悲不能忍。且元之前日從公誅姦逆，人臣之義也；今日別舊君，亦人臣之義也，雖獲罪，實所甘心。」是日，出為亳州刺史。〔此姚元之所以為多智也。舊志，亳州至京師一千七百里，至東都八百九十八里。〕
4甲子，立妃韋氏為皇后，赦天下。追贈後父玄貞為上洛王、母崔氏為妃。
左拾遺賈虛己上疏，以為「畢姓不王，古今通制。〔上，時掌翻。疏，所去翻。〕今中興之始，萬姓喁喁〔喁，魚容翻。〕以觀陛下之政；而先王后族，〔王，於況翻。〕非所以廣德美於天下也。且先朝贈後父太原王，〔高宗贈武后父士寫太原郡王。朝，直遙翻。〕殷鑒不遠，須防其漸。若以恩制已行，宜令皇后固讓，則益增謙沖之德矣。」不聽。
初，韋後生邵王重潤、長寧，安樂二公主，〔重，直龍翻。樂音洛。〕上之遷房陵也，〔遷房陸見二百三卷光宅元年、垂拱元年。〕安樂公主生於道中，上特愛之。上在房陸與後同幽閉，備嘗艱危，情愛甚篤。上每聞敕使至，輒惶恐卻自殺。〔使，疏吏翻。〕後止之曰：「禍福無常，寧失一死，何遽如是！」上嘗與後私誓曰：「異時幸復見天日，〔復，扶又翻，又如字。〕當惟卿所欲，不相禁制。」及再為皇后，遂幹預朝政，如武后在高宗之世。桓彥範上表，以為：「易稱『無攸遂，在中饋，貞吉』，〔易家人卦六二爻辭，王弼註曰：六二居內處中，履得其位，以陰應陽，盡婦人之正義，無所必遂，職乎中饋，巽順而已，是以貞吉也。朝，直遙翻。上，時掌翻。〕書稱『牝雞之辰，惟家之索』。〔書牧誓之辭； 「辰」作「晨」。孔安國曰：索，盡也。喻婦人知外事，雌代雄鳴則家盡，婦奪夫政則國亡。索，西各翻。〕伏見陛下每臨朝，〔朝，直遙翻。〕皇后必施帷幔坐殿 上，〔幔，莫半翻。〕預聞政事。臣竊觀自古帝王，未有與婦人共政而不破國亡身者也。且以陰乘陽，違天也；以婦陵夫，違人也。伏願陛下覽古今之戒，以社稷蒼生為念，令皇后專居中宮，治陰教，〔記曰：天子聽男教，後聽女順；天子理陽道，後治陰德；天子聽外治，後聽內職。教順成俗，外內和順，國家理治，此之謂盛德。治，直之翻。〕勿出外朝幹國政。」〔朝，直遙翻。〕
先是，胡僧慧範以妖妄遊權貴之門，與張易之兄弟善，韋後亦重之。及易之誅，復稱慧範預其謀，以功加銀青光祿大夫，賜爵上庸縣公，出入宮掖，上數微行幸其舍。彥範復表言慧範執左道以亂政，請誅之。〔先，悉薦翻。復，夫又翻。數，所角翻；　下又數同。記王制：執左道以亂政者殺。〕上皆不聽。
5初，武后誅唐宗室，有才德者先死，惟吳王恪之子鬱林侯千里，褊躁無材，〔躁，則到翻。〕又數獻符瑞，故獨得免。上即位，立成王，拜左金吾大將軍。武后所誅唐諸王、妃、主、駙馬等皆無人葬埋，子孫或流竄嶺表，或拘囚歷年，或逃匿民間，為人傭保。至是，制州縣求訪其柩，以禮改葬，〔柩，音舊。〕追復官爵，召其子孫，使之承襲，無子孫者為擇後置之。既而宗室子孫相繼而至，皆召見，〔為，於偽翻。見，賢遍翻。〕涕泣舞蹈，各以親疏襲爵拜官有差。
6二張之誅也，洛州長史薛季昶謂張柬之、敬暉曰：「二兇雖除，產、祿猶在，〔產、祿，謂武三思等。〕去草不去根，終當復生。」〔去，羌呂翻。復，扶又翻；下可復同。〕二人曰：「大事已定，彼猶機上肉耳，夫何能為！所誅已多，不可復益也。」季昶歎曰：「吾不知死所矣。」朝邑尉武強劉幽求〔武強縣，漢河間之武隧也，晉更名，屬武邑郡，唐屬冀州。朝，直遙翻。〕亦謂桓彥範、敬暉曰：「武三思尚存，公輩終無葬地；若不早圖，噬臍無及。」不從。〔左傳，鄧三甥勸鄧侯殺楚子，曰：「若不早圖，後君噬臍。」考異曰：御史臺記曰：「張柬之勒兵於景運，日將收諸武誅之。彥範以事既竟，不欲廣誅，遽解其兵。柬之固爭不果。」狄梁公傳曰：「袁謂張公曰：『昔有遺言，使先收梁王武三尼，豈可捨諸﹖』張公曰：『但大事畢功，此皆機上之物，豈有逃乎！』」按舊唐書薛季昶傳、敬暉傳、唐統紀、唐曆、狄梁公傳皆雲「張柬之、敬暉不欲誅武三思」唯御史臺記以為「柬之固爭，而彥範不從。」新唐書彥範傳亦云，「薛季昶勸誅三思，會日暮事遽，彥範不欲廣殺，因曰：『三思機上肉耳，留為天子藉手。』季昶歎曰：『吾無死所矣。』」按柬之時為宰相，首建此謀，當是與桓、敬等皆不可，不應獨由彥範也。〕
上女安樂公主適三思子崇訓。上官婉兒，儀之女孫也，儀死，〔上官儀死見二百一卷高宗麟德元年。〕沒入掖庭，辯慧善屬文，〔屬，之慾翻。〕明習吏事。則天愛之，自聖曆以後，百司表奏多令參決；及上即位，又使專掌制命，益委任之，拜為婕妤，〔婕妤，音接予。〕用事於中。三思通焉，故黨於武氏，又薦三思於韋後，引入禁中，上遂與三思圖議政事，張柬之等皆受制於三思矣。〔考異曰：舊傳雲：「誅易之明日，三思因韋後之助，潛入宮中，內行相事，反易國政。居數日，五王皆失柄，受制於三思矣。」事似傷速。今微加刪改。〕上使韋後與三思雙陸，〔雙陸者，投瓊以行十二棋，各行六棋，故謂之雙陸。〕而自居旁為之點籌；三思遂與後通，由是武氏之勢復振。
張柬之等數勸上誅諸武，上不聽。〔為，於偽翻。復，扶又翻，又如字。數，所角翻；下上數同。〕柬之等曰：「革命之際，宗室諸李，誅夷略盡；今賴天地之靈，階下返正，而武氏濫官僭爵，按堵如故，豈遠近所望邪！願頗抑損其祿位以慰天下！」又不聽。柬之等或撫牀歎憤，或彈指出血，曰：「主上昔為英王，時稱勇烈，吾所以不誅諸武者，欲使上自誅之以張天子之威耳。【張：知亮翻。】今反如，此事勢已去，知復柰何！」〔復，扶又翻。〕
上數微服幸武三思第，監察御史清河崔皎密疏諫曰：〔清河，漢縣，後漢和帝改曰甘陵，晉復舊名，唐帶貝州。〕「國命初復，則天皇帝在西宮，〔上陽宮在洛陽宮城之西，故曰西宮。〕人心猶有附會；周之舊臣，列居朝廷，陛下柰何輕有外遊，不察豫且之禍！」〔白龍魚服，見困豫且。且，子餘翻。〕上洩之，三思之黨切齒。
丙寅，以太子賓客武三思為司空、同中書門下三品。
7左散騎常侍譙王重福，上之庶子也；〔散，悉亶翻。騎，奇寄翻。重，直龍翻；下同。〕其妃，張易之之甥。韋後惡之，〔惡，烏路翻。〕譖於上曰：「重潤之死，重福為之也。」〔重潤死見上卷長安元年。〕由是貶濮州員外刺史，又改均州刺史，〔舊志，濮州，京師東北一千五百七十里，至東都七百二十五里。均州，京師東南九百三十里，至東都九百一十七里。〕常令州司防守之。
8丁卯，以右散騎常付安定王武攸暨為司徒、定王。
9辛未，相王固讓太尉及知政事，許之；又立為皇太弟，相王固辭而止。〔相，息亮翻。〕
10甲戌，以國子祭酒始平祝欽明同中書門下三品，黃門侍郎、知侍中事韋安石為刑部尚書，罷知政事。
11丁丑，武三思、武攸暨固辭新官爵及政事，許之，並加開府儀同三司。
12立皇子義興王重俊為衛王，北海王重茂為溫王；仍以重俊為洛州牧。〔重，直龍翻。〕
13三月，甲申，制：「文明已來破家子孫皆復舊資廕，唯徐敬業、裴炎不在免限。」〔韋、武之意也。〕
14丁亥，制：「酷吏周興、來俊臣等，已死者追奪官爵，存者皆流嶺南惡地。」〔按舊書，此時酷吏之存者，唐奉一、李秦授、曹仁哲。〕
15己丑，以袁恕己為中書令。
16以安車徵安平王為武攸緒於嵩山，〔武攸緒隱嵩山，見二百五卷萬歲通天元年。〕既至，除太子賓客；固請還山，許之。
17制：「梟氏、蟒氏皆復舊姓。」〔梟、蟒氏見二百卷高宗永徽六年。梟，工堯翻。〕
18術士鄭普思、尚衣奉御葉靜能〔葉，舊音攝，後音木葉之葉。吳志孫暼傳有都尉葉雄。〕皆以妖妄為上所信重，〔妖，於喬翻。〕夏，四月，墨敕以普思為祕書監，靜能為國子祭酒。〔墨敕出於禁中，不由中書門下。〕桓彥範、崔玄暐固執不可，上曰：「已用之，無容遽改。」彥範曰：「陛下初即位，下制雲：『政令皆依貞觀故事。』貞觀中，魏徵、虞世南、顏師古為祕書監，孔穎達為國小祭酒，豈普思、靜能之比乎！「庚戌，左拾遺李邕上疏，以為「讀三百，一言以蔽之，曰『思無邪』。〔引論語孔子之言。上，時掌翻。疏，所去翻。〕若有神仙能令人不死，則秦始皇、漢武帝得之矣；佛能為人福利，則梁武帝得之矣。堯、舜所以為帝王首者，亦脩人事而已。尊寵此屬，何補於國！」上皆不聽。
19上即位之日，驛召魏元忠於高要；〔魏元忠貶，見上卷長安三年。〕丁卯，至都，拜衛尉卿、同平章事。
20甲戌，以魏元忠為兵部尚書，韋安石為吏部尚書，李懷遠為右散騎常侍，康休璟為輔國大將軍，〔璟，俱永翻。〕崔玄暐檢校益府長史，楊再思檢校楊府長史，祝欽明為刑部尚書，並同中書門下三品。元忠等皆以東宮舊僚褒之也。〔史言中宗命相，非以德授。〕
21乙亥，以張柬之為中書令。
22戊寅，追贈故邵王重潤為懿德太子。
23五月，壬午，遷周廟七主於西京崇尊廟。〔周立七廟，見二百四卷武后天授元年；崇尊廟見天授二年。〕制：「武氏三代諱，奏事者皆不得犯。」
24乙酉，立太廟、社稷於東都。
25以張柬之等及武攸暨、武三思、鄭普思等十六人皆為立功之人，賜以鐵券，自非反逆，各恕十死。
26癸巳，敬暉等帥百官上表，以為：「五運迭興，〔五運謂五德之運。帥，讀曰率。〕事不兩大。天授革命之際，宗室誅竄殆盡，豈得與諸武並封！今天命惟新，而諸武封建如舊，並居京師，開闢以來未有斯理。願陛下為社稷計，順遐邇心，降其王爵以安內外。」上不許。
敬暉等畏武三思之讒，以考功員外郎崔湜為耳目，伺其動靜。〔湜，常職翻。伺，相吏翻。〕湜見上親三思而忌暉等，乃悉以暉等謀告三思，反為三思用；三思引為中書舍人。湜，仁師之孫也。〔崔仁師見一百九十二卷太宗貞觀元年。〕
先是，殿中侍御史南皮鄭愔諂事二張，〔南皮縣，漢屬勃海郡，唐武德初屬景州，貞觀初屬滄州。先，悉薦翻。愔，於今翻。〕二張敗，貶宣州司士參軍，坐贓，亡入東都，〔舊志，宣州至東都二千五百一十里。〕私謁武三思。初見三思，哭甚哀，既而大笑。三思素貴重，甚怪之，愔曰：「始見大王而哭，哀大王將戮死而滅族也。後乃大笑，喜大王之得愔也。大王雖得天子之意，彼五人皆據將相之權，〔五人謂張柬之、敬暉、桓彥範、崔玄暐、袁恕己也。〕膽略過人，廢太后如反掌。大王自視勢位與太后孰重﹖彼五人日夜切齒欲噬大王之肉，非盡大王之族不足以快其志。大王不去此五人，危如朝露，〔去，羌呂翻。朝露易晞。〕而晏然尚自以為泰山之安，此愔所以為大王寒心也。」〔為，於偽翻；下因為同。〕三思大悅，與之登樓，問自安之策，引為中書舍人，與崔湜皆為三思謀主。
三思與韋後日夜譖暉等，雲「恃功專權，將不利於社稷。」上信之。三思等因為上畫策，「不若封暉等為王，罷其政事，外不失尊寵功臣，內實奪之權。」上以為然，甲午，以侍中齊公敬暉為平陽王，桓，【章：十二行本「桓」上有「譙公」二字；乙十一行本同；孔本同；張校同。】彥範為扶陽王，中書令漢陽公張柬之為漢陽王，南陽公袁恕己為南陽王，特進、同中書門下三品博陵公崔玄暐為博 陵王，〔考異曰：統紀曰：「太后善自粉飾，雖子孫在側，不覺其衰老。及在上陽宮，不復櫛羂，形容羸悴。上入見，大驚。太后泣曰：『我自房陵迎汝來，固以天 下授汝矣，而五賊貪功，驚我至此。』上悲泣不自勝，伏地拜謝死罪。由是三思等得入其謀。」按中宗頑鄙不仁，太后雖毀容涕泣，未必能感動移其意。其所以疏忌 五王，自用韋後、三思之言耳。今不取。五王尊卑，先後不定。實錄，誅張易之時以張柬之為首，賜鐵券以崔玄暐為首，封王及謫為司馬、長流皆以敬暉為首，舊傳及開元復官詔並以桓彥範為首。按長安四年，六月，玄暐為鷥臺侍郎、平章事。十月，張柬之自秋官侍郎同平章事，十一月，守鳳閣侍郎。誅易之時，唯此二人為相。神龍元年，正月，袁恕己自司刑少卿為鳳閣侍郎、同平章事；庚戌，張柬之為夏官尚書，玄暐守內史，敬暉、桓彥範並為納言；三月，恕己守中書令；四月，柬之為中書令，敬暉為侍中。五主遷轉先後如此。疑實錄但以誅易之時柬之首謀，故以柬之為首。暉與彥範同為侍中，疑侍中在中書令上，故削諸武表及罷政事皆以暉為首。賜鐵券時，玄暐已加特進，暉等罷政方加特進，而玄暐如舊，疑特進雖散階而品秩最高，故以玄暐為首。彥範與暉同為侍中，而彥範被禍最酷，疑開元詔及史官特以為首， 未必以當時位次也。天后、中宗時，侍中疑在中書令上。〕罷知政事，賜金帛鞍馬，令朝朔望；〔朝，直遙翻。〕仍賜彥範姓韋氏，與皇后同籍。尋又以玄暐檢校益 州長史、知都督事，又改梁州刺史。〔益州，京師西南二千三百七十九里，至東都三千二百一十六里。梁州至京師一千二百二十三里，東都二千七十八里。〕三思令 百官復脩則天之政，〔復，扶又翻，下溫復同。〕不附武氏者斥之，為五王所逐者復之，大權盡歸三思矣。
五王之請削武氏諸王也，求人為表，眾莫肯為。中書舍人岑羲為之，語甚激切；中書舍人偃師畢構次當讀表，辭色明厲。三思既得志，羲改祕書少監，出構為潤州刺史。〔潤州，京師東南二千八百二十一里，至東都一千七百九十七里。〕
易州刺史趙履溫，桓彥範之妻兄也。彥範之誅二張，稱履溫預其謀，召為司農少卿，履溫以二婢遺彥範；〔遺，於季翻。〕及彥範罷政事，履溫復奪其婢。
上嘉宋璟忠直，屢遷黃門侍郎。武三思嘗以事屬璟，〔屬，之慾翻。〕璟正色拒之曰：「今太后既復子明闢，王當以侯就第，何得尚幹朝政！〔朝，直遙翻。〕獨不見產、祿之事乎！」
27以韋安石兼檢校中書令，魏元忠兼檢校侍中，又以李湛為右散騎常侍，趙承恩為光祿卿，楊元琰為衛尉卿。
先是，元琰知三思浸用事，請棄官為僧，上不許。敬暉聞之，笑曰：「使我早知，勸上許之，髡去胡頭，豈不妙哉！」〔先，悉薦翻。去羌呂翻。〕元琰多鬚類胡，故暉戲之。元琰曰：「功成名遂，不退將危。此乃由衷之請，〔衷，誠也；由衷，言出於誠心。〕非徒然也。」暉知其意，瞿然不悅。〔瞿，九遇翻。瞿然，驚視貌。〕及暉等得罪，元琰獨免。
28上官婕妤勸韋後襲則天故事，上表請天下士庶為出母服喪三年，〔上，時掌翻。為，於偽翻。所以感動帝心，令其念武后也。〕又請百姓年二十三為，五十九免役，〔唐制，二十一為丁，六十為老。〕改易制度以收時望。制皆許之。
29癸卯，制，降諸武，梁王三思為德靜王，定王攸暨為樂壽王，〔皆降封縣王也。德靜縣屬夏州；樂壽縣屬深州。〕河內王懿宗等十二人皆降為公，以厭人心。〔樂，音洛。厭，於協翻。〕
30甲辰，以康休璟為左僕射，同中書門下三品如故；〔璟，俱永翻。〕豆盧欽望為右僕射。
31六月，壬子，以左驍衛大將軍裴思說充靈武軍大總管，以備突厥。〔驍，堅堯翻。說，讀曰悅。厥，九勿翻。〕
先是，僕射為正宰相，〔先，悉薦翻。〕其後多兼中書門下之職，午前決朝政，〔朝，直遙翻。〕午後決省事。〔省事，尚書省事也。〕至是，欽望專為僕射，不敢預政事，故是有命。是後專拜僕射者，不復為宰相矣。〔復，扶又翻。〕
又以韋安石為中書令，魏元忠為侍中，楊再思檢校中書令。
33丁卯，祔孝敬皇帝於太廟，號義宗。〔故太子弘諡孝敬皇帝，帝兄也。〕
34戊辰，洛水溢，流二千餘家。
35秋，七月，辛巳，以太子賓客韋巨源同中書門下三品，西京留守如故。〔守，式又翻。〕
36特進漢陽王張柬之表請歸襄州養疾；乙未，以柬之為襄州刺史，不知州事，給全俸。〔唐制，特進正二品，郡王從一品；從品高給一品，月俸八千，食料一千八百，雜用一千二百。上州刺史從三品，月俸五千一百，雜用九百。〕
37河南、北十七州大水。八月，戊申，以水災求直言。右衛騎曹參軍西河宋務光上疏，〔唐諸衛府有倉、兵、騎冑四曹參軍，騎曹參軍掌外內雜畜簿帳牧養，凡府馬承直，以遠近分七番，月一易之，以敕出宮城者給馬。西河縣屬汾州。騎，奇寄翻。上，時掌翻。疏，所去翻。〕以為：「水陰類，臣妾之象，恐後庭有幹外朝之政者，〔朝，直遙翻。〕宜杜絕其萌。今霖雨不止，乃閉坊門以禳之，至使里巷謂坊門為宰相，言朝廷使之燮理陰陽也。〔宋白曰：唐制，久雨則閉坊市忠門以祈晴。〕又，太子本國，宜早擇賢能而立之。又，外戚太盛，如武三思等，宜解其機要，厚以祿賜。又，鄭普思、葉靜能以小技竊大位，亦朝政之蠹也。」疏奏，不省。〔技，渠綺翻。朝，直遙翻。省，悉景翻。〕
38壬戌，追立妃趙氏為恭皇后，〔趙妃死見二百二卷高宗上元二年。考異曰：舊本紀雲「甲子」，今從實錄。〕孝敬皇帝妃裴氏為哀皇后。
39九月，壬午，上祀昊天上帝、皇地祇於明堂，以高宗配。
40初，上在房陵，州司制約甚急；刺史河東張知謇、靈昌崔敬嗣〔河東，舊蒲阪也，帶河東郡；隋廢郡，改蒲阪為河東縣；唐因之，帶蒲州。隋分酸棗縣，置靈昌縣，因河津以為名；唐屬滑州。謇，九輦翻。〕獨待遇以禮，供給豐贍。〔贍，而豔翻。〕上德之，擢知謇自貝州刺史為左衛將軍，賜爵範陽公。敬嗣已卒，求得其子汪，嗜酒，不堪釐職，除五品散官。〔唐六典，隋煬帝置朝請大夫為正五品散官。隋文帝置朝散大夫為正四品散官，煬帝改從五品下。〕
41改葬上洛王韋玄貞，其儀皆如太原王故事。〔武士寫封太原王。〕
42癸巳，太子賓客、同中書門下三品韋巨源罷為禮部尚書，以其從父安石為中書令故也。〔從，才用翻。〕
43以左衛將軍上邽紀處訥兼檢校太府卿，處訥娶武三思之妻姊故也。〔處，昌呂翻。〕
44冬，十月，命唐休璟留守京師。〔守，式又翻。〕
45癸亥，上幸龍門；乙丑，獵於新安而還。〔還，從宣翻，又如字。〕
46辛未，以魏元忠為中書令，楊再思為侍中。
47十一月，戊寅，羣臣上皇帝尊號曰應天皇帝，皇后曰順天皇后。〔上，時掌翻。〕壬午，上與後謁謝太廟，赦天下；相王、太平公主加實封，皆滿萬戶。〔相，息亮翻。〕
48己丑，上御洛城南樓，〔洛陽皇城之西南曰洛城門，門內即洛城殿。〕觀潑寒胡戲。〔潑寒胡戲即乞寒胡戲，本出於胡中西域康國，十一月鼓舞乞寒，以水交潑為樂，武后末年始以季冬為之。〕清源尉呂元泰上疏，以為「謀時寒若，〔清源縣屬幷州，隋於古梗陽城置，以水為名。書洪範曰：謀時寒若。註雲：羣能謀則時寒順之。若，順也。上，時掌翻。疏，所去翻。〕何必裸身揮水，鼓舞衢路以索之！」〔裸，郎果翻。索，山客翻。〕疏奏，不納。
49壬寅，則天崩於上陽宮，年八十二。遺制：「去帝號，〔去，羌呂翻。〕稱則天大聖皇后。王、蕭二族及褚遂良、韓瑗、柳奭親屬皆赦之。」〔武后之立也，王皇后、蕭淑妃幽廢，不得良死，褚遂良、韓瑗以諫死，柳奭以王后親屬死，其親屬皆流竄。〕
上居諒陰，以魏元忠攝冢宰三日。元忠素負忠直之望，中外賴之；武三思憚之，矯太后遺制，慰諭元忠，賜實封百戶。元忠捧制感咽涕泗，見者曰：「事去矣！」〔知其不敢復論武氏事也。〕
十二月，丁卯，上始御同明殿見羣臣。〔見，賢遍翻。六典：東都皇宮南面三門，中曰應天，左曰興教，右曰光政。光政之北曰明福，明福之西曰崇賢門，其內曰集賢殿，集賢之東曰億歲殿，又東曰同明殿。〕
50太后將合葬乾陵，給事中嚴善思上疏，以為：「乾陵玄宮以石為門，鐵錮其縫，〔縫，扶用翻。〕今啟其門，必須鐫鑿。神明之道，體尚幽玄，動眾加功，恐多驚黷。況合葬非古，漢時諸陵，皇后多不合葬，魏、晉已降，始有合者。望於乾陵之傍更擇吉地為陵，若神道有知，幽塗自當通會；若其無知，合之何益！」不從。
二年（丙午、七○六）
1春，正月，戊戌，以吏部尚書李嶠同中書門下三品，中書侍郎於惟謙同平章事。
2閏月，丙午，制：「太平、長寧、安樂、宜城、新都、安定、金城公主並開府，置官屬。」〔自長寧以下皆皇女也。樂，音洛。〕
3武三思以敬暉、桓彥範、袁恕己尚在京師，忌之，乙卯，出為滑、洺、豫三州刺史。〔舊志，滑州去京師一千四百四十里，東都五百三十里。洺州，京師東北一千五百八十五里，至東都八百五十七里。豫州，去京師一千五百四十里，至東都六百七十里。考異曰：實錄、新紀、新舊列傳皆不見崔玄暐及暉等出為刺史年月，惟舊紀及統紀、康曆有此三人。蓋玄暐先已出矣，但不知何時。然暉等貶為司馬時，乃刺朗、亳、郢、均四州，蓋於後又經遷徙矣。康曆、統紀以為在王同皎誅後，今從之。〕
4賜閺鄉僧萬回號法雲公。〔萬回姓張氏。初，母祈於觀音像而妊回，回生而愚，八九歲乃能語，雖父母亦以豚犬玄之。其兄戍役於安西，音問隔絕，父母遣其問訊，一日，朝齎所備而往，夕返其家，父母異之。弘農去安西萬裏，以其萬裏而回，因號萬回。武后賜之錦袍金帶。〕
5甲戌，以突騎施酋長烏質勒為懷德羣王。〔騎，奇寄翻。酋長，上慈由翻，下知兩翻。〕
6二月，乙未，以刑部尚書韋巨源同中書門下三品，仍與皇后敘宗族。
7丙申，僧慧範等九人並加五品階，賜爵郡、縣公；道士史崇恩等加【章：十一行本「加上有「三人」二字；乙十一行本同。】五品階，除國子祭酒，同正；〔唐會要曰：永徽五年，蔣孝璋除尚藥奉御，員外特置，仍同正員。員外官自此始也。〕葉靜能加金紫光祿大夫。
8選左、右臺及內外五品以上官二十人為十道巡察使，〔使，疏吏翻。〕委之察吏撫人，薦賢直獄，二年一代，考其功罪而進退之。易州刺史魏人姜師度、禮部員外郎馬懷素、殿中侍御史臨漳源乾曜、監察御史靈昌盧懷慎、衛尉少卿滏陽李傑皆預焉。〔魏縣，漢屬魏郡，時屬魏州，晉愍帝諱鄴，改鄴為臨漳，時鄴城已淪覆矣。後趙復為鄴縣。東魏分鄴、內黃、斥丘、肥鄉，置臨漳縣，周、隋、唐屬相州。滏陽，漢武安縣地，後周置滏陽縣，屬相州。滏，音釜。〕
9三月，甲辰，中書令韋安石罷為戶部尚書；戶部尚書蘇緕為侍中、西京留守。〔守，手又翻。〕緕，頲之父也。〔頲，他鼎翻。〕唐休璟致仕。
10初，少府監丞弘農宋之問及弟兗州司倉之遜〔弘農縣帶虢，治弘農川。康制，倉曹司倉參軍事掌租調、公廨、庖廚、倉庫、市肆。〕皆坐附會張易之貶嶺南，逃歸東都，匿於友人光祿卿、駙馬都尉王同皎家。同皎疾武三思及韋後所為，每與所親言之，輒切齒。之遜於簾下聞之，密遣其子曇及甥校書郎李悛告三思，欲以自贖。三思使曇、悛及撫州司倉冉祖雍〔撫州，漢南昌南城縣地，吳孫亮分置臨川郡，隋平陳，置撫州。曇，徒含翻。悛，醜緣翻。〕上書告同皎與洛陽人張仲之、祖延慶、武當丞壽春周憬等〔壽春縣，漢屬淮南郡，晉避鄭太后諱，改曰壽陽，隋復曰壽春縣，帶壽州。憬，俱永翻。〕潛結壯士，謀殺三思，因勒兵詣闕，廢皇后。上命御史大夫李承嘉、監察御史姚紹之按其事，又命楊再思、李嶠、韋巨源參驗。仲之言三思罪狀，事連宮壼。〔壼，苦本翻。〕再思、巨源陽寐不聽；嶠與紹之命反接送獄。仲之還顧，言不已，紹之命檛之，折其臂。仲之大呼曰：〔檛，則瓜翻。，折，而設翻。呼，火故翻。〕「吾已負汝死，當訟汝於天！」庚戌，同皎等皆坐斬，〔考異曰：御史臺記曰：「同皎與張仲之等謀誅三思，為宋曇所發。御史大夫李承嘉、御史姚紹之按問，事連椒宮，內敕宰相問對。諸宰佯假寐無所聞，獨嶠與承嘉竊議，同皎、仲之等遇族。」又曰：「張仲之等謀誅武三思，宋之遜子曇知其謀，將發之，未果。會冉祖雍、李恮於路白之亥、恮以聞。」又曰：「張仲之、宋之遜、祖延慶謀於衣袖中發銅弩射三思，伺其便未果。之遜子曇密發之，敕李承嘉與紹之按於新開門內。初，紹之將直其事，未定，敕宰相對問。諸相畏三思，但僶俛佯不聞，仲之、延慶言諸相中有附會三思者，屢與承嘉耳言，復說誘紹之，事乃變，遂密置人力十餘，命引仲之對問，至則塞口反接，送繫所。紹之還謂仲之曰：『張三，事不諧矣！』仲之固言三思反狀，紹之命檛之而臂折，仲之大呼天者六七，謂『紹之反賊！我臂且折矣，已輸你，當訴爾於天曹！』乃自誣反而遇族。」朝野僉載曰：「初，之遜諂附張易之兄弟，出為兗州司倉，遂亡歸，王同皎匿之於小房。皎，慷慨之士也，忿逆韋與武三思亂國，與一二所親論之，每至切齒。之遜於簾下竊聽之，遺姪曇上書告之，以希逆韋之旨。武三思等果大怒，奏誅同皎之黨。」實錄：「同皎與周憬等潛謀誅三思，乃招集將士，期以則天靈駕發引因劫殺三思。李悛等知而告三思，三思因言同皎等謀反，竟坐斬。」唐曆、統紀亦與實錄略同，而云「仲之誤泄於友人宋之問，之問偽應之，祖雍、之遜亦預其謀，既而背之。李悛、之問甥也，命以告三思，因言同皎謀反。」舊傳雲：「之問左遷瀧州參軍，未幾逃還，匿於張仲之家。仲之與同皎等謀殺武三思，之問令兄子發其事以自贖。及同皎等獲罪，起之問為鴻臚主簿。」按三思等幸於中宗、韋後，權傾天下，同皎等若擅殺之，豈得晏然無事！苟無脅君之志，豈得輕為此謀！又云「袖中發銅弩」，此則殆同兒戲。蓋忿疾三思，或與仲之、憬等有欲殺之言，而之遜等以告三思，三思因教曇等誣告同皎，雲謀於靈駕發引日劫殺三思，因廢皇后謀反耳。今從僉載。〕籍沒其家。周憬亡入比干廟中，大言曰：「比干古之忠臣，知吾此心。三思與皇后淫亂，傾危國家，行當梟首都市，恨不及見耳！」遂自剄。〔梟，堅堯翻。剄，古頂翻。〕之問、之遜、曇、悛、祖雍並除京官，〔京官，謂在京職官也，亦謂之京司官。〕加朝散大夫。〔朝，直遙翻。散，悉亶翻。〕
11武三思與韋後日夜譖敬暉等不已，復左遷暉為朗州刺史，崔玄暐為均州刺史，桓彥範為亳州刺史，袁如己為郢州刺史；〔郢州，漢竟陵縣地，江左置竟陵郡，西魏置溫州，後周置郢州。復，扶又翻。〕與暉等同立功者皆【章：十二行本「皆」上有「薛思行等」四字；乙十一行本同；孔本同；張校同；退齋校同。】以為黨與坐貶。
12大置員外官，自京司及諸州凡二千餘人，宦官超遷七品以上員外官者又將千人。
魏元忠自端州還，為相，〔魏元忠先貶高要尉。高要縣帶端州。相，息亮翻。〕不復強諫，〔復，扶又翻。〕惟與時俯仰；中外失外。酸棗尉袁楚客〔酸棗縣，漢、晉屬陳留郡，後齊廢，隋開皇六年復置，屬鄭州，唐屬滑州。〕致書元忠，以為：「主上新服厥命，惟新厥德，〔引書鹹有一德之文。〕當進君子，退小人，以興大化，豈可安其榮寵，循默而已！今不早建太子，擇師傅而輔之，一失也。公主開府置僚屬，二失也。崇長緇衣，使遊走權門，借勢納賂，三失也。俳優小人，盜竊品秩，四失也。有司選進賢，皆以貨取勢求，五失也。寵進宦者，殆滿千人，為長亂之階，六失也。〔長，知兩翻。〕王公貴戚，賞賜無度，競為侈靡，七失也。廣置員外官，傷財害民，八失也。先朝宮女，得自便居外，出入無禁，交通請謁，九失也。〔九失，指言上官婕妤、賀婁尚宮之類。朝，直遙翻。〕左道之人，熒惑主聽，盜竊祿位，十失也。〔十失指言葉靜能、鄭普思之類。〕凡此十失，君侯不正，誰與正之哉！」元忠得書，愧謝而已。
13夏，四月，改贈後父韋玄貞為酆王，後四弟皆贈郡王。四弟，洵、浩、洞、泚也。
14己丑，左散騎常侍、同中書門下三品李懷遠致仕。
15處士韋【章：十二行本「韋」上有「京兆」二字；乙十一行本同；孔本同。】月將上書告武三思潛通宮掖，必為逆亂；〔處，昌呂翻。〕上大怒，命斬之。黃門侍郎宋璟奏請推按，〔璟，俱永翻。〕上益怒，不及整巾，屣履出側門，〔側門，非正出之門。程大昌曰：唐大明宮朝堂外左、右金吾仗之側，有曰側門者，以其在端門旁側也。以長安大明宮之側門推之，則洛陽宮之側門從可知也。屣，所徒翻。，履不躡跟也。〕謂璟曰：「朕謂已斬，乃猶未邪！」命趨斬之。〔趨，與趣同，尺玉翻。〕璟曰：「人言宮中私於三思，陛下不問而誅之，臣恐天下必有竊議。」固請按之，上不許，璟曰：「必欲斬月將，請先斬臣！不然，臣終不敢奉詔。」上怒少解。〔少，詩沼翻。〕左御史大夫蘇簔、〔簔，式亮翻。〕給事中徐堅、大理卿長安尹思貞皆以為方夏行戮，有違時令。上乃命與杖，流嶺南。過秋分一日，平曉，廣州都督周仁軌斬之。〔考異曰：朝野僉載曰：「周仁軌過秋分一日平曉斬之，有敕捨之而不及。」統紀，月將死附於此年末，唐紀在二月，舊傳、唐曆皆在五王死後。按此年七月殺敬暉等，若在後，徐堅表不得雲「「朱夏在辰」，思貞不得雲「發生之月也」。今約其事附於此月。〕
16御史大夫李承嘉附武三思，詆尹思貞於朝，〔朝，直遙翻〕。思貞曰：「公附會姦臣，將圖不軌，先除忠臣邪！」承嘉怒，劾奏思貞，出為青州刺史。〔舊志，青州，京師東北二千五百二十里，至東都一千五百七里。〕或謂思貞曰：「公平日訥於言，及廷折承嘉，何其敏邪﹖」〔折，之舌翻。〕思貞曰：「物不能鳴者，激之則鳴。承嘉恃威權相陵，僕義不受屈，亦不知言之從何而至也。」
17武三思惡宋璟，〔惡，烏路翻。〕出之檢校目州刺史。〔舊志：貝州，京師東北一千七百八十二里，至東都九百九十二里。〕
18五月，庚申，葬則天大聖皇后於乾陵。
19武三思使鄭愔告朗州刺史敬暉、亳州刺史韋彥範、〔桓彥範時賜姓韋，因而稱之。愔，於今翻。亳，旁各翻。〕襄州刺史張柬之、郢州刺史袁恕己、均州刺史崔玄暐與王同皎通謀，六月，戊寅，貶暉崖州司馬，彥範瀧州司馬，柬之新州司馬，恕己竇州司馬，玄暐白州司馬，〔瀧，所江翻。白州，漢合浦縣地，武德初置南州，仍分合浦置博白縣，六年改曰白州。考異曰：唐曆、統紀，皆於王同皎誅後即雲「三思令宣州司功鄭愔誣柬之等與王同皎謀反，又貶玄暐等四人為僻遠州刺史。」按愔若於時已告雲謀反，則豈應猶得刺史﹖又云告柬之等，而柬之豈得獨不貶！今從實錄。〕並員外置，仍長任，削其勳封；復彥範姓桓氏。
20初，韋玄貞流欽州而卒，〔流欽州見二百三卷武后光宅元年。卒，子恤翻。〕蠻酋甯承基兄弟逼取其女，〔酋，慈由翻。〕妻崔氏不與，承基等殺之，及其四男洵、浩、洞、泚，〔洵，音荀。泚，且禮翻。〕上命廣州都督周仁軌使將兵二萬討之。〔將，即亮翻。〕承基等亡入海，仁軌追斬之，以其首祭崔氏墓，殺掠其部眾殆盡。上喜，加仁軌鎮國大將軍，〔唐武散官無鎮國大將軍，蓋中宗創置以寵仁軌也。〕充五府大使，〔五府，廣、桂、邕、瓊五都督府也。使，疏吏翻。〕賜爵汝南郡公。韋後隔簾拜仁軌，以父事之。及韋後敗，仁軌以黨與誅。〔考異曰：朝野僉載曰：「韋氏遭則天廢廬陵之後，後父韋玄貞與妻女等並流嶺南，被首領甯氏大族逼奪其女，不伏，遂殺貞夫妻，七娘等並奪去。及孝和即位，皇后當途，廣州都督周仁軌將兵誅甯氏，走入南海，軌追之，殺掠並盡。韋後隔簾拜，以父事之，用為幷州長史。後阿韋作逆，軌以黨與誅。」今從實錄，參取諸書。〕
21秋，七月，戊申，立衛王重俊為太子。〔重，直龍翻。〕太子性明果，而官屬率貴遊子弟，所為多不法；左庶子姚珽屢諫，不聽，〔為太子不終張本，珽，待鼎翻。〕珽，暃之弟也。〔姚暃相武后。暃，殊玉翻。〕
22丙寅，以李嶠為中書令。
23上將還西京，辛未，左散騎常侍李懷遠同中書門下三品，充東都留守。〔散，悉亶翻。騎，奇寄翻。守，式又翻。〕
24武三思陰令人疏皇后穢行，牓於天津橋，〔行，下孟翻。〕請加廢黜。上大怒，命御史大夫李承嘉窮覈其事。承嘉奏言：「敬暉、桓彥範、張柬之、袁恕己、崔玄暐使人為之，雖雲廢后，實謀大逆，請族誅之。」三思又使安樂公主譖之於內，〔安樂公主下嫁三思子崇訓，故得使之譖五王。樂音洛。〕侍御史鄭愔言之於 外，上命法司結竟。〔結竟者，結其罪、竟其獄也。或曰：竟，盡也，盡其命也。愔，於今翻。〕大理丞三原李朝隱奏稱：「暉等未經推鞫，不可遽就誅夷。」 〔朝，直遙翻。〕大理丞裴談奏稱：「暉等宜據制書處斬籍沒，不應更加推鞫。」〔處，昌呂翻。〕上以暉等嘗賜鐵券，許以不死，乃長流暉於瓊州，〔考異曰：實 錄初雲「嘉州」，後雲「崔州」；新本紀作「嘉州」；舊傳作「崔州」。今從統紀、新傳。〕彥範於瀼州，柬之於瀧州，〔武德四年，平蕭銑，分隋永熙郡之瀧水縣置瀧州。瀧，所江翻。瀼州，隋將劉方始開此路。貞觀十二年，尋劉方故道，行達交趾，開拓夷獠，置瀼州。州在鬱林西南交趾之東，北有瀼水，以為州名。〕恕己於環州，〔貞觀十二年，李弘節開拓生蠻，置環州，取環王國為名，屬嶺南道。〕玄暐於古州，〔古州，亦李弘節開夷獠置。〕子弟年十六以上，皆流嶺外。擢承嘉為金紫光祿大夫，進爵襄武郡公，談為刑部尚書；出李朝隱為聞喜令。
三思又諷太子上表，請夷暐等三族；上不許。
中書舍人崔湜說三思曰：「暉等異日北歸，終為後患，不如遣使矯制殺之。」三思問誰可使者，湜薦大理正周利用。【嚴：「用」改「貞」；下同。】利用先為五王所惡，貶嘉州司馬，乃以利用攝右臺侍御史，奉使嶺外。比至，柬之、玄暐已死，遇彥範於貴州，〔說，輸芮翻。使，疏吏翻。惡，烏路翻。比，毗至翻。貴州，漢廣鬱縣地，古西甌駱越所居，後漢谷永為鬱林太守，降烏滸人十餘萬，開置七縣，即此處也。地在廣州西南、安南府之北，邕管所管郡縣是也。隋分鬱林置鬱平縣，屬南定州，武德曰南尹州，貞觀八年曰貴州。〕令左右縛之，曳於竹槎之上，〔槎，鉏加翻。〕肉盡至骨，然後杖殺。得暉，咼而殺之。恕己素服黃金，利用逼之使飲野葛汁，〔本草：鉤吻，一名野葛。陶弘景曰：言其入口鉤人喉吻。覈事而言，乃是兩物，未詳云何。嶺表錄異曰：野葛，毒草也，俗呼為胡蔓草，誤食之則用羊血解之。陳藏器曰：人食其葉，飲冷水即死，冷水發其毒也。彼人以野葛飼人，勿與冷水，至肥大，以冷水飲之，至死。懸屍於樹，汁滴地生菌子，收之，名菌藥，烈於野葛。〕盡數升不死，不勝毒憤，掊地，〔勝，音升。掊，薄侯翻。〕爪甲殆盡，仍捶殺之。〔捶，止橤翻。〕利用還，擢拜御史中丞。薛季昶累貶儋州司馬，飲藥死。儋，都甘翻。
三思既殺五王，權傾人主，常言：「我不知代間何者謂之善人，何者謂之惡人；但於我善者則為善人，於我惡者則為惡人耳。」
時兵部尚書宗楚客、將作大匠宗晉卿、大府卿紀處訥、鴻臚卿甘元柬皆為三思羽翼。〔臚，陵如翻。〕御史中丞周利用、侍御史冉祖雍、太僕丞李俊、光祿丞宋之遜、監察御史姚紹之皆為三思耳目，時人謂之五狗。
25九月，戊午，左散騎常侍、同中書門下三品李懷遠薨。
26初，李嶠為吏部侍郎，欲樹私恩，要求入相，奏大置員外官，廣引貴勢親識。既而為相，銓衡失序，府庫減耗，〔相，息亮翻。〕乃更表言濫官之弊，且請遜位；上慰諭不許。
冬，十月，己卯，車駕發東都，以前檢校井州長史張仁願檢校左屯衛大將軍兼洛州長史。戊戌，車駕至西京。十一月，乙巳，赦天下。
27丙辰，以蒲州刺史竇從一為雍州刺史。〔雍，於用翻。〕從一，德玄之子也，〔竇德玄見二百一卷高宗麟德元年。〕初名懷貞，避皇后父諱，更名從一，〔更，工衡翻。〕多諂附權貴。太平公主與僧寺爭碾磑，〔碾，急蹇翻。磑，五對翻。激水為之，不勞人功而自運。〕雍州司戶李元紘判歸僧寺。〔庸制：戶曹司戶參軍事掌戶籍計帳、道路過所、蠲符、雜傜、逋負、良賤芻笹、逆旅、婚姻、出訟、旌別孝悌。〕從一大懼，亟命元紘改判。元紘大署判後曰：「南山可移，此判無動！」從一不能奪。元紘，道廣之子也。〔李道廣見二百五卷武后萬歲通天元年。〕
28初，祕書監鄭普思納其女於後宮，監察御史靈昌崔日用劾奏之，上不聽。〔監，古銜翻。劾，戶概翻，又戶得翻。〕普思聚黨於雍、岐二州，謀作亂。事覺，西京留守蘇緕收繫，窮治之。普思妻第五氏以鬼道得幸於皇后，上敕緕勿治。及車駕還西京，緕廷爭之，〔守，式又翻。緕，古回翻。治，直之翻。爭，讀曰諍。〕上抑緕而佑普思；侍御史範獻忠進曰：「請斬蘇緕！」上曰：「何故﹖」對曰：「緕為留守大臣，不能先斬普思，然後奏聞，使之熒惑聖聽，其罪大矣。且普思反狀明白，而陛下曲為申理。臣聞王者不死，殆謂是乎！臣願先賜死，不能北面事普思。」魏元忠曰：「蘇緕長者，用刑不枉。普思法當死。」上不得已，戊午，流普思於儋州，〔儋，都甘翻。〕餘黨皆伏誅。
29十二月，己卯，突厥默啜寇鳴沙，〔靈州有鳴沙府。武德二年，以鳴沙縣置會州，貞觀六年，州廢，更置環州，以大河環曲為名。九年州廢，以縣還屬靈州，是年為默啜所寇，移治故豐安城。宋白曰：鳴沙本漢富平縣地，後周於此置會州，尋立鳴沙鎮，隋立環州，以大山環曲為名。此地人馬行沙有聲，異於餘沙，故曰鳴沙。〕靈武軍大總管沙吒忠義與戰，軍敗，死者六千餘人。〔託，初加翻。〕丁【嚴：「丁」改「辛」。】巳，突厥進寇原、會等州，〔武德二年以平涼郡會寧鎮置西會州，貞觀八年更名會州。〕掠隴右牧馬萬餘匹而去。免忠義官。
30安西大都護郭元振詣突騎施烏質勒牙帳議軍事，〔騎，奇寄翻。〕天大風雪，元振立於帳前，與烏質勒語。久之，雪深，元振不移足；烏質勒老，不勝寒，〔勝，音升。〕會罷而卒。〔卒，子恤翻。〕其子娑葛勒兵將攻元振，〔娑，素何翻。〕副使御史中丞解琬知之，〔使，疏吏翻。解，戶買翻，姓也。〕勸元振夜逃去，元振曰：「吾以誠心待人，何所疑懼！且深在寇庭，逃將安適！」安臥不動。明旦，入哭，甚哀，娑葛感其義，待元振如初。戊戌，以娑葛襲嗢鹿州都督、懷得王。〔高宗顯慶元年以突騎施索葛莫賀部置嗢鹿州都督府。嗢，烏沒翻。〕
31安樂公主恃寵驕恣，賣官鬻獄，勢傾朝野。〔朝，直遙翻。〕或自為制敕，掩其文，令上署之；上笑而從之，竟不視也。自請為皇太女，上雖不從，亦不譴責。〔考異曰：統紀雲：「安樂公主私請廢皇太子而立皇太女，帝以問魏元忠，元忠曰：『皇太子國之儲君，生人之本，今既無罪，豈得輒有動搖，欲以公主為皇太女！駙馬復若為名號，天下必甚怪愕，恐非公主自安之道。』公主知之，乃奏曰：『元忠，山東木強田舍漢，豈足與論國家權宜盛事、儀注好惡！阿母子尚自為天子，況兒是公主，作皇太女，有何不可！』」按中宗雖愚，豈不知立皇太女為不可，何必待元忠之言！今從舊傳〕。
景龍元年（丁未、七○七）是年九月方改元。〕
1春，正月，庚戌，制以突厥默啜寇邊，命內外官各進平突厥之策。右補闕盧篏上疏，〔篏，方矩翻。〕以為：「郤縠悅禮樂，敦詩書，為晉元帥；〔左傳：晉文公蒐於被廬，作三軍，謀元帥。趙衰曰：「郤縠可。臣亟聞其言矣，說禮樂而敦詩書。詩書，義之府也；禮樂，德之則也；德義，利之本也。君其試之。」乃使郤縠將中軍。帥，所類翻。〕杜預射不穿札，建平吳之勳。〔見八十一卷晉武帝太唐元年。〕是知中權制謀，不取一夫之勇。〔左傳曰：中權後勁。註曰：中軍制謀。〕如沙吒忠義，驍將之材，本不足以當大任。又，鳴沙之役，主將先逃，〔鳴沙之敗，亦指言沙吒忠義。驍，堅堯翻。將，即亮翻。〕宜正邦憲；賞罰既明，敵無不服。又，邊州刺史，宜精擇其人，使之蒐卒乘，積資糧，〔乘，繩證翻。〕來則禦之，去則備之。去歲四方旱災，未易興師。〔易，以豉翻。〕當理內以及外，綏近以來遠，俟倉廩實，士卒練，然後大舉以討之。」上善之。
2二月，丙戌，上遣武攸暨、武三思詣乾陵祈雨。既而雨降，上喜，制復武氏崇恩廟及昊陵、順陵，〔帝既復闢，改武氏崇尊廟為崇恩廟；太后崩，廢崇恩廟。昊陵、順陵，見二百四卷天授二年。考異曰：舊本紀，「正月己巳，遣武攸暨、武三思往乾陵祈雨於則天皇后。」新本紀，「甲午，褒德榮先陵置令丞。」按長曆，正月庚子朔，無己巳；二月庚午朔，無甲午。今從實錄。〕因名酆王廟曰褒德，陵曰榮先；〔去年追封后父韋玄貞為酆王。〕又詔崇恩廟齋郎取五品子充。太常博士楊孚曰：「太廟皆取七品已下子為齋郎，今崇恩廟取五品子，未知太廟當如何﹖」上命太廟亦準崇恩廟。孚曰：「以臣準君，猶為僭逆，況以君準臣乎！」上乃止。
3庚寅，敕改諸州中興寺、觀為龍興，〔唐會要，神龍元年，敕天下諸州各置大唐中興寺、觀。觀，古玩翻。〕自今奏事不得言中興。〔示襲武氏後，不改其政也。〕右補闕權若訥上疏，以為「天、地、日、月等字〔改制字見二百四卷武后天授元年。〕皆則天能事，賊臣敬暉等輕紊前規；今削之無益於淳化，存之有光於孝理。又，神龍元年制書，一事以上，並依貞觀故事，豈可近捨母儀，遠尊祖德！」疏奏，手製褒美。〔史言中宗無是非之心。〕
4三月，庚子，吐蕃遣其大臣悉薰熱入貢。〔吐，從暾入聲。〕
5夏，四月，辛巳，以上所養雍王守禮女金城公主妻吐蕃贊普。〔雍，於用翻。妻，七細翻。〕
6五月，戊戌，以左屯衛大將軍張仁願為朔方道大總管，以備突厥。
7上以歲旱穀貴，召太府卿紀處訥謀之。明日，武三思使知太史事迦葉志忠奏：「是夜，攝提入太微宮，〔姓譜：迦葉，天竺姓。迦，居伽翻。晉天文志，攝提六星直斗杓之南，主建時節，伺禨祥。三思特使志忠傅會以獻諛耳。〕至帝座，〔太微宮中有太帝之座。〕主大臣宴見納忠於天子。」上以為然。〔史言帝愚闇，為下所罔。見，賢遍翻。〕敕稱處訥忠誠，徹於玄象，賜衣一襲，帛六十段。
8六月，丁卯朔，日有食之。
9姚巂道討擊使、監察御史晉昌唐九徵擊姚州叛蠻，破之，〔晉昌，漢敦煌郡冥安縣地，河西張氏置晉昌郡，隋置瓜州，改冥安為常樂縣，武德四年復改常樂為晉昌縣。，巂，音髓。使，疏吏翻。監，古衡翻。〕斬獲三千餘人。
10皇后以太子重俊非其所生，惡之；〔重俊，後宮所生，史失其姓氏。惡，烏路翻。〕特進德靜王武三思尤忌太子。上官婕妤以三思故，每下制敕，推尊武氏。安樂公主與駙馬左衛將軍武崇訓常陵侮太子，或呼為奴。〔婕妤，音接予。樂，音洛。〕崇訓又教公主言於上，請廢太子，立己為皇太女。太子積不能平。
秋，七月，辛丑，太子與左羽林大將軍李多祚、將軍李思沖、李承況、獨孤禕、【章：十二行本「禕」下有「之」 字；乙十一行本同；孔本同。】沙吒忠義等，〔禕，籲韋翻。吒，初加翻。〕矢矯制發羽林千騎兵三百餘人，〔騎，奇寄翻。〕殺三思、崇訓於其第，並親黨十餘 人。又使左金吾大將軍成王千里及其子天水王禧分兵守宮城諸門，太子與多祚引兵自肅章門斬關而入，叩閤索上官婕妤。〔索，山客翻；下同。考異曰：「舊紀作 「庚子」，今從實錄。實錄雲：「斬關而入，索韋氏所在」。舊重俊傳亦云：「求韋庶人及安樂公主所在。」今從舊后妃傳〕。婕妤大言曰：「觀其意欲先索婉兒， 〔婉兒，上官婕妤名也。〕次索皇后，次及大家。」上乃與韋後、安樂公主、上官婕妤登玄武門樓以避兵鋒，使右羽林大將軍劉景仁帥飛騎百餘人屯於樓下以自衛。 楊再思、蘇緕、李嶠與兵部尚書宗楚客、左衛將軍紀處訥擁兵二千餘人屯太極殿前，閉門自守。多祚先至玄武樓下，欲升樓，宿衛拒之。多祚與太子狐疑，按兵不戰，冀上問之。宮闈令石城楊思勗在上側，〔唐制：宮闈局令從七品下，屬內侍省，掌侍奉宮闈，出入管籥。石城縣屬羅州，漢合浦縣地。劉昫曰：宋將檀道濟於綾羅江口築石城，後因置羅州，唐置石城縣。歐陽修曰：以石城水為名。〕請擊之。多祚伲羽林中郎將野呼利為前鋒總管，〔將，即亮翻；下同。〕思勗挺刃斬之，〔挺，拔也。〕多祚軍奪氣。上據檻俯謂多祚所將千騎曰：「汝輩皆朕宿衛之士，何為從多祚反！苟能斬反者，勿患不富貴。」於是千騎斬多祚、承況、禕之、忠義，餘眾皆潰。成王千里、天水王禧攻右延明門，〔閣本太極宮圖，太極殿之左曰左延明門，右曰右延明門。〕將殺宗楚客、紀處訥，不克而死。太子以百騎走終南山、至鄠西，能屬者纔數人，〔走，音奏。鄠，音戶。屬，之慾翻。〕憩於林下，為左右所殺。上以其首獻太廟及祭三思、崇訓之柩，然後梟之朝堂。〔柩，音舊。梟，堅堯翻。朝，直遙翻。〕更成王千里姓曰蝮氏，同黨皆伏誅。〔更，工衡翻。蝮，芳福翻。〕
東宮僚屬無敢近太子屍者，〔近，其靳翻。〕唯永和縣丞甯嘉勗解衣裹太子首號哭，貶興平丞。〔永和，漢狐讘縣地，後周置臨河縣及臨河郡，隋廢郡，改縣曰永和，唐屬隰州。讘，之涉翻。「興平」，新書作「平興」。平興，漢高要縣地，宋置平興縣，帶宋熙郡，隋廢郡，以平興縣屬端州。岐州有興平，畿內也；永和，外縣。嘉勗若自外縣丞得畿縣丞，則非貶矣；此必貶嶺外之興平也。當從新書。號，戶高翻。〕
太子兵所經諸門守者皆坐流；韋氏之黨奏請悉誅之，上更命法司推斷。大理卿宋城鄭惟忠曰：「大獄始決，人心未安，若復有改推，則反仄者眾矣。」上乃止。〔守，手又翻。更，工衡翻。斷，丁亂翻。復，扶又翻。〕
以楊思勗為銀青光祿大夫，行內常侍。〔唐內常侍，正五品下，漢世之中常侍也。六典：內侍省內侍四人，內常侍六人。內侍之職，掌在內侍奉，出入宮掖，宣傳詔令，總掖庭宮闈奚官、內僕、內府、五局之官屬；內常侍為之貳。〕癸卯，赦天下。
贈武三思太尉、梁宣王，武崇訓開府儀同三司、魯忠王。安樂公主請用永泰公主故事，以崇訓墓為陵，給事中盧粲駮之，以為「永泰事出特恩，〔永泰主死見上卷元年。帝復闢，以主禮改葬，特恩號墓為陸，亦非禮也。駮，北角翻。〕今魯王主伲，不可為比。」上手敕曰：「安樂與永泰無異，同穴之義，今古不殊。」粲又奏：「陛下以膝下之愛施及其夫，〔施，以鼓翻。〕豈可使上下無辨，君臣一貫哉！」上乃從之。公主怒，出粲為陳州刺史。〔舊志，陳州，京師一千五百二十里，東都七百一十七里。〕
襄邑尉襄陽席豫〔襄邑縣，漢、晉屬陳留郡，後魏屬陽夏郡，後齊廢，隋開皇十六年復置，屬宋州。襄陽縣帶襄州。〕聞安樂公主求為太女，歎曰：「梅福譏切王氏，〔梅福事見三十一卷漢成帝永始二年。〕獨何人哉！」乃上書請立太子，言甚深切。太平公主欲表為諫官，豫恥之，逃去。
11八月，戊寅，皇后及王公已下表上尊號曰應天神龍皇帝，改玄武門為神武門，樓為制勝樓。宗楚客又帥百官表請加皇后尊號曰順天翊聖皇后。〔帥，讀曰率。〕上並許之。
12初，右臺大夫蘇簔治太子重俊之黨，囚有引相王者，簔密為之申理，〔簔，許亮翻。治，直之翻。重，直龍翻。相，息亮翻。為，於偽翻。〕上乃不問。自是安樂公主及兵部尚書宗楚客日夜謀譖相王，〔樂，音洛。尚，辰羊翻。〕使侍御史冉祖雍誣奏相王及太平公主，雲「與重俊通謀，請收付制獄。」上召吏部侍郎兼御史中丞蕭至忠，使鞫之，至忠泣曰：「陛下富有四海，不能容一弟一妹，而使人羅織害之乎！相王昔為皇嗣，固請於則天，以天下讓陛下，〔事見二百六卷武后聖曆元年。嗣，祥吏翻。〕累日不食，此海內所知。柰何以祖雍一言而疑之！」上素友愛，遂寢其事。
右補闕浚儀吳兢聞祖雍之謀，〔浚儀，古大梁也，自漢以來，屬陳留郡。竹書紀年：梁惠王為大溝，以行圃田之水，縣北有浚水，像而儀之，故曰浚儀。〕上疏，以為：「自文明以來，國之祚胤，不絕如啩，〔上，時掌翻。疏，所去翻。線，私箭翻。〕階下龍興，恩及九族，求之瘴海，升之闕庭。〔事見上神龍元年。〕況相王同氣至親，六合無貳，而賊臣日夜連謀，乃欲陷之極法；禍亂之根，將由此始。夫任以權則雖疏必重，奪其勢則雖親必輕。〔夫，音扶。〕自古委信異姓，猜忌骨肉，以覆國亡家者，幾何人矣。況國家枝葉無幾，陛下登極未久，而一子以弄兵受誅，一子以愆違遠竄，〔受誅，謂重俊；遠竄，謂重福。〕惟餘一弟朝夕左右，尺布斗粟之譏，不可不慎，〔尺布、鬥粟，見十四卷漢文帝七年。〕青蠅之詩，良可畏也。」〔青蠅之詩，周人刺幽王信讒也。考異曰：實錄載此事於今年八月，而兢疏雲：「陛下登極，於今四稔。」則是明年所上也。蓋至忠所對在今年，而實錄因載兢疏耳。〕
相王寬厚恭謹，安恬好讓，故經武、韋之世，竟免於難。〔好，呼到翻。，難乃旦翻。〕
13初，右僕射、中書令魏元忠以武三思擅權，意常憤鬱。及太子重俊起兵，遇元忠子太僕少卿升於永安門，〔唐六典：太極宮城南面三門，中曰承天，東曰長樂，西曰永安。〕脅以自隨；太子死，並【章：十二行本「並」作「升」；乙十一行本同；孔本同；退齋校同；熊校同。】為亂兵所殺。元忠揚言曰：「元惡已死，雖鼎鑊何傷！但惜太子隕沒耳。」上以其有功，且為高宗、武后所重，故釋不問。兵部尚書宗楚客、太府卿紀處訥等共證元忠，雲「太子通謀，請夷其三族。」制不許。元忠懼，表請解官爵，以散秩還第。〔散，悉亶翻。〕丙戌，上手敕聽解僕射，以特進、齊公致仕，〔考異曰：實錄，元忠致仕在九月。今從舊本紀。〕仍朝朔望。〔朝，直遙翻。〕
14九月，丁卯，以吏部侍郎蕭至忠為黃門侍郎，兵部尚書宗楚客為左衛將軍，兼太府卿紀處訥為太府卿，並同中書門下三品；中書侍郎、同中書門下三品於惟謙罷為國子祭酒。
15庚子，赦天下，改元。〔改元景龍。〕
16宗楚客等引右衛郎將姚廷筠為御史中丞，使劾奏魏元忠，〔劾，戶概翻，又戶得翻。〕以為：「侯君集社稷元勳，及其謀反，太宗就羣臣乞其命而不得，竟流涕斬之。〔見一百九十七卷太宗貞觀十七年。〕其後房遺愛、薛萬徹、齊王祐等為逆， 雖復懿親，皆從國法。〔齊王祐見一百九十六卷貞觀十七年。房、薛見一百九十九卷高宗永徽四年。復，扶又翻；下一復同。〕元忠功不逮君集，身又非國戚，與李 多祚等謀反，男入逆徒，是宜赤族污宮。但有朋黨飾辭營救，以惑聖聽，陛下仁恩，欲掩其過。臣所以犯龍鱗，忤聖意者，〔忤，五故翻。〕正以事關宗社耳！」上 頗然之。元忠坐繫大理，貶渠州司馬。〔渠州，漢宕渠縣地，後魏置流江縣及流江郡，梁置渠州，後周又為北宕渠郡，隋復置渠州。舊志：渠州，京師西南二千二百七十里，至東都三千一百九十里。〕
宗楚客令給事中冉祖雍奏言：「元忠既犯大逆，不應出佐渠州。」楊再思、李嶠亦贊之。上謂再思等曰：「元忠驅使日久，朕特矜容，制命已行，豈容數改！〔數，所角翻。〕輕重之權，應自朕出。卿等頻奏，殊非朕意！」再思等惶懼拜謝。
監察御史袁守一復表彈元忠曰：「重俊乃陛下之子，猶加昭憲；元忠非勳非戚，焉得獨漏嚴刑！」甲辰，又貶元忠務川尉。〔務川，漢西陽縣地。隋開皇末，招慰蟄獠，置務川縣，屬巴東郡；唐置思州。監，古銜翻；下同。彈，徒丹翻。重，直龍翻。焉，於虔翻。〕
頃之，楚客又令袁守一奏言：令，力丁翻。「則天昔在三陽宮不豫，狄仁傑奏請陛下監國，元忠密奏以為不可，此則元忠懷逆日久，請加嚴誅！」上謂楊再思等曰：「以朕思之，人臣事主，必在一心，豈有主上小疾，遽請太子知事！此乃仁傑欲樹私恩，未見元忠有失。守一欲借前事以陷元忠，其可乎！」楚客乃止。
元忠行至涪陵而卒。〔涪，音浮。卒，子恤翻。〕
17銀青光祿大夫、上庸公、聖善，中天，西明三寺主慧範於東都作聖善寺，〔聖善寺蓋為武后資福，取「母氏聖善」之意。唐會要：聖善寺在長安城中章善坊，神龍二年，中宗為武后追福。西明寺在延康坊，本隋越國公楊素宅，貞觀初賜濮長〔王〕泰，泰死乃立為寺。〕長樂坡作大像，〔長樂坡在長安城東，亦謂之滻坡。樂，音洛。〕府庫為之虛耗。〔為，於偽翻。〕上及韋後皆重之，勢傾內外，無敢指目者。戊申，侍御史魏傳弓發其姦贓四十餘萬，請寘極法。上欲宥之，傳弓曰：「刑賞國之大事，陛下賞已妄加，豈宜刑所不及！」上乃削黜慧範，放於家。
宦官左監門大將軍薛簡等有寵於安樂公主，〔監，古銜翻。樂，音洛。〕縱暴不法，傳弓奏請誅之，御史大夫竇從一懼，固止之。時宦官用事，從一為雍州刺史及御史大夫，〔雍，於用翻。〕誤見訟者無須，必曲加承接。〔意以為宦官而然。須，與鬚同。〕
18以楊再思為中書令，韋巨源、紀處訥並為侍中。〔考異曰：新表，「九月辛亥，蘇緕罷為行吏部尚書。」按二年緕請察正員官殿負者，擇員外官代之；三年面折祝欽明請皇后亞獻，於時更為侍中。表雲今年罷，誤也。〕
19任戌，改左、右羽林千騎為萬騎。〔騎，奇寄翻。〕
20冬，十月，丁丑，命左屯衛將軍張仁願充朔方道大總管，以擊突厥；〔「左屯衛」之下逸「大」字。〕比至，虜已退，〔比，必利翻。〕追擊，大破之。
21習藝館內教蘇安恆，〔習藝館，本名內文學館，選官人有文學者一人為學士，教習宮人。武后改為習藝館，又改為翰林內教坊，以地在禁中故也。新書曰：掌教習宮人書算眾藝。恆，戶登翻。〕矜高好奇，〔好，呼到翻。〕太子重俊之誅武三思也，安恆自言「此我之謀」。太子敗，或告之；戊寅，伏誅。
22十二月，乙丑朔，日有食之。
23是歲，上遣使者分道詣江、淮贖生。〔帝以江、淮之人採捕魚狍為傷生，分道遣使人以錢物贖之。使，疏吏翻。〕中書舍人房子李乂〔房子縣，漢屬常山郡，晉、後魏屬趙郡，隋、唐屬趙州。〕上疏諫曰：「江南鄉人〔鄉人，猶言鄉民，避太宗諱，改「民」曰「人」。上，時掌翻。疏，所去翻。〕採捕為業，魚狍之利，黎元所資。雖雲雨之私有霑於末利；【章：十二行本「利」作「類」；乙十一行本同；孔本同。】而生成之惠未洽於平人。何則﹖江湖之饒，生育無限；府庫之用，支供易殫。〔易，以鼓翻。〕費之若少，則所濟何成！〔少，詩沼翻。〕用之儻多，則常支有闕。在其拯物，豈若優人！且鬻生之徒，惟利是視，錢刀日至，〔古有金刀錢布，故曰錢刀。〕網礶年滋，施之一朝，營之百倍。〔施，式鼓翻。〕未若迴救贖之錢物，減貧無之傜賦，活國愛人，其福勝彼。」
