△卷第一百九
晉紀三十一〔強圉作噩（丁酉），一年。〕
安皇帝甲〔諱德宗，字德宗，孝武帝長子也。諡法：好和不爭曰安；又曰：生而少斷曰安。帝即位後，桓玄篡奪，劉裕反正，南征北召〔伐〕事多，而中原亦多事。通鑑所書凡十卷，故以十干書卷數。〕
隆安元年（丁酉、三九七）
①春，正月，己亥朔，帝加元服，改元。以左僕射王珣為尚書令；領軍將軍王國寶為左僕射，領選；〔領選者，領吏部選。選，須戀翻。〕仍加後將軍、丹楊尹。會稽王道子悉以東宮兵配國寶，使領之。〔會，工外翻。〕
②燕範陽王德求救於秦，秦兵不出，鄴中恟懼。〔恟，許洪翻。〕賀賴盧自以魏王珪之舅，不受東平公儀節度，由是與儀有隙。儀司馬丁建陰與德通，從而構間之，〔間，古莧翻。〕射書入城中言其狀。〔射，而亦翻。〕甲辰，風霾，晝晦，〔霾，謨皆翻；風雨土曰霾。〕賴盧營有火，建言於儀曰：「賴盧燒營為變矣。」儀以為然，引兵退；賴盧聞之，亦退；建帥其眾詣德降，〔帥，讀曰率。降，戶江翻。〕且言儀師老可擊。德遣桂陽王鎮、南安王青帥騎七千追擊魏軍，大破之。〔師克在和，將帥不和，敗之本也。〕
燕主寶使左衛將軍慕輿騰攻博陵，殺魏所置守宰王建等。
王建等攻信都，六十餘日不下，士卒多死。庚申，魏王珪自攻信都。壬戌夜，燕宜都王鳳踰城奔中山。〔鳳知珪至，膽破而走。〕癸亥，信都降魏。
涼王光以西秦王乾歸數反覆，〔謂乾歸既稱藩於光而悔之也。數，所角翻。〕舉兵伐之。乾歸羣下請東奔成紀以避之，〔成紀縣，自漢以來屬天水郡，治小坑川；唐併顯親縣入成紀縣，移成紀縣治顯親川。〕乾歸曰：「軍之勝敗，在於巧拙，不在眾寡。光兵雖眾而無法，其弟延勇而無謀，不足憚也。且其精兵盡在延所，延敗，光自走矣。」光軍於長最，遣太原公纂等帥步騎三萬攻金城；乾歸帥眾二萬救之，未至，纂等拔金城。光又遣其將梁恭等以甲卒萬餘出陽武下峽，〔陽武下峽在高平西，河水所經也。將，即亮翻。〕與秦州刺史沒弈幹攻其東，天水公延以枹罕之眾攻臨洮、武始、河關，皆克之。〔臨洮縣，漢屬隴西郡，惠帝分屬狄道郡。武始郡，故狄道縣地。河關縣，前漢屬金城郡，後漢屬隴西郡，晉屬狄道郡。枹，音膚。洮，土刀翻。〕乾歸使人紿延雲：〔紿，待亥翻。〕「乾歸眾潰，奔成紀。」延欲引輕騎追之，司馬耿稚諫曰：「乾歸勇略過人，安肯望風自潰！前破王廣、楊定，皆羸師以誘之。〔破楊定，見上卷孝武太元十九年。太元十一年，王廣為鮮卑匹蘭所執，送於後秦；此時乾歸未統國事也。乾歸破廣當在乞伏國仁之時。稚，直利翻。羸，倫為翻。〕今告者視高色動，殆必有姦，宜整陳而前，使步騎相屬，〔陳，讀曰陣。屬，之慾翻。〕俟諸軍畢集，然後擊之，無不克矣。」延不從，進，與乾歸遇，延戰死。稚與將軍姜顯收散卒，還屯枹罕。光亦引兵還姑臧。
④禿髮烏孤自稱大都督、大將軍、大單於、西平王，〔單，音蟬。〕大赦，改元太初。治兵廣武，攻涼金城，克之。涼王光遣將軍竇苟伐之，戰於街亭，涼兵大敗。
⑤燕主寶聞魏王珪攻信都；出屯深澤，〔深澤縣，前漢屬涿郡，後漢屬安平國，晉屬博陵郡。宋白曰：深澤縣以界內澤深廣為名。〕遣趙王麟攻楊城，〔郡國志：中山蒲陰縣有楊城。〕殺守兵三百。寶悉出珍寶及宮人募郡國羣盜以擊魏。
二月，己巳朔，珪還屯楊城。沒根兄子醜提為幷州監軍，聞其叔父降燕，懼誅，帥所部兵還國【張：「國」作「縣」。】作亂。〔監，工銜翻。降，戶江翻。帥，讀曰率；下同。〕珪欲北還，遣其國相涉延求和於燕，且請以其弟為質。〔相，息亮翻。質，音致。〕寶聞魏有內難，不許，〔兵法曰：知彼知己，百戰不殆。慕容寶徒欲乘拓跋珪之有內釁而困之，而不知己之才略不足辦也。難，乃旦翻。〕使賾從僕射蘭真責珪負恩，〔賾，而隴翻。從，才用翻。〕悉發其眾步卒十二萬、騎三萬七千屯於曲陽之柏肆，〔此趙國之下曲陽縣也。有柏肆塢，隋開皇十六年置柏肆縣，後廢入常山槀城縣。魏書帝紀作「鉅鹿之柏肆塢」。按地形志：鉅鹿郡治曲陽。〕營於滹沱水北以邀之。〔滹，音呼。沱，徒河翻。〕丁丑，魏軍至，營於水南。寶潛師夜濟，募勇敢萬餘人襲魏營，寶陳於營北以為之援。〔陳，讀曰陣；下同。〕募兵因風縱火，急擊魏軍，魏軍大亂，珪驚起，棄營跣走；燕將軍乞特真帥百餘人至其帳下，得珪衣跋。〔跋，許戈翻。〕既而募兵無故自驚，互相斫射，〔射，而亦翻。〕珪於營外望見之，乃擊鼓收眾，左右及中軍將士稍稍來集，多布火炬於營外，縱騎衝之。募兵大敗，〔敵出其不意，故走；見敵之不整，乃還戰；善用兵者固觀變而動也。〕還赴寶陳，寶引兵復渡水北。戊寅，魏整眾而至，與燕相持，燕軍奪氣。寶引還中山，魏兵隨而擊之，燕兵屢敗。寶懼，棄大軍，帥騎二萬奔還，時大風雪，凍死者相枕。〔枕，職任翻。〕寶恐為魏軍所及，命士卒皆棄袍仗、兵器數十萬，寸刃不返，燕之朝臣將卒降魏及為魏所係虜者甚眾。〔朝，直遙翻。將，即亮翻。降，戶江翻。〕
先是，張袞嘗為魏王珪言燕祕書監崔逞之材，〔據張袞傳，袞未嘗與逞相識也，聞其才而稱之。先，悉薦翻。〕珪得之，甚喜，以逞為尚書，使錄三十六曹，〔漢光武分尚書為六曹，置郎三十四人，並左、右丞為三十六人。至魏，尚書郎有殿中、吏部、駕部、金部、虞曹、比部、南主客、祠部、度支、庫部、農部、水部、儀曹、三公、倉部、民曹、二千石、中兵、外兵、都兵、別兵、考功、定課，凡二十三郎。明帝青龍二年，置都官、騎兵，合二十五郎。晉武帝罷農部、定課，置直事、殿中、祠部、儀曹、吏部、三公、比部、金部、倉部、度支、都官、二千石、左民、右民、虞曹、屯田、起部、水部、左、右主客、駕部、車部、庫部、左、右中兵、左、右外兵、別兵、都兵、騎兵、左、右士、北主客、南主客、凡三十四曹。後又置運曹，凡三十五曹；置郎二十三人，更相統攝。今魏又增為三十六曹。〕任以政事。
魏軍士有自柏肆亡歸者，言大軍敗散，不知王處。道過晉陽，晉陽守將封真因起兵攻幷州刺史曲陽侯素延，素延擊斬之。
南安公順守雲中，聞之，欲自攝國事。幢將代人莫題曰：「此大事，不可輕爾，宜審待後問，不然，為禍不細。」順乃止。順，什翼鞬【章：「鞬」，十二行本作「犍」；乙十一行本同；孔本同。】之孫也。〔幢，直江翻。將，即亮翻。鞬，居言翻。〕賀蘭部帥附力眷、紇鄰部帥匿物尼、紇奚部帥叱奴根皆舉兵反，〔紇，戶骨翻。帥，所類翻。〕順討之，不克。珪遣安遠將軍嶽帥萬騎還討三部，皆平之，國人乃安。
珪欲撫慰新附，深悔參合之誅，〔事見上卷孝武太元二十年，珪以燕人懲參合之禍，苦戰不下，故深悔之。〕素延坐討反者殺戮過多，免官；以奚牧為幷州刺史。牧與東秦主興書稱「頓首」，與之均禮。〔時乞伏氏建國隴西，號秦，故史書姚秦為東秦以別之。〕興怒，以告珪，珪為之殺牧。〔為，於偽翻。〕
己卯夜，燕尚書郎慕輿皓謀弒燕主寶，立趙王麟；不克，斬關出奔魏，麟由是不自安。〔為麟奔西山張本。〕
⑥三月，燕以儀同三司武鄉張崇為司空。〔石勒分上黨置武鄉郡及武鄉縣，唐遼州榆社縣即其地。〕
⑦初，燕清河王會聞魏軍東下，表求赴難，〔難，乃旦翻。〕燕主寶許之。會初無去意，〔初無去龍城之意也。〕使徵南將軍庫専官偉、建威將軍餘崇將兵五千為前鋒。崇，嵩之子也。〔餘嵩見上卷孝武帝太元二十一年。専，奴沃翻。〕偉等頓盧龍百日，〔遼東新昌縣有盧龍山，唐為平州盧龍縣，慕容令所謂守肥如之險，即其地也。此遼東新昌，後人置於漢遼西郡界，非漢舊郡縣地也。近，其靳翻。〕無食，噉馬牛且盡；會不發。寶怒，累詔切責；會不得已，以治行簡練為名，復留月餘。〔治，直之翻。復，扶又翻。〕時道路不通，偉欲使輕軍前行通道，偵魏強弱，且張聲勢；〔偵，醜鄭翻。〕諸將皆畏避不欲行。餘崇奮曰：「今巨寇滔天，京都危逼，〔京都，謂中山。〕匹夫猶思致命以救君父，諸君荷國寵任，而更惜生乎！〔荷，下可翻。〕若社稷傾覆，臣節不立，死有餘辱；諸君安居於此，崇請當之。」偉喜，簡給步騎五百人。崇進至漁陽，遇魏千餘騎。崇謂其眾曰：「彼眾我寡，不擊則不得免。」乃鼓譟直進，崇手殺十餘人。魏騎潰去，崇亦引還，斬首獲生，具言敵中闊狹，眾心稍振。會乃上道徐進，〔上，時掌翻。〕是月，始達薊城。〔薊，音計。〕
魏圍中山既久，城中將士皆思出戰。徵北大將軍隆言於寶曰：「涉珪雖屢獲小利，然頓兵經年，〔涉歲為經年。去年十一月，魏攻中山。〕兇勢沮屈，〔沮，在呂翻。〕士馬死傷太半，人心思歸，諸部離解，〔謂賀蘭、紇鄰、紇奚三部。〕正是可破之時也。加之舉城思奮，若因我之銳，乘彼之衰，往無不克。如其持重不決，將卒氣喪，〔將，即亮翻。喪，息浪翻。〕日益困逼，事久變生，後雖欲用之，不可得也！」寶然之。而衛大將軍麟每沮其議，〔麟有異志，故沮隆議。〕隆成列而罷者，前後數四。
寶使人請於魏王珪，欲還其弟觚，〔觚留燕事見一百七卷孝武太元十六年。〕割常山以西皆與魏以求和；〔常山以西，幷州之地也。〕珪許之；既而寶悔之。己酉，珪如盧奴，〔魏書地形志：中山郡治盧奴。酈道元曰：盧奴城內西北隅，有水，淵而不流，南北一百步，東西百餘步；水色正黑曰盧，不流曰奴，故城以此得名。〕辛亥，復圍中山。〔杜佑曰：後燕都中山，今博陵郡唐昌縣、唐昌本漢苦陘縣，章帝改漢昌，曹魏改魏昌，隋改隋昌，唐武德中改唐昌。復，扶又翻。〕燕將士數千人俱自請於寶曰：「今坐守窮城，終於困弊，臣等願得一出樂戰，〔士皆赴死願戰，為樂戰也。樂，音洛。〕而陛下每抑之，此為坐自摧敗也。且受圍歷時，無他奇變，徒望積久寇賊自退。今內外之勢，強弱懸絕，彼必不自退明矣，宜從眾一決。」寶許之。隆退而勒兵，召諸參佐謂之曰：「皇威不振，寇賊內侮，臣子同恥，義不顧生。今幸而破賊，吉還固善；若其不幸，亦使吾志節獲展。卿等有北見吾母者，為吾道此情也！」〔隆初鎮龍城，與母俱北；及垂召隆伐魏，其母留龍城。為，於偽翻。〕乃被甲上馬，詣門俟，命。麟復固止寶，〔被，皮義翻。復，扶又翻。〕眾大忿恨，隆涕泣而還。〔還，從宣翻，又如字；下同。〕
是夜，麟以兵劫士衛將軍北地王精，使帥禁兵弒寶。〔帥，讀曰率。〕精以義拒之，麟怒，殺精，出奔西山，依丁零餘眾。〔中山西北二百里有狼山，自狼山而西，南連常山，山谷深險，漢末黑山張燕、五代孫方簡兄弟皆依阻其地。丁零餘眾，翟真之黨也，為燕所敗，退聚西山。西山，曲陽之西山也。〕於是城中人情震駭。
寶不知麟所之，〔之，往也。〕以清河王會軍在近，恐麟奪會車，先據龍城，乃召隆及驃騎大將軍農，〔驃，匹妙翻。騎，奇寄翻。〕謀去中山，走保龍城。隆曰：「先帝櫛風沐兩以成中興之業，崩未期年而天下大壞，豈得不謂之孤負邪！今外寇方盛而內難復起，〔難，乃旦翻。復，扶又翻；下復朝同。〕骨肉乖離，百姓疑懼，誠不可以拒敵，北遷舊都，亦事之宜然。龍川地狹民貧，〔龍川即謂和龍之地。〕若以中國之意取足其中，復朝夕望有大功，此必不可。若節用愛民，務農訓兵，數年之中，公私充實，而趙、魏之間，厭苦寇暴，民思燕德，庶幾返旆，克復故業。〔幾，居希翻。〕如其未能，則憑險自固，猶足以優遊養銳耳。」寶曰：「卿言盡理，朕一從卿意耳。」〔隆策固善，其如運命何！兵家因敗為成，隆之智不足以及此也。使寶如終一從隆之說，猶可以免蘭汗之禍。〕
遼東高撫，善卜筮，素為隆 所信厚，私謂隆曰：「殿下北行，終不能達，太妃亦不可得見。若使主上獨往，殿下潛留於此，必有大功。」隆曰：「國有大難，〔難，乃旦翻。〕主上蒙塵，且老 母在北，吾得北首而死，猶無所恨。卿是何言也！」〔首，式救翻。〕乃遍召僚佐，問其去留，唯司馬魯恭、參軍成岌願從，〔從，才用翻。〕餘皆欲留，隆並聽之。
農部將谷會歸說農曰：〔說，輸芮翻。〕「城中之人，皆涉珪參合所殺者，父兄子弟泣血踊躍，欲與魏戰而為衛軍所抑。〔慕容麟為衛大將軍，故稱之為衛軍。〕今聞主上當北遷，皆曰：『得慕容氏一人奉而立之，以與魏戰，死無所恨。』大王幸而留此，以副眾望，擊退魏軍，撫寧畿甸，奉迎大駕，亦不失為忠臣也。」農欲殺歸而惜其材力，謂之曰：「必如此以望生，不如就死！」〔農、隆皆號為有智略，而所見類如此。天之廢燕，智者失其智矣。〕
壬子，夜，寶與太子策、遼西王農、高陽王隆、長樂王盛等萬餘騎出赴會軍，河間王熙、勃海王朗、博陵王鑒皆幼，不能出城，隆還入迎之，自為鞁乘，〔鞁，平義翻。說文曰：車駕具。〕俱得免。燕將王【嚴：「王」改「李」。】沈等降魏。〔沈，持林翻。〕樂浪王惠、中書侍郎韓範、員外郎段宏、太史令劉起等帥工伎三百奔鄴。〔樂浪，音洛琅。帥，讀曰率。伎，渠綺翻。〕
中山城中無主，不姓惶惑；東門不閉。魏王珪欲夜入城，冠軍將軍王建志在虜掠，乃言恐士卒盜府庫物，請俟明旦，珪乃止。燕開封公詳從寶不成，【章：十二行本「成」作「及」；乙十一行本同；孔本同；張校同；退齋校同。】城中立以為主，閉門拒守；珪盡眾攻之，連日不拔。使人登巢車，〔杜預曰：巢車，車上為櫓。陸德明曰：兵車高如巢以望敵也。杜佑曰：以八輪車上樹高竿，竿上安轆轤，以繩挽板屋上竿首，以窺城中。板屋方四尺，高五尺，有十二孔，四面別布車，可進退，圜城而行，於營中遠視，如鳥之巢，亦謂之巢車。〕臨城諭之曰：「慕容寶已棄汝走，汝曹百姓空自取死，欲誰為乎﹖」〔為，於偽翻。〕皆曰：「羣小無知，恐復如參合之眾，〔復，扶又翻；下復出同。〕故苟延旬月之命耳。」珪顧王建而唾其面，〔唾，土賀翻。王建既鼓成參合之誅，又沮止珪乘夜入中山，失計者再，故唾其面。〕使中領將軍長孫肥、左將軍李慄將三千騎追寶至範陽，不及，破其新城戍而還。〔前漢志：中山國有北新城縣。郡國志：涿郡有北新城縣，晉省。水經註新城縣在武遂縣南，燕督亢之地也。〕
⑧甲寅，尊皇太后李氏為太皇太后。戊午，立皇后王氏。
⑨燕主寶出中山，與趙王麟遇於変城。〔考之字書，無「変」字，有「阱」字；疾郢翻。〕麟不意寶至，驚駭，帥其眾奔蒲陰，〔蒲陰縣，屬中山郡，前漢之曲逆縣也，後漢章帝醜其名，改曰蒲陰。帥，讀曰率；下同。〕復出屯望都，〔復，扶又翻。〕土人頗供給之。慕容詳遣兵掩擊麟，獲其妻子，麟脫走，入山中。
甲寅，寶至薊，殿中親近散亡略盡，惟高陽王隆所領數百騎為宿衛。清河王會帥騎卒二萬迎於薊南，寶怪會容止怏怏有恨色，〔恨不得為嗣也，事見上卷孝武帝太元二十一年。怏，於兩翻。〕密告隆及遼西王農。農、隆俱曰：「會年少，〔少，詩照翻。〕專任方面，習驕所致，豈有他也！臣等當以禮責之。」寶雖從之，然猶詔解會兵以屬隆，隆固辭；乃減會兵分給農、隆。又遣西河公庫専官驥帥兵三千助守中山。〔専，奴沃翻。〕
丙辰，寶盡徙薊中府庫北趣龍城。〔趣，七喻翻。〕魏石河頭引兵追之，戊午，及寶於夏謙澤。〔石河頭時屯漁陽。夏謙澤在薊北二百餘裏。〕寶不欲戰，清河王會曰：「臣撫教士卒，惟敵是求。今大駕蒙塵，人思效命，而虜敢自送，眾心忿憤。兵法曰：『歸師勿遏。』又曰：『置之死地而後生。』〔孫武子之言。〕今我皆得之，何患不克！若其拾去，賊必乘人，或生餘變。」寶乃從之。會整陳與魏兵戰，〔陳，讀曰陣。〕農、隆等將南來騎衝之，魏兵大敗，追奔百餘裏，斬首數千級。隆又獨追數十里而還，謂故吏留臺治書陽璆曰：〔留臺治書，為留臺治書侍御史也。燕建留臺於龍城，見一百七卷孝武太元十四年。隆時錄留臺，故璆為故吏。璆，渠幽翻。〕「中山城中積兵數萬，不得展吾意，今日之捷，令人遺恨。」因慷慨流涕。
會既敗魏兵，〔敗，補邁翻。〕矜很滋甚；隆屢訓責之，會益忿恚。〔很，戶墾翻。恚，於避翻。〕會以農、隆皆嘗鎮龍城，〔孝武太元十年，農鎮龍城；十四年，隆代農。〕屬尊位重，名望素出己右，恐至龍城，權政不復在己，〔復，扶又翻。〕又知終無為嗣之望，〔以寶違垂命，立策為太子也。〕乃謀作亂。
幽、平【嚴：「平」改「並」。】之兵皆懷會恩，不樂屬二王，〔樂，音洛。〕請於寶曰：「清河王勇略高世，臣竹寺與之誓同生死，願陛下與皇太子、諸王留薊宮，臣等從王南解京師之圍，還迎大駕。」寶左右皆惡會，〔惡，烏路翻。〕言於寶曰：「清河王不得為太子，神色甚不平。且其才武過人，善收人心；陛下若從眾請，臣恐解圍之後，必有衛輒之事。」〔衛靈公世子蒯聵出奔，靈公立其子輒。靈公卒，輒立，蒯聵復入，輒拒而不納。〕寶乃謂眾曰：「道通年少，〔會，字道通。少，詩照翻。〕纔不及二王，〔二王，謂農、隆。〕豈可當專徵之任！且朕方自統六師，杖會以為羽翼，何可離左右也！」〔離，力智翻。〕眾不悅而退。
左右勸寶殺會。侍御史仇尼歸聞之，告會曰：「大王所恃者父，父已異圖；所杖者兵，兵已去手；欲於何所自容乎！不如誅二王，廢太子，大王自處東宮，〔處，昌呂翻。〕兼將相之任，〔將，即亮翻。相，息亮翻。〕以匡復社稷，此上策也。」會猶豫未許。
寶謂農、隆曰：「觀道通志趣，必反無疑，宜早除之。」農、隆曰：「今寇敵內侮，中土紛紜，社稷之危，有如累卵。會鎮撫舊都，遠赴國難，〔難，乃旦翻。〕其威名之重，足以震動四鄰。逆狀未彰而遽殺之，豈徒傷父子之恩，亦恐大損威望。」寶曰：「會逆志已成，卿等慈恕，不忍早殺，恐一旦為，必先害諸父，然後及吾，至時勿悔自負也！」會聞之，益懼。
夏，四月，癸酉，寶宿廣都黃榆谷，〔魏收地形志：廣都縣，屬建德郡，在漢北平白狼縣界，隋省入遼西柳城縣。〕會遣其黨仇尼歸、吳提樑幹帥壯士二十餘人〔帥，讀曰率；下同。〕分道襲農、隆，殺隆於帳下；農被重創，〔被，皮義翻。創，初良翻。〕執仇尼歸，逃入山中。會以仇尼歸被執，事終顯發，乃夜詣寶曰：「農、隆謀逆，臣已除之。」寶欲討會，陽為好言以安之曰：「吾固疑二王久矣，除之甚善。」
甲戌，旦，會立仗嚴備，乃引道。會欲棄隆喪，餘崇涕泣固請，乃聽載隨軍。農出，自歸，寶呵之曰：「何以自負邪﹖」〔寶陽責農而以前言相擿發。〕命執之。行十餘裏，寶顧召羣臣食，且議農罪。會就坐，〔坐，徂臥翻。〕寶目衛軍將軍慕輿騰使斬會，傷其首，不能殺。會走赴其軍，勒兵攻寶。寶帥數百騎馳二百里，晡時，至龍城。會遣騎追至石城，不及。〔石城縣，漢屬北平郡，後魏屬建德郡，隋併入柳城縣。〕
乙亥，會遣仇尼歸攻龍城，寶夜遣兵襲擊，破之。會遣使請誅左右佞臣，並求為太子；〔使，疏吏翻。〕寶不許。會盡收乘輿器服，以後宮分給將帥，〔乘，繩證翻。將，即亮翻。帥，所類翻。〕署置百官，自稱皇太子、錄尚書事，引兵向龍城，以討慕輿騰為名；丙子，頓兵城下。寶臨西門，會乘馬遙與寶語，寶責讓之。會命軍士向寶大譟以耀威，城中將士皆憤怒，向暮出戰，大破之。會兵死傷太半，走還營。侍御郎高雲夜敢死士百餘人襲會軍，〔寶之為太子，雲以武藝給事侍東宮，拜侍御郎。〕會眾皆潰。會將十餘騎奔中山，開封公詳殺之。寶殺會母及其三子。
丁丑，寶大赦，凡與會同謀者，皆除罪，復舊職；論功行賞，拜將軍、封侯者數百人。遼西王農骨破見腦，寶手自裹創，〔創，初良翻。〕僅而獲濟。以農為左僕射，尋拜司空、領尚書令。餘崇出自歸，寶嘉其忠，拜中堅將軍，使典宿衛。贈高陽王隆司徒，諡曰康。
寶以高雲為建威將軍，封夕陽公，養以為子。雲，高句麗之支屬也，〔高句麗自雲高陽氏之後，裔，故以高為氏。句，如字，又音駒。麗，力知翻。〕燕王皝破高句麗，徙於青山，〔破高句麗見九十七捲成帝鹹康八年。青山，遼西徒河縣之青山也。〕由是世為燕臣。雲沈厚寡言，〔沈，持林翻。〕時人莫知，惟中衛將軍長樂馮跋〔魏收曰：漢高帝置信都郡，景帝二年，為廣川國，明帝更名樂成國，安帝改為安平國，晉改為長樂郡。考之晉志，有安平而無長樂，不知何時更名也。樂，音洛。〕奇其志度，與之為友。〔高雲、馮跋事始見於此，為後得燕張本。〕跋父和，事西燕主永為將軍，永敗，徙和龍。
⑩僕射王國寶、建威將軍王緒依附會稽王道子，〔會，工外翻。〕納賄窮奢，不知紀極。惡王恭、殷仲堪，〔惡，烏路翻。〕勸道子裁損其兵權；中外恟恟不安。〔恟，許拱翻。〕恭等各繕甲勒兵，表請北伐；道子疑之，詔以盛夏妨農，悉使解嚴。
恭遣使與仲堪謀討國寶等。〔遺使，疏吏翻。〕桓玄以仕不得志，欲假仲堪兵勢以作亂，〔玄仕不得志，事見孝武太元十七年。〕乃說仲堪曰：「國寶與君諸人素已為對，〔事始一百七卷孝武太元十五年。對，敵也。說，輸芮翻；下同。〕唯患相斃之不速耳。今既執大權，與王緒相表裏，其所迴易，無不如志；孝伯居元舅之地，必未敢害之。〔王恭字孝伯，孝武王皇后之兄弟也。〕君為先帝所拔，超居方任，人情皆以君為雖有思致，非方伯才。〔亦見太元十五年。思，相吏翻。〕彼若發詔徵君為中書令，用殷覬為荊州，〔南蠻校尉資次可為荊州，故云。覬，音冀。〕君何以處之﹖」〔處，昌呂翻。〕仲堪曰：「憂之久矣，計將安出﹖」玄曰：「孝伯疾惡深至，君宜潛與之約，興晉陽之甲以除君，側之惡，〔春秋公羊傳曰：「趙鞅興晉陽之甲，以除君側之惡。〕東西齊舉，〔江陵在西，京口在東，故曰東西齊舉也。〕玄雖不肖，願帥荊、楚豪傑，荷戈先驅，〔帥，讀曰率。荷，下可翻。〕此桓、文之勳也。」
仲堪心然之，乃外結雍州刺史郗恢，〔雍，於用翻。郗，醜之翻。〕內與從兄南蠻校尉覬、南郡相陳留江績謀之。〔從，才用翻。南蠻府，南郡相，與荊州刺史府同治江陵。〕覬曰：「人臣當各守職分，朝廷是非，豈藩屏之所制也！〔分，扶問翻。屏，必郢翻。〕晉陽之事，不敢預聞。」仲堪固邀之，覬怒曰：「吾進不敢同，退不敢冀。」績亦極言其不可。覬恐績及禍，於坐和解之。〔坐，徂臥翻。〕績曰：「大丈夫何至以死相脅邪！江仲元行年六十，但未獲死所耳！」〔江績，字仲元。〕仲堪憚其堅正，楊佺期代之。朝廷聞之，徵績為御史中丞。覬遂稱散發，辭位，〔晉人多服寒食散，其藥毒發或致死。今千金方中有數方。散，悉亶翻。〕仲堪往省之，〔省，悉景翻。〕謂覬曰：「兄病殊為可憂。」覬曰：「我病不過身死，汝病乃當滅門。宜深自愛，勿以我為念！」郗恢亦不肯從。仲堪疑未決，會王恭使至，〔使，疏吏翻。〕仲堪許之，恭大喜。甲戌，恭上表罪狀國寶，舉兵討之。
初，孝武帝委任王珣，及帝暴崩，不及受顧命，珣一旦失勢，循默而已。〔循默者，循常而無一言也。〕丁丑，王恭表至，內外戒嚴，道子問珣曰：「二藩作逆，卿知之乎﹖」珣曰：「朝政得失，珣弗之預，〔朝，直遙翻。〕王、殷作難，〔難，乃旦翻。〕何由可知！」王國寶惶懼，不知所為，遣數百人戍竹裏，〔竹裏，今建康府竹篠鎮是其地，在行宮城東北三十許裏。〕夜遇風雨，各散歸。王緒說國寶矯相王之命召王珣、車胤殺之，以除時望，因挾君相發兵以討二藩。國寶許之。〔說，輸芮翻。相，息亮翻。車，尺遮翻。〕珣、胤至，國寶不敢害，更問計於珣。珣曰：「王、殷與卿素無深怨，所競不過勢利之間耳。」國寶曰：「將曹爽我乎﹖」〔謂珣如蔣濟說曹爽釋權，而司馬懿終族之也。事見七十五卷魏邵陵厲公嘉平元年。〕珣曰：「是何言歟！卿寧有爽之罪，王孝伯豈宣帝之儔邪﹖」又問計於胤，胤曰：「昔桓公圍壽陽，彌時乃克。〔見一百二卷海西公太和五及一百三卷簡文帝鹹安元年。〕今朝廷遣軍，恭必城守。若京口未拔而上流奄至，君將何以待之﹖」國寶尤懼，遂上疏解職，詣闕待罪；既而悔之，詐稱詔復其本官。道子闇懦，欲求姑息，〔姑，且也。息，止也。姑息，猶言且止。〕乃委罪國寶，遣驃騎諮議參軍譙王尚之收國寳付廷尉。〔洪景伯曰：諮議參軍，晉江左初置，因軍諮祭酒也，其位在諸參軍之右。驃，匹妙翻。騎，奇寄翻。〕尚之，恬之子也。甲申，賜國寶死，斬緒於市，遣使詣恭，深謝愆失；恭乃罷兵還京口。國寶兄侍中愷、驃騎司馬愉並請解職；道子以愷、愉與國寶異母，又素不協，皆釋不問。戊子，大赦。
殷仲堪雖許王恭，猶豫不敢下；聞國寶等死，乃始抗表舉兵，遣楊佺期屯巴陵。〔沈約曰：巴陵縣，晉武太康元年置，屬長沙。酈道元曰：湘水北至巴丘山入江，山在右岸，有巴陵故城，本吳之巴丘邸閣；晉立巴陵縣，後置建昌郡。〕道子以書止之，仲堪乃還。
會稽世子元顯，年十六，有儁才，為侍中，說道子以王、殷終必為患，請潛為之備。〔說，輸芮翻。〕道子乃拜元顯徵虜將軍，以其衛府及徐州文武悉配之。〔為元顯討王、殷張本。〕
魏王珪以軍食不給，命東平公儀去鄴，徙屯鉅鹿，積租楊城。慕容詳出步卒六千人，伺間襲魏諸屯；〔伺，相吏翻。間，古莧翻。〕珪擊破之，斬首五千，生擒七百人，皆縱之。〔縱之，所以攜中山城中之人心。〕
初，張掖盧水胡沮渠羅仇，匈奴沮渠王之後也，〔盧水胡分居安定、張掖，史各以其所居郡繫之。沮，子餘翻。北史曰：沮渠世居張掖臨松盧水。〕世為部帥。〔帥，所類翻。〕涼王光以羅仇為尚書，從光伐西秦。及呂延敗死，羅仇弟三河太守麴粥謂羅仇曰：〔呂光得涼州，自號三河王，此郡蓋光置也。賢曰：三河，謂金城河、賜支河、湟河，此郡當置於漢張掖、金城郡界。〕「主上荒耄信讒，今軍敗將死，〔將，即亮翻。〕正其猜忌智勇之時也。吾兄弟必不見容，與其死而無名，不若勒兵向西平，出苕藋，〔河西張氏置西平郡，唐為鄯州之地。苕藋，地名，在潀張掖郡番禾縣界。藋，徒弔翻。番，如淳音盤。〕奮臂一呼，〔呼，火故翻。〕涼州不足定也。」羅仇曰：「誠如汝言。然吾家世以忠孝著於西土，寧使人負我，我不忍負人也。」光果聽讒，以敗軍之罪殺羅仇及麴粥。羅仇弟子蒙遜，雄傑有策略，涉獵書史，以羅仇、麴粥之喪歸葬；諸部多其族姻，會葬者凡萬餘人。蒙遜哭謂眾曰：「呂王昏荒無道，多殺不辜。吾之上世，虎視河西，〔蒙遜之先，世為匈奴左沮渠。河西，匈奴左地也。世居盧水為酋豪，其高曾皆雄健有勇名。〕今欲與諸部雪二父之恥，復上世之業，何如﹖」眾鹹稱萬歲。遂結盟起兵，攻涼臨松郡，拔之，〔臨松郡，張天錫置，後周廢入張掖郡張掖縣。〕屯據金山。〔五代史志，張掖刪丹縣有金山。沮渠蒙遜事始此。〕
司徒左長史王廞，導之孫也，〔廞，許金翻。〕以母喪居吳。王恭之討王國寶也，版廞行吳國內史，〔以白版授官，非朝命也。〕使起兵於東方。〔三吳皆在建康之東。〕廞使前吳國內史虞嘯父等入吳興、義興召募兵眾，〔父，音甫。〕赴者萬計。未幾，國寶死，〔幾，居豈翻。〕恭罷兵，符廞去職，反喪服。廞以起兵之際，誅異己者頗多，勢不得止，遂大怒，不承恭命，使其子泰將兵伐恭，牋於會稽王道子，稱恭罪惡；〔將，即亮翻。會，工外翻。〕道子以其牋送恭。五月，恭遣司馬劉牢之帥五千人擊泰，斬之。〔帥，讀曰率。〕又與廞戰於曲阿，眾潰，廞單騎走，不知所在。〔騎，奇寄翻。〕收虞嘯父下廷尉，以其祖潭有功，〔虞潭有討蘇峻之功。下，遐嫁翻。〕免為庶人。
燕庫専官驥入中山，與開封公詳相攻。〔慕容寶遣驥助守中山，因與詳相攻。専，奴沃翻。〕詳殺驥，盡滅庫専官氏；又殺中山尹苻謨，夷其族。中山城無定主，民恐魏兵乘之，男女結盟，人自為戰。〔使慕容農、慕容隆留中山而用之，未可知也。〕
甲辰，魏王珪罷中山之圍，就穀河間，督諸郡義租。甲寅，以東平公儀為驃騎大將軍、都督中外諸軍事兗、豫、雍、荊、徐、揚六州牧、左丞相，封衛王。〔驃，匹妙翻。騎，奇寄翻。雍，於用翻。〕
慕容詳自謂能欲魏兵，威德已振，乃即皇帝位，改元建始，置百官。以新平公可足渾潭為車騎大將軍、尚書令，〔「潭」，當作「譚」。〕殺拓跋觚以固眾心。〔觚先使燕，為燕所留，珪之弟也。〕
鄴中官屬勸範陽王德尊號，會有自龍城來者，知燕主寶猶存，乃止。
涼王光遣太原公纂將兵擊沮渠蒙遜於怱谷，破之。〔怱谷，當在刪丹縣界。〕蒙遜逃入山中。〔後周廢入福祿縣。涫，姑歡翻，又古玩翻。〕
蒙遜從兄男成爲涼將軍，【為，才用翻。】聞蒙遜起兵，亦合衆數千屯樂涫。【樂涫縣，漢屬酒泉郡，後周廢入福祿縣。涫，姑歡翻，又古玩翻。】酒泉太守壘澄討男成，兵敗，澄死。〔壘，姓；澄，名。〕
男成進攻建康，遣使說建康太守段業曰：〔說，輸芮翻。〕「呂氏政衰，權臣擅命，刑殺無常，人無容處。一州之地，〔處，昌呂翻。〕叛者相望，瓦解之形昭然在目，百姓嗷然無所依附。府君柰何以蓋世之才，欲立忠於垂亡之國！男成等既唱大義，欲屈府君撫臨鄙州，使塗炭之餘，蒙來蘇之惠，〔書曰：傒我後，後來其蘇。〕何如﹖」業不從。相持二旬，外救不至，郡人高逵、史惠等勸業從男成之請。業素與涼侍中房晷、僕射王詳不平，懼不自安，乃許之。男成等推業為大都督、龍驤大將軍、涼州牧、建康公，〔驤，思將翻。〕改元神璽。〔璽，斯氏翻。〕以男成為輔國將軍，委以軍國之任。蒙遜帥眾歸業，〔帥，讀曰率。〕業以蒙遜為鎮西將軍。光命太原公纂將兵討業，不克。〔將，即亮翻。〕
六月，西秦王乾歸徵北河州刺史彭奚念為鎮衛將軍；以鎮西將軍屋弘破光為河州牧；〔「屋弘」，當作「屋引」。魏書官氏志，內入諸姓有屋引氏，後改為房氏。張駿分興晉、金城、武始、南安、永晉、大夏、武成、漢中為河州。北河州，乞伏氏所置也，治枹罕。鎮衛將軍，劉聰所置。〕定州刺史翟侮為興晉太守，鎮枹罕。〔張茂分武興、金城、西平、安故為定州。興晉郡亦張氏置。枹罕縣，漢屬金城郡，後漢屬隴西郡，後又分屬西平郡，張駿分屬晉興郡，後又分置興晉郡。侮，音溫。枹，音膚。〕
秋，七月，慕容詳殺可足渾潭。詳嗜酒奢淫，不恤士民，刑殺無度，所誅王公以下五百餘人，羣下離心。城中飢窘，詳不聽民出採電，〔電，音呂。禾不布種而自生曰電。〕死者相枕，〔枕，職任翻。〕舉城皆謀迎趙王麟。詳遣輔國將軍張驤帥五千餘人督租於常山，〔驤，思將翻。帥，讀曰率。〕麟自丁零入驤軍，噆襲中山，城門不閉，執詳，斬之。麟遂稱尊號，聽人四出採電。人既飽，求與魏戰，麟不從，稍復窮餒。〔復，扶又翻。〕魏王珪軍魯口，遣長孫肥帥騎七千襲中山，入其郛；麟追至泒水，〔泒水，在中山新市縣。輿地誌雲：盧奴城北臨滱水，面泒河。泒，攻乎翻。〕為魏所敗而還。〔敗，補邁翻。還，從宣翻，又如字；下同。〕
八月，丙寅朔，魏王珪徙軍常山之九門。〔常山郡有九門縣。〕軍中大疫，人畜多死，將士皆思歸。珪問疫於諸將，對曰：「在者纔什四、五。」珪曰：「此固天命，將若之何！四海之民，皆可為國，在吾所以御之耳，何患無民！」羣臣乃不敢言。遣撫軍大將軍略陽公遵襲中山，入其郛而還。
燕以遼西王農為都督中外諸軍事、大司馬、錄尚書事。
涼散騎常侍、太常西平郭鱶，善天文數術，〔散，悉亶翻。騎，奇寄翻。鱶，奴昆翻。〕國人信重之。會熒惑守東井，鱶謂僕射王詳曰：「涼之分野，將有大兵。〔分，扶問翻。〕主上老病，太子闇弱，太原公兇悍，〔悍，下罕翻，又侯旰翻。〕一旦不諱，禍亂必起。吾二人久居內要，彼常切齒，將為誅苜矣。田胡王乞基部落最強，〔田胡，胡之一種也。〕二苑之人，多其舊眾。吾欲與公舉大事，推乞基為主，二苑之眾，盡我有也。〔涼州治姑臧，有東、西苑城。〕得城之後，徐更議之。」詳從之。鱶夜以二苑之眾燒洪範門，使詳為內應；事泄，詳被誅，〔被，皮義翻。〕鱶遂據東苑以叛。民間皆言聖人舉兵，事無不成，從之者甚眾。
纂司馬楊統謂其從兄桓曰：〔從，才用翻。〕「郭鱶舉事，必灴虛發。吾欲殺纂，推兄為主，西襲呂弘，據張掖，號令諸郡，此千載一時也。」桓怒曰：「吾為呂氏臣，安享其祿，危不能祿，危不能救，豈可復增其難乎！〔復，扶又翻。難，乃旦翻。〕呂氏若亡，吾為弘演矣！」〔春秋衛懿公與狄人戰於熒澤，為狄人所殺，弘演納肝以殉之。桓女配纂，其見親異於他臣，故云然。〕統至番禾，遂叛歸鱶。〔番禾縣，漢屬張掖郡，晉屬武威郡，唐天寶中，改為天寶縣。番，音盤。〕弘，纂之弟也。
纂與西安太后石元良共擊鱶，大破之，乃得入姑臧。鱶得光孫八人於東苑，及敗而恚，〔恚，於避翻。〕悉投於鋒上，枝分節解，飲其血以盟眾，眾皆掩目。
涼人張捷、宋生等招集戎、夏三千人，反於休屠城。〔夏，戶雅翻。休屠縣，漢屬武威郡，因休屠王城以為名也；晉省縣。水經註：姑臧城西有馬城，東城即休屠縣故城也。屠，直於翻〕與鱶共推涼後將軍楊軌為盟主。軌，略陽氐也。將軍程肇諫曰：「卿棄龍頭而從幫尾，非計也。」軌不從；自稱大將軍、涼州牧、西平公。
纂擊破鱶將王斐干城西，鱶兵勢漸衰，遣使請救於禿髮烏孤。〔使，疏吏翻。〕九月，烏孤使其弟驃騎將軍利鹿孤帥騎五千赴之。〔帥，讀曰率。騎，奇寄翻。〕
秦太后幫氏卒。〔幫，以者翻，虜姓也，又食遮翻，又音他。〕秦主興哀毀過禮，不親庶政。羣臣請依漢、魏故事，既葬即吉。尚書郎李嵩上疏曰：「孝治天下，先王之高事也。〔治，直之翻。〕宜遵聖性以光道訓，既葬之後，素服臨朝。」〔朝，直遙翻。〕尹緯駮曰：「嵩矯常越禮，〔尹緯習於聞見，反謂李嵩為矯常越禮。嗚呼，自短喪之制行，人之不知禮也久矣！駮，北角翻。〕請付有司論罪。」興曰：「嵩忠臣孝子，有何罪乎！其一從嵩議。」
鮮卑薛勃叛秦，〔薛勃據貳城，為魏所攻而降於秦。〕秦主興自將討之。〔將，即亮翻。〕勃敗，奔沒弈幹，沒弈幹執送之。
秦泫氏男姚買得謀弒秦主興，不克而死。〔泫，師古曰：王玄翻；楊正衡胡犬翻。〕
秦主興入寇湖城，弘農太守陶仲山、華山太守董邁皆降之；遂至陝城，進寇上洛，拔之。〔置湖、陝二戍，見一百六卷孝武太元十一年。華山郡，晉分弘農之華陰、京兆之鄭、馮翊之夏陽、郃陽置。上洛縣，前漢屬弘農，後漢屬京兆；晉武帝泰始二年，分京兆南部置上洛郡。華，戶化翻。陝，失冉翻。〕遣姚崇寇洛陽，河南太守夏侯宗之固守金墉，崇攻之不克，乃徙流民二萬餘戶而還。
武都氐屠飛、啖鐵等據方山以叛秦，〔據晉書載記，時飛、鐵殺隴東太守姚迴，屯據方山，則方山當在隴東郡界。祝穆曰：方山在武都郡東西四十里。〕興遣姚紹討之，斬飛、鐵。
興勤於政事，延納善言，京兆杜瑾等皆以論事得顯拔，天水姜龕等以儒學見尊禮，〔瑾，渠吝翻。龕，口含翻。〕給事黃門侍郎古成詵等以文章參機密。〔古成，姓也。詵，疏臻翻。〕詵剛介雅正，以風教為己任。京兆韋高慕阮籍之為人，居母喪，彈琴飲酒。詵聞之而泣，持劍求高，欲殺之，高懼而逃匿。
中山飢甚，慕容麟帥二萬餘人出據新市。〔新市縣，自漢以來屬中山。劉昫曰：新市，古鮮虞子國，唐為定州新樂縣。杜佑曰：唐鎮州治真定縣，漢新市縣故城在東北。帥，讀曰率。〕甲子晦，魏王珪進軍攻之。太史令鼂崇曰：「不吉。昔紂以甲子亡，謂之疾日，〔左傳：辰在子卯，謂之疾日。杜預註雲：疾，惡也。紂以甲子喪，桀以乙卯亡，故以為忌日。鼂，直遙翻。〕兵家忌之。」珪曰：「紂以甲子亡，周武不以甲子興乎﹖」崇無以對。冬，十月，丙寅，麟退阻泒水。〔泒，音觚。〕甲戌，珪與戰於義臺，大破之，〔據李延壽北史，義臺，塢名。魏收地形志，新市縣有義臺城。〕斬首九千餘級，麟與數十騎馳取妻子入西山，遂奔鄴。
甲申，魏克中山，燕公卿、尚書、將吏、士卒降者二萬餘人。〔將，即亮翻。降，戶江翻。〕張驤、李沈先嘗魏，復亡去，〔復，扶又翻。〕珪入城，皆赦之。得燕璽綬、圖書、府庫、珍寶以萬數，〔璽，斯氏翻。綬，音受。〕班賞羣臣將士有差。追諡弟觚為秦愍王；發慕容詳冢，斬其屍；收殺觚者高霸、程同，皆夷五族，〔五族，謂五服內親也。〕以大刃剉之。
丁亥，遣三萬騎就衛王儀，將攻鄴。
秦長水校尉姚珍奔西秦，西秦王乾歸以女妻之。〔妻，七細翻。〕
河南鮮卑吐秣等十二部大人，皆附於禿髮烏孤。〔此金城河南也。〕
燕人有自中山至龍城者，言拓跋涉珪衰弱，司徒德完守鄴城。會德表至，勸燕主寶南還，寶於是大簡士馬，將復取中原。遣鴻臚魯邃冊拜德為丞相、冀州牧，〔臚，陵如翻。〕南夏公侯牧守皆聽承製封拜。〔夏，戶雅翻。〕十一月，癸丑，燕大赦。十二月，調兵悉集，戒嚴在頓，〔調，徒弔翻。頓者，次舍之所。〕遣將軍啟崙南視形勢。〔崙，盧昆翻。〕
乙亥，慕容麟至鄴，復稱趙王，說範陽王德曰：「魏既克中山，將乘勝攻鄴，鄴中雖有蓄積，然城大難固，且人心恇懼，〔說，輸芮翻。恇，去王翻。〕不可守也。不如南趣滑臺，〔趣，七喻翻。〕阻河以待魏，伺釁而動，河北庶可復也。」時魯陽王和鎮滑臺，和，垂之弟子也，亦遣使迎德；德許之。〔使，疏吏翻。〕
