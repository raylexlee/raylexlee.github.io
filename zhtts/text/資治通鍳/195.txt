△卷第一百九十四
唐紀十〔起玄黓執徐（壬辰），盡強圉作噩（丁酉）四月，凡五年有奇。〕
太宗文武大聖大廣孝皇帝上之下
貞觀六年（壬辰、六三二）觀，古玩翻。〕
1春，正月，乙卯朔，日有食之。
2癸酉，靜州獠反，將軍李子和討平之。〔獠，魯皓翻。〕
3文武官復請封禪，〔復，扶又翻。去年諸州朝集使請封禪。〕上曰：「卿輩皆以封禪為帝王盛事，朕意不然。若天下又安，家給人足，雖不封禪，庸何傷乎！昔秦始皇封禪，〔見七卷始皇二十八年。〕而漢文帝不封禪，後世豈以文帝之賢不及始皇邪！〔邪，音耶。〕且事天掃地而祭，〔禮記郊特牲曰：「郊之祭也，大報天也。兆於南郊，就陽位也。掃地而祭，於其質也。〕何必登泰山之巔，封數尺之土，然後可以展其誠敬乎！」羣臣猶請之不已，上亦欲從之，魏徵獨以為不可。〔考異曰：實錄、唐書志及唐統紀皆以為太宗自不欲封禪，而魏文貞公故事及王方慶文貞公傳錄以為太宗欲封太山，徵諫而止。意頗不同，今兩存之。〕上曰：「公不欲朕封禪者，以功未高邪﹖」曰：「高矣！」「聽未厚邪﹖」曰：「厚矣！」「中國未安邪﹖」曰：「安矣！」「四夷未服邪﹖」曰：「服矣！」「年穀未豐邪﹖」曰：「豐矣！」「符瑞未至邪﹖」曰：「至矣！」「然則何為不可封禪﹖」對曰：「陛下雖有此六者，然承隋末大亂之後，戶口未復，倉廩尚虛，而車駕東巡，千乘萬騎，〔乘，繩證翻。騎，奇寄翻。〕其供頓勞費，未易任也。〔易，以豉翻。任，音壬。〕且陛下封禪，則萬國鹹集，遠夷君長，皆當扈從；〔長，知兩翻。從，才用翻。〕今自伊、洛以東至於海、岱，煙火尚希，灌莽極目，〔灌，木叢生也。莽，草深茂也。〕此乃引戎狄入腹中，示之以虛弱也。況賞賚不貲，未厭遠人之望；給復連年，不償百姓之勞；〔厭，於協翻。復，方目翻。〕崇虛名而實害，陛下將焉用之！」〔焉，於虔翻。〕會河南、北數州大水，事遂寢。
4上將幸九成宮，通直散騎常侍姚思廉諫。〔散，悉亶翻。騎，奇寄翻。〕上曰：「朕有氣疾，暑輒頓劇，往避之耳。」賜思廉絹五十匹。
監察御史馬週上疏，〔監，古銜翻。上，時掌翻。〕以為：「東宮在宮城之中，而大安宮乃在宮城之西，〔此因大安宮在西，遂謂帝所居為東宮耳。〕制度比於宸居，尚為卑小，於四方觀聽，有所不足。宜增修高大，以稱中外之望。〔稱，尺證翻。〕又，太上皇春秋已高，陛下宜朝夕視膳。今九成宮去京師三百餘裏，太上皇或時思念陛下，陛下何以赴之﹖又，車駕此行，欲以避暑；太上皇尚留暑中，而陛下獨居涼處，溫凊之禮，竊所未安。〔記曲禮：凡為人子之禮，冬溫而夏凊。凊，音七正翻。〕今行計已成，不可復止，〔復，扶又翻。〕願速示返期，以解眾惑。又，王長通、白明達皆樂工，韋槃提、斛斯正止能調馬，縱使技能出眾，正可賚之金帛，豈得超授官爵，鳴玉曳履，與士君子比肩而立，同坐而食，〔使，渠綺翻。坐，徂臥翻。〕臣竊恥之！」上深納之。
5上以新令無三師官，二月，丙戌，詔特置之。〔唐以太師、太傅、太保為三師，正一品，天子所師法，無所總職。〕
6三月，戊辰，上幸九成宮。
7庚午，吐谷渾寇蘭州，〔吐，從暾入聲。谷，音浴。〕州兵擊走之。
8長樂公主將出降，〔唐會要：長樂公主下嫁長孫沖。樂，音洛。〕上以公主，皇后所生，特愛之，敕有司資送倍於永嘉長公主。〔永嘉長公主，高祖女，下嫁竇奉節，又嫁賀蘭僧伽。唐制：皇姑為大長公主，正一品；姊為長公主，女為公主，皆視一品。長，知兩翻；下同。〕魏徵諫曰：「昔漢明帝欲封皇子，曰：『我子豈得與先帝子比！』皆令半楚、淮陽。〔事見四十五卷漢明帝永平十五年。〕今資送公主，倍於長主，得無異於明帝之意乎！」上然其言，入告皇后。後歎曰：「妾亟聞陛下稱重魏徵，〔亟，去吏翻。〕不知其故，今觀其引禮義以抑人主之情，乃知真社稷之臣也！妾與陛下結髮為夫婦，曲承恩禮，每言必先候顏色，不敢輕犯威嚴；況以人臣之疏遠，乃能抗言如是，陛下不可不從。」因請遣中使齎錢四百緡、絹四百四以賜徵，〔使，疏吏翻。考異曰：舊文德皇后傳雲：「使齎帛五百匹，詣徵第賜之。」魏文貞公故事雲：「遣中使齎錢二十萬、絹百匹詣公宅宣命。」今從舊魏徵傳。〕且語之曰：〔語，牛倨翻。〕「聞公正直，乃今見之，故以相賞。公宜常秉此心，勿轉移也。」上嘗罷朝，怒曰：「會須殺此田舍翁。」〔朝，直遙翻。〕後問為誰，上曰：「魏徵每廷辱我。」後退，具朝服立於庭，〔唐制：皇后之服，褘衣者，受冊、助祭、朝會大事之服也。深青織成，為之畫翬，赤質、五色、十二等，素紗中單，黼領，朱羅縠褾纐，蔽膝隨裳色，以緅領為緣，用翟為章三等，青衣革帶，大帶隨衣色，裨紐約佩，綬如天子，青襪，舄加金飾，首飾大小華十二樹，以象袞冕之旒，又有兩博鬢。朝，直遙翻。褾，彼小翻，袖耑。纐，皺戀翻，緣也。緅，仄鳩翻。〕上驚問其故。後曰：「妾聞主明臣直，今魏徵直，由陛下之明故也，妾取不賀！」上乃悅。
9夏，四月，辛卯，襄州都督鄒襄公張公謹卒。〔卒，子恤翻。〕明日，上出次發哀。有司奏，辰日忌哭。〔彭祖百忌，辰不哭泣。〕上曰：「君之於臣，猶父子也，情發於衷，安避辰日！」遂哭之。
10六月，己亥，金州刺史酆悼王元亨薨。〔金州，西城郡，梁置南梁州，西魏置東梁州，尋改曰金州。〕辛亥，江王囂薨。
11秋，七月，丙辰，焉耆王突騎支遣使入貢。初，焉耆入中國由磧路，隋末閉塞，道由高昌。突騎支請復開磧路以便往來，〔騎，奇寄翻。使，疏吏翻。磧，七跡翻。塞，悉則翻。復，扶又翻，又音如字。〕上許之。由是高昌恨之，遣兵襲焉耆，大掠而去。〔焉耆國東鄰高昌。為討高昌張本。〕
12辛未，宴三品已上丹霄殿。上從容言曰：〔從，千容翻。〕「中外又安，皆公卿之力。然隋煬帝威加夷、夏，〔夏，戶雅翻。〕頡利跨有北荒，〔頡，奚結翻。〕統葉護雄據西域，今皆覆亡，此乃朕與公等所親見，勿矜強盛以自滿也！」
13西突厥肆葉護可汗發兵擊薛延陀，為薛延陀所敗。〔厥，九勿翻。可，從刊入聲。汗，音寒。敗，補邁翻。〕
肆葉護性猜狠信讒，有乙利可汗，功最多，〔乙利，西突厥小可汗也。狠，戶墾翻。〕肆葉護以非其族類，誅滅之，由是諸部皆不自保。肆葉護又忌莫賀設之子泥孰，陰欲圖之，泥孰奔焉耆。設卑達官與弩失畢二部攻之，〔舊傳作「設卑達官」，考異曰：新傳作「沒卑達幹」。今從舊傳。〕肆葉護輕騎奔康居，尋卒。〔肆葉護立見上卷三年。騎，奇寄翻。卒，子恤翻。〕國人迎泥孰於焉耆而立之，是為咄陸可汗，遣使內附。〔咄，常沒翻。可，從刊入聲。汗，音寒。使，疏吏翻。〕丁酉，遣鴻臚少卿劉善因立咄陸為奚利邲咄陸可汗。〔臚，陵如翻。少，始照翻。邲，毗必翻。咄陸即阿史那彌射。此當參觀高宗顯慶二年考異而詳辨之。考異曰：舊傳「冊為吞阿妻狀奚利邲咄陸可汗」，新傳「冊號吞阿婁拔利邲咄陸可汗」。今從實錄。〕
14閏月，乙卯，上宴近臣於丹霄殿，長孫無忌曰：「王珪、魏徵，昔為仇讎，〔謂其事隱太子，勸之圖帝也。〕不謂今日得此同宴。」上曰：「徵、珪盡心所事，故我用之。然徵每諫，我不從，我與之言輒不應，何也﹖」魏徵對曰：「臣以事為不可，故諫；陛【章：十二行本「陛」上有「若」字；乙十一行本同。】下不從而臣應之，則事遂施行，故不敢應。」上曰：「且應而復諫，庸何傷！」〔復，扶又翻。〕對曰：「昔舜戒羣臣：『爾無面從，退有後言。』〔書益稷之言。〕臣心知其非而口應陛下，乃面從也，豈稷、契事舜之意邪！」〔契，息列翻。〕上大笑曰：「人言魏徵舉止疏慢，我視之更覺脗媚，〔脗，罔甫翻；脗，亦媚也。〕正為此耳！」〔為，於偽翻。〕徵起，拜謝曰：「陛下開臣使言，故臣得盡其愚；若陛下拒而不受，臣何敢數犯顏色乎！」〔數，所角翻。〕
15戊辰，祕書少監虞世南上聖德論，〔上，時掌翻。〕上賜手詔，稱：「卿論太高。朕何敢擬上古，但比近世差勝耳。然卿適覩其始，未知其終。若朕能慎終如始，則此論可傳；如或不然，恐徒使後世笑卿也！」
16九月，己酉，幸慶善宮，上生時故宅也，〔以高祖武功舊第為慶善宮。〕因與貴人宴，賦詩。起居郎清平呂才〔清平縣，屬博州。劉昫曰：本漢貝丘縣，隋曰清平。〕被之管絃，〔被，皮義翻。〕命曰功成慶善樂，使童子八佾為九功之舞，大宴會，與破陳舞偕奏於庭。〔纔有巧思，故命以所賦詩被之管絃以為樂章，以童子六十四人冠進德冠，紫袴褶，長袖，漆髻，屣履而舞，號九功舞，進蹈安徐，以象文德。破陳樂，號七德舞，擊刺往來，發揚蹈厲，以象武功。陳，讀曰陣。〕同州刺史尉遲敬德預宴，〔同州，馮翊郡。尉紆勿翻。〕有班在其上者，敬德怒曰：「汝何功，坐我上！」任城王道宗次其下，諭解之。敬德拳毆道宗，目幾眇。〔任，音壬。毆，烏口翻。幾，居希翻。考異曰：唐曆雲：「嘗因內宴，於御前毆宇文士及曰：『汝有何功，合居吾上！』太宗慰諭之，方止。」今從舊傳。〕上不懌而罷，謂敬德曰：「朕見漢高祖誅滅功臣，意常尤之，故欲與卿等共保富貴，令子孫不絕。〔令，力丁翻。〕然卿居官數犯法，乃知韓、彭葅醢，非高祖之罪也。國家綱紀，唯賞與罰，非分之恩，不可數得，〔分，扶問翻。數，所角翻。〕勉自修飭，無貽後悔！」敬德由是始懼而自戢。〔戢，阻立翻。〕
17冬，十月，乙卯，車駕還京師。帝侍上皇宴於大安宮，帝與皇后更獻飲膳及服御之物，〔更，工衡翻。〕夜久乃罷。帝親為上皇奉輿至殿門，〔為，於偽翻。〕上皇不許，命太子代之。
18突厥頡利可汗鬱鬱不得意，數與家人相對悲泣，容貌羸憊。〔厥，九勿翻。頡，奚結翻。可，從刊入聲。汗，音寒。數，所角翻。羸，倫為翻。憊，蒲拜翻。〕上見而憐之，以虢州地多麋鹿，〔義寧元年，分弘農二縣置虢州、虢郡。宋白曰：帝王世紀雲，虢有三：周封虢仲於西虢，虢州之地也；封虢叔於東虢，今成皋也；陝郡平陸是北虢。〕可以遊獵，乃以頡利為虢州刺史；頡利辭，不願往。癸未，復以為右衛大將軍。〔復，扶又翻；下勿復、不復同，又音如字。〕
19十一月，辛巳，契苾酋長何力帥部落六千餘家詣沙州降，詔處之於甘、涼之間，〔契，欺結翻。苾，毗必翻。酋，慈由翻。長，知兩翻。帥，讀曰率。降，戶江翻。處，昌呂翻。甘、涼相去五百里。〕以何力為左領軍將軍。
20庚寅，以左光祿大夫陳叔達為禮部尚書。帝謂叔達曰：「卿武德中有讜言，〔見一百九十一卷高祖武德九年。讜，音黨，善言直言也。〕故以此官相報。」對曰：「臣見隋室父子相殘，以取亂亡，當日之言，非為陛下，〔為，於偽翻。〕乃社稷之計耳！」
21十二月，癸丑，帝與侍臣論安危之本。中書令溫彥博曰：「伏願陛下常如貞觀初，則善矣。」帝曰：「朕比來怠於為政乎﹖」〔觀，古玩翻。比，毗至翻。〕魏徵曰：「貞觀之初，陛下志在節儉，求諫不倦。比來營繕微多，諫者頗有忤旨，此其所以異耳！」〔比，毗至翻。忤，五故翻。〕帝拊掌大笑曰：「誠有是事。」
22辛未，帝親錄繫囚，見應死者，閔之，縱使歸家，期以來秋來就死。仍敕天下死囚，皆縱遣，使至期來詣京師。
23是歲，党項羌前後內屬者三十萬口。〔黨，底朗翻。〕
24公卿以下請封禪者前後相屬，〔屬，之慾翻。〕上諭以「舊有氣疾，恐登高增劇，公等勿復言。」〔復，扶又翻。〕
25上謂侍臣曰：「朕比來決事或不能皆如律令，公輩以為事小，不復執奏。夫事無不由小而致大，此乃危亡之端也。〔比，毗至翻。夫，音扶。〕昔關龍逄忠諫而死，〔逄，皮江翻。〕朕每痛之。煬帝驕暴而亡，公輩所親見也。公輩常宜為朕思煬帝之亡，朕常為公輩忥關龍逄之死，〔為，於偽翻。〕何患君臣不相保乎！」
26上謂魏徵曰：「為官擇人，不可造次。〔朱元晦曰：造次，急遽苟且之時。造，七到翻。〕用一君子，則君子皆至；用一小人，則小人競進矣。」對曰：「然。天下未定，則專取其才，不考其行；喪亂既平，〔行，下孟翻；下同。喪，息浪翻。〕則非才行兼備不可用也。」〔觀此，則天下已定之後，可不為官擇人乎！〕
七年（癸巳、六三三）
1春，正月，更名破陳樂曰七德舞。〔更，工衡翻。左傳：楚莊王曰：武有七德，禁暴、戢兵、保大、定功、安民、和眾、豐財，故以為樂舞之名。新志：七德舞圖，左圓右方，先偏後伍，交錯屈伸，以象魚麗鵝鸛。命呂才以圖教樂工，百二十八人，被銀甲執戟而舞。凡三變，每變為四陣，象擊刺往來，歌者和，曰秦王破陳樂。杜佑曰：破陳樂舞圖，左圓右方，先偏後伍，魚麗鵝鸛，箕張翼舒，交錯屈伸，首尾回互，以象戰陳之形。凡為三變，每變有四陣，有來往疾徐擊刺之象，以應歌節，發揚蹈厲，聲韻慷慨。陳，讀曰陣。〕癸巳，宴三品已上及州牧、蠻夷酋長於玄武門，奏七德、九功之舞。〔酋，慈由翻。長，知兩翻。〕太常卿蕭瑀上言：「七德舞形容聖功，有所未盡，〔瑀，音禹。上，時掌翻。〕請寫劉武周、薛仁果、竇建德、王世充等擒獲之狀。」上曰：「彼皆一時英雄，今朝廷之臣往往嘗北面事之，若覩其故主屈辱之狀，能不傷其心乎！」瑀謝曰：「此非臣愚慮所及。」魏徵欲上偃武修文，每侍宴，見七德舞輒俛首不視，見九功舞則諦觀之。〔俛，音免。諦，都計翻，審也。〕
2三月，戊子，侍中王珪坐漏泄禁中語，左遷同州刺史。庚寅，以祕書監魏徵為侍中。
3直太史雍人李淳風〔雍縣，屬岐州。雍，於用翻。〕奏靈臺候儀制度疏略，但有赤道，請更造渾天黃道儀，〔更，工衡翻。渾，戶本翻。〕許之。癸巳，成而奏之。〔時李淳風上言：舜在璿璣玉衡以齊七政，則渾天儀也。周禮：土圭正日景以求地中，有以見日行黃道之驗也。暨於週末，此器乃亡。漢洛下閎作渾〔天〕儀，其後賈逵、張衡亦有之，而推驗七曜，並循赤道。按冬至極南，夏至極北，而赤道常定於中，國〔全〕無南北之異，蓋渾儀無黃道久矣。上異其說，因詔為之。儀，表裏三重，下據準基，上如十字，末樹鼇足，以張四表。一曰六合儀，有天經雙規，金渾緯規，金常規相結於四極之內，列二十八宿、十日〔幹〕、十二辰，經緯三百六十五度。二曰三辰儀，圓徑八尺，有璿璣規，日〔月〕遊〔天宿〕規〔矩〕，列宿所行，轉於六合之內。三曰四遊儀，圓〔玄〕樞為軸，以連結玉衡遊筩而貫約規矩，又玄極〔樞〕北樹北辰，南矩地軸，傍轉於內，玉衡在玄樞之間，而南北遊，仰以觀天之辰宿，下以識器之晷度。皆用銅為之。〕
4夏，五月，癸未，上幸九成宮。
5雅州道行軍總管張士貴擊反獠，破之。〔雅州，漢嚴道縣地；隋廢州，置臨邛郡；唐復為雅州。獠，魯皓翻。〕
6秋，八月，乙丑，左屯衛大將軍譙敬公周範卒。上行幸，常令範與房玄齡居守。〔卒，子恤翻。守，式又翻。〕範為人忠篤嚴正，疾甚，不肯出外，竟終於內省，與玄齡相抱而訣曰：「所恨不獲再奉聖顏！」
7辛未，以張士貴為龔州道行軍總管，使擊反獠。〔龔州，臨江郡，漢猛陵縣地，隋為永平郡武林縣；貞觀三年，置鷰州於今州東，仍於鷰州之故所置龔州。〕
8九月，山東、河南四十餘州水，遣使賑之。〔使，疏吏翻。賑，津忍翻。〕
9去歲所縱天下死囚凡三百九十人，無人督帥，皆如期自詣朝堂，〔帥，讀曰率。朝，直遙翻。考異曰：四年實錄雲：天下斷死罪，止二十九人，今年實錄乃有二百九十九人，何頓多如此！事已可疑。又白居易樂府雲：「死囚四百來歸獄。」舊本紀、統紀、年代記皆雲「二百九十人。」今從新書刑法志。〕無一人亡匿者；上皆赦之。
10冬，十月，庚申，上還京師。
11十一月，壬辰，以開府儀同三司長孫無忌為司空，〔長，知兩翻。〕無忌固辭，曰：「臣忝預外戚，恐天下謂陛下為私。」上不許，曰：「吾為官擇人，惟纔是與。〔為，於偽翻。〕苟或不才，雖親不用，襄邑王神符是也；〔神符少威嚴，不為下所畏，又足不良於行，由是歸第。〕如其有才，雖讎不棄，魏徵等是也。今日所舉，非私親也。」
12十二月，甲寅，上幸芙蓉園；〔景龍文館記：芙蓉園在京師羅城東南隅，本隋世之離宮也；青林重複，綠水瀰漫，帝城勝景也。〕丙辰，校獵少陵原。〔少陵原，在長安城南，屬萬年縣界。少，始照翻。〕戊午，還宮，從上皇置酒故漢未央宮。〔漢故未央宮在長安宮城北禁苑之西偏。考異曰：舊高祖紀：「八年，閱武於城西，高祖親自臨視，還，置酒於未央宮。」高祖實錄不記年月，據太宗實錄，八年正月，頡利可汗死。今從唐曆。〕上皇命突厥頡利可汗起舞，又命南蠻酋長馮智戴詠詩，〔厥，九勿翻。頡，奚結翻。可，從刊入聲。汗，音寒。酋，慈由翻。長，知兩翻。〕既而笑曰：「胡、越一家，自古未有也！」帝奉觴上壽〔上，時掌翻。〕曰：「今四夷入臣，皆陛下教誨，非臣智力所及。昔漢高祖亦從太上皇置酒此宮，妄自矜大，〔高祖十年，置酒未央宮，奉玉飜為太上皇壽，曰：「始大人常以臣亡賴，不能治產業，不如仲力。今某之業所就，孰與仲多﹖」〕臣所不取也。」上皇大悅。殿上皆呼萬歲。
13帝謂左庶子於志寧、右庶子杜正倫曰：「朕年十八，猶在民間，民之疾苦情偽，無不知之。及居大位，區處世務，猶有差失。況太子生長深宮，〔處，昌呂翻。長，知兩翻。〕百姓艱難，耳目所未涉，能無驕逸乎！卿等不可不極諫！」太子好嬉戲，頗虧禮法，志寧與右庶子孔穎達數直諫，〔好，呼到翻。數，所角翻。〕上聞而嘉之，各賜金一斤，帛五百匹。
14工部尚書段綸奏徵巧工楊思齊，上令試之。綸使先造傀儡。〔傀儡，木偶戲也。杜佑曰：窟礧子，亦曰傀磊子，作偶人以戲，善歌舞。本喪樂也，漢末始用之於嘉會。北齊高緯尤所好，閭市盛行焉。餘按列子，偃師以此伎奉周穆王，其來久矣。傀，口猥翻。儡，落猥翻。〕上曰：「得巧工庶供國事，卿令先造戲具，豈百工相戒無作淫巧之意邪！」〔月令：孟春之月，百工鹹理，監工日號，毋或作為淫巧以蕩上心。邪，音耶。〕乃削綸階。〔唐制：工部尚書，正三品。削其階則不得立於三品班中。〕
15嘉、陵州獠反，〔嘉州，眉山郡，漢犍為南安縣地。陵州，陵山郡，漢蜀郡廣都、犍為郡武陽二縣東界之地。獠，魯皓翻。〕命邗江府統軍牛進達擊破之。〔唐揚州有邗江府兵。邗，胡安翻。〕
16上問魏徵曰：「羣臣上書可採，及召對多失次，何也﹖」〔臣上，時掌翻。〕對曰：「臣觀百司奏事，常數日思之，及至上前，三分不能道一。況諫者拂意觸忌，〔拂，與咈同。〕非階下借之辭色，豈敢盡其情哉！」上由是羣臣辭色愈溫，嘗曰：「煬帝多猜忌，臨朝對羣臣多不語。〔朝，直遙翻。〕朕則不然，與羣臣相親如一體耳。」
八年（甲午，六三四）
1春，正月，癸未，突厥頡利可汗卒，〔厥，九勿翻。頡，奚結翻。可，從刊入聲。汗，音寒。卒，子恤翻。〕命國人從其俗，焚屍葬之。
2辛丑，行軍總管張士貴討東、西王洞反獠，平之。〔東、西王洞獠蓋在龔州界。〕
3上欲分遣大臣為諸道黜陟大使，〔使，疏吏翻。考異曰：實錄、舊本紀但云「遣蕭瑀等巡省天下。按時止有十道，而會要、統紀皆雲「發十六道黜陟大使」，據姓名止十三人，皆所未詳，故但云諸道。〕未得其人；李靖薦魏徵。上曰：「徵箴規朕失，不可一日離左右。」〔離，力智翻。〕乃命靖與太常卿蕭瑀等凡十三人分行下，「察長吏賢不肖，〔行，下孟翻。長，知兩翻。〕問民間疾苦，禮高年，賑窮乏，【章：十二行本「乏」下有「褎善良」三字；乙十一行本同；退齋校同。】〔賑，津忍翻。〕起久淹，【章：十二行本「久」作「滯」；乙十一行本同；孔本作「淹滯」；退齋校同；熊校同。】俾使者所至，如朕親覩。」
4三月，庚辰，上幸九成宮。
5夏，五月，辛末朔，日有食之。
6初，吐谷渾可汗伏允〔吐，從暾入聲。谷，音浴。可，從刊入聲。汗，音寒。考異曰：實錄，十年，立諾曷揼詔稱伏允為「順步薩揼。」今從舊傳。〕遣使入貢，未返，大掠鄯州而去。〔使，疏吏翻。宋白曰：鄯州西南至廓州廣城縣故承風嶺，吐谷渾界，一百九十五里。〕上遣使讓之，徵伏允入朝，稱疾不至，〔鄯，時戰翻。朝，直遙翻。〕仍為其子尊王求婚；上許之，令其親迎，〔為，於偽翻。迎，魚敬翻。〕尊王又不至，乃絕婚，伏允又遣兵寇蘭、廓二州。〔蘭州，金城郡，以皋蘭山名州。〕伏允年老，信其臣天柱王之謀，數犯邊；〔數，所角翻。〕又執唐使者趙德楷，上遣使諭之，十返；又引其使者，臨軒親以禍福，伏允終無悛心。〔悛，醜緣翻。〕六月，遣左驍衛大將軍段志玄為西海道行軍總管，左驍衛將軍樊興為赤水道行軍總管，將邊兵及契苾、党項之眾以擊之。〔吐谷渾中有赤水城，近河源。驍，堅堯翻。將邊，即亮翻。契，欺訖翻。苾，毗必翻。黨，底朗翻。考異曰：實錄，六年三月，吐谷渾寇蘭州，不雲遣志玄擊之，吐谷渾寇蘭、廓二州，無年月。新本紀，此夏遣志玄。實錄，十月，志玄破吐谷渾。故參酌置此。又新書本紀，是夏，吐谷渾寇涼州，遣志玄等伐之。實錄，十月辛丑，志玄破吐谷渾，而不書遣將日月，新紀亦無破吐谷渾月日。實錄寇涼州在十一月。今參用之。〕
7秋，七月，山東、河南、淮、海之間大水。
8上屢請上皇避暑九成宮，上皇以隋文帝終於彼，惡之。〔九成宮，即隋之仁壽宮。隋文帝仁壽四年，崩於仁壽宮。惡，烏路翻。〕冬，十月，營大明宮，〔大明宮在禁苑東南，西接宮城之東北隅，曰東內。程大昌曰：大明宮地，本太極宮之後苑東南面射殿也，地在龍首山上。龍朔二年，高宗染風痹，惡太極宮卑下，就修大明宮，改曰蓬萊宮。〕以為上皇清暑之所。未成而上皇寢疾，不果居。
9辛丑，段志玄擊吐谷渾，破之，追奔八百餘裏，去青海三十餘裏，〔吐谷渾中有青海。闞駰曰：漢金城郡臨羌縣西有卑禾羌海，世謂之青海，東去西平二百五十里。西平，唐鄯州也。吐，從暾入聲。谷，音浴。〕吐谷渾驅牧馬而遁。
10甲子，上還京師。
11右僕射李靖以疾遜位，許之。十一月，辛未，以靖為特進，封爵如故，祿賜、吏卒並依舊給，俟疾小瘳，〔瘳，醜留翻。〕每三兩日至門下、中書平章政事。〔唐初政事堂在門下省。歐陽修曰：平章事之名始此。〕
12甲申，吐蕃贊普棄宗弄讚〔考異曰：太宗實錄「贊普」作「贊府」。高宗實錄「棄宗」作「器宗」。今從舊傳。〕遣使入貢，仍請婚。〔使，疏吏翻。〕吐蕃在吐谷渾西南，近世浸強，蠶食他國，土宇廣大，勝兵數十萬，〔勝，音升。〕然未嘗通中國。其王稱贊普，俗不言姓，王族皆曰論，宦族皆曰尚。〔吐蕃本西 羌屬，蓋百有五十種，散處河、湟、江、岷間。有發羌唐旄等，未始與中國通，居析支水西。祖曰鶻提勃悉野，健武多智，稍並諸羌，據其地。蕃、發聲近，故其子 孫曰吐蕃而姓勃窣野。或曰：南涼禿髮烏孤之後，二子，曰樊尼，曰専檀，為乞伏熾盤所滅，樊尼挈殘部降沮渠蒙遜，沮渠滅樊尼，率兵西濟河，踰積石，遂撫有羣羌雲。其俗謂強雄曰贊，丈夫曰普，故號君長為贊普。其地直長安八千里，距鄯善五百里。劉昫曰：吐蕃，禿髮氏之後，語訛曰吐蕃。宋白曰：樊尼奔沮渠蒙遜，署臨松郡丞。沮渠滅，建國西土，改姓勃窣野。時人謂丞為贊府，語訛為贊普。吐，從暾入聲。〕棄宗弄讚有勇略，四鄰畏之。上遣使者馮德遐往慰撫之。
13丁亥，吐谷渾寇涼州。己丑，下詔大舉吐谷渾。〔考異曰：舊傳雲：「吐谷渾拘趙德楷，太宗遣使宣諭十餘返，竟無悛心。九年，詔李靖等討伐。」太宗實錄，己 醜，吐谷渾拘我行人趙德楷，即下此詔。十二月，遣李靖等。今從實錄。據舊傳，拘德楷在前；據實錄，先遣使宣諭，後拘德楷，即下詔伐之。今兩存之。〕上欲得李靖為將，為其老，重勞之。〔重，難也。以其年老，難勞之以征伐之事也。將，即亮翻。為，於偽翻。〕靖聞之，請行；上大悅。十二月，辛丑，以靖為西海道行軍大總管，節度諸軍。兵部尚書侯君集為積石道、刑部尚書任城王道宗為鄯善道、涼州都督李大亮為且末道、岷州都督李道彥為赤水道、利州刺史高甑生為鹽澤道行軍總管，〔西海、鄯善、且末皆隋破吐谷渾所置郡名。積石山在隋河源郡。赤水城亦在河源郡。鹽池在西海郡。任，音壬。鄯，時戰翻。且，子餘翻。〕並突厥、契苾之眾擊吐谷渾。
14帝聘隋通事舍人鄭仁基女為充華，〔充華，舊有之。唐六宮之職無此官。〕詔已行，冊使將發，〔使，疏吏翻。〕魏徵聞其嘗許嫁士人陸爽，遽上表諫。〔上，時掌翻。〕帝聞之，大驚，手詔深自克責，命停冊使。房玄齡等奏稱：「許嫁陸氏，無顯狀，大禮既行，不可中止。」爽亦表言初無婚姻之議。帝謂徵曰：「羣臣或容希合；爽亦自陳，何也﹖」對曰：「彼以為陛下外雖捨之，或陰加罪譴，故不得不然。」帝笑曰：「外人意或當如是。朕之言未能使人必信如此邪！」
15中牟丞皇甫德參〔中牟縣，漢屬河南郡，晉屬滎陽郡，後魏屬廣武郡，為治所；隋開皇十年，改曰郟城縣，大業改曰圃田縣，唐武德三年，更名中牟。丞，貳令治縣事。上縣丞從八品下，中、下縣各以差降一品。〕上言：「脩洛陽宮，勞人；收地租，厚斂；俗好高髻，蓋宮中所化。」〔上，時掌翻；下上書同。斂，力贍翻。好，呼到翻；下不好同。〕上怒，謂房玄齡等曰：「德參欲國家不役一人，不收鬥租，宮人皆無髮，乃可其意邪！」欲治其謗訕之罪。〔治，直之翻。〕魏徵諫曰：「賈誼當漢文帝時上書，雲『可為痛哭者一，可為流涕者二。』〔見十四卷漢文帝六年。〕自古上書不激切，不能動人主之心，所謂狂夫之言，聖人擇焉，〔漢書李左車有是言。〕唯陛下裁察！」上曰：「朕罪斯人，則誰敢復言！」〔復，扶又翻。〕乃賜絹二十匹。他日，徵奏言：「陛下近日不好直言，雖勉強含容，非曩時之豁如。」〔強，其兩翻。〕上乃更加優賜，拜監察御史。〔監，古銜翻。〕
16中書舍人高季輔上言：〔考異曰：貞觀政要，季輔疏在三年；會要在八年。按舊傳：季輔貞觀初拜御史，累轉中書舍人。故從會要置此。〕「外官卑品，猶未得祿，飢寒切身，難保清白。今倉廩浸實，宜量加優給，然後可責以不貪，嚴設科禁。又，密王元曉等皆陛下之弟，比見帝子拜諸叔，〔量，音良。比，毗至翻。〕叔皆答拜，紊亂昭穆，〔紊，音問。昭，時招翻。〕宜訓之以禮。」書奏，上善之。
17西突厥咄陸可汗卒，其弟同娥設立，是為沙揼羅咥利失可汗。〔咥，徒結翻，又醜慄翻。〕
九年（乙未、六三五）
1春，正月，党項先內屬者皆叛歸吐谷渾。三月，庚辰，洮州羌叛入吐谷渾，殺刺史孔長秀。〔洮，土刀翻。〕
2壬辰，【嚴：「辰」改「午」。】赦天下。
3乙酉，鹽澤道行軍總管高甑生擊叛羌，破之。
4庚寅，詔民貲分三等，未盡其詳，宜分九等。〔唐會要：武德六年，三月，令天下戶量其資產，定為三等。今分九等，蓋於三等各分上、中、下也。〕
5上謂魏徵曰：「齊後主、周天元皆重斂百姓，厚自奉養，力竭而亡。譬如饞人自噉其肉，肉盡而斃，何其愚也！〔斂，力贍翻。饞，七鹹翻。貪食而多取之為饞。噉，徒覽翻，又徒濫翻。〕然二主孰為優劣﹖」對曰：「齊後主懦弱，政出多門；〔懦，乃臥翻，又奴亂翻。〕周天元驕暴，威福在己；雖同為亡國，齊主尤劣也。」
6夏，閏四月，癸酉，任城王道宗敗吐谷渾於庫山。〔敗，補邁翻；下兒敗、等敗之敗同。考異曰：舊道宗傳雲：「賊聞軍至，走入嶂山，已行數千里。諸將議欲息兵，道宗固請追討，李靖然之，而君集不從。道宗遂帥偏師並行倍道，去大軍十日，追及之。賊據險苦戰，道宗潛遣千餘騎踰山襲其後。賊表裏受敵，一時奔潰。」庫山、嶂山不知其所以為同異。據嶂山已行數千里，今不取，今即以為庫山之戰也。〕吐谷渾可汗伏允悉燒野草，輕兵走入磧。〔磧，七跡翻。〕諸將以為「馬無草，疲瘦，未可深入。」侯君集曰：「不然。曏者段志玄軍還，纔及鄯州，虜已至其城下。蓋虜猶完實，眾為之用故也。今一敗之後，鼠逃鳥散，斥候亦絕，君臣攜離，父子相失，取之易於拾芥，〔易，以豉翻。〕此而不乘，後必悔之。」李靖從之。〔考異曰：舊道宗傳雲：「道宗固請追討，李靖然之，而君集不從。」靖傳雲：「軍次伏俟城，吐谷渾燒去野草以餒我師，退保大非川。諸將鹹言：『春草木生，馬已羸瘦，不可赴敵。』唯靖決計而進，深入敵境，遂踰積石山。」按實錄：「庫山之捷，可汗謀將入磧以避官軍，道宗復曰：『柏海近河源，古來罕有至者。賊既西走，未知的處，今段之行，實資馬力。今馬疲糧少，遠入為難，未若且向鄯州，待馬肥之後，更圖進取。』君集曰：『不然。段志玄曩者纔至鄯州，賊眾便到城下，良由彼國尚完，兇徒阻命。今者一敗以後，斥候亦絕，君臣相失，父子攜離，乘其迫懼，取同俯拾，柏海雖遙，便可鼓行而至也。』靖又然之。」道宗傳與實錄相違。今從實錄。〕中分其軍為兩道：靖與薛萬均、李大亮由北道，君集與任城王道宗由南道。戊子，靖部將薛孤兒敗吐谷渾於曼頭山，斬其名王，大獲雜畜，以充軍食。〔畜，許救翻。〕癸巳，靖等敗吐谷渾於牛心堆，〔水經註：湟水自臨羌縣東流，合龍駒川水，又東合晉昌川水，又東合長寧川水，又東合牛心川水；水出西南遠山，東北流逕牛心 堆，又東逕西平亭西，東北入於湟水。〕又敗諸赤水源。〔考異曰：實錄：「癸巳，李靖、侯君集、任城王道宗等破吐谷渾於赤水源。」按上文自庫山中分士馬為兩道，靖趣北路出曼頭山，踰赤水，君集、道宗趣南路，歷破邏真谷。然則赤水之戰，君集、道宗不在彼也，今剛去其名。又吐谷渾傳，獲其高昌王慕容孝儁，不知在何戰，今亦刪去。〕侯君集、任城王道宗引兵行無人之境二千餘裏，盛夏降霜，經破邏真谷，其地無水，人齕冰，馬噉雪。〔邏，郎佐翻。齕，下沒翻，又戶結翻。〕五月，追及伏允於烏海，〔隋志：河源郡有烏海，在漢哭山西。〕與戰，大破之，獲其名王。薛萬均、薛萬徹又敗天柱王於赤海。〔赤海蓋即赤水深廣處。考異曰：舊萬徹傳作赤水源，契苾何力傳作赤水川。今從實錄。〕
7太上皇自去秋得風疾，庚子，崩於垂拱殿。〔舊書帝紀：崩於大安宮之垂拱前殿，年七十。〕甲辰，羣臣請上準遺誥視軍國大事，上不許。乙巳，詔太子承乾於東宮平決庶政。
8赤水之戰，薛萬均、薛萬徹輕騎先進，為吐谷渾所圍，兄弟皆中槍，〔騎，奇寄翻；下同。中，竹仲翻。〕失馬步鬬，從騎死者什六七，左領軍將軍契苾何力將數百騎救之，竭力奮擊，所向披靡，萬均、萬徹由是得免。〔從，才用翻。披，丕彼翻。〕李大亮敗吐谷渾於蜀渾山，〔山在赤海西。〕獲其名王二十人。將軍執失思力敗吐谷渾於居茹川。李靖督諸軍經積石山河源，至且末，窮其西境。聞伏允在突倫川，〔考異曰：吐谷渾傳雲：「伏允西走圖倫磧。」蓋即突倫川，虜語轉耳。今從契苾何力傳。〕將奔於闐，契苾何力欲追襲之，薛萬均懲其前敗，固言不可。何力曰：「虜非有城郭，隨水草遷徙，若不因其聚居襲取之，一朝雲散，豈得復傾其巢穴邪！」〔復，扶又翻。〕自選驍騎千餘，直趣突倫川，萬均乃引兵從之。〔驍，堅堯翻。趣，七喻翻。考異曰：吐谷渾傳雲：「萬均率輕銳追奔，入磧數百里，及其餘黨，破之。」蓋何力先進，而萬均從之也。〕磧中乏水，將士刺馬血飲之。〔刺，七亦翻。〕襲破伏允牙帳，斬首數千級，獲雜畜二十餘萬，伏允脫身走俘其妻子。侯君集等進逾星宿川，至柏海，還與李靖軍合。〔畜，許救翻。 宿，音秀。考異曰：吐谷渾傳，「柏海」作「柏梁」。今從實錄。實錄及吐谷渾傳，皆雲「君集與李靖會於大非川。」按十道圖：大非川在青海南，烏海、星宿海、 柏海並在其西；且末又在其西極遠。據靖已至且末，又過烏海、星宿川至柏海，豈得復會於大非川，於事可疑，故不敢著其地。吐谷渾傳又云，「兩軍會於大非川， 至破邏真谷，大寧王順乃降。」按實錄歷破邏真谷，又行月餘日，乃至星宿川。然則破邏真谷在星宿川東甚遠矣，豈得返至其處邪！今從實錄。〕
大寧王順，隋氏之甥、伏允之嫡子也，為侍中【章：十二行本「中」作「子」；乙十一行本同；退齋校同；張校同，雲無註本亦誤「中」。】於隋，久不得歸，伏允立侍【章：十二行本「侍」作「他」；乙十一行本同；退齋校同；張校同，雲無註本亦誤「侍」。】子為太子，及歸，意常怏怏。〔順歸見一百八十七卷高祖武德二年。怏，於兩翻。〕會李靖破其國，國人窮蹙，怨天柱王；順因眾心，斬天柱王，舉國請降。伏允帥千餘騎逃磧中，十餘日，眾散稍盡，為左右所殺。〔降，戶江翻。帥，讀曰率。考異曰：吐谷渾傳雲「自縊而死」。今從實錄。〕國人立順為可汗。壬子，李靖奏平吐谷渾。乙卯，詔復其國，以慕容順為西平郡王、趉故呂【嚴：「故呂」改「胡呂」。】烏甘豆可汗。〔趉，渠詘翻，又九勿翻；杜佑巨屈翻。〕上慮順未能服其眾，仍命李大亮將精兵數千為其聲援。
9六月，己丑，羣臣復請聽政，上許之，其細務仍委太子，太子頗能聽斷。是後上每出行幸，常令居守監國。〔復，扶又翻。斷，丁亂翻。守，手又翻。監，工銜翻。〕
10秋，七月，庚子，鹽澤道行軍副總管劉德敏擊叛羌，破之。
11丁巳，詔：「山陵依漢長陵故事，〔長陵，漢高祖陵也。皇甫謐曰：長陵東西廣百二十步，高十三丈。房玄齡雲，高九丈。蓋尺度之長短有古今之異也。〕務存隆厚。」期限既促，功不能及。祕書監虞世南上疏，以為：「聖人薄葬其親，非不孝也，深思遠慮，以厚葬適足為親之累，〔上，時掌翻。累，力瑞翻。〕故不為耳。昔張釋之有言：『使其中有可欲，雖固南山猶有隙。』〔見十四卷漢文帝三年。〕劉向言：『死者無終極而國家有廢興，釋之之言，為無窮計也。』〔見三十一卷漢成帝永始元年。〕其言深切，誠合至理。伏惟陛下聖德度越唐、虜，而厚葬其親乃以秦、漢為法，臣竊為陛下不取。雖復不藏金玉，〔為，於偽翻。復，扶又翻；下同。〕後世但見丘壟如此其大，安知【章：十二行本「知」下有「其中」二字；乙十一行本同。】無金玉邪！且今釋服已依霸陵，〔用漢文帝遺詔三十七日釋服也。〕而丘壟之制獨依長陵，恐非所宜。伏願依白虎通〔班固等述白虎通義六卷。〕為三仞之墳，器物制度，率皆節損，仍刻石立之陵旁，別書一通，藏之宗廟，用為子孫永久之法。」疏奏，不報。世南復上疏，以為：「漢天子即位即營山陵，遠者五十餘年；今以數月之間為數十年之功，恐於人力有所不逮。」上乃以世南疏授有司，令詳處其宜。〔復，扶又翻。處，昌呂翻。〕房玄齡等議，以為：「漢長陵高九丈，原陵高六丈，〔原陵，漢光武陵也。高，去聲。〕今九丈則太崇，三仞則太卑，請依原陵之制。」從之。
12辛亥，詔：「國初草創，宗廟之制未備，今將遷祔，宜令禮官詳議。」諫議大夫朱子奢請立三昭三穆而虛太祖之位。〔昭，時招翻。〕於是增脩太廟，祔弘農府君及高祖並舊神主四為六室。〔弘農府君諱重耳。〕房玄齡等議以涼武昭王為始祖。〔涼王李暠諡武昭。〕左庶子於志寧議以為武昭王非王業所因，不可為始祖；上從之。
14李靖之擊吐谷渾也，厚賂党項，使為鄉導。〔鄉，讀曰嚮。〕党項酋長拓跋赤辭來，謂諸將曰：「隋人無信，喜暴掠我。〔喜，許記翻。〕今諸軍苟無異心，我請供其資糧；如或不然，我將據險塞諸軍之道。」〔塞，悉則翻。〕諸將與之盟而遣之。赤水道行軍總管李道彥行至闊水，〔闊水在党項羈縻闊州界。〕見赤辭無備，襲之，獲牛羊數千頭。於是羣羌怨怒，屯野狐峽，道彥不得進；赤辭擊之，道彥大敗，死者數萬，退保松州。左驍衛將軍樊興逗遛失軍期，〔遛，音留。〕士卒失亡多。乙卯，道彥、興皆坐減死徙邊。
上遣使勞諸將於大斗拔谷，〔勞，力到翻。〕薛萬均排毀契苾何力，自稱己功。何力不勝忿，〔勝，音升。〕拔刀起，欲殺萬均，諸將救止之。上聞之，以讓何力，何力具言其狀，〔具言赤水之戰拔萬均兄弟於圍中及見排毀之狀也。〕上怒，欲解萬均官以授何力，何力固辭，曰：「陛下以臣之故解萬均官，羣胡無知，以陛下為重胡輕漢，轉相誣告，馳競必多。且使胡人謂諸將皆如萬均，將有輕漢之心。」上善之而止。尋令宿衛北門，檢校屯營事，〔北門，玄武門也。按會要，貞觀十二年於玄武門置左右屯營，以諸衛將軍領之，其兵名曰飛騎。何力檢校屯營，蓋十二年以後事，史究言之。〕尚宗女臨洮縣主。〔洮，土刀翻。〕
15岷州都督、鹽澤道行軍總管高甑生後軍期，李靖按之。甑生恨靖，誣告靖謀反，按驗無狀。八月，庚辰，甑生坐減死徙邊。或言：「甑生，秦府功臣，寬其罪。」上曰：「甑生違李靖節度，又誣其反，此而可寬，法將安施！且國家自起晉陽，功臣多矣，若甑生獲免，則人人法，安可復禁乎！〔復，扶又翻。〕我於舊勳，未嘗忘也，為此不敢赦耳。」〔為，於偽翻。〕李靖自是闔門杜絕賓客，雖親戚不得妄見也。〔以李靖事太宗，然猶如此，豈非功名之際難居哉！〕
16上欲自詣園陵，〔園陵，謂獻陵。〕羣臣以上哀毀羸瘠，固諫而止。〔瀛，倫為翻。瘠，而尺翻。〕
17冬，十月，乙亥，處月初遣使入貢。處月、處密，皆西突厥之別部也。
18庚寅，葬太武皇帝於獻陵，〔獻陵在京兆三原縣東之十八里。〕廟號高祖；以穆皇后祔葬，〔太穆皇后竇氏，初葬壽安陵，今祔獻陵。〕加號太穆皇后。
19十一月，庚戌，詔議於太原立高祖廟。祕書監顏師古議，以為：「寢廟應在京師，漢世郡國立廟，非禮。」乃止。
20戊午，以光祿大夫蕭瑀為特進，復令參預政事。〔蕭瑀罷預聞朝政，見上卷貞觀四年。復，扶又翻。〕上曰：「武德六年以後，高祖有廢立之心而未定，我不為兄弟所容，實有功高不賞之懼。斯人也，不可以利誘，不可以死脅，真社稷臣也！」〔誘，音酉。〕因賜瑀詩曰：「疾風知勁草，板蕩識誠臣。」又謂瑀曰：「卿之忠直，古人不過；然善惡太明，亦有時而失。」瑀再拜謝。魏徵曰：「瑀違眾孤立，唯陛下知其忠勁，曏不遇聖明，求免難矣！」
21特進李靖〔唐六典：正二品曰特進。註曰：二漢及魏以為加官，從本官服，無吏卒，品第二，位次諸公，在開府驃騎上。江左皆兼官，梁班第十七。北齊，特進第二品；隋特進為正二品散官，唐因之。〕上書請依遺誥，御常服，臨正殿；弗許。〔上，時掌翻。〕
22吐谷渾甘豆可汗久質中國，〔質，音致。〕國人不附，竟為其下所殺。子燕王諾曷揼立。諾曷揼幼，大臣爭權，國中大亂。十二月，詔兵部尚書侯君集等將兵援之；先遣使者諭解，〔將，即亮翻。使，疏吏翻。〕有不奉詔者，隨宜討之。
十年（丙申、六三六）
1春，正月，甲午，上始親聽政。
2辛丑，以突厥拓設阿史那社爾為左驍衛大將軍。〔驍，堅堯翻。〕社爾，處羅可汗之子也，年十一，以智略聞。可汗以為拓設，建牙於磧北，與欲谷設分統敕勒諸部，居官十年，未嘗有所賦斂。〔斂，力贍翻。〕諸設或鄙其不能為富貴，社爾曰：「部落苟豐，於我足矣。」諸設凓服。〔突厥謂子弟典兵者為設。與社爾同時典兵者非一人，故曰諸設。〕及薛延陀叛，攻破欲谷設，〔事見一百九十二卷元年。〕社爾兵亦敗，將其餘眾走保西陲。〔將，即亮翻。〕頡利可汗既亡，〔見上卷四年。〕西突厥亦亂，咄陸可汗兄弟爭國。〔事見同上。〕社爾詐往降之，引兵襲破西突厥，取其地幾半，〔降，戶江翻。幾，居希翻。〕有眾十餘萬，自稱答【嚴：「答」改「都」。】布可汗。社爾乃謂諸部曰：「首為亂破為我國者，薛延陀也，我當為先可汗報仇擊滅之。」〔為，於偽翻。〕諸部皆諫曰：「新得西方，宜且留鎮撫。今據捨之遠去，西突厥必來取其故地。」社爾不從，擊薛延陀於磧北，連兵百餘日。會咥利失可汗立，〔見上八年。〕社爾之眾苦於久役，多棄社爾逃歸。〔逃歸咥利失。〕薛延陀縱兵擊之，社爾大敗，走保高昌，其舊兵在者纔萬餘家，又畏西突厥之逼，遂帥眾來阪。〔帥，讀曰率。降，戶江翻。〕敕處其部落於州之北，〔處，昌呂翻。〕留社爾於長安，尚皇妹南陽長公主，〔新，舊書皆作「衡陽長公主」。陽長，知兩翻。〕典屯兵於苑內。
3癸丑，徙趙王元景為荊王，魯王元昌為漢王，鄭王元禮為徐王，徐王元嘉為韓王，荊王元則為彭王，滕王元懿為鄭王，吳王元軌為霍王，豳王元鳳為虢王，陳王元慶為道王，魏王靈夔為燕王，〔自此以上皆皇弟也。〕蜀王恪為吳王，越王泰為魏王，燕王祐為齊王，梁王愔為蜀王，郯王惲為蔣王，漢王貞為越王，申王慎為紀王。〔自恪以下皇子也。燕，因肩翻。愔，於今翻。郯，音談。惲，於粉翻。〕
二月，乙丑，以元景為荊州都督，元昌為梁州都督，元禮為徐州都督，元嘉為潞州都督，元則為遂州都督，靈夔為幽州都督，恪為潭州都督，泰為相州都督，祐為齊州都督，愔為益州都督，惲為安州都督，貞為揚州都督。泰不之官，以金紫光大夫張亮【章：十二行本「亮」下有「為長史」三字；乙十一行本同。】行都督事。〔唐制，凡注官，階卑而擬高者則曰守，階高而擬卑則曰行。今張亮行都督事，乃用宋、齊諸王典方面置行事之例，與注官之行不同。〕上以泰好文學，〔好，呼到翻。〕禮士大夫，特命於其其別置文學館，聽自引召學士。〔為泰圖東宮張本。〕
4三月，丁酉，吐谷渾王諾曷揼遣使請頒曆行年號，遣子弟入侍，並從之。〔使，疏吏翻。〕丁未，以諾曷揼為河源郡王、烏地也拔勤豆可汗。
5癸丑，諸王之藩，上與之別曰：「兄弟之情，豈不欲常共處邪！但以天下之重，不得不爾。諸子尚可復有，兄弟不可復得。」〔處，昌呂翻。復，扶又翻。〕因流涕嗚咽不能止。〔上之流涕嗚咽者，抑思建成、元吉之事乎﹖〕
6夏，六月，壬申，以溫彥博為右僕射，太常卿楊師道為侍中。
7侍中魏徵屢以目疾求為散官，〔散，悉亶翻。〕上不得已，以徵為特進，仍知門下事，〔雖不居侍中之職，猶令知門下事。〕朝章國典，參議得失，〔朝，直遙翻。〕徒流以上罪，詳事聞奏；其祿賜、吏卒並同職事。〔特進，散官也。祿賜、吏卒同職事官，所以優賢也。〕
8長孫皇后性仁孝儉素，好讀書，常與上從容商略古事，〔好，呼到翻。從，千容翻。〕因而獻替，裨益弘多。上或以非罪譴怒宮人，後亦陽怒，請自推鞫，因命囚繫，俟上怒息，徐為申理，由是宮壺之中，刑無枉濫。豫章公主早喪其母，後收養之，慈愛逾於所生。〔豫章公主，上女也，後下嫁唐義識。為，於偽翻。壺，苦本翻。喪，息浪翻。〕妃嬪以下有疾，後親撫視，輟己之藥膳以資之，宮中無不愛戴。訓諸子，常以謙儉為先，太子乳母遂安夫人〔唐制，太子乳母封郡夫人。睦州，遂安郡。〕嘗白後，以東宮器用少，請奏益之。〔少，詩沼翻。〕後不許，曰：「為太子，患在德不立，名不揚，何患無器用邪！」
上得疾，累年不愈，後侍奉，晝夜不離側。〔離，力智翻。〕常繫毒藥於衣帶，曰：「若有不諱，義不獨生。」後素有氣疾，前年從上幸九成宮，柴紹等中夕告變，上擐甲出閤問狀，後扶疾以從，〔擐，音宦；從，才用翻。〕左右止之，後曰：「上既震驚，吾何心自安！」由是疾遂甚。太子言於後曰：「醫藥備盡而疾不瘳，〔瘳，醜留翻。〕請奏赦罪人及度人入道，庶獲冥福。」後曰：「死生有命，非智力所移。若為善有福，則吾不為惡；如其不然，妄求何益！赦者國之大事，不可數下。〔數，所角翻。〕道、釋異端之教，蠹國病民，皆上素所不為，柰何以吾一婦人使上為所不為乎！必行汝言，吾不如速死！」太子不敢奏，私以語房玄齡，〔語，牛倨翻。〕玄齡白上，上哀之，欲為之赦，〔為，於偽翻。〕後固止之。
及疾篤，與上訣。時房玄齡以譴歸第，後言於帝曰：「玄齡事陛下久，小心慎密，奇謀祕計，未嘗宣泄，苟無大故，願勿棄之。妾之本宗，因緣葭莩以致祿位，〔漢書曰：非有葭莩之親。張晏曰：葭，蘆葉也。莩，葉裏白皮也。晉灼曰：莩，葭裏之白皮也。皆取喻於輕薄也。師古曰：葭，蘆也。莩者，其筩中白皮至薄者也。葭莩喻著。莩，音孚。張言葉裏白皮，非也。〕既非德舉，易致顛危，欲使其子孫保全，慎勿處之權要，但以外戚奉朝請足矣。〔以無忌之賢不能自保，則後之所慮為深遠矣。易，以豉翻。處，昌呂翻。朝，直遙翻。〕妾生無益於人，不可以死害人，〔用記檀弓成子高語意。〕願勿以丘壟勞費天下，但因山為墳，器用瓦木而已。仍願陛下親君子，遠小人，納忠諫，屏讒慝，省作役，止遊畋，〔遠，於願翻。屏，必郢翻。〕妾雖沒於九泉，誠無所恨。兒女輩不必令來，見其悲哀，徒亂人意。」因取衣中毒藥以示上曰：「妾於陛下不豫之日，誓以死從乘輿，不能當呂后之地耳。」〔呂氏事見漢紀。乘，繩證翻。〕己卯，崩於立政殿。〔閣本太極宮圖：東上閤門之東有萬春殿，萬春殿之東有立政殿。唐六典：太極殿之北有兩儀殿，兩儀殿之東曰萬春殿。兩儀之左曰獻春門，獻春門之左曰立政門，其內曰立政殿。〕
後嘗採自古婦人得失事為女則三十卷，又嘗著論駮漢明德馬後以不能抑退外親，使當朝貴盛，徒戒其車如流水馬如龍，〔見四十六卷漢章帝建初二年。駮，北角翻。朝，直遙翻。〕是開其禍敗之源而防其末流也。及崩，宮司並女則奏之，〔唐內職，有宮正，糾〈僣，日改心〉失。彤史，記功書過。六典，尚儀局有司籍二人，掌經史教學。奏女則者，蓋司籍也。〕上覽之悲慟，以示近臣曰：「皇后此書，足以垂範百世。」朕非不知天命而無無益之悲，但入宮不復聞規諫之言，〔復，扶又翻；下今復同。〕失一良佐，故不能忘懷耳！」乃召房玄齡，使復其位。
9秋，八月，丙子，上謂羣臣曰：「朕開直言之路，以利國也，而比來上封事者多訐人細事，〔比，毗至翻。上，時掌翻。訐，居謁翻。〕自今復有為是者，朕當以讒人罪之。」
10冬，十一月，庚午，葬文德皇后於昭陵。〔昭陵，在京兆醴泉縣西北六十里。〕將軍段志玄、宇文士及分統士眾出肅章門。〔唐六典曰：西內太極殿，次北曰朱明門，門之左曰虔化門，右曰肅章門，肅章之西曰暉政門，又曰兩儀殿，蓋古之內朝也。承天門之東曰長樂門，北入恭禮門，又北入虔化門，則宮內也。承天門之西曰永安門，北入安仁門，又北入肅章門，則宮內也。〕帝夜使宮官至二人所，士及開營內之；志玄閉門不納，曰：「軍門不可夜開。」使者曰：「此有手敕。」志玄曰：「夜中不辯真偽。」竟留使者至明。帝聞而歎曰：「真將軍也！」
帝復為文刻之石，〔使，疏吏翻。復，扶又翻；下復亦、亦復同。〕稱「皇后節儉，遺言薄葬，以為『盜賊之心，止求珍貨，既無珍貨，復何所求。』朕之本志，亦復如此。王者以天下為家，何必物在陵中，乃為己有。今因九嵕山為陵，〔嵕，祖紅翻。〕鑿石之工纔百餘人，數十日而畢。不藏金玉，人馬、器皿，皆用土木，形具而已，庶幾姦盜息心，存沒無累，〔幾，居希翻。累，力瑞翻。〕當使百世子孫奉以為法。」
上念後不已，於苑中作層觀〔觀，古玩翻。〕以望昭陵，嘗引魏徵同登，使視之。徵熟視之曰：「臣昏眊，不能見。」〔眊，莫報翻。〕上指示之，徵曰：「臣以為陛下望獻陵，若昭陵，則臣固見之矣。」上泣，為之毀觀。〔為，於偽翻。〕
11十二月，戊寅，朱俱波、甘棠遣使入頁。朱俱波在蔥嶺之北，去瓜州二【章：十二行本「二」作「三」；乙十一行本同。】千八百里。甘棠在大海南。〔朱俱波，亦曰朱俱槃；漢子合國也。甘棠在西海之南，崑崙人也。二國皆在西域。使，疏吏翻。〕上曰：「中國既安，四夷自服。然朕不能無懼，昔秦始皇威振胡、越，二世而亡，唯諸公匡其不逮耳。」
12魏王泰有寵於上，或言三品以上多輕魏王。上怒，引三品以上，作色讓之曰：「隋文帝時，一品以下皆為諸王所顛躓，〔躓，音致。〕彼豈非兒邪！〔邪，音耶。〕朕但不聽諸子縱橫耳，〔縱，如字，又子容翻。橫，戶孟翻，又如字。〕聞三品以上皆輕之，我若縱之，豈不能折辱公輩乎！」〔折，之舌翻。〕房玄齡等皆惶懼流汗拜謝。魏徵獨正色曰：「臣竊計當今羣臣，必無敢輕魏王者。在禮，臣、子一也。春秋，醜人雖微，序於諸侯之上。〔春秋，僖七年，公會王人、齊侯、宋公、衛侯、許男、曹伯、陳世子款、鄭世子華盟於洮。公羊傳曰：王人者何﹖微者也。曷為序乎諸侯之上﹖先王命也。〕三品以上皆公卿，陛下所尊禮。若紀綱大壞，固所不論；聖明在上，魏王必無頓辱羣臣之理。隋文帝驕其諸子，使多行無禮，卒皆夷滅，又足法乎！」〔卒，子恤翻。〕上悅曰：「理到之語，不得不服。朕以私愛忘公義，曏者之忿，自謂不疑，及聞徵言，方知理屈。人主發言何得容易乎！」〔易，以豉翻。〕
13上曰：「法令不可數變，數變則煩，官長不能盡記；〔數，所角翻。長，知兩翻。〕又前後差違，吏得以為姦。自今變法，皆宜詳慎而行之。」
14治書侍御史萬紀上言：「宣、饒二州銀大發，採之，歲可得數百萬緡。」〔治，直之翻。宋白曰：饒州，漢為鄱陽縣，吳置鄱陽郡，梁置吳州，陳廢州，復為郡，隋平陳，罷郡為饒州。徐湛鄱陽記雲：北有堯山，又以地饒衍，遂加「食」為「饒」。今郡圖又云：以山川蘊物珍奇，故名饒。〕上曰：「朕貴為天子，所乏者非財也，但恨無嘉言可以利民耳。與其多數百萬緡，何如得一賢才！卿未嘗進一賢、退一不肖，而專言稅銀之利。昔堯、舜抵璧於山，投珠於谷，〔陸賈新語曰：聖人不用珠玉而寶其身，故舜棄黃金於巉巖之山，捐珠玉於五湖之川，以杜淫邪之慾也。〕漢之桓、靈乃聚錢為私藏，〔事見五十七卷漢靈帝光和元年。藏，徂浪翻。〕卿欲以桓、靈俟我邪！」〔邪，音耶。〕是日，黜萬紀，使還家。
15是歲，更命統軍為折衝都尉，別將為果毅都尉。〔唐制：上府折衝都尉正四品上，中府正四品下，下府正五品下。上府果毅都尉從五品下，中府正六品上，下府從六品下。更，工衡翻。將，即亮翻。〕凡十道，置府六百三十四，而關內二百六十一，皆隸諸衛及東宮六率。〔東宮六率者：左、右衛率，擬上臺左、右衛將軍；左、右宗衛率，擬左、右領軍將軍；左、右監門率，擬左、左監門將軍。後又置左、右虞候率，擬左、右金吾將軍；左、右內率。擬左、右千牛將軍。通謂之十率。〕凡上府兵千二百人，中府千人，下府八百人。三百人為團，團有校尉；〔校，戶教翻。〕五十人為隊，隊有正；十人為火，火有長。〔長，知兩翻。〕每人兵甲糧裝各有數，皆自備，輸之庫，有徵行則給之。年二十為兵，六十而免。其能騎射者為越騎，〔越騎者，言其勁勇能超越也。騎，奇寄翻。〕其餘為步兵。每歲季冬，折衝都尉帥其屬教戰，〔帥，讀曰率。〕當給馬者官予其直市之。〔予，讀曰與。〕凡當宿衛者番上，兵部以遠近給番，遠疏、近數，皆一月而更。〔時制，五百里為五番，千里七番，一千五百里八番，二千里十番，外為十二番。若簡留宿衛者，五百里為七番，千里八番，二千里十番，外為十二番。上，時掌翻。數，所角翻。更，工衡翻。〕
十一年（丁酉，六三七）
1春，正月，徙鄶王元裕為鄧王，〔鄶，工外翻。〕譙王元名為舒王。
2辛卯，以吳王恪為安州都督，晉王治為幷州都督，紀王慎為秦州都督。將之官，上賜書戒敕曰：「吾欲遺汝珍玩，恐益驕奢，〔遺，於季翻。〕不如得此一言耳。」
3上作飛山宮。〔觀明年廢明德宮及飛山宮之玄圃院以給洛人之遭水壞廬舍者，則知飛山宮亦在洛陽。〕庚子，特進魏徵上疏，〔上，時掌翻。〕以為：「煬帝恃其富強，不虞後患，窮奢極欲，使百姓困窮，以至身死人手，社稷為墟。陛下撥亂返正，宜思隋之所以失，我之所以得，撤其峻宇，安於卑宮；若因基而增廣，襲舊而加飾，此則以亂易亂，殃咎必至，難得易失，可不念哉！」〔易，以豉翻。〕
4房玄齡等先受詔定律令，〔先，悉薦翻。〕以為：「舊法，兄弟異居，蔭不相及，而謀反連坐皆死；祖孫有蔭，而止應配流。據禮論情，深為未愜。今定律，祖孫與兄弟緣坐者俱配役，從之。」自是比古死刑，除其太半，天下稱賴焉。玄齡等定律五百條，立刑名二十等，〔笞刑五，自十至五十。杖刑五，自六十至於百。徒刑五，自一年至於三年。流刑三，自千里至於三千里。死刑二，絞、斬。〕比隋律減大辟九十二條，〔闢，毗亦翻。〕減流入徒者七十一條，凡削煩去蠹，變重為輕者，不可勝紀。〔去，羌呂翻。勝，音升。〕又定令一千五百九十餘條。武德舊制，釋奠於太學，以周公為先聖，孔子配饗；玄齡等建議停祭周公，以孔子為先聖，顏回配饗。又刪武德以來敕格，定留七百條，至是頒行之。又定枷、杻、鉗、鏁、杖、笞，皆有長短廣狹之制。〔械其頸曰枷，械其手曰杻。鉗，以鐵劫束之也。鏁，以鐵琅當之也。杖，長三尺五寸，削去節目。訊杖，大頭徑三分之二釐，小頭二分二釐。常行杖，大頭二分七釐，小頭一分七釐。笞杖，大頭二分，小頭一分有半。杻，女九翻。〕
自張蘊古之死，〔見上卷五年。〕法官以出罪為戒；時有失入者，又不加罪。上嘗問大理卿劉德威曰：「近日刑網稍密，何也﹖」對曰：「此在主上，不在羣臣，人主好寬則寬，好急則急。律文：失入減三等，失出減五等。今失入苶辜，失出更獲大罪，是以吏各自免，競就深文，非有教使之然，畏罪故耳。陛下儻一斷以律，則此風立變矣。」上悅，從之。由是斷獄平允。〔好，呼到翻。斷，丁亂翻。〕
5上以漢世豫作山陵，免子孫蒼猝勞費，又志在儉葬，恐子孫從俗靡。二月，丁巳，自為終制，因山為陵，容棺而已。
6甲子，上行幸洛陽宮。
7上至顯仁宮，〔隋志：河南壽安縣有顯仁宮，煬帝大業元年所起。〕官吏以缺儲偫，有被譴者。〔偫，直裏翻。被，皮義翻。〕魏徵諫曰：「陛下以儲偫譴官吏，臣恐承風相扇，異日民不聊生，殆非行幸之本意也。昔煬帝諷郡縣獻食，視其豐儉以為賞罰，〔見一百八十三卷大業十二年。〕故海內叛之。此陛下所親見，柰何欲效之乎！」上驚曰：「非公不聞此言。」因謂長孫無忌等曰：「朕昔過此，買飯而食，僦舍而宿；〔僦，子就翻。〕今供頓如此，豈得嫌不足乎！」
8三月，丙戌朔，日有食之。
9庚子，上宴洛陽宮西苑，泛積翠池，〔洛陽西苑，北距北邙，西至孝水，南帶洛水支渠，穀、洛二水會於其間，慮其泛溢，為三陂以禦之：一曰積翠，二曰月陂，三曰上陽。苑牆周迴一百二十六里。〕顧謂侍臣曰：「煬帝作此宮苑，結怨於民，〔築西苑見一百八十卷大業元年。〕今悉為我有，正由宇文述、虞世基、裴蘊之徒內為啗諛，外蔽聰明故也，可不戒哉！」〔按隋煬帝大業二年，令宇文愷作洛陽西苑。「述」恐當作「愷」。〕
10房玄齡、魏徵上所定新禮一百三十八篇；〔上，時掌翻。〕丙午，詔行之。
11以禮部尚書王珪為魏王泰師，〔唐初因魏、晉之制，諸王置師一人，開元改曰傳。〕上謂泰曰：「汝事珪當如事我。」泰見珪，輒先拜，珪亦以師道自居。珪子敬直尚南平公主。〔公主，上女也。〕先是，公主下嫁，〔先，悉薦翻。〕皆不以婦禮事舅姑，珪曰：「今主上欽明，動循禮法，吾受公主謁見，豈為身榮，所以成國家之美耳。」乃與其妻就席坐，令公主執笲行盥饋之禮。〔笲，音煩，竹器也，以盛棗慄腶脩。盥，音管，以盤水沃洗手也。婦以特豚饋。士昏禮曰：舅坐於阼階西面，姑坐於房外南面。婦執笲棗慄，東面，拜奠於舅席訖，婦又執腶脩升進，北面，拜奠於姑席。舅姑入於室，婦盥饋特豚，明婦順也。右胖載之舅俎，左胖載之姑俎，各以南為上。〕是後公主始行婦禮，自珪始。
12羣臣復請封禪，〔五年，諸州朝集使請封禪，六年，文武官請，今眾臣復請。復，扶又翻。〕上使祕書監顏師古等議其禮，房玄齡裁定之。
13夏，四月，己卯，魏徵上疏，以為：「人主善始者多，克終者寡，豈取之易而守之難乎﹖〔上，時掌翻。易，以豉翻。〕蓋以殷憂則竭誠以盡下，〔殷，音隱。〕安逸則驕恣而輕物；盡下則胡、越同心，輕物則六親離德，雖震之以威怒，亦皆貌從而心不服故也。人主誠能見可欲則思知足，將興繕則思知，處高危則思謙降，臨滿盈則思挹損，遇逸樂則思撙節，〔處，昌呂翻。樂，洛。撙，慈損翻。〕在宴安則思後患，防壅蔽則思延納，疾讒邪則思正己，行爵賞則思因喜而僭，施刑罰則思因怒而濫，〔僭，僭差；濫，濫益也。〕兼是十思，而選賢任能，固可以無為而治，〔治，直吏翻。〕又何必勞神苦體以代百司之任哉！」
