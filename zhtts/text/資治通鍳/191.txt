△卷第一百九十
唐紀六〔起玄黓敦牂（壬午），盡閼逢涒灘（甲申）五月，凡二年有奇。〕
高祖神堯大聖光孝皇帝中之下
武德五年（壬午、六二二）
1春，正月，劉黑闥自稱漢東王，改元天造，定都洺州。以範願為左僕射，董康買為兵部尚書高雅賢為右領軍；徵王琮為中書令，劉斌為中書侍郎；〔琮，藏宗翻。斌，音彬。〕竇建德時文武悉復本位。其設法行政，悉師建德，而攻戰勇決過之。
2丙戌，同安賊帥殷恭邃以舒州來降。〔舒州，隋之同安郡。宋白曰：舒州，漢皖縣，屬廬江郡；晉置晉熙郡，梁置南豫州，復為晉州；北齊改江州，隋初改熙州，大業改同安郡；唐改舒州，以其地古舒子之國也。帥，所類翻。降，戶江翻。〕
3丁亥，濟州別駕劉伯通執刺史竇務本，以州附徐圓朗。〔濟，子禮翻。〕
4庚寅，東鹽州治中王才藝殺刺史田華，以城應劉黑闥。〔滄州鹽山縣，本漢高成縣地，去年，置東鹽州，以清池縣隸之。〕
5秦王世民軍至獲嘉，〔按宋白續通典：隋開皇四年，移獲嘉縣於脩武故城。〕劉黑闥棄相州，退保洺州。〔宋白曰：洺州城，春秋晉曲梁之地。相，息相翻。〕丙申，世民復取相州，〔考異曰：實錄雲：「祿州人殺刺史獨孤徹以城應黑闥。」按地理志無祿州，蓋字誤耳；新書作相州，尤誤也。按劉黑闥攻拔相州，執刺史房晃，秦王兵至，乃棄相州，故秦王復取之。新書帝紀，拔相州，殺房晃在正月乙酉，相州人殺獨孤徹叛附黑闥在丙申，其誤明矣。祿州既莫考其地，然黑闥之拔相州，與秦王之復相州，本末甚明，與祿州全不相干。而新書所書殺房晃，拔相州，月日亦誤。復，扶又翻，又音如字。〕進軍肥鄉，〔肥鄉縣，漢魏郡邯溝縣地，曹魏置肥鄉縣，屬廣平郡。武德初屬紫州，去年廢紫州，以肥鄉屬磁州。九域志：肥鄉在洺州東南三十五里。〕列營洺水之上以逼之。〔水經：洺水東逕曲梁城。曲梁即永年，洺州所治也。〕
6蕭銑既敗，散兵多歸林士弘，軍勢復振。〔林士弘為張善安所敗，兵勢自此衰，見一百八十四卷隋義寧元年。〕
7己酉，嶺南俚帥楊世略以循、潮二州來降。〔循州，龍川郡，秦、漢龍川、博羅縣地；南朝置郡，隋置州潮州，義安郡，漢南海郡揭陽縣地；梁置東揚州，尋改瀛州，隋平陳，改潮州。俚，音裏。帥，所類翻。降，戶江翻；下同。〕
8唐使者王義童下泉、睦、建三州。〔睦州，遂安郡，漢富春、歙縣地。劉昫曰：武德四年，以建安郡之建安縣置建州。蓋隋置泉州建安郡治閩縣，景雲元年，改為閩州，開元十三年改為福州。聖曆二年，分泉州之南安、龍溪、莆田三縣置武榮州，景雲二年，更武榮州為泉州。是今之福州乃唐初之泉州，今之泉州乃景雲二年之泉州也。使，疏吏翻。〕
9幽州總管李藝將所部兵數萬會秦王世民討劉黑闥，黑闥聞之，留兵萬人，使範願守洺州，自將兵拒藝。夜，宿沙河，〔隋以漢襄國縣為龍岡縣，又分龍岡置沙河縣，時屬邢州。宋白曰：沙河即湡水也。水經雲：湡水出趙郡襄國縣西山，東過沙河縣，沙河在縣南五里。范成大曰：臨洺鎮東去洺州三十五里，過洺河三十里至沙河縣，二十五里至邢州。將，即亮翻；下同。〕程名振載鼓六十具，於城西二里隄上急擊之，城中地皆震動。範願驚懼，馳告黑闥；黑闥遽還，遣其弟十善與行臺張君立將兵一萬擊藝於鼓城。壬子，戰於徐河，〔鼓城縣，舊曰曲陽，後齊廢；隋開皇十六年分置晉陽縣，十八年，改為鼓城。按水經註，下曲陽有鼓聚，此因春秋鼓子之國以名縣也；唐屬趙州。水經：徐水出廣昌縣東南大嶺下，東北逕五回縣，又逕北平縣界，東南出山，又東逕清苑城北，又東至高陽入河。范成大曰：徐河在清苑北十里。〕十善、君立大敗，所失亡八千人。
10洺水人李去惑〔隋志：洺水縣，屬曰斥漳，後齊省入平恩。開皇六年，分置曲周，大業初，廢曲周入洺水；唐末，省洛水入曲周。去，羌呂翻。〕據城來降，秦王世民遣彭公王君廓將千五百騎赴之，入城共守。二月，劉黑闥引兵還攻洺水，癸亥，行至列人；〔列人縣，漢屬廣平國，後漢屬魏郡，晉復屬廣平，後魏復屬魏郡，隋廢。九域志：洺州有列人城，在漢斥丘縣東北，武安縣西南。杜佑曰：漢列人縣古城，在肥鄉縣東北。騎，奇寄翻。〕秦王世民使秦叔寶邀擊，破之。〔考異曰：實錄：「癸亥，秦王擊劉黑闥於列人，大破之。」革命記：「十一月，太宗渡河入相州，劉黑闥從洺州勒兵拒王師，置營於鄴縣東三十里。每日兩軍皆挑戰，而大兵皆不出。經十餘日，洺水縣人李去惑、李潘買、李開弼等為車騎、驃騎，領兵在劉黑闥營，去惑等背賊營來入洺州城，誑人云：『劉黑闥已敗，先走得歸。』乃喚得宗室子弟二百餘人，守城定，遣使間道以告太宗。太宗遣彭國公王君廓領馬軍一千五百騎入洺州。經十許日，黑闥引兵攻洺州，行至故列人城西，秦叔寶等以五千騎擊之。叔寶等為闥所敗，又以伏兵從河下起，橫擊黑闥，敗之。會日暮，收軍。其夜三更，賊兵總至洺州城東營，即於城兩門掘壕豎柵，防王君廓之走。洺州城四面有水，闊五十步已上，深皆三四尺，黑闥於東北角兩處，填柴運土，作甬道，以撞車攻城。太宗三度將兵擊之，賊置陣拒官軍，攻城愈急。」按高祖、太宗實錄皆以去年十二月命太宗討黑闥，今年正月始至河北，無十一月渡河之事。太宗實錄亦無列人戰事。蓋叔寶破賊，秦王奏之耳。又按洺水，洺州屬縣。去惑、君廓所據者洺水縣城，「水」字誤作「州」耳。〕
11豫章賊帥張善安以虔、吉等五州來降，拜洪州總管。〔洪州，豫章郡；虔州，南康郡；吉州，廬陵郡；皆隋平陳所置州。帥，所類翻。〕
13己巳，秦王世民復取邢州。辛未，井州人馮伯讓以城來降。〔隋開皇十六年，以恆州井陘縣置井州，大業初廢，武德元年復置。考異曰：實錄作「幷州」。按幷州未嘗失城。蓋是時於井陘縣置井州，字之誤也。〕
14丙子，李藝取劉黑闥定、欒、廉、趙四州，〔隋開皇十六年，分趙州廣阿縣置欒州，大業初，州廢，併為趙州。新志：武德五年，改趙州為欒州。按趙州治平棗，欒州治廣阿。竇建德、劉黑闥相繼跨有山東，蓋自置欒州。是年黑闥破走之後，始並趙州為欒州也。武德元年，分恆州笹城縣置廉州。考異曰：實錄作「定、率、廉、隋四州」。按河北無率、隋二州。今從唐統紀。〕獲黑闥尚書劉希道，引兵與秦王世民會洺州。〔洺，彌並翻。〕
15劉黑闥攻洺水甚急。城四旁皆有水，廣五十餘步，〔廣，古曠翻。〕黑闥於城東北築二甬道以攻之；世民三引兵救之，黑闥拒之，不得進。世民恐王君廓不能守，召諸將謀之，〔將，即亮翻。〕李世勣曰：「若甬道達城下，城必不守。」行軍總管郯勇公羅士信請代君廓守之。世民乃登城南高冢，以旗招君廓，君廓帥其徒力戰，潰圍而出；士信帥左右二百人乘之入城，代君廓固守。〔帥，讀曰率。〕黑闥晝夜急攻，會大雪，救兵不得往，凡八日，丁丑，城陷。黑闥素聞其勇，欲生之，士信詞色不屈，乃殺之，時年二十。〔考異曰：高祖實錄：「王君廓知不可守，潰圍而出，秦王謂諸將曰：『誰能代者﹖』士信曰：『願以死守。』因遣之。」按君廓若已潰圍而出，則黑闥圍守益固，士信何以復得入城！革命記曰：「太宗知賊勢盛，恐王君廓不能固，以問諸將，士信以為無慮，太宗使士信入守之。太宗登段王墓，以旗招王君廓從南門突圍，不得；即向北門，併兵攻捉，門人少退，得出，士信亦以左右二百人入城。經八日，晝夜被攻，木石俱盡，士信被左右執之以降賊。五年正月，城陷，李去惑以數十人突圍出，歸太宗。去惑後授奏州都督，李潘買拜檀州刺史，李開弼城陷而沒，贈上柱國，以公禮葬。」今從之。高祖實錄，士信死時年二十八，舊傳雲年二十。按士信始從張須陀擊王薄等，時年十四，若死時年二十八，則在大業四年，於時王薄未為盜。年二十，則在大業十二年，是歲須陀死。今從之。〕
16戊寅，汴州總管王要漢攻徐圓朗杞州，拔之，獲其將周文舉。〔將，即亮翻；下同。〕
17庚辰，延州道行軍總管段德操〔延州，漢上郡膚施之地，元魏之末，置東夏州，西魏改曰延州，隋曰延安郡。〕擊梁師都石堡城，師都自將救之；〔將，即亮翻。〕德操與戰，大破之，師都以十六騎遁去。上益其兵，使乘勝進攻夏州，克其東城，〔騎，奇寄翻。夏，戶雅翻。〕師都以數百人保西城。會突厥救至，〔厥，九勿翻。〕詔德操引還。〔還，從宣翻。〕
18辛巳，奏王世民拔洺水。〔洺，彌並翻。〕三月，世民與李藝營於洺水之南，分兵屯水北。黑闥數挑戰，〔數，所角翻。挑，徒了翻。〕世民堅壁不應，別遣奇兵絕其糧道。壬辰，黑闥以高雅賢為左僕射，軍中高會。李世勣引兵逼其營，雅賢乘醉，單騎逐之，世勣部將潘毛刺之墜馬，〔將，即亮翻。刺，七亦翻。〕左右繼至，扶歸，未至營而卒。〔卒，子恤翻。〕甲午，諸將復往逼其營，〔復，扶又翻。〕潘毛為王小胡所擒。黑闥運糧於冀、貝、滄、瀛諸州，水陸俱進，程名振以千餘人邀之，沈其舟，焚其車。〔沈，持林翻。〕
19宋州總管盛彥師帥齊州總管王薄攻須昌，〔帥，讀曰率。〕徵軍糧於潭州；刺史李義滿與薄有隙，閉倉不與。及須昌降，〔降，戶江翻。〕彥師收義滿，繫齊州獄，詔釋之。使者未至，義滿憂憤，死於獄中。〔使，疏吏翻。〕薄還，過潭州，戊戌夜，義滿兄子武意執薄，殺之；〔「潭州」當作「譚州」，武德二年，李義滿以齊州之章丘縣來降，於平陵置譚州，並置平陵縣，蓋因春秋譚子之國以名州也。〕彥師亦坐死。〔坐死者，朝廷以義滿之死為彥師罪而殺之。〕
20上遣使賂突厥頡利可汗，且許結婚。〔使，疏吏翻。厥，九勿翻。可，從刊入聲。汗，音寒。〕頡利乃遣漢陽公緕、鄭元暃、長孫順德等還，〔緕等被留，事見上卷四年。緕，工回翻。暃，殊玉翻。長，知兩翻。〕庚子，復遣使來修好，〔復，扶又翻。好，呼到翻。〕上亦遣其使者特勒熱寒、阿史那德等還。〔還，從宣翻。〕幷州總管劉世讓屯鴈門，頡利與高開道，苑君璋合眾攻，【章：十二行本「之」下有「不克」二字；乙十一行本同；孔本同；張校同；退齋校同。】月餘，乃退。〔考異曰：舊世讓傳雲：「時源臚卿鄭元暃先使在蕃，可汗令元暃來說之，世讓厲聲曰：『大丈夫乃為夷狄作說客邪！』經月餘，及元暃還，述世讓忠貞勇幹，高祖下制褒美之。」按高祖稱元暃蘇武弗之過，安肯為可汗遊說！脫或果爾，則元暃唯恐帝知之，安肯稱世讓忠貞，說之不下邪！據實錄世讓傳無此事，今不取。〕
21甲辰，以隋交趾太守丘和為交州總管，〔以交趾郡為交州。宋白曰：交州，周為越裳重譯之地，漢交趾、日南二郡界。按交趾之稱，今南方夷人，其足大指開廣，若並足而立，其指相交，故曰交趾。吳黃武中，以交趾縣遠，分為二州，割合浦以北海東四郡立廣州，交趾南立交州。守，式又翻。〕和遣司馬高士廉奉表請入朝，〔朝，直遙翻。〕詔許之，遣其子師利迎之。〔義師之向長安，丘師利以兵來附。〕
22秦王世民與劉黑闥相持六十餘日。黑闥潛師襲李世勣營，世民引兵掩其後以救之，為黑闥所圍，尉遲敬德帥壯士犯圍而入，〔尉，紆勿翻。帥，讀曰率。〕世民與略陽公道宗乘之得出。道宗，帝之從子也。〔從，才用翻。〕世民度黑闥糧盡，必來決戰，〔度，徒洛翻。〕乃使人堰洺水上流，〔洺，彌並翻。〕謂守吏曰：「待我與賊戰，乃決之。」丁未黑闥帥步騎二萬南渡洺水，壓唐營而陳，〔陳，讀曰陣。〕世民自將精騎擊其騎兵，破之，乘勝蹂其步兵。〔蹂，人九翻。〕黑闥帥眾殊死戰，〔帥，讀曰率。〕自午至昏，戰數合，黑闥勢不能支。王小胡謂黑闥曰：「智力盡矣，宜早亡去。」遂與黑闥先遁，餘眾不知，猶格戰。守吏決堰，洺水大至，深丈餘，〔洺，彌並翻。深，式禁翻。〕黑闥眾大潰，斬首萬餘級，溺死數千人，黑闥與範願等二百騎奔突厥，山東悉平。〔騎，奇寄翻。厥，九勿翻。按秦王之討黑闥，前後接戰，黑闥之眾皆決死確鬬。特秦大展方略，黑闥智力俱困而敗走耳。秦王之平羣盜，黑闥最為堅敵。〕
23高開道寇易州，殺刺史慕容孝幹。
24夏，四月，己未，隋鴻臚卿甯長真以寧越、鬱林之地請降於李靖，〔臚，陵如翻。降，戶江翻。〕交、愛之道始通；以長真為欽州總管。〔寧越郡，欽州，漢合浦縣地，宋為宋壽、宋廣郡。鬱林郡，鬱州，漢古郡，隋置州。愛州，九真郡，漢古郡，梁置州。劉昫曰：交州至京師七千五百二十三里，愛州至京師八千八百里。〕
25以夔州總管趙郡王孝恭為荊州總管。
26徐圓朗聞劉黑闥敗，大懼，不知所出。河間人劉復禮說圓朗曰：「有劉世徹者，其纔不世出，名高東夏，〔說，輸芮翻。夏，戶雅翻。〕且有非常之相，〔相，息亮翻。〕真帝王之器。將軍若自立，恐終無成；若迎芯徹而奉之，天下指揮可定。」圓朗然之，使復禮迎世徹於浚儀。〔浚儀縣，漢、晉、後魏屬陳留郡，周、隋、唐為汴州治所。〕或說圓朗曰：「將軍為人所惑，欲迎劉世徹而奉之，世徹若得志，將軍豈有全地乎！僕不敢遠引前古，將軍獨不見翟讓之於李密乎﹖」〔李密、翟讓事始一百八十三卷隋大業十二年，終一百八十四卷義寧元年。翟，萇伯翻。考異曰：革命記雲：「盛彥師以世徹有虛名於徐、兗，恐二人相得，為患益深，因說圓朗使不納。」按實錄，彥師奔王薄，與薄共殺李義滿。三月，戊戌，王薄死，丁未，黑闥乃敗。彥師在圓朗所時，黑闥未敗也。今稱或說以闕疑。〕圓朗復以為然。〔復，扶又翻；下同。〕世徹至，已有眾數千人，頓於城外，以待圓朗出迎，圓朗不出，使人召之。世徹知事變，欲亡走，恐不免，乃入謁；圓朗乘奪其兵，以為司馬，使徇譙、杞二州，東人素聞其名，所向皆下，圓朗遂殺之。
秦王世民自河北引兵將擊圓朗，會上召之，使馳傳入朝，乃以兵屬齊王元吉。〔傳，株戀翻。屬，之慾翻，付也。〕庚申，世民至長安，上迎之於長樂。〔長樂坂在長安城東。樂，音洛。〕世民具陳取圓朗形勢，上復遣之詣黎陽，會大軍趨濟陰。〔曹州治濟陰縣。趨，七喻翻。濟，子禮翻。〕
27丁卯，廢山東行臺。〔劉黑闥敗走故也。〕
28壬申，代州總管定襄王李大恩為突厥所殺。〔厥，九勿翻。〕先是，大恩奏稱突厥饑饉，馬邑可取，〔先，悉薦翻。〕詔殿內少監獨孤晟將兵與大恩共擊苑君璋，期以二月會馬邑；失期不至，大恩不能獨進，頓兵新城。〔新城，當在朔州南。杜佑曰：魏都平城，於馬邑郡北三百餘裏 置懷朔鎮；及遷洛後，於郡北三百餘裏置朔州。魏初雲中郡，在今郡北三百餘裏定襄故城北；北齊置朔州在故都西南。新城，一名平城，後移於馬邑，即今郡城也。 馬邑郡治善陽縣，亦漢定襄縣地。新城即魏之新平城也。晟，承正翻。將，即亮翻。〕頡利可汗遣數萬騎與劉黑闥共圍大恩，上遣右驍衛大將軍李高遷救之。〔騎，奇寄翻。驍，堅堯翻。〕未至，大恩糧盡，夜遁，突厥邀之，眾潰而死，上惜之。獨孤晟坐滅死徙邊。
29丙子，行臺民部尚書史萬攻徐圓朗陳州，拔之。宋白曰：陳州，楚襄王自郢徙此，謂之西楚，漢為淮陽國之地。後魏立陳郡，天平二年，置北揚州，隋改陳州，治宛丘。春秋陳國都也。〕
30戊寅，廣州賊帥鄧文進、隋合浦太守甯宣、日南太守李晙並來降。〔合浦郡，越州，貞觀改廉州。日南郡，德州，貞觀改驩州。帥，所類翻。守，式又翻。晙，子峻翻。〕
31五月，庚寅，瓜州土豪王幹斬賀拔行威以降，〔瓜州，晉昌郡。是年分瓜州之常樂縣置瓜州，舊瓜州為西沙州。賀拔行威反事始見一百八十八卷三年。〕瓜州平。
32突厥寇忻州，〔忻州，新興郡，義寧元年，以樓煩郡秀容縣置。此秀容，漢汾陽縣地，非後魏之北秀容也。〕李高遷擊破之。
33六月，辛亥，劉黑闥引突厥寇山東，詔燕郡王李藝擊之。〔厥，九勿翻。燕，因肩翻。〕
34癸丑，吐谷渾寇洮、旭、疊三州，岷州總管李長卿擊破之。〔後周武帝逐吐谷渾，置疊州於疊川，旭州於洮源，岷州於臨洮。義寧元年，改臨洮於溢樂。後周書曰：於河州雞鳴防置旭州，於宕州渠株川置岷州。吐，從暾入聲。谷，音浴。洮，土刀翻。旭，籲玉翻。長，知兩翻。〕
35乙卯，遣淮安王神通擊徐圓朗。
36丁卯，劉黑闥引突厥寇定州。
37秋，七月，甲申，為秦王世民營弘義宮，〔弘義宮，後改為大安宮，在宮城外西偏。為，於偽翻。〕使居之。世民擊徐圓朗，下十餘城，聲震淮、泗，杜伏威懼，請入朝。〔朝，直遙翻；下同。〕世民以淮、濟之間略定，〔濟，子禮翻。〕使淮安王神通、行軍總管任緕、李世勣攻圓朗；乙酉，班師。
38丁亥，杜伏威入朝，延升御榻，拜太子太保，仍兼行臺尚書令，留長安，位在齊王元吉上，以寵異之。以闞稜為左領軍將軍。〔漢建安中，魏武為丞相，始置中領軍，北齊置領軍府，煬帝改為禦衛，唐改為領軍衛。〕
李子通謂樂伯通曰：「伏威既來，江東未定，失往收舊兵，可以立大功。」遂相與亡至藍田關，〔雍州藍田縣有藍田關。〕為吏所獲，俱伏誅。
39劉黑闥至定州，其故將曹湛、董康買亡命在鮮虞，〔鮮虞縣，舊曰盧奴，開皇初更名，以其地春秋鮮虞子之國也；定州治所。〕復聚兵應之。〔復，扶又翻。〕甲午，以淮陽王道玄為河北道行軍總管以討之。
40丙申，遷州人鄧士政刺史李敬昂以反。〔西魏以房陵置遷州，大業初，改曰房州，武德初，復曰遷州，房陵郡。〕
41丁酉，隋漢陽太守馮盎承李靖檄，帥所部來降，〔守，式又翻。帥，讀曰率。降，戶江翻；下同。〕以其地為高、羅、春、白、崖、儋、林、振八州，〔高州，高涼郡。羅州，石城郡。春州，陽春郡。白州，南昌郡。崖州，珠崖郡。林州，桂林郡。振州，臨振郡。羅州，今化州。白州，今鬱林州之博白縣。崖、儋、振皆在海外。振州，今吉陽軍地。林州，後改繡州。投荒錄：高州高涼郡，土厚而山環遶，高而稍汙，故名。羅州，宋將檀道濟於陵羅江口築城，因置羅州，今廢。陵羅縣在化州北一百二十里。宋白曰：州在陵、羅二水之間。春州治陽春縣，故名。白州以博白江名。崖州以珠崖名。儋州以儋耳名。林州以綏懷林邑名。振州以漢臨振古縣而名。儋，丁甘翻。〕以盎為高州總管，封耿國公。先是，或說盎曰：「唐始定中原，未能及遠，公所領二十州地已廣於趙佗，〔趙佗，見漢紀。先，悉薦翻。說，輸芮翻。佗，徒何翻。〕宜自稱南越王。」盎曰：「吾家居此五世矣，〔馮氏居高涼事始見一百六十三卷梁簡文帝大寶元年。〕為牧伯者不出吾門，富貴極矣，常懼不克負荷，為先人羞，敢鵜趙佗自王一方乎！」〔荷，下可翻，又如字。王，於況翻。〕遂來降。於是嶺南悉平。
42八月，辛亥，以洺、荊、交、並、幽五州為大總管府。〔洺，彌並翻。並，卑名翻。〕
43改葬隋煬帝於揚州雷塘。〔雷塘，漢所謂雷陂也，在今揚州城北平岡上。考異曰：實錄，「武德二年六月癸巳，有詔葬隋帝及子孫」，此又云葬煬帝，蓋三年李子通猶據江都，雖有是詔，不果葬也。〕
44甲戌，吐谷渾寇岷州，敗總管李長卿。〔吐，從暾入聲。谷，音浴。敗，補邁翻。長，知兩翻。〕詔益州行臺右僕射竇軌、渭州刺史且洛生救之。〔渭州，隴西郡。且，姓也，音子餘翻。〕
45乙卯，突厥頡利可汗寇邊，〔厥，九勿翻。可，從刊入聲。汗，音寒。〕遣左武衛將軍段德操、雲州總管李子和將兵拒之。子和本姓郭，〔郭子和，武德三年以榆林郡降。榆林之地，本屬雲州，隋割置勝州榆林郡。子和以榆林降，因命之為雲州總管。〕以討劉黑闥有功，賜姓。丙辰，頡利十五萬騎入鴈門，〔頡，奚結翻。騎，奇寄翻。〕己未，寇幷州，別遣兵寇原州；庚子，【章：十二行本「子」作「申」；乙十一行本同；孔本同；退齋校同。】命太子出幽州道，〔「幽州」，當作「豳州」。〕秦王世民出秦州道以禦之。〔「秦州」，當作「泰州」。出豳州以禦原州之寇，出泰州以禦幷州之寇。泰州時治龍門。〕李子和趨雲中，掩擊可汗，〔漢雲中古城，在榆林郡東北四十里。趨，七喻翻。〕段德操趨夏州，邀其歸路。〔夏，戶雅翻。〕
辛酉，上謂羣臣曰：「突厥入寇而復求和，〔厥，九勿翻。復，扶又翻。〕和與戰孰利﹖」太常卿鄭元暃曰：「戰則怨深，不如和利。」〔暃，殊玉翻。〕中書令封德彝曰：「突厥恃犬羊之眾，有輕中國之意，若不戰而和，示之以弱，明年將復來。〔復，扶又翻。〕臣愚以為不如擊之，既勝而後興和，則恩威兼著矣！」上從之。
己巳，幷州大總管襄邑王神符破突厥於汾東；汾州刺史蕭顗破突厥，〔浩州，西河郡，武德三年更名汾州。顗，魚豈翻。〕斬首五千餘級。
46吐谷渾寇【章：十二行本「寇」作「陷」；乙十一行本同；孔本同；退齋校同。】洮州，遣武州刺史賀【章：十二行本「賀」下有「拔」字；乙十一行本同；孔本同；退齋校同。】亮禦之。〔武都郡，西魏置武州，唐後改曰階州。洮，土刀翻。〕
47丙子，突厥寇廉州；戊寅，陷大震關。〔大震關，在隴州汧源縣，當隴山之路。程大昌曰：漢武帝至此，遇雷大震，因以為名。按寇廉州者，幷州之寇，陷大震關者，原州之寇也。〕上遣鄭元暃詣頡利。是時，突厥精騎數十萬，自介休至晉州，數百里間，填溢山谷。元暃見頡利，責以負約，與相辨詰，〔詰，去吉翻。〕頡利頗慚。元暃因說頡利曰：「唐與突厥，風俗不同，突厥雖得唐地，不能居也。今虜掠所得，皆入國人，於可汗何有﹖不如旋師，復脩和親，〔說，輸芮翻。復，扶又翻。〕可無跋涉之勞，坐受金幣，又皆入可汗府庫，〔可，從刊入聲。汗，音寒。〕孰與棄昆弟積年之歡，而結子孫無窮之怨乎！」頡利悅，引兵還。〔還，從宣翻。〕元暃自義寧以來，五使突厥，幾死者數焉。〔使，疏吏翻。幾，居依翻。數，所角翻。〕
48九月，癸巳，交州刺史權士通、〔西魏置北秦州於上郡，廢帝三年，改曰交州。〕弘州總管宇文歆、〔慶州弘化縣，開皇十八年置弘州，大業初州廢，蓋唐復置也。〕靈州總管楊師道擊突厥於三觀山，破之。〔觀，古玩翻。〕乙未，太子班師。丙申，宇文歆邀突厥於崇崗鎮，大破之，斬首千餘級。〔歆，許今翻。〕壬寅，定州總管雙士洛擊突厥於恆山之南，〔雙，姓也。姓苑曰：黃帝後，封於雙蒙城。恆，戶登翻。〕丙午，領軍將軍安興貴擊突厥於甘州，皆破之。〔甘州，張掖郡。〕
49劉黑闥陷瀛州，殺刺史馬匡武。鹽州人馬君德以城叛附黑闥。〔此鹽州，即東鹽州。〕高開道寇蠡州。〔武德五年，以瀛州之博野、清苑，定州之義豐，置蠡州，因漢蠡吾亭以名州也。〕
50冬，十月，己酉，詔齊王元吉討劉黑闥於山東。壬子，以元吉為領軍大將軍、幷州大總管。癸丑，貝州刺史許善護與黑闥弟十善戰於鄃縣，〔鄃，音輸。〕善護全軍皆沒。甲寅，右武侯將軍桑顯和擊黑闥於晏城，破之。〔隋開皇十六年，分冀州之鹿城置晏城縣，大業初廢入鹿城，蓋其縣名猶在。〕觀州刺史劉會以城叛附黑闥。〔觀，古喚翻。〕
51契丹寇北平。〔北平郡，平州。契，欺訖翻，又音喫。〕
52甲子，以秦王世民領左、右十二衛大將軍。〔左、右衛、左、右驍衛、左、右武衛、左、右屯衛、左、右領軍衛、左、右候衛，為十二衛。〕
53乙丑，行軍總管淮陽壯王道玄與劉黑闥戰於下博，〔下博縣，屬冀州。考異曰：高祖實錄諡曰忠。本傳諡曰壯，蓋後來改諡也。〕軍敗，為黑闥所殺。時道玄將兵三萬，與副將史萬寶不協；道玄帥輕騎先出犯陳，〔將，即亮翻。帥，讀曰率。騎，奇寄翻。陳，讀曰陣；下同。〕使萬寶將大軍繼之。萬寶擁兵不進，謂所親曰：「我奉敕雲，淮陽小兒，軍事皆委老夫。今王輕脫妄進，若與之俱，必同敗沒，不如以王餌賊，王敗，賊必爭進，我堅陳以待之，破之必矣。」由是道玄獨進敗沒。萬寶勒兵將戰，士卒皆無鬬志，軍遂大潰，萬寶逃歸。道玄數從秦王世民征伐，死時年十九，〔數，所角翻。〕世民深惜之，謂人曰：「道玄常從吾征伐，見吾深入賊陳，心慕鵜之，以至於此。」為之流涕。〔為，於偽翻。〕世民自起兵以來，前後數十戰，常身先士卒，〔先，悉薦翻。〕輕騎深入，雖屢危殆而未嘗為矢刃所傷。〔史言秦王有天命。〕
54林士弘遣其弟鄱陽王藥師攻循州，刺史楊略與戰，斬飲，其將王戎以南昌州降。士弘懼，己巳，請降。尋復走保安成山洞，袁州人相聚應之；〔是年以洪州建昌縣置南昌州。吉州安復，本吳所置安成縣也，唐後改為安福。袁州，宜春郡。將，即亮翻。降，戶江翻。復，扶又翻。〕洪州總管若干則遣兵擊破之。會士弘死，其眾遂散。〔隋大業十三年，林士弘起為盜，至是死散。〕
55淮陽王道玄之敗也，山東震駭，洺州總管廬江王瑗棄城西走，〔洺，彌並翻。瑗，於眷翻。〕州縣皆叛附於黑闥，旬日間，黑闥盡復故地，乙亥，進據洺州。十一月，庚辰，滄州刺史程大買為黑闥所迫，棄城走。齊王元吉畏黑闥兵強，不敢進。
上之起兵晉陽也，皆秦王世民之謀，〔事見一百八十一卷隋義寧元年。〕上謂世民曰：「若事成，則天下皆汝所致，當以汝為太子。」世民拜且辭。及為唐王，將佐亦請以世民為世子，〔將，即亮翻。〕上將立之，世民固辭而止。太子建成，性寬簡，喜酒色〔喜，許記翻。〕遊畋；〔句斷。〕齊王元吉，多過失；皆無寵於上。世民功名日盛，上常有意以代建成，建成內不自安，乃與元吉協謀，共傾世民，各引樹黨友。
上晚年多內寵，小王且二十人，〔尹德妃生酆王元亨，莫嬪生荊王元景，孫嬪生漢王元昌，宇文昭儀生韓王元嘉、魯王靈夔，瞿嬪生鄧王元裕，楊嬪生江王元祥， 小楊嬪生舒王元名，郭婕妤生徐王元禮，劉婕妤生道王元慶，楊美人生虢王鳳，張美人生霍王元軌，張寶林生鄭王元懿，柳寶林生滕王元嬰，王才人生彭王元則，魯 才人生密王元曉，張氏生周王元方，凡十七人。且者，將及未及之辭。〕其母競交結諸長子以自固。建成與元吉曲意事諸妃嬪，諂諛賂遺，無所不至，〔遺，於季翻。〕以求媚於上。或言蒸於張婕妤、尹德妃，宮禁深祕，莫能明也。是時，東宮、諸王公、妃主之家及後宮親戚橫長安中，〔橫，戶孟翻；下同。〕恣【章：十二行本「恣」上有「奪人田宅」四字；乙十一行本同；孔本同；張校同；退齋校同。】為非 法，有司不敢詰。世民居承乾殿，〔閤本太極宮圖：月華門內有承慶殿，無承乾殿。按新書，承乾殿在西宮。又按王溥會要，承乾殿在宮中。蓋皆指太極宮。〕元吉 居武德殿後院，〔武德殿在東宮西。按閣本太極宮圖，武德殿在虔化門東，入門過內倉廩、立政殿、萬春殿，即東上閤門。〕與上臺、東宮晝夜通行，無復禁限。 〔上臺，謂帝居。復，扶又翻。〕太子二王出入上臺，皆乘馬、攜弓刀雜物，相遇如家人禮。太子令、秦、齊王教與詔敕並行，有司莫知所從，唯據得之先後為定。〔使唐之政終於如此，亡隋之續耳。〕世民獨不奉事諸妃嬪，諸妃嬪爭譽建成、元吉而短世民。〔譽，音餘。〕
世民平洛陽，上使貴妃等數人詣洛陽選閱隋宮人及收府庫珍物。貴妃等私從世民求寶貨及為親屬求官，〔唐制，皇后而下有貴妃、淑妃、德妃、賢妃，是為夫人。昭儀、昭容、昭媛、脩儀、脩容、脩媛、充儀、充容、充媛，是為九嬪。婕妤、美人、才人各九，合二十七，是為世婦。寶林、御女、采女各二十七，合八十一，是為御妻。為，於偽翻。〕世民曰：「寶貨皆已籍奏，官當授賢纔有功者。」皆不許，由是益怨。世民以淮安王神通有功，給田數十頃。張婕妤之父因婕妤求之於上，〔婕妤，音接予。〕上手敕賜之，神通以教給在先，不與。婕妤訴於上曰：「敕賜妾父田，秦王奪之以與神通。」上遂發怒，責世民曰：「我手敕不如汝教邪！」〔邪，音耶。〕他日，謂左僕射裴寂曰：「此兒久典兵在外，為書生所教，非復昔日子也。」尹德妃父阿鼠驕橫，〔阿，烏葛翻。〕秦王府屬杜如晦過其門，阿鼠家童數人曳如晦墜馬，敺之，折一指，〔敺，烏口翻。折，而設翻。〕曰：「汝何人，敢過我門而不下馬！」阿鼠恐世民訴於上，先使德妃奏雲：「秦王左右陵暴妾家。」上復怒〔復，扶又翻。〕責世民曰：「我妃嬪家猶為汝左右所，況小民乎！」世民深自辯析，上終不信。
世民每侍宴宮中，對諸妃嬪，思太穆皇后早終，〔竇皇后諡太穆，帝未即位先崩，建成、世民、玄霸、元吉，皆其所生也。〕不得見上有天下，或歔欷流涕，上顧之不樂。〔歔，音虛。欷，音希，又許既翻。樂，音洛；下同。〕諸妃嬪因密共譖世民曰：「海內幸無事，陛下春秋高，唯宜相娛樂，而秦王每獨涕泣，正是憎疾妾等，陛下萬歲後，妾母子必不為秦王所容，無孑遺矣！」〔言必皆誅翦，無有孑然見遺者也。〕因相與泣，且曰：「皇太子仁孝，陛下以妾母子屬之，〔屬，之慾翻。〕必能保全。」上為之愴然。〔為，於偽翻。〕由是無易太子意，待世民浸疏，而建成、元吉日親矣。〔考異曰：高祖實錄曰：「建成幼不拘細行，荒色嗜酒，好畋獵，常與博徒遊，故時人稱為任俠。高祖起義於太原，建成時在河東，本既無寵，又以今上首建大計，高祖不之思也，而今上白高祖，遣使召之，盤遊不即往。今上急難情切，遽以手書諭之，建成乃與元吉間行赴太原，隋人購求之，幾為所獲。及義旗建而方至，高祖亦喜其獲免，因授以兵。」又曰：「建成帷薄不修，有禽犬之行，聞於遠邇。今上以為恥，嘗流涕諫之，建成凓而成憾。」又曰：「太宗每總戎律，惟以撫接才賢為務，至於參請妃媛，素所不行。」太宗實錄曰：「隱太子始則流宕河曲，逸遊是好，素無才略，不預經綸，於後雖統左軍，非眾所附。既陞儲兩，坐構猜嫌，太宗雖備禮竭誠以希恩睦，而勡害之心日以滋甚。又，巢刺王性本兇愎，志識庸下，行同禽獸，兼以棄鎮失守，罪戾尤多，反害太宗之能。於是潛苞毀譖，同惡相濟，膚受日聞，雖大名徽號，禮冠羣后，而情疏意隔，寵異曩時。」按建成、元吉雖為頑愚，既為太宗所誅，史臣不無抑揚誣諱之辭，今不盡取。〕
太子中允王珪、洗馬魏徵〔太子左春坊，左庶子為之長，掌侍從贊相，敷正啟奏；中允為之貳。洗馬，漢官，掌前馬；唐為司經局長官，掌四庫圖籍繕寫刊緝之事。唐六典曰：後漢太子官屬有中允，在中庶子下，洗馬上，其後無聞，唐始置太子中允。洗，悉薦翻。〕說太子曰：「秦王功蓋天下，中外歸心；殿下但以年長位居東宮，〔說，輸芮翻。長，知兩翻。〕無大功以鎮服海內。今劉黑闥散亡之餘，眾不滿萬，資糧匱乏，以大軍臨之，劫如拉朽，〔拉，盧合翻。〕殿下宜自擊之以取功名，因結納山東豪傑，庶可自安。」太子乃請行於上，上許之。珪，頍之兄子也。〔王頍，僧辯之子，死於隋漢王諒反時。頍，丘弭翻。〕甲申，詔太子建成將兵討黑闥，其陝東道大行臺及山東道行軍元帥、河南、河北諸州並受建成處分，〔將，即亮翻。陝，失冉翻。帥，所類翻。處，昌呂翻。分，扶問翻。〕得以便宜從事。
56乙酉，封宗室略陽公道宗等十八人為郡王。道宗，道玄從父弟也，〔從，才用翻。〕為靈州總管，梁師都遣弟洛兒引突厥數萬圍之，道宗乘間出擊，大破之。〔厥，九勿翻。間，古莧翻。〕突厥與師都相結，遣其鬱射設入居故五原，〔五原縣屬鹽州，武德初，寄治靈州，故地為突厥所居。杜佑曰：鹽州，西魏五原郡地，漢五原縣城在今榆林郡界。〕道宗逐出之，斥地千餘裏。〔毛晃曰：「斥，開拓也。」〕上以道宗武幹如魏任城王彰，〔魏任城王彰，曹操之子，擊烏丸有功。任，音壬。〕乃立為任城郡王。
57丙申，上幸宜州。〔義寧二年，以京兆之華原、宜君、同官置宜君郡，武德元年曰宜州。〕
58己亥，齊王元吉遣兵擊劉十善於魏州，破之。
59癸卯，上校獵於富平。〔富平縣屬雍州，漢富平縣治，唐靈州迴樂縣界，後漢移寧州彭原縣界，晉移懷德城，魏移於懷德城東北，今耀州東南富平縣即其地。〕
60劉黑闥擁兵而南，自相州以北州縣皆附之，〔相，息亮翻。〕唯魏州總管田留安勒兵拒守。黑闥攻之，不下，引兵南拔元城，復還攻之。〔元城縣，治古殷城，在朝城東北十二里。時魏州治貴鄉南。相，息亮翻。復，扶又翻。考異曰：實錄：「十二月甲子，黑闥攻魏州。」蓋留安破黑闥奏到之日也。按革命記，黑闥攻魏州在十一月，今從之。〕
61十二月，庚戌，立宗室孝友等八人為郡王。孝友，神通之子也。
62丙辰，上校獵於華池。〔京兆三原縣，武德四年改池陽，六年，改華池。〕
63戊午，劉黑闥陷恆州，殺刺史王公政。〔恆，戶登翻。恆州，漢常山郡，唐置恆州，因恆山為名。〕
64庚申，車駕至長安。
65癸亥，幽州大總管李藝復廉、定二州。
66甲子，田留安擊劉黑闥，破之，獲其莘州刺史孟柱，〔魏州莘縣，隋開皇十六年置莘州，大業二年廢，唐復置。〕降將卒六千人。〔降，戶江翻。將，即亮翻。〕是時，山東豪傑多殺長吏以應黑闥，〔長，知兩翻。〕上下相猜，人益離怨；留安待吏民獨坦然無疑，白事者無問親疏，皆聽直入臥內，每謂吏民曰：「吾與爾曹俱為國禦賊，〔為，於偽翻。〕固宜同心協力，必欲棄順從逆者，但自斬吾首去。」吏民留相戒曰：「田公推至誠以待人，當共竭死力報之，必不可負。」有竹林者，本黑闥之黨，潛有異志。留安知之，不發其事，引置左右，委以管鑰；竹林感激，遂更歸心，卒收其用。〔卒，子恤翻。〕以功進封道國公。
乙丑，幷州刺史成仁重擊範願，破之。〔並，卑名翻。〕
67劉黑闥攻魏州未下，太子建成、齊王元吉大軍至昌樂，〔劉昫曰：晉置昌樂縣，屬陽平郡，今縣西古城是也。隋廢縣入繁水，武德元年，復置，仍築今治所。樂，音洛。〕黑闥引兵拒之，再陳，皆不戰而罷。〔陳，讀曰陣。〕魏徵言於太子曰：「前破黑闥，其將帥皆懸名處死，〔言亡命者先書其名，處以死罪也。將，即亮翻。帥，所類翻；下同。處，昌呂翻。〕妻子係虜；故齊王之來，雖有詔書赦其黨與之罪，皆莫之信。今宜悉解其囚俘，慰諭遣之，則可坐視離散矣！」太子從之。黑闥食盡，眾多亡，或縛其渠帥以降。〔帥，所類翻。降，戶江翻。〕黑闥恐城中兵出，與大軍表裏擊之，遂夜遁。至館陶，永濟橋未成，不得度。〔館陶縣屬魏州，在州北，隋煬帝鑿永濟渠所經也。宋白曰：館陶，春秋時晉冠氏邑，陶丘在縣西北七里，趙時置館於其側，因為縣名。〕壬申，太子、齊王以大軍至，黑闥使王小胡背水而陳，〔背，蒲妹翻。陳，讀曰陣。〕自視作橋成，即過橋西，眾遂大潰，〔考異曰：高祖實錄：「壬申，太子與黑闥戰於魏州城下，破之，闥抽軍北遁。甲戌，追闥於毛州，賊背永濟渠而陳，接戰，又破之。」舊傳：「六年二月，太子破黑闥於館陶。」革命記：「闥遁至館陶，二十五日，官軍至，闥敗走。」按館陶即毛州也。長曆，十二月壬申，二十五日。甲戌，二十七日。蓋實錄據奏到之日也。舊傳尤疏。今從革命記。太宗實錄雲：「黑闥重反，高祖謂太宗曰：『前破黑闥，欲令盡殺其黨，使空山東，不用吾言，致有今日。』及隱太子徵闥，平之，將遣唐儉往，使男子年十五年已上悉阬之，小弱及婦女總驅入關，以實京邑。太宗諫曰：『臣聞唯德動天，唯恩容眾。山東人物之所，河北蠶綿之鄉，而天府委輸，待以成績。今一旦見其反覆，盡戮無辜，流離寡弱，恐以殺不能止亂，非行弔伐之道。』 其事遂寢。」新書隱太子傳雲：「黑闥敗於洺水，太子建成問於洗馬魏徵曰：『山東其定乎﹖』對曰：『黑闥雖敗，殺傷太甚，其魁黨皆縣名處死，妻子係虜，欲降 無繇，雖有赦令，獲者必戮，不大蕩宥，恐殘賊嘯結，民未可安。』既而黑闥復振，廬江王瑗洺州，山東亂，命齊王元吉討之。有詔降者赦罪，眾不信。建成至，獲俘，皆撫遣之，百姓欣悅。賊懼，夜奔，兵追戰，黑闥眾猶盛，乃縱囚使相告曰：『褫而甲還鄉裏，若妻子獲者，既已釋矣。』眾乃散，或縛其渠長降，遂禽黑闥。」按高祖雖不仁，亦不至有「欲空山東」之理。史臣專欲歸美太賨，其於高祖亦太誣矣。今採革命記及新書。〕捨仗來降。大軍度橋追黑闥，度者纔千餘騎，橋壞，由是黑闥得與數百騎亡去。〔降，戶江翻；下同。騎，奇寄翻；下同。〕
68上以隋末戰士多沒於高麗，是歲，賜高麗王建武書，使悉遣還；亦使州縣索高麗人在中土者，遣歸其國。〔麗，力知翻。索，山客翻。〕建武奉詔，遣還中國民前後以萬數。
六年（癸未、六二三）
1春，正月，己卯，劉黑闥所署饒州刺史諸葛德威執黑闥，舉城降。時太子遣騎將劉弘基追黑闥，黑闥為官軍所迫，奔走不得休息，至饒陽，〔饒陽縣，前漢屬涿郡，後漢屬安平國，晉、魏屬博陵郡，隋屬河間郡，唐屬深州，黑闥分置饒州。將，即亮翻。〕從者纔百餘人，〔從，才用翻。〕餒甚。德威出迎，延黑闥入城，黑闥不可；德威涕泣固請，黑闥乃從之。至城旁市中憩止，〔憩，去例翻。〕德威饋之食；食未畢，德威勒兵執之，送詣太子，並其弟十善斬於洺州。〔洺，彌並翻。考異曰：革命記：「劉黑闥走至深州，崔元愻為偽深州總管，黑闥欲至，城中陳列三千餘兵，擬納黑闥，據城拒守，北勾突厥。城人諸葛德威為車騎，領當城之兵。有張善護者，先任鄉長，來就軍中，語三五少年曰：『可捉黑闥取富貴，今若不捉，在後終是擾亂山東，廢我等作生活。』諸少年鹹雲：『非諸葛車騎不可。』善護知德威非得酒食不肯出師，乃於家宰一肥豬，出酒一石，延德威而語之；德威許諾。黑闥至，元愻乃請之入城而不許，唯就市中遣鋪設而坐食。元愻請以城中兵呈閱，言並精銳，必堪拒守，黑闥食而許之。元愻乃召兵以呈之，德威以前領健卒出，即就市中擒劉闥，送於洺州皇太子所。元愻與男野久奔突厥。斬黑闥於洺州城西，臨刑乃嘆」云云。今從實錄，亦兼採革命記。〕黑闥臨刑歎曰：「我幸在家鉏菜，為高雅賢輩所誤至此！」
2壬午，巂州人王摩沙舉兵，〔巂，音髓。沙，讀曰莎，蘇何翻。〕自稱元帥，改元進通，遣驃騎將軍衛彥討之。〔帥，所類翻。驃，匹妙翻。騎，奇寄翻；下同。〕
3庚子，以吳王杜伏威為太保。〔唐制，太師，太傅、太保謂之三師，正一品；天子所師法，無所統職，功德崇重者乃使居之。〕
4二月，庚戌，上幸驪山溫湯；〔驪山在雍州新豐，有湯泉，天寶起華清宮於此。驪，力知翻。〕甲寅，還宮。
5平陽昭公主薨。戊午，葬公主，詔加前後部鼓吹、班劍四十人，〔班，列也；持劍成列，夾道而行也。吹，昌瑞翻。〕武賁甲卒。〔武賁，虎賁也。唐諱「虎」字，改為「武」。賁，音奔。〕太常奏：「禮，婦人無鼓吹。」上曰：「鼓吹，軍樂也。公主親執金鼓，興義兵以輔成大業，〔事見一百八十五卷隋義寧元年。〕豈與常婦人比乎！」
6丙寅，徐圓朗窮蹙，與數騎棄城走，為野人所殺，其地愁平。
7林邑王梵志遣使入貢。初，隋人破林邑，〔見一百八十卷隋大業九年。梵，扶汎翻。使，疏吏翻。〕分其地為三郡。〔三郡，比景、海陰、林邑也。〕及中原喪亂，〔喪，息浪翻。〕林邑復國，至是始入貢。
8幽州總管李藝請入朝；〔朝，直遙翻。〕庚午，以藝為左翊衛大將軍。
9廢參旗等十二軍。〔十二軍，詳見一百八十八卷二年。參，疏簪翻。〕
10三月，癸未，高開道掠文安、魯城，〔文安縣，前漢屬勃海郡，後漢屬河間國，晉屬章武郡，隋、唐屬瀛州。魯城縣，開皇十六年置，亦屬瀛州。〕驃騎將軍平善政邀擊，破之。〔驃，匹妙翻。騎，奇寄翻。〕
11庚子，梁師都將賀遂、索同以所部十二州來降。〔將，即亮翻。降，戶江翻。〕
12乙巳，前洪州總管張善安反，遣舒州總管張鎮周等擊之。〔舒州，同安郡，隋為熙州；武德四年改舒州，以古羣舒之國也。〕
13夏，四月，吐谷渾寇芳州，刺史房當樹奔松州。〔吐，從暾入聲。谷，音浴。西魏逐吐谷渾，置同昌郡及封德等縣，後周以縣立芳州，隋大業初廢，武德元年，以同昌之常芬縣置芳州，省封德。松州，交川郡，治嘉誠縣，生羌之地，後魏時白水羌，舒彭遣使朝貢，始置甘松縣，魏亂而絕，後周復招慰之，於此置龍涸防，天和六年，改置扶州，隋改甘松縣為嘉誠縣，屬同昌郡，武德初，置松州，取甘松嶺為名。〕
14張善安陷孫州，〔舊唐志：武德五年分洪州置南昌州總管府，管南昌、西吳、靖、米、孫五州。南昌州領建昌、龍安、永脩三縣。八年，廢南昌州及孫州，以南昌州新吳、永脩、龍安入建昌縣，以孫州之建昌入豫章縣，而以豫章屬洪州。新志：武德五年，以洪州南昌縣置孫州，以建昌縣置南昌州。〕執總管王戎而去。
15乙丑，鄜州道行軍總管段德操擊梁師都，至夏州，俘其民畜而還。〔鄜，音膚。夏，戶雅翻。還，從宣翻，又如字。〕
16丙寅，吐谷渾寇洮、岷二州。〔洮，土刀翻。〕
17丁卯，南州刺史龐孝恭、南越州民甯道明、高州首領馮暄俱反，陷南越州，進攻姜州；合州刺史甯純引兵救之。〔武德四年，以合浦郡之南昌、合浦地置南州，六年，改白州。合浦郡舊置越州，隋改合州，武德四年復曰越州，加南字以別會稽之越州也。舊志：桂州總管府所管有姜州，武德五年，以合州之封山縣置姜州，貞觀十年，廢入越州。雷州，海康郡，本合州徐聞郡，武德四年置，貞觀更州郡名。「龐孝恭」，新書作「龐孝泰」。〕
18壬申，立皇子元軌為蜀王、鳳為豳王、元慶為漢王。〔考異曰：實錄以皇子元真為邵豳王，鶴為豳王。新本紀封元軌為蜀王。按高祖子無名元真、鶴、元及封邵王者。今從舊傳及唐曆。〕
19癸酉，以裴寂為左僕射，蕭瑀為右僕射，〔瑀，音禹。〕楊恭仁為吏部尚書兼中書令，封德彝為中書令。
20五月，庚辰，遣岐州刺史柴紹救岷州。〔岐州，扶風郡。〕
21庚寅，吐谷渾及党項寇河州，〔吐，從暾入聲。谷，音浴。河州，枹罕郡。黨，底朗翻。〕刺史盧士良擊破之。
22丙申，梁師都將辛獠兒引突厥寇林州。〔將，即亮翻；下同。獠，盧皓翻。厥，九勿翻。舊志，慶州華池縣，武德四年置林州總管府。〕
23戊戌，苑君彰將高滿政寇代州，驃騎將軍林【章：十二行本「林」作「李」；乙十一行本同；孔本同；張校同；退齋校同。】寶言擊走之。〔驃，匹妙翻。騎，奇寄翻。〕
24癸卯，高開道引奚騎寇幽州，長史王詵擊破之。〔長，知兩翻。詵，疏臻翻。〕劉黑闥之叛也，突地稽引兵助唐，徙其部落於幽州之昌平城；〔昌平城在軍都關南。〕高開道引突厥寇幽州，突地稽將兵邀擊，破之。
25六月，戊午，高滿政以馬邑來降。〔降，戶江翻。〕先是，前幷州總管劉世讓除廣州總管，將之官，上問以備邊之策，〔先，悉薦翻。〕世讓對曰：「突厥比數為寇，〔比，毗至翻。數，所角翻；下同。〕良以馬邑為之中頓故也。〔中頓者，謂中道有城有糧，可以頓食也。置食之所曰頓。唐人多言置頓。〕請以勇將戍崞城，〔崞，音郭。〕多貯金帛，〔貯，直呂翻。〕募有降者厚賞之，數出騎兵掠其城下，蹂其禾稼，敗其生業，不出歲餘，彼無所食，必降矣。」〔數，所角翻。蹂，人九翻。敗，補邁翻。〕上然其計，曰：「非公，誰為勇將！」即命世讓戍崞城，馬邑病之。是時，馬邑人多不願屬突厥，上復遣人招諭苑君璋。高滿政說苑君璋盡殺突厥戍兵降唐，〔復，扶又翻。說，輸芮翻。厥，九勿翻。〕君璋不從。滿政因眾心所欲，夜襲君璋，君璋覺之，亡奔突厥，滿政殺君璋之子及突厥戍兵二百人而降。
26壬戌，梁師都以突厥寇匡州。〔武德分綏州延福縣地置北吉州、羅州、匡州。〕
27丁卯，苑君璋與突厥吐屯設寇馬邑，高滿政與戰，破之。以滿政為朔州總管，封榮國公。〔朔州，馬邑郡。〕
28瓜州總管賀若懷廣按部至沙州，〔隋以敦煌郡置瓜州，武德五年改沙州，分沙州之常樂縣為瓜州晉昌郡。宋白曰：瓜州西至沙州二百八十里。若，人者翻。〕值州人張護、李通反，懷廣以數百人保子城；涼州總管楊恭仁遣兵救之，為護等所敗。〔敗，補邁翻。〕
29癸酉，柴紹與吐谷渾戰，〔紹救岷州，遂與吐谷渾戰。吐，從暾入聲。谷，音浴。〕為其所圍，虜乘高射之，〔射，而亦翻。〕矢下如雨。紹遣人彈胡琵琶，二女子對舞。虜怪之，駐弓矢相與聚觀，紹察其無備，潛遣精騎出虜陳後，擊之，虜眾大嘳。〔騎，奇寄翻。陳，讀曰陣。〕
30秋，七月，丙子，苑君璋以突厥寇馬邑，右武候大將軍李高遷及高滿政禦之，戰於臘河谷，破之。
31張護、李通殺賀拔懷廣，〔考異曰：實錄，上雲「張護」，此雲「高護」，今從上。餘按「賀拔」意亦當從上作「賀若」。〕【章：十二行本正作「若」；乙十一行本同；孔本同。】立汝州別駕竇伏明為主，〔「汝」，當作「沙」。〕進逼瓜州；長史趙孝倫擊卻之。〔長，知兩翻。〕
32高開道掠赤岸鎮及靈壽、九門、行唐三縣而去。〔九域志：定州唐縣有赤岸鎮。三縣皆屬恆州，時以靈壽屬幷州。〕
33丁丑，岡州刺史馮士翽據新會反，〔隋以新會郡置岡州，以地有金岡，故名。大業初廢。武德四年，復以廣州新會、義寧二縣置岡州。翽，呼會翻。〕廣州刺史【章：十二行本作「總管」；乙十一行本同；孔本同。】劉感討降之，使復其位。〔降，戶江翻。〕
35癸未，突厥寇原州；〔原州，漢高平縣地，後魏立原州，取「高平曰原」以名州。厥，九勿翻。〕乙酉，寇朔州。李高遷為虜所敗，行軍總管尉遲敬德將兵救之。己亥，遣太子將兵屯北邊，〔備原州之寇。敗，補邁翻。尉，紆勿翻。將，即亮翻。〕秦王世民屯幷州，〔備朔州之寇。〕以備突厥。八月，丙【章：十二行本「丙」作「甲」；乙十一行本同。】辰，突厥寇真州，〔舊志：武德二年，置綏州總管府，管雲、銀、真等十一州。真州蓋置於銀州真鄉縣也。〕又寇馬邑。
36壬子，淮南道行臺僕射輔公祏反。〔考異曰：舊傳雲：「沈法興據毗陵，公祏擊破之。按法興，武德三年已為李子通所滅。舊傳誤也。〕初，杜伏威與公祏相友善，公祏年長，〔長，知兩翻。〕伏威兄事之，軍中謂之伯父，畏敬與伏威等。伏威浸忌之，乃署其養子闞稜為左將軍，王雄誕為右將軍，潛奪其兵權。公祏知之，怏怏不平，〔怏，於兩翻。〕與其故人左遊仙陽為學道、闢穀以自晦。及伏威入朝，〔入朝見上年。朝，直遙翻。〕留公祏守丹楊，〔此南朝之舊丹楊郡。〕令雄誕典兵為之副，陰謂雄誕曰：「吾至長安，苟不失職，勿令公祏為變。」伏威既行，左遊仙說公祏謀反；〔說，輸芮翻。〕而雄誕握兵，公祏不得發。乃詐稱得伏威書，疑雄誕有貳心，雄誕聞之不悅，稱疾不視事；公祏因奪其兵，使其黨西門君儀諭以反計。雄誕始寤而悔之，曰：「今天下方平，吳王又在京師，〔杜伏威封吳王。〕大唐兵威，所向無敵，柰何無故自求族滅乎！雄誕有死而已，不敢聞命。今從公為逆，不過延百日之命耳，大丈夫安能愛斯須之死而自陷於不義乎！」公祏知不可屈，縊殺之。〔縊，於賜翻，又於計翻。〕雄誕善撫士卒，得其死力，又約束嚴整，每破城邑，秋亳無犯，死之日，江南軍中及民間皆為之流涕。〔為，於偽翻。〕公祏又詐稱伏威不得還江南，貽書令其起兵，大修鎧仗，〔鎧，可亥翻。〕運糧儲。尋稱帝於丹楊，國號宋，修陳故宮室而居之，署置百官，以左遊仙為兵部尚書、東南道大使、越州總管，〔使，疏吏翻；下同。〕與張善安連安，以善安為西南道大行臺。
37己未，突厥寇原州。〔厥，九勿翻。〕
38乙丑，詔襄州道行臺僕射趙郡王孝恭以舟師趣江州，〔江州，南朝之尋陽郡，隋改為九江郡。趣，七喻翻，又逡須翻。考異曰：實錄，八月乙丑巳雲遣孝恭率兵趣江州，至九月戊子又云。蓋因徐紹宗等侵邊而言之也。〕嶺南道大使李靖以交、廣、泉、桂之眾趣宣州，〔宣州，宣城郡。〕懷州總管黃君漢出譙、亳，齊州總管李世勣出淮、泗〔自泗水入淮也。〕以討輔公祏。孝恭將發，與諸將宴集，命取水，忽變為血，在坐者皆失色，〔坐，徂臥翻。〕考恭舉止自若，曰：「此乃公祏授首之徵也！」飲而盡之，眾皆悅服。
39丙寅，吐谷渾內附。〔吐，從暾入聲。谷，音浴。〕
40辛未，突厥陷原州之善和鎮；癸酉，又寇渭州。〔渭州，隴西郡。〕
41高開道以奚侵幽州，州兵擊卻之。
42九月，【章：十二行本「月」下有「丙子」二字；乙十一行本同；孔本同；張校同。】太子班師。〔自豳州道班師。〕
43戊子，輔公祏遣其將徐紹宗寇海州，陳政通寇壽陽。〔祏，音石。將，即亮翻。壽陽，壽州治所。〕
44邛州獠反，〔邛州臨邛郡，武德元年析雅州置。邛，渠容翻。獠，盧皓翻。〕遣沛公鄭元暃討之。〔暃，殊玉翻。〕
45庚寅，突厥寇幽州。〔厥，九勿翻。〕
46壬辰，詔以秦王世民為江州道行軍元帥。〔欲使之討輔公祏也。帥，所類翻。〕
47乙未，竇伏明以沙州降。〔降，戶江翻。考異曰：實錄雲：「伏明斬賀拔威，以城來降。」按五年五月實錄，瓜州人王幹殺賀拔威以降。則威死久矣，此誤也。按上文作賀若懷廣死，而立竇伏明為沙州主，當考。〕
48高昌王麴伯雅卒，〔卒，子恤翻。〕子文泰立。
49丙申，渝州人張大智反，〔渝州，巴郡，漢江州縣地。〕刺史薛敬仁棄城走。
50壬寅，高開道引突厥二萬騎寇幽州。〔騎，奇寄翻。〕
51突厥惡弘農公劉世讓為己患，〔惡，烏路翻。〕遣其臣曹般妷來，言世讓與可汗通謀，欲為亂，〔般，蒲末翻。可，從刊入聲。汗，音寒。〕上信之。冬，十月，丙午，殺世讓，籍其家。〔聽言之道，必以其事觀之。突厥用間，高祖遽信之而殺干城之將，不明甚矣。〕
52秦王世民猶在幷州，己未，詔世民引兵還。〔太子與秦王分道備突厥，太子先已班師，故亦詔秦王引還。〕
53上幸華陰。〔華，戶化翻。〕
54張大智侵涪州，〔涪州，涪陵郡，武德元年以渝州之涪陵鎮置。涪，音浮。〕刺史田世康等討之，大智以眾降。
55初，上遣右武候大將軍李高遷助朔州總管高滿政守馬邑，〔宋白曰：朔州，春秋北狄之地，曹魏立為馬邑縣，西晉末，其地為猗盧所據，都代郡，此後魏為畿內之地，亦曾為懷朔鎮，孝文遷洛之後，於定襄故城置朔州，高齊又於新平郡朔州，天保八年，乃移於馬邑城。〕苑君璋引突厥萬餘騎至城下，滿政擊破之。頡利可汗怒，大發兵攻馬邑。高遷懼，帥所部二千人斬關宵遁，虜邀之，失亡者半。頡利自帥眾攻城，〔帥，讀曰率。〕滿政出兵禦之，或一日戰十餘合。上命行軍總管劉世讓救之，至松子嶺，不敢進，〔松子嶺，地闕。〕還保崞城。會頡利遣使求婚，〔使，疏吏翻。〕上曰：「釋馬邑之圍，乃可議婚。」頡利慾解兵，義成公主固請攻之。頡利以高開道善為攻具，召開道，與之攻馬邑甚急。頡利誘滿政使降，滿政罵之。糧且盡，救兵未至，滿政欲潰圍走朔州，右虞候杜士遠〔隋文帝於東宮置左右虞候府，掌斥候。是後州鎮各置虞候，以為衙前之職，以備候不虞名官。〕以虜兵盛，恐不免，壬戌，殺滿政降於突厥，〔按通鑑據新唐書高祖本紀自丙午至壬戌，排日書之，但十七日間，先書殺劉世讓，後復書命世讓救馬邑及退保事，蓋通鑑序突厥陷馬邑事，書之不詳，排日之近遠也。〕苑君璋復殺城中豪傑與滿政同謀者三十餘人。上以滿政子玄積為上柱國，襲爵。丁卯，突厥復請和親，〔復，扶又翻；下同。〕以馬邑歸唐；上以將軍秦武通為朔州總管。
56突厥數為邊患，〔數，所角翻。〕幷州大總管府長史竇靜表請於太原置屯田以省餽運；議者以為煩擾，不許。靜切論不已，敕徵靜入朝，〔長，知兩翻。朝，直遙翻。〕使與裴寂、蕭瑀、封德彝相論難於上前，〔瑀，音禹。難，乃旦翻。〕寂等不能屈，乃從靜議，歲收穀數千斛，上善之，命檢校幷州大總管。靜，抗之子也。〔竇抗，榮定之子。〕十一月，辛巳，秦王世民復請增置屯田於幷州之境，從之。
57黃州總管周法明將兵擊輔公祏，〔黃州，漢邾縣地，蕭齊置齊安郡，隋置黃州。祏，音石。〕張善安據夏口，拒之。〔將，即亮翻。夏，戶雅翻。〕法明屯荊口鎮，〔蓋當荊江之口置鎮，其地在漢陽界。〕壬午，法明登戰艦飲酒，〔艦，戶黯翻。〕善安遣刺客數人詐乘魚艓而至，〔艓，達協翻，丁度曰：舟名。〕見者不以為虞，遂殺法明而去。
58甲申，舒州總管張鎮周等擊輔公祏將當世於猷州之黃沙，大破之。〔武德三年以宣州之涇縣置南徐州，尋改曰猷州。〕
59丁亥，上校獵於華陰。〔華，戶化翻。〕己丑，迎勞秦王世民於忠武頓。〔秦王自幷州還。勞，力到翻。〕
60十二月，癸卯，安撫使李大亮誘張善安，執之。〔使，疏吏翻。誘，音酉。〕大亮擊善安於洪州，與善安隔水而陳，〔陳，讀曰陣。〕遙相與語。大亮諭以禍福，善安曰：「善安初無反心，正為將士所誤；欲降又恐不免。」〔將，即亮翻。〕大亮曰：「張總管有降心，則與我一家耳。」因單騎渡水入其陳，與善安執手共語，示無猜間。〔降，下江翻。間，古莧翻。〕善安大悅，遂許之降。既而善安將數十騎詣大亮營，大亮止其騎於門外，引善安入，與語。久之，善安辭去，大亮命武士執之，從騎皆走。〔從，才用翻。〕善安營中聞之，大怒，悉眾而來，將攻大亮。大亮使人諭之曰：「吾不留總管。總管赤心歸國，謂我曰：『若還營，恐將士或有異同，為其所制。』故自留不去耳，卿輩何怒於我！」其黨復大罵曰：「張總管賣我以自媚於人。」遂皆潰去。大亮追擊，多所虜獲。送善安於長安，善安自稱不與輔公祏交通，〔祏，音石。〕上赦其罪，善遇之；及公祏敗，得所與往還書，乃殺之。
61甲寅，車駕至長安。
62己巳，突厥寇定州，州兵擊走之。
63庚申，白簡、白狗羌並遣入貢。〔「白簡」，恐當伯「白蘭」，隋書附國有白蘭、白狗等種，風俗略同党項，或役屬於吐谷渾，或附附國。新書：白蘭羌，吐蕃謂之丁零，左屬党項，右與多彌接，勝兵萬人，勇戰鬬，善作兵器。武德六年，使者入朝，明年以其地為維、恭二州。白狗羌與東會州接，勝兵纔千人。使，疏吏翻。〕
七年（甲申、六二四）
1春，正月，依周、齊舊制，每州置大中正一人，〔州置大中正，周、齊又因魏、晉之制。〕掌知州內人物，量望第，以本州門望高者領之，無品秩。
2壬午，趙郡王孝恭擊輔公祏別將於樅陽，破之。〔樅陽縣，漢屬廬江郡，梁置樅陽郡，隋廢郡改為同安縣，屬廬州。祏，音石。將，即亮翻。樅，七容翻。〕
3庚寅，鄒州人鄧同穎殺刺史李士衡反。〔唐初以齊州之鄒平、長山置鄒州。〕
4丙申，以白狗等羌地置維、恭二州。〔維州，維川郡，以白狗羌降戶，姜維故城置。其地乃漢蜀郡徼外冉駹之地，蜀將姜維、馬忠討汶山羌於此，故壘在焉。恭州，即西恭州，後改曰笮州。又戎州都督府所領羈縻州有曲州，本隋之恭州，隋亂廢，武德元年開南中復置，八年改曲州，故朱提郡地，非此也。劉昫曰：維州，即古西戎地也。其地南界江陽，岷山連嶺而西，不知其極，北望隴山，積雪如玉，東望成都，若在井底。地接石紐山，夏禹生於石紐是也。其城在岷山之孤峯，三面臨江，距成都四百里許。杜佑曰：維州在當州北二百六十里。〕
5二月，【章：十二行本「月」下有「辛丑」二字；乙十一行本同；孔本同。】輔公祏遣兵圍猷州，刺史左難當嬰城自守。〔宋白曰：宣州涇縣，唐武德二年置南徐州於此，其年改為猷州。〕安撫使李大亮引兵擊公祏，破之。〔使，疏吏翻；下同。〕趙郡王孝恭攻公祏鵲頭鎮，拔。〔新志：宣州南陵縣有鵲頭鎮。〕
6丁未，高麗王建武遣使來請班曆。遣使冊建武為遼東郡王、高麗王；以百濟王扶餘璋為帶方郡王，新羅王金真平為樂浪郡王。〔麗，力知翻。樂浪，音洛郎。〕
7始州獠反，〔始州，普安郡，後改劍州。獠，魯皓翻。〕遣行臺僕射竇軌討之。
8己酉，詔：「諸州有明一經以上未仕者，鹹以名聞；州縣及鄉皆置學。」
9壬子，行軍副總管權文誕破輔公祏之黨於猷州，拔其枚洄等四鎮。
11戊午，改大總管為大都督府。
12己未，高開道將張金樹殺開道來降。〔將，即亮翻。降，戶江翻；下同。〕開道見天下皆定，欲降，自以數反覆不敢；〔高開道既降而復叛，自知有反覆之罪。數，所角翻。〕且恃突厥之眾，遂無降意。其將卒皆山東人，思鄉裏，鹹有離心。開道選勇敢士數百，謂之假子，常直閤內，使金樹領之。故劉黑闥將張君立亡在開道所，與金樹密謀取開道。金樹遣其黨數人入閤內，與假子遊戲，向夕，潛斷其弓弦，〔斷，丁管翻。〕藏刀槊於牀下，合瞑，抱之趨出，〔人睡則目合而瞑。槊，色角翻。瞑，莫定翻。〕金樹帥其黨大譟，攻開道閤，〔帥，讀曰率。譟，蘇到翻。〕假子將禦之，弓弦皆絕，刀槊已失，爭出降；君立亦舉火於外與相應，內外惶擾。開道知不免，乃擐甲持兵坐堂上，與妻妾奏樂酣飲，〔擐，音宦。酣，戶甘翻。〕眾憚其勇，不敢逼。天且明，開道縊，〔縊，於賜翻，又於計翻。〕妻妾及諸子乃自殺。金樹陳兵，悉收假子斬之，並殺君立，死者五百餘人。遣使來降，詔以其地置媯州。〔以媯水名州。媯，俱為翻。〕壬戌，以金樹為北燕州都督。〔媯州，媯川郡，治懷戎縣。北齊置北燕州，本治懷戎，唐既以懷戎之地置媯州，又以北燕州都督之名寵金樹也。燕，因肩翻。〕
13戊辰，洋、集二州獠反，陷隆州晉城。〔洋州，洋川郡，治西鄉縣。西鄉，漢成固縣，蜀立西鄉縣，後魏於此置洋州，以水為名。洋，音祥。集州，符陽郡，武德元年，析梁州之難江、巴州之符陽、長池、白石置。隆州，巴西郡，漢閬中地。劉昫曰：西魏置隆州於閬中，隋為巴西郡，唐復為隆州。宋白曰：取其連岡地勢高隆為名。後魏典略雲：此州古有隆城堅險，因置隆州。晉城縣亦閬中地，梁置木蘭郡，西魏廢郡，改西充國曰晉城。獠，魯皓翻。〕
14是月，太保吳王杜伏威薨。輔公祏之反也，詐稱伏威之命以紿其眾。〔紿，蕩亥翻。〕及公祏平，趙郡王孝恭不知其詐，以狀聞；詔追除伏威名，籍沒其妻子。及太宗即位，知其冤，赦之，復其官爵。
15三月，初定令，以太尉、司徒、司空為三公，次尚書、門下、中書、祕書、殿中、內侍為六省，次御史臺，次太常至太府為九寺，〔太常、光祿、衛尉、宗正、太僕、大理、鴻臚、司農、太府，凡九寺。〕次將作監，次國子學，次天策上將府，〔將，即亮翻。〕次左、右衛至左、右領衛為十四衛；〔十二衛及左、右監門衛為十四衛。〕東宮置三師、三少、詹事及兩坊、三寺、十率府；〔兩坊：門下坊，典事坊。三寺：家令寺，率更寺，僕寺。十率府：左、右衛率，左、右虞候率，左、右監門率、左、右內率。少，詩照翻。率，讀如字。〕王、公置府佐、國官，公主置邑司，並為京 職事官。〔王府有傅、諮議參軍、友、文學、東、西閤祭酒、長史、司馬、掾、屬、主簿、史、記室、錄事參軍、錄事、功、倉、戶、兵、騎、法、士等七曹參軍、 參軍事、行參軍、典籤。王國有國令、大農尉、丞、錄事、典衛、舍人、學官長、食官長、廄牧長、典府長。公主邑司有令、丞、主簿、謁者、舍人、家吏，掌主家 財出入、田園、徵封之事。〕州、縣、鎮、戍為外職事官。自開府儀同三司至將仕郎，二十八階，為文散官；〔開府儀同三司，從一品；特進，正二品；光祿大夫，從二品；金紫光祿大夫，正三品；銀青光祿大夫，從三品；正議大夫，正四品；太中大夫，從四品上；中大夫，從四品下；中散大夫，正五品上；朝議大夫，正五品下；朝請大夫，從五品上；朝散大夫，從五品下；朝議郎，正六品上；承議郎，正六品下；奉議郎，從六品上；通直郎；從六品下；朝請郎，正七品上；宣德郎，正七品下；朝散郎，從七品上；宣義郎，從七品下；給事郎，正八品上；徵事郎，正八品下；承奉郎，從八品上；承務郎，從八品下；儒林郎，正九品上；登仕郎，正九品下；文林郎，從九品上；將仕郎，從九品下。散，悉亶翻；下同。〕驃騎大將軍至陪戎副尉三十一階，為武 散官；〔驃騎大將軍，從一品；輔國大將，正二品；鎮軍大將軍，從二品；冠軍大將軍、懷化大將軍，正三品上；懷化將軍，正三品下；雲麾將軍、歸德大將軍，從 三品上；歸德將軍，從三品下；忠武將軍，正四品上；壯武將軍，懷化中郎將，正四品下；宣威將軍，從四品上；明威將軍，歸德中郎將，從四品下；定遠將軍，正 五品上；寧遠將軍，懷化郎將，正五品下；遊騎將軍，從五品上；遊擊將軍，歸德郎將，從五品下；昭武校尉，正六品上；昭武副尉，懷化司階，正六品下；振威校 尉，從六品上；振威副尉，歸德司階，從六品下；致果校尉，正七品上；致果副尉，懷化中候，正七品下；翊麾校尉，從七品上；翊麾副尉，歸德中候，從七品下； 宣節校尉，正八品上；宣節副尉，懷化司戈，正八品下；禦侮校尉，從八品上；禦侮副尉，歸德司戈，從八品下；仁勇校尉，正九品上；仁勇副尉，懷化執戟長上， 正九品下；陪戎校尉，從九品上；陪戎副尉，歸德執戟長上，從九品下。驃，匹妙翻。騎，奇寄翻；下同。〕上柱國至武騎尉十二等，為勳官。〔勳級：十有二轉為上柱國，視正二品；十有一轉為柱國，視從二品；十轉為上護軍，視正三品；九轉為護軍，視從三品；八轉為上輕車都尉，視正四品；七轉為輕車都尉，視從四品；六轉為上騎都尉，視正五品；五轉為騎都尉，視從五品；四轉為驍騎尉，視正六品；三轉為飛騎尉，視從六品；二轉為雲騎尉，視正七品；一轉為武騎尉，視從七品。〕
16丙戌，趙郡王孝恭破輔公祏於蕪湖，拔梁山等三鎮。〔蕪湖時在宣州當塗縣界。梁山在和州歷陽縣南七十里，臨江。祏，音石。〕辛卯，安撫使任緕拔揚子城，廣陵城主龍龕降。〔揚子城在揚州江都縣界。揚州治江都，古廣陵城也。姓苑：龍姓，古龍伯氏之後。任，音壬。緕，古回翻。龕，口含翻。〕
先是，輔公祏遣其將馮慧亮、陳當世將舟師三萬屯博望山，〔天門山在宣州當塗縣西南三十里，又名娥眉山，夾江對峙，東曰博望，西曰梁山。先，悉薦翻。將，即亮翻；下同。考異曰：舊趙郡王孝恭傳作「陳當時」。舊李靖傳雲：「屯當塗。」今皆從高祖實錄。〕陳正通、徐紹宗將步騎三萬屯青林山，〔水經註：湖水出廬江郡之東陵鄉，禹貢所謂「過九江至於東陵」者也。西南流，水積為湖，湖西有青林山。又今當塗縣東南有青山。〕仍於梁山連鐵鎖以斷江路，〔斷，丁管翻。〕築卻月城，延袤十餘裏，〔袤，音茂。〕又結壘江西以拒官軍。孝恭與李靖帥舟師次舒州，李世勣帥步卒一萬渡淮，拔壽陽，次硤石。〔帥，讀曰率。〕慧亮等堅壁 不戰，孝恭遣奇兵絕其糧道，慧亮等軍乏食，夜，遣兵薄孝恭營，孝恭堅臥不動。孝恭集諸將議軍事，皆曰：「慧亮等擁強兵，據水之險，攻之不可猝拔，不如直指丹楊，掩其巢穴，丹楊既潰，慧亮等自降矣！」〔降，戶江翻。〕孝恭將從其議，李靖曰：「公祏精兵雖在此水陸二軍，然所自將亦不為少，今博望諸柵尚不能拔，公祏保據石頭，豈易取哉！〔易，以豉翻。〕進攻丹楊，旬月不下，慧亮躡吾後，腹背受敵，此危道也。〔李靖此議與長孫無忌安市之議略同。然李靖決勝而太宗無功，及安市班師，靖咎其不能用道宗之策。此用兵之所以難也。〕慧亮、正通皆百戰餘賊，其心非不欲戰，正以公祏立計使之持重，欲以老我師耳。我今攻其城以挑之，〔挑，徒了翻。〕一舉可破也！」孝恭然之，使羸兵先攻賊營而勒精兵結陳以待之。〔羸，倫為翻。陳，讀曰陣。〕攻壘者不勝而走，賊出兵追之，行數裏，遇大軍，與戰，大破之。〔此左傳楚五大夫破吳師以滅舒鳩之故智也。〕闞稜免冑謂賊眾曰：「汝曹不識我邪﹖〔邪，音耶。〕何敢來與我戰！」賊多稜故部曲，皆無鬬志，或有拜者，由是遂敗。孝恭、靖乘勝逐北，轉戰百餘裏，博山、青林兩戍皆潰，慧亮、正通等遁歸，殺傷及溺死者萬餘人。〔溺，奴狄翻。〕李靖兵先至丹楊，公祏大懼，擁兵數萬，棄城東走，欲就左遊仙於會稽，李世勣追之。公祏至句容，〔句容縣漢屬丹楊郡，時屬蔣州，在建康城東九十里。〕從兵能屬者纔五百人，〔從，才用翻。屬，之慾翻。〕夜，宿常州，其將吳騷等謀執之。公祏覺之，棄妻子，獨將腹心數十人，斬關走。至武康，〔吳分烏程、餘杭立永安縣，晉改為永康，又改為武康，屬湖州，在州西南一百七里。〕為野人所矢，西門君儀戰死，執公祏，送丹楊梟首，〔梟，堅堯翻。〕分捕餘黨，悉誅之，江南皆平。
己亥，以孝恭為東南道行臺右僕射，李靖為兵部尚書。頃之，廢行臺，以孝恭為揚州大都督，靖為府長史。上深美靖功，曰：「靖，蕭、輔之膏肓也。」〔謂蕭銑、輔公祏皆為靖所殺也。肓，呼光翻。〕
闞稜功多，頗自矜伐。公祏誣稜與己通謀。會趙郡王孝恭籍沒賊黨田宅，〔籍沒者，舉籍賊黨所有田宅，沒而入官。〕稜及杜伏威、王雄誕田宅在賊境者，孝恭並籍沒之；稜自訴理，忤孝恭，〔忤，五故翻。〕孝恭怒，以謀反誅之。
19夏，四月，庚子朔，赦天下。是日，頒新律令，比開皇舊制增新格五十三條。
20初定均田租、庸、調法：〔調，徒釣翻。〕丁、中之民，給田一頃，篤疾減什之六，寡妻妾減七，皆以什之二為世業，八為口分。〔分，扶問翻。〕每丁歲入租，粟二石。調隨土地所宜，綾、絹、絁、布。歲役二旬；不役則收其傭，日三尺；〔新志：凡授田，丁歲輸粟二斛，謂之租。丁，隨鄉所出，歲輸絹二匹，綾絁二丈，布加五之一，綿三兩，麻三斤，非蠶鄉則輸銀十四兩，謂之調。用人之力歲二十日，閏加三日；不役，收其庸，日三尺。絁，式支翻。繒，似布。〕有事而加役者，旬有五日，免其調；三旬，租、調俱免。水旱蟲霜為災，什損四以上免租，損六以上免調，損七已上課役俱免。凡民貲業分九等。〔上、中、下各有三等也。〕百戶為裏，五里為鄉，四家為鄰，四鄰為保。〔考異曰：唐曆雲：「四家為鄰，五家為保。」按通典，四鄰為保。唐曆誤也。〕在城邑者為坊，田野者為村。食祿之家，無得與民爭利；工商雜類，無預士伍。男女始生為黃，四歲為小，十六為中，二十為丁，六十為老。歲造計帳，三年造戶籍。
21丁未，党項寇松州。
22庚申，通事舍人李鳳起擊萬州反獠，平之。〔後魏分朐鉄，置魚泉縣，後周改為萬川，隋改為南浦，屬信州，武德元年分置萬州南浦郡。獠，魯皓翻；下同。〕
23五月，辛未，突厥寇朔州。
24甲戌，羌與吐谷渾同寇松州，〔吐，從暾入聲。谷，音浴。〕遣益州行臺左僕射竇軌自翼州道，扶州刺史蔣善合自芳州道擊之。〔西吐魏逐吐谷渾，置鄧州，隋開皇七年，改曰扶州，同昌郡。武德元年，分會州之左封、翼斜，置翼州，臨翼郡。唐制，上州刺史，從三品；中，正四品上；下，正四品下。〕
25丙戌，作仁智宮於宜君。〔宜君縣置於古祋祤城，隋屬京兆郡，時屬宜州。〕
26丁亥，竇軌破反獠於方山，俘二萬餘口。
