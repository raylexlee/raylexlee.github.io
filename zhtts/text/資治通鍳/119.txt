△卷第一百一十八
晉紀四十〔起強圉大荒落（丁巳），盡屠維協洽（己末），凡三年。〕
安皇帝癸
義熙十三年（丁巳、四十七）
①春，正月，甲戌朔，日有食之。
②秦主泓朝會百官於前殿，〔朝，直遙翻。〕以內外危迫，君臣相泣。〔以內則兄弟搆難，外為晉、夏所迫也。〕徵北將軍齊公恢帥安定鎮戶三萬八千，焚廬舍，自北雍州趨長安，〔秦分嶺北五郡為北雍州，鎮安定。泓不用東平公紹、懿橫之言以召亂。帥，讀曰率。雍，於用翻。趨，七喻翻。〕自稱大都督、建義大將軍，移檄州郡，欲除君側之惡；揚威將軍姜紀帥眾歸之，建節將軍彭完都棄陰密奔還長安。恢至新支，姜紀說恢曰：「國家重將、大兵皆在東方，京師空虛，公亟引輕兵襲之，必克。」恢不從，南攻郿城；鎮西將軍姚諶為恢 所敗，〔說，輸芮翻。敗，補邁翻。將，即亮翻。郿，音眉，又音媚。諶，乇壬翻。姚諶去年棄雍東奔，遂屯於郿。〕長安大震。泓馳使徵東平公紹，遣姚裕及輔國 將軍胡翼度屯澧西。〔關中無澧水，「澧」當作「澧」。澧水出鄠南澧谷，北過上林苑入渭。使，疏吏翻。〕扶風太守姚儁等皆降於恢。〔降，戶江翻。〕東平公紹 引諸軍西還，與恢相持於靈臺，〔水經註：漢靈臺在秦阿房宮南，鎬水逕其北。〕姚讚留寧朔將軍尹雅為弘農太守，守潼關，〔太守，式又翻。〕亦引兵還。恢眾見諸軍四集，皆有懼心；其將齊黃等詣大軍降。恢進兵逼紹讚自後擊之，恢兵大敗，殺恢及其三弟。泓哭之慟，葬以公禮。
③太尉裕引軍發城，留其子彭城公義隆鎮彭城。詔以義隆為監徐，兗，青，冀四州諸軍事、徐州刺史。〔監，工銜翻。〕
④涼公暠寢疾，〔暠，古老翻。〕遺命長　史宋繇曰：「吾死之後，世子猶卿子也，善訓導之。」二月，暠卒。〔卒，子恤翻；下將卒同。〕官屬奉世子歆為大都督、大將軍、涼公、領涼州牧。大赦，改元嘉興。尊歆母天水尹氏為太后；以宋繇錄三府事。〔三府，大都督、大將軍府，涼公府，州牧府也。〕諡暠曰武昭王，廟號太祖。
⑤西秦安東將軍木弈幹擊吐谷渾樹洛幹，破其弟阿柴於堯杆川，〔堯杆川在塞外。杆，居寒翻，又居案翻。〕俘五千餘口而還。〔還，從宣翻，又如字。〕樹洛幹走保白蘭山，凓憤發疾，將卒，謂阿柴曰：「吾子拾虔幼弱，今以大事付汝。」樹洛幹卒，〔卒，子恤翻。〕阿柴立，自稱驃騎將軍、沙州刺史。〔驃，匹妙翻。騎，奇寄翻。〕諡樹洛幹曰武王。阿柴稍用兵侵併其傍小種，〔種，章勇翻。〕地方數千胃，遂為強國。
⑥河西王蒙遜遣其將襲烏啼部，大破之；〔烏啼虜居張掖刪丹縣金山之西。將，即亮翻。〕又擊卑和部，降之。〔卑和羌居西海。降，戶江翻。〕
⑦王鎮惡進軍澠池，〔澠，彌兗翻。〕遣毛德祖襲尹雅於蠡吾城，禽之；〔秦以雅為弘農太守，屯蠡吾城。據載記，蠡吾城當在宜陽之西。宋白曰：蠡吾城，後魏初猶屬弘農，唐以來為澠池縣理所。餘按蠡吾自是漢清河國界亭名，此乃蠡城，非蠡吾城也。通鑑蓋承晉書之襄。〕雅殺守者而逃。鎮惡引兵徑前，抵潼關。
檀道濟、沈林子自陝北渡河，拔襄邑堡，〔陝，式冉翻。〕秦河北太守薛帛奔河東。〔襄邑堡在河北郡河北縣，漢、晉屬河東郡，秦分立河北郡。〕又攻秦幷州刺史尹昭於蒲阪，不克。〔阪，音反。〕別將攻匈奴堡，為姚成都所敗。〔將，即亮翻；下同。敗，蒲邁翻。〕
辛酉，滎陽守將傅洪以虎牢隆魏。
秦主泓以東平公紹為太宰、大將軍、都督中外諸軍事，假黃鉞，改封魯公，使督武衛將軍姚鷥等步等步騎五萬守潼關，又遣別將姚驢救蒲阪。
沈林子謂檀道濟曰：「薄阪城堅兵多，不可猝拔攻之傷眾，守之引日。王鎮惡在潼關，勢孤力弱，不如與鎮惡合勢併力以爭潼關；若得之，尹昭不攻自潰矣。」道濟從之。
三月，道濟、林子至潼關。秦魯公絕引兵出戰，道濟、林子奮擊，大破之，斬獲以千數。紹退屯定城，〔郭緣生述徵記曰：定城去潼關三十里，夾道各一城，渭水逕其北。〕據險拒守，謂諸將曰：「道濟等兵力不多，懸軍深入，王過堅壁以待繼援。吾分軍絕其糧道，可坐禽也。」乃遣姚鷥屯大路以絕道濟糧道。〔自澠池西入關，有兩路。南路由回谿阪，自漢以前皆由之。曹公惡南路之險，更開北路，遂以北路為大路。載記曰：紹留鷥守險以絕道濟糧道。蓋鷥雖屯大路，亦據險而邀絕糧道也。紹初遣胡翼度據東原，蓋與大路相為脣齒，所謂據險也。及沈林子襲鷥營，翼度不能救，何也？人心危駭，面面受敵故也。〕
鷥遣尹雅將兵與晉戰於關南，〔關南，潼關之南也。〕為晉兵所獲，將殺之。雅曰：「雅前日已當死，幸得脫至今，死固甘心。然夷、夏雖殊，〔夏，戶雅翻。〕君臣之義一也。晉以大義行師，獨不使秦有守節之臣乎！」乃免之。
丙子夜，沈林子將銳卒襲鷥營，斬鷥，殺其士卒數千人。紹又遣東平公讚屯河上以斷水道；〔斷，丁管翻；下兵斷同。〕沈林子擊之，讚敗走，還定城。薛帛據河曲來降。〔河水自蒲阪南至潼關，激而東流，蒲阪、河北之間，謂之河曲。〕
太尉裕將水軍自淮、泗入清河，將泝河西上，〔上，時掌翻；下必上、北上同。〕先遣使假道於魏；〔使，疏吏翻。〕秦主泓亦遣使請救於魏。魏主嗣使羣臣議之，皆曰：潼關天險，劉裕以水軍攻之甚難；若登岸北侵，其勢便易。〔易，以豉翻。〕裕聲言伐秦，其志難測。且秦，婚姻之國，不可不救也。〔秦女歸魏，見上卷十一年。〕宜發兵斷河上流，勿使得西。」博士祭酒崔浩曰：「裕圖秦久矣。今姚興死，子泓懦劣，國多內。難〔難，乃旦翻。〕裕乘其危而伐之，其必取。若遏其上流，裕心忿戾，必上岸北侵，是我代秦受敵也。今柔然寇邊，民食又乏，若復與裕為敵，發兵南赴則北寇愈深，救北則南州復危，〔南州，謂魏之南境相州瀕河諸郡。復，扶又翻。〕非良計也。不若假之水道，聽裕西上，然後屯兵以塞其東。〔塞，悉則翻。〕使裕克捷，必德我之假道；不捷，吾不失救秦之名；此策之得者也。且南北異俗，借使國家棄恆山以南，〔恆，戶登翻。〕裕必不能以吳、越之兵與吾爭守河北之地，安能為吾患乎！夫為國計者，惟社稷是利，豈顧一女子乎！」議者猶曰：「裕西入關，則恐吾斷甚後，腹背受敵；北上，則姚氏必不出關助我，其勢必聲西而實北也。」嗣乃以司徒長孫嵩督山東諸軍事，〔長，知兩翻。〕又遣振威將軍娥清、〔孫愐曰：娥，姓也。〕冀州刺史阿薄千〔魏書官氏志，內入諸姓，阿伏幹氏後為阿氏。〕將步騎十萬屯河北岸。
庚辰，裕弔軍入河，以左將軍向彌為北青州刺史，留戌碻磝。〔晉氏南渡，僑置青州於江北；裕平廣固，置北青州於東陽，而江北之青州如故。今向彌以北青州刺史戌碻磝，東陽之青州亦如故，向，式亮翻。〕
初，裕命王鎮惡等：「若克洛陽，須大軍到俱進。」鎮惡等乘利徑趨潼關，〔趨，七喻翻。〕為秦兵所拒，不得前。久之，乏食，眾心疑懼，或欲棄輜重還赴大軍。〔重，直用翻。〕沈林子按劍怒曰：「相公志清六合，今許、洛已定，關右將平，事之濟否，繫於前鋒。柰何沮乘勝之氣，棄重成之功乎！〔沮，在呂翻。〕且大軍尚遠，賊眾方盛，雖欲求還，豈可得乎！下官授命不顧，〔論語：子張曰：「士見危授命。」〕今日之事，當自為將軍辦之，〔為，於偽翻。〕未知二三君子將何面以見相公之旗鼓邪！」〔相公，謂裕也。〕鎮惡等遣使馳告裕，求遣糧援。裕呼使者，開舫北戶，〔使，疏吏翻。舫，甫妄翻，方舟也，大舟也。〕指河上魏軍以示之曰：「我言令勿進，今輕佻深入。〔語，牛倨翻。佻，他雕翻。〕岸上如此，何由得遣軍！」鎮惡乃親至弘農，說諭百姓，〔說，輸芮翻。〕百姓競送義租，軍食復振。〔復，扶又翻；下則復、子復同。〕
魏人以數千騎緣河隨裕軍西行；軍人於南岸牽百丈，〔百丈者，所以挽船。今南人用麻繩，北人以竹為之。陸遊曰：蜀人百丈，以巨竹四破為之，大如人臂。〕凡水迅急，有漂渡北岸者，〔漂，匹招翻。〕輒為魏人所殺略。裕遣軍擊之，裁登岸則走，退則復來。夏，四月，裕遣白直隊主丁墨〔裕選白丁之壯勇者人直左右，使墨領之。杜佑曰：白直無月給之數。墨，阮古翻。〕帥仗士七百人、車百乘，〔帥，讀曰率。乘，繩證翻。〕渡北岸，去水百餘步，為卻月陣，兩端抱河車，置七仗士，事畢，使豎一白毦；〔豎，上主翻。說文曰：豎，立也。毦，仍吏翻，績羽為之。〕魏人不解其意，〔解，戶買翻，曉也。〕皆未動。裕先命寧朔將軍朱超石戒嚴，白毦既舉，超石帥二千人馳往赴之，齎，大弩百張，一車益二十人，設彭排於轅上。魏人見營陣既立，乃進圍之；長孫嵩帥三萬騎助之，四面肉薄攻營，〔薄，普各翻。肉薄者，以身迫營血戰。〕弩不能制。時超石別齎大鎚及擡千餘張，〔鎚，傳為翻。〕乃斷擡長三四尺，以鎚鎚之，一擡輒洞貫三四人。魏兵不能當，一時奔潰，死者相積；臨陳斬阿薄幹，魏人退還畔城。〔斷，丁管翻。長，直亮翻。陳，與陣同。魏收地形志：平原郡聊城縣有畔城。〕超石帥寧朔將軍胡藩、寧遠將軍劉榮祖追擊，又破之，殺獲千計。魏主嗣聞之，乃恨不用崔浩之言。
秦魯公絕遣長史姚洽、寧朔將軍安鷥、護軍姚墨蠡、〔蠡，魯戈翻。〕河東太守唐小方帥眾二千屯河北之九原，阻河為固，欲以絕檀道濟糧援。〔載記曰：紹欲以絕弘農諸縣糧援。〕沈林子邀擊，破之，斬洽、墨蠡、小方，殺獲殆盡。林子因啟太尉裕曰：「紹氣蓋關中，今兵屈於外，國危於內，恐其兇命先盡，不得以膏齊斧耳。」〔齊，讀曰資。應劭曰：齊，利也。張晏曰：齊，如字，征伐斧也，以整齊天下也。一說：「齊」作「齋」，凡師出入，齋戒入廟而受斧鉞也。〕紹聞洽等敗死，憤恚，發病嘔血，以兵屬東平公讚而卒。〔恚，於避翻。屬，之慾翻。卒，子恤翻。〕讚既代紹，眾力猶盛，引兵襲林子，林子復擊破之。〔復，扶又翻。〕
太尉裕至洛陽，行視城塹，〔行，下孟翻。〕嘉毛脩之完葺之功，賜衣服玩好，直二千萬。〔好，呼到翻。〕
⑧丁巳，魏主嗣如高柳；壬戌，還平城。
⑨河西王蒙遜大赦。遣張掖太守沮渠廣宗詐降以誘涼公歆，〔沮，子餘翻。降，戶江翻；下同。〕歆發兵應之。蒙遜將兵三萬伏於蓼泉，〔新唐書地理志，甘州張掖郡西北百九十里有祁連山，山北有建康軍，軍西百二十里有蓼泉守捉城。〕歆覺之，引兵還。蒙遜追之，歆與戰於解支澗，〔「解支澗」，晉書作「鮮支澗」，當從之。〕大破之，斬首七千餘級。蒙遜城建康，置戌而還。
⑩五月，乙未，齊郡太守王懿降於魏，上書言：「劉裕在洛，宜發兵絕其歸路，可不戰而克。」魏主嗣善之。
崔浩侍講在前，嗣問之曰：「劉裕伐姚泓，果能克乎？」對曰：「克之。」嗣曰：「何故？」對曰：「昔姚興好事虛名而少實用，子泓懦而多病，兄弟乖爭。〔好，呼到翻。少，詩沼翻。謂弼、懿、恢皆與泓爭國。〕裕乘其危，兵精將勇，何故不克！」〔將，即亮翻。〕嗣曰：「裕才何如慕容垂？」對曰：「勝之。重藉父兄之資，修復舊業，國人歸之，若夜蟲之就火，少加倚仗，易以立功。〔少，詩沼翻。易，以豉翻。〕劉裕奮起寒微，不階尺土，討滅桓玄，興復晉室，〔事見一百一十三卷元興三年。〕北禽慕容超，〔事見一百一十五卷五年、六年。〕南梟盧循，〔事見六年、七年。梟，堅堯翻。〕所向無前，非其才之過人，安能如是乎！」嗣曰：「裕既入關，不能進退，我以精騎直擣彭城、壽春，〔騎，奇寄翻。〕裕將若之何？」對曰：「今西有屈丐，〔北史曰：明元改赫連勃勃名曰屈丐。北方言屈丐者，卑下也。〕北有柔然，窺伺國隙。〔伺，相吏翻。〕陛下既不可親御六師，雖有精兵，未睹良將。〔將，即亮翻。〕長孫嵩長於治國，短於用兵，非劉裕敵也。〔治，直之翻；下同。〕興兵遠攻，未見其利；不如且安靜以待之。〔凡兵之動，知敵之主，知敵之將，此之謂也。〕裕克秦而歸，必篡其主。關中華、戎雜錯，風俗勁悍；〔悍，侯旱翻，又下罕翻。〕裕欲以荊、揚之化施之函、秦，此無異解衣包火，張羅捕虎；雖留兵守之，人情未洽，趨尚不同，適足為寇敵之資耳。〔赫連之得關中，崔浩固料之矣。〕願陛下按兵息民以觀其變，秦地終為國家之有，可坐而守也。」嗣笑曰：「卿料之審矣。」浩曰：「臣嘗私論近世將相之臣：若王猛之治，國，苻堅之管仲也；〔治，直之翻。〕慕容恪之輔幼主，慕容暐之霍光也；劉裕之平禍亂，司馬德宗之曹 操也。」嗣曰：「屈丐何如？」浩曰：「屈丐國破家覆，孤孑一身，〔孑，居列翻，單也。〕寄食姚氏，受其封殖。不思秄恩報義，而乘時徼利，盜有一方，〔事見 一百十一四卷三年。徼，一遙翻。〕結怨四鄰；〔謂與魏、秦、涼構怨也。〕撅豎小人，〔撅，與掘同，其月翻。撅豎，言撅起自豎立也。〕雖能縱暴一時，終當為人所吞食耳。」嗣大悅，語至夜半，賜浩御縹醪十觚，〔縹，匹紹翻。青白色曰縹。醅酒曰醪。觚，飲器，受三升。此魏主所自御者，故曰御縹醪。〕水精鹽一兩，〔鹽透明如水精，故謂之水精鹽。〕曰：「朕味卿言，如此鹽、酒，故欲與卿共饗其美。」然猶命長孫嵩、叔孫建各簡精兵伺裕西過，自成皋濟河，南侵彭、沛；若不時過，則引兵隨之。〔彭、沛，謂彭城、沛郡也。〕
魏主嗣西巡至雲中，遂濟河，畋於大漠。
魏置天地四方六部大人，以諸公為之。〔諸公，謂時居公位及位從公者。〕
秋，七月，太尉裕至陝。〔陝，式冉翻。〕沈田子、傅弘之入武關，秦戌將皆委城走。〔將，即亮翻。〕田子等進屯青泥，秦主泓使給事黃門侍郎姚和都屯嶢柳以拒之。〔嶢，音堯。〕
西秦相國翟勍卒；〔勍，渠京翻。〕八月，以尚書令曇達為左丞相，左僕射元基為右丞相御史爻夫麴景為尚書令，侍中翟紹為左僕射。〔翟勍既卒，曇達皆序遷，通鑑即西秦舊史書之。曇，徒含翻。〕
太尉裕至閺鄉。〔閺，音旻。〕沈田子等將攻嶢柳，秦主泓欲自將以禦裕軍，〔將，即亮翻。〕恐田子等襲其後，欲先擊滅田子等，然後傾國東出；乃帥步騎數萬，奄至青泥。〔帥，讀曰率。騎，奇寄翻。〕田子本為疑兵，所領裁千餘人，聞泓至，欲擊之；傅弘之以眾寡不敵止之，田子曰：「兵貴用奇，不必在眾。且今眾寡相懸，勢不兩立，若彼結圍既固，則我無所逃矣。不如乘其始至，營陳未立，先薄之，可以有功。」遂帥所領先進，弘之繼之。秦兵合圍數重。〔陳，讀曰陣。重，直龍翻。〕田子撫慰士卒曰：「諸君冒險遠來，止求今日之戰，死生一決，封侯之業於邐在矣！」士卒皆踴躍譟，執短兵奮擊，秦兵大敗，〔沈田子以千餘人敗姚泓數萬之眾者，置兵死地，人自為戰也。〕斬馘萬餘級，得其乘輿服御物，〔乘，繩證翻。〕秦主泓奔還灞上。
初，裕以田子等眾少，〔少，詩沼翻。〕遣沈林子將兵自秦嶺往助之，〔秦嶺在長安南，班固西都賦所謂「前乘秦嶺」。自此出藍田關。裕蓋遣林子自陽華循山西南至秦嶺。〕至則秦兵已敗，乃相與追之，關中郡縣多潛送款於田子。
辛丑，太尉裕至潼關，以朱超石為河東太守，使與振武將軍徐猗之會薛帛於河北，共攻蒲阪。秦平原公璞與姚和都共擊之，〔姚和都，蓋青泥既敗而奔蒲阪也。或曰：「和都」，當作「成都」。〕猗之敗死，超石奔還潼關。東平公讚遣司馬國璠引魏兵以躡裕後。〔璠，孚袁翻。躡，尼輒翻。〕
王鎮惡請帥水軍自河入渭以趨長安，〔帥，讀曰率。水經：河水歷船司空與渭水會，春秋之渭汭即其地也。趨，七喻翻。〕裕許之。秦恢武將軍姚難自香城引兵而西，〔香城在渭水之北，薄津之口。恢武將軍蓋姚秦創置。〕鎮惡追之；秦主泓自灞上引兵還屯石橋以為之援，〔石橋，在長安城洛門東北，有石橋。水經註曰：石橋水南出馬嶺山，積石據其東，驪出距其西，其水北逕鄭城西，水上有橋，東去鄭城十里，故世以橋名水。三輔黃圖曰：洛門，長安城北出東頭第一門。〕鎮北將軍姚彊與難合兵屯涇上以拒鎮惡。〔涇水出安定涇陽縣幵頭山，東南至陽陵人渭。此涇上在漢京兆陽陵。界。〕鎮惡使毛德祖進擊，破之，彊死，難奔長安。
東平公讚退屯鄭城，太尉裕進軍逼之。泓使姚丕守渭橋，胡翼度屯石積，東平公讚屯灞東，汐屯逍遙園。〔水經註：瀋水上承樊川皇子陂，北逕長安城西，與昆明池水合。其枝油東北流，逕鄧艾祠南，又東分為二水，一水入逍遙園。〕
鎮惡泝渭而上，〔上，時掌翻。〕乘蒙衝小艦，行船者皆在艦內；秦人見艦進而無行船者，皆驚以為神。〔艦，戶黯翻。〕壬戌旦，鎮惡至渭橋，令軍士食畢，皆持仗登岸，後登者斬。眾既登，渭水迅急，艦皆隨流，冚忽不知所在。時泓所將尚數萬人。〔將，即亮翻。〕鎮惡諭士卒曰：「吾屬並家在江南，此為長安北門，去家萬裏，舟楫、衣糧皆已隨流。今進戰而勝，則功名俱顯；不勝，則骸骨不返，無他岐矣。〔岐，旁出之道。〕卿等勉之！」乃身先士卒，〔先，悉薦翻。〕眾騰踊爭進，大破姚丕於渭橋。泓引兵救之，為丕敗卒所蹂踐，不戰而潰；姚諶等皆死，〔蹂，人痍翻。踐，慈演翻。諶，氏壬翻。〕泓單馬還宮。鎮惡入自平朔門，〔漢無平朔門，蓋長安城北門也，後人改其名耳。〕泓與姚裕等數百騎逃奔石橋。東平公讚聞泓敗，引兵赴之，眾潰去；胡翼度降於太尉裕。
泓將出降，其子佛念，年十一，言於泓曰：「晉人將逞其欲，雖降必不免，不如引決。」〔降，戶江翻。引決，謂自裁也。〕泓憮然不應。〔憮，音武，悵也，失意貌。〕佛念登宮牆自投而死。〔姚佛念雖不及劉諶，然以童稚之年，氣烈如此，亦可尚也。〕癸亥，泓將妻子、羣臣詣鎮惡壘門請降，鎮惡以屬吏。〔屬，之慾翻。〕城中夷、晉六萬餘戶，鎮以國恩撫慰，號令嚴肅，百姓安堵。
九月，太尉裕至長安，鎮惡迎於濡上。裕勞之曰：「成吾霸業者卿也！」鎮惡再拜謝曰：「明公之威，諸將之力，鎮惡何功之有！」裕笑曰：「卿欲學馮異邪？」〔謂馮異謙退不伐，而能定關中。〕鎮惡性，貪，秦府庫盈積，謓惡盜取，不可勝紀；〔勝，音升。〕裕以其功大，不問。或譖諸裕曰：「鎮惡藏姚泓偽輦，將有異志。」裕使人覘之，〔覘，醜廉翻，又醜豔翻。〕鎮惡剔取其金銀，棄輦於垣側，裕意乃安。
裕收秦彝器、渾儀、土圭、記裏鼓、指南車送詣建康。〔左傳：祝佗曰：成王分魯公以官司、彝器。杜預註：彝器，常用之器。漢武帝時，洛下閎、鮮於妄人、耿壽昌遠員儀以考曆度。和帝時，賈逵又加黃道。順帝時，張衡又制渾象，具內外規、黃赤道、南北極，列二十四氣、二十八宿、中外星官及日月、五緯，以漏水轉之於殿上室內，星中出沒，與，天相應。其後，吳陸績造渾象，王蕃制渾儀。舊渾象以二分為一度，凡周七尺三寸半分。張衡更制，以四分為一度，　凡週一丈四尺六寸。王蕃以古制局小，星辰稠穊，衡器傷大，難可轉移，更制渾象，以三分為一度，凡周天一丈九寸五分分之三。周禮：大司徒以土圭之法測土深，正日景，以求地中。日南則景短多暑，日北則景長多寒，日東則景夕多風，日西則景朝多陰。日至之景，尺有五寸，謂之地中。註雲：土圭所以致四時、昌月之景也。鄭司農雲：測土深，謂南北東西之深也。日南，立表處太南，近日也。日北，謂立表處太北，遠日也。景夕，謂日昳景乃中，立表處太東，近日也。景朝，謂日未中而景中，立表處太西，遠日也。玄謂晝漏半而置土圭，表陰陽，審其南北。景短於日為近東也。西於土圭謂之日西，是地於日為近西也。如是，則寒暑陰風偏而不和，是未得其所求。凡日景於地千里而差一寸。鄭司農又云：土圭之長尺有五寸，以夏至之日立八尺之表，其景適與土圭等，謂之地中。今潁川陽城地為然。晉輿服志：記裏鼓車，駕四馬，制如司南車。崔豹古今註曰：大章車所以識道里也，起於西京，亦曰記裏車。車上有二層，皆有木人，行一里，下層擊鼓；行十里，上層擊鐲。黃帝作指南車。晉輿服志：司南軍，一名指南車，駕四馬。其下制如樓，三級四角，金龍銜羽葆。刻木為仙人，衣羽衣，立車上，車雖回轉，手常南指。大駕出行，為先啟之乘。蕭子顯曰：指南車，四周廂上施屋，指南人衣裙襦天衣在廂中，上四角皆施龍孑幹，緣唯色；真孔雀毦，烏布皁複幔，漆畫輪，駕牛，皆銅校飾。記裏鼓車制如指南，上施華蓋子，毎衣漆畫，鼓機皆在內。渾，戶本翻。〕其餘金玉、繒帛、珍寶，皆以頒賜將士。〔繒，慈陵翻。〕秦平原公璞、幷州刺史尹昭以薄阪降，東平公讚帥宗族百餘人詣裕降，〔降，戶江翻。帥，讀曰率。〕裕皆殺之。送姚泓至建康，斬於市。〔孝武太元九年，姚萇建國，改元白雀，歲在甲申，傳三主，三十四年而亡。〕
裕以薛辯為平陽太守，使鎮捍北道。
裕議遷都洛陽。諮議參軍王仲德曰：「非常之事，固非常人所及，必致駭動。今暴師日久，士卒思歸，遷都之計，未可議也。」裕乃止。
羌眾十餘萬口西奔隴上，沈林子追擊至槐裏，俘虜萬計。〔姚氏，羌也；姚氏既滅，故羌眾西奔。〕
河西王蒙遜聞太尉裕滅秦，怒甚。門下校郎劉祥入言事，〔自曹操、孫權置校事司察羣臣，謂之校郎，後遂因之。蒙遜置諸曹校郎，如門下校郎、中兵校郎是也。〕蒙遜曰：「汝聞劉裕入關，敢研研然也！」遂斬之。〔楊正衡曰：研，五見翻；然有其音而無其義。河西士民乃心晉室。蒙遜胡人，竊據其上，聞裕入關，慮其響應，故斬祥以威眾，以鎮服其心也。姦雄之喜怒，豈苟然哉！魏書沮渠傳作「妍妍」，華人服飾妍靡自喜，故蒙遜云然。妍，讀如字，音義皆通，當從魏書。〕
初，夏王勃勃聞太尉裕伐秦，謂羣臣曰：「姚泓非裕敵也。且其兄弟內叛，安能拒人！裕取關中必矣。然裕不能久留，必將南歸；留子弟及諸將守之，〔將，即亮翻；下鎮將同。〕吾取之如拾芥耳。」乃秣馬礪兵訓養士卒，進據安定，秦嶺北郡縣鎮戌皆降之。裕遣使遺勃栲書，〔降，戶江翻。使，疏吏翻。遺，於季翻。〕約為兄弟；勃勃使中書侍郎皇甫徽為報書而陰誦之，對裕使者，口授舍人使書之。裕讀其文，歎曰：「吾不如也！」〔史言夷豪多權數。〕
廣州刺史謝欣卒；東海人徐道期聚眾仄陷州城，進攻始興，始興相彭城劉謙之討誅之。詔以謙之為廣州刺史。
癸酉，司馬休之、司馬文思、司馬國璠、司馬道賜、魯軌、韓延之、刁雍、王慧龍及桓溫之孫道度、道子、族人桓謐、桓璲、陳郡袁式等皆諧魏長孫嵩降。〔姚秦既滅，司馬休之等懼為裕所誅，故皆降魏。璠孚袁翻。雍，於容璲，音遂。降，戶江翻。〕秦匈奴鎮將姚成都及弟和都舉鎮降魏。魏主嗣詔民得姚氏子弟送平城者賞之。冬，十月，己酉，嗣召長孫嵩等還。司馬休之尋卒於魏。〔卒，子恤翻。〕魏賜國璠爵淮南公、道賜爵池陽子、魯軌爵襄陽公。刁雍表求南鄙自效，嗣以雍為建義將軍。〔建義將軍，魏以是號寵刁雍，言使之建義以復父兄之讎。〕雍聚眾於河、濟之間，〔濟，子禮翻。〕擾動徐、兗；太尉裕遣兵討之，不克。雍進屯固山，眾至二萬。
詔進宋公爵為王，增封十郡；辭不受。
西秦王熾磐遣左丞相曇達等擊秦故將姚艾，〔艾，秦上邽之鎮將。將，即亮翻。〕艾遣使稱藩，〔使，疏吏翻。〕熾磐以艾為徵東大將軍、秦州牧。徵王松壽為尚書左僕射。〔十二年，熾磐遣松壽屯馬頭以逼秦之上邽；上邽降，故徵還。〕
十一月，魏叔孫建等討西山丁零翟蜀洛支等，平之。〔西山，魏安州之西山。〕
辛未，劉穆之卒，太尉裕聞之，驚慟哀惋者累日。〔卒，子恤翻。惋，烏貫翻。〕始，裕欲留長安經略西北，而諸將佐皆久役思歸，多不欲留。〔將，即亮翻。〕會穆之卒，裕以根本無託，遂決意東還。〔還，從宣翻，又如字。〕
穆之之卒也，朝廷恇懼，〔恇，音匡，怯也。〕欲發詔，以太尉左司馬徐羨之代之。中軍諮議參軍張卲曰：「今誠急病，任終在徐；然世子無專命，宜須諮之。」裕欲以王弘代穆之。從事中郎謝晦曰：「休元輕易，不若羨之。」〔王弘，字休元。易，以豉翻。〕及以羨之為吏部尚書、建威將軍、丹楊尹，代管留任。於是朝廷大事常決於穆之者，並悉北諮。
裕以次子桂陽公義真為都督雍，梁，秦三州諸軍事、安西將軍、領雍，東秦二州刺史。〔雍，於用翻。〕義真時年十二。以太尉諮議參軍京兆王脩為長史，王鎮惡為司馬、領馮翊太守，沈田子、毛德祖皆為中兵參軍，仍以田子領始平太守，德祖領秦州刺史、天水太守，傅弘之為雍州治中從事史。
先是，隴上流戶寓關中者，望因兵威得復本土；及置東秦州，〔時裕未得天水，東秦州即毛德祖所領。或曰，裕置東秦州，使義真兼領。先，悉薦翻。〕知裕無復西略之意，〔復，扶又翻；下同。〕皆歎息失望。
關中人素重王猛，裕之克長安，王鎮惡功為多，由是南人皆忌之。沈田子自以嶢柳之捷，與鎮惡爭功平。裕將還，田子及傅弘之屢言於裕曰：「鎮惡家在關中，不可保信。」裕曰：「今留卿文武將士精兵萬人，彼若欲為不善，止足自滅耳。勿復多言。」裕私謂田子曰：「鍾會不得遂其亂者，以有衛瓘故也。〔會、瓘事見七十八卷魏元帝鹹熙元年。〕語曰：『猛獸不如羣狐，』卿等十餘人，何懼王鎮惡！」〔為沈田子殺王鎮惡張本。〕
臣光曰：古人有言：「疑則勿任，任則勿疑。」裕既委鎮惡以關，而復與田子有後言，是鬬之使為亂也。惜乎，百年之寇，千里之土，得之艱難，失之造次，〔造，七到翻。〕使豐、鄗之都復輸寇手。〔鄗，音浩。〕荀子曰：「兼併易能也，堅凝之難。」信哉！
三秦父老聞裕將還，詣門流涕訴曰：「殘民不霑王化，於今百年，始覩衣冠，人人相賀。長安十陵是公家墳墓，鹹陽宮殿是公家室宅，〔漢高帝長陵、惠帝安陵、 文帝霸陵景帝陽陵、武帝茂陵、昭帝平陵、宣帝杜陵、元帝渭陵、成帝延陵、哀帝義陵、平帝康陵，皆在關中，凡十一陵；言十者，舉大數也。長安、鹹陽宮殿皆漢 故跡。裕，劉氏子孫，故父老以是為言而留之。〕捨此欲何之乎！」裕為之愍然，〔為，於偽翻。〕慰諭之曰：「受命朝廷，不得擅留。誠多諸君懷本之志，今以次息〔次息，猶言次子也。〕與文武賢才共鎮此境，勉與之居。」十二月，庚子，裕發長安，自洛入河，開汴渠而歸。〔汴，音卞。〕
氐豪徐駭奴、齊元子等擁部落三萬在雍，遣使請降於魏。〔雍，於用翻。使，疏吏翻。降，戶江翻。〕魏主嗣遣將軍王洛生、河內太守楊聲等西行以應之。
閏月，壬申，魏主嗣如大甯長川。
秦、雍人千餘家推襄邑令上谷寇讚為主以降於魏，〔讚，秦之襄邑令也。〕魏主嗣拜讚魏郡太守。久之，秦、雍人流入魏之河南、滎陽、河內者，戶以萬數，嗣乃置南雍州，以讚為刺史，封河南公，治洛陽；〔治，直之翻。〕立雍州郡縣以撫之讚善於招懷，流民歸之者，三倍其初。
夏王勃勃聞太尉裕東還，大喜，〔善用兵者觀釁而動。〕問於王買德曰：「朕欲取關中，卿試言其方略。」買德曰：「關中形勝之地，而裕以幼子守之，狼狽而歸，正欲急乃篡事耳，不暇復以中原為意。〔劉裕之心事，崔浩、王買德皆知之。復，扶又翻。〕此天以關中賜我，不可失也。青泥、上洛，南北之險要，宜先遣遊軍斷之；東塞潼關，〔斷，丁管翻。塞，悉則翻。〕絕其水陸之路；然後傳檄三輔，施以威德，則義真在網罟之中，不足取也。〔勃勃敗義真取關中，卒如買德之計。罟，音古。〕勃勃乃以其子撫軍大將軍踭都督前鋒諸軍事，帥騎二萬向長安，〔踭，古回翻。帥，讀曰率。騎，奇寄翻。〕前將軍昌屯潼關，以買德為撫軍右長史，屯青泥，〔劉裕得洛陽而能禁寇讚窺伺於其側，使義真守關中而不能禁夏兵之斷潼關、青泥，南歸彭城，席未煖而義真敗。既棄天下，肉未寒而四鎮失，宜也。〕勃勃將軍為後繼。〔將，即亮翻；下同。〕
是歲，魏都坐大官章安侯封懿卒。〔坐，徂臥翻。〕
十四年（戊午、四一八）
①春，正月，丁酉朔，魏主嗣至平城，命護高車中郎將薛繁帥高車、丁零北略，至弱水而還。〔魏倣倣漢置匈奴中郎將之官置護高車中郎將。帥，讀曰率。〕
辛巳，大赦。
③夏，赫連踭至渭陽，關中民降之者屬路。〔降，戶江翻。屬，之慾翻。〕龍驤將軍沈田子將兵拒之，〔驤，思將翻。〕畏其眾盛，退屯劉迴堡，遣使還報王鎮惡。鎮惡謂王脩曰：「公以十歲兒付吾屬，當共思竭力；而擁兵不進，虜何由得平！」使者還，以告田子。田子與鎮惡素有相圖之志，由是益忿懼。未幾，鎮惡與田子俱出北地以拒夏兵，〔赫連踭已至渭陽，王、沈烏能出北地乎？」此言北地者，謂長安以北之地耳。幾，居豈翻。〕軍中訛言：「鎮惡欲盡殺南人，以數十人送義真南還，因據關中反。」辛亥，田子請鎮惡至傅弘之營計事；田子求屏人語，〔屏，必郢翻。〕使其宗人沈敬仁斬之幕下，矯稱受太尉令誅之。弘之奔告劉義真，義真與王脩被甲登登橫門以察其變。〔橫門，長安城北出東頭第一門。被，皮義翻。橫，音光。〕俄而田子帥數十人來，言鎮惡反，脩執田子，數以專戮，斬之；〔數，所具翻。〕以冠軍將軍毛脩之代鎮惡為安西司馬。〔冠，古玩翻。〕傅弘之大破赫連踭於池陽，又破之於寡婦渡，〔按宋白續通典，今慶州北十五里有寡婦山，蓋水發源是山，其下流為寡婦渡。〕斬獲甚眾，夏兵乃退。
壬戌，太尉裕至彭城，解嚴。琅邪王德文先歸建康。
裕聞王鎮惡死，表言「沈田子忽發狂易，奄害忠動，」〔狂易，謂病狂而變易其常心。易，如字。〕追贈鎮惡左將軍、青州刺史。
以彭城內史劉遵考為幷州刺史、領河東太守，鎮蒲阪；徵荊州刺史劉道憐為徐、兗二州刺史。
裕欲以世子義符鎮荊州，以徐州刺史劉義隆為司州刺史，鎮洛陽。中軍諮議張卲諫曰：〔諮議參軍也。〕「儲貳之重，四海所繫，不宜處外。」〔處，昌呂翻。〕乃更以義隆為都督荊，益，寧，雍，梁，秦六州諸軍事、西中郎將、荊州刺史，〔更，工衡翻。雍，於用翻。〕以南郡太守到彥之為南蠻校尉，張卲為司馬、領南郡相，冠軍功曹王曇首為長史，〔冠，古玩翻。曇，徒含翻。〕北徐州從事王華為西中郎主簿，〔晉置南徐州於京口，北徐州仍治彭城。到彥之、王曇首、王華輔義隆入立，遂居將相之任。〕沈林子為西中郎參軍。義隆尚幼，府事皆決於卲。曇首，弘之弟也。裕謂義隆曰：「王曇首沈毅有器度，宰相才也，汝每事諮之。」〔沈，持林翻。〕
以南郡公劉義慶為豫州刺史。義慶，道憐之子也。
裕解司州，領徐、冀二州刺史。
④秦王熾磐以乞伏木弈幹為沙州刺史，鎮樂都。〔樂，音洛。〕
⑤二月，乙弗烏地延帥戶二萬降秦。
⑥三月，遣使聘魏。〔使，疏吏翻。〕
⑦夏，四月，己巳，魏徙冀、定、幽三州徒河於代都。〔魏主珪皇始二年克中山，置安州，又立行臺以鎮撫其民。天興三年，改曰定州，領中山、常山、鉅鹿、博陵、北平、河間、高陽、趙郡。宋白曰：初置安州，尋改定州，以安定天下為名。徒河，蓋徒河之民從慕容入中國留居三州者，魏人因謂之徒河。〕
⑧初，和龍有赤氣四塞蔽日，〔塞，悉則翻。〕自寅至由，燕太史令張穆言於燕王跋曰：「此兵氣也。今魏方強盛，而執其使者，〔謂留於什門也，事見一百十六卷義熙十年。〕好命不通，臣竊懼焉。」〔好，呼到翻。〕跋曰：「吾方思之。」五月，魏主嗣東巡，至濡源及甘松，〔濡，乃官翻。〕遣徵東將軍長孫道生、安東將軍李先、給事黃門侍郎奚觀帥精騎二萬襲燕，〔觀，古玩翻。帥，讀曰率。騎奇寄翻。〕又命驍騎將軍延普、幽州刺史尉諾自幽州引兵趨遼西，為之聲勢，〔魏書官氏志，內入諸姓可地延氏為延氏。驍，堅堯翻。西方尉遲氏，後改為尉氏。尉，音鬱。〕嗣屯突門嶺以待之。道生等拔乙連城，進攻和龍，與燕單於右輔古泥戰，破之，〔義熙七年，跋置單於四輔。單，音蟬。〕殺其將皇甫軌。〔將，即亮翻。〕燕王跋嬰城自守，魏人攻之，不克，掠其民萬餘家而還。〔還，從宣翻，又如字。〕
⑨六月，太尉裕始受相國、宋公、九錫之命，〔十二年命下，至是乃受。〕赦國中殊死以下，崇繼母蘭陵蕭氏為太妃，以太尉軍諮祭酒孔靖為宋國尚書令，左長史王弘為僕射，領選，〔選，須絹翻。〕從事中郎傅亮、蔡廓皆為侍中，謝晦為右衛將軍，右長史鄭鮮之為奉常，行參軍殷景仁為祕書郎，其餘百官，悉依天朝之制。〔朝，直遙翻；下同。〕靖辭不受。亮，鹹之孫；〔傅鹹仕於武、惠之間，以直顯。〕廓，謨之曾孫；〔蔡謨歷事成、康、穆三朝，出蕃入輔，皆有聲績。〕鮮之，渾之玄孫；〔鄭渾見六十六卷漢獻帝建安十七年。〕景仁，融之曾孫也。〔殷融見九十四捲成帝咸和三年。〕景仁學不為文，敏有思致；〔思，相吏翻。〕口不談義，深達理體；至於國典、朝儀、舊章、記注，莫不撰錄，〔損，士免翻。〕識者知其有當世之志。
⑩魏天部大人白馬文貞公崔宏疾篤，〔去年，魏置天地四方六部大人。〕魏主遣侍臣問病，一夜數返。及卒，詔羣臣及附國渠帥皆會葬。〔渠，大也。卒，子恤翻。帥，所類翻。〕
秋，七月，戊午，魏主嗣至平城。
九月，甲寅，魏人命諸州調民租，戶五十石，積於定、相、冀三州。〔魏主珪天興四年，置相州於鄴，領魏、陽平、廣平、汲郡、東郡、頓丘、濮陽、清河等郡，冀州所領止長樂、勃海、武邑、章武、樂陵而已。調，徒弔翻。相，息亮翻。〕
河西王蒙遜復引兵伐涼，〔復，扶又翻；下復歸同。〕涼公歆將拒之，左長史張體順固諫，乃止。蒙遜芟其秋稼而還。〔芟，所銜翻。〕
歆遣使來告襲位。冬，十月，以歆為都督七郡諸軍事、鎮西大將軍、酒泉公。〔都督敦煌、酒泉、晉興、建康、涼興及歆父暠所置會稽、廣夏，凡七郡。〕
姚艾叛秦，降河西王蒙遜，〔姚稱藩於乞伏，事見上年。降，戶江翻。〕蒙遜引兵迎之。艾叔父雋言於眾曰：「秦王寬仁有雅度，自可安居事之，何為從河西王西遷！」眾鹹以為然，乃相與逐艾，推雋為主復歸於秦。秦王熾磐徵雋為侍中、中書監，賜【章：甲十一行本「賜」上有「徵南將軍」四字；乙十一行本同；孔本同；退齋校同。】爵隴西公，以左丞相曇遠為都督洮，罕以東諸軍事、徵東大將軍、秦州牧，鎮南安。〔洮、罕，謂臨洮、枹罕也。曇，徒含翻。洮，土刀翻。〕
劉義真年少，〔少，詩照翻。〕賜與左右無節，王脩每裁抑之。左右皆怨，譖脩於義真曰：「王鎮惡欲反，故沈田子殺之。脩殺田子，是亦欲反也。」義真信之，使左右劉乞等殺脩。
脩既死，人情離駭，莫相統壹。義真悉召外軍入長安，〔外軍，謂屯蒲阪以捍魏、屯渭北以捍夏之軍也。〕閉門拒守。關中郡縣悉降於夏。赫連踭夜襲長安，不克。〔降，戶江翻。踭，古回翻。〕夏王勃勃進據鹹陽，長安樵採路絕。
宋公裕聞之，使輔國將軍蒯恩如長安，召義真東歸；〔蒯，苦怪翻。〕以相國右司馬朱齡石為都　督關中諸軍事、右將軍雍州刺史，代鎮長安。〔晉先置雍州於襄陽；此為北雍州。雍，於用翻。〕裕謂齡石曰：「卿至，可敕義真輕裝速發，既出關，然可徐行。〔「然」下當有「後」字。〕若關右必不烈守，可與義真俱歸。」又命中書侍郎朱超石慰勞河、洛。〔勞，力到翻。〕
十一月，齡石至長安。義真將士貪縱，大掠而東，〔將，即亮翻。〕多載寶貨、子女，方軌徐行。雍州別駕韋華奔夏。〔韋華本姚氏臣也，裕用為雍州別駕。〕赫連踭帥眾三萬追義真；建威將軍傅弘之曰：「公處分亟進；今多將輜重，〔帥，讀曰率。處，昌呂翻。分，扶問翻。重，直用翻。〕一日行不過十里，虜追騎且至，〔騎，奇寄翻；下同。〕何以待之！宜棄車輕行，乃可以免。」義真不從。俄而夏兵大至，傅弘之、蒯恩斷後，〔斷，可管翻。〕力戰連日。至青泥，晉兵大敗，弘之、恩皆為王買德所禽；〔買德先屯青泥，故二將為所邀而見禽。〕司馬毛脩之與義真相失，亦為夏兵所禽。義真行在前，會日暮，夏兵不窮追，故得免；左右盡散，獨逃草中。中兵參軍段宏單騎追尋，緣道呼之，義真識其聲，出就之曰：「君非段中兵邪？身在此，行矣！〔晉人多自稱為身。〕必不兩全，可刎身頭以南，使家公望絕。」〔魏、晉之間，凡人子者稱其父曰家公，人稱之日尊公。刎，扶粉翻。〕宏泣曰：「死生共之，下官不忍。」乃束義真於背，單馬而歸。義真謂宏曰：「今日之事，誠無算略；然丈夫不經此，何以知艱難！」
夏王勃勃欲降傅弘之，〔降，戶江翻。〕弘之不屈，【章：甲十一行本「屈」下「有時天寒」三字；乙十一行本同；孔本同；張校同。】勃勃裸之，弘之叫罵而死。〔裸，郎果翻。〕勃勃積人頭為京觀，號曰髑髏臺。〔觀，古玩翻。髑，徒谷翻。髏，洛侯翻。〕長安百姓逐朱齡石，齡石焚其宮殿，奔潼關。〔義真既大掠長安而歸，長安之人固仇視晉人矣。齡石奉宋公之命與義真俱歸可也，癡坐長安以待逐，何歟？〕勃勃入長安，大饗將士，舉觴謂王買德曰：「卿往日之言，一期而驗，可謂算無遺策。此觴所集，非卿而誰！」以買德為都官尚書，封河陽侯。
龍驤將軍王敬先戌曹公壘，〔曹公壘在潼關，曹操伐韓、馬所築也。驤，思將翻。〕齡石往從之。朱超石至蒲阪，聞齡石所在，亦往從之。赫連昌攻敬先壘，斷其水道；〔斷，丁管翻。〕眾渴，不能戰。城且陷，齡石謂超石曰：「弟兄俱死異域，使老親何以為心！爾求間道亡歸，〔間，古莧翻。〕我死此，無恨矣。」超石持兄泣曰：「人誰不死，寧忍今日辭兄去乎！」遂與敬先及右軍參軍劉欽之皆被執送長安，勃勃殺之；〔被，皮義翻。〕欲之弟秀之悲泣不歡燕者十年。欽之，穆之之從兄子也。〔從，才用翻。〕
宋公裕聞青泥敗，未知義真存亡，【章：甲十一行本「亡」下有「怒甚」二字；乙十一行本同；孔本同；退齋校同。】刻日北伐。〔使裕能復北伐，則聞青泥之敗，當投袂而起矣，何待刻日乎！英雄所為，固非常人所測識也。〕侍中謝晦諫以「士卒疲弊，請俟他年」；不從。〔晦請俟他年，亦裕所謂識機變者也。鄭鮮之之言則異於是。〕鄭鮮之上表，以為：「虜聞殿下親徵，必併力守潼關。徑往攻之，恐未易可克；〔易，以豉翻。〕若輿駕頓洛，則不足上勞聖躬。且虜雖得志，不敢乘勝過陝者，猶攝服大威，〔陝，失冉翻。攝，讀曰攝。〕為將來之慮故也。若造洛而反，虜必更有揣量之心，或益生邊患。〔造，七到翻。揣，初委翻。量，音良。〕況大軍遠出，後患甚多。昔歲西征，劉、鍾狼狽；〔謂十一年盜襲冶亭時也。〕去年北討，廣州傾覆；〔謂徐道期陷廣州也。〕既往之效，後來之鋻也。今諸州大水，民食寡乏，三吳羣盜攻沒諸縣，皆由困於徵故也。江南士庶，引領顒顒〔顒，魚容翻。〕以望殿下之返旆，聞更北出，不測淺深之謀，往還之期，臣恐返顧之憂更在腹心也。若慮西虜更為河、洛之患者，宜結好北虜；北虜親則河南安，〔北虜，魏也。好，呼到翻。〕河南安則濟、泗靜矣。」〔濟，子禮翻。〕會得段宏啟，知義真得免，裕乃止，但登城北望，慨然流涕而已。降義真為建威將軍、司州刺史；以段宏為宋臺黃門郎、領太子右衛率。〔率，所律翻。〕裕以天水太守毛德祖為河東太守，代劉遵考守蒲阪。〔裕雖知德善守而用之，然人心已搖，宜其不能固也。為下德祖棄蒲阪張本。〕
夏王勃勃築壇於灞上，即皇帝位，改元昌武。
西秦王熾磐東巡；十二月，徙上邽民五千餘戶於枹罕。〔枹，音膚。〕
彗星出天津，入太微，經北斗，絡紫微，〔晉書天文志曰：箕四星，一曰天津，又曰天漢，經尾、箕之間，謂之漢津。太微，天子庭也，在北斗南。紫微十五星，在北斗北。彗，祥歲翻。〕八十餘日而滅。魏主嗣復召諸儒、〔復，扶又翻。〕術士問之曰：「今四海分裂，災咎之應，果在河國？朕甚畏之卿輩盡言，勿有所隱！」眾推崔告使對，浩曰：「夫災異之興，皆象人事，人苟無釁，又何畏焉？〔釁，許覲翻。〕昔王莽將篡漢，彗星出入，止與今同。〔漢書天文志曰：哀帝建平二年彗星出牽牛七十餘日。傳曰：彗者，所以除舊布新。牽牛，日、月、五星所從起，三正之始；彗而出之，改更之象也。其後卒有王莽篡國之禍。〕國家主尊臣卑，民無異望。晉室陵夷，危亡不遠；彗之為異，其劉裕將篡之應乎！」眾無以易其言。
宋公裕以讖雲「昌明之後尚有二帝」，〔晉書帝紀曰：初，簡文帝見讖雲：「晉祚盡昌明。」柔孝武帝之在孕也，李太后夢神人，謂之曰：「汝生男，以昌明為字。」及產，東方始明，因以為名。簡文後悟，乃流涕。又曰：讖雲：「昌明之後有二帝。」裕乃使縊帝而立恭帝，以應二帝雲。讖，楚譖翻。〕乃使中書侍郎王韶之與帝左右密謀酖帝而立琅邪王德文。德文常在帝左右，飲食寢處，未嘗暫離；〔處，昌呂翻。離，力智翻。〕韶之伺之經時，不得間。會德文有疾，出居於外。戊寅，韶之以散衣縊帝於東堂。〔年三十七。伺，相吏翻。間，古莧翻。散，悉亶翻。縊，於賜翻，又於計翻。〕韶之，廙之曾孫也。〔廙，王敦之從弟。廙，羊至翻，又逸職翻。〕裕因稱遺詔，奉德文即皇帝位，大赦。
是歲，河西王蒙遜奉表稱藩，拜涼州刺史。
尚書右僕射袁湛卒。
恭皇帝〔諱德文字德文，安帝母弟也。諡法：「尊賢貴義」、「敬事供上」、「尊賢敬襄」、「愛民長弟」、「執禮御賓」、「芘親之闕」皆曰恭。長弟，謂順長接弟；御賓，迎待賓也。〕
元熙元年（己未、四一九）
①春，正月，壬辰朔，改元。
②立琅邪王妃褚氏為皇后；後，裒之曾孫也。〔褚裒，崇德太后之父。裒，蒲侯翻。〕
③魏主嗣畋於犢渚。〔據北史，犢渚，在柞山，西臨河。〕
④甲午，徵宋公裕入朝，〔朝，直遙翻。〕進爵為王；裕辭。
⑤癸卯，魏主嗣還平城。
⑥庚申，葬安皇帝於休平陵。
⑦剌劉道憐司空出鎮京口。〔「剌」者，「敕」字之誤也。【章：乙十一行本正作「敕」；張校同；甲十一行本作空格。】「司空」之上又當逸「以」字。〕
⑧夏將叱奴侯提帥步騎二萬攻毛德祖於蒲阪，〔將，即亮翻。帥，讀曰率。騎，奇寄翻。阪，音反。〕德祖不能禦，全軍歸彭城。二月，宋公裕以德祖為滎陽太守，戌虎牢。〔宋白曰：虎牢，古東虢國，春秋為鄭之制邑，漢為成皋縣。穆天子傳：天子獵於鄭，有虎在葭中，七萃之士禽之以獻，命畜之東虢，號曰虎牢。後為成皋縣，北臨黃河。後漢為成皋關，後魏為東中郎將府，唐為汜水縣。〕
⑨夏主勃勃徵徵隱士京兆韋祖思。祖思既至恭懼過甚，勃勃怒曰：「我以國士徵汝，汝乃以非類遇我！汝昔不拜姚興，今何獨拜我？我在，汝猶不以我為帝王；我死，汝曹弄筆，當置我於何地邪！」遂殺之。〔勃勃之殺祖思，虐矣。然祖思之恭懼過甚，勃勃以為薄己而殺之，則勃勃為有見，而祖思為無所守也。〕
羣臣請都長安。勃勃曰：「朕豈不知長安歷世帝王之都，沃饒險固！然晉人僻遠，終不能為吾患。魏與我風俗略同，土壤鄰接，自統萬距魏境裁百餘裏，朕在長安，統萬必危；若在統萬，魏必不敢濟河而西。諸卿適未見此耳。」皆曰：「非所及也。」〔使勃勃常在，猶雲可也；勃勃死，則統萬為魏有。古人所以貽厥子孫者，固有道也。〕乃於長安置南臺，以赫連踭領大將軍、雍州牧、錄南臺尚書事；〔踭，工回翻。雍，於用翻。〕勃勃還統萬，大赦，改元真興。
勃勃性驕虐，視民如草芥。常居城上，置弓仡於側，有所嫌忿，手自殺之。羣臣迕視者鑿其目，〔索隱曰：迕者，逆也。迕，五故翻。〕笑者決其脣，諫者先截其舌而後斬之。
⑩初，司馬楚之奉其父榮期之喪歸建康，〔榮期死見一百一十四卷安帝義熙二年。〕會宋公稱【章：甲十一行本「稱「作「裕」；乙十一行本同；孔本同。】誅翦宗室之有才望者，楚之叔父宣期、兄貞之皆死，楚之亡匿竟陵蠻中。及從祖休之自江陵奔秦，〔休之，宣帝弟魏中郎進之六世孫，楚之，宣帝弟太常馗之八世孫，故休之於楚之為從祖。休之奔秦見上卷義熙十一年。從，才用翻。〕楚之亡之汝、潁間，聚眾以謀復讎。楚之少有英氣，能折節下士，〔少，詩照翻。折，而設翻。下，遐稼翻。〕有眾萬餘，屯據長社。裕使刺客沐謙往刺之。〔沐，莫卜翻，姓也。風俗通：漢有東平太守沐寵，蜀本作「沭」，音述，非也。〕楚之待謙甚厚。謙欲發，未間，乃夜稱疾，知楚之必往問疾，因欲刺之。〔間，古莧翻。刺，七亦翻。〕楚之果自齎湯藥往視疾，情意勤篤，謙不忍發，乃出匕道於席下，以狀告之曰：「將軍深為劉裕所忌願，勿輕率以自保全。」遂委身事之，為之防衛。
王鎮惡之死也，沈田子殺其兄弟七人，唯弟康得免，逃就宋公裕於彭城，裕以為相 國行參軍。〔晉制：諸公府置諸曹參軍，又有正參腩，又有正參軍、行參軍、長兼行參軍等員。〕康求還洛陽視母；會長安不守，康糾合關中徙民，得百許人，驅帥 僑戶七百餘家，共保金墉城。〔帥，讀曰率；下同。〕時宗室多逃亡在河南，有司文榮者，帥乞活千餘戶屯金墉城南；〔惠帝時，幷州饑荒，其吏民隨東燕王騰東 下，號曰「乞活」。是後流徙逐糧者亦曰乞活。〕又有司馬道恭，自東垣帥三千人屯城西，〔按魏收地形志，洛州新安郡有東垣縣。註雲：二漢、晉屬河東；後屬 （按：此下當有佚文）。參考漢晉志，河東郡有垣縣，無東垣。孝武太元十一年，馮該擊斬苻丕於東垣，此時已有東垣之名。宋白曰：宋武入洛，更置東垣、西垣二縣。新唐書地理志：河南府新安縣，高祖武德初析置東垣縣。則知東垣在新安界。〕司馬順明帥五千人屯陵雲臺，司馬楚之屯柏谷塢。魏河內鎮將於慄磾遊騎在芒山上，〔將，即亮翻。磾，丁奚翻。騎，奇寄翻。〕攻逼交至，康堅守六旬。裕以康為河東太守，遣兵救之，平等皆散走。〔詳考上文，未知平等為何人。〕康勸課農桑，百姓甚親賴之。
司馬順明、司馬道恭及平陽太守薛辯皆降於魏，〔降，戶江翻；下同。〕魏以辯為河東太守以拒夏人。
夏，四月，秦徵西將軍孔子帥騎五千討吐谷渾覓地於弱水南，〔孔子，亦乞伏氏。禹貢：導弱水至於合黎，餘波入於流沙。地誌雲：弱水出刪丹縣，亦謂之張掖河。合黎在酒泉會水縣東北。流沙，張掖居延縣東北之居延澤是也。會氏曰：弱水出窮谷。〕大破之，覓地帥其眾六千降於秦，拜弱水護軍。
庚辰，魏主嗣有事於東廟，〔古制，左祖，右社。魏建宗廟於平城宮之東，，因曰東廟。杜佑曰：明元永興四年，立太祖道武廟於白登山，歲一祭，無常月；又於白登西太祖舊遊之處立昭成、獻明、太祖廟，常以九月、十月之交親祀焉。則東廟者，白登山廟也；以山西又有廟，故以此為東廟。〕助祭者數百國；辛巳，南巡至鴈門。五月，庚寅朔，魏主嗣觀漁於灅水；己亥，還平城。〔灅，力水翻。〕
涼公歆用刑過嚴，又好治宮室，〔好，呼到翻。治，直之翻。〕從事中郎張顯上疏，以為：「涼土三分，〔謂李氏、沮渠、乞伏也。〕勢不支久。兼併之本，在於務農；懷遠之略，莫如寬簡。今入歲已來，陰陽失序，風雨乖和；是宜滅膳徹懸，〔古者，天子膳用六牲，具馬、牛、羊、犬、豕、雞。諸侯膳用三牲。懸，樂懸也，天子宮懸，諸侯軒懸。大荒，大札，天地有烖，國有大故，則滅膳徹樂。穀梁傳曰：五穀不升為天饑。一穀不升謂之嗛，二穀不升謂之饑，三穀不升謂之饉，四穀不升謂之康，五穀不升謂之大侵。大侵之禮，君食不兼味，臺榭不塗，弛侯廷道不除，百官布而不祭，鬼神禱而不祀。白虎通曰：一穀不升徹鶉、鷃，二穀不升徹鳧、鴈，三穀不升徹雉、兔，四穀不升損囿獸，五穀不升不備三牲。〕側身脩道，而更繁刑峻法，繕築不止，殆非所以致興隆也。昔文王以百里而興，二世以四海而滅，〔周文王興於岐周，地方百里。秦二世承始皇之後，奄有四海，卒以滅亡。〕前車之軌，得失昭然。太祖以神聖之姿，為西夏所推，左取酒泉，右開西域。〔李暠廟號太祖。為西夏所推，事見一百一十二卷安帝隆安四年；取酒泉，見五年；開西域，亦見四年。夏，戶雅翻。〕殿下不能奉承遺志，混臺涼土，侔蹤張後，〔張後，謂張軌其子若孫也。〕將何以下見先王乎！沮渠蒙遜，胡夷之傑，內脩政事，外禮英賢，攻戰之際，身均士卒；百姓懷之，樂為之用。〔沮，子餘翻。樂，音洛。〕臣謂殿下非但不能平殄蒙遜，亦懼蒙遜方為社稷之憂。」歆覽之，不悅。
主簿氾稱上疏諫曰：〔氾，音凡。〕「天之子愛人主，殷勤至矣；故政之不脩，下災異以戒告之， 改者雖危必昌，不改者雖安必亡。元年，三月，癸卯，敦煌謙德堂陷；〔張駿據河西，起謙光殿於姑臧。自謂專制一方，而事晉不改臣節，雖謙而光也。李暠得敦 煌，亦稱藩於晉，起謙德堂，其志猶張氏也。敦煌，徒門翻。〕八月，效穀地裂；二年，元日，昏霧四寒；四月，日赤無光，二旬乃復；十一月，狐上南門；今戡 春、夏，地頻五震；六月，隕星於建康。臣雖學不稽古，行年五十有九，請為殿下略言耳目之所聞見，不復能遠論書傳之事也。〔塞，悉則翻。上，時掌翻。為，於偽翻不復，扶又翻。傳，直戀翻。〕乃者鹹安之初，西平地裂，狐入謙光殿前；俄而秦師奄至，都城不守。〔鹹安，簡文帝年號。涼土以姑臧為都城。孝武太元元年，秦入姑臧，蓋地裂、狐入在戌安之初，而其應在太元之初也。〕梁熙既為涼州，不撫百姓，專為聚斂，〔斂，力贍翻。〕建元十九年，姑藏南門崩，隕石於閑豫堂；明年為呂光所殺。〔太元元年，秦主堅建元之十二年也。堅以梁熙鎮涼州。建元十九年，堅敗於淮南，晉太元之八年也。明年，呂光殺梁熙。〕段業稱制此方，三年之中，地震五十餘所；既而先王龍興於瓜州，〔瓜州，敦煌郡也。考之晉志，張氏置沙州於敦煌，未嘗置瓜州。又考之唐志，沙洲放煌郡，本瓜州，武德五年曰西沙州，貞觀七年曰沙州。瓜州晉志，張氏置沙州於敦煌，未嘗置瓜州。又考之唐志，沙洲敦煌郡，本瓜州，武德五年曰西沙州，貞觀七年曰沙州。瓜州晉昌郡，武德五年析沙州之常樂置。蓋李暠興於敦煌，自稱秦、涼二州牧，其後遷於酒泉，以敦煌為瓜州；至唐復以敦煌為沙州，以晉昌為瓜州，直瓜州分為二州矣。〕蒙遜篡弒於張掖。此皆目前之成事，殿下所明知也。效穀，先王鴻漸之地；〔暠自效穀令得敦煌，遂有七郡，故云然。易所謂鴻漸者，鴻，水鳥也，自水而漸於幹，又漸於磐，又漸於陸，又漸於木：自下而進，漸升而上也。〕謙德，即尊之室；基陷地裂，大凶之徵也。日者，太陽之精，中國之象；赤而無光，中國將衰。諺曰：〔諺，音彥。〕『野獸入家，主人將去。』狐上南門，亦變異之大者也。今蠻夷益盛，中國益微。願殿下亟罷宮室之役，止遊畋之娛，延禮英俊，愛養百生，以應天變、防未然。」歆不從。
秋，七月，宋公裕始受進爵之命。八月，移鎮壽陽，以度支尚書劉懷慎為督淮北諸軍事、徐州刺史，鎮彭城。〔曹魏文帝置度支尚書，掌軍國支計；晉因之。度，徒洛翻。〕
辛未，魏主嗣東巡；甲申，還平城。
九月，宋王谷自解揚州牧。
秦左衛將軍匹達等將兵討彭利和於漒川，大破之，利和單騎奔仇池；獲其妻子，徙羌豪三千戶於枹罕，漒川羌三萬餘戶皆安堵如故。冬，十月，以尚書右僕射王松壽為益州刺史，鎮漒川。〔漒，其良翻。騎奇寄翻。枹，音膚。〕
宋王裕以河南蕭條，乙酉，徙司州刺史義真為揚州刺史，鎮石頭。蕭太妃謂裕曰：「道憐汝布衣兄弟，宜用為揚州。」裕曰：「寄奴於道憐，豈有所惜！〔裕，小字寄奴。道憐，蕭太妃所生也。〕揚州根本所寄，事務至多，非道憐所了。」太妃曰：「道憐年出五十，豈不如汝十歲兒邪？」裕曰：「義真雖為刺史，事無大小，悉由寄奴。道憐年長，不親其事，於聽望不足。」〔聽望，猶言觀聽也。長，知兩翻。〕太妃及無言。道憐性愚鄙而貪縱，故裕不肯用。
十一月，丁亥朔，日有食之。
十二月，癸亥，魏主嗣西巡至雲中，從君子津西渡河，大獵於薛林山。〔按魏書帝紀：薛林山在屋竇城西。〕
辛卯，宋王裕加殊禮，進王太妃為太后，世子為太子。
