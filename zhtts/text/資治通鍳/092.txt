△卷第九十一
晉紀十三（起屠維單閼（己卯），盡重光大荒落（辛巳），凡三年。）
中宗元皇帝中
太興二年（己卯、三十九）
①春，二月，劉遐、徐龕擊周撫於寒山，破斬之。〔魏收地形志，彭城郡彭城縣有寒山。龕，苦含翻。〕初掖人蘇峻帥鄉裏數千家結壘以自保，遠近多附之。〔掖縣，屬東萊郡。蘇峻傳雲，長廣掖人。據志，長廣郡有挺縣，無掖縣。帥，讀曰率。〕曹嶷惡其強，將攻之，峻率眾浮海來奔。〔嶷，魚力翻。惡，烏路翻。〕帝以峻為鷹揚將軍，〔沈約志：鷹揚將軍，建安中，曹公以命曹洪。〕助劉遐討周撫有功；詔以遐為臨淮太守，峻為淮陵內史。〔惠帝元康七年，分臨淮置淮陵郡，其地當在唐沂州臨沂縣界。宋白曰：泗洲招信縣，本漢淮陵縣。〕
②石勒遣左長史王脩獻捷於漢，漢主曜遣兼司徒郭汜授勒太宰、領大將軍，封列侯。脩舍人曹平樂從脩至粟邑，〔樂，音洛。〕因留仕漢，言於曜曰：「大司馬遣脩等來，〔曜初即位，以勒為大司馬，故稱之。〕外表至誠，內覘大駕強弱，俟其復命，將襲乘輿。」〔覘，醜廉翻。乘，繩證翻。〕時漢兵實疲弊，曜信之。乃追汜還，斬脩於市。三月，勒還至襄國。劉茂逃歸，言脩死狀。勒大怒曰：「孤事劉氏，於人臣之職有加矣。彼之基業，皆孤所為，今既得志，還欲相圖。趙王、趙帝，孤自為之，何待於彼邪！」乃誅曹平樂三族。〔為劉、石相攻張本。〕
③帝令羣臣議郊祀，尚書令刁協等以為宜須還洛乃脩之。司徒荀組等曰：「漢獻帝都許，即行郊祀，〔範書，漢獻帝建安元年，郊祀上帝於安邑；是年七月，至洛陽，復郊祀上帝；八月，遷許，無郊祀之事，或別見他書也。晉書禮志載組議雲：獻帝遷許，即便立郊。蓋郊祀不在遷許之年也。〕何必洛邑！」帝從之，立郊丘於建康城之巳地。辛卯，帝親祀南郊。以未有北郊，〔按：成帝咸和八年，始於覆舟山南立北郊。〕並地祇合祭之。詔：「琅邪恭王宜稱皇考，」賀循曰：「禮，子不敢以己爵加於父，」〔此前漢師丹引禮以為言，事見三十三卷漢哀帝建平元年。〕乃止。
④初，蓬陂塢主陳川〔蓬陂，即左傳之蓬澤，在浚儀縣。〕自稱陳留太守。〔守，式又翻。〕祖逖之攻樊雅也，川遣其將李頭助之。頭力戰有功，逖厚遇之。頭每嘆曰：「得此人為主，吾死無恨。」川聞而殺之。頭黨馮寵帥其眾降逖，川益怒，大掠豫州諸郡，逖遣兵擊破之。夏，四月，川以浚儀叛，降石勒。〔浚儀縣，屬陳留郡，故大梁也。帥，讀曰率。降，戶江翻；下同。〕
⑤周撫之敗走也，徐龕部將於藥追斬之；及朝廷論功，而劉遐先之。〔先，悉薦翻。〕龕怒，以泰山叛，降石勒，自稱兗州刺史。
⑥漢主曜還，都長安，〔自粟邑還長安，遂定都也。〕立妃羊氏為皇后，〔即惠帝羊皇后。曜納羊後，見八十七卷懷帝永嘉五年。〕子熙為皇太子；封子襲為長樂王，〔樂，音洛。〕闡為太原王，沖為淮南王，敞為齊王，高為魯王，徽為楚王；諸宗室皆進封郡王。羊氏，即故惠帝后也。曜嘗問之曰：「吾何如司馬家兒﹖」羊氏曰：「陛下，開基之聖主；彼，亡國之暗夫；何可並言！彼貴為帝王，有一婦、一子及身三耳，曾不能庇。妾於爾時，實不欲生，意謂世間男子皆然。自奉巾櫛已來，始知天下自有丈夫耳。」曜甚寵之，頗幹預國事。
⑦南陽王保自稱晉王，改元建康，置百官，以張寔為徵西大將軍。開府儀同三司。陳安自稱秦州刺史，降子漢，又降於成。上邽大饑，士眾困迫，張春奉保之南安祁山。〔之，往也。〕寔遣韓璞帥步騎五千救之；陳安退保鼦諸，〔鼦諸道，前漢屬天水郡，後漢、晉省。水經註：鼦諸水，歷鼦諸故道北，東南入清水，清水東南注渭。〕保歸上邽。未幾，保復為安所逼，〔幾，居豈翻。復，扶又翻。〕寔遣其將宋毅救之，安乃退。
⑧江東大饑，詔百官各上封事。益州刺史應詹上疏曰：〔詹自益州刺史還建康。〕「元康以來，賤經尚道，以玄虛夕放為夷達，〔夷，曠也。〕以儒術清儉為鄙俗，宜崇獎儒官，以新俗化。」
⑨祖逖攻陳川於蓬關，石勒遣石虎將兵五萬救之，戰於浚儀，逖兵敗，退屯梁國。勒又遣桃豹將兵至蓬關，逖退屯淮南。〔此淮南郡，治壽春。〕虎徙川部眾五千戶於襄國，留豹守川故城。
⑩石勒遣石虎擊鮮卑日六延於朔方，大破之，斬首二萬級，俘虜三萬餘人。孔萇攻幽州諸郡，悉取之。段匹磾士眾飢散、欲移保上谷，〔晉志：上谷郡，治沮陽縣；秦置郡，在谷之上頭，故名焉。〕代王鬱律勒兵將擊之，匹磾棄妻子奔樂陵，依邵續。〔樂陵郡，治厭次，續保之以奉晉。〕
曹嶷遣使賂石勒，請以河為境，勒許之。〔嶷已緣河置戍矣，今賂勒請以河為境者，懼勒之侵軼也。〕
梁州刺史肚訪擊杜曾，大破之。馬雋等執曾以降，訪斬之；並獲荊州刺史第五猗，送於武昌。訪以猗本中朝所署，〔朝，直遙翻。〕加有時望，白王敦不宜殺，敦不聽而斬之。〔猗從杜曾事，始八十九卷愍帝建興四年。〕初，敦患杜曾難制，謂訪曰：「若擒曾，當相論為荊州。」及曾死而敦不用。王廙在荊州，〔廙，羊至翻，又逸職翻。〕多殺陶侃將佐；〔將，即亮翻。〕以皇甫方回為侃所敬，責其不詣己，收斬之。士民怨怒，上下不安。帝聞之，徵廙為散騎常侍，以周訪代廙為荊州刺史。王敦忌訪威名，意難之。從事中郎郭舒說敦曰：「鄙州雖荒弊，乃用武之國，不可以假人，宜自領之，〔郭舒，先在荊州，歷事劉弘、王澄。說，輸芮翻。〕訪為梁州足矣。」敦從之。六月，丙子，詔加訪安南將軍，餘加故。訪大怒，敦手書譬解，並遺玉環、玉藶以申厚意。〔遺，於季翻。〕訪抵之於地，曰：「吾豈賈豎，可以寶悅邪！」〔賈，音古。〕訪在襄陽，務農訓兵，陰有圖敦之志，守宰有缺輒補，然後言上；〔上，時掌翻。〕敦患之而不能制。
魏該為胡寇所逼，自宜陽率眾南遷新野，〔魏該自懷帝末屯宜陽界一泉塢。宜陽縣，屬弘農郡。新野縣，漢屬南陽郡，晉屬義陽郡。〕助周訪討杜曾有功，拜順陽太守。
趙固死，郭誦留屯陽翟，〔陽翟縣，漢屬潁川郡，晉屬河南郡。〕石生屢攻之，不能克。
漢主曜立宗廟、社稷、南北郊於長安，詔曰：「吾之先，興於北方。光文立漢宸廟以從叱望。〔見八十五卷惠帝永興元年。〕今宜改國號，以單於為祖。亟議以聞！」羣臣奏：「光文始封盧奴伯，〔晉成都王穎封劉淵為盧奴伯。〕陛下又王中山；中山，趙分也，〔王，於況翻。分，扶問翻。〕請改國號為趙。」從之。以冒頓配天，〔冒，莫北翻。〕光文配上帝。
徐龕寇掠濟、岱，〔岱，泰山也。龕寇掠濟、岱之間。濟，子禮翻。〕破東莞。〔沈約志：武帝太康元年，分琅邪立東莞郡。晉志：東莞，故魯鄆邑。劉昫曰：唐沂州沂水縣，漢東莞縣地。宋白曰：春秋莒、魯爭鄆。杜預註雲：城陽姑幕縣南，有員亭，即鄆也，俗變其字耳。十三州志雲：有東、西二鄆，魯昭公所居者為西鄆，兗州東平郡是也；莒、魯所爭者為東鄆，漢東莞縣是也。莞，音官。〕帝問將帥可以討龕者於王導，〔將，即亮翻。帥，所類翻。〕導以為太子左衛率泰山羊鑒，龕之州里冠族，〔冠，古玩翻。〕必能制之。鑒深辭，才非將帥；郗鑒亦表鑒非才，不可使；導不從。秋，八月，以羊鑒為徵虜將軍、徵討都督，督徐州刺史蔡豹、臨淮太守遐、鮮卑段文鴦等討之。〔段文鴦時從其兄匹磾在厭次。〕
冬，石勒左、右長史張敬、張賓，左、右司馬張屈六、程遐等勸勒稱尊號，勒不許。十一月，將佐等復請勒稱大將軍、大單於、領冀州牧、趙王，〔復，扶又翻。單，音蟬。〕依漢昭烈在蜀、魏武在鄴故事，以河內等二十四郡為趙國，太守皆為內史，準禹貢，復冀州之境，〔時以河內、魏、汲、頓丘、平原、清河、鉅鹿、常山、中山、長樂、樂平、趙國、廣平、陽平、章武、勃海、河間、上黨、定襄、範陽、漁陽、武邑、燕國、樂陵二十四郡為趙國。準禹貢，魏武復冀州之境，南至孟津，西達龍門，東至於河，北至塞垣。〕以大單於鎮撫百蠻，罷並、朔、司三州，〔晉未嘗置朔州；此罷朔州，未知誰所置也。〕通置部司以監之；勒許之。戊寅，即趙王位，〔石勒，字世龍。〕大赦；依春秋時列國稱元年。
初，勒以世亂，律令煩多，命法曹令史貫志，〔貫，姓也；志，其名。〕採集其要，作辛亥制五千文；施行十餘年，乃用律令。以理曹參軍上黨續鹹為律學祭酒；〔姓譜：帝舜七友有續牙。曰晉大夫狐鞫居食採於續，號續簡伯，後以為氏。〕鹹用法詳平，國人稱之。以中壘將軍支雄、〔中壘將軍，後趙創置。〕遊擊將軍王陽領門臣祭酒，〔勒置經學祭酒、律學祭酒、史學祭酒、門臣祭酒。〕專主胡人辭訟，重禁胡人，不得陵侮衣冠華族，〔華族，中華之族也。勒，胡人也，能禁其醜類，不使陵暴華人及衣冠之士，晉文公初欲俘陽樊之民，殆有愧焉。〕號胡為國人。遣使循行州郡，勸課農桑。朝會，始用天子禮樂，衣冠、儀物，從容可觀矣。〔朝，直遙翻。從，千容翻。〕加張賓大執法，專總朝政；〔朝，直遙翻；下同。〕以石虎為單於、元輔、都督禁衛諸軍事，尋加驃騎將軍、侍中、開府，賜爵中山公；〔驃，匹妙翻。〕自餘羣臣，授位進爵各有差。
張賓任遇優顯，羣臣莫及；而謙虛敬慎，開懷下士，屏絕阿私，〔屏，必郢翻。〕以身帥物，〔帥，讀曰率。〕入則盡規，出則歸美。勒甚重之，每朝，常為之正容貌，簡辭令，呼曰右侯而不敢名。〔史言張賓有大臣之節，所以膺石勒之體貌。為，於偽翻。〕
十二月，乙亥，大赦。
平州刺史崔毖，自以中州人望，鎮遼東，〔毖，崔琰之曾孫。琰在魏時，為冀州人士之首，子孫遂為冀州冠族。毖，音祕。〕而士民多歸慕容廆，〔廆，戶罪翻。〕心不平。數遣使招之，皆不至，〔數，所角翻。〕意廆拘留之，乃陰說高句麗、段氏、宇文氏，使共攻之，〔說，輸芮翻。句，音如字，又音駒。麗，力知翻。〕約滅廆，分其地。毖所親勃海高瞻力諫，毖不從。
三國合兵伐廆，諸將請擊之，廆曰：「彼為崔毖所誘，欲邀一切之利。軍勢初合，其鋒甚銳，不可與戰，當固守以挫之。彼烏合而來，〔飛烏見食，羣集而聚啄之，人或驚之，則四散飛去；故兵以利合無所統一者謂之烏合。〕既無統壹，莫相歸服，久必攜貳，一則疑吾與毖詐而覆之，二則三國自相猜忌。待其人情離貳，然後擊之，破之必矣。」
三國進攻棘城，廆閉門自守，遣使獨以牛酒犒宇文氏；〔使，疏吏翻。犒，苦告翻。〕二國疑宇文氏與廆有謀，各引兵歸。〔兵法所謂合則能離之，慕容廆有焉。〕宇文大人悉獨官曰：「二國雖歸，吾當獨取之。」
宇文氏士卒數十萬，連營四十里。廆使召其子翰於徒河。〔翰自愍帝建興元年鎮徒河。〕翰遣使白廆曰：「悉獨官舉國為寇，彼眾我寡，易以計破，難以力勝。今城中之眾，足以禦寇，翰請為奇兵於外，伺其間而擊之，〔間，古莧翻；下同。〕內外俱奮，使彼震駭不知所備，破之必矣。今井兵為一，彼得專意攻城，無復他虞，〔虞，防也，備也。復，扶又翻；下同。〕非策之得者也；且示眾以怯，恐士氣不戰先沮矣。」〔沮，在莒翻。〕廆猶疑之。遼東韓壽言於廆曰：「悉獨官有憑陵之志，將驕卒惰，軍不堅密，若奇兵卒起，〔卒，讀曰猝。〕掎其無備，必破之策也。〔掎，舉綺翻。偏引曰掎，又從後牽曰掎。〕廆乃聽翰留徒河。
悉獨官聞之曰：「翰素名驍果，〔驍，堅堯翻。〕今不入城，或能為患，當先取之，城不足憂。」乃分遣數千騎襲翰。翰知之，詐為段氏使者，逆於道曰：「慕容翰久為吾患，聞當擊之，吾已嚴兵相待，宜速進也。」使者既去，翰即出城，設伏以待之。宇文氏之騎見使者，大喜馳行，不復設備，進入伏中。翰奮擊，盡獲之，乘勝徑進，遣間使語廆出兵大戰。〔投間隙而行，故謂之間使。間，古莧翻。〕廆使其子皝與長史裴嶷將精銳為則鋒，〔皝，呼廣翻。〕自將大兵繼之。悉獨官初不設備，聞廆至，驚，悉眾出戰。前鋒始交，翰將千騎從旁直入其營，縱火焚之，〔將，即亮翻。〕眾皆惶擾，不知所為，遂所為，遂大敗，悉獨官僅以身免。廆盡俘其眾，獲皇帝玉璽三紐。〔皇帝璽，即宇文大人普回出獵所得者。璽，斯氏翻。〕
崔毖聞之，懼，使其兄子燾詣棘城偽賀。會三國使者亦至，請和，曰：「非我本意，崔平州教我耳。」廆以示燾，臨之以兵，燾懼，首服。〔首，式救翻。〕廆乃遣燾歸謂毖曰：「降者上策，走者下策也。」引兵隨之。毖與數十騎棄家奔高句麗，其眾悉降於廆。〔降，戶江翻。〕廆以其子仁為徵虜將軍，鎮遼東，〔為仁以遼東與皝爭國張本。〕官府、市裏，按堵如故。
高句麗將如奴子據於河城，廆遣將軍張統掩擊，擒之，俘其眾千餘家；以崔燾、高瞻、韓恆、石琮歸於棘城，待以客禮。恆，安平人；琮，鑒之孫也。〔石鑒事武帝、惠帝，位通顯。〕廆以高瞻為將軍，瞻稱疾不就，廆數臨候之，〔數，所角翻。〕撫其心曰：「君之疾在此，不在他也。今晉室喪亂，孤欲與諸君共清世難，〔喪，息浪翻。難，乃旦翻。〕翼戴帝室。君中州望族，宜同斯願，柰何以華、夷之異，介然疏之哉！〔介然，堅正不移之貌。〕夫立功立事，惟問志略何如耳，華、夷何足問乎！」〔以瞻薄廆起於東夷，不肯委身事之，故有是言。〕瞻猶不起，廆頗不平。龍驤主簿宋該，與瞻有隙，〔廆進號龍驤將軍，以該為府主簿。驤，思將翻。〕勸廆除之，廆不從。瞻以憂卒。
初，鞠羨既死，〔鞠羨死見八十六卷懷帝永嘉元年。〕苟晞復以羨子彭為東萊太守。〔復，扶又翻。〕會曹嶷徇青州，〔事見八十七卷永嘉三年。嶷，魚力翻。〕與彭相攻；嶷兵雖強，郡人皆為彭死戰，〔為，於偽翻。〕嶷不能克。久之，彭歎曰：「今天下大亂，強者為雄。曹亦鄉裏，〔彭與嶷皆齊人。〕為天所相，〔相，悉亮翻。〕苟可依憑，即為民主，何必與之力爭，使百姓肝腦塗地！吾去此，則禍自息矣。」郡人以為不可，爭獻拒嶷之策，一無所用，與鄉裏千餘家浮海歸崔毖。北海鄭林客於東萊，彭、嶷之相攻，林情無彼此。嶷賢之，不敢侵掠，彭與之俱去。比至遼東，〔比，必寐翻。〕毖已敗，乃歸慕容廆。廆以彭參龍驤軍事。遺鄭林車牛粟帛；〔遺，於季翻。〕皆不受，躬耕於野。
宋該勸廆獻江東，廆使該為表，裴嶷奉之，並所得三璽詣建康獻之。
高句麗數寇遼東，〔句，如字，又音駒。麗，力知翻。數，所角翻。〕廆遣慕容翰、慕容仁伐之；高句麗王乙弗利逆來求盟，翰、仁乃還。〔還，從宣翻。又如字。〕
是歲，蒲洪降趙，〔考異曰：三十國、晉春秋，洪降劉曜在太興元年。按元年曜未都長安。晉書洪載記無年，但云「曜僭號長安，洪歸曜」，故置是年。〕趙主曜以洪為率義侯。
屠各路松多起兵於新平、扶風以附晉王保，〔屠，直於翻。〕保使其將楊曼、王連據陳倉，張顗、周庸據陰密，松多據草壁，〔水經註：隴山西南，降隴城北，有松多州，蓋松多據此，因以為地名。草壁，在陰密之東。顗，魚豈翻。〕秦、隴氐、先多應之。趙主曜遣諸將攻之，不克；曜自將擊之。〔將，即亮翻。〕
三年（庚辰、三二○）
①春，正月，曜攻陳倉，王連戰死，楊曼奔南氐。〔氐種之居陳倉南者，即仇池楊氏也。〕曜進拔草壁，路松多奔隴城；又拔陰密。晉王保懼，遷於桑城。〔水經註。洮水自臨洮縣東北流，過索西城，又北出門峽，又東北逕桑城東，又北逕安故縣。保欲自桑城奔河西也。〕曜還長安，以劉雅為大司徒。
張春謀奉晉王保奔涼州，張寔遣其將陰監將兵迎之，聲言翼衛，其實拒之。
②段末攻段匹磾，破之。〔磾，丁奚翻。〕匹磾謂邵續曰：「吾本夷狄，以慕義破家。君不忘久要，〔要，一遙翻；久要，舊約也。〕請相與共擊末杯。」續許之，遂許之，遂相與追擊末杯，大破之。匹磾與弟文鴦攻薊。〔匹磾奔邵續，薊為石氏所取。薊，音計。〕後趙王勒知續勢孤，〔是時劉、石國號皆曰趙，史以石趙為後趙以別之。〕遣中山公虎將兵圍厭次，〔厭，於琰翻。〕孔萇攻續別營十一，皆下之。二月，續自出擊虎，虎伏騎斷其後，〔斷，丁管翻。〕遂執續，使降其城。〔欲使續降厭次城也。降，戶江翻；下同。〕續呼兄子竺等謂曰：「吾志欲報國，不幸至此。汝等努力奉匹磾為主，勿有貳心。」匹磾自薊還，未至厭次，聞續已沒，眾懼而散，復為虎所遮；〔復，扶又翻；下同。〕文鴦以親兵數百力戰，始得入城，與續子緝、兄子存、竺等嬰城固守。虎送續於襄國，勒以為忠，釋而禮之，以為從事中郎。因下令：「自今克敵，獲士人，毋得擅殺，必生致之。」〔勒禮續而終於殺續，所以令生致士人者，不過欲使之從己耳。〕
吏部郎劉胤聞續被攻，〔被，皮義翻。〕言於帝曰：「北方藩鎮盡矣，惟餘邵續而已；如使復為石虎所滅，孤義士之心，阻歸本之路，愚謂宜發兵救之。」〔胤，續所遣也，事見八十九卷愍帝建興二年。〕帝不能從。續已沒，乃下詔以續位任授其子緝。
③趙將尹安、宋始、宋恕、趙慎四軍屯洛陽，叛，降後趙。〔漢主曜改國號曰趙，石勒稱趙王，同在上年，而勒併曜始得中原，故以後趙別之。〕後趙將石生引兵赴之；安等復叛，降司州刺史李矩。〔復，扶又翻。〕矩使潁州太守郭默將兵入洛。石生虜宋始一軍，北渡河。於是河南之民皆相帥歸矩，〔帥，讀曰率。〕洛陽遂空。
④三月，裴嶷至建康，〔嶷，魚力翻。〕盛稱慕容廆之威德，賢雋皆為之用；朝廷始重之。〔朝廷始以裔夷待慕容，今以嶷言始重之。〕帝謂嶷曰：「卿中朝名臣，〔朝，直遙翻。〕當留江東，朕別詔龍驤送卿家屬。」嶷曰：「臣少蒙國恩，出入省闥，〔嶷什西朝，歷中書侍郎、給事黃門郎，故云然。少，詩照翻。〕若得復奉輦轂，臣之至榮。但以舊京淪沒，山陵穿毀，雖名臣宿將，莫能雪恥，〔復，扶反翻。將，即亮翻。〕獨慕容龍驤竭忠王室，志除凶逆，故使臣萬裏歸誠。今臣來而不返，必謂朝廷以其僻陋而棄之，孤其嚮義之心，使懈體於討賊，〔體，當依載記作「怠」。懈，居隘翻。〕此臣之所甚惜，是以不敢徇私而忘公也。謂留江東乃是徇一身之私計，歸棘城則可輔廆以討賊，乃下之公義也。嶷之心，蓋以廆可與共功名，鄙晉之君臣宴安江沱，為不足與共事而已。〕帝曰：「卿言是也。」乃遣使隨嶷拜廆安北將軍、平州刺史。〔使，疏吏翻。〕
⑤閏月，以周顗為尚書左僕射。〔顗，魚豈翻。〕
⑥晉王保將張春、楊次與別將楊韜不協，勸保誅之，且請擊陳安；保皆不從。夏，五月，春、次幽保，殺之。保體肥大，重八百斤；喜睡，好讀書，〔喜，許記翻。好，呼到翻。〕而闇弱無斷，故及於難。〔斷，丁亂翻。難，乃旦翻。〕保無子，張春立宗室子瞻為世子，稱大將軍。保眾散奔涼州者萬餘人。陳安表於趙主曜，請討瞻等。曜以安為大將軍，擊瞻，殺之；張春奔枹罕。〔枹罕縣，前漢屬金城，後漢屬隴西郡，張軌分屬晉興郡，唐為河州。枹，音膚。〕安執楊次，於保柩前斬之，因以祭保。安以天子禮葬保於上邽，諡曰元王。
⑦羊鑒討徐龕，頓兵下邳，不敢前。蔡豹敗龕於檀丘，〔檀丘，在魯國卞縣東南。敗，補邁翻。〕龕求救於後趙。後趙王勒遣其將王伏都救之，又使張敬將兵為之後繼。勒多所邀求，而伏都淫暴，龕患之。張敬至東平，龕疑其襲己，乃斬伏都等三百餘人，復來請降。〔復，扶又翻。降，戶江翻；下同。〕勒大怒，命張敬據險以守之。〔據險守龕，欲持久以弊之也。〕帝亦惡龕反覆，不受其降，〔惡，烏路翻。〕敕鑒、豹以時進討。鑒猶疑憚不進，尚書令刁協奏鑒，免死除名，以蔡豹代領其兵。王導以所舉失人，乞自貶，帝不許。
⑧六月，後趙孔萇攻段匹磾，〔磾，丁奚翻。〕恃勝而不設備，段文鴦襲擊，大破之。
⑨京兆人劉弘客居涼州天梯山，〔武威姑藏城南，有天梯山。〕以妖術惑眾，從受道者千餘人，〔妖，於驕翻。〕西平元公張寔左右皆事之。帳下閻涉，牙門趙卬，皆弘鄉人，弘謂之曰：「天與我神璽，應王涼州。」〔璽，斯氏翻。王，於況翻。〕涉、卬信之，密與寔左右十餘人謀殺寔，奉弘為主。寔弟茂知其謀，請誅弘。寔令牙門將史初收之，未至，涉等懷刃而入，殺寔於外寢。〔考異曰：晉書作「閻沙、趙仰」；又云：「寔知其謀，收劉弘殺之。」。據晉春秋，作「閻涉、趙卬」；又弘死在寔被殺後。今從之。〕弘見史初至，謂曰：「使君已死，殺我何為！」初怒，截其舌而囚之，轘於姑臧市，〔轘，胡悍翻，車裂也。涼州及武威邵皆治姑藏縣。〕誅其黨與數百人。左司馬陰元等以寔子駿尚幼，推張茂為涼州刺史、西平公，赦其境內，以駿為撫軍將軍。
⑩丙辰，趙將解虎及長水校尉尹車謀反，與巴酋句徐、厙彭等相結；〔解，戶買翻。酋，慈由翻；下同。句，古侯翻；厙，音舍；皆姓也。〕事覺，虎、車皆伏誅。趙主曜囚徐、彭等五十餘人於阿房，將殺之；〔阿房，即秦阿房宮舊基，亦謂之阿城。〕光祿大夫遊子遠諫曰：「聖王用刑，惟誅元惡而已，不宜多殺。」爭之，叩頭流血。怒，以為助逆而囚之；盡殺徐、彭等，屍諸市十日，乃投於水。於是巴眾盡反，推巴酋句渠知為主，自稱大秦，改元曰平趙。四山氐、羌、巴、羯應之者三十餘萬，關中大亂，城門晝閉。子遠又從獄中上表諫爭，〔爭，讀曰諍。〕曜手毀其表曰：「大荔奴，〔大荔，戎種落之名；子遠蓋戎出也。〕不憂命在須臾，猶敢如此，嫌死晚邪！」叱左右速殺之。中山王雅、郭汜、朱紀、呼延晏等諫曰：「子遠幽囚，禍在不測，猶不忘諫爭，〔汜，音祀。爭，謂曰諍。〕忠之至也。陛下縱不能用，柰何殺之！若子遠朝誅，臣等亦當夕死，以彰陛下之過。天下將皆捨陛下而去，陛下誰與居乎！」曜意解，乃赦之。
曜敕內外戒嚴，將自討渠知。子遠又諫曰：「陛下誠能用臣策，一月可定，大駕不必親徵也。」曜曰：「卿試言之。」子遠曰：「彼非有大志，欲圖非望也，〔謂帝王之事，非常人所望。〕直畏陛下威刑，欲逃死耳。陛下莫若廓然大赦，與之更始；〔更，工衡翻。〕應前日坐虎、車等事，其家老弱沒入奚官者，皆縱遣之，使之自相招引，聽其復業。彼既得生路，何為不降！〔降，戶江翻；下同。〕若其中自知罪重，屯結不散者，願假臣弱兵於千，必為陛下梟之。〔梟，不孝鳥。說文，日至捕梟，磔之，以頭掛木上。故今謂掛首為梟首。為，於偽翻。梟，堅堯翻。〕不然，今反者彌山被谷，〔彌，滿也。被，皮義翻。〕雖以天威臨之，恐非歲月可除也。」曜大悅，即日大赦，以子遠為車騎大將軍、開府儀同三司、都督雍、秦徵討諸軍事。子遠屯於雍城，〔雍，於用翻。〕降者十餘萬；移軍安定，反者皆降。惟句氏宗黨五千餘家保於陰密，進攻，滅之，遂引兵巡隴右。先是氐、羌十餘萬落，據險不服，〔先，悉薦翻。〕其酋虛除權渠自號秦王。子遠進造其壁，〔造，七到翻。〕權渠出兵拒之，五戰皆敗。權渠欲降，其子伊餘言於眾曰：「往者劉曜自來，猶無若我何，況此偏師，何謂降也！」帥勁卒五萬，晨壓子遠壘門。〔帥，讀曰率。〕諸將欲擊之，子遠曰：「伊餘勇悍，當今無敵，所將之兵，復精於我，〔復，扶又翻。〕又其父新敗，怒氣方盛，其鋒不可當也，不如緩之，使氣竭而後擊之。」乃堅壁不戰。伊餘有驕色，子遠伺其備，〔伺，相吏翻。〕夜，勒兵蓐食，旦，值大風塵昏，子遠悉眾山掩之，生擒伊餘，盡俘其眾。權渠大懼，被髮、剺面請降。〔被，皮義翻。剺，力之翻，以刀劃面也。〕子遠啟曜，以權渠為徵西將軍、西戎公，〔啟，開也；開陳其事以白於上謂之啟。〕分徙伊餘兄弟及其部落二十餘萬口於長安。曜以子遠為大司徒、錄尚書事。
曜立太學，選民之神志可教者千五百人，擇儒臣以教之。作酆明觀〔觀，古玩翻；下同。〕及西宮，起陵霄臺於滈池，〔司馬彪曰：鎬在上林苑中。孟康曰：長安西南有鎬池。古史考曰：武王遷鎬，長安豐亭鎬池也。滈，與鎬同，下老翻。〕又於霸陵西南營壽陵。侍中喬豫、和苞上疏諫，以為：「衛文公承亂亡之後，節用愛民，營建宮室，得其時制，故能興康叔之業，延九百之祚。〔衛為狄人所滅，文公徙居楚丘，大布之衣，大帛之冠，務材訓農，通商惠工，始建城市而營宮室得其時制，百姓悅之，國家殷富，衛以復興。自康叔始封於衛，至秦始滅，延祚九百餘年。〕前奉詔書營酆明觀，市道細民鹹譏其奢曰：『以一觀之功，足以平涼州矣！』〔言以起一觀之功力，足以平河西張氏。〕今又欲擬阿房而建西宮，法瓊臺而起陵霄，其為勞費，億萬酆明；若以資軍旅，乃可兼吳、蜀而壹齊、魏矣！〔吳，謂晉；蜀，謂李特；齊，謂曹嶷；魏，謂石勒。〕又聞營建壽陵，周圍四里，深三十五丈，〔深，式禁翻。〕以銅為槨，飾以黃金；功貴若此，殆非國內所能辦也。秦始皇下錮三泉，土未乾而發毀。〔詳見三十一卷漢成帝永始元年劉血封事。乾，音幹。〕自古無不亡之國，不掘之墓，故聖王之儉葬，乃深遠之慮也。陛下柰何於中興之日，〔曜平靳氏之難而自立，故其臣謂之中興。〕而踵亡國之事乎！」曜下詔曰：「二侍中懇懇有古人之風，可謂社稷之臣矣；其悉罷宮室諸役；壽陵制度，一遵霸陵之法。封豫安昌子，苞平輿子，〔輿，音豫。〕並領諫議大夫；仍佈告天下，使知區區之朝，欲聞其過也。」〔朝，直遙翻。〕又省酆水囿以與貧民。〔豐水出京兆南山，東北流注於渭。曜立囿於豐水左右。〕
祖逖將韓潛與後趙將桃豹分據陳川故城，豹居西臺，潛居東臺，豹由南門，潛由東門，出入相守四旬。逖以布囊盛土如米狀，〔盛，時徵翻。〕使千餘人運上臺，〔上，時掌翻。〕又使數人擔米，息於道。豹逐之，〔擔，他甘翻。〕棄擔而走。〔擔，都濫翻。〕豹兵久飢，得米，以為逖士眾豐飽，益懼。〔先以囊盛土運之，潛所以疑之也；又使人擔米以餌豹兵，示之以實也。〕後趙將劉夜堂以驢千頭運糧饋豹，逖使韓潛及別將馮鐵邀擊於汴水，〔水經註：蒗嬢渠水，自中牟東流，至浚儀縣，分為二水，南流者曰沙水，東注者曰汴水；汴水東流入梁郡。〕盡獲之。豹宵遁，屯東燕城，〔即漢東郡燕縣也，後魏置東燕縣，屬陳留郡，隋改為胙城縣，屬東郡唐屬滑州。豹兵已有懼人，糧又為逖所獲，故宵遁也。〕逖使潛進屯封丘逼之。馮鐵據二臺，逖鏔鎮雍丘，〔封丘、雍丘二縣，皆屬陳留郡。春秋傳，敗狄於長丘，在封丘界。雍丘，故杞國也。〕數遣兵邀擊後趙兵，〔數，所角翻。〕後趙鎮戍歸逖者甚多，境土漸蹙。
先是，趙固、上官巳、李矩、郭默，互相攻擊，逖馳使和解之，〔先，悉薦翻。使，疏吏翻；下同。〕示以禍福，遂皆受逖節度。秋，七月，詔加逖鎮西將軍。逖在軍，與將士同甘苦，約己務施，〔施，式豉翻。〕勸課農桑，撫納新附，雖疏賤者皆結以恩禮。河上諸塢，先有任子在後趙者，皆聽兩屬，〔居兩界之上者，聽兩屬，因以為間。〕時遣遊軍偽抄之，〔抄，楚交翻。〕明其未附。塢主皆感恩，後趙有異謀，輒密以告，由是多所克獲，自河以南，多叛後趙歸於晉。
逖練兵積穀，為取河北之計。後趙王勒患之，乃下幽州為逖脩祖、父墓，置守冢二家，〔逖，範陽人，其祖父墓在焉。下，遐嫁翻。〕因與逖書，求通使及互市。逖不報書，而聽其互市，收利十倍。逖牙門童建殺新蔡內史周密，降於後趙，〔姓譜：顓頊子老童之後，以為氏。〕勒斬之，送首於逖曰：「叛臣逃吏，吾之深仇，將軍之惡，猶吾惡也。」〔惡，烏路翻。〕逖深德之，自是後趙人叛歸逖者，逖皆不納，禁諸將不使侵暴後趙之民，邊境之間，稍得休息。〔逖聽河上諸塢兩屬，此用間之智也。然石勒為逖脩祖、父墓，斬童建而送其首，亦所姿懈逖推鋒越河之心。〕
八月，辛未，梁州刺史周訪卒。【章：甲十一行本「撫」下有「納」字；乙十一行本同；孔本同；張校同。】士，眾皆為致死。〔為，於偽翻。〕知王敦有不臣之心，私常切齒，〔切齒，上下相磨切也。〕敦由是終訪之世，未敢為逆。敦遣從事中郎郭舒監襄陽軍，〔監，工銜翻。〕帝以湘州刺史甘卓為梁州刺史，督沔北諸軍事，鎮襄陽。〔王敦憚周訪而不敢為逆，至其舉兵也，不以甘卓為虞，亦可謂姦雄矣！〕舒既還，帝徵為右丞；敦留不遣。
後趙王勒遣中山公虎帥步騎四萬擊徐龕，〔帥，讀曰率；下同。〕龕送妻子為質，乞降，勒許之。〔勒許龕降，力未能取龕耳；觀其後殺龕，足以知其心。質，音致。〕蔡豹屯卞城，〔卞縣，屬魯國。劉昫曰：隋於卞縣古城置泗水縣，唐屬兗州。〕石虎將擊之，豹退守下邳，為徐龕所敗。〔敗，補邁翻。〕虎引兵城封丘而旋，徙士族三百家置襄國崇仁裏，〔崇仁裏，勒所命名，以處衣冠之族。〕置公族大夫以領之。
後趙王勒用法甚嚴，諱「胡」尤峻，〔勒本胡人，故以為諱。〕宮殿既成，初有門戶之禁。有醉胡乘馬，突入止車門。勒大怒，責宮門小執法馮翥。〔執法，御史之官也。紫宮南蕃中二星曰左、右執法。晉之故臣為勒定官制，取此置宮門執法，即以張賓為大執法，總朝政，故宮門置小執法。翥，章庶翻。〕翥惶懼忘諱，對曰：「向有醉胡，乘馬馳入，甚呵禦之，而不可與語。」勒笑曰：「胡人正自難與言。」恕而不罪。
勒使張賓領選，初定五品，後更定九品。命公卿及州郡歲舉秀才、至孝、廉清、賢良、直言、武勇之士各一人。〔選，須絹翻。石勒立國，粗有綱紀，石虎繼之，無復有是。〕
西平公張茂立兄子駿為世子。
蔡豹既敗，將詣建康歸罪，北中郎將王舒止之。帝聞豹退，遣使收之。〔使，疏吏翻。〕舒夜以兵圍豹，豹以為他寇，帥麾下擊之，聞有詔，乃止。舒執豹送建康，冬，十月，丙辰，斬之。
王敦殺武陵內史向碩。〔史書王敦專殺，以著其無君之罪。〕
帝之始鎮江東也，敦與從弟導同心翼戴，帝亦推心任之，敦總徵討，〔懷帝永嘉五年，帝以敦刺揚州，加都督徵討諸軍事，其討華軼、杜弢、王機、杜曾，皆其功也。從，才用翻。〕導專機政，〔尚書，萬機之本，導錄尚書事，是專機政也。〕羣從子弟佈列顯要，〔從，才用翻。〕時人為之語曰：「王與馬，共天下。」後敦自恃有功，且宗族強盛，稍益驕恣，帝畏而惡之，〔惡，烏路翻。〕乃引劉隗、刁協等以為腹心，稍抑損王氏之權，導亦漸見疏外。中書郎孔愉陳導忠賢，有佐命之勳，宜加委任；帝出愉為司徒左長史。導能任真推分，澹如也，〔分，扶問翻。澹，杜覽翻。〕有識皆稱其善處興廢。而敦益懷不平，〔史言導所以福祚流子孫，敦所隕身喪元，禍及王含父子。處，昌呂翻。〕遂溝嫌隙。
初，敦闢吳興沈充為參軍，充薦同郡錢鳳於敦，敦以為鎧曹參軍。二人皆巧諂兇狡，知敦有異志，陰贊成之，為之畫策；敦寵信之，劫傾內外。敦上疏為導訟屈，辭語怨望。導封以還敦，〔導錄尚書，先見敦疏，故封還之。為，於偽翻；下隗為同。〕敦復遣奏之。〔復，扶又翻。〕左將軍譙王氶，〔氶，音拯。以此觀之則前作「承」，誤也。〕忠厚有志行，〔下，下孟翻。〕帝親信之。夜，召氶，以敦疏示之，曰：「王敦以頃年之功，位任足矣；而所求不已，言至於此，將若之何﹖」氶曰：「陛下不早裁之，以至今日，敦必為患。」
劉隗為帝謀，出心腹以鎮方面。會敦表以宣城內史沈充代甘卓為湘州刺史，帝謂氶曰：「王敦姦逆已著，朕為惠皇，其勢不遠。〔言當如惠帝受制於強臣也。〕湘州據上流之勢，控三州之會，〔三州，謂荊、交、廣。〕欲以叔父居之，何如﹖」〔古者同勝諸侯，天子謂之伯父、叔父。氶，宣帝之從孫；而帝，宣帝之曾孫，於屬亦叔父也。〕氶曰：「臣奉承詔命，惟力是視，何敢有辭！然湘州經蜀寇之餘，〔蜀寇，謂杜弢之亂也。〕民物凋弊，若得之部，比及三年，乃可即戎；〔用論語冉有對孔子之言。即，從也。朱熹曰：即，就也。戎，兵也。比，必寐翻。〕苟未及此，雖復灰身，亦無益也。」〔復，扶又翻。〕十二月，詔曰：「晉室開基，方鎮之任，親賢並用，其以譙王氶為湘州刺史。」長沙鄧騫聞之，歎曰：「湘州之禍，其在斯乎！氶行至武昌，敦與之宴，謂氶曰：「大王雅素佳士，〔雅素，猶言平常也。〕恐非將帥才也。」〔將，即亮翻。帥，所類翻。〕氶曰；「公未見知耳，鉛刀豈無一割之用！」〔後漢班超之言。〕敦謂錢鳳曰：「彼不佑懼而學壯語，足知其不武，無能為也。」乃聽之鎮。〔氶雖忠有餘而纔不足，敦窺見而知其無能為。〕時湘土荒殘，公私困弊，氶躬自儉約，傾心綏撫，甚有能名。
高句麗寇遼東，〔句，如字，又音駒。麗，力知翻。〕慕容仁與戰，大破之，自是不犯仁境。
四年（辛巳、三二一）
①春，正月，徐龕復請降。〔復，扶又翻；下同。〕
②張茂築靈鈞臺，基高九仞。〔高，居傲翻。〕武陵閻曾夜叩府門〔「武陵」，疑當作「武威」。〕呼曰：「武公遣我來，〔張軌，諡武公。呼，火故翻。〕言『何故勞民築臺！』」有司以為妖，請殺之。茂曰：「吾信勞民。曾稱先君之命以規我，何謂妖乎！」乃為之罷役。〔妖，於驕翻。為，於偽翻；下同。〕
③三月，癸亥，日中有黑子。〔日中有黑子，陰侵陽而磨蕩之也。時王敦驕悖漏甚，故象見於天。〕著作佐郎河東郭璞以帝用刑過差，上疏，以為：「陰陽錯繆，皆繁刑所致。赦不欲數，〔數，所角翻。〕然子產知鑄刑書非政之善，不得不作者，須以救弊故也。〔左傳，鄭鑄刑書，叔向詒子產書曰：「國將亡，必多制。」復書曰：「吾以救世也。」須，待也。〕今之宜赦，理亦如之。」
④後趙中山公虎攻幽州刺史段匹磾於厭次，〔磾，丁奚翻。厭，於琰翻。〕孔萇攻其統內諸城，悉拔之。段文鴦言於匹磾曰：「我以勇聞，故為民所倚望；今視民被掠而不救，是怯也。〔被，皮義翻；下同。〕民失所望，誰復為我致死！」遂帥壯士數十騎出戰，〔復，扶又翻。為，於偽翻。帥，讀曰率。〕殺後趙兵甚眾。馬乏，伏不能起。虎呼之曰：「兄與我俱夷狄，久欲與兄同為一家。今天不違願，於此得相見，何為復戰！請釋仗。」文鴦罵曰：「汝為寇賊，當死日久，吾兄不用吾策，〔事見七十八卷懷帝永嘉六年。〕故令汝得至此。我寧鬬死，不為汝屈！」遂下馬苦戰，槊折，執刀戰不已，〔槊，色角翻，矛長丈八者曰槊。折，而設翻。〕自辰至申。後趙兵四面解馬羅披自鄣，〔馬羅披，意即障泥也。〕前執文鴦；文鴦力竭被執，城內奪氣。
匹磾欲單騎歸朝，〔騎，奇寄翻。朝，直遙翻。〕邵續之弟樂安內史洎勒兵不聽；洎復欲執臺使王英送於虎。〔臺使，晉朝所遣者也。使，疏吏翻。〕匹磾正色責之曰：「卿不能遵兄之志，逼吾不得歸朝，亦己甚矣，復欲執天子使者；我雖夷狄，所未聞也！」洎與兄子緝、竺等輿櫬出降。〔櫬，初覲翻。降，戶江翻。〕匹磾見虎曰：「我受晉恩，志在滅汝，不幸至此，不能為汝敬也。」後趙王勒及虎素與匹磾結為兄弟，虎即起拜之。勒以匹磾為冠軍將軍，〔冠，古玩翻。〕文鴦為左中郎將，散諸流民三萬餘戶，復其本業，置守宰以撫之。於是幽、冀、並三州皆入於後趙。匹磾不為勒禮，常著朝服，持晉節。〔著，陟略翻。〕久之，與文鴦、邵續皆為後趙所殺。〔厭次既破，無復後患，匹磾兄弟與邵續皆被害，石勒志趣，從可知矣。〕
⑤五月，庚申，詔免中州良民遭難為揚州諸郡僮客者，以備徵役。〔難，乃旦翻。〕尚書令刁協之謀也，由是眾益怨之。
⑥終南山崩。〔終南，長安南山也。時劉曜據關中，亡國之徵。晉書書於曜載記。〕
⑦秋，七月，甲戌，以尚書僕射戴淵為徵西將軍、都督司，兗，豫，並，雍，冀六州諸軍事、司州刺史，鎮合肥；〔合肥縣，屬淮南郡。雍，於用翻。〕丹楊尹劉隗為鎮北將軍、都督青，徐，幽，平四州諸軍事、青州刺史，鎮淮陰；〔淮陰縣，前漢屬臨淮郡，後漢屬下邳郡，晉屬廣陵郡。〕皆假節領兵，名為討胡，實備王敦也。
隗雖在外，而朝廷機事，進退士大夫，帝皆與之密謀。敦遺隗書曰：〔遺，於季翻。〕「頃承聖上顧眄足下，今大賊未滅，中原鼎沸，欲與足下及周生之徒〔周生，謂周顗。敦素憚顗，見輒翻面不休，故舉以為言。〕刃力王室，共靜海內。若其泰也，則帝祚於是乎隆；若其否也，〔否，皮鄙翻。〕則天下永無望矣。」隗答曰：「『魚相忘於江湖，人相忘於道術。』〔引莊子大宗師之言。〕『竭股肱之力，效之以忠貞，』〔晉大夫荀息之言。〕吾之志也。」敦得書，甚怒。
壬午，以驃騎將軍王導為侍中、司空、假節、錄尚書、領中書監。〔驃，匹妙翻。〕帝以敦故，並疏忌導。御史中丞周嵩上疏，以為：「導忠素竭誠，輔成大業，不宜聽孤臣之言，惑疑似之說，放逐舊德，以佞伍賢，〔用兵列陳，五人為伍。伍，同列也。以佞伍賢，言賢佞同列也。〕虧既往之恩，招將來之患。」〔曏者親倚導而今疏忌之，是虧既往之恩也；導或自疑，外而與敦同，是招將來之患也。招，之遙翻。〕帝頗感寤，導由是得全。〔史言周顗兄弟保護王導。〕
⑧八月，常山崩。〔常山，在常山郡上曲陽縣西北，其地時屬石勒。〕
⑨豫州刺史祖逖，以戴淵吳士，〔淵，廣陵人；廣陵，故吳王濞都也。〕雖有才望，無弘致遠識；且已翦荊棘、收河南地，而淵雍容，一旦來統之，意甚怏怏；〔怏，於兩翻。〕又聞王敦與劉、刁構隙，將有內難，〔難，乃旦翻。〕知大功不遂，感激發病；九月，壬寅，卒於雍丘。豫州士女若喪父母，譙、梁間皆為立祠。〔喪，息浪翻。為，於偽翻。〕王敦久懷異志，聞逖卒，益無所憚。〔王敦之所忌，周訪、祖逖，訪卒而逖繼之，宜其益無所憚也。然溫嶠、郗鑒諸人已在晉朝，卒藉之以清大憝。以此知上天生材以應世，世變無窮而人才亦與之無窮，固非姦雄所能逆睹也。〕
冬，十月，壬午，以逖弟約為平西將軍、豫州刺史，領逖之眾。約無綏御之才，不為士卒所附。
初，範陽李產避亂依逖，見約志趣異常，謂所親曰：「吾以北方鼎沸，故遠來就此，冀全宗族。今觀約所為，有不可測之志。吾託名姻親，當早自為計，無事復陷身於不義也，爾曹不可以目前之利而忘長久之策。」乃帥子弟十餘人間行歸鄉裏。〔李產父子後事慕容儁。復，扶又翻。帥，讀曰率。間，古莧翻。〕
⑩十一月，皇孫衍生。
後趙王勒悉召武鄉耆舊詣襄國，與之共坐歡飲。初，勒微時，與李陽鄰居，數爭漚漚池相毆，〔數，所角翻。漚，於侯翻，久漬也。詩云：東門之池，可以漚麻。毛氏曰：漚，柔也。考工記，慌氏以涗水漚其絲。註雲：漚，漸也。楚人曰漚，齊人曰読。読，烏禾翻。然則漚是漸漬之名，雲漚柔者，謂漬使之柔斷也。魏收地形志，武鄉郡三臺嶺上有李陽墓，有麻池，石勒與李陽爭漚麻處也。毆，於口翻，擊也。〕陽由是獨不敢來。勒曰：「陽，壯士也；漚麻，布衣之恨；孤方兼容天下，豈讎匹夫乎！」遽召與飲，引陽臂曰：「孤往日厭老奉，卿亦飽孤毒手。」因拜參軍都尉。以武鄉比豐、沛，復之三世。〔勒欲並驅漢光武，光武復南頓不敢遠期十歲，而勒復武鄉三世，多見其不知量也。復，方目翻。〕
勒以民始復業，資儲未豐，於是重製禁釀，郊祀宗廟，皆用醴，〔酒一宿而熟者曰醴。〕行之數年，無復釀者。
十二月，以慕容廆為都督幽，平三州，東夷諸軍事、車騎將軍、平州牧，考異曰：燕書雲「車騎大將軍、平州刺史。」按晉書載記，先拜平州刺史，尋加車騎、州牧。今從之。〕封遼鈿公，單於如故，遣謁者即授印綬，聽承製置官司守宰。廆於是備置僚屬，以裴嶷、遊邃為長史，〔嶷，魚力翻。〕裴開司馬韓壽為別駕，陽耽為軍諮祭酒，崔燾為立簿，黃泓、鄭林參軍事。〔鄭林不受廆車牛粟帛而躬耕於野，廆蓋以是取之。〕廆立子皝為世子。作東橫，〔橫，與黌同，學舍也，載記作「東庠」。皝，呼廣翻。〕以平原劉讚為祭酒，使皝與諸生同受業，廆得暇，亦親臨聽之。〔得暇者，言廆惟於國事無暇，財得一息之暇，亦親臨東橫，聽其講說。史言廆之能崇儒。〕皝雄毅多權略，喜經術，國人稱之。〔喜，許記翻。〕廆徙慕容翰鎮遼東，慕容仁鎮平郭。〔平郭縣，漢屬遼東郡，晉省。唐新書曰：高麗建安城，古平郭縣也。〕翰撫安民夷，甚有威惠；仁亦次之。
拓跋猗戦妻惟氏，忌代王鬱律之強，死不利於其子，乃殺鬱律而立其子賀専，〔鬱律立見八十九卷愍帝建興四年。専，奴沃翻。〕大人死者數十人。鬱律之子什翼犍，〔犍，居言翻。〕幼在襁褓，其母王氏匿於袴中，祝之曰：「天苟存汝，則勿啼。」久之，不啼，乃得免。惟氏專制國政，遣使聘後趙，後趙人謂之「女國使」。〔以惟氏專政，故謂之女國。史言拓跋所以中衰。使，疏吏翻。〕
