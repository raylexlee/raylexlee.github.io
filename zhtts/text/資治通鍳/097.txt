△卷第九十六
晉紀十八〔起著雍閹茂（戊戌），盡重光赤奮若（辛丑），凡四年。〕
顯宗成皇帝中之下
鹹康四年（戊戌、三三八）
①春，正月，燕王皝遣都尉趙槃如趙，聽師期。〔皝，呼廣翻。〕趙王虎將擊段遼，募驍勇者三萬人，〔驍，堅堯翻。〕悉拜龍騰中郎。〔據載記，鹹康二年，虎改直盪為龍騰，冠以絳幘。〕會遼遣段屈雲襲趙幽州，幽州刺史李孟退保易京。虎乃以桃豹為橫海將軍，〔橫海將軍蓋石氏創置。〕王華為渡遼將軍，帥舟師十萬出漂渝津；〔水經曰：清河東北過漂榆邑入於海。註雲：漂榆故城，俗謂之角飛城。趙記雲：石勒使王述煮鹽於角飛。魏土地記曰：勃海郡高城縣東北一百里，北盡漂榆，東臨巨海，民鹹煮鹽為業。帥，讀曰率。〕支雄為龍驤大將軍，姚弋仲為冠軍將軍，〔驤，思將翻。〕帥步騎七萬為前鋒以伐遼。〔冠，古玩翻。帥，讀曰率。騎，奇寄翻。〕
三月，趙槃還至棘城。燕王皝引兵攻掠令支以北諸城。〔令，音鈴；師古郎定翻。支，音祁。〕段遼將追之，慕容翰曰：「今趙兵在南，當併力禦之；而更與燕鬬。燕王自將而來，〔將，即亮翻；下悉將同。〕其士卒精銳，若萬一失利，將何以禦南敵乎！」段蘭怒曰：「吾前為卿所誤，〔事見上卷咸和八年。〕以成今日之患；吾不復壆卿計中矣！」乃悉將見眾追之。〔復，扶又翻；下同。見，賢遍翻。〕皝設伏以待之，大破蘭兵，斬首數千級，掠五千戶及畜產萬計以歸。
趙王虎進屯金臺。〔按水經註：金臺在涿郡故安縣，有金臺陂，臺在陂北十餘步，即燕昭王築以事郭隗之臺。〕古雄長驅薊，〔薊，音計。〕段遼所署漁陽上、上谷、代郡守相皆降，取四十餘城。北平相陽裕帥其民數千家登燕山以自固。〔五代志，北平無終縣有燕山。守，手又翻。相，息亮翻。燕，於賢翻。〕諸將恐其為後患，欲攻之。虎曰：「裕儒生，矜惜名節，恥於迎降耳，〔降，戶江翻；下同。〕無能為也。」遂過之，至徐無。〔徐無縣，屬北平郡，其地在唐薊州玉田縣界。〕段遼以其弟蘭既敗，不敢復戰，帥妻子、宗族、豪大千餘家，〔豪大，猶言豪帥也。是時東北夷率謂主帥為大， 部帥曰部大，城主曰城大是也。〕棄令支，奔密雲山。〔水經註：密雲戍在禦夷鎮東南九十里，鮑兵水逕其西。唐檀州治密雲縣，西南去範陽二百里。又據晉紀雲， 遼奔於平崗。蓋密雲山在漢平岡縣界。宋白曰：檀州密雲縣，本漢虒奚縣，西南至幽州百九十里，西至媯川二百五十里，東北至長城障塞百一十里，東南至薊州百九 十里。〕將行，執慕容翰手泣曰：「不用卿言，自取敗亡；我固甘心，飲卿失所，深以為愧。」翰北奔字文氏。
遼左右長史劉羣、盧諶、崔悅等封府車請降。〔羣、諶、悅奔令支，見九十卷元帝大興元年。〕虎遣將軍郭太、麻秋帥輕騎二萬追遼，至密雲山，獲其母妻，斬首三千級。遼單走險，〔赴險以自保。走，音奏。〕遣其子乞特真奉表及獻名馬於趙，虎受之。
虎入令支宮，〔段氏都令支，以其所居為宮。〕論功封賞各有差。徙段國民二萬餘戶於司、雍、兗、豫四州；〔雍，於用翻。〕士大夫之有才行，皆擢敘之。〔行，下孟翻。〕陽裕詣軍門降。虎讓之曰：「卿昔為奴虜走，今為士人來，豈識知天命，將逃匿無地邪﹖」對曰：「臣昔事王公，不能匡濟；〔王公，謂王浚也。裕奔令支見八十九卷愍帝建興二年。〕逃於段氏，復不能全。令陛下天網高張，籠絡四海，幽、冀豪傑莫不風從，如臣比肩，無所獨愧。生死之命，惟陛下制之！」虎悅，即拜北平太守。
②夏，四月，癸丑。以慕容皝為徵北大將軍、幽州牧，領平州刺史。
③成主期驕虐日甚，多所誅殺，而籍沒其資財、婦女，由是大臣多不自安。漢王壽素貴重，有威名，期及建寧王越等皆忌之。壽懼不免，每當入朝，常詐為邊書，辭以警急。〔壽時鎮涪城。朝，直遙翻。〕
初，巴西處士龔壯，父、叔皆為李特所殺。〔父及叔父也。處，昌呂翻。〕壯欲報仇，積年不除喪。壽數以禮闢之，〔數，所角翻；下同。〕壯不應；而往見壽，壽密問壯以自安之策。壯曰：「巴、蜀之民本皆晉臣，節下若能發兵西取成都，稱藩於晉，誰不爭為節下奮臂前驅者！〔魏、晉以來，持節、假節出當方面者，人皆稱之為節下。為，於偽翻。〕如此則福流子孫，名垂不朽，豈徒脫今日之禍而已！」壽然之。陰與長史略陽羅恆、巴西解思明謀攻成都。
期頗聞之，數遣許涪至壽所，伺其動靜；〔涪，音浮。伺，相吏翻。〕又鴆殺壽養弟安北將軍攸。壽乃詐為妹夫任調書，雲期當取壽；〔詐言期欲取壽，以怒其眾。任，音壬；下同。〕其眾信之，遂帥步騎萬餘人自涪襲成都，〔帥，讀曰率。涪，音浮。〕許賞以城中財物；以其李奕為前鋒。〔將，即亮翻。〕期不意其至，初不設備。壽世子勢為翊軍校尉，開門納之，遂克成都，屯兵宮門。期遣侍中勞壽。〔勞，力到翻。〕壽奏建寧王越、景景騫、田褒、姚華、許涪及徵西將軍李遐、將軍李西等懷姦亂政，皆收殺之。縱兵大掠，收日乃定。壽矯以太后任氏令廢期為邛都縣公，幽之別宮。〔邛都縣，屬越巂郡。邛，渠容翻。〕追諡戾太子曰哀皇帝。〔咸和九年，期、越弒其主班，諡曰戾太子。〕
羅恆、解思明、李奕等勸壽稱鎮西將軍、益州牧、成都王，稱藩於晉，〔解，戶買翻。〕送邛都公於建康；任調及司馬蔡興、侍中李豔等勸壽自稱帝。壽命筮之，〔龜為卜，蓍為筮。〕佔者曰：「可數年天子。」調喜曰：「一日尚足，況數年乎！」思明曰：「數年天子，孰與百世諸侯﹖」壽曰：「朝聞道，夕死可矣。」〔弔論語孔子之言。〕遂即皇帝位。〔壽，字武考，驤之子也。〕改國號曰漢，大赦，改元漢興。以安車束帛徵龔壯為太師；壯誓不仕，壽所贈遺，一無所受。〔遺，於季翻。〕
壽改立宗廟，追尊父驤曰獻皇帝。〔驤，思將翻。〕母昝氏曰皇太后，〔昝，子感翻，姓也。〕立妃閻氏為皇后，世子劫為皇太子。更以舊廟為大成廟，〔舊廟，祀李特、李雄者也；雄建國號曰成。壽改曰漢，故以特、雄廟曰大成廟。〕凡諸制度，多所更易。〔更，工衡翻。〕以董皎為相國，羅恆為尚書令，解思明為廣漢太守，任調為鎮北將軍、梁州刺史，李奕為西夷校尉，從子權為寧州刺史。〔從，才用翻。〕公、卿、州、郡，悉用其僚佐代之；成氏舊臣、近親及六郡士人，皆見疏斥。〔六郡士人，與李特兄弟同入蜀者。〕
邛都公期歎曰：「天下主乃為小縣公，不如死！」五月，縊而卒。〔載記，期死於三年，年二十五。縊，於賜翻，又於計翻。〕壽諡曰幽公，葬以王禮。
④趙王虎以燕王皝不會趙兵攻段遼而自專其利，〔以皝掠段氏人民、畜產，不待趙師至而北歸也。〕欲伐之。太史令趙攬諫曰：「歲星守燕分，師必無功。」〔天文志，歲星贏縮，以其捨命國；其所居久，其國有德厚，五穀豐昌，不可伐也。分，扶問翻。〕虎怒，鞭之。
皝聞之，嚴兵設備；罷六卿、納言、常伯、賾騎常侍官。〔去年皝置六卿等官。賾，而隴翻。〕趙戎卒數十萬，燕人震恐。皝謂內史高詡曰：「將若之何﹖」〔內史，燕國內史也。〕對曰：「趙兵雖強，然不足憂，但堅守以拒之，無能為也。」
虎遣使四出，招誘民夷，〔誘，音酉。〕燕成周內史崔燾、居就令遊泓、武原令常霸、東夷校尉封抽、護軍宋晃等皆應之，凡得三十六城。泓，邃之兄子也。冀陽流寓之士共殺太守宋燭以降於趙。燭，晃之從兄也。營丘內史鮮於屈亦遣使降趙；武寧令廣平孫興曉諭吏民共收屈，數其罪而殺之，閉城拒守。〔成周、冀陽、營丘郡，皆慕容廆所置，見八十九卷愍帝建興二年。居就縣，漢、晉屬遼東郡。武原，蓋亦慕容氏所置縣也。武寧縣，亦慕容氏所置，帶營丘郡。遊邃見八十八卷愍帝建興元年。〕朝鮮令昌黎孫泳帥眾拒趙。〔帥，讀曰率。〕大姓王清等密謀應趙，泳收斬之；同謀數百人惶怖請罪，〔怖，普布翻。〕泳皆釋之，與同拒守。樂浪太守鞠彭以境內皆叛，選鄉裏壯士二百餘人共還棘城。〔樂浪，非漢古郡地也，慕容廆所置，見八十八卷愍帝建興元年。以五代志考之，樂浪、冀陽、營丘郡、朝鮮、武寧等縣，當盡在隋遼西郡柳城縣界。鞠彭率鄉人歸燕，見九十卷元帝太興二年。樂浪，音洛琅。〕
戊子，趙進逼棘城。燕王皝欲出亡，帳下將慕輿根諫曰：〔將，即亮翻。〕「趙強我弱，大王一舉足則趙之氣勢遂成，使趙人收略國民，〔國民，謂燕國之民也。〕兵強穀足，不可復敵。〔復，扶又翻，〕竊意趙人正欲大王如此耳，柰何入其計中乎！今固守堅城，其勢百倍，縱其急攻，猶足枝持，觀形察變，間出求利；〔謂伺間出擊趙以求利也。間，古莧翻。〕如事之不濟，不失於走，柰何望風委去，為必亡之理乎！」皝乃止，然猶懼形於色。玄菟太守河間劉佩曰：「今強寇在外，眾心恟懼，〔菟，同都翻。守，式又翻。恟，許拱翻。〕事之安危，繫於一人。大王此際無所推委，〔推，吐雷翻。言難推此責以委人也。〕當自強以厲將士，不宜示弱。事急矣，臣請出擊之，縱無大捷，足以安眾。」乃將敢死數百騎出衝趙兵，所向披靡，〔披，普彼翻，開也，分也，散也。靡，偃也。〕斬獲而還，〔還，從宣翻，又如字。〕於是士氣自倍。皝問計於封奕，對曰：「石虎兇虐已甚，民神共疾，禍敗之至，其何日之有！〔杜預曰：言今至。〕今空國遠來，攻守勢異，戎馬雖強，無能為患；頓兵積日，釁隙自生，但堅守以俟之耳。」皝意乃安。或說皝降，皝曰：「孤方取天下，何謂降也！」〔說，輸芮翻。降，戶江翻。〕
趙兵四面蟻附緣城，〔言肉薄附城而上，若羣蟻然。〕慕輿根等晝夜力戰；凡十餘日，趙兵不能克，壬辰，引退。皝遣其子恪帥二千騎追擊之，〔帥，讀曰率。〕趙兵大敗，斬獲三萬餘級。趙諸軍皆棄甲逃潰，惟遊擊將軍石閔一軍獨全。閔父瞻，內黃人，〔內黃縣，屬魏郡；以陳留有外黃，故加「內」。〕本姓冉，趙主勒破陳午，獲之，命虎養以為子。閔驍勇善戰，多策略，虎愛之，比於諸孫。〔冉閔始此。石勒養石虎以自滅其種，石虎養冉閔，併其種類而夷之，蓋天道也。驍，堅堯翻。〕
虎還鄴，以劉羣為中書令，盧諶為中書侍郎。〔諶，是壬翻。〕蒲洪以功拜使持節、都督六夷諸軍事、冠軍大將軍，封西平郡公。〔使，疏吏翻。冠，古玩翻。〕石閔言於虎曰：「蒲洪雄儁，得將士死力，諸子皆有非之才，且握強兵五萬，屯據近畿，〔近畿，謂洪屯枋頭，距鄴為近。〕宜密除之，以安社稷。」虎曰：「吾方倚其父子以取吳、蜀，柰何殺之！」待之愈厚。〔石虎之不能殺蒲洪，猶苻堅之不能殺慕容垂、姚萇也。〕
燕王皝分兵討諸叛城，皆下之。拓境至凡城，〔水經註：自盧龍東越青陘至凡城二百里，自凡城東北出趣平剛故城可百八十里，向黃龍城則五百里。〕崔燾、常霸奔鄴，封抽、宋晃、遊泓奔高句麗。皝賞鞠彭、慕輿根等而治諸叛者，誅滅甚眾；〔治，直之翻。〕功曹劉翔為之申理，多所全活。〔為，於偽翻。〕
趙之攻棘城也，燕右司馬李洪之弟普以為棘城必敗，勸洪出避禍。洪曰：「天道幽遠，人事難知，且當委任，勿輕動取悔！」普固請不已。洪流涕而訣。〔訣，別也。〕普遂降趙，〔降，戶江翻。〕從趙軍南歸，死於喪亂。〔喪，息浪翻。〕洪由是以忠篤著名。
趙王虎遣渡遼將軍曹伏將青州之眾戍海島，〔據載記，虎遣伏渡海戍蹋頓城，無水而還，因戍於海島。〕運穀三百萬斛以給之；又以船三百艘運穀三十萬斛詣高麗，〔句，如字，又音駒。麗，力知翻。〕使典農中郎將王典帥眾萬餘屯田海濱，又令青州造船千艘，以謀擊燕。〔石虎忿棘城之敗，再謀擊燕而卒不能也。艘，蘇遭翻。〕
⑤趙太子宣帥步騎二萬擊朔方鮮卑斛摩頭，破之，斬首四萬餘級。〔帥，讀曰率。騎，奇寄翻。〕
⑥冀州八郡大蝗，趙司隸請坐守宰。〔趙都鄴，以冀州為司部。〕趙王虎曰：「此朕失政所致，而欲委咎守宰，豈罪己之意邪！司隸不進讜言，佐朕不逮，而欲妄陷無辜，可白衣領職！」〔黜其品秩，同於民庶，而仍領司隸之職。讜，音黨。〕
虎使襄城公涉歸、上庸公日歸帥眾戍長安。〔二歸，亦石氏之族。〕二歸告鎮西將軍石廣私樹恩澤，潛謀不軌；虎追廣至鄴，殺之。
⑦乙未，以司徒導為太傅，都督中外諸軍事，郗鑒為太尉，〔郗，醜之翻。〕庾亮為司空。六月，以導為丞相，罷司徒官以井丞相府。〔東漢司徒，即丞相之職也。沈約曰：丞，奉也；相，助也。時以王導為丞相，罷司徒府並丞　相府。導薨，罷丞相復為司徒府。宋世祖初以南郡王義宣為丞相，而司徒府如故。〕
導性寬厚，委任諸將趙胤、賈寧等，多不奉法，大臣患之。庾亮與郗鑒牋曰：「主上自八九歲以及成人，入則在宮人之手，出則唯武官、小人，讀書無從受音句，顧問未嘗遇君子。秦政欲愚其黔首，〔秦始皇名政，命民曰黔首，焚詩書以愚黔首。〕天下猶知不可，況欲愚其主哉！人主春秋既盛，宜復子明闢。不稽藐歸政，〔稽，音啟。〕甫居師傅之尊，〔甫，方也，始也。〕多養無賴之士；公與下官並荷託付之重，〔言受遣先帝，付以孤而託之也。荷，下可翻。〕大姦不掃，何以見先帝於地下乎！」欲共起兵廢導，鑒不聽。南蠻校尉陶稱，〔南蠻校尉，武帝初置於襄陽，後治江陵。〕侃之子也。以亮謀語導。〔語，牛倨翻。〕或勸導密為之備，導曰：「吾與元規休慼是同，悠悠之談，宜絕智者之口。〔言智者之口，不宜亦傳道悠悠之談。〕則如君言，元規若來，吾使角巾還第，復何懼哉！」〔復，扶又翻。〕又與稱書，以為「庾公帝之元舅，宜善事之！」〔此導之識量所以為弘遠也。〕徵西參軍孫盛密諫亮曰：「王公常有世外之懷，〔言導心常欲謝事，優遊於人世之外。〕豈肯為凡人事邪！此必佞邪之徒欲間內外耳。」亮乃止。〔庾亮之謀，微郗鑒拒之於外，孫盛諫止於內，必再亂天下矣。間，古莧翻。〕盛，楚之孫也。〔孫楚，晉初名士。〕是時亮雖居外鎮，而遙執朝廷之權，既據上流，擁強兵，趣勢者多歸之。〔趣，七喻翻。〕導內不能平，常遇西風塵起，〔常，當作嘗。〕舉扇自蔽，徐曰：「元規塵污人！」〔污，烏故翻。史言導不平之心不能自禁於言語之間者，惟此而已。〕
導以江夏李充為丞相掾。〔夏，戶雅翻。掾，以絹翻。〕充以時俗崇尚浮虛，乃著學箴。以為老子云，「絕仁棄義，民復孝慈，」豈仁義之道絕，然後孝慈乃生哉﹖蓋患乎情仁義者寡而利仁義者眾，將寄責於聖人而遣累乎陳跡也。〔累，力瑞翻。〕凡人見形者眾，及道者鮮，〔鮮，息淺翻。〕逐跡逾篤，離本逾遠。〔離，力智翻。〕故作學箴以祛其蔽〔祛，丘於翻，攘卻也。〕曰：「名之攸彰，道之攸廢；及損所隆，乃崇所替。非仁無以長物，〔長，丁丈翻，今知兩翻。〕非義無以齊恥，仁義固不可遠，去其害仁義者而已。」〔遠，於願翻。去，羌呂翻。〕
⑧漢李奕從兄廣漢太守乾告大臣謀廢立。〔從，才用翻。〕秋，七月，漢主壽使其子廣與大臣盟於前殿，徙乾為漢嘉太守；以李閎為荊州刺史，鎮巴郡。閎、恭之子也。〔恭，李攀之弟，見八十四卷惠帝永寧元年。〕
八月，蜀中久雨，百姓饑疫。壽命羣極言得失。龔壯上封事稱：「陛下起兵之初，上指星辰，昭告天地，歃血盟眾，舉國稱藩，〔謂將稱藩於晉也。歃，色洽翻。〕天應人悅，大功克集；而論者未諭，權宜稱制。〔謂壽即皇帝位也。〕今淫雨百日，饑疫並臻，天其或者將以監示陛下故也。〔監，古陷翻。〕愚謂宜遵前盟，推奉建康，彼必不愛高爵重位以報大功；雖降階一等，〔王降皇帝一等。〕而子孫無窮，永保福祚，不亦休哉！論者或言二州附晉則榮，〔二州，謂梁、益也。〕六郡人事之不 便。昔公孫述在蜀，羈客用事，〔荊邯、王元、田戎、延岑，皆羈客也。〕劉備在蜀，楚士多貴。〔龐統、黃忠、董和、劉巴、馬良兄弟、呂乂、廖立、李嚴、楊 儀、魏延、蔣琬、費禕、董允等，皆楚士也。〕及吳、鄧西伐，〔吳、鄧，吳漢、鄧艾也。〕舉國屠滅，寧分客主！論者不達安固之基，苟惜名住，以為劉氏守令方仕州郡；曾不知彼乃國亡主易，豈同今日義舉，主榮臣顯哉！〔舉國奉晉為義舉，晉加以寵秩，則主榮臣顯。〕論者又謂臣當為法正。〔法正啟劉備以取成都，壯亦教壽取李期，故論者以比之。〕臣蒙陛下大恩，恣臣所安；至於榮祿，無問漢、晉，臣皆不處，復何為效法正乎！」壽省書內慚，〔處，昌呂翻。復，扶又翻。省，悉景翻。〕祕而不宣。
⑨九月，漢僕射任顏謀反，誅。顏，任太后之弟也。漢主壽因盡誅成主雄諸子。〔任後，雄之正室也。壽以任顏之反，必以立諸甥為主，故盡誅雄諸子以絕人望。任，音壬。〕
⑩冬，十月，光祿動顏含以老遜位。〔引年致事也。〕論者以「王導帝之師傅，名位隆重，百僚宜為降禮；」〔降禮，謂拜之。為，於偽翻；下同。〕太常馮懷以問含。含曰：「王公雖貴重，理無偏敬。〔臣子惟拜君父，施之於導則為偏敬。偏，不正也。〕降禮之言，或是諸君事宜；鄙人老矣，不識時務。〕既而告人曰：「吾聞伐國不問仁人，〔董仲舒曰：昔者魯君問柳下惠：「吾欲伐齊，何如﹖」柳下惠曰：「不可。」歸而有憂色，曰：「吾聞伐國不問仁人，此言何為至於我哉！」〕馮祖思問佞於我，〔馮懷，字祖思。〕我豈有邪德乎！」郭璞嘗遇含，欲為之筮。〔因含請老，併及辭郭璞事，以見其有識有守。〕含曰：「年在天，位在人。脩己而天不與者，命也；守道而人不知者，性也；自有性命，無勞蓍龜。」〔蓍，升脂翻。〕致仕二十餘年，年九十三而卒。
代王翳槐之弟什翼犍質於趙，〔為質見九十四卷咸和四年。犍，居言翻。質，音致。〕翳槐疾病，命諸大人立之。翳槐卒，諸大人蓋等以新有大故，〔有大喪謂之大故。滕文公曰；今也不幸，至於大故。〕什翼犍在遠，來未可必；比其至，恐有變亂，謀更立君。〔比，必寐翻。更，古衡翻。〕而翳槐次弟屈，剛猛多詐，不如屈弟孤仁厚，乃相與殺屈而立孤。孤不可，自詣鄴迎什翼犍，請身留為質；〔質，音致。〕趙王虎義而俱遣之。十一月，什翼犍即代王位於繁畤北，〔繁畤縣，屬鴈門郡。畤，音止。〕改元曰建國；分國之半以與孤。
初，代王猗盧既卒，國多內難，部落離散，事見八十九卷愍帝建興四年。難，乃旦翻。〕拓跋氏寖衰。及什翼犍立，雄勇有智略，能脩祖業，國人附之；鈶置百官，分掌眾務。以代人燕鳳為長史，許謙為郎中令。始制反逆、殺人、姦盜之法，號令明白，政事清簡，無繫訊連逮之煩，百姓安之。於是東自濊貊，〔濊，音穢。貊，莫白翻。〕西及破落那，〔新唐書西域傳曰：寧遠者，本拔汗那，或曰潑汗，元魏時謂之破落那，去長安八千里，居西鞬城，在真珠河之北。〕南距陰山，北盡燙漠，率皆歸服，有眾數十萬人。〔史言代復強。〕
十二月，段遼自密雲山遣使求迎於趙；〔使，疏吏翻；下同。〕既而中悔，復遣使求迎於燕。〔復，扶又翻。〕
趙王虎遣徵東將軍麻秋帥眾三萬迎之，〔帥，讀曰率；下同。〕敕秋曰：「受降如受敵，不可輕也！」〔降，戶江翻。〕以尚書左丞陽裕，遼之故臣，使為秋司馬。
燕王皝自帥諸將迎遼，〔帥，讀曰率。〕遼密與燕謀覆趙軍。皝遣慕容恪伏精騎七千於密雲山，大敗麻秋於三藏口，〔水經註：安州東有武列水，其水三川派合。西源曰西藏水，西南流，而東藏水注之。水出東溪，西南流出谷，與中藏水合；水導中溪，南流出谷，南注東藏水。東藏水又南右入西藏水。故目有川曰三藏川。魏收地形志曰：皇興二年置安州，統密雲等郡。隋廢郡為密雲縣，唐為檀州治所。敗，補邁翻。〕死者什六七。秋步走得免，陽裕為燕所執。
趙將軍範陽鮮於亮失馬，步緣山不能進，因止，端坐；燕兵環之，〔環，音宦。〕叱令起。亮曰「身是貴人，義不為小人所屈；汝曹能殺亟殺，不能則去！」亮儀觀豐偉，〔觀，古玩翻。〕聲氣雄厲，燕兵憚之，不敢殺，以白皝。皝以馬迎之，與語，大悅，用為左常侍，〔晉制：諸王國，大國置左、右常侍。〕以崔毖之女妻之。〔妻，七細翻。〕
皝盡得段遼之眾。待遼以上賓之禮，以陽裕為郎中令。
趙王虎聞麻秋敗，怒，削其官爵。
②三月，乙丑，廣州刺史鄧嶽將兵擊漢寧州，漢建寧太守孟彥執其刺史霍彪以降。〔咸和八年，成取寧州，今復之。成以霍彪刺寧州，見上卷咸和九年。降，戶江翻。〕
③徵西將軍庾亮欲開復中原，表桓宣為都督沔北前鋒諸軍事、司州刺史，鎮襄陽；〔沔，彌兗翻。〕又表其弟臨川太守懌為監梁，雍二州諸軍事、梁州刺史，鎮魏興；〔自李矩以司州刺史退屯卒子魯陽，居州己寄治荊州界；今始以司州治襄陽。周訪領梁州，治襄陽；今司州既治襄陽，故梁州治魏興。監，工銜翻；下同。〕西陽太守翼為南蠻校尉，領南邵太守，鎮江陵；皆假節。又請解豫州，以授徵虜將軍毛寶。詔以寶監揚州之江西諸軍事、豫州刺史，與西陽太守樊峻帥精兵萬人戍邾城。〔邾城在江北，漢江夏郡邾縣之故城也。楚宣王滅邾，徙其君於此，因以為名，今黃州城是也。杜佑曰：黃州東南百二十里，臨江與武昌相對，有邾城，此言唐黃州治所也。西陽縣，漢屬江夏郡，魏分屬弋陽郡，晉惠帝分弋陽為西陽國，江左廢國為郡。帥，讀曰率；下同。〕以建威將軍陶稱為南中郎將、江夏相，入沔中。稱將二百人下見亮，〔亮鎮武昌，稱自上流下見之。相，息亮翻。將，即亮翻。〕亮素惡稱輕狡，數稱前後罪惡，收而斬之。〔亮素怨陶侃，而稱又間亮於王導，蓋以私忿殺之。素惡，烏路翻。數，所具翻。〕後以魏興險遠，命庾懌徙屯半洲；〔半洲在江州界，康帝時，褚裒為江州刺史，鎮半洲。〕更以武昌太守陳囂為梁州刺史，趣漢中。〔趣，七喻翻。〕遣參軍李松攻漢巴郡、江陽。夏，四月，執漢荊州刺史李閎、巴郡太守黃植送建康。〔漢置荊州於巴郡。〕漢主壽以李奕為鎮東將軍，代閎守巴郡。
庾亮上疏，言「蜀甚弱而胡尚強，欲帥大眾十萬移鎮石城，遣諸軍羅布江、沔為伐趙之規。」帝下其議。〔下，遐稼翻。〕丞相導請許之。太尉鑒議，以為「資用未備，不可大舉。」
太常蔡謨議，以為「時有否泰，〔否，部鄙翻。〕道有屈伸，苟不計強弱而輕動，則亡不終日，何功之有！為今之計，莫若養威以俟時。時之可否繫胡之強弱，胡之強弱繫石虎之能否。自石勒舉事，虎常為爪牙，百戰百勝，遂定中原，所據之地，同於魏世。勒死之後，虎挾嗣君，誅將相；〔謂殺石堪、程遐、徐光諸將相也。〕內難既平，〔難，乃旦翻。〕翦削外寇，一舉而拔金墉，再戰而禽石生，誅石聰如拾遣，取郭權如振槁，〔咸和八年，虎殺石聰，又拔金墉，進殺石生，九年，取郭權，事並見上卷。〕四境之內不失尺土。以是觀之，虎為能乎，將不能也﹖論者以胡前攻襄陽不能拔，〔事見上卷鹹康元年。〕謂之無能為。夫百戰百勝之強而以不拔一城為劣，譬如射者百發百中而一失，可以謂之拙乎﹖〔中，竹仲翻。〕
且石遇，偏師也，桓平北，邊將也，〔桓宣為平北將軍。將，即亮翻；下同。〕所爭者疆埸之士，【章：乙十一行本「士」作「土」；孔本同。】〔士，讀曰事。〕利則進，否則退，非所急也。今徵西以重鎮名賢，自將大軍欲席捲河南，虎必自帥一國之眾來決勝負，〔卷，讀曰捲。帥，讀曰率。〕豈得以襄陽為比哉！今徵西欲與之戰，何如石生﹖若欲城守，何如金墉﹖欲阻沔水，何如大江﹖欲拒石虎，何如蘇峻﹖凡此數者，宜詳校之。
石生猛將，關中精兵，徵西之戰殆不能勝也！【章：十二行本「也」下有「金墉險固，劉曜十萬眾不能拔，徵西之守殆不能勝也」二十一字；乙十一行本同；退齋校同；張校同，雲無註本亦脫。】又當是時，洛陽、關中皆舉兵擊虎，今此三鎮反為其用；〔洛陽、關中而曰三鎮，併郭權據據上邽為三也。〕方之於前，倍半之勢也；石生不能敵其半，而徵西欲當其倍，愚所疑蘇峻之強不及石虎、沔水之險不及大江；大江不能禦蘇峻而欲以沔水禦石虎，又所疑也。昔祖士稚在譙，佃於城北界，〔佃，亭年翻。〕胡【張：「胡」上脫「慮」字。】來攻，豫置軍屯以禦其外。穀將熟，胡果至，丁夫戰於外，老弱穫於內，〔穫，戶郭翻。〕多持炬火，急則燒穀而走。如此數年，竟不得其利。當是時，胡唯據河北，方之於今，四分之一耳；〔言祖逖與石勒對境時，勒僅有河北之地，比之今來石虎據有之地，止四分之一也。〕士稚不能捍其一而徵西欲以禦其四，又所疑也。
然此但論徵西既至之後耳，〔謂既至中原之後也。〕尚未論道路之慮也。自沔以西，水急岸高，魚貫泝流，首尾百里。〔言水狹而急，舟不得駢為一列而進也。〕若胡無宋襄之義，〔左傳：未襄公及楚人戰於泓。宋人既成列，楚人未既濟，司馬子魚請擊之，公曰：「不可」。既濟而未成列，又以告，公曰：「未可」。既陳而後擊之，宋師敗績。國人皆咎公。公曰：「古之為軍也，不以阻隘也；寡人雖亡國之餘，不鼓不成列。」〕及我未陣而擊之，將若之何﹖今王土與胡，水陵異勢，便習不同；〔南便於用舟，北便於用馬。〕胡若送死，則敵之有餘，若棄江遠進，以我所短擊彼所長，懼非廟勝之算。」〔蔡謨之議，量彼量己，深切著明；後郗鑒之自代，蓋有見乎此也。〕
朝議多與謨同。〔朝，直遙翻。〕乃詔亮不聽移鎮。
④燕前軍師慕容評、廣威將軍慕容軍、〔沈約志：廣威將軍，曹魏置。〕折衝將軍慕輿根、蕩寇將軍慕輿難襲趙遼西，俘獲千餘家而去。趙鎮遠將軍石成。〔鎮遠將軍，蓋石氏所置。積弩將軍呼延晃、建威將軍張支等追之，評等與戰，斬晃、支首。〕
⑤段遼謀反於燕，燕人殺遼及其黨與數十人，送遼首於趙。
⑥五月，代王什翼犍會諸大人於參合陂，〔參合縣，前漢屬代郡，後漢、晉省。東魏天平二年置梁城郡，參合縣屬焉。水經註：參合陘在縣西北，俗謂之倉鶴陘。犍，居言翻。〕議都灅源川。其母王氏曰：「吾自先世以來，以遷徙為業；〔謂逐水草為行國，草盡水竭則徙而之他也。灅，力水翻；又作「爭」。〕今國家多難，若城郭而居，一旦寇來，無所避之。」乃止。〔是後騍勿崙之諫禿髮利鹿孤，其說不過如此。難，乃旦翻。〕
代人謂他國之民來附者皆為烏桓，什翼犍分之為二部，各置大人以監之。弟孤監其北，子寔君監其南。〔監，工銜翻。〕
什翼犍求昏於燕，燕王皝以其妹妻之。〔妻，七細翻。〕
⑦秋，七月，趙王虎以太子宣為大單於，建天子旌旗。〔單，音蟬。〕
⑧庚申，始興文獻公王導薨，喪葬之禮視漢博陸侯及安平獻王故事，〔霍光事見二十五卷漢宣帝地節二年。安平王孚事見七十九卷武帝泰始八年。〕參用天子之禮。
導簡素寡慾，善因事就功，雖無日用之益而歲計有餘。輔相三世，〔莊子曰：日計之不足，歲計之有餘。向秀註雲：日計之不足，無旦夕小利也；歲計之有餘，順時而大穰也。三世，元、明、成。相，息亮翻。〕倉無儲杸，衣不重帛。〔重，直龍翻。〕
初，導與庾亮共薦丹楊尹何充於帝，請以為己副，且曰：「臣死之日，願引充內侍，則社稷無虞矣。」由是加吏部尚書。及導薨，徵庾亮為丞相、揚州刺史、錄尚書事；亮固辭。辛酉，以充為護軍將軍；亮弟會稽內史冰為中書監、揚州刺史，參錄尚書事。〔會，工外翻。〕
冰既當重任，經綸時務，不捨晝夜，賓禮朝賢，升擢後進，由是朝野翕然稱之，以為賢相。〔朝，直遙翻。相，息亮翻；下同。〕初，王導輔政，每從寬恕；冰頗任威刑，丹楊尹殷融諫之。冰曰：「前相之賢，猶不堪其弘，〔堪，任也；言過於寬弘而不任也。〕況如吾者哉！」範汪謂冰曰：「頃天文錯度，〔七曜失行為錯度。〕足下宜盡消禦之道。」冰曰：「玄象豈吾所測，正當勤盡人事耳。」又隱實戶口，料出無名萬餘人，以充軍實。〔隱，度也。料，音聊。〕冰好為糾察，近於繁細，後益矯違，〔謂矯前之繁細而流於寬縱，愈違於正道也。好，呼到翻。〕復存寬縱，〔復，扶又翻；下同。〕疏密自由，律令無用矣。
⑨八月，壬午，復改丞相為司徒。〔去年省司徒，並丞相府。復，扶又翻。〕
⑩南昌文成公郗鑒疾篤，府事付長史劉遐，〔此又一劉遐也。〕上疏乞骸骨，且曰：「臣所統錯雜，率多北人，或逼遷徙，〔謂中原之人有戀土不肯南渡者，以兵威逼遷之也。〕或是新附，百姓懷土，皆有歸本之心；臣宣國恩，示以好惡，處與田宅，漸得少安。〔好，呼到翻。惡，烏路翻。處，昌呂翻。少，詩沼翻。〕聞臣疾篤，眾情駭動，若當北渡，必啟寇心。〔蓋時議欲徙京口之鎮，渡江而北，故鑒云然。〕太常臣謨，平簡貞正，素望所歸，謂烈以為都督、徐州刺史。」詔以蔡謨為太尉軍司，加侍中。辛酉，鑒薨，即以謨為徵北將軍、都督徐，兗，青三州諸軍事、徐【章：十二行本「徐」上有「領」字；乙十一行本同；孔本同。】州刺史，假節。
時左衛將軍陳光請伐趙，詔遣光攻壽陽，〔壽陽，即壽春，晉避簡文鄭太后諱，改曰壽陽；自祖約之敗，為趙所據。〕謨上疏曰：「壽陽城小而固。自壽陽至琅邪，城壁相望，〔此琅邪，謂古琅邪郡。趙既取譙郡、彭城、下邳，又得壽春，故自壽春至琅邪，城壁相望。南琅邪在江乘之蒲洲上，渡江而西，歷歷陽。合肥至壽春，皆晉境，趙未能置城壁也。〕一城見攻，眾城必救。又，王師在路五十餘日，前驅未至，聲息久聞，〔聞，音問。〕賊之郵驛，一日千里，河北之騎，足以來赴。〔郵，音尤。騎，奇寄翻；下同。〕夫以白起、韓信、項籍之勇，猶發梁焚舟，背水而陣。〔戰國策：白起曰：楚王恃其國大，城池不脩，又無守備，故起得以引兵深入，多倍城邑，發梁焚舟以專民。當是之時，秦中士卒以軍中為家，將為父母，不約而親，不謀而信，一心同功，死不旋踵。楚人自戰其地，鹹顧其家，各有散心，莫有鬬志。是以能有功也。項羽焚舟，即湛船以救鉅鹿事也，見八卷秦二世三年。韓信北水事見九卷高帝三年。北，蒲昧翻。〕今欲停船水渚，引兵造城，〔造，七到翻。〕前對堅敵，顧臨歸路，此兵法之所誡。若進攻未拔，胡騎卒至，〔卒，讀曰猝。〕懼桓子不知所為而舟中之指可掬也。〔左傳：晉中行桓子帥師與楚戰於邲，楚人車馳卒奔，乘晉師。桓子不知所為，鼓於軍中曰：「先濟者有賞。」中軍與下軍爭舟，舟中之指可掬也。〕今光所將皆殿中精兵，〔將，即亮翻。〕宜令所向有徵無戰。而頓之堅城之下，以國之爪士〔詩曰：祈父，予王之爪士。毛萇註曰：士，事也。今謨宜謂殿中兵為爪牙之士。〕擊寇之下邑，得之則利薄而不足損敵，失之則害重而足以益寇，懼非策之長者也。」乃止。
初，陶侃在武昌，議者以江北有邾，宜分兵戍之；侃每不答，而言者不已。侃乃渡水獵，引將佐語之曰：「我所以設險而禦寇者，正以長江耳。邾城隔在江北，內無所倚，外接羣夷。〔接西陽諸蠻也。將，即亮翻。語，牛倨翻。〕夷中利深；晉人貪利，夷不堪命，必引虜入寇。此乃致禍之由，非以禦寇也。且吳時戍此城用三萬兵，〔吳都武昌，故屯重兵於邾城。〕今縱有兵守，亦無益於江南；若羯虜有可乘之會，此又非所資也。」〔羯，居謁翻。〕
及庾亮鎮武昌，卒使毛寶、樊峻戍邾城。趙王虎惡之，〔卒，子恤翻。惡，烏路翻。〕以夔安為大都督，帥石鑒、石閔、李農、張貉、李菟等五將軍、〔帥，讀曰率。貉，音鶴。菟，同都翻。〕兵五萬人寇荊、揚北鄙，二萬騎攻邾城。毛寶求救於庾亮，亮以城固，不時遣兵。
九月，石閔敗晉兵於沔陰，〔水南為陰，即沔南也。敗，補邁翻；下同。〕殺將軍蔡懷；夔安、李農陷沔南；〔晉人蓋置戍於沔南以備 津要。〕朱保敗晉兵於白石，殺鄭豹等五將軍；〔水經註：柵水導源巢湖，東逕南譙僑邵城南，又東左會清溪水，又東左會白石山水，水發源白石山西。〕張貉陷邾 城，死者六千人，毛寶樊峻突圍出走，赴江溺死。〔溺，奴狄翻。〕夔安進據胡亭，〔續漢志：汝南汝陰縣西北有胡城，春秋鬍子之國也。〕寇江夏；義陽將軍黃沖、義陽太守鄭進皆降於趙。〔夏，戶雅翻。降，戶江翻。〕安進圍石城，〔賢曰：石城故城在今復州沔陽縣東南。水經註：沔水逕石城西，城因山為固，晉惠帝元康九年，分江夏西部置竟陵郡，治此。〕竟陵太守李陽拒戰，破之，斬首五千餘級，安乃退。遂掠漢東，擁七千餘戶遷於幽、冀。
是時庾亮猶上疏欲遷鎮石城，聞邾城陷，乃止。上表陳謝，自貶三等，行安西將軍；〔晉方伯帶將軍，有徵、鎮、安、平。亮本徵西將軍，乞自貶三等，行安西將軍。上，時掌翻。〕有詔復位。以輔國將軍庾懌為豫州刺史，監宣城、廬江、歷陽、安豐四郡諸軍事、假節，鎮蕪湖。〔監，工銜翻；下同。〕
趙王虎患貴戚豪恣，乃擢殿中御史李巨為御史中丞，〔曹魏之制，蘭臺遣二御史居殿中伺察非法，此殿中御史之始也。〕特加親任，中外肅然。虎曰：「朕聞良臣如猛虎，高步曠野而豺狼避路，信哉！」
虎以撫軍將軍李農為使抾節、監西，北平諸軍事、徵東將軍、營州牧，鎮令支。〔趙置營州，統遼西、北平二郡。使，疏吏翻。令，音鈴，又郎定翻。支，音祁。〕農帥眾三萬與徵北大將軍張舉攻燕凡城。〔帥，讀曰率。〕燕王皝以榼盧城大悅綰為禦難將軍，〔榼，苦盍翻。水經註曰：渝水南流東屈與一水會，世名之曰榼倫水。姓譜：悅性，傅說之後。難，乃旦翻。〕授兵一千，使守凡城。及趙兵至，將吏皆恐，欲棄城走。綰曰：「受命禦寇，死生以之。且憑城堅守，一可敵百，敢有妄言惑眾者斬！」眾然後定。綰身先士卒，〔先，息薦翻。〕親冒矢石；舉等攻之經旬，不能克，乃退。虎以遼西迫近燕境，數音攻襲，〔近，其靳翻。數，所角翻。〕乃悉徙其民於州之南。
漢主壽疾病，羅恆、解思明復議奉晉；壽不從。李演復上書言之；〔恆，戶登翻。解，戶買翻。復，扶又翻。〕壽怒，殺演。
壽常慕漢武、魏明之為人，恥聞父兄時事，上書者不得言先世政教，自以勝之也。〔書無逸曰：相小，厥父母勤勞稼穡，厥子乃不知穡之艱難，乃逸乃諺，既誕；否則侮厥父母曰：「昔之人無聞知。」其李壽之謂乎！〕舍人杜襲作詩十篇，託言應璩以諷諫。〔應璩，魏人，有文名。璩，求於翻。〕壽報曰：「省詩知意。〔省，悉景翻，視也。〕若今人所作，乃賢哲之話言；〔話言，善言也。〕若古人所作，則死鬼之常辭耳。」
燕王皝自以稱王未受晉命，冬，遣長史劉翔、參軍鞠運來獻捷論功，且言權假之意，〔獻趙捷也。權假，謂自稱王也。皝，呼廣翻。〕並請刻期大舉，共平中原。
皝擊高句麗，兵及新城，〔新城，高句麗之西鄙，西南傍山，東北接南蘇木底等城。句，如字，又音駒。麗，力。〕
張駿立辟雍、明堂以行禮。十一月，以世子重華行涼州事。〔重，直龍翻。〕
十二月，丁丑，趙太保桃豹卒。
丙戌，以驃騎將軍琅邪王嶽為侍中、司徒。〔驃，匹妙翻。〕
漢李奕寇巴東，守將勞楊敗死。〔將，即亮翻。勞，姓；楊，名。〕
六年（庾子、三四○）
①春，正月，庚子朔，都亭文康侯庾亮薨。以護軍將軍、錄尚書何充為中書令。〔錄尚書，即錄尚書事。〕庚戌，以南郡太守庾翼為都督江，荊，司，雍，梁，益六州諸軍事、安西將軍、荊州刺史、假節，代亮武昌。〔雍，於用翻。〕時人疑翼年少，不能繼其兄。〔少，詩照翻。〕翼悉心為治，戎政嚴明，數年之間，公私充實，人皆稱其才。〔治，直吏翻。〕
②辛亥，以左光祿大夫陸玩為侍中、司空。
③宇文逸豆歸忌慕容翰才名；翰乃陽狂酣飲，或臥自便利，〔便，毘連翻，溲也。利，下泄也。〕或被髮歌呼，拜跪乞食。〔被，皮義翻。〕宇文舉國賤之，不復省錄，〔省，察也，視也。錄，採也，收也，記也。省，悉景翻。〕以故得行來自遂，山川形便，皆默記之。〔行來，猶言往來也。〕燕王皝以翰初非叛亂，以猜嫌出奔，〔事見上卷咸和八年。〕雖在他國，常潛為燕計；〔如牛尾谷之戰是也。〕乃遣商人王車通市於宇文部以窺翰。翰見車，無言，撫膺頷之而已。〔撫，擊也。膺，胸也。〕皝曰：「翰欲來也。」復使車迎之。〔復，扶又翻；下同。〕翰彎弓三石餘，矢尤長大，皝為之造可手弓矢，〔可手，便手也；言惟翰手可用耳。為，於偽翻。〕使車埋於道旁而密告之。二月，翰竊逸豆歸名馬，攜其二子過取弓矢，逃歸。逸豆歸使驍騎百餘追之。〔驍，堅堯翻。騎，奇寄翻。〕翰曰：「吾久客思歸，既得上馬，無復還理。吾曏日陽愚以誑汝，〔上，時掌翻。誑，居況翻。〕吾之故藝猶在，無為相逼，自取死也！」追騎輕之，直突而前。翰曰：「吾居汝國久悢悢，【章：十二行本作「恨恨」；乙十一行本同；孔本同；熊校同。】〔李陵贈蘇武詩：悢悢不能辭。呂向註曰：悢悢，相戀之情。〕不欲殺汝；汝去我百步立汝刀，吾射之，不一發中者汝可還，不中者可來前。」追騎解刀立之，一發，正中其環；〔孔穎達曰：禮，進劍者左首。首，劍拊鐶也。少儀曰：澤劍首。鄭雲：澤，弄也。推尋劍刃利，不容可弄，正是劍鐶也。又云：刀卻刃授穎。鄭雲：穎，鐶也。鐶，與環同。射，而亦翻。中，竹仲翻。〕追騎散走。皝聞翰至，大喜，恩遇甚厚。
④庚辰，有星孛於太微。〔晉書天文志曰：太微，天子庭也，五帝坐也，十二諸侯府也。孛，蒲內翻。〕
⑤三月，丁卯，大赦。
⑥漢人攻拔丹川，守將孟彥、劉齊、李秋皆死。〔五年，孟彥以建寧降，丹川當建寧。〕
⑦代王什翼犍鈶都雲中之盛樂宮。〔水經註：白渠水出雲中塞外，西北逕成樂固〔城〕北。魏土地記曰：雲中城東八十里有成樂城，今雲中郡治，一名石盧城。白渠水又西逕魏雲中宮南。魏土地記曰：雲中宮在雲中故城東四十里，魏之盛樂，即漢成樂縣也。魏書曰：猗盧城盛樂以為北都。杜佑曰：雲州雲中郡治雲中縣，後魏道武自雲中徙都平城，即此。今馬邑郡北平城，即今郡，隋為雲內郡恆安鎮。縣界有白登山、白登臺、高柳城、參合陂；後魏盛樂縣亦在今郡界；單於臺在今縣西北百餘裏。〕
⑧趙王虎遺漢主壽書，〔遺，於季翻。〕欲與之連兵入寇，約中分江南。壽大喜，遣散騎常侍王嘏、中常侍王廣使於趙。〔散，悉亶翻。騎，奇寄翻。使，疏吏翻。〕龔壯諫，不聽。壽大脩舟艦，繕兵聚糧。〔艦，戶黯翻。。〕秋，九月，以尚書令馬當為六軍都督，徵集士卒七萬餘人為舟師，大閱於成都，鼓譟盈江；〔秦時，蜀守李冰穿二江成都中，皆可行舟。〕壽登城觀之，有吞噬江南之志。解思明諫曰：「我國小兵弱，吳、會險遠，圖之未易。」〔易，以豉翻。〕壽乃命羣臣大議利害。龔壯曰：「陛下與胡通，孰若與晉通﹖胡，豺狼也，既滅晉，不得不北面事之；若與之爭天下，則強弱不敵，危亡之勢也，虞、虢之事，已然之戒，〔左傳，晉獻公假道於虞以伐虢，既滅虢，遂滅虞。〕願陛下熟慮之！」羣臣皆以壯言為然，【章：十二行本「然」下有「叩頭泣諫」四字；乙十一行本同；孔本同；張校同；退齋校同。】壽乃止。士卒鹹稱萬歲。〔士無樂戰之心，驅之而走死地，未有不敗者。使李壽不用龔壯之言，固不待李勢而蜀亡也。〕
龔壯以為人之行莫大於忠孝；既報父、叔之仇，〔謂假手於壽以夷李特之子孫也。行，下孟翻。〕又欲使壽事晉，壽不從。乃詐稱耳聾，手不制物，〔手不制物，若病風緩然也。〕辭歸，以文籍自娛，終身不復至成都。〔復，扶又翻。〕
趙尚書令夔安卒。
⑩趙王虎命司、冀、青、徐、幽、並、雍七州之民五丁取三，四丁取二，〔雍，於用翻。〕合鄴城舊兵，漢五十萬，具船萬艘，〔艘，蘇遭翻。〕運穀千一百萬斛於槳安城。〔水經註：濡水東南過遼西海陽縣，又逕牧城南，分為二水；北水謂之小濡水，東逕樂安亭北，東南入海。濡水東南流逕樂安亭南，東與新河故瀆合，魏太祖徵蹋頓所導也。濡，乃官翻。〕徙遼西、北平、漁陽萬餘戶於兗、豫、雍、洛四州之地。〔石虎置司州於鄴，以晉之司州為洛州。雍，於用翻。〕自幽州以東至白狼，〔白狼縣，漢屬北平郡，晉省。水經註：白狼水出白狼縣東南，北逕白狼山，又東北逕昌黎縣故城西，又北逕黃龍城東，又東北出，東流為二水，右水即渝水。地理志曰：渝水自塞南入海。一水東北芔塞，為白狼水，又東南流至房縣，注於遼。〕大興屯田。悉括取民馬，有敢私匿者腰斬，凡得四萬餘匹。大閱於宛陽，〔水經註：漳水自西門豹祠北逕趙閱馬臺西。臺高五丈，列觀其上；石虎講武於其下，列觀以望之。〕欲以擊燕。
燕王皝謂諸將曰：「石虎自以樂安城防守重複，〔重，直龍翻。〕薊城南北必不設備，今若跪路出其不意，可盡破也。」冬，十月，【章：十二行本無「十月」二字；乙十一行本同。】皝帥諸軍入自蠮螉塞〔帥，讀曰率。自龍城取西道入蠮螉塞。蠮，一結翻。螉，烏公翻。〕襲趙，戍將當道者皆禽之， 直抵薊城。〔將，即亮翻。薊，音計。〕趙幽州刺史石光擁兵數萬，閉城不敢出。燕兵進破武遂津，〔武遂縣，前漢屬河間國，後漢、晉屬安平國，時屬武邑郡。易 水過其南，曰武遂津。〕入高陽，所至焚燒積聚，積，子賜翻。聚，才喻翻。〕略三萬餘家而去。〔考異曰：燕書雲：「略燕、範陽二郡男女數千口而還。」今從後 趙、燕載記。〕石光坐懦羽徵還。〔懦，乃亂翻。〕
趙王虎以秦公韜為太尉，與太子宣迭日省可尚書奏事，〔迭日，更日也。省，悉景翻。〕專決賞刑，不復啟白。〔復，扶又翻。〕司徒申鍾諫曰：「賞刑者，人君之大柄，不可以假人，所以防微杜漸，消逆亂於未然也。太子職在視膳，不當豫政；庶人邃以豫政致敗，〔事見上卷鹹康三年。〕覆車未遠也。且二政分權，鮮不階禍。〔左傳：辛伯諗周桓公曰：「並後匹嫡，兩政耦國，亂之本也。」兩政，即二政，此指宣、韜迭日決事。鮮，息淺翻。〕愛之不以道，適所以害之也。」虎不聽。〔為宣殺韜張本。〕
中謁者令申扁〔中謁者令，宦官也。楊正衡曰：扁，芳蓮翻。〕以慧悟辯給有寵於虎；宣亦暱之，〔暱，尼質翻。〕使典機密。虎既不省事，而宣、韜皆好酣飲、畋獵；〔好，呼到翻；下同。〕由是除拜、生殺皆決於扁，自九卿已下率皆望塵而拜。
太子詹事孫珍病目，求方於侍中崔約，約戲之曰：「溺中則愈。」〔戲言溺目中則病癒。溺，乃弔翻。〕珍曰：「目何可溺﹖」約曰：「卿目睕睕，正耐溺中。」〔楊正衡曰：睕睕，目深也，音一丸翻。耐，乃代翻。〕珍恨之，以白宣。宣於兄弟中最胡狀目深，聞之怒，誅約父子。於是公卿以下畏珍側目。
燕公斌督邊州，〔斌與張賀度共事，蓋督北邊州也。斌，音彬。〕亦好畋獵，常懸管而入。〔管者，城門之管鑰也；欲便於出，故常懸管。〕徵北將軍張賀度每裁諫之，斌怒，辱賀度。虎聞之，使主書禮儀持節監之。〔自東漢以來，尚書諸曹各有主書，蓋吏職也；至齊、梁之間，其權任甚重。禮，姓也；儀，名也。春秋時，衛有大夫禮至。監，古銜翻。〕斌殺儀，又欲殺賀度，賀度嚴衛馳白之。虎遣尚書張離帥騎追斌，〔帥，讀曰率。〕鞭之三百，免官歸第，誅其親信十餘人。〔史言虎無令子。〕
張駿遣別駕馬詵入貢於趙，表辭蹇傲；虎【章：十二行本「虎」上有「趙王」二字；乙十一本同；孔本同；退齋校同。】怒，欲斬詵。侍中石璞諫曰：「今國家所當先除者，遺晉也；河西僻陋，不足為意。今斬馬詵，必徵張駿，則兵力分而為二，建康復延數年之命矣。」〔復，扶又翻。〕乃止。璞，苞之曾孫也。〔不苞事晉文帝、武帝，功參佐命。〕
初，漢將李閎為晉所獲，〔事見上年。〕逃奔於趙，漢主壽致書於趙王虎以請之，署曰「趙王石君。」虎不悅，付外議之。中書監王波曰：「令李閎以死自誓曰：『苟得歸骨於蜀，當糾帥宗族，混同王化。』〔帥，讀曰率。〕若其信也，則不煩一旅，〔古者行軍，五百人為一旅。〕坐定梁、益；若有前、卻，〔一前一卻，猶今人言心懷進退也。〕一過失一亡命之人，於趙何損！李壽既僭大號，今以制詔與之，彼必酬返，〔酬，答也。返，還也。〕不若復為書與之。會挹婁國獻楛矢石砮於趙，〔挹婁，古肅慎氏之國也。楛矢長尺有咫。其國東北有山出石，其利入鐵，取以為砮。杜佑曰：挹婁國在不鹹山北，夫餘東北千餘裏，濱大海，南與北沃沮接，不知其北所極，廣袤數千里。人眾雖少而多勇力，處山險，善射。弓長四尺，力如弩；矢用楛，長尺八寸；青石為鏃，所謂石砮也。其取石也，必先祈神。楛，侯古翻，木名，似蓍。砮，音奴，矢鏃也。〕波因請以遺漢，〔遺，於季翻。〕曰：「使其知我能服遠方也。」虎從之，遣李閎歸，厚為之禮。閎至成都，壽下詔曰：「羯使來庭，貢其楛矢。」〔羯，居謁翻。使，疏吏翻。〕虎聞之，怒，黜王波，以白衣領職。
七年（辛丑、三四一）
①春，正月燕王皝使唐國內史陽裕等〔慕容廆置唐國郡。〕築城於柳城之北，龍山之西，立宗廟、宮闕，命曰龍城。〔由此改柳城為龍城縣。〕
②二月，甲子朔，日有食之。
③劉翔至建康，帝引見，〔見，賢遍翻。〕問慕容鎮軍平安。對曰：「臣受遣之日，朝服拜章。」〔言朝服南向拜發章表於庭。朝，直遙翻；下同。〕
翔為燕王皝求大將軍、燕王章璽。〔璽，斯氏翻。〕朝議以為：「故事：大將軍不處邊；〔處，昌呂翻。〕自漢、魏以來，不封異姓為王；所求不可許。」翔曰：「自劉、石構亂，長江以北，翦為戎藪，〔藪，蘇口翻。周禮註曰：澤無水曰藪。爾雅曰：翦，齊也。〕未聞中華公卿之冑有一人能攘臂揮戈，摧破凶逆者也。獨慕容鎮軍父子竭力，心存本朝，以寡擊眾，屢殄敵，使石畏懼，悉徙邊陲之民散居三魏，〔謂徙遼西之民也。魏郡、陽平、廣平為三魏。〕蹙國千里，以蘇城為北境。功烈如此，而惜海北之志杯以為封邑，何哉﹖昔漢高祖不愛王爵於韓、彭，故能成其帝業；項羽刓印不忍授，卒用危亡。〔事見漢高祖紀。卒，子恤翻。〕吾之至心，非苟欲尊其所事，竊惜聖朝疏忠義之國，使四海無所勸慕耳。」
尚書諸葛恢，翔之姊夫也，獨主異議，以為：「夷相攻，中國之利；惟器與名，不可輕許。」乃謂翔曰：「借使慕容鎮軍能除石虎，乃是復得一石虎也。〔復，扶又翻。〕朝廷何賴焉！」翔曰：「嫠婦猶知恤宗周之隕。〔左傳：鄭子太叔見範獻子曰：「嫠不恤憂宗周之隕，王室之不寧，晉之恥也。」嫠，陵之翻。〕今晉室阽危，〔阽，餘廉翻。〕君位侔元、凱，曾無憂國之心邪﹖嚮使靡、鬲之功不立，則少康何以祀夏！桓、文之戰不捷，則周人皆為左礮矣。〔左傳：夏之方衰也，后羿因夏民以代夏政；其臣寒浞殺羿而滅夏後相。後緡逃歸有仍，生少康焉。靡奔有鬲氏，自有鬲收眾以滅浞而立少康，祀夏配天，不失舊物。齊桓公北伐山戎，南伐楚，晉文公勝楚於城濮，皆率諸侯以尊周室。孔子曰：微舌仲，吾其被髮左礮矣。〕慕容鎮軍枕戈待旦，志殄凶逆，而君更唱邪惑之言，忌間忠臣。〔間，古莧翻。〕四海所以未臺，良由君輩耳！」翔留建康歲餘，眾議終不決。
翔乃說中常侍彧弘曰：〔「彧」，通作「鬱」，鬱，姓也。姓譜有魯相鬱貢。說，輸芮翻。〕「石虎苞八州之地，帶甲百萬，志吞江、漢，自索頭、字文暨諸小國，無不臣服；〔索，昔各翻。〕惟慕容鎮軍翼戴天子，精貫白日，而更不獲殊禮之命，竊恐天下移心解體，無復南向者矣。〔復，扶又翻。〕公孫淵無尺寸之益於吳，吳主封為燕王，加以九錫。〔事見七十二卷魏明帝青龍元年。〕今慕容鎮軍屢摧賊鋒，威秦、隴，虎比遣重使，〔比，毘寐翻。〕甘言厚幣，欲授以曜威大將軍、遼西王；〔劉翔跪為是言耳，然當時將軍必有曜威之號。〕慕容鎮軍惡其非正，卻而不受。〔惡，烏路翻。〕今朝廷乃矜惜虛名，沮抑忠順，豈社稷之長計乎！〔沮，在呂翻。〕後雖悔之，恐無及已。」弘為之入言於帝，〔為，於偽翻；下同。〕帝意亦欲許之。會皝上表，稱「庾氏兄弟擅權召亂，〔以庾亮召蘇峻、祖約之變，復據上流；庾亮死，弟翼握兵於外，弟冰專政於內也。上，時掌翻。〕宜加斥退，以安社稷；」又與庾冰書，責其當國秉權，不能為國雪恥。冰甚懼，以其絕遠，非所能制，乃與何充奏從其請。乙卯，以慕容皝為使持節、大將軍、都督河北諸軍事、幽州牧、大單於、燕王，〔單，音蟬。〕備物、典策，皆從殊禮。〔師古曰：既有備物而加之策書也。杜預雲：典策，春秋之制也。餘謂車輅、旂章、弓矢、斧鉞，皆可以言備物。周成王分魯公以大路、大旂、封父之繁弱、夏后氏之璜，備物典策。典者，典法也；策者，策書也。〕又以其世子儁為假節、安北將軍、東夷校尉、左賢王；賜軍資器械以千萬計。又封諸功臣百餘人，以劉翔為代郡太守，封臨泉卿侯，加員外散騎常侍；〔晉志曰：員外散騎常侍，魏末置。〕翔固辭不受。
翔疾江南士大夫以驕奢酣縱相尚，嘗因朝貴宴集，〔酣，戶甘翻。朝，宜遙翻。〕謂何充等曰：「四海板蕩，奄踰三紀，〔板、蕩，刺周厲王之詩也。闆闆，反也；言厲王為攻反先王與天之道，天下之民盡疾也。蕩蕩，法度廢壞之貌；言天下蕩蕩無綱紀文章也。惠帝永興元年，劉淵肇亂，至是三十六年矣。〕宗社為墟，黎民塗炭，斯乃廟堂焦慮之時，忠臣畢命之秋也。而諸君宴安江沱，〔沱，徒河翻。江水別為沱。〕肆情縱欲，以奢靡為榮，以傲誕為賢；謇諤之言不聞，征伐之功不立，將何以尊主濟民乎！」充等甚慚。
詔遣兼大鴻臚郭怖持節詣棘城冊命燕王，〔臚，陵如翻。怖，香衣翻。〕與翔等偕北。公卿餞於江上，翔謂諸公曰：「昔少康資一旅以滅有窮，〔左傳：少康邑於綸，有田一成，有眾一旅，能布其德而兆其謀，以收夏眾，遂滅有窮。少，詩照翻。〕句踐慼會稽以報強吳；〔越王句踐棲於會稽，臥薪嘗膽，卒以滅吳。句，音鉤。〕蔓草猶宜早除，〔左傳鄭祭仲曰：「無使滋蔓，蔓難圖也，蔓草猶不可除。」蔓，音萬。〕況寇讎乎！今石虎、李壽，志相吞噬，王師縱未能澄清北方，且當從事巴、蜀。一旦石虎先人舉事，〔先，悉薦翻。〕併壽而有之，據形便之地以臨東南，雖有智者，不能善其後矣。」中護軍謝廣曰；「是吾心也！」
④三月，戊戌，皇后杜氏崩。夏，四月，丁卯，葬恭皇后於興平陵。
⑤詔實王公以下至庶人皆正土斷、白籍。〔時王公庶人多自北來，僑寓江左；今皆以土著為斷，著之白藉也。白藉者，戶口版藉也。宋、齊以下有黃籍。斷，丁亂翻。〕
⑥秋，七月，郭悕、劉翔等至燕，燕王皝以翔為東夷護軍、領大將軍長史，以唐國內史陽裕為左司馬，典書令李洪為右司馬，〔晉制：王國置典書、典祠、典衛、學官令各一人。典書令，天朝吏部尚書之職。中朝制：典書令在常侍、侍郎上，及渡江則侍次常侍，而典書令居三軍下。〕中尉鄭林為軍諮祭酒。
⑦八月，辛酉，東海哀沖薨。〔沖後東海王越，事見八十七卷懷帝永嘉五年。〕
⑧九月，代王什翼犍築盛樂城於故城南八里。〔犍，居言翻。樂，音洛。〕
⑨代王妃慕容氏卒。
⑩冬，十月，匈奴劉虎寇代西部，代王什翼犍遣軍擊，大破之。虎卒，子務桓立，遣使求和於代，什翼犍以女妻之。〔妻，七細翻。〕務桓又朝貢於趙，〔朝，直遙翻。〕趙以務桓為平北將軍、左賢王。
趙橫海將軍王華帥舟師自海道襲燕安平，破之。〔此遼東郡之西安平也。四年，華以青州之眾戍海島，故得襲破之。帥，讀曰率。〕
燕王皝以慕容恪為渡遼將軍，鎮平郭。自慕容翰、慕容仁之後，諸將無能繼者。及恪至平郭，撫舊懷新，屢破高句麗兵，高句麗畏之，不敢入境。
十二月，興平康伯陸玩薨。
漢主壽以其太子勢領大將軍、錄尚書事。初，成主雄以儉約寬惠得蜀人心。及李閎，王嘏還自鄴，〔王嘏去年聘趙、與李閎俱歸。盛稱鄴中繁庶，宮殿壯麗；且言趙王虎以刑殺御下，故能控制境內。〕壽慕之，徙旁郡民三丁以上者以實成都，大脩宮室，治器玩；人有小過，輒殺以立威。〔治，直之翻。〕左僕射蔡興、右僕射李嶷皆坐直諫死。〔嶷，魚力翻。〕民疲於賦役，吁嗟滿道，思亂者眾矣。〔史言漢將亡。〕
