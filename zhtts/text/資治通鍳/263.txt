△卷第二百六十二
唐紀七十八〔起上章涒灘（庚申），盡重光作噩（辛酉），凡二年。〕
昭宗聖穆景文孝皇帝中之中
光化三年（庚申、九○○）
1春，正月，宣州將康儒攻睦州；〔宣州將，田頵所遣將也。〕錢鏐使其從弟銶拒之。〔從，才用翻。銶，音求。〕
2二月，庚申，以西串節度使王建兼中書令。
3壬申，加威武節度使王審知同平章事。
4壬午，以吏部尚書崔胤同平章事，充清海節度使。
5李克用大發軍民治晉陽城塹，〔懼朱全忠之攻逼也。治，直之翻。〕押牙劉延業諫曰：「大王聲振華、夷，宜揚兵以嚴四境，不宜近治城塹，損威望而啟寇心。」克用謝之，賞以金帛。
6夏，四月，加定難軍節度使李承慶同平章事。〔難，乃旦翻。〕
7朱全忠遣葛從周帥兗、鄆、滑、魏四鎮兵十萬擊劉仁恭，〔帥，讀曰率。〕五月，庚寅，拔德州，斬刺史傅公和；己亥，圍劉守文於滄州。仁恭復遣使卑辭厚禮求援於河東，〔復，扶又翻。〕李克用遣周德威將五千騎出黃澤，攻刑、洺以救之。〔黃澤關，在遼州遼山縣黃澤嶺。〕
8邕州軍亂，逐節度使李鐬；〔懿宗鹹通三年，升邕管經略使為嶺南西道節度使。鐬，呼會翻。〕鐬借兵鄰道討平之。
9六月，癸亥，加東川節度使王宗滌同平章事。
10司空、門下侍郎、同平章事王摶，明達有度量，時稱良相。〔以其時言之，稱為良相，所謂彼善於此也。〕上素疾宦官樞密使宋道弼、景務脩專橫，〔橫，戶孟翻。〕崔胤日與上謀去宦官，〔去，羌呂翻。〕宦官知之。由是南、北司益相憎嫉，各結藩鎮為援以相傾奪。摶恐其致亂，從容言於上曰：〔從，千容翻。〕「人君當務明大體，無所偏私。宦官擅權之弊，誰不知之！顧其勢未可猝除，宜俟多難漸平，以道消息。〔難，乃旦翻。以道消息者，言惡者以漸殺其勢，則久而自消；善者以漸培其根，則久而自長。〕願陛下言勿輕泄以速姦變。」胤聞之，譖摶於上曰：「王摶姦邪，已為道弼輩外應。」上疑之。及胤罷，〔去年胤罷相，見上卷。〕意摶排己，愈恨之。及出鎮廣州，遺朱全忠書，具道摶語，〔是年二月，出胤廣州，摶語即從容言於上者。遺，唯季翻。〕令全忠表論之。全忠上言：「胤不可離輔弼之地；〔上，時掌翻；下連上同。離，力智翻。〕摶與敕使相表裏，同危社稷。」表連上不已。上雖察其情，迫於全忠，不得已，胤至湖南復召還。〔復，扶又翻。〕丁卯，以胤為司空、門下侍郎、同平章事，摶罷為工 部侍郎。以道弼監荊南軍，務脩監青州軍。〔監，古銜翻。〕戊辰，貶摶溪州刺史；己巳，又貶崖州司戶；道弼長流驩州，務脩長流愛州；是日，皆賜自盡。摶死於 藍田驛，道弼、務脩死於霸橋驛。〔藍田驛在藍田縣。霸橋驛在長安城南，近霸橋。〕於是胤專制朝政，勢震中外，〔朝，直遙翻。〕宦官皆側目，不勝其憤。〔為劉季述、韓全誨之亂張本。勝，音升。〕
11劉仁恭將幽州兵五萬救滄州，營於乾寧軍，〔乾寧軍，在滄州西一百里，蓋乾寧間始置此軍也。宋白曰：乾寧軍，本古蘆臺軍地，後為馮橋鎮，臨御河之岸，接滄、幽二州之界。周顯德六年，收復關南，始建為乾寧軍。九域志雲：太平興國七年始置軍。〕葛從周留張存敬、氏叔琮守滄州寨，自將精兵逆戰於老嵵堤，〔老嵵堤，在乾寧軍東南。〕大破仁恭，斬首三萬級，仁恭走保瓦橋。〔瓦橋，在涿州歸義縣南，至莫州三十里。宋白曰：瓦橋亦謂之瓦子濟橋，在涿州南，易州東。周顯德收復三關，以其地控幽、薊，建為雄州。〕秋，七月，李克用復遣都指揮使李嗣昭將兵五萬攻邢、洺以救仁恭，敗汴軍於內丘。〔復，扶又翻。敗，補邁翻；下同。范成大北使錄，內丘縣至邢州三十五里。考異曰：唐太祖紀年錄：「七月，嗣昭攻堯山，至內丘，遇汴軍三千，戰敗之，擒其將李緕。」薛居正五代史後唐紀與紀年錄同。惟唐末見聞錄，八月二十五日，嗣昭領馬步五萬取馬嶺，進軍下山東，某日山東告捷，收得洺州。九月二日，嗣昭兵士失利卻回。」新紀：「八月，庚辰，陷洺州。」薛史唐紀：「九月，嗣昭棄城歸。」蓋據此也。按編遺錄，八月中雲，「前月二十五日，上於毬場饗士，忽有大風驟起，佔者雲賊風。果於是時李進通領蕃寇出攻洺州。」然則嗣昭出兵，乃七月二十五日也。編遺錄又曰：「八月，乙丑，出兵救洺州。」乙丑，九日也。又進通敗奔歸太原在八月，見聞錄誤。今從編遺錄、紀年錄、梁紀。〕王鎔遣使和解幽、汴，會久雨，朱全忠召從周還。〔滄州下濕，雨水，難以駐軍，且欲救邢、洺，故召還。〕
12庚戌，以昭義留後孟遷為節度使。
13甲寅，以西川節度使王建兼東川、信武軍兩道都指揮制置等使。〔時置武信軍於遂州。「信武」，當作「武信」。王建兼指揮制置兩道，則可以制宗滌、宗佶，蓋諷朝廷以此命之。〕
14八月，李嗣昭又敗汴軍於沙門河，〔「沙門河」，疑當作「沙河」，即邢州沙河縣。考異曰：編遺錄：「七月二十五日，李進通領蕃寇出幷州來攻洺州。八月乙丑，發大軍救應之。上尋亦自領衙軍相繼北征，翌日，達滑臺。軍前馳報，洺州已陷，刺史朱紹宗因踰堞，角而傷足，為賊所擒。」唐太祖紀年錄：「八月，李嗣昭又遇汴軍於沙門河，擊而敗之。進攻洺州，刺史朱紹宗挈其族夜遁，我師追及，擒之。」唐末見聞錄：「八月二十五日，嗣昭進軍下山東，某日山東告捷，收得洺州，捉得刺史朱溫姪男。」舊紀：「八月，庚辰，嗣昭攻洺州，下之。」薛史梁紀：「八月，河東遣李進通襲陷洺州。」新紀亦在庚辰，乃二十五日也。實錄在九月，約奏到。今從編遺錄。〕進攻洺州。乙丑，朱全忠引兵救之，未至，嗣昭拔洺州，擒刺史朱紹宗。全忠命葛從周將兵擊嗣昭。
15宣州將庚儒食盡，自清溪遁歸。〔康儒是年正月攻睦州。清溪，漢歙縣地，後分置新安縣，隋改為雉山，文明元年，復為新安，開元顬年，改為還淳，永貞元年，避憲宗名，改曰清溪，屬睦州。九域志：縣在州西一百六十六里。〕
16九月，葛從周自鄴縣渡漳水，營於黃龍鎮；朱全忠自將中軍三萬涉洺水置營。李嗣昭棄城走，〔棄洺州城而走。〕從周設伏於青山口，邀擊，大破之。〔考異曰：唐太祖紀年錄：「葛從周攻洺州，嗣昭棄城而歸。是役也，王郃郎、楊師悅陷賊，洺州復為汴有。」唐末見聞錄：「九月二日，嗣昭兵士失利卻回，被汴州捉到王郃郎。」編遺錄、薛居正五代史梁紀：「八月，帝遣葛從周屯黃龍鎮，親領中軍涉洺而寨，晉人懼而宵遁，洺州復平。」唐紀：「九月，汴帥自將兵三萬圍洺州，嗣昭棄城而歸，葛從周伏青山口，嗣昭軍不利。」實錄：「九月，嗣昭棄洺州，敗於青山口。」今從唐末見聞錄、唐紀、實錄。按考異所錄唐紀，蓋後唐紀。〕
17崔胤以太保、門下侍郎、同平章事徐彥若位在己上，惡之；〔惡，烏路翻。〕彥若亦自求引去。〔徐彥若可謂知遙增擊而去之之意者。〕時蕃鎮皆為強臣所據，惟嗣薛王知柔在廣州，〔知柔鎮廣州見二百六十卷乾寧元年。〕乃求代之。乙巳，以彥若同平章事，充清海節度使。初，荊南節度成汭以澧、朗本其巡屬，為雷滿所據，〔肅宗至德二載，置荊南節度使，領荊、澧、朗、郢、復、夔、峽、忠、萬、歸十州，其後增領分隸不一，自雷滿據澧、朗，又分置武貞軍節度。〕屢求割隸荊南，朝廷不許，汭頗怨望。〔薛巾曰：汭奏請割隸，彥若為相，執不行，汭由是銜之。〕及彥若過荊南，汭置酒，從容以為言。〔從，千容翻。〕彥若曰：「令公位尊方面，自比桓、文，〔成汭進中書令，故稱之為令公。〕雷滿小盜不能取，乃怨朝廷乎！」汭甚慚。
18丙午，中書侍郎兼吏部尚書、同平章事崔遠罷守本官，以刑部尚書裴贄為中書侍郎、同平章事。贄，坦之弟子也。〔裴坦見二百五十一卷懿宗鹹通十年。〕
19升桂管為靜江軍，以經略使劉士政為節度使。
20朱全忠以王鎔與李克用交通，移兵伐之，〔自洺州移兵伐趙。〕下臨城，踰滹沱，攻鎮州南門，焚其關城。全忠自至元氏，鎔懼，遣判官周式詣全忠請和。全忠盛怒，謂式曰：「僕屢以書諭王公，竟不之聽！今兵已至此，期於無捨！」式曰：「鎮州密邇太原，〔鎮州與太原僅隔山耳。九域志：鎮州西距太原四百三十里。〕困於侵暴，〔李克用自得河東以來，屢攻趙。〕四鄰各自保，莫相救恤，王公與之連和，乃為百姓故也。〔為，於偽翻；下為人、為之同。〕今明公果能為人除害，則天下誰不聽命，豈惟鎮州！明公為唐桓、文，當崇禮義以成霸業；若但窮威武，則鎮州雖小，城堅食足，明公雖有十萬之眾，未易攻也！況王氏秉旄五代，〔庭湊、元逵、紹鼎、紹懿、景崇及鎔為五世，蓋紹鼎、紹懿兄弟也，共為一世。〕時推忠孝，人慾為之死，庸可冀乎！」全忠笑攬式袂，延之帳中，曰：「與公戲耳！」〔周式之說朱全忠，猶屈完之說齊桓公也；而當時汴、鎮攻守之勢，誠亦如此。全忠易怒為笑而延之，以其言中其要害也。〕乃遣客將開封劉捍入見鎔，〔客將，主賓客，掌通名贊謁。〕鎔以其子節度副使昭祚及大將子弟為質，〔質，音致。〕以文繪二十萬犒軍；〔文繒，絹之有文者，今謂之花絹。〕全忠引還，以女妻昭祚。〔還，從宣翻，又如字。妻，七細翻。〕
成德判官張澤言於王鎔曰：「河東，勍敵也，〔勍，渠京翻。〕今雖有朱氏之援，譬如火發於家，安能俟遠水乎！彼幽、滄、易定，猶附河東，不若說朱公乘勝兼服之，〔幽，劉仁；恭滄，劉守文；易定，王郜。說，式芮翻；下同。〕使河北諸鎮合而為一，則可以制河東矣。」鎔復遣周式往說全忠。〔復，扶又翻。〕全忠喜，遣張存敬會魏博兵擊劉仁；恭甲寅，拔瀛州；冬，十月，丙辰，拔景州，執刺史劉仁霸；辛酉，拔莫州。
21靜江節度使劉士政聞馬殷悉平嶺北，〔湖南之地在五嶺之北。〕大懼，遣副使陳可璠屯全義嶺以備之。〔璠，孚袁翻。武德四年，分始安置臨源縣，大曆三年，更名全義，屬桂州。國朝改全義為興安縣，在桂州東北一百五十里。〕殷遣使脩好於士政，〔好，呼到翻。〕可璠拒之；殷遣其將秦彥暉、李瓊等將兵七千擊士政。湖南軍至全義，士政又遣指揮使王建武屯秦。〔港成大桂海虞衡志曰：秦城在桂林城北八十一里，相傳以為始皇發戍五嶺之地。城在湘水之南，瀜、灕二水之間，遺址尚存，石甃亦無恙。城北二十里有嚴關，羣山環之，鳥道不可方軌。秦取百粵，以其地為桂林、象郡，而戍兵乃止湘南。蓋嶺有喉衿在是，稍南又不可以宿兵也。〕可璠掠縣民耕牛以犒軍，縣民怨之，請為湖南鄉導，〔犒，苦到翻。鄉，讀曰嚮。〕曰：「此西南有小徑，距秦城纔五十里，僅通單騎。」彥暉遣李瓊將騎六十、步兵三百襲秦城，中宵，踰垣而入，擒王建武，比明，復還，訴之以練，造可璠壁下示之之，〔比，必利翻，及也。訴，充夜翻，縶縛也。造，七道翻。〕可璠猶未之信；斬其首；斬其首，投壁中，桂人震恐。瓊因勒兵擊之，擒可璠，降其將士二千，皆殺之。引兵趣桂州，〔趣，七喻翻；下同。〕自秦城以南二十餘壁皆望風奔潰，遂圍桂州；數日，士政出降，〔乾寧二年，劉士政襲據桂州，至是而敗。〕桂、宜、巖、柳、象五州〔宜州之地， 秦屬象郡，漢屬交趾、日南二郡界，後沒於蠻。唐初，開置粵州，乾封中，更曰宜州。〕皆降於湖南。〔馬殷又兼有桂管。考異曰：唐烈祖實錄、新唐書本紀、路振 九國志、楚世家皆雲光化二年殷克桂州。馬氏行年記及王舉大定錄雲天復元年。惟曹衍湖湘馬氏故事雲：「天復甲子，宣晟自安州入桂州。天祐四年丁卯，十二月，收嶺北七州；明年十月，平桂州。」差繆極甚。新唐書方鎮表：「光化二年，升桂管經略使為靜江節度使。」而本紀：「乾寧二年，安州防禦使宣晟陷桂州，靜江軍節度使周元靜部將劉士政死之。」歲月既已倒錯，又以士政為元靜部將同死，尤為乖誤。今據武安節度掌書記林崇禧撰武威王廟碑雲：「我王臨位五歲而桂林歸款。」自乾寧三年至光化三年，五年矣，又與實錄合，故從之。〕馬殷以李瓊為桂州刺史；未幾，〔幾，居豈翻。〕表為靜江節度使。
22張存敬攻劉仁恭，下二十城，將自瓦橋趣幽州，道濘不能進；〔濘，乃定翻，泥淖也。〕乃引兵西攻易定，辛巳，拔祁州，〔景福二年，王處存表以定州無極、深澤二縣置祁州。〕殺刺史楊約。
23癸未，以保義留後朱謙為節度使。〔朱全忠請之也。〕
24張存敬攻定州，義武節度使王郜〔郜，居號翻。〕遣後院都知兵馬使王處直將兵數萬拒之。〔唐中世以來，方鎮多置後院兵。處，昌呂翻。〕處直請依城為柵，俟其師老而擊之。孔目官梁汶曰：「昔幽、鎮兵三十萬攻我，〔汶，音問，薛史作「問」。僖宗光啟元年，幽州李可舉、鎮州王鎔攻王處存，事件二百五十六卷。〕於時我軍不滿五千，一戰敗之。〔敗，補邁翻。〕今存敬兵不過三萬，我軍十倍於昔，柰何示怯，欲依城自固乎！」郜乃遣處直逆戰於沙河，〔沙河，在新城北，望都縣南。〕易定兵大敗，死者過半，餘眾擁處直奔還。甲申，王郜棄城奔晉陽，〔王處存素睦於晉，又婚姻也，故郜奔之。〕軍中推處直為留後。存敬進圍定州，丙申，朱全忠至城下；處直登城呼曰：〔呼，火故翻。〕「本道事朝廷甚【章：十二行本「甚」作「盡」；乙十一行本同；孔本同；張校同。】忠，〔義武自張孝忠以來，事朝廷最為忠順。〕於公未嘗相犯，何為見攻﹖」全忠曰：「何故附河東﹖」對曰：「吾兄與晉王同時立勳，〔謂王處存與李克用同平黃巢立功。〕封疆密邇，〔自定州出飛狐，即河東之境。〕且婚姻也，脩好往來，乃常理耳；〔好，呼到翻。〕請從此改圖。」全忠許之。〔定州城池高深，朱全忠知不可猝攻而拔，故許其和。〕乃歸罪於梁汶而族之，以謝全忠，以繒帛十萬犒師；全忠乃還，仍為處直表求節鉞。〔為，於偽翻。〕處直，處存之母弟也。
劉仁恭遣其子守光將兵救定州，軍於易水之上；〔易水，在易州遂城縣界。遂城縣於宋為安肅軍。昔燕太子丹送荊軻於易水之上，即此地。〕全忠遣張存敬襲之，殺六萬餘人。由是河北諸鎮皆服於全忠。〔史言河北諸鎮皆羈服於全忠，全忠不能並有其地也。〕
先是王郜告急於河東，〔先，悉薦翻。〕李克用遣李嗣昭將步騎三萬下太行，攻懷州，拔之，〔行，戶剛翻。〕進攻河陽。河陽留後侯言不意其至，狼狽失據，嗣昭壞其羊馬城。〔壞，音怪。城外別立短垣以屏蔽，謂之羊馬城。〕會佑國軍將閻寶引兵救之，〔河南府佑國軍，東北至河陽八十五里。〕力戰於壕外，河東兵乃退。寶，鄆州人也。
25初，崔胤與帝密謀盡誅宦官，及宋道弼、景務脩死，〔事件上六月。〕宦官益懼。上自華州還，〔光化元年，上還自華州，事見上卷。還，從宣翻，又如字。〕忽忽不樂，〔樂，音洛。〕多縱酒，喜怒不常，左右尤自危。於是左軍中尉 劉季述、右軍中尉王仲先、樞密使王彥範、薛齊偓等陰相與謀曰：「主上輕挑多變詐，難奉事；〔佻，土彫翻。〕專聽任南司，〔時宦官謂之北司，謂南牙百官為南司。〕吾輩終罹其禍。不若奉太子立之，尊主上為太上皇，引岐、華兵為援，〔岐，李茂貞；華，韓建。華，戶化翻。〕控制諸藩，誰能害我哉！」
十一月，上獵苑中，〔禁苑，在宮城北。〕因置酒，夜，醉歸，手殺黃門、侍女數人。明旦，日加辰巳，宮門不開。季述詣中書白崔胤曰：「宮中必有變，我內臣也，得以便宜從事，請入視之。」乃帥禁兵千人破門而入，〔帥，讀曰率。〕訪問，具得其狀。出，謂胤曰：「主上所為如是，豈可理天下！廢昏立明，自古有之，為社稷大計，非不順也。」胤畏死，不敢違。庚寅，季述召百官，陳兵殿庭，〔陳兵以脅百官也。〕作胤等連名狀，請太子監國，以示之，使署名；胤及百官不得已皆署之〔監，古銜翻。〕上在乞巧樓，〔按劉季述傳，乞巧樓在思玄門內，近思政殿。〕季述、仲先伏甲士千人於門外，〔即宣化門外。〕與宣武進奏官程巖等十餘人入請對。季述、仲先甫登殿，將士大呼，〔呼，火故翻。〕突入宣化門，至思政殿前，逢宮人，輒殺之。上見兵入，驚角牀下，起，將走，季述、仲先掖之令坐。宮人走白皇后，後趨至，拜請曰：「軍容勿驚宅家，有事取軍容商量。」〔量，音良。今人謂議事為商量。〕季述等乃出百官狀白上，曰：「陛下厭倦大寶，中外羣情，願太子監國，請陛下咻頤東宮。」〔頤，養也；言於少陽院自保也。〕上曰：「昨與卿曹樂飲，不覺太過，〔樂，音洛。〕何至於是！」對曰：「此非臣等所為，皆南司眾情，不可遏也。願陛下且之東宮，〔之， 往也。〕待事小定，復迎歸大內耳。」後曰：「宅家趣依軍容語！」〔趣，讀促。〕即取傳國寶以授季述，宦官扶上與後同輦，嬪御侍從者纔十餘人，〔從，才用 翻。〕適少陽院。季述以銀檛畫地數上曰：〔檛，側加翻。數，所具翻，俗從上聲。〕「某時某事，汝不從我一言，其罪一也。」如此數十不止。〔歷數之，至數十不止。〕乃手鎖其門，鎔鐵錮之，〔錮，音固。〕遣左軍副使李師虔將兵圍之，上動靜輒白季述，穴牆以通飲食。凡兵器針刀皆不得入，上求錢帛俱不得，求紙筆亦不與。時大寒，嬪御公主無衣衾，號哭聞於外。〔號，戶刀翻。聞，音問。〕季述等矯詔令太子監國，迎太子入宮。〔考異曰：按此月乙酉朔，己丑五日，庚年錄，先雲六日，後雲七日，尤誤也。崔胤所恃者昭宗耳，季述議廢立，安肯即從之！補錄、紀年錄言脅之以兵，是也。唐補紀雲「皇后穴牆取太子」，又云「令旨宣告大臣與社稷為主」，又云「後白軍容，令聖上養疾。」皆程匡柔為宦者諱耳，不可信也。〕辛卯，矯詔令太子嗣位，更名縝。〔更，工衡翻；下同。縝，止忍翻。〕以上為太上皇，皇后為太上皇后。甲午，太子即皇帝位，更名少陽院曰問安宮。
季述加百官爵秩，與將士皆受優賞，欲以求媚於眾。殺睦王倚；〔倚，上弟也。〕凡宮人、左右、方士、僧、道為上所寵信者，皆榜殺之。 〔榜，音彭。〕每夜殺人，晝以十車載屍出，一車或止一兩屍，欲以立威。將殺司天監胡秀林，〔武德四年，改太史監曰太史局，有令、有丞。高宗龍朔二年，改太 史局曰祕書閣，局令曰祕書閣郎中。武后光宅元年，改太史局曰渾天監，俄改曰渾儀監，長安二年，復曰太史局。中宗景龍二年，改太史局曰太史監，乾元元年，改 曰司天臺。置監一人，正三品，掌察天文，稽曆數。〕秀林曰：「軍容幽囚君父，更欲多殺無辜乎！」季述憚其言正而止。季述欲殺崔胤，而憚朱全忠，但解其度支 鹽鐵轉運使而已。【章：十二行本「已」下有「崔胤密緻書全忠，使興兵圖返正」十三字；乙十一行本同；張校同；退齋校同；孔本同，「返」作「反」。】考異 曰：舊傳：「劉季述畏朱全忠之強，不敢殺崔胤，但罷知政事，落使務，守本官而已。胤復致書於全忠，請出師返正，故全忠令張存敬急攻晉、絳、河中。」按舊紀、新紀、新宰相表，此際皆無胤罷相事。全忠攻晉、絳、河中，乃在明年返正後，今不取。〕
左僕射致仕張濬在長水，〔乾寧三年，上復欲相張濬，以李克用言而止，濬遂致仕居長水。宋白曰：長水，本漢盧氏縣地，後魏延昌二年，分盧氏東境庫谷已西、沙渠谷已東，為南陝縣。北有陝縣，故名南陝。廢帝元年，改為長淵，以縣東洛水長淵為名。唐以犯唐祖諱，改名長水。九域志：在河南府西二百四十里。〕見張全義於洛陽，勸之匡復；又與諸藩鎮書勸之。
進士無棣李愚客華州，上韓建書，略曰：「僕每讀書，見父子君臣之際，有傷教害義者，恨不得肆之市朝。〔上，時掌翻。朝，直遙翻；下並同。〕明公居近關重鎮，〔蓋謂華州控扼潼關，距關為近。〕君父幽辱月餘，坐視凶逆而忘勤王之舉， 僕所未諭也。僕竊計中朝輔弼，雖有志而無權；外鎮諸侯，雖有權而無志。惟明公忠義，社稷是依。往年車輅播遷，號泣奉迎，累歲供饋，再復廟、朝，〔謂乾寧三 年建〔迎〕上駐蹕華州，光化元年歸長安也。廟、朝，謂宗廟、朝廷也。號，戶刀翻。〕義感人心，至今歌詠。此時事勢，尤異前日；明公地處要衝，〔處，昌呂 翻。〕位兼將相。自宮闈變故，已涉旬時，〔旬時，即旬日也。〕若不號令率先以圖反正，遲疑未決，一朝山東侯伯唱義連衡，〔衡，讀曰橫。〕幸行而西，明公求 欲自安，其可得乎！〔言山東勤王之師若至華州，韓建亦不得安其位矣。其後朱全忠攻岐，遂徙建許州，卒如李愚之言。〕此必然之勢也。不如馳檄四方，諭以逆順，軍聲一振，則元兇破膽，旬浹之間，二豎之首傳於天下，〔旬浹，謂一日、二日至於十日。浹，即協翻。二豎，謂劉季述、王仲先。〕計無便於此者。」建雖不能用，厚待之。愚堅辭而去。
朱全忠在定州行營，聞亂，於未，南還；十二月，戊辰，至大梁。季述遣養子希度詣全忠，許以唐社稷輸之；又遣供奉官李奉本以太上皇誥示全忠。〔劉季述矯為之誥也。〕全忠猶豫未決，會僚佐議之，或曰：「朝廷大事，非藩鎮所宜預知。」天平節度副使李振獨曰：「王室有難，〔難，乃旦翻。〕此霸者之資也。今公為唐桓、文，安危所屬。〔李振以齊桓、晉文諂朱全忠。屬，之慾翻。〕季述一宦豎耳，乃敢囚廢天子，公不能討，何以復令諸侯！〔復，扶又翻。〕且幼主位定，則天下之權盡歸宦官矣，是以太阿之柄授人也。」全忠大悟，即囚希度、奉本，遣振如京師詗事。〔詗，火迥翻，又翾正翻。〕既還，又遣親吏蔣玄暉如京師，與崔胤謀之；又召程巖赴大梁。〔考異曰：薛居正五代史李振傳：「十一月，太祖遣振入奏於長安，邸吏程巖白振曰：『劉中尉命其姪希貞來計大事。』既至，巖乃先啟曰；『主上嚴急，內官憂恐，左中尉欲行廢黜，敢以事告。』振顧希貞曰：『百歲奴事三歲主，覓國不義，廢君不祥，非敢聞也。況梁王以百萬之師匡輔子，幸熟計之！』 希貞大沮而去。振復命，劉季述果作亂，程巖率諸道邸吏牽帝下殿以立幼主。振至陝，陝已賀矣。護軍韓彝範言其事，振曰：『懿皇初昇，遐韓中尉殺長立幼以利其 權，遂亂天下；今將軍復欲爾邪！』彝範，即文約孫也，由是不敢言。」編遺錄：「上雖聞其事，未知摭實，但懷憤激。丁未，上離定州軍前，十二月，戊辰，達大梁，欲潛謀返正，乃遣李振偵視其事。振回，益祥其宜也，尋馳蔣玄暉與崔胤密圖大義。」薛史梁紀：「季述幽昭宗，立德王裕，為帝，仍遣其養子希度來言，願以唐之神器輸於帝。時帝方在河朔，聞之，遽還於汴，大計未決。會李振自長安使回，因言於帝云云。帝悟，因請振復使於長安，與時宰潛謀返正。」按李述廢立之前， 李振若已嘗立異，今豈敢復入長安與崔胤謀返正乎！今從編遺錄。（註曰：貞明中，史臣李琪、張袞、郗殷象、馮錫嘉修撰太祖實錄，事多漏略，敬翔別纂成三十卷 補其闕，號曰大梁編遺錄。）又按唐太祖紀年錄及舊張濬傳皆雲濬勸諸藩匡復，而梁實錄及李振傳皆雲濬勸全忠附中官，與紀年錄及舊傳相違，恐梁實錄誤，振傳據 實錄也。唐補紀曰：「自監國居位，將及五旬，牋表不來，朝野驚虞，亢旱時多，虹蜺背璚。崔胤覩其不祥，便謀內變，潛行書檄於關外，播揚辭舌於街衢。朱全忠 封崔胤檄書併手札等與季述雲：『彼已翻覆，早宜別圖。』無何，季述以此書示於崔胤曰：『比來同匡社稷，卻為鬬亂藩方，不審相公何至於此！』胤唯雲『無此事，遭人反圖。刻蠟偽名，自古乃有。軍容若行怪怒，則乞府存家族。』季述乃與言，哲相保始終。胤其夜便致書謝全忠雲：『昨以丹誠諮撓尊聽，卻蒙封示左軍劉公，其人已知意旨。今日與胤設盟，不相損害，然遠託令公為主， 方應保全，兼送女僕二人，細馬兩匹。』全忠覽書大詬曰：『劉季述，我與伊同王事十二三年，兄弟如故，特令報渠；不能自謀，卻示崔相，道我兩頭三面，實是難 容！我若不殺此公，不姓朱也！』乃擲於地，囚其使者，走一健步直申崔公，從茲與大梁同謀大事。」按崔胤曏來內倚昭宗，外挾全忠，與宦官為敵。今昭宗既廢，胤所以得未死者，以與全忠親密故也，全忠安肯以書示季述！季述恨胤深入骨髓，若得此書，立當殺胤，豈肯復以示胤而與之盟誓也！此殊不近人情，皆由程匡柔黨宦官，疾胤之亂耳。〕
26清海節度使薛王知柔薨。
27是歲，加楊行密兼侍中。
28睦州刺史陳晟卒，弟詢自稱刺史。
29太子即位累旬，藩鎮牋表多不至。王仲先性苛察，素知左、右軍多積弊，乃為中尉，鉤校軍中錢穀，得隱沒為姦者，痛捶之，〔捶，止橤翻。〕急徵所負；將士頗不安。有鹽州雄毅軍使孫德昭為左神策指揮使，自劉季述廢立，常憤惋不平。〔捥，烏貫翻。〕崔胤聞之，遣判官石戩與之遊。〔判官，度支鹽鐵判官也。戩，即淺翻。〕德昭每酒酣必泣，戩知其誠，乃密以胤意說之曰：「自上皇幽閉，中外大臣至於行間士卒，孰不切齒！〔說，式芮翻。行，戶剛翻。〕今反者獨季述、仲先耳，公誠能誅此二人，迎上皇復位，則富貴窮一時，忠義流千古；苟狐疑不決，則功落他人之手矣！」德昭謝曰：「德昭小校，〔校，戶教翻。〕國家大事，安敢專之！苟相公有命，不敢愛死。」戩以白胤。胤割衣帶，手書以授之。德昭復結右軍清遠都將董彥弼、周承誨，〔清遠都，亦神策五十四都之一。復，扶又翻。〕謀以除夜伏兵安福門外以俟之。
天復元年（辛酉、九○一）是年四月，方改元。〕
1春，正月，乙酉朔，王仲先入朝，至安福門，孫德昭擒斬之，馳詣少陽院，叩門呼曰：〔呼，火故翻。〕「逆賊已誅，請陛下出勞將士。」〔勞，力到翻。〕何後不信，曰：「果爾，以其首來！」德昭獻其首，上乃與後毀扉而出。〔扉，門扇也。〕崔胤迎上御長樂門樓，〔新書儀衛志：太極宮端門曰承天門，承天門分為東西廊下門，自東廊下入長樂門，自西廊下入永安門。凡朝會之仗，門內各有挾門隊。樂，音洛。〕帥百官稱賀。〔帥，讀曰率。〕周承誨擒劉季述、王彥範繼至，方詰責，已為亂梃所斃。〔詰，去吉翻。梃，徒鼎翻。〕薛齊偓赴井死，出而斬之。滅四人之族，並誅其黨二十餘人。宦官奉太子匿於左軍，獻傳國寶。上曰：「裕幼弱，為兇豎所立，非其罪也。」命還東宮，黜為德王，復名裕。〔裕之為宦官為立也，更名鎮，今復其舊名。〕丙戌，以孫德昭同平章事，充靜海節度使，〔靜海軍，安南；孫德昭遙領也。〕賜姓名李繼昭。
丁亥，崔胤進位司徒，胤固辭；上寵待胤益厚。
己丑，朱全忠聞劉季述等誅，折程巖足，〔折，而設翻。薛史梁紀曰：昭宗之廢也，汴之邸吏程巖牽昭宗衣下殿。帝召巖至汴，折其足，至長安，殺之。〕械送京師，並劉希度、李奉本等皆斬於都市，由是益重李振。〔李振請誅劉季述等見上。〕
庚寅，以周承誨為嶺南西道節度使，賜姓名李繼誨，董彥弼為寧遠節度，賜姓李，並同平章事；與李繼昭俱留宿衛，十日乃出還家，〔即旬休之制也。〕賞賜傾府庫，時人謂之「三使相」。〔未幾，周承誨、董彥弼復朋比宦官，獨孫德昭不肯爾。〕
癸巳，進朱全忠爵東平王。〔考異曰：舊紀：「二月，以全忠守中書令，進封梁王。」薛居正五代史梁紀：「正月，癸巳，進封帝為梁王，酬返正之功也。」實錄：「癸巳，沛郡王朱全忠加定謀宣力功臣，進封東平王。」新紀：「二月，辛未，封全忠為梁王。」按編遺錄，此年二月辛未表讓梁王。三年二月制雲：「兔苑名，邦瞧陽奧壤，光膺簡冊，大啟封疆；可守太尉、中書令，進封梁王。」或者今年已曾封梁王，全忠讓不受，改封東平王，至三年乃進封梁王。而三年制辭，前官爵已稱梁王，蓋誤也。今從實錄。〕
2丙午，敕：「近年宰臣延英奏事，樞密使侍側，爭論紛然；既出，又稱上旨未允，復有改易，橈權亂政。〔復，扶又翻。橈，奴教翻，或奴巧翻。〕自今並依大中舊 制，俟宰臣奏事畢，方得升殿承受公事。」〔大中故事，凡宰相對延英，兩中尉先降，樞密使候旨殿西，宰相奏事已畢，樞密使案前受事。〕賜兩軍副李師度、徐彥 孫自盡，皆劉季述之黨也。
3鳳翔、彰義節度使李茂貞來朝；加茂貞守尚書令，〔唐自太宗以尚書令即阼，不復授人。郭子儀有大功，雖授之而不敢受；王行瑜怙強力，雖求之而終不獲。蓋君臣上下，猶知守先朝之法也。今以授李茂貞，唐法蕩然，於此極矣。〕兼侍中，進爵岐王。
劉季述、王仲先既死，崔胤、陸扆上言：〔上，時掌翻。〕「禍亂之興，皆由中官典兵。乞令胤主左軍，扆主右軍，則諸侯不敢侵陸，王室尊矣。」上猶豫兩日未決。李茂貞聞之，怒曰：「崔胤奪軍權未得，已欲翦滅諸侯！」上召李繼昭李繼誨、李彥弼謀之，皆曰：「臣等累世在軍中，未聞書生為軍主；若屬南司，必多所變更，〔更，工衡翻。〕不若歸之北司為便。」上乃謂胤、扆曰：「將士意不欲屬文臣，卿曹勿堅求。」於是以樞密使韓全誨、鳳翔監軍使張彥弘為左、右中尉。全誨，亦前鳳翔監軍也。〔為韓全誨劫上幸鳳翔張本。〕又徵前樞密使致仕嚴遵美為兩軍中尉、觀軍容處置使。遵美曰：「一軍猶不可為，況兩軍乎！」〔按新書宦者傳，嚴遵美嘗歷左神策觀軍容使，故云然。處，昌呂翻。〕固辭不起。以袁易簡、周敬容樞密使。
李茂貞辭還鎮。崔胤以宦官典兵，終為肘腋之患，欲以外兵制之，諷茂貞留兵三千於京師，充宿衛，以茂貞假子繼筠將之。左諫議大夫萬年韓偓以為不可，胤曰：「兵自不肯去，非留之也。」偓曰：「始者何為召之邪﹖」胤無以應。〔新書韓偓傳，胤召李茂貞入朝，使留族子繼筠宿衛，故斥言之而胤無以應。偓，於角翻。〕偓曰：「留此兵則家國兩危，不留則家國兩安。」胤不從。〔李繼筠卒與宦官劫帝幸鳳翔。考異曰：唐補紀曰：「其月八 日，李茂貞朝覲，留二千人在右街侍衛而回。崔胤申朱全忠，請三千人在南坊宅側安下。鳳翔劫駕西去，朱全忠又闇以車子載器仗，稱是紬絹進奉，推車子人皆是官 健，入崔胤宅中。人心驚惶，不同前後。崔胤累差人喚召朱全忠不到。」新傳：「韓全誨等知崔胤必除己乃已，因諷茂貞留選士四千宿衛，以李繼徽總之；胤亦諷朱全忠納兵二千居南司，以婁敬思領之」蓋取唐補紀耳。按韓偓金鑾密記，偓對昭宗雲：「當留兵之時， 臣五六度與崔胤力爭，胤曰：『某實不留兵，是兵不肯去。』臣曰：『其初何用召來﹖』又胤雲：『且喜岐兵只留三千人。』據此，則是胤召茂貞入朝，仍留其兵 也。又舊紀、梁實錄、編遺錄、薛居正五代史梁紀等諸書，皆不言全忠嘗遣兵宿衛京師。若如唐補紀所言，岐、汴各遣兵數千人戍京師，則昭宗欲西幸時，兩道兵必 先鬬於闕下，不則汴兵皆為宦官所誅，不則先遁去。今皆無此事，蓋程匡柔得於傳聞，又黨於宦官，深疾崔胤，未足信也。然胤所以欲留茂貞兵為己援者，蓋以茂貞自以誅劉季述為己功，必能與己同心讎疾；宦官以利誘之，遂復與宦官為一耳。今從金鑾記。〕
4朱全忠既服河北，欲先取河中以制河東，己亥，召諸將謂曰：「王珂駑材，恃太原自騎汰。〔駑，音奴。王珂恃李克用翁伲之親而不事朱全忠，故云然。〕吾今斷長蛇之腰，諸君為我以一繩縛之！」〔言河東、河中兩鎮連衡以通長安，今若取河中，是斷李克用之腰也。斷，丁管翻。為，於偽翻。〕庚子，遣張存敬將兵三萬自汜水渡河出含山路以襲之，〔含山，在絳州東。張濬之敗也，出含口至河陽，渡河西歸，即此路。〕全忠以中軍繼其後；戊申，存敬至絳州。晉、絳不意其至，皆無守備，庚戌，絳州刺史陶建釗降之；〔釗，音昭。降，戶江翻。〕壬子，晉州刺史張漢瑜降之。全忠遣其將侯言守晉州，何絪守絳州，〔絪，音因。〕屯兵二萬以扼河東援兵之路。朝廷恐全忠西入關，急賜詔和解之；全忠不從。
珂遣間使告急於李克用，道路相繼，〔間，古莧翻。〕古用以汴兵先據晉、絳，兵不得進。〔九域志：太原西南二百六十里至汾州，汾州南三百五十里至晉州，晉 州南百二十五里至絳州，絳州西南六十五里至河中府。援兵擇便利投間隙而行，固不盡由驛道。但汴兵已屯晉、絳以塞其衝，並兵縱由捷徑得進，汴兵遮前險，守後 要，進不得援河中，退不得歸太原也。〕珂妻遺李克用書曰：〔遺，唯季翻；下又遺同。〕「兒旦暮為俘虜，大人何忍不救！」克用報曰：「今賊兵塞晉、絳，〔塞，悉則翻。〕眾寡不敵，進則與汝兩亡，不若與王郎舉族歸朝。」〔自晉以來，婦翁皆呼伲為郎， 迨今猶然。〕珂又遺李茂貞書，言：「天子新返正，詔藩鎮無得相攻，同獎王室。今朱公不顧詔命，首興兵相加，其心可見。河中若亡，則同華、邠、岐俱不自保。 〔同華，韓建；邠，李茂貞養子繼徽；岐，茂貞所鎮也。〕天子神器拱手授人，其勢必然矣。公宜亟帥關中諸鎮兵，固守潼關，赴救河中。〔帥，讀曰率。〕僕自知 不武，願於公西偏授一小鎮，此地請公有之。關中安危，國祚脩短，繫公此舉，願審思之！」茂貞素無遠圖，不報。〔此時李茂貞若能救河中以連河東，異時鳳翔必無受圍之困。〕
5二月，甲寅朔，河東將李嗣昭攻澤州，拔之。
乙卯，張存敬引兵發晉州；己未，至河中，遂圍之。王珂勢窮，將奔京師，而人心離貳，會浮樑壞，流澌塞河，舟行甚難，〔浮樑，謂蒲津之浮樑也。河中府治河東縣，架浮樑以通河西縣，自此路西入長安。塞，悉則翻。〕珂挈其族數百欲夜登舟，親諭守城者，皆不應。牙將劉訓曰：「今人情擾擾，若夜出涉河，必爭舟紛亂，一夫作難，事不可知。不若且送款存敬，徐圖向背。」珂從之。壬戌，珂植白幡於城隅，〔難，乃旦翻。背，蒲妹翻。植，直吏翻，又如字。〕遣使以牌印請降於存敬。存敬請開城，珂曰：「吾於朱公有家世事分，〔珂父重榮，朱全忠以舅事之。分，扶問翻。〕請公退舍，俟朱公至，吾自以城授之。」存敬從之，且使走白全忠。
乙丑，全忠至洛陽，聞之喜，〔凡用兵者，擁強大之眾以臨弱小，必曰：「以此眾戰，誰能禦之，以此攻城，何城不克，」此以聲形臨敵者也。而弱小者能堅力一心而守之，以大眾困於堅城之下者亦多矣。故善用兵者不以大眾為可恃，而以攻城為最下。王珂之迎降，朱全忠之所以喜也。〕馳往赴之；戊辰，至虞鄉，〔九域志，虞鄉，在河中府東六十里。〕先哭於重榮之墓，盡哀；河中人皆悅。珂欲面縛牽羊出迎，全忠遽使止之曰：「太師舅之恩何可忘！〔全忠由重榮歸國，故云然。〕若郎君如此，使僕異日何以見舅於九泉！」乃以常禮出迎，握手歔欷，〔歔，音虛。欷，音希，又許既翻。〕聯轡入城。全忠表張存敬為護國軍留後，王珂舉族遷於大梁，〔僖宗廣明元年，王重榮據河中，傳兄重盈以及子珂，凡二十二年而亡。朱全忠自此有河中、晉、絳。〕其後全忠遣珂入朝，遣人殺之於華州。全忠聞張夫人疾亟，遽自河中東歸。〔張夫人，全忠之妻也。〕
李克用遣使以重幣請脩好於全忠；〔好，呼到翻。〕全忠雖遣使報，而忿其書辭蹇傲，決欲攻之。〔考異曰：唐末見聞錄：「乾寧四年六月，差軍將發往汴州為使，其書云云，汴州回書云云。」據全忠書，有「前年洹水曾獲賢郎，去歲青山又擒列將，」又云「鎮、定歸款，蒲、晉求和，」則非乾寧四年明矣。唐年補錄：「天復元年五月壬午，制以朱全忠兼領河中，仍詔與太原通和。初，朝廷以全忠吞併河朔，又收下蒲津，必恐兵起相侵，乃下詔太原、夷問，使務和好。時太原意亦以全忠漸強，先以書聘。」全忠書辭與見聞錄同。全忠答太原書，又進表雲：「臣與太原曾於頃歲首締歡盟，及其偶掇猜嫌，止為各爭言氣。」又云：「但以來書意指，未息披攘。」又云：「臣詳茲來意，益切憤懷，不敢遂與通和，必恐有孤朝寄，已遣諸軍進討訖。」續寶運錄載全忠表雲：「臣當道先自河府抽軍，便赴太原進討，已累具狀，分析聞奏訖。臣今月二十三日，部領牙隊到東都，李克用差到專使張特與臣書一封，並駝馬、弓箭、銀器、匹段等，與臣通和。其張特，臣且與回書放歸訖。當月河府抽回兵士，即勒權於河陽屯駐；見排比收復潞州，便邐迤赴太原進討次。其李克用與臣書一封，謹隨狀封進。天復四年二月奏。」其年三月二日，表到駕前，奉襄宗三月八日敕云云。雲天復四年，尤誤也。編遺錄：「天復元年二月，李克用遣軍將張特執檄厚幣而來釋憾，亦差軍將持函以為報。」又曰：「辛巳，上欲北迴軍，便徵北虜。近者李克用以甘言重幣，請通和好，遂具事奏聞。」語與補錄同。唐太祖紀年錄：「天復元年六月，太祖以梁寇方強，難以兵伏，陽降心以緩其謀，乃遣抽牙張特持幣馬書檄以諭之，請復舊好，書詞大陳北邊五部士馬之盛，皆吾外援。朱溫視之不懌，令敬翔脩報，詞旨疏拙，人士嗤之。」薛居正五代史梁紀：「天復元年二月，李克用遣牙將張特來聘，帝亦遣使報命。」李襲吉傳：「天復中，武皇議欲脩好於梁，命襲吉為書以貽梁祖。」書辭與見聞錄同，其年月日各參差不同。據全忠答太原書雲「今年二十二日使至」，又上表雲「先自河府抽軍赴太原」，又云「二十三日到東都」，則克用書達全忠，必在天復元年二月下旬。今從編遺錄、梁紀。〕
6以翰林學士、戶部侍郎王溥為中書侍郎、同平章事。以吏部侍郎裴樞為戶部侍郎、同平章事。溥，正雅之從孫也，〔王正雅見二百四十四卷文宗大和五年。從，才用翻。〕常在崔胤幕府，故胤引之。
7贈諡故睦王倚曰恭哀太子。〔倚為宦官所殺，見上年。〕
8加幽州節度使劉仁、恭魏博節度使羅紹威並兼侍中。
9三月，癸未朔，朱全忠至大梁。〔自河中歸至大梁。〕癸卯，遣氏叔琮等將兵五萬攻李克用，入自太行，魏博都將張文恭入自磁州新口，〔武宗之討劉稹也，自遼州開新路，達於磁州武安縣，故謂之新口。〕葛從周以兗、鄆兵會成德兵入自土門，洺州刺史張歸厚入自馬嶺，義武節度使王處直入自飛狐，〔沈括曰：北嶽常山之岑，謂之大茂山，自石晉割燕、雲與契丹，以大茂山分脊為界。飛狐路，在大茂山西，自銀冶寨北出倒馬關，度北界，卻自石門子、令水鋪入缾形、梅回兩寨之間， 至代州。今大茂祠中多唐人古碑，殿前一亭有李克用題名雲：「太原河東節度使李克用親領步騎五十萬，問罪幽陵，回師自飛狐路，即歸鴈門。」〕權知晉州侯言以 慈、隰、晉、絳兵入自陰地。叔琮入天井關，進軍昂車。〔昂車，即昂車關，在澤州昂車嶺。〕辛亥，沁州刺史蔡訓【嚴：「訓」改「訶」。】以城降。河東都 將蓋璋【嚴：「璋」改「瑋」。】詣候言降，即令權知沁州。〔蓋，古盍切，姓也。〕壬子，叔琮拔澤州，李【章：十二行本「李」上有「刺史」二字；乙十 一行本同；孔本同；張校同；退齋校同。】存璋棄城走。叔琮進攻潞州，昭義節度使孟遷降之。河東屯將李審建、王周將步軍一萬、騎二千詣叔琮降；叔琮進趣晉陽。〔趣，七喻翻。〕夏，四月，乙卯，叔琮出石會關，營於洞渦驛。〔洞渦驛，臨洞渦水。〕張歸厚引兵至遼州，丁巳，遼州刺史張鄂降。別將白奉國會成德兵自井陘入，〔陘，音刑。〕己未，拔承天軍，與叔琮烽火相應。
10甲戌，上謁太廟；丁丑，赦天下，改元。雪王涯等十七家。〔王涯等誅夷見二百四十五卷文宗大和九年。崔胤將誅宦官，故先雪王涯等。〕
11初，楊復恭為中尉，借度支賣麴一年之利以贍兩軍，自是不復肯歸。〔度，徒洛翻。復，扶又翻；下同。〕至是，崔胤草赦，〔草赦文及諸條件。〕欲抑宦官，聽酤者自造麴，但月輸榷酤錢；兩軍先造麴，趣令減價賣之，過七月無得復賣。〔榷，訖嶽翻。酤，音故。復，扶又翻。會要：會昌六年九月，敕揚州等八道州府置榷酤，並置官店酤酒，代百姓納榷酒錢，並充資助軍用；故有人私酤酒及置私麴者，罪止一身，不得沒入家產。蓋榷酤賣麴，本皆屬度支。〕
12東川節度使王宗滌以疾求代，王建表馬步使王宗裕為留後。
13氏叔琮等引兵抵晉陽城下，數挑戰，〔數，所角翻。挑，徒了翻。〕城中大恐；李克用登城備禦，不遑飲食。時大雨積旬，城多頹壞，隨加完補。河東將李嗣昭、 李嗣源鑿暗門，夜，出攻汴壘，屢有殺獲；李存進敗汴軍於洞渦。〔敗，補遭翻。〕時汴軍既眾，芻糧不給，久雨，士卒瘧利，〔瘧，逆約翻。寒熱迭作為瘧。泄下為利。〕全忠乃召兵還。五月，叔琮等自石會關歸，〔考異曰：編遺錄：「四月，壬戌，李克用遺張特齎書請尋懽盟，乃指揮諸軍所在且駐留，見差發專人之太原，許通懽好。兼併州地寒，節候甚晚，戎馬既多，野草不足於芻牧，尋令氏叔琮迴戈。」後唐太祖紀：「五月，氏叔琮及四面賊軍皆退。」薛史梁紀，班師在四月。後唐紀，汴軍退在五月。蓋全忠以四月命班師，而叔琮等以五月離晉陽，故國史記之各異也。〕諸道軍亦退。河東將周德威、李嗣昭以精騎五千躡之，殺獲甚眾。先是，汾州刺史李瑭舉州附於汴軍，〔先，悉薦翻。〕克用遣其將李存審攻之，三日而拔，執瑭，斬之。氏叔琮過上黨，孟遷挈族隨之南徒。朱全忠遣丁會代守潞州。〔為丁會歸李克用張本。〕
14朱全忠奏乞除河中節度使，而諷吏民請己為帥；〔帥，讀曰率。〕癸卯，以全忠為宣武、宣義、天平、護國四鎮節度使。〔當是時，自蒲、陝以東，至於海，南距淮，北距河，諸鎮皆為朱全忠所有。使全忠以鄰道自廣，則當兼領佑國、河陽、陝虢，不應越此三鎮而領河中；全忠所以領河中者，上以制朝廷，下以制李克用也。〕
16崔胤之罷兩軍賣麴也，並近鎮亦禁之。李茂貞惜其利，表乞入朝論奏，〔李茂貞在鳳翔，近鎮也，故爭賣麴之利。〕韓全誨請許之。茂貞至京師，全誨深與相結。崔胤始懼，陰厚朱全忠益甚，與茂貞為仇敵矣。
17以佑國節度使張全義兼中書令。
18六月，癸亥，朱全忠如河中。〔考異曰：薛居正五代史梁紀：「庚申，帝發自大梁。」今從編遺錄。〕
19上之返正也，中書舍人令狐渙、給事中韓偓皆預其謀，故擢為翰林學士，數召對，訪以機密。喚，綯之子也。〔數，所角翻。令狐綯相宣宗。〕時上悉以軍國事委崔胤，每奏事，上與之從容，〔從，千容翻。〕或至然燭。宦官畏之側目，【章：十二行本「目」下有「事無大小」四字；乙十一行本同；孔本同；張校同；退齋校同。】皆諮胤而後行。胤志欲盡除之，韓偓屢諫曰：「事禁太甚。此輩亦不可全無，恐其黨迫切，更生他變」胤不從。丁卯，上獨召偓，問曰：「敕使中為惡者如林，何以處之﹖」〔處，昌呂翻；下同。〕對曰：「東內之變，敕使誰非同惡！處之當在正旦，〔謂誅劉季述等時也。〕今已失其時矣。」上曰：「當是時，卿何不為崔胤言之﹖」〔為，於偽翻。〕對曰：「臣見陛下詔書雲，『自劉季述等四家之外，其餘一無所問。』夫人主所重，莫大於信，既下此詔，則守之宜堅；若復戮一人，則人人懼死矣。〔復，扶又翻。〕然後來所去者已為不少，〔去，羌呂翻。少詩沼翻。〕此其所以忷忷不安也。陛下不若擇其尤無良者數人，明示其罪，置之以法，然後撫諭其餘曰：『吾恐爾曹謂吾心有所貯，〔貯，丁呂翻，藏蓄也。〕自今可無疑矣。』乃擇其忠厚者使為之長。〔長，知兩翻。〕其徒有善則獎之，可罪則懲之，鹹自安矣。今此曹在公私者以萬數，〔公，謂有職名於官者。私，謂乞丐攜養於宦者私家未有名籍在於官者。〕豈可盡誅邪！夫帝王之道，當以重厚鎮之，公正御之，至於瑣細機巧，此機生則彼機應矣，終不能成大功，所謂理絲而棼之者也。〔治絲而棼，左傳魯眾仲之言。杜預註雲：絲見棼縕，益所以亂。〕況今朝廷之權，散在四方；苟能先收此權，則事無不可為者矣。」上深以為然，曰：「此事終以屬卿。」〔嗚乎！世固有能知之言之而不能究於行者，韓偓其人也。屬，之慾翻。〕
20李克用遣其將李嗣昭、周德威將兵出陰地關，攻隰州，刺史唐禮降之；進攻慈州，刺史張緕降之。
21閏月，以河陽節度使丁會為昭義節度使，〔考異曰：薛居正五代史會傳：「自河陽以疾致政於洛陽。梁祖季年猜忌，故將功大者多遭族滅，會陰有避禍之志，稱疾者累年。天復元年，梁祖奄有河中、晉、絳，乃起會為昭義節度使。」按光化二年六月，會自河陽為昭義節度吏。九月，李克用取潞州，表孟遷為節度使。時罕之已卒，必是會卻領河陽，至此纔二年，則非致政稱疾累年也。又，是時全忠未嘗誅戮大將；疑會降河東後，作傳者誤以天祐中事在前言之耳。〕孟遷為河陽節度使，從朱全忠之請也。
22道士杜從法以妖妄誘昌、普、合三州民作亂，〔妖，一遙翻。誘，音酉。昌州，乾元中割瀘、普、渝、資等州界置。普州，漢牛鞞、資中、墊江、德陽四縣之境，梁置普慈郡，後周置普州。合州，漢墊江地，宋置東宕渠郡，西魏置合州。九域志：普州東至昌州一百七十五里；昌州東至合州一百八十里。〕王建遣行營兵馬使王宗黯將兵三萬會東川、武信兵討之。宗黯，即吉諫也。
23崔胤請上盡話宦官，但以宮人掌內諸司事；〔時宦官分領內諸司使。〕宦官屬耳，頗聞之，〔屬，之慾翻。〕韓全誨等涕泣求哀於上，上乃令胤，「有事封疏以聞，勿口奏。」宦官求美女知書者數人，內之宮中，陰令詗察其事，〔詗，古永翻，又翾正翻。〕盡得胤密謀，上不之覺也。全誨等大懼，每宴聚，流涕相訣別，日夜謀所以去胤之術。胤時領三司使，〔去，羌呂翻。三司，戶部、度支、鹽鐵。〕全誨等教禁軍對上諠譟，訴胤減損冬衣；上不得已，解胤鹽鐵使。
時朱全忠、李茂貞各有挾天子令諸侯之意，全忠欲上幸東都，茂貞欲上幸鳳翔。胤知謀泄，事急，遺朱全忠書，〔遺，唯季翻。〕稱被密詔，〔被，皮義翻。〕令全忠以兵迎車駕，且言：「昨者返正，皆令公良圖，〔胤言返正之謀皆出於全忠。按舊書帝紀，全忠並河中，進檢校太師兼中書令，故稱令公。〕而鳳翔先入朝抄取其公。〔李茂貞入朝，見上正月。抄，楚交翻。〕今不速來，必成罪人，豈惟功為他人所有，且見徵討矣！」全忠得書，秋，七月，甲寅，遽歸大梁發兵。〔考異曰：唐太祖紀年錄：「會汴入寇同華，宦者知崔胤之謀。 時胤專掌三司泉貨，韓全誨教禁兵，伺胤出，聚而呼譟，訴以冬衣減損；軍人又上前披訴。天子徇眾情，罷崔胤知政。崔胤怒，急召朱溫，請以兵師入輔。」唐補 紀：「時朱全忠在河中，胤潛作急詔令全忠入朝，又脩書云云。全忠得此書詔，便發河中，還汴。」按是時全忠未寇同華，胤亦未罷，紀年錄誤。今從唐補紀。〕
24西川龍臺鎮使王宗侃等討杜從法，平之。〔九域志：普州安嶽縣有龍臺鎮。〕
25八月，甲申，上問韓偓曰：「聞陸扆不樂吾返正，〔樂，音洛；下同。〕正旦易服，乘小馬出啟夏門，有諸﹖」〔啟夏門，京城南面東來第一門。夏，戶雅翻。〕對曰：「返正之謀，獨臣與崔胤輩數人知之，扆不知也。一旦忽聞宮中有變，人情能不驚駭！易服逃避，何妨有之！陛下責其為宰相無死難之志則可也，〔難，乃旦翻。〕至於不樂返正，恐出讒人之口，願陛下察之！」上乃止。
韓全誨等懼誅，謀以兵制上，乃與李繼昭、李繼誨、李彥弼、李繼筠深相結；繼昭獨不肯從。他日，上問韓偓：「外間何所聞﹖」對曰：「惟聞敕使憂懼，與功臣 及繼筠交結，〔功臣，謂李繼昭、李繼誨、李彥弼也。〕將致不安，亦未知其果然不耳。」〔然不，讀曰否。〕上曰：「是不虛矣。比日繼誨、彥弼輩語漸強， 〔比，毗至翻。倔，其勿翻。強，其兩翻。〕令人難耐。令狐渙欲令朕召崔胤及全誨等於內殿，置酒和解之，如何﹖」對曰：「如此則彼兇悖益甚。」〔悖，蒲昧翻，又蒲沒翻。〕上曰：「為之柰何﹖」對曰：「獨有顯罪數人，速加竄逐，餘者許其自新，庶幾可息。〔幾，居依翻。〕若一無所問，彼必知陛下心有所貯，益不自安，事終未了耳。」〔貯，丁呂翻。〕上曰：「善！」既而宦官自恃黨援已成，稍不遵敕旨；上或出之，使監軍或黜守諸陵，〔黜守諸陵者，剝色配役諸陵也。〕皆不行，上無如之何。
26或告楊行密雲，錢鏐為盜所殺。行密遣步軍都指揮使李神福等將兵取杭州，兩浙將顧全武等列八寨以拒之。
27九月，癸丑，上急召韓偓，謂曰：「聞全忠欲來除君側之惡，大是盡忠，然須令與茂貞共其功；若兩帥交爭，則事危矣。〔帥，所類翻。〕卿為我語崔胤，速飛書兩鎮，〔為，於偽翻。語，牛倨翻。兩鎮，謂汴、岐。〕使相與合謀，則善矣。」壬戌，上又謂偓曰：「繼誨、彥弼輩驕橫益甚，〔橫，戶孟翻。〕累日前與繼筠同入，輒於殿東令小兒歌以侑酒，〔侑，佐也。〕令人驚駭。」對曰：「臣必知其然；茲事失之於初。當正旦立功之時，〔謂誅劉、王，迎上反正時。〕但應以官爵、田宅、金帛酬之，不應聽其出入柰中。此輩素無知識，數求入對，【章：十二行本「對」下有「或妄論朝政」五字；乙十一行本同；張校同；退齋校同。】或僭易薦人，〔數，所角翻。易，以豉翻。〕稍有不從，則生怨望；況惟知嗜利，為敕使以厚利僱之，〔言韓全誨等以利啗繼誨、彥弼，惟其所指使而為之用，若受傭僱然。〕令其如此耳。崔胤本留衛兵，欲以制敕使也，〔言留岐兵以制宦官，事見是年正月。〕今敕使、衛兵相與為一，將若之何！汴兵若來，必與岐兵鬬於闕下，臣竊寒心。」上但愀然憂沮而已。〔愀，子小翻。〕
冬，十月，戊戌，朱全忠大舉兵發大梁。〔考異曰：薛居正五代史：「十月，戊戌，奉密詔赴長安。是時朝廷軍國大政，專委崔胤，崔每事裁抑宦官，宦官側目。崔一日於便殿奏，欲盡去之，全誨等屬垣聞之。中官視崔眥裂，以重賂甘言誘藩臣，以為城社，時因讌聚，則相向流涕。時崔專掌三司貨泉，全誨等教禁兵於昭宗前訴之；昭宗不得已罷崔知政事。崔急召太祖，請以兵入輔，故有是行。」按帝幸鳳翔前，崔胤未罷相，此與太祖紀年錄略同，亦誤。〕
28李神福與顧全武相拒久之，神福獲杭俘，使出入臥內。神福謂諸將曰：「杭兵尚強，我師且當夜還。」杭俘走告全武，神福命勿追，〔逸杭俘使之告全武以誘之。〕暮遣羸兵先行，神福為殿，〔羸，倫為翻。殿，丁練翻。〕使行營都尉呂師造伏兵青山下。〔沈括曰：臨安縣有青山鎮。路振九國志作設伏青山路。〕全武素輕神福，出兵追之；神福、師造夾擊，大破之，斬首五千級，生擒全武。錢鏐聞之，驚泣曰：「喪我良將！」〔喪，息浪翻。〕神福進攻臨安；〔臨安縣，錢鏐所起之地，衣錦軍在焉。九域志：臨安縣在杭州西一百二十里。〕兩浙將秦昶帥眾三千降之。〔帥，讀曰率。〕
29韓全誨聞朱全忠將至，丁酉，令李繼筠、李彥弼等勒兵劫上，請幸鳳翔，宮禁諸門皆增兵防守，〔考異曰：按金鑾記：「二十日入直，隔夜，崔公傳語，明日請相 看。侵早到門，崔出御札相示。」然則添人把門及降御札，皆十九日事。實錄：「己亥，差人把門。」己亥，乃二十一日。實錄誤也。〕人及文書出入搜閱甚嚴。上 遣人密賜崔胤御札，言皆悽愴，〔愴，楚亮翻。〕末雲：「我為宗社大計，勢須西行，卿等但東行也。〔西行，謂將幸鳳翔。使胤等東行，趣朱全忠進兵。〕惆悵，惆悵！」〔惆，醜留翻。悵，醜亮翻。〕
戊戌，上遣趙國夫人出語韓偓：〔命宮人出至學士院語之也。新、舊書帝紀曰：趙國夫人寵顏。語，牛倨翻。〕「朝來彥弼輩無禮極甚，欲召卿對，其勢未可。」且言：「上與皇后但涕泣相向。」自是，學士不復得對矣。
癸卯，韓全誨等令上入閤召百官，〔百官自閤門入見於內殿，謂之入閤。〕追寢正月丙午敕書，〔丙午敕書依大中舊制，見上。〕悉如鹹通以來近例。是日，開延英，全誨等即侍側，同議政事。
丁未，神策都指揮使李繼筠遣部兵掠內庫寶貨、帷帳、法物，韓全誨遣人密送諸王、宮人先之鳳翔。〔之，往也。〕
戊申，朱全忠至河中，表請車駕幸東都，京城大駭，士民亡竄山谷。是日，百官皆不入朝，闕前寂無人。
十一月，己酉朔，李繼筠等勒兵闕下，禁人出入，諸軍大掠。士兵衣紙及布襦者，滿街極目。〔衣，於既翻。襦，汝朱翻。〕韓建以幕僚司馬鄴知匡國留後。朱全忠引四鎮兵七萬趣同州，〔四鎮兵，宣武、宣義、天平、護國兵也。趣，七論翻。〕鄴迎降。
30韓全誨等以李繼昭不與同，遏絕不令見上。時崔胤居第在開化坊，〔按五代史孫德昭傳，開化坊在長安東街。〕繼昭帥所部六十餘人〔「六十」，當作「六千」。【章：十二行本「十」正作「千」。】帥，讀日帥。〕及關東諸道兵在京師者共守衛之；〔史言崔胤所以不死於羣閹之手。〕百官及士民避亂者，皆往依之。〔依李繼昭之兵以避禁兵及岐兵暴掠。〕庚戌，上遣供奉官張紹孫召百官，崔胤等皆表辭不至。
壬子，韓全誨等陳兵殿前，言於上曰：「全忠以大兵逼京師，欲劫天子幸洛陽，求傳禪；臣等請奉陛下幸鳳翔，收兵拒之。」上不許，杖劍登乞巧樓。全誨等逼上下樓，上行纔及壽春殿，李彥弼已於御院縱火。〔御院，天子及后妃所居之地。〕是日冬至，上獨坐思政殿，翹一足，一足蹋闌幹，〔蹋，與踏同。闌幹，殿檻也。〕庭無羣臣，旁無侍者。頃之，不得已，與皇后、妃嬪、諸王百餘人皆上馬，慟哭聲不絕，出門，回顧禁中火已赫然。是夕，宿鄠縣。〔九域志：鄠縣，在長安南六十里。考異曰：續寶運錄：「其年十月，朱全忠發士馬；十一月，入長安。聖上幸鳳翔，宰臣裴諗、翰林學士令狐渙等扈從。其皇后王氏及千官、太子、玉印、龍服，並是汴州迎在華州，相次脩東都宮室，旋迎赴東都。其年十一月初，鳳翔士馬入京，劫掠街西諸坊寶貨士女至甚。及七日，汴州士馬入京赴救，長安士庶並走，攢在開化坊。」其說妄謬，今不取。〕
朱全忠遺司馬鄴入華州，謂韓建曰：「公不早知過自歸，又煩此軍少留城下矣。」〔司馬鄴本韓建幕僚，以同州降，因使之諭建。少，詩沼翻。〕是日，全忠自故市引兵南渡渭，韓建遣節度使李巨川請降，獻銀三萬兩助軍；全忠乃西南趣赤水。〔趣，七喻翻。〕
癸丑，李茂貞迎車駕於田家磑，〔磑，五對翻。〕上下馬慰接之。〔史言昭宗屈體以接李茂貞。〕甲寅，車駕至盩厔；乙卯，留一日。
朱全忠至零口西，〔宋白曰：昭應縣界有零口，天授二年於此置鴻州，於郭下置鴻門縣，蓋古鴻門之地也。昭應，漢新豐縣地，宋又改昭應為臨潼。九域志：臨潼縣有零口鎮。〕聞車駕西幸，與僚佐議，復引兵還赤水。左僕射致仕張濬說全忠曰：〔張濬時居長水。說，式芮翻。〕「韓建，茂貞之黨，不先取之，必為後患。」全忠聞建有表勸天子幸鳳翔，乃引兵逼其城。建單騎迎謁，全忠責之，對曰：「建目不知書，凡表章書檄，皆李巨川所為。」全忠以巨川常為建畫策，斬之軍門。〔李巨川之誅晚矣。常為，於偽翻。〕謂建曰：「公許人，可即往衣錦。」〔漢人曰：「富貴不歸故鄉，如衣錦夜行。」韓建，許州長社人也。衣，於既翻。〕丁巳，以建為忠武節度使，理陳州，〔唐置忠武軍於許州。黃巢之自長安東出也，趙犨，陳人也，守陳州有功，朝廷以忠武節授之，奏徙忠武軍治陳州。按是時天子已西幸，韓建自華徙陳，皆朱全忠為之，未經表授，即以為忠武節度使，何所稟命乎！〕以兵援送之。〔慮韓建中路逸而歸岐；又慮其在華久，其將士有劫奪之者。考異曰：編遺錄：「上引兵逼華州，韓建輕騎出牆歸投。上於西溪亭子與建飲膳畢，卻歸赤水營。旬日：乃請建充忠武節度使。」梁太祖實錄：「乙卯，大軍及華州，建來降。甲辰，署建權知華州事，仍以宣武牙推龔麟佐之。」唐太祖紀年錄：「丙辰，汴軍攻華州，九日，建以城降。」唐補紀：「同州刺史王行約閉城登壘，全忠斫開城門，屠之，不留13類。華州韓建聞此，出城三十里迎之，只於迎處雲：『令公本貫許州，便仰衣錦。』乃差人押出關東。」舊傳：「建令李巨川至河中送款，敬翔疾其文筆，勸全忠害之。」薛居正五代史梁祖紀：「丙辰，帝表建權知忠武軍事，促令赴任。」實錄：「乙卯，全忠取華州。丙辰，次武功，徙建為忠武節度使。」按此月無甲辰，蓋丙辰字誤也。全忠乙卯取華州，丙辰豈能遽至武功！唐補紀又云：「昭宗不知崔胤偽行詔命，聞朱全忠平陷兩州，十一月三日亥時，奔波西去。」按行約乃克用取同州時節度使也。程匡柔妄謬多此類。今取華州日從梁太祖實錄，李巨川死從昭宗實錄。〕以前商州刺史李存權知華州，徙忠武節度使趙珝為匡國節度使。〔趙珝徙節同州，亦非天子出命。〕車駕之在華州也，〔乾寧三年、四年，車駕在華州。〕商賈輻湊，〔賈，音古。天子行在所，從兵及百司供億浩繁，故商賈輻湊以牟利。輻湊者，蓋以車輻皆內湊於轂為諭。夫三十輻共一轂，轂者眾輻聚湊之所；四方之商賈內嚮而聚湊焉，故曰輻湊。〕韓建重徵之，二年，得錢九百萬緡。至是，全忠盡取之。〔史言自古聚財者，率為他人積。〕
是時京師無天子，行在無宰相，崔胤使太子太師盧渥等二百餘人列狀請朱全忠西迎車駕，又使王溥至赤水見全忠計事。〔考異曰：編遺錄：「於時長安無人主，朝 廷苶敕畫，帝在岐下無輔臣，自漢、魏以來，喪亂未若今日。胤請王溥自西京至赤水，請上進軍迎駕。戊午，離赤水。」薛居正五代史梁紀：「己未，發赤水。」按 唐太祖紀年錄：「朱溫至長樂，崔胤帥百官班迎。」編遺錄：「胤請王溥自西京至赤水軍前商議。」實錄雲「胤東寓華州」，又云「胤召溥至赤水」，皆誤也。舊紀 亦云：「胤令溥至赤水，促全忠迎駕。」今從之。發赤水日從編遺錄。〕全忠復書曰：「進則懼脅君之謗，退則懷負國之慚；然不敢不勉。」戊午，全忠發赤水。
31辛酉，以兵部侍郎盧光啟權句當中書事。〔時無宰相，權使之句當。句，古候翻。當，丁浪翻。〕車駕留岐山三日，壬戌，至鳳翔。
32朱全忠至長安，宰相百官班迎於長樂坡；明日行，復班辭於臨皋驛。〔班迎、班辭，非藩臣所得當。崔胤之奉朱全忠至此，為一身脫死計，非為唐社稷計也。宦官既誅，胤亦死於全忠之手，宜矣。帥，讀曰率。樂，音洛。復，扶又翻。〕全忠賞李繼昭之功，〔以其能保衛崔胤及百官也。〕初令權知匡國留後，復留為兩街制置使，賜與甚厚；繼昭盡獻其兵八千人。〔孫德昭畏朱溫之雄猜也。〕
全忠使判官李擇、裴鑄入奏事，稱：「奉密詔及得崔胤書，令臣將兵入朝。」韓全誨等矯詔答以：「朕避災至此，非宦官所劫，密詔皆崔胤詐為之，卿宜斂兵歸保土宇。」茂貞遣其將符道昭屯武功以拒全忠，〔九域志：武功縣，在長安西北一百五十里。〕癸亥，全忠將康懷貞擊破之。
33丁卯，以盧光啟為右諫議大夫，參知機務。〔參知機務，唐久不除授，盧啟自權句當中書為之。〕
34戊辰，朱全忠至鳳翔，軍於城東。〔考異曰：實錄：「乙丑，全忠駐軍岐城之東； 丙寅，全忠軍至城下。」按全忠癸亥離長安，乙丑、丙寅至岐，太速。今從編遺錄、新紀。〕李茂貞登城謂曰：「天子避災，非臣下無禮；讒人誤公至此。」全忠報 曰：「韓全誨劫遷天子，今來問罪，迎扈還宮。岐王苟不預謀，何煩陳諭！」上屢詔全忠還鎮，全忠乃拜表奉辭。〔屢詔全忠歸鎮，韓全誨、李茂貞挾天子以令之也。全忠拜表奉辭，若不敢逆詔指者，然其意則有在矣。〕辛未，移兵北趣邠州。〔全忠之意在此。茂貞養子繼徽鎮邠；邠、岐，輔車之援 也，若先得邠則岐孤。九域志：鳳翔東北至邠州二百二十二里。趣，七喻翻；下同。考異曰：金鑾記曰：「七十日早，聞岐師昨夜二更卻迴，雲軍大衄。汴令有表迎 駕，並述行止。汴軍在岐東下寨。十八日、十九日，白麻：『盧光啟可諫議大夫、參知機務。』二十日，輸林學士姚洎兼知外製誥。二十四日，汴令有表，奉辭東 去。二十五日，汴軍離發延英門。」舊紀：「癸酉，全忠辭去。」今從編遺錄。〕
甲戌，制：守司空兼門下侍郎、同平章事崔胤責授工部尚書，〔考異曰：實錄載制辭曰：「四居極位，一無可稱。」又曰：「無功及人，為國生事。」按舊傳，前為罷知政事、落使務，後雲同平章事、鹽鐵轉運使，實錄前雲罷胤鹽鐵使，至此制官位中復帶鹽鐵使，皆誤。〕戶部侍郎、同平章事裴樞罷守本官。〔皆宦官之意也；時宰相皆不扈從。〕
乙亥，朱全忠攻邠州，丁丑，靜難節度使李繼徽請降，復姓名楊崇本。全忠質其妻於河中，令崇本仍鎮邠州。〔難，乃旦翻。質，音致。為朱全忠漁色，邠、岐復連兵張本。〕
全忠之西入關也，韓全誨、李茂貞以詔命徵兵河東，茂貞仍以書求援於李克用。克用遺李嗣昭將五千騎自沁州趣晉州，與汴兵戰於平陽北，破之。〔漢平陽縣，隋改為臨汾，晉州治焉。唐府兵未廢時有平陽府。〕
乙亥，全忠發邠州；戊寅，次三原。〔自邠州東南至三原，一百五十餘裏。〕十二月，癸未，崔胤至三原見全忠，趣之迎駕。〔趣，讀曰促。〕己丑，全忠遣朱友寧攻盩厔，不下。戊戌，全忠自往督戰，盩厔降，屠之。〔九域志：盩厔縣在鳳翔府東南二百里。盩，音輈。厔音窒。〕全忠令崔胤帥百官及京城居民悉遷於華州。〔帥，讀曰率。〕
35清海節度使徐彥若薨，遺表薦行軍司馬劉隱權留後。〔劉隱始得廣州。〕
36李神福知錢鏐定不死，〔或言錢鏐為盜所殺，見上文八月。〕而臨安城堅，久攻不拔，欲歸，恐為鏐所邀，〔自臨安退還宣州，有千秋嶺之險。〕乃遣人守衛鏐祖考丘壟，禁樵採，〔錢鏐，臨安人，其祖父兵壟在焉。〕又使顧全武通家信；鏐遣使謝之。神福於要路多張旗幟為虛寨，鏐以為淮南兵大至，遂請和；神福受其犒賂而還。〔還，音旋，又如字。〕
37朱全忠之入關也，〔是年十一月，朱全忠入關。〕戎昭節度使馮行襲遣副使魯崇矩聽命於全忠。〔按光化元年，以馮行襲為昭信軍節度使，天祐二年，始改昭信軍為戎昭軍。〕韓全誨遣中使二十餘人分道徵江、淮兵屯金州，以脅全忠，行襲盡殺中使，收其詔敕送全忠。〔馮行襲以昭信節度使治金州，故得盡殺中使。〕又遣使徵兵於王建，朱全忠亦遣使乞師於建。建外脩好於全忠，罪狀李茂貞，〔好，呼到翻。〕而陰勸茂貞堅守，許之救援；以武信節度使王宗佶、前東川節度使王宗滌等為扈駕指揮使，將兵五萬，聲言迎車駕，其實襲茂貞山南諸州。〔為王建取山南西道張本。〕
38江西節度使鍾傳將兵圍撫州刺史危全諷，天火燒其城，士民讙驚。〔讙，與諠同。〕諸將請急攻之，傳曰：「乘人之危，非仁也。」乃祝曰：「全諷之罪，無為害民。」火尋止。全諷聞之，謝罪聽命，以女妻傳子匡時。〔妻，七細翻。〕
傳少時嘗獵，〔少，詩照翻。〕醉遇虎，與鬬，虎搏其肩，而傳亦持虎腰不置，旁人共殺虎，乃得免。既貴，悔之，常戒諸子曰：「士處世貴智謀，勿效吾暴虎也。」〔詩曰：袒裼暴虎。註雲：暴虎，空手以搏之也。虎，昌呂翻。〕
39武貞節度使雷滿薨，子彥威自稱留後。
