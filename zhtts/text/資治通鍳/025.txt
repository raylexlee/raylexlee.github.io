△卷第二十四
漢紀十六　起強圉協洽，盡昭陽赤奮若，凡七年。
孝昭皇帝下元平元年（丁未，公元前七四年）
①春，二月，詔減口賦錢什三。〔如淳曰：漢儀注：民年七歲至十四，出口賦錢人二十三：二十錢以食天子，其三錢者武帝加口錢以補車騎馬。〕
②夏，四月，癸未，帝崩於未央宮；〔臣瓚曰：壽二十三。〕無嗣。時武帝子獨有廣陵王胥，大將軍光與羣臣議所立，鹹持廣陵王。王本以行失道，先帝所不用；光內不自安。郎有上書言：“周太王廢太伯立王季，文王舍伯邑考立武王，〔師古曰：太伯者，王季之兄；伯邑考，文王長子也。舍，讀曰舍。〕唯在所宜，雖廢長立少可也。〔長，知兩翻。少，詩照翻。〕廣陵王不可以承宗廟。“言合光意。光以其書示丞相敞等，擢郎爲九江太守。〔九江郡屬揚州，唐濠、壽、廬、滁、和州地。守，式又翻。〕即日承皇后詔，遣行大鴻臚事少府樂成、宗正德、光祿大夫吉、中郎將利漢〔樂成，史樂成。德，劉德。吉，丙吉。利漢，不知其姓。〕迎昌邑王賀，乘七乘傳〔文帝之入立也，乘六乘傳；今乘七乘傳。傳，張戀翻。〕詣長安邸。〔諸王國皆置邸長安，此謂長安之昌邑邸也。〕光又白皇后，徙右將軍安世爲車騎將軍。
賀，昌邑哀王之子也，〔哀王，名髆，武帝子也。〕在國素狂縱，動作無節。武帝之喪，賀遊獵不止。嘗遊方與，〔方與縣本屬山陽郡，武帝以山陽爲昌邑王國，方與縣屬焉。方，音房。與，音豫。〕不半日馳二百里。中尉琅邪王吉上疏諫曰：“大王不好書術而樂逸遊，〔好，呼到翻。樂，五孝翻，又音洛。〕馮式撙銜，〔馮，讀曰憑。臣瓚曰：撙，促也。師古曰：撙，挫也，音子本翻。〕馳騁不止，口倦呼吒，〔師古曰：吒，亦吒字也，音竹駕翻。〕手苦於棰轡，〔師古曰：棰，馬策。〕身勞呼車輿，朝則冒霧露，〔師古曰：冒，莫北翻，犯也。〕晝則被塵埃，〔被，皮義翻。〕夏則爲大暑之所暴炙，〔暴，步木翻。〕冬則爲風寒之所匽薄，〔師古曰：匽，與偃同，言遇疾風則偃靡也。薄，言迫也。〕數以耎脆之玉體〔師古曰：耎，柔也，音而兗翻。脆，音此芮翻。〕犯勤勞之煩毒，非所以全壽命之宗也，又非所以進仁義之隆也。〔師古曰：宗，尊也。隆，高也。〕夫廣廈之下，細旃之上，〔師古曰：廣廈，大屋也。旃，與氈同。〕明師居前，勸誦在後，上論唐、虞之際，下及殷、周之盛，考仁聖之風，習治國之道，〔治，直之翻。〕訢訢焉發憤忘食，〔訢，與欣同。〕日新厥德，其樂豈銜橛之間哉！〔樂，音洛；下同。〕休則俛仰屈伸以利形，〔師古曰：形，形體也。俛，音免。〕進退步趨以實下，〔如淳曰：今人不行，則膝以下虛弱不實。〕吸新吐故以練臧，〔師古曰：臧，五藏也。練，練其氣也。臧，古藏字通，音徂浪翻。〕專意積精以適神，〔師古曰：適，和也。〕於以養生，豈不長哉！大王誠留意如此，則心有堯、舜之志，體有喬、松之壽，〔師古曰：仙人伯喬及赤松子也。〕美聲廣譽，登而上聞，則福祿其臻〔師古曰：臻，至也。〕而社稷安矣。皇帝仁聖，至今思慕未怠，〔師古曰：皇帝，謂昭帝也。言武帝晏駕未久，故尚思慕。〕於宮館、囿池、弋獵之樂未有所幸，大王宜夙夜念此以承聖意。諸侯骨肉，莫親大王，大王於屬則子也，於位則臣也，一身而二之責加焉。恩愛行義，孅介有不具者，〔行，下孟翻；下同。孅，與纖同，息廉翻。〕於以上聞，非饗國之福也。“王乃下令曰：“寡人造行不能無惰，中尉甚忠，數輔吾過。”〔數，所角翻。〕使謁者千秋賜中尉牛肉五百斤，酒五石，脯五束。〔孔穎達曰：脯訓始，始作即成也；修訓治，治之乃成。鄭注臘人云：薄析曰脯；捶而施薑桂曰鍛修。〕其後復放縱自若。
郎中令山陽龔遂，忠厚剛毅，有大節，〔龔，姓也。左傳，晉有大夫龔堅。〕內諫爭於王，外責傅相，引經義，陳禍福，至於涕泣，蹇蹇亡已，〔爭，讀曰諍。相，息亮翻。亡，古無字通。師古曰：蹇蹇，不阿順之意。易曰：王臣蹇蹇。〕面剌王過。王至掩耳起走，曰：“郎中令善愧人！”〔師古曰：愧，古愧字也。愧，辱也。〕王嘗久與騶奴、宰人遊戲飲食，〔騶，導車而撝訶者也。宰人，掌膳食者也。騶，側鳩翻。〕賞賜無度，遂入見王，涕泣膝行，左右侍御皆出涕。王曰：“郎中令何爲哭？“遂曰：“臣痛社稷危也！願賜清閒，竭愚！“王闢左右。〔師古曰：閒，讀曰閒。闢，音闢。〕遂曰：“大王知膠西王所以爲無道亡乎？”〔膠西王，謂於王端也。〕王曰：“不知也。“曰：“臣聞膠西王有諛臣侯得，王所爲儗於桀、紂也，〔儗，與擬同。師古曰：儗，比也。〕得以爲堯、舜也。王說其諂諛，常與寢處，〔說，讀曰悅。處，昌呂翻。〕唯得所言，以至於是。〔師古曰：唯用得之邪言，故至亡。〕今大王親近羣小，〔近，其靳翻。〕漸漬邪惡〔漸，子廉翻。漬，疾智翻。〕所習，存亡之機，不可不慎也！臣請選郎通經有行義者與王起居，坐則誦詩、書，立則習禮容，宜有益。“王許之。遂乃選郎中張安等十人侍王。居數日，王皆逐去安等。〔去，羌呂翻；下同。〕
王嘗見大白犬，頸以下似人，冠方山冠而無尾，〔方山冠，以五采縠爲之，前高七寸，後高三寸，長八寸，樂舞人服之。冠方之冠，古玩翻。考異曰：昌邑王傳雲 “無頭”，五行志雲”無尾”，且雲”不得置後之象”。若頸以下似人而無頭，何以辨其爲犬，且安所施冠！蓋傳誤也。〕以問龔遂；遂曰：“此天戒，言在側者盡冠狗也，〔言王左右之人皆狗而冠也。〕去之則存，不去則亡矣。“後又聞人聲曰”熊”！視而見大熊，左右莫見，以問遂；遂曰：“熊，山野之獸，而來入宮室，王獨見之，此天戒大王，恐宮室將空，危亡象也。“王仰天而嘆曰：“不祥何爲數來！“遂叩頭曰：“臣不敢隱忠，數言危亡之戒；大王不說。夫國之存亡，豈在臣言哉！願王內自揆度。〔數，所角翻；下同。說，讀曰悅。度，徒洛翻。〕大王誦詩三百五篇，人事浹，〔浹，即協翻，洽也，徹也。〕王道備。王之所行，中詩一篇何等也？〔中，竹仲翻。師古曰：言王所行皆不合法度，王自謂當於何詩之文也。〕大王位爲諸侯王，行污於庶人，〔行，下孟翻。師古曰：污，濁穢。〕以存難，以亡易，〔易，以豉翻。〕宜深察之！“後又血污王坐席，王問遂；遂叫然號〔污，烏故翻。號，戶高翻。〕曰：“宮空不久，妖祥數至。血者，陰憂象也，宜畏慎自省！”〔省，悉景翻。〕王終不改節。
及徵書至，夜漏未盡一刻，以火發書。其日中，王發；晡時，至定陶，〔定陶縣爲濟陰郡治所。〕行百三十五里，侍從者馬死相望於道。〔從，才用翻。〕王吉奏書戒王曰：“臣聞高宗諒暗，三年不言。〔暗，讀與陰同。〕今大王以喪事徵，宜日夜哭泣悲哀而已，慎毋有所發！〔師古曰：發，謂興舉衆事。〕大將軍仁愛、勇智、忠信之德，天下莫不聞；事孝武皇帝二十餘年，未嘗有過。先帝棄羣臣，屬以天下，〔屬，之慾翻。〕寄幼孤焉。大將抱持幼君襁褓之中，〔襁，負兒衣。論語曰：襁負其子。博物志曰：織縷爲之，廣八寸，長二尺，以約小兒於背上。李奇曰：絡也，以繒布爲之，絡負小兒。孟康曰：小兒褓。師古曰：孟說是。褓，小兒衣。李奇曰：褓，小兒大籍。又齊人名小兒被爲褓。襁，舉兩翻。褓，博抱翻。〕佈政施教，海內晏然，雖周公、伊尹無以加也。今帝崩無嗣，大將軍惟思可以奉宗廟者，攀援而立大王，〔師古曰：援，引也，音爰。〕其仁厚豈有量哉！臣願大王事之，敬之，政事壹聽之，大王垂拱南面而已。願留意，常以爲念！”
王至濟陽，〔班志，濟陽縣屬陳留郡。杜佑曰。濟陽縣故城，在曹州冤句縣西南。濟，子禮翻。〕求長鳴雞，〔師古曰：雞之鳴聲長者也。范成大曰：長鳴雞自南詔諸蠻來，形矮而大，鳴聲圓長，一鳴半刻，終日啼號不絕。蠻甚貴之，一雞直銀一兩。邕州溪洞亦有之。〕道買積竹杖。〔文穎曰：合竹作杖也。〕過弘農，使大奴善以衣車載女子。〔師古曰：凡言大奴者，謂奴之尤長大者也。善，其名也。〕至湖，使者以讓相安樂。〔師古曰：使者，長安使人也。讓，責也。安樂，史逸其姓。相，息亮翻。樂，音洛。〕安樂告龔遂，遂入問王，王曰：“無有。“遂曰：“即無有，何愛一善以毀行義！請收屬吏，以湔灑大王。”〔師古曰：以善付吏也。湔，澣也。灑，濯也。行，下孟翻。屬，之慾翻；下同。湔，子顛翻。灑，先禮翻。〕即捽善屬衛士長行法。〔師古曰：衛士長，主衛之官。捽，持頭也，音才兀翻。長，知兩翻。〕
王到霸上，大鴻臚郊迎，〔臚，陵如翻。〕騶奉乘輿車。王使壽成御，〔壽成，人名，昌邑太僕也。乘，繩證翻；下同。〕郎中令遂參乘。且至廣明、東都門，遂曰：“禮，奔喪望見國都哭。此長安東郭門也。”〔廣明注見上卷元鳳元年。三輔黃圖：宣平門，長安城東出北頭第一門；其外郭名東都門。〕王曰：“我嗌痛，不能哭。”〔師古曰：嗌，喉咽也，音益。〕至城門，遂復言；〔復，扶又翻。〕王曰：“城門與郭門等耳。“且至未央宮東闕，遂曰：“昌邑帳在是闕外馳道北，〔文穎曰：吊哭帳也。〕未至帳所，有南北行道，馬足未至數步；大王宜下車，鄉闕西面伏哭，盡哀止。”〔鄉，讀曰向。〕王曰：“諾。“到，哭如儀。六月，丙寅，王受皇帝璽綬，襲尊號；〔璽，斯氏翻。綬，音受。〕尊皇后曰皇太后。
③壬申，葬孝昭皇帝於平陵。〔平陵，屬右扶風，在長安西北七十里。自崩至葬十日。〕
④昌邑王既立，淫戲無度。昌邑官屬皆徵至長安，往往超擢拜官。相安樂遷長樂衛尉。龔遂見安樂，流涕謂曰：“王立爲天子，日益驕溢，諫之不復聽。今哀痛未盡，〔師古曰：謂新居喪服。〕日與近臣飲酒【章：甲十五行本”酒”作”食”；乙十一行本同；孔本同。】作樂，鬥虎豹，召皮軒車九旒，〔漢大駕、法駕，前驅有云罕九斿，皮軒，鸞旗。薛綜曰：雲罕，旌旗名。胡廣曰：皮軒，以虎皮爲軒。郭璞曰：虎軒，革車，即曲禮”前有士師則載虎皮”。師古曰：皮軒之上，以赤皮爲重蓋，今此制尚存，非用虎皮飾車。〕驅馳東西，所爲誖道。〔孔穎達曰：走馬謂之馳；策馬謂之驅。誖，蒲內翻。師古曰：乖也。〕古制寬，大臣有隱退；今去不得，陽狂恐知，身死爲世戮，柰何？君，陛下故相，宜極諫爭！”
王夢青蠅之矢積西階東，可五六石，以屋版瓦覆之，〔師古曰：版瓦，大瓦也。覆，敷又翻。〕以問遂，遂曰：“陛下之詩不云乎：〔以昌邑王習詩，故云然。蘇林曰：猶言陛下所讀之詩也。〕『營營青蠅，止於藩。愷悌君子，毋信讒言。』陛下左側讒人衆多，如是青蠅惡矣。〔師古曰：惡，即矢也。吳越春秋雲：越王勾踐爲吳王嘗惡，即其義也。〕宜進先帝大臣子孫、親近，以爲左右。〔近，其靳翻。〕如不忍昌邑故人，〔師古曰：如，若也。〕信用讒諛，必有兇咎。願詭禍爲福，〔師古曰：詭，反也。〕皆放逐之！臣當先逐矣。“王不聽。
太僕丞河東張敞上書諫，〔班表，太僕有兩丞。續漢志：丞一人，秩千石。河東郡屬幷州；按此時河東郡當屬司隸。〕曰：“孝昭皇帝蚤崩無嗣，〔師古曰：蚤，古早字。〕大臣憂懼，選賢聖承宗廟，東迎之日，唯恐屬車之行遲。〔師古曰：不欲斥乘輿，故但言屬車耳。屬，之慾翻。〕今天子以盛年初即位，天下莫不拭目傾耳，觀化聽風。〔師古曰：言改易視聽，欲急聞見善政化也。拭，音式。〕國輔大臣未褒，而昌邑小輦先遷，〔李奇曰：挽輦小臣也。〕此過之大者也。“王不聽。
大將軍光憂懣，〔懣，母本翻，又音滿，又音悶，煩懣也。〕獨以問所親故吏大司農田延年；延年曰：“將軍爲國柱石，〔師古曰：柱者，梁下之柱。石，承柱之礎。言大臣負國重任，如屋之柱及其石也。〕審此人不可，何不建白太后，〔建議而白之也。〕更選賢而立之？“光曰：“今欲如是，於古嘗有此不？”〔師古曰：光不涉學，故有此問也。不，讀曰否。〕延年曰：“伊尹相殷，廢太甲以安宗廟，後世稱其忠。〔師古曰：商書太甲篇：太甲既立，不明，伊尹放諸桐也。〕將軍若能行此，亦漢之伊尹也。“光乃引延年給事中，〔給事中，給事禁中也；西漢以爲加官。〕陰與車騎將軍張安世圖計。〔師古曰：圖，謀也。〕
王出遊，光祿大夫魯國夏侯勝當乘輿前諫曰：“天久陰而不雨，臣下有謀上者。陛下出，欲何之？”〔之，往也。〕王怒，謂勝爲祆言，〔祆，與妖同，音於驕翻。〕縛以屬吏。〔屬，之慾翻。〕吏白霍光，光不舉法。光讓安世，以爲泄語。安世實不言：乃召問勝。勝對言：“在鴻範傳曰：『皇之不極，厥罰常陰，〔漢儒作洪範傳，以五事應五行。“皇之不極，是謂不建，厥罰常陰，時則有下人伐上之痾。“皇，君也。極，中也。建，立也。人君貌、言、視、聽、思五事皆失，不得其中，則不能立萬事，失在眊悖，故其咎眊也。王者承天理物，雲起于山而彌於天，天氣亂，故其罰常陰也。君亂且弱，人之所叛，故有下人伐上之痾也。〕時則有下人伐上者。』惡察察言，〔惡，忌諱也。惡察察言，不敢明言之也。惡，烏路翻。〕故云『臣下有謀』。光、安世大驚，以此益重經術士。侍中傅嘉數進諫，〔數，所角翻。〕王亦縛嘉繫獄。
光、安世既定議，乃使田延年報丞相楊敞。敞驚懼，不知所言，汗出洽背，徒唯唯而已。〔師古曰：唯唯者，恭應之辭也。唯，於癸翻。〕延年起，至更衣。〔師古曰：古者延賓必有更衣之處也。更，工衡翻。〕敞夫人遽從東廂謂敞曰：“此國大事，今大將軍議已定，使九卿來報君侯，君侯不疾應，與大將軍同心，猶與無決，先事誅矣！”〔與，讀曰豫。先，悉薦翻。〕延年從更衣還，敞夫人與延年參語許諾，“請奉大將軍教令！”〔師古曰：三人共言，故曰參語。〕
癸巳，光召丞相、御史、將軍、列侯、中二千石、大夫、博士會議未央宮。光曰：“昌邑王行昏亂，恐危社稷，如何？“羣臣皆驚鄂失色，〔師古曰：凡鄂者，皆謂阻礙不依順也。後字作”愕”，其義亦同。〕莫敢發言，但唯唯而已。田延年前，離席按劍〔離，力智翻。〕曰：“先帝屬將軍以幼孤，寄將軍以天下，以將軍忠賢，能安劉氏也。今羣下鼎沸，社稷將傾；且漢之傳諡常爲『孝』者，以長有天下，令宗廟血食也。如漢家絕祀，將軍雖死，何面目見先帝於地下乎？今日不議，不得旋踵，〔師古曰：宜速決。〕羣臣後應者，臣請劍斬之！“光謝曰：“九卿責光是也！天下匈匈不安，光當受難。”〔師古曰：受其憂責也。難，乃旦翻。〕於是議者皆叩頭曰：“萬姓之命，在於將軍，唯大將軍令！”〔師古曰：言一聽之也。〕
光即與羣臣俱見，〔見，賢遍翻。〕白太后，具陳昌邑王不可以承宗廟狀。皇太后乃車駕幸未央承明殿，〔未央宮有承明殿，天子於是延儒生、學士。武帝責莊助曰：“君厭承明之廬”；西都賦曰：“承明、金馬，着作之庭”，是也。〕詔諸禁門毋內昌邑羣臣。王入朝太后還，乘輦欲歸溫室，〔晉灼曰：長樂宮有溫室殿。三輔黃圖：溫室殿在未央殿北，武帝建。餘謂長樂固亦有溫室，但漢諸帝皆居未央，則此當爲未央之溫室也。〕中黃門宦者各持門扇，〔中黃門屬少府黃門令。師古曰：中黃門，謂奄人居禁中，在黃門之內給事者也，比百石。〕王入，門閉，昌邑羣臣不得入。王曰：“何爲？“大將軍跪曰：“有皇太后詔，毋內昌邑羣臣！”〔內，讀曰納。〕王曰：“徐之，何乃驚人如是！“光使盡驅出昌邑羣臣，置金馬門外。車騎將軍安世將羽林騎〔將，即亮翻。騎，奇寄翻。〕收縛二百餘人，皆送廷尉詔獄。令故昭帝侍中中臣侍守王。光敕左右：“謹宿衛！卒有物故自裁，〔師古曰：卒，讀曰猝。物故，死也。自裁，謂自殺也。〕令我負天下，有殺主名。“王尚未自知當廢，謂左右：“我故羣臣從官安得罪，而大將軍盡系之乎？”〔從，才用翻。師古曰：安，焉也。餘謂安得罪，猶言何所得罪也。〕
頃之，有太后詔召王。王聞召，意恐，乃曰：“我安得罪而召我哉？“太后被珠襦，〔被，皮義翻。如淳曰：以珠飾襦也。晉灼曰：貫珠以爲襦，形若今革襦矣。師古曰：晉說是也。襦，汝朱翻。〕盛服坐武帳中，侍御數百人皆持兵，期門武士陛戟陳列殿下，〔期門屬光祿勳，掌執兵送從。武帝爲微行，與勇力之士期諸殿門，故曰期門。〕羣臣以次上殿，召昌邑王伏前聽詔。光與羣臣連名奏王，尚書令讀奏曰：“丞相臣敞等〔臣敞下即連名，史以等約言之。〕昧死言皇太后陛下：孝昭皇帝早棄天下，遣使徵昌邑王典喪，服斬衰，〔師古曰：典喪，言爲喪主也。斬衰，謂縗裳下不緶，直斬割之而已。緶，步千翻。〕無悲哀之心，廢禮誼，居道上不素食，〔師古曰：素食，菜食無肉也。言王在道常肉食，非居喪之制也。而鄭康成解素食雲平常之食，失之遠矣。〕使從官略女子載衣車，內所居傳舍。始至謁見，〔傳，張戀翻。見，賢遍翻。〕立爲皇太子，常私買雞豚以食。受皇帝信璽、行璽大行前，〔孟康曰：漢初有三璽，天子之璽自佩，信璽、行璽在符節臺。大行前，昭帝柩前也。韋昭曰：大行，不反之辭也。〕就次，發璽不封。〔師古曰：璽既國器，常當緘封，而王於大行前受之，退還所次，遂爾發漏，更不封之，令凡人皆見，言不重慎。〕從官更持節引內昌邑從官、騶宰、官奴二百餘人，常與居禁闥內敖戲。〔更，工衡翻。敖，讀曰傲。〕爲書曰：『皇帝問侍中君卿：使中御府令高昌奉黃金千斤，賜君卿取十妻。』〔師古曰：昌邑之侍中名君卿也。〕大行在前殿，發樂府樂器，引內昌邑樂人擊鼓，歌吹，作俳倡；〔師古曰：俳，優諧戲也。倡，樂人也。倡，音昌。〕召內泰壹、宗廟樂人，悉奏衆樂。〔鄭氏曰：祭泰一樂人也。餘據武帝祠泰一用樂舞，召歌兒作二十五絃及空侯瑟，又采詩夜誦，有趙、代、秦、楚之謳，宗廟樂有文德、昭德、文始、五行之舞，嘉至、永至、登歌、休成之樂，房中祠樂、安世樂、昭容樂、禮容樂，其員八百二十九人。〕駕法駕驅馳北宮、桂宮，〔師古曰：北宮、桂宮並在未央宮北。三輔黃圖：桂宮，武帝造，週迴十餘里，有紫房複道通未央宮。三秦記：未央宮漸臺西有桂宮。〕弄彘，鬥虎。召皇太后御小馬車，〔張晏曰：皇太后所駕遊宮中輦車也。漢廄有果下馬，高三尺，以駕輦。師古曰：小馬可於果下乘之，故曰果下馬。〕使官奴騎乘，遊戲掖庭中。與孝昭皇帝宮人蒙等淫亂，詔掖庭令：『敢泄言，要斬！』”〔掖庭令屬少府，武帝太初元年更名，本永巷令也。要，與腰同。〕太后曰：“止！〔師古曰：令且止讀奏也。〕爲人臣子，當悖亂如是邪！” 王離席伏。〔悖，蒲內翻。離，力智翻。〕尚書令復讀曰：〔復，扶又翻。〕“取諸侯王、列侯、二千石綬及墨綬、黃綬以並佩昌邑郎官者免奴。〔續漢志：諸侯王赤綬四採，青、黃、縹、紺。列侯紫綬二採，紫、白。二千石青綬三採，青、白、紅。千石、六百石墨綬三採，青、赤、紺。四百石、三百石、二百石黃綬。師古曰：免奴，謂奴免放爲良人者。〕發御府金錢、刀劍、玉器、採繒，賞賜所與遊戲者。與從官、官奴夜飲，湛沔於酒。〔師古曰：湛，讀曰沈；又讀曰耽。湛沔者，乃荒迷之義也。沔，與湎同。〕獨夜設九賓溫室，〔師古曰：於溫室中設九賓之禮也。〕延見姊夫昌邑關內侯。祖宗廟祠未舉，爲璽書，使使者持節以三太牢祠昌邑哀王園廟，稱『嗣子皇帝』。〔師古曰：時在喪服，故未祠宗廟而私祭昌邑哀王也。餘謂賀入繼大宗，不當於昌邑哀王稱嗣子皇帝，既於禮悖”三年不祭”之義，又悖”爲人後者爲之子”之義。〕受璽以來二十七日，使者旁午，〔如淳曰：旁午，分佈也。師古曰：一縱一橫爲旁午，猶言交橫也。〕持節詔諸官署徵發凡一千一百二十七事。荒淫迷惑，失帝王禮誼，亂漢制度。臣敞等數進諫，不變更，〔數，所角翻。更，工衡翻。〕日以益甚；恐危社稷，天下不安。臣敞等謹與博士議，皆曰：『今陛下嗣孝昭皇帝后，行淫闢不軌。〔闢，讀曰僻。〕“五辟之屬，莫大不孝。”〔孝經：孔子曰：五刑之屬三千，其罪莫大於不孝。闢，五刑之闢也。闢，頻亦翻。〕周襄王不能事母，春秋曰：“天王出居於鄭，“由不孝出之，絕之於天下也。〔僖二十四年經書天王出居於鄭。公羊傳曰：王者無外，此其言出何？不能於母也。〕宗廟重於君，陛下不可以承天序，奉祖宗廟，子萬姓，當廢！』臣請有司以一太牢具告祠高廟。“皇太后詔曰：“可。“光令王起，拜受詔，王曰：“聞『天子有爭臣七人，雖亡道不失天下。』”〔引孝經孔子之言。爭，讀曰諍。亡，古無字通。〕光曰：“皇太后詔廢，安得稱天子！“乃即持其手，解脫其璽組，〔師古曰：即，就也。組，則古翻。說文曰：組，綬屬。續漢志：乘輿，黃赤綬四採，黃、赤、紺、縹，長丈有九尺九寸，五百首。〕奉上太后；〔上，時掌翻。〕扶王下殿，出金馬門，羣臣隨送。王西面拜曰：“愚戇，不任漢事！”〔戇，陟降翻。任，音壬。〕起，就乘輿副車；〔乘，繩證翻。〕大將軍光送至昌邑邸。光謝曰：“王行自絕於天，臣寧負王，不敢負社稷！願王自愛，臣長不復左右。”〔師古曰：言不復得侍見於左右。〕光涕泣而去。
羣臣奏言：“古者廢放之人，屏於遠方，〔屏，必郢翻，又卑正翻。〕不及以政。〔師古曰：言不豫政令。〕請徙王賀漢中房陵縣。”〔漢中郡屬益州。房陵縣，唐爲房州。〕太后詔歸賀昌邑，賜湯沐邑二千戶，故王家財物皆與賀；及哀王女四人，各賜湯休邑千戶；國除，爲山陽郡。〔昌邑國本山陽郡也；今國除，復爲郡。〕
昌邑羣臣坐在國時不舉奏王罪過，令漢朝不聞知，〔朝，直遙翻。〕又不能輔道，〔道，讀曰導。〕陷王大惡，皆下獄，誅殺二百餘人；〔下，遐嫁翻。〕唯中尉吉、郎中令遂以忠直數諫正，〔數，所角翻。〕得減死，髡爲城旦。師王式繫獄當死，治事使者責問曰：“師何以無諫書？”〔王式時爲昌邑王師，以授王詩。治事使者，即治獄使者也。治，直之翻。〕式對曰：“臣以詩三百五篇朝夕授王，至於忠臣、孝子之篇，未嘗不爲王反覆誦之也；〔爲，於僞翻；下同。師古曰：復，音方目翻。〕至於危亡失道之君，未嘗不流涕爲王深陳之也。臣以三百五篇諫，是以無諫書。“使者以聞，亦得減死論。
霍光以羣臣奏事東宮，太后省政，〔省，悉景翻。〕宜知經術，白令夏侯勝用尚書授太后，遷勝長信少府，〔長信，宮名；少府掌其宮事。班表：長信詹事掌皇太后宮；景帝中六年更名長信少府；平帝元始四年更名長樂少府。張晏曰：以太后所居名也，居長信宮則曰長信少府，居長樂宮則曰長樂少府也。三輔黃圖：長信殿在長樂宮，太后常居之。餘據表，長信少府後改爲長樂少府，則長信、長樂，非兩宮也，張說誤。〕賜爵關內侯。
⑤初，衛太子納魯國史良娣，〔姓譜：史，周史佚之後。師古曰：太子有妃，有良娣，有孺子，凡三等。〕生子進，〔師古曰：進，皇孫之名也。〕號史皇孫。皇孫納涿郡王夫人，〔涿郡屬幽州。王夫人，名翁須。〕生子病已，〔師古曰：蓋以夙遭屯難而多病苦，故名病已，欲其速差也；後以爲鄙，更改諱詢。〕號皇曾孫。皇曾孫生數月，遭巫蠱事，〔見二十二卷武帝徵和二年。〕太子三男、一女及諸妻、妾皆遇害，獨皇曾孫在，亦坐收系郡邸獄。〔師古曰：漢書儀：郡邸獄，治天下郡國上計者，屬大鴻臚。此蓋巫蠱獄收系者衆，故皇曾孫寄在郡邸獄。〕故廷尉監魯國丙吉〔班表：廷尉有左、右監，秩千石。丙，姓也。左傳齊有丙歜。功臣表有高苑侯丙倩。〕受詔治巫蠱獄，〔治，直之翻。〕吉心知太子無事實，重哀皇曾孫無辜，〔師古曰：重，音直用翻。〕擇謹厚女徒渭城胡組、淮陽郭徵卿，令乳養曾孫，置閒燥處。〔李奇曰：輕罪，男子守邊一歲；女子輭弱不任守，復令作於官，亦一歲；故班史謂之女徒復作。復作者，復爲官作，滿其本罪月日。班志，渭城縣屬扶風。師古曰：閒，寬淨之處也。燥，高敞也。閒，讀曰閒。燥，蘇老翻。〕吉日再省視。〔省，悉景翻。〕
巫蠱事連歲不決，武帝疾，來往長楊、五柞宮，〔師古曰：二宮並在盩厔，皆以水名之。水經注：漏水出南山赤谷，東北流逕長楊宮。漏水又東北，耿谷水注之，水發南山耿谷，北流與柳泉合；東北逕五柞宮。〕望氣者言長安獄中有天子氣，於是武帝遣使者分條中都官詔獄系者，〔師古曰：條，謂疏錄之。〕無輕重，一切皆殺之。內謁者令郭穰夜到郡邸獄，〔班表：謁者令屬少府。續漢志：主宮中布張諸褻物。漢官雲：秩千石。蓋當時權爲此使。〕吉閉門拒使者不納，曰：“皇曾孫在。他人無辜死者猶不可，況親曾孫乎！“相守至天明，不得入。穰還，以聞，因劾奏吉。〔劾，戶概翻。〕武帝亦寤，曰：“天使之也。“因赦天下郡邸獄系者，獨賴吉得生。
既而吉謂守丞誰如：“皇孫不當在官，”〔孟康曰：郡守丞也，來詣京師邸治獄，姓誰，名如。文穎曰：不當在官，不當在郡邸獄也。師古曰：守丞，守獄官之丞耳，非郡丞也。誰如者，其人名，本作”譙”字；言姓，又非也。仲馮曰：守丞，蓋郡邸守邸之丞也，與朱買臣傳守丞同。〕使誰如移書京兆尹，遣與胡組俱送；京兆尹不受，復還。及組日滿當去，皇孫思慕，吉以私錢僱組令留，與郭徵卿並養，數月，乃遣組去。後少內嗇夫白吉曰：“食皇孫無詔令。”〔師古曰：少內，掖庭主府藏之官也。食，讀曰飼，詔令無文，無從得其廩具而食之。〕時吉得食米、肉，月月以給皇曾孫。曾孫病，幾不全者數焉，吉數敕保養乳母加致醫藥，〔幾，居衣翻。數，所角翻。〕視遇甚有恩惠。吉聞史良娣有母貞君及兄恭，乃載皇曾孫以付之。貞君年老，見孫孤，甚哀之，自養視焉。
後有詔掖庭養視，上屬籍宗正。〔應劭曰：掖庭，宮人之官，有令、丞，宦者爲之。詔敕掖庭養視之，始令宗正着其屬籍。〕時掖庭令張賀，嘗事戾太子，思顧舊恩，〔張賀，安世兄也，幸於衛太子。太子敗，賓客皆誅，安世上書爲賀請，得下蠶室，後爲掖庭令。師古曰：顧，念也。〕哀曾孫，奉養甚謹，以私錢供給，教書。既壯，賀欲以女孫妻之。〔妻，千細翻；下同。〕是時昭帝始冠，〔冠，古玩翻。〕長八尺二寸。〔長，直亮翻。〕賀弟安世爲右將軍，輔政，聞賀稱譽皇曾孫，欲妻以女，〔譽，音餘。〕怒曰：“曾孫乃衛太子後也，幸得以庶人衣食縣官足矣，勿復言予女事！”〔復，扶又翻。予，讀曰與。〕於是賀止。時暴室嗇夫許廣漢有女，〔暴室屬掖庭令。師古曰：取暴曬爲名，蓋主織作染練之署。應劭曰：暴室，宮人獄也；今曰薄室。許廣漢坐法，腐爲宦者，作嗇夫也。師古又曰：暴室職務既多，因爲置獄，主治罪人，故往往雲暴室獄耳；然非獄名。嗇夫者，暴室屬官，亦猶縣鄉嗇夫。姓譜：許姓出高陽，本自姜姓，炎帝之後，太嶽之裔；其後因封國爲氏。〕賀乃置酒請廣漢，酒酣，爲言”曾孫體近，下乃關內侯，〔師古曰：言曾孫於帝爲近親，縱其人得下劣，猶爲關內侯也。爲，於僞翻。〕可妻也。“廣漢許諾。明日，嫗聞之，怒。〔嫗，謂廣漢妻也。說文曰：嫗，母也，音威遇翻。〕廣漢重令人爲介，〔師古曰：更令人作媒，結婚姻。重，音直用翻。〕遂與曾孫；賀以家財聘之。曾孫因依倚廣漢兄弟及祖母家史氏，受詩於東海澓中翁，〔服虔曰：澓，音福。師古曰：姓澓，字中翁也。澓，房福翻。中，讀曰仲。〕高材好學；〔好，呼到翻。〕然亦喜遊俠，〔師古曰：，喜，許吏翻。〕鬥雞走狗，【章：甲十五行本”狗”作”馬”；乙十一行本同。】以是具知閭里奸邪，吏治得失。〔治，直吏翻。〕數上下諸陵，〔師古曰：諸陵皆據高敞地爲之，縣即在其側。帝每週遊往來，去則上，來則下，故言上下諸陵。數，所角翻。上，時掌翻。〕周偏三輔，嘗困於蓮勺滷中。〔班志，蓮勺縣屬左馮翊。賢曰：故城在同州下邽縣東北。如淳曰：爲人所困辱也。蓮勺縣有鹽池，縱廣十餘里，其鄉人名爲滷中。師古曰：滷者，鹹地，今在櫟陽縣東。今其鄉人謂此中爲滷鹽池。程大昌曰：蓮勺，唐下邽縣。蓮，音輦。勺，音酌。〕尤樂杜、鄠之間〔班志，杜縣屬京兆；鄠縣屬扶風。樂，音洛。鄠，音戶。〕率常在下杜。〔孟康曰：下杜在長安南。師古曰：即今之杜城。括地誌：下杜城在雍州長安縣東南九里，古杜伯國。〕時會朝請，舍長安尚冠裏。〔文穎曰：以屬弟尚親，故歲時從宗室朝會也。如淳曰：春曰朝，秋曰請。師古曰：尚冠者，長安中里名。帝會朝請之時，即於此裏中止息。三輔黃圖曰：京兆尹治尚冠裏。朝，直遙翻。舍，如字。請，才性翻。〕
及昌邑王廢，霍光與張安世諸大臣議所立，未定。丙吉奏記光曰：“將軍事孝武皇帝，受襁褓之屬，任天下之寄。〔屬，之慾翻。〕孝昭皇帝早崩亡嗣，〔亡，古無字通。〕海內憂懼，欲亟聞嗣主。發喪之日，以大誼立後；所立非其人，復以大誼廢之；〔師古曰：雖無嫡嗣，旁立支屬，令宗廟有奉，既而恐危社稷，故廢黜之，皆以大誼而行也。〕天下莫不服焉。方今社稷、宗廟、羣生之命在將軍之壹舉，竊伏聽於衆庶，察其所言諸侯、宗室在列位者，未有所聞於民間也。而遺詔所養武帝曾孫名病已在掖庭、外家者，〔蘇林曰：外家，猶言在外人民家，不在宮中。晉灼曰：出郡邸獄，歸在外家史氏，後入掖庭耳。師古曰：晉說是也。〕吉前使居郡邸時，〔使，疏吏翻。〕見其幼少，至今十八九矣，通經術，有美材，行安而節和。〔行，下孟翻。〕願將軍詳大義，參以蓍龜豈宜，〔句斷，言參以蓍龜，卜其宜與不宜也。〕褒顯先使入侍，〔師古曰：侍太后。〕令天下昭然知之，然後決定大策，天下幸甚！“杜延年亦知曾孫德美，勸光、安世立焉。
秋，七月，光坐庭中，會丞相以下議【章：甲十五行本”議”下有”定”字；乙十一行本同；孔本同。】所立，遂復與丞相敞等上奏曰：〔復，扶又翻。上，時掌翻。〕“孝武皇帝曾孫病已，年十八，師受詩、論語、孝經，躬行節儉，慈仁愛人，可以嗣孝昭皇帝后，奉承祖宗廟，子萬姓。〔師古曰：天子以萬姓爲子，故云子萬姓。〕臣昧死以聞！”〔昧死，冒死也。〕皇太后詔曰：“可。“光遣宗正德至曾孫家尚冠裏，洗沐，賜御衣；太僕以軨獵車迎曾孫，〔文穎曰：軨獵，小車，前有曲輿，不衣，近世謂之軨獵車。孟康曰：今之載獵車也。前有曲軨，特高大，獵時立其中，格射禽獸。李奇曰：蘭輿、輕車也。師古曰：文、李二說是。時未備天子車駕，故且取其輕便耳，非取其高大也。孟說失之。軨，音零。〕就齋宗正府。庚申，入未央宮，見皇太后，封爲陽武侯。〔班志，陽武縣屬河南郡。師古曰：先封侯者，不欲立庶人爲天子也。見，賢遍翻。〕已而羣臣奏上璽綬，即皇帝位，〔癸巳，廢昌邑王。庚申，立宣帝。漢朝無君二十七日，天下不搖。霍光處此，誠難能也。上，時掌翻。〕謁高廟；尊皇太后爲太皇太后。
侍御史嚴延年〔班表：侍御史屬御史大夫，員十五人，受公卿奏事，舉劾按章。此嚴非莊助之嚴，自是一姓；戰國時有濮陽嚴仲子。〕劾奏”大將軍光擅廢立主，無人臣禮，不道。“奏雖寢，然朝廷肅然敬憚之。
⑥八月，己巳，安平敬侯楊敞薨。〔班表，安平侯食邑於汝南。〕
⑦九月，大赦天下。
⑧戊寅，蔡義爲丞相。
⑨初，許廣漢女適皇曾孫，一歲，生子奭。數月，曾孫立爲帝，許氏爲倢伃。是時霍將軍有小女與皇太后親，公卿議更立皇后，皆心擬霍將軍女，亦未有言。上乃詔求微時故劍。大臣知指，白立許倢伃爲皇后。十一月，壬子，立皇后許氏。霍光以後父廣漢刑人，不宜君國；歲餘，乃封爲昌成君。
⑩太皇太后歸長樂宮。長樂宮初置屯衛。〔漢太后常居長樂宮。太皇太后自昌邑之廢，居未央宮。今宣帝既立，復歸長樂宮。樂，音洛。〕
中宗孝宣皇帝上之上〔荀悅曰：諱詢，字次卿。諱”詢”之字曰”謀”。應劭曰：諡法：聖善周聞曰宣。餘據帝本名病已，元康二年乃更名詢。〕
本始元年（戊申，公元前七三年）
①春，詔有司論定策安宗廟功。大將軍光益封萬七千戶，與故所食凡二萬戶。車騎將軍富平侯安世以下益封者十人，封侯者五人，賜爵關內侯者八人。〔昭帝始元二年，霍光以捕馬何羅功封博陸侯，二千三百五十戶，今益封萬七千二百戶。元鳳六年，張安世封富平侯，三千四十戶，今益封萬六百戶。楊敬始封安平侯，七百戶，今益封其子忠四千八百四十七戶。蔡義始封陽平侯，今益封，通前凡七百戶。範明友始封平陵侯，今益封，通前凡二千九百二十戶。韓增始紹封龍雒侯，今益封千戶。建平侯杜延年始封二千戶，今益封二千三百六十戶。蒲侯蘇昌始封千二十六戶，今益封。王譚始紹封宜春侯，今益封，通前凡一千一百八戶。魏聖始紹封當塗侯，今益封，通前凡二千二百戶。屠耆堂始紹封杜侯，千三百戶，今益封。夏侯勝始賜爵關內侯，今益封千戶。凡十人。封田廣明爲昌水侯，趙充國爲營平侯，田延年爲陽城侯，樂成爲爰氏侯，王遷爲平丘侯，凡五人。周德、蘇武、李光、劉德、韋賢、宋畸、丙吉、趙廣漢八人皆賜爵關內侯。〕
②大將軍光稽首歸政，〔稽，音啓。〕上謙讓不受；諸事皆先關白光，然後奏御。自昭帝時，光子禹及兄孫雲皆爲中郎將，雲弟山奉車都尉、侍中，領胡、越兵，光兩女婿爲東、西宮衛尉，昆弟、諸婿、外孫皆奉朝請，爲諸曹、大夫、騎都尉、給事中，黨親連體，根據於朝廷。及昌邑王廢，光權益重，每朝見，上虛己斂容，禮下之已甚。〔胡、越兵，胡騎及越騎也。東、西宮衛尉，長樂衛尉及未央衛尉也。侍中得入禁中，諸曹受尚書奏事，給事中給事禁中，皆加官也。下，胡稼翻。已甚，言過當也。〕
③夏，四月，庚午，地震。
④五月，鳳皇集膠東、禾乘。赦天下，勿收田租賦。
⑤六月，詔曰：“故皇太子在湖，未有號諡，〔戾太子死事見二十二卷武帝徵和二年。〕歲時祠；其議諡，置園邑。“有司奏請：“禮，爲人後者，爲之子也；故降其父母，不得祭，〔師古曰：謂本生之父母也。〕尊祖之義也。陛下爲孝昭帝后，承祖宗之祀，愚以爲親諡宜曰悼，〔如淳曰：親，謂父也。〕母曰悼後；故皇太子諡曰戾，史良娣曰戾夫人。”〔諡法：不悔前過曰戾；又不思念曰戾。〕皆改葬焉。
⑥秋，七月，詔立燕剌王太子建爲廣陽王；〔燕王旦死，建爲庶人，事見二十三卷昭帝元鳳元年。廣陽國屬幽州，旦死，燕國除，爲廣陽郡，今因以爲國名。剌，音來曷翻。〕立廣陵王胥少子弘爲高密王。〔封胥子弘爲王，加親親之恩也。〕
⑦初，上官桀與霍光爭權，光既誅桀，遂遵武帝法度，以刑罰痛繩羣下，由是俗吏皆尚嚴酷以爲能；而河南太守丞淮陽黃霸獨用寬和爲名。上在民間時，知百姓苦吏急也，聞霸持法平，乃召爲廷尉正；數決疑獄，庭中稱平。〔廷尉正，秩千石。“庭中”，漢書作”廷中”。師古曰：此廷中，謂廷尉之中也。餘據通鑑作”庭中”，言漢庭之中也。數，所角翻。〕
本始二年（己酉，公元前七二年）
①春，大司農田延年有罪自殺。昭帝之喪，大司農僦民軍，延年詐增僦直，〔師古曰：僦，謂賃之，與僱直也。僦，子就翻。〕盜取錢三千萬，爲怨家所告。〔怨，於元翻。〕霍將軍召問延年，欲爲道地。〔師古曰：爲之開通道路，使有安全之地也。〕延年抵曰：〔師古曰：抵，拒諱也。抵，丁禮翻。〕“無有是事！“光曰：“即無事，當窮竟！”〔師古曰：既無實事，當令有司窮治，盡其理。〕御史大夫田廣明謂太僕杜延年曰：“春秋之義，以功覆過。〔公羊傳：僖十七年夏，滅項。孰滅之？齊滅之。曷爲不言齊滅之？爲桓公諱也。桓公嘗有存亡繼絕之功，故君子爲之諱。〕當廢昌邑王時，非田子賓之言，大事不成。〔延年，字子賓，事見上昭帝元平元年。〕今縣官出三千萬自乞之，何哉？〔師古曰：謂自乞與之也。柳宗元曰：哉，疑辭也。何哉，猶曰何如也。乞，音氣。〕願以愚言白大將軍！“延年言之大將軍，大將軍曰：“誠然，實勇士也！當發大議時，震動朝廷。“光因舉手自憮【章：甲十五行本”憮”作”撫”；乙十一行本同；孔本同。】心曰：“使我至今病悸。〔師古曰：悸，心動也，音揆。韻略：其季翻。〕謝田大夫曉大司農，通往就獄，得公議之。”〔師古曰：曉者，告白意指也。通者，從公家通理也。光忿其拒諱，故不佑之。〕田大夫使人語延年。〔語，牛倨翻。〕延年曰：“幸縣官寬我耳，何面目入牢獄，使衆人指笑我，卒徒唾吾背乎！“即閉閣獨居齋舍，偏袒，持刀東西步。數日，使者召延年詣廷尉。聞鼓聲，自刎死。〔晉灼曰：使者至司農，司農發詔書，故鳴鼓也。師古曰：刎，謂斷頸也。刎，武粉翻。〕
②夏，五月，詔曰：“孝武皇帝躬仁誼，厲威武，功德茂盛，而廟樂未稱，〔師古曰：稱，副也。稱，尺證翻。〕朕甚悼焉。其與列侯、二千石、博士議。“於是羣臣大議庭中，〔師古曰：大議，總會議也。此庭中，謂朝廷之中。〕皆曰：“宜如詔書。“長信少府夏侯勝獨曰：“武帝雖有攘四夷、廣土境之功，然多殺士衆，竭民財力，奢泰無度，天下虛耗，百姓流離，物故者半，蝗蟲大起，赤地數千裏，〔師古曰：言無五穀之苗。〕或人民相食，畜積至今未復；〔畜，讀曰蓄。〕無德澤於民，不宜爲立廟樂。“公卿共難勝曰：〔爲，於僞翻。難，乃旦翻。〕“此詔書也。“勝曰：“詔書不可用也。人臣之誼，宜直言正論，非苟阿意順指。議已出口，雖死不悔！“於是丞相、御史劾奏勝非議詔書，毀先帝，不道；及丞相長史黃霸阿縱勝，不舉劾；俱下獄。〔劾，戶概翻。下，遐嫁翻。〕有司遂請尊孝武帝廟爲世宗廟，奏盛德、文始五行之舞。〔應劭曰：宣帝復採昭德之舞爲盛德舞，以尊世宗廟也。諸帝廟皆常奏文始四時五行舞也。〕武帝巡狩所幸郡國皆立廟，如高祖、太宗焉、夏侯勝、黃霸既久系，霸欲從勝受尚書，勝辭以罪死。霸曰：“朝聞道，夕死可矣。”〔論語載孔子之言〕勝賢其言，遂授之。系再更冬，〔師古曰：更，歷也。更，音工衡翻。〕講論不怠。
③初，烏孫公主死，漢復以楚王戊之孫解憂爲公主，妻岑娶。岑娶胡婦子泥靡尚小，岑娶且死，〔復，扶又翻。妻，七細翻。漢書作岑陬。師古曰：岑，音仕林翻。陬，音子侯翻。〕以國與季父大祿子翁歸靡，曰：“泥靡大，以國歸之。“翁歸靡既立，號肥王，復尚楚主，生三男、兩女。長男曰元貴靡，次曰萬年，次曰大樂。昭帝時，公主上書言：“匈奴與車師共侵烏孫，唯天子幸救之！“漢養士馬，議擊匈奴。會昭帝崩，上遣光祿大夫常惠使烏孫。烏孫公主及昆彌皆遣使上書，言：“匈奴復連發大兵，侵擊烏孫。使使謂烏孫，『趣持公主來！』〔趣，讀曰促。〕欲隔絕漢。昆彌願發國精兵五萬騎，盡力擊匈奴。唯天子出兵以救公主、昆彌！“先是匈奴數侵漢邊，〔先，悉薦翻。〕漢亦欲討之。秋，大發兵，遣御史大夫田廣明爲祁連將軍，四萬餘騎，出西河；度遼將軍範明友三萬餘騎，出張掖；前將軍韓增三萬餘騎，出雲中；後將軍趙充國爲蒲類將軍，三萬餘騎，出酒泉；雲中太守田順爲虎牙將軍，三萬餘騎，出五原；期以出塞各二千餘里。以常惠爲校尉，持節護烏孫兵共擊匈奴。
本始三年（庚戌，公元前七一年）
①春，正月，癸亥，恭哀許皇后崩。〔張晏曰：禮，婦人從夫諡。閔其見殺，故兼二諡。師古曰：共，讀曰恭。餘據班史，自高後以下皆從夫稱之，未嘗有諡也。至帝諡孝武衛皇后曰思，亦以其不令終也。至於東都，如光烈、明德，始從夫而加二諡。〕時霍光夫人顯欲貴其小女成君，道無從。〔師古曰：從，因也，由也。無由得納其女。〕會許後當娠，病，女醫淳于衍者，〔姓譜：淳于出於姜姓，州公之後。〕霍氏所愛，嘗入宮侍皇后疾。衍夫賞爲掖庭戶衛，〔掖庭戶衛，掌衛掖庭門戶，戶郎主之也。〕謂衍：“可過辭霍夫人，行爲我求安池監。”〔安池，池名。監，掌池之官。爲，於僞翻。〕衍如言報顯，顯因心生，【章：甲十五行本二字互乙；乙十一行本同；孔本同；張校同；退齋校同。】闢左右，〔師古曰：闢，謂屏去之；音闢。〕字謂衍曰：“少夫幸報我以事，〔如淳曰：稱衍字曰少夫，親之也。晉灼曰：報我以事，謂求池監也。少，詩照翻。〕我亦欲報少夫，可乎？”〔晉灼曰：報少夫謀弒許後事。〕衍曰：“夫人所言，何等不可者！”〔師古曰：無事而不可。〕顯曰：“將軍素愛小女成君，欲奇貴之，願之累少夫！”〔師古曰：累，託也，音力瑞翻。〕衍曰：“何謂邪？“顯曰：“婦人免乳，大故，十死一生。〔師古曰：免乳，謂產子也。大故，大事也。乳，音人喻翻。〕今皇后當免身，可因投毒藥去也，〔師古曰：去，謂除去皇后也；音丘呂翻。〕成君即爲皇后矣。如蒙力，事成，富貴與少夫共之。“衍曰：“藥雜治，常先嚐，安可？”〔師古曰：與衆醫共雜治之，又有先嚐者，何可行毒？治，直之翻。〕顯曰：“在少夫爲之耳。將軍領天下，誰敢言者！緩急相護，但恐少夫無意耳。“衍良久曰：“願盡力！“即搗附子，〔附子與天雄、烏喙同出一種，有大毒。〕齎入長安宮。皇后免身後，衍取附子併合大醫大丸以飲皇后，〔師古曰：大丸，今澤蘭丸之屬。合，音合。飲，于禁翻。〕有頃，曰：“我頭岑岑也，藥中得無有毒？”〔師古曰：岑岑，庳悶之意。〕對曰：“無有。“遂加煩懣，崩。〔師古曰：懣，音滿，又音悶。〕衍出，過見顯，相勞問，〔勞，力到翻。〕亦未敢重謝衍。〔師古曰：恐人知覺之。〕後人有上書告諸醫侍疾無狀者，皆收系詔獄，劾不道。〔劾，戶概翻。〕顯恐急，即以狀具語光，〔語，牛據翻。〕因曰：“既失計爲之，無令吏急衍！“光大驚，欲自發舉，不忍，猶與。〔師古曰：猶與，不決也。與，讀曰豫。〕會奏上，光署衍勿論。〔李奇曰：光題其奏也。師古曰：言之於帝，故解釋耳，光不自署也。餘據霍光傳，光薨後，帝始聞毒許後事，光於是時安敢言之於帝邪！李說爲是。上，時掌翻。〕顯因勸光內其女入宮。
②戊辰，五將軍髮長安。匈奴聞漢兵大出，老弱奔走，敺畜產遠遁逃，〔師古曰：敺，與驅同。〕是以五將少所得。〔少，詩沼翻。〕夏，五月，軍罷。度遼將軍出塞千二百餘里，至蒲離候水，〔自張掖出塞。〕斬首、捕虜七百餘級。前將軍出塞千二百餘里，至烏員，〔自雲中出塞。師古曰：烏員，地名也；音雲。〕斬首、捕虜百餘級。蒲類將軍出塞千八百餘里，西至候山，〔自酒泉出塞。〕斬首、捕虜，得單于使者蒲陰王以下三百餘級。聞虜已引去，皆不至期還。天子薄其過，寬而不罪。祈【章：甲十五行本”祈”作”祁”；乙十一行本同；孔本同。下三見均同。】連將軍出塞千六百里，至雞秩山，〔自西河出塞。〕斬首、捕虜十九級。逢漢使匈奴還者冉弘等，〔姓譜：楚大夫叔山冉之後。案夫子弟子有冉伯牛、冉有。使，疏吏翻。還，從宣翻，又如字。〕言雞秩山西有虜衆，祈連即戒弘，使言無虜，欲還兵。御史屬公孫益壽諫，以爲不可。祈連不聽，遂引兵還。虎牙將軍出塞八百餘里，至丹餘吾水上，〔自五原出塞。〕即止兵不進，斬首、捕虜千九百餘級，引兵還。上以虎牙將軍不至期，詐增滷獲，而祈連知虜在前，逗遛不進，〔孟康曰：逗遛，律語也；謂軍行頓止，稽留不進也。師古曰：逗，讀與住同；又音豆。〕皆下吏，自殺。擢公孫益壽爲侍御史。〔百官表：侍御史員十五人，受公卿奏事、舉劾案章。下，遐嫁翻。〕
烏孫昆彌自將五萬騎與校尉常惠從西方入，至右谷蠡王庭，〔谷蠡，音鹿黎。〕獲單于父行〔行，胡浪翻。〕及嫂、居次、〔晉灼曰：匈奴女號，若言公主也。〕名王、犁污都尉、千長、騎將以下四萬級，〔犁污都尉，犁污王之都尉也。師古曰：千長，千人之長。長，知兩翻。〕馬、牛、羊、驢、橐佗七十餘萬頭。〔師古曰：橐佗，言能負橐囊而馱物也。佗，音徒河翻。考異曰：常惠傳，“四萬級”爲”三萬九千人”，“七十餘萬頭”爲”六十餘萬頭”；今從烏孫傳。〕烏孫皆自取所虜獲。上以五將皆無功，獨惠奉使克獲，封惠爲長羅侯。〔長羅，侯國，屬陳留郡。賢曰：故城在今滑州匡城縣東北。〕然匈奴民衆傷而去者及畜產遠移死亡，不可勝數，〔勝，音升。〕於是匈奴遂衰耗，怨烏孫。
上覆遣常惠持金幣還賜烏孫貴人有功者。〔復，扶又翻。〕惠因奏請龜茲國嘗殺校尉賴丹，未伏誅，請便道擊之。帝不許。大將軍霍光風惠以便宜從事。〔師古曰：言至前所，專命而行也。風，讀曰諷。〕惠與吏士五百人俱至烏孫，還，〔還，從宣翻，又如字；下同。〕過，發西國兵二萬人，〔自烏孫還，所過西國皆發其兵。〕令副使發龜茲東國二萬人，烏孫兵七千人，從三面攻龜茲。兵未合，先遣人責其王以前殺漢使狀。王謝曰：“乃我先王時爲貴人姑翼所誤耳，我無罪。“惠曰：“即如此，縛姑翼來，吾置王。”〔師古曰：置，猶放。〕王執姑翼詣惠，惠斬之而還。〔龜茲殺賴丹事，見上卷昭帝元鳳四年。〕
③大旱。
④六月，己丑，陽平節侯蔡義薨。〔陽平屬東郡。考異曰：荀紀作”乙丑”，誤。〕
⑤甲辰，長信少府韋賢爲丞相。
⑥大司農魏相爲御史大夫。
⑦冬，匈奴單于自將數萬騎擊烏孫，頗得老弱。欲還，會天大雨雪，〔雨，於具翻。〕一日深丈餘，〔深，式鴆翻。〕人民、畜產凍死，還者不能什一。於是丁令乘弱攻其北，〔令，音零。〕烏桓入其東，烏孫擊其西，凡三國所殺數萬級，馬數萬匹，牛羊甚衆；又重以餓死，〔重，直用翻。〕人民死者什三，畜產什五。匈奴大虛弱，諸國羈屬者皆瓦解，攻盜不能理。其後漢出三千餘騎爲三道，併入匈奴，捕虜得數千人還；匈奴終不敢取當，〔師古曰：當者，報其直。〕滋欲鄉和親，〔師古曰：滋，益也。鄉，讀曰向。〕而邊境少事矣。
⑧是歲，潁川太守趙廣漢爲京兆尹。潁川俗，豪桀相朋黨。廣漢爲缿筩，〔蘇林曰：缿，音項，如瓶，可受投書。孟康曰：筩，竹筩也。如今官密事筩也。師古曰：缿，若今盛錢臧瓶，爲小孔，可入而不可出。或缿或筩，皆爲此制，而用受書，令投於中也。筩，音同。〕受吏民投書，使相告訐，〔師古曰：面相斥曰訐，音居又翻，又音居謁翻。〕於是更相怨咎，〔更，工衡翻。〕奸黨散落，盜賊不敢發。匈奴降者言匈奴中皆聞廣漢名，〔降，戶江翻。〕由是入爲京兆尹。廣漢遇吏，殷勤甚備，事推功善，歸之於下，行之發於至誠，吏鹹願爲用，僵仆無所避。〔師古曰：僵，偃也。僕，頓也。僵，音姜。僕，音赴。〕廣漢聰明，皆知其能之所宜，盡力與否；其或負者，輒收捕之，無所逃；案之，罪立具，即時伏辜。尤善爲鉤距以得事情，〔蘇林曰：鉤得其情，使不得去也。晉灼曰：鉤，致也。距，閉也。使對者無疑，若不問而自知，衆莫覺所由以閉，其術爲距也。師古曰：晉說是也。〕閭里銖兩之奸皆知之。長安少年數人會窮里空舍，〔師古曰：窮里，裏中之極隱處。〕謀共劫人；坐語未訖，廣漢使吏捕治，具服。其發奸擿伏如神。〔師古曰：擿，謂動發之也；音他狄翻。〕京兆政清，吏民稱之不容口。長老傳以爲自漢興，治京兆者莫能及。〔長，知兩翻。治，直之翻。〕
本始四年（辛亥，公元前七零年）
①春，三月，乙卯，立霍光女爲皇后；赦天下。初，許後起微賤，登至尊日淺，從官車服甚節儉。及霍後立，轝駕、侍從益盛，〔從，才用翻。〕賞賜官屬以千萬計，與許後時縣絕矣。〔縣，讀曰懸。〕
②夏，四月，壬寅，郡國四十九同日地震，或山崩，壞城郭、室屋，殺六千餘人。北海、琅邪壞祖宗廟。〔景帝元年，令郡國各立太祖高皇帝廟、太宗文皇帝廟。壞，音怪。〕詔丞相、御史與列侯、中二千石博問經學之士，有以應變，〔師古曰：謂御塞災異也。〕毋有所諱。令三輔、太常、內郡國舉賢良方正各一人。大赦天下。上素服，避正殿五日。釋夏侯勝、黃霸；以勝爲諫大夫、給事中，霸爲揚州刺史。〔揚州統廬江、九江、會稽、丹陽、豫章等郡。〕
勝爲人，質樸守正，簡易無威儀，〔易，以豉翻。〕或時謂上爲君，誤相字於前；〔師古曰：前，天子之前也。君前臣名，不當相呼字也。〕上亦以是親信之。〔師古曰：知其質樸也。〕嘗見，出道上語，〔師古曰：入見天子而以其言爲外人道之。見，賢遍翻。〕上聞而讓勝，勝曰：“陛下所言善，臣故揚之。堯言佈於天下，至今見誦。臣以爲可傳，故傳耳。“朝廷每有大議，上知勝素直，謂曰：“先生建正言，無懲前事！”〔師古曰：懲，創也。前事，謂坐議廟樂事。〕勝復爲長信少府，後遷太子太傅。年九十卒，太后賜錢二百萬，爲勝素服五日，以報師傅之恩。〔爲，於僞翻。〕儒者以爲榮。
③五月，鳳皇集北海安丘、淳于。〔安丘、淳于二縣皆屬北海郡。安丘，春秋時之渠丘。淳于，春秋之州國。〕
④廣川王去坐殺其師姬妾十餘人，或銷鉛錫灌口中，或支解，並毒藥煮之，令糜盡，廢徙上庸；自殺。〔廣川王去，景帝子廣川惠王越之孫。師古曰：糜，碎也。〕
地節元年（壬子、前六九年）〔應劭曰：以先者地震，山崩、水出，於是改元曰地節，欲令地得其節。〕
①春，正月，有星孛於西方。〔孛，蒲內翻。〕
②楚王延壽〔景帝立平陸侯禮爲楚王，奉元王后，傳子道，孫注，曾孫純；延壽，純之子也。〕以廣陵王胥，武帝子，天下有變，必得立，陰附助之，爲其後【嚴：“後”改”後”。】母弟趙何齊取廣陵王女爲妻，因使何齊奉書遺廣陵王曰：“願長耳目，〔師古曰：言常伺聽，勿失幾也。取，讀曰娶。遺，於季翻。長，如字。〕毋後人有天下！”〔師古曰：方爭天下，勿使在人後。後，戶覯翻。〕何齊父長年上書告之，事下有司考驗，辭服。〔下，遐嫁翻。〕冬，十一月，延壽自殺。胥勿治。
③十二月，癸亥晦，日有食之。
④是歲，於定國爲廷尉。〔姓譜：周武王子封於邘，子孫以國爲氏；其後去”邑”，單爲”於”。〕定國決疑平法，務在哀鰥寡，罪疑從輕，加審慎之心。朝廷稱之曰：“張釋之爲廷尉，天下無冤民。〔師古曰：言決罪皆當。〕於定國爲廷尉，民自以不冤。”〔師古曰：言知其寬平，皆無冤枉之慮也。〕
地節二年（癸丑，公元前六八年）
①春，霍光病篤。車駕自臨問，上爲之涕泣。〔爲，於僞翻。〕光上書謝恩，願分國邑三千戶以封兄孫奉車都尉山爲列侯，奉兄去病祀。〔霍去病封冠軍侯，子嬗嗣封，薨，無後，國除，故光乞分國邑以封其孫。〕即日，拜光子禹爲右將軍。三月，庚午，光薨。上及皇太后親臨光喪，中二千石治冢，賜梓宮、葬具皆如乘輿制度，諡曰宣成侯。發三河卒穿覆上，〔乘，繩證翻。復，如字。〕置園邑三百家，長、丞奉守；下詔復其後世，〔復，方目翻。〕疇其爵邑，〔應劭曰：疇，等也。〕世世無有所與。〔與，讀曰豫。〕
御史大夫魏相上封事〔言事而不欲宣泄，重封上之，故曰封事。漢官曰：凡卓表皆啓封；其言密事，得用皁囊。〕曰：“國家新失大將軍，宜顯明功臣以填藩國，〔填，古鎮字通。〕毋空大位，以塞爭權。〔師古曰：大臣位空，則起爭奪之權也。塞，悉則翻。〕宜以車騎將軍安世爲大將軍，毋令領光祿勳事；以其子延壽爲光祿勳。“上亦欲用之。夏，四月，戊申，以安世爲大司馬、車騎將軍，領尚書事。〔考異曰：百官表：“地節三年，四月，戊申，張安世爲大司馬。七月，戊戌，更爲衛將軍；霍禹爲大司馬。七月，壬辰，禹要斬。“荀紀：“三年，四月，戊辰，安世爲大司馬。“按明年四月無戊辰，七月無戊戌，又不當再言七月。以宣紀、張安世、霍光傳考之，安世爲司馬當在今年，爲衛將軍當在明年十月，禹死在四年七月，蓋年表旁行通連書之，致此誤也。〕
②鳳皇集魯，羣鳥從之。大赦天下。
③上思報大將軍德，乃封光兄孫山爲樂平侯，使以奉車都尉領尚書事。魏相因昌成君許廣漢奏封事，言”春秋譏世卿，〔公羊傳：隱三年，夏，四月，辛卯，尹氏卒。尹氏者何？天子之大夫也。其稱尹氏何？貶。曷爲貶？譏世卿。世卿，非禮也。〕惡宋三世爲大夫〔公羊傳曰：宋三世無大夫，三世內取也。師古曰：三世，謂襄公、成公、昭公也，內取於國之大夫也。“爲”，恐當作 “無”。惡，烏路翻。〕及魯季孫之專權，〔魯自季友立僖公，行父逐東門氏，意如逐昭公，世專魯國。至哀公，惡季氏之逼而不能去，遂孫於邾。〕皆危亂國家。自後元以來，祿去王室，政由冢宰。今光死，子復爲右將軍，兄子秉樞機，〔謂領尚書事也。賢曰：樞機，近要之官也。春秋運鬥樞曰：北斗，第一天樞，第二璇，第三機也。〕昆弟、諸婿據權勢，在兵官，光夫人顯及諸女皆通籍長信宮，〔師古曰：通籍，謂禁門之中皆有名籍，恣出入也。應劭曰：籍者，爲二尺竹牒，設其年紀、名字、物色，懸之宮門，按省相應，乃得入也。〕或夜詔門出入，驕奢放縱，恐寖不制，〔師古曰：寖，漸也。不制，不可制御也。〕宜有以損奪其權，破散陰謀，以固萬世之基，全功臣之世。“又故事：諸上書者皆爲二封，署其一曰”副”，領尚書者先發副封，所言不善，屏去不奏。相復因許伯白去副封以防壅蔽。〔屏，必郢翻。去，丘呂翻。〕帝善之，詔相給事中，皆從其議。〔漢三公，九卿皆外朝，今魏相給事中，則得入禁中，預中朝之議。〕
④帝興於閭閻，〔師古曰：閭，里門也。閻，裏中門也。言從里巷而即天位也。〕知民事之囏難。〔囏，古艱字。〕霍光既薨，始親政事，厲精爲治，〔治，直吏翻；下同。〕五日一聽事。自丞相以下各奉職奏事，敷奏其言，考試功能。〔應劭曰：敷，陳也。各自奏陳其言，然後試之以官，考其功德也。〕侍中、尚書功勞當遷及有異善，厚加賞賜，至於子孫，終不改易。〔師古曰：言各久其職事也。貢父曰：至於子孫，謂賞賜逮及子孫也，非謂侍中、尚書官至子孫不改易也。〕樞機周密，品式備具，上下相安，莫有苟且之意。及拜刺史、守、相、輒親見問，觀其所由，退而考察所行以質其言，〔師古曰：質，正也。〕有名實不相應，必知其所以然。常稱曰：“庶民所以安其田裏而亡嘆息愁恨之心者，政平訟理也。〔師古曰：訟理，言所訟見理而無冤滯也。亡，古無字通。〕與我共此者，其唯良二千石乎！”〔師古曰：謂郡守、諸侯相。〕以爲太守，吏民之本，數變易則下不安；〔數，所角翻。〕民知其將久，不可欺罔，乃服從其教化。故二千石有治理效，輒以璽書勉厲，增秩、賜金，或爵至關內侯；公卿缺，則選諸所表，以次用之。〔師古曰：所表，謂增秩、賜金、爵也。〕是以漢世良吏，於是爲盛，稱中興焉。
⑤匈奴壺衍鞮單于死，弟左賢王立爲虛閭權渠單于，以右大將女爲大閼氏，而黜前單于所幸顓渠閼氏。〔顓渠閼氏，單于之元妃也；其次爲大閼氏。將，即亮翻。閼氏，音煙支。〕顓渠閼氏父左大且渠怨望。〔且，子閭翻。〕是時漢以匈奴不能爲邊寇，罷塞外諸城以休百姓。〔師古曰：外城，塞外諸城也，如光祿塞、受降城、遮虜障等城是也。〕單于聞之，喜，召貴人謀，欲與漢和親。左大且渠心害其事，曰：“前漢使來，兵隨其後。今亦效漢發兵，先使使者入。“乃自請與呼盧訾王各將萬騎，南旁塞獵，相逢俱入。〔訾，子移翻。旁，步浪翻。〕行未到，會三騎亡降漢，言匈奴欲爲寇。〔降，戶江翻。〕於是天子詔發邊騎屯要害處，使大將軍監治衆等四人〔師古曰：治衆者，軍監之名。餘據軍監位次軍正。〕將五千騎，分三隊，出塞各數百里，捕得虜各數十人而還。時匈奴亡其三騎，不敢入，即引去。是歲，匈奴飢，人民、畜產死什六七，又發兩屯各萬騎以備漢。其秋，匈奴前所得西嗕居左地者，〔孟康曰：嗕，音辱，匈奴種。師古曰：嗕，音奴獨翻。餘謂西嗕自是一種，爲匈奴所得，使居左地耳，非匈奴種也。〕其君長以下數千人皆驅畜產行，與甌脫戰，所殺傷甚衆，遂南降漢。
