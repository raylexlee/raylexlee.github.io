△卷第一百三十四
蒼梧王下
元徽四年（丙辰、四七六）
1春，正月，己亥，帝耕籍田，大赦。
2二月，魏司空東郡王陸定國坐恃恩不法，免官爵為兵。
3魏馮太后內行不正，〔行，下孟翻。〕以李奕之死怨顯祖，〔事見一百三十二卷明帝泰始之六年。〕密行鴆毒，夏，六月，辛未，顯祖殂。年二十三。考異曰：元行沖後魏國典雲：「太后伏壯士於禁中，太上入謁，遂崩。」蓋實有鴆毒之禍。今從之。〕壬申，大赦，改元承明。葬顯祖於金陵，〔金陵在雲中。〕諡曰獻文皇帝。
4魏大司馬、大將軍代人萬安國坐矯詔殺神部長奚買奴，賜死。〔神部，八部之一也。長，知兩翻。〕
5戊寅，魏以徵西大將軍、安樂王長樂為太尉，〔樂，音洛。〕尚書左僕射、宜都王目辰為司徒，南部尚書李訢為司空。〔訢，許斤翻。〕尊皇太后曰太皇太后，復臨朝稱制。〔魏高宗之殂，顯祖方年十二，馮太后臨朝稱制；時宋太宗泰始二年也。至次年，太后歸政。今既鴆顯祖，而高祖尚幼，故復臨朝。復，扶又翻。朝，直遙翻。〕以馮熙為侍中、太師、中書監。熙自以戚，固辭內任；乃除都督、洛州刺史，〔魏太宗取洛陽，以晉司州為洛州。〕侍中、太師如故。
顯祖神主祔太廟，有司奏廟中執事之官，請依故事皆賜爵。祕書令廣平程駿上言：「建侯裂地，帝王所重，或以親賢，或因功伐，〔以勞定國曰功，積功曰伐。〕未聞神主祔廟而百司受封者也。皇家故事，蓋一時之恩，豈可為長世之法乎！」太后善而從之，謂羣臣曰：「凡議事，當依古典正言，豈得但脩〔「脩」，當作「循」。〕故事！」而【章：甲十一行本「而」下有「已」字；乙十一行本同；孔本同；熊校同；張校同，雲「事」下脫「而已」二字。】賜駿衣一襲，帛二百匹。
太后性聰察，知書計，曉政事，被服儉素，〔被，皮義翻。〕膳羞減於故事什七八；而猜忍多權數。高祖性至孝，能承顏順志，事無大小，皆仰成於太后。〔經典 釋文：仰，如字，又五亮翻。〕太后往往專決，不復關白於帝。〔復，扶又翻。〕所幸宦者高平王琚、安定張祐、杞嶷、〔康曰：杞，姓也，出自夏后氏之後。嶷，魚力翻。〕馮翊王遇略陽苻承祖、高陽王質，皆依勢用事；祐官至尚書左僕射，爵新平王；琚官至徵南將軍，爵高平王；嶷等官亦至侍中、吏部尚書、刺史，爵為公、侯，賞賜巨萬，賜鐵券，許以不死。〔康曰：說文：券，契也。釋名曰：券，綣也，相約束繾綣為券也。〕又，太卜令姑臧王叡得垶於太后，超遷至侍中、吏部尚書，爵太原公。祕書令李沖，雖以才進，亦由私寵，賞賜皆不可勝紀。〔太和末年，高菩薩之禍，後啟之也。後雖獲終其世，禍及門戶矣。勝，音升。〕又外禮人望東陽王丕、遊明根等，皆極其優厚，每褒賞叡等，輒以丕等參之，以示不私。丕，烈帝之玄孫；〔拓跋翳槐諡烈帝。〕沖，寶之子也。〔魏世祖太平真君五年，李寶入朝，其子沖遂貴顯於魏。〕
太后自以失行，畏人議己，羣下語言小涉疑忌，輒殺之。然所寵幸左右，苟有小過，必加笞箠，或至百餘；〔箠，止橤翻。〕而無宿憾，尋復待之如初，或因此富貴。故左右雖被罰，終無離心。〔此史之所謂權數也，籲！行，下孟翻。復，扶又翻。被，皮義翻。〕
6乙亥，加蕭道成尚書左僕射，劉秉中書令。
7楊運長、阮佃夫等忌建平王景素益甚，〔通鑑書禍始於上捲上年。佃，音田。〕景素乃與錄事參軍陳郡殷濔、〔濔，莫比翻。〕中兵參軍略陽垣慶延、參軍沈顒、左暄等謀為自全之計。〔顒，魚容翻。〕遣人往來建康，要結才力之士，〔要，讀曰邀。〕冠軍將軍黃回、遊擊將軍高道慶、輔國將軍曹欣之、前軍將軍韓道清、長水校尉郭蘭之、羽林監垣祗祖，〔漢東都之制，羽林左、右監主羽林騎，屬光祿勳；至晉，以羽林屬二衛，而監不見於志，當是江左復置。冠，古玩翻。校，戶教翻。〕皆陰與通謀；武人不得志者，無不歸之。時帝好獨出遊走郊野，欣之謀據石頭城，伺帝出作亂。道清、蘭之慾說蕭道成因帝夜出，執帝迎景素，道成不從者，即圖之，景素每禁使緩之。楊、阮微聞其事，遣傖人周天賜偽投景素，〔好，呼到翻。說，輸芮翻；下譬說同。伺，相吏翻。傖，助庚翻；江東人謂楚人別種為傖，亦謂西北人為傖。〕勸兵舉兵。景素知之，斬天賜首送臺。
秋，七月祗祖率數百人自建康奔京口，雲京師已潰亂，勸令速入。景素信之，戊子，據京口起兵，士民赴之者以千數。楊、阮聞祗祖叛走，即命纂嚴。己丑，遣驍騎將軍任農夫、領軍將軍黃回、左軍將軍蘭陵李安民將步軍，右軍將軍張保將水軍，以討之；〔驍，堅堯翻。騎，奇寄翻。任，音壬。民將，保將，即亮將。〕辛卯，又命南豫州刺史段佛榮為都統。〔都統之名始此。〕蕭道成知黃回有異志，故使安民、佛榮與之偕行。〔道成知黃叵不附己，既使之討景素，又使之詩沈攸之，二難既平，然後殺之，則足以知回於當時有幹略，而道成智數又一時所不及者。〕回私戒其士卒，「道逢京口兵，勿得戰。」道成屯玄武湖，冠軍將軍蕭賾鎮東府。〔冠，古玩翻。賾，士革翻。〕
始安王伯融，都鄉侯伯猷，皆建安王休仁之子也，楊、阮忌其年長，悉稱詔賜死。
景素欲斷竹裏以拒臺軍。〔長，知兩翻。斷，丁管翻；下斷峽同。〕坦慶延，垣祗祖、沈顒皆曰：「今天時旱熱，臺軍遠來疲睏，引之使至，以逸待勞，可一戰而克。」殷濔等固爭，不能得。農夫等既至，縱火燒市邑。慶延等各相顧望，莫有鬬志；景素本乏威略，恇擾不知所為。〔恇，去王翻。〕黃回迫於段佛榮，且見京口軍弱，遂不發。
張保泊西渚，〔西渚在京口城西，今西津渡口是也。〕景素左右勇士數十人，自相要結，〔要，一遙翻。〕進擊水軍。甲午，張保敗死，而諸將不相應赴，復為臺軍所破。〔復，扶又翻﹖〕臺軍既薄城下，顒先帥眾走，〔帥，讀曰率。〕祗祖次之，其餘諸軍相繼奔退，獨左暄與臺軍力戰於萬歲樓下；而所配兵力甚弱，不能敵而散。乙未，拔京口。黃回軍先入，自以有誓不殺諸王，乃以景素讓殿中將軍張倪奴。倪奴擒景素，斬之，並其三子，同黨垣祗祖等數十人皆伏誅。蕭道成釋黃回、高道慶不問，撫之如舊。〔撫之所以安反側，事定之後決不能容之。〕是日，解嚴。丙申，大赦。
初，巴東建平蠻反，沈攸之遣軍討之。及景素反，攸之急追峽中軍以赴建康。巴東太守劉攘兵、建平太守劉道欣疑攸之有異諆，勒兵斷峽，不聽軍下。攘兵子天賜為荊州西曹，〔西曹者，漢、晉公府之西曹椽。〕攸之遣天賜往諭之。攘兵知景素實反，乃釋甲謝愆，攸之待之如故。劉道欣堅守建平，攘兵譬說不回，乃與伐蠻軍攻斬之。〔沈攸之用劉攘兵，卒為攘兵所禍；蕭道成用黃回，而權以濟事；非用人之難，用勢之難也。說，輸芮翻。〕
8甲辰，魏主追尊其母李貴人曰思皇后，〔李氏，李惠之女，高祖之母也。為後李惠貴張本。〕
9八月，丁卯，立皇弟翽為南陽王，〔翽，呼會翻。〕嵩為新興王，禧為始建王。
10庚午，以給事黃門侍郎阮佃夫為南豫州刺史，留鎮京師。
11九月，戊子，賜驍騎將軍高道慶死。〔驍，堅堯翻。騎，奇寄翻。〕
12冬，十月，辛酉，以吏部尚書王僧虔為尚書左【章：甲十一行本「左」作「右」；乙十一行本同，孔本同。】僕射。
13十一月，戊子，魏以太尉、安樂王長樂為定州刺史，司空李訢為徐州刺史。〔樂，音洛、訢，許斤翻。〕
順皇帝〔諱準，字仲謨，明帝第三子也，小字知觀；實桂陽王休範之子。諡法；慈和徧服曰順。蕭氏所以諡之曰順者，以其順天命人心而禪代也。〕
昇明元年（丁巳，四七七）是年七月，帝即位，始改元昇明。〕
1春，正月，乙酉朔，魏改元太和。
2己西，略陽民王元壽聚眾五千餘家，自稱衝天王；二月，辛未，魏秦、益二州刺史尉洛侯擊破之。〔秦、益二州，此魏所謂南秦、東益也。尉，紆勿翻。〕
3三月，庚子，魏以東陽王丕為司徒。
4夏，四月，丁卯，魏主如白登；壬申，如崞山。〔崞，音郭。〕
初，蒼梧王在東宮，好緣漆帳竿，〔好，呼到翻。〕去地丈餘；喜怒乖節，主帥不能禁。〔主帥，謂東宮齋內主帥也。帥，所類翻。〕太宗屢敕陳太妃痛捶之。〔陳氏，蒼梧王之母也。即位，尊為太 妃。揰，止橤翻。〕及即帝位，內畏太后，外憚諸大臣，未敢縱逸。自加元服，內外稍無以制，數出遊行，〔數，所角翻。〕始出宮，猶整儀衛。俄而縋車騎，帥左 右數人，或出郊野，或入市廛。〔騎，奇寄翻；下同。帥，讀曰率。〕太妃每乘青犢車，〔青犢車，犢蓋車也。晉制，諸王青蓋車。時有司奏，皇太妃輿服一同晉孝 武李太妃故事。〕隨相檢攝。既而輕騎遠走一二十里，太妃不復能追；〔復，扶又翻；下已復同。〕儀衛亦懼禍不敢追尋，唯整部伍別在一處，瞻望而已。
初，太宗嘗以陳太妃賜嬖人李道兒，已復迎還，生帝，〔已，既也；既而復迎之還 也。嬖，卑義翻，又博計翻。〕故帝每微行，自稱「劉統」，〔劉統，自言統天下也，猶苻堅稱「苻詔」，桓玄稱「桓詔」。〕或稱「李將軍」。常著小袴衫，營署 巷陌，無不貫穿；〔著，陟略翻。穿，如字，又樞絹翻。〕或夜宿客舍，或晝臥道傍，排突廝養，〔廝，息移翻。養，餘亮翻。韋昭曰：析薪為廝，炊烹為養。又，廝給、養馬者。〕與之交，易或遭慢辱，悅而受之。凡諸鄙事，裁衣、作帽，過目則能；未嘗吹箎，〔箎，音池，以竹為之， 長八尺四寸，圍三寸。周禮賈疏雲：箎八孔。〕執管便韻。〔韻，諧也，和也。〕及京口既平，驕恣尤甚，無日不出，夕去晨返，晨出暮歸。從者並執鋋矛，〔從， 才用翻。鋋，音蟬，又以前翻，小矛也。〕行人男女及犬馬牛驢，逢無免者。民間擾懼，商販皆，息門戶晝閉，行人殆絕。鍼、椎、鑿、鋸，不離左右，〔鍼，與鉗 同，其淹翻。離，力智翻。〕小有忤意，即加屠剖，〔忤，五故翻。〕一日不殺，則慘然不樂；殿省憂惶，食息不保。阮佃夫與直閤將軍申伯宗等，謀因帝出江乘射 雉，稱太后令，喚隊仗還，〔樂，音洛。射，而亦翻。隊有隊主、副，仗主、副。〕閉城門，遣人執帝廢之，立安成王準。事覺，甲戌，帝收佃夫等殺之。
太后數訓戒帝，〔數，所角翻。〕帝不悅。會端午，太后賜帝毛扇。〔毛扇，蓋羽扇也。考異曰：宋略作「太妃賜」，今從宋書。〕帝嫌其不華，令太醫煮藥，欲鴆太后。左右止之曰：「若行此事，官便應成孝子，豈復得出入狡獪！」〔復，扶又翻；下無復，誰復同。狡，古巧翻。獪，古外翻。江南人謂小兒戲為狡獪。〕帝曰：「汝語大有理！」乃止。
六月，甲戌，有告散騎常侍杜幼文、司徒左長史沈勃、遊擊將軍孫超之與阮佃夫同謀者，帝登帥衛士，自掩三家，悉誅之，〔登，登時也；登時，猶言即時也。散亶翻。騎，奇寄翻。帥，讀曰率。考異曰：南史曰：「孝武二十八子，太宗殺其十六，餘皆帝殺之。」按宋書，孝武諸子，十人早卒，二人為景和所殺，餘皆太宗殺之，無及蒼梧時者，南史誤也。〕刳解臠割，嬰孩不免。沈勃時居喪在廬，〔廬，倚廬也。禮：居喪者，居倚廬，寢苫枕塊。孟康註曰：倚廬，倚牆至地而為之，無楣柱。孔穎達曰：居倚廬者，謂於中門之外，東牆下倚木為廬。又說曰：凡非適子，自未葬以於隱者為廬。鄭註曰：不欲人屬目，蓋於東南角。〕左右未至，帝揮刀獨前。勃知不免，手搏帝耳，唾罵之曰：〔唾，湯臥翻。〕「汝罪踰桀、紂，屠戮無日，」遂死。是日，大赦。
帝嘗直入領軍府。時盛熱，蕭道成晝臥裸袒。〔裸，郎果翻。〕帝立道成於室內畫腹為的，〔畫，讀與賔同。〕自引漢，將射之。〔射，而亦翻；下無復射、箭射同。〕道成斂版曰：老臣無罪。」左右王天恩曰：「領軍腹大，是佳射堋；〔堋，補帯翻。射堋，今言射垛也。〕一箭便死，後無復射；不如以霊箭射之。」帝乃更以霊箭射，正中其齊。〔更，工衡翻。霊，蒲剝翻。集韻雲：骨鏃也。餘謂骨鏃亦能害人，況以之射人腹乎！蓋當時所謂霊箭者，必非骨鏃。中，竹仲翻。齊，與臍同。〕投弓大笑曰：「此手何如！」帝忌道成威名，嘗自磨鋋，曰：「明日殺蕭道成。」陳太妃罵之曰：「蕭道成有功於國，若害之，誰復為汝盡力邪！」〔為，於偽翻。〕帝乃止。
道成憂懼，密與袁粲、褚淵謀廢立。粲曰：「主上幼年，微過易改。〔易，以豉翻。〕伊、霍之事，非季世所行；縱使功成，亦終無全地。」淵默然。〔淵於此時已心歸道成矣。〕領軍功曹丹陽紀僧真言於道成曰：「今朝廷猖狂，人不自保；天下之望，不在袁、褚，明公豈得坐受夷滅！存亡之機，仰希熟慮。」道成然之。〔道成時為中領軍，以僧真為功曹。希，望也。〕
或勸道成奔廣陵起兵。道成世子賾，時為晉熙王長史，行郢州事，欲使賾將郢州兵東下會京口。〔將，即亮翻。〕道成密遣所親劉僧副告其從兄行青、冀二州刺史劉善明曰：〔從，才用翻。〕「人多見勸北固廣陵，恐未為長算。今秋風行起，卿若能與垣東海微共動虜，則我諸計可立。」亦告東海太守垣榮祖。善明曰：宋氏將亡，愚智共知。北虜若動，反為公患。公神武高世，唯當靜以待之，因機奮發，功業自定，不可遠去根本，自貽猖蹶。」榮祖亦：』日領府去臺百步，〔領府，謂領軍府也。〕公走，人豈不知！若單騎輕行，〔騎，奇寄翻。〕廣陵人閉門不受，公欲何之！公今動足下牀，恐即有叩臺門者，〔言將有告之者。〕紀僧真曰：「主上雖無道，國家累世之基猶為安固。公百口，北度必不得俱。縱得廣陵城，天子居深宮，施號令，目公為逆，何必避之！此非萬全策也。道成族弟鎮軍長史順之〔順之，蕭衍之父也。考異曰：齊高帝紀，姚思廉梁書武帝紀，自相國何至皇考一十餘世，皆有名及官位。蓋史官附會，今所不取。〕及次子驃騎從事中郎嶷，〔驃，匹妙翻。騎，奇寄翻。嶷，魚力翻。〕皆以為：「帝好單行道路，於此立計，易以成功；外州起兵，鮮有克捷，〔好，呼到翻。，易，以豉翻。鮮，息淺翻。鮮，少也。〕徒先入受禍耳。」〔先，悉薦翻。〕道成乃止。
東中郎司馬。行會稽郡事李安民欲奉江夏王躋起兵於東方，〔明帝泰始七年以皇子躋繼江夏王義恭，時蓋為東中郎將，以安民為司馬行郡事也。會，工外翻。夏，戶雅翻。躋，牋西翻。〕道成止之。
越騎校尉王敬則潛自結於道成，夜著青衣，扶匐道路，〔著，則略翻。扶，讀曰蒲。說文曰：手行也。匐，蒲北翻。〕為道成聽察帝之往來。道成命敬則陰結帝左右楊玉夫、楊萬年、陳奉伯等一【張：「一」作「二」。】十五人於殿中，詗伺機便。〔為，於偽翻。詗，喧正翻，又古迥翻。伺，候也。伺，相吏翻。〕
秋，七月，丁亥夜，帝微行至領軍府門。左右曰：「一府皆眠，何不緣牆入﹖」帝曰：「我今夕欲於一處作適，〔適意作戲，謂之作適。〕宜待明夕。」員外郎桓康等於道成門間聽聞之。〔此員外郎蓋員外散騎郎也。〕
戊子，帝乘露車，與左右於臺岡賭跳，〔臺岡，意即臺城之來岡也。賭跳者，賭跳躑，以高者為勝也。跳，音他弔翻。考異曰：南史作蠻岡」，今從宋書。〕仍往青園尼寺，〔尼，女夷翻。〕晚，至新寺〔孝武寵姬殷貴妃死，為之立寺。貴妃子子鸞封新安王，故以新安為寺名。〕偷狗，就曇度道人煮之。〔曇，徒含翻。〕飲酒醉，還仁壽殿寢。楊玉夫常得帝意。至是忽憎之， 見輒切齒曰：「明日當殺小子取肝肺！」是夜，令玉夫伺織女渡河，〔續齊諧記曰：桂陽成武丁有仙道，謂其弟曰：「七月七日，織女當渡河。」弟問曰：「織女何 事渡河﹖」答曰：「織女暫詣牽牛。」人至今雲織女嫁牽牛也。崔寔四民月令曰：或雲見天漢中奕奕有正白氣，光耀五色，以此為徵應。〕曰：「見當報我；不見，將殺汝！」時帝出入無常，省內諸閤，夜皆不閉，廂下畏相逢值，無敢出者；宿衛並逃避，內外莫相禁攝。是夕，王敬則出外。玉夫伺帝熟寢，與楊萬年取帝防身刀刎之。〔御左右防身刀，即所謂千牛刀也。〕刎，扶粉翻。〕敕廂下奏伎〔伎，渠綺翻。〕陳奉伯袖其首，依常行法，稱敕開承明門出，以首與敬則。敬則馳詣領軍府，叩門大呼，〔呼，火故翻。〕蕭道成慮蒼梧王誑之，不敢開門。〔誑，居況翻。〕敬則於牆上投其首，道成洗視，乃戎服乘馬而出，敬則、桓康等皆從。入宮，至承明門，詐為行還。敬則恐內人覘見，以刀環塞窐孔，〔覘，醜廉翻，又醜豔翻。塞，悉則翻。窐孔，即古之所謂圭竇也。窐，古攜翻，又音攜。〕呼門甚急，門開而入，他夕，蒼梧王每開門，門者震懾，不敢仰視，至是弗之疑。〔懾，之涉翻。考異曰：齊高帝紀雲：「衛尉丞顏靈寶窺見太祖乘馬在外，竊謂親入曰：『今若不開，內領軍入，天下會是亂耳。』按靈寶若語所親，則須有知者，豈得宿衛晏然不動！今從宋後廢帝紀。〕道成入殿，殿中驚怖；〔怖，普布翻。〕既而聞蒼梧王死，鹹稱萬歲。
己丑旦，道成戎服出殿庭槐樹下，以太后令召袁粲、褚淵，劉秉入會議。道成謂乘曰：「此使君家事，何以斷之﹖」 〔使，疏吏翻。斷，丁亂翻。〕秉未答。道成須髯盡張，目光如電秉曰：「尚書眾事，可以見付；軍旅處分，〔須，與鬚同。處，昌呂翻。分，扶問翻。〕一委領 軍。」道成次讓袁粲，粲亦不敢當。王敬則拔白刃，在牀側跳躍曰：「天下事皆應關蕭公！敢有開一言者，血染敬則刀！」仍手取白紗帽加道成首，〔五代志：帽自 天子下及士人通冠之，以白紗者，名高頂帽。皇太子在上省則烏紗，在永福則白紗。蓋貴白紗也。杜佑曰：宋制：黑帽綴紫褾，褾以繒為之，長四寸，廣一寸。後制高屋白紗帽。〕令即位，曰：今日誰敢復動！事須及熱！」道成正色呵之曰：「卿都自不解！」〔復，扶又翻。呵，虎何翻。解，戶買翻，曉也。〕粲欲有言，敬則叱之，乃止。褚淵曰：「非蕭公無以了此。」手取事授道成。〔褚淵手取其事以授道成，自此天下之事一歸之矣。〕道成曰：「相與不肯；我安得辭！」乃下議，備法駕詣東城，迎立安成王。〔東城，即東府城也。〕於是長刀遮粲、秉等，各失色而去。〔觀史所書，會議之際，道成目光如電，須髯盡張；王敬則拔白刃跳躍，繼又以長刀遮粲、秉等，事勢可知矣。粲、秉於此時，聲其弒君之罪，以身死之，猶不愧於仇牧，何待至石頭邪！〕秉出，於路逢從弟韞，〔從，才用翻。〕韞開車迎問曰：「今日之事當歸兄邪﹖」秉曰：「吾等已讓領軍矣。」韞拊膺曰：「兄肉中詎有血邪！今年族矣！」〔宋事去矣，自中人以下皆知之。〕
是日，以太后令，數蒼梧王罪惡，〔數，所具翻。〕曰：「吾密令蕭領軍潛運明略。安成王準，宜臨萬國。」追封昱為蒼梧王。儀衛至東府門，安成王令門者勿開，以待袁司徒。粲至，王乃入居朝堂。〔史言袁粲為一時倚重。朝，直遙翻。〕壬辰，王即皇帝位，時年十一，改元，大赦。〔改元昇明。〕葬蒼梧王於郊壇西。〔南郊壇在臺城南巳地，世祖大明三年，移南郊壇於牛頭山以正陽位。〕
5魏京兆康王子推卒。
6甲午，蕭道成出鎮東府。丙申，以道成為司空、錄尚書事、驃騎大將軍；〔驃，匹妙翻。騎，奇寄翻。〕遠粲遷中書監，褚淵加開府儀同三司；劉秉遷尚書令，加中領軍；以晉熙王燮為揚州刺史。劉秉始謂尚書萬機，本以宗室居之，則天下無變；既而蕭道成兼總軍國，佈置心膂，與奪自專，褚淵素相憑附，秉與袁粲閤手仰成矣。〔閤手者，高拱充位而無所為，兩手若有所閤也。仰，牛向翻。〕辛丑，以尚書右僕射王僧虔為僕射。丙午，以武陵王贊為郢州刺史；蕭成道改領南徐州刺史。
7八月，壬子，魏大赦。
8癸亥，詔袁粲鎮石頭。粲性沖靜，每有朝命，常固辭；〔朝，直遙翻。〕逼切不得已，乃就職。至是知蕭道成有不臣之志，陰欲圖之，即時順命。〔為袁粲以石頭死節張本。〕
9初，太宗使陳昭華母養順帝；戊辰，尊昭華為皇太妃。〔魏明帝置昭華，晉武帝制淑妃、淑媛、淑儀、脩華、脩容、脩儀、婕妤、充華、容華為九嬪，而昭華之號不復見。至宋孝武制以昭儀、昭容、昭華代脩華、脩儀、脩容也。〕
10丙子，魏詔曰：「工商阜隸，各有厥分；〔分，扶問翻。〕而有司縱濫，或染流俗。自今戶內有工役者，唯止本部氶；〔「流俗」，北史作「清流」。此蓋以當時授官不分流品，故詔凡工役之戶，官止本部丞。〕若有勳勞者，不從此制。」
11蕭道成固讓司空；庚辰，以為驃騎大將軍、開府儀同三司。
12九月，乙酉，魏更定律令。〔更，工衡翻。〕
13戊申，封楊玉夫等二十五人為侯、伯、子、男。
14冬，十月，氐帥楊文度遣其弟文弘襲魏仇池，陷之。〔帥，所類翻。考異曰：魏書本紀作「楊黽」，氐傳作「鼠」，皆避顯祖諱也。〕
15初，魏徐州刺史李訢，事顯祖為倉 部尚書，〔晉武帝始置倉部郎，屬度支尚書；倉部尚書，後魏所置也，即前戈倉尚書。訢，許斤翻。〕信用盧奴令範檦。訢弟右將軍璊諫曰：〔考異曰：魏典： 「檦」作「標」；「瑛」作「璞」。今從魏書。餘按檦與標同；卑遙翻。瑛，音英。〕檦能降人以色，假人以財，輕德義而重勢利；聽其言也甘，察其行也賊，不早 絕之，後悔無及。」訢不從，腹心之事，皆以言檦。〔行，下孟翻。語，牛倨翻。〕
尚書趙黑，與訢皆有寵於顯祖，對掌選部。〔選，須絹翻。〕訢以其私用人為方州，〔古者八州八伯，謂之方伯，後世遂以州刺史為方州。〕黑對顯祖發之，由是有隙。頃之，訢發黑前為監藏，〔監，古銜翻。藏，徂浪翻。〕盜用官物，黑坐黜為門士。黑恨之，寢食為之衰少；踰年，復人為侍中、尚書左僕射，領選。〔為，於偽翻。復，扶又翻；下我復、黑復同。〕
及顯祖殂，黑白馮太后，稱訢專恣，出為徐州。範檦佑太后怨訢，〔以其告李敷也，事見一百三十二卷明帝泰始六年；訢為太倉尚書亦在是年也。〕乃告訢謀外叛。太后徵訢至平城問狀，訢對無之，太后引檦使證之。訢謂檦曰：「汝今誣我，我復何言！然汝受我恩如此之厚，乃忍為爾乎﹖」檦受公恩，何如公受李敷恩﹖公忍為之於敷，檦何為不忍於公！」訢慨然嘆曰：「吾不用瑛言，悔之可及！」趙黑復於中構成其罪，丙子，誅訢及其子令和、令度；黑然後寢倉如故。
16十一月，癸未，魏徵西將軍皮歡喜等三將軍率眾四萬擊楊文弘。
17丁亥，魏懷州民伊祁苟自稱堯後，〔堯，伊祁氏，故云然。〕聚眾於重山作亂；〔重山，即河內重門之山，在共縣北。重，直龍翻。〕洛州刺史馮熙討滅之。馮太后欲盡誅闔城之民，雍州刺史張白澤諫曰：「兇渠逆黨，盡已梟夷；〔魏雍州統京兆、扶風、馮翊、鹹陽、北地、平秦、武都等郡。兇渠，謂渠魁也。孔安國曰：渠，大也。雍，於用翻。梟，堅堯翻。〕城中豈無忠良丘信之士，柰何不問白黑，一切誅之！」乃止。
18十二月，魏皮歡喜軍至建安，〔水經註：楊定自隴右徙治歷城，去仇池百二十里。歷城後改建安城。考異曰：是年，魏置閏在十一月，宋之十二月也。〕楊文弘棄城走。
19初，沈攸之與蕭道成於大明、景和之間同直殿省，深相親善，道成女為攸之子中書侍郎文和婦。攸之在荊州，直閤將軍高道慶，家在華容，〔華容縣，自漢以棧屬南郡。按九域志：今江陵府石首縣建寧鎮即其地。宋白曰：江陵府監利縣，本漢華容縣地。〕假還，過江陵，〔假，居訝翻，休假也。過，工禾翻。〕與攸之爭戲槊。〔槊，色角翻。〕馳還建康，言攸之反狀已成，請以三千人襲之。執政皆以為不可，道成仍保證其不然。楊運長等惡攸之，〔惡，烏路翻。〕密與道慶謀遣刺客殺攸之，不克。會蒼梧王遇弒，主簿宗儼之、功曹臧寅勸攸之因此起兵。攸之以其長子元琰在建康爲司徒左長史，故未發。〔長，知兩翻。〕寅，凝之之子也。〔臧凝之見一百二十七卷宋文帝元嘉三十年。〕
時楊運長等已不再內，〔已出為外官，不在省內也。〕蕭道成遣元琰以蒼梧王刳斮之具示攸之。攸之以道成名位素出己下，一旦專制朝權，心不平，〔斮，則略翻。朝，直遙翻。〕謂元琰曰：「吾寧為王淩死，抔為賈充生。」〔王淩，賈充事，並見魏紀。〕然亦未暇舉兵。乃上表稱慶，因留元琰。
雍州刺史張敬兒，素與攸之司馬劉攘兵善，〔雍，於用翻。〕疑攸之將起事，密以問攘兵。攘兵無所言，寄敬兒馬鐙一隻，〔鐙，都鄧翻。〕敬兒乃為之備。
攸之有素書十數行，〔行，戶剛翻。〕常韜在裲襠角，〔博雅曰：裲襠，謂之袹腹。裲，裏養翻。襠，都郎翻。〕雲是明帝與己約誓。攸之將舉兵，其妾崔氏諫曰：「官年已老，那不為百口計！」〔宋、齊之間，義從私屬以至婢僕，率呼其主為官。〕攸之指裲襠角示之，且稱太后使至，賜攸之，〔使，疏吏翻；下同。〕燭割之，得太后手令雲：「社稷之事， 一以委公。」於是勒兵移檄，遣使邀張敬兒及豫州刺史劉懷珍、梁州刺史梓潼範柏年、司州刺史姚道和、湘州行事庾佩玉。〔南陽王翽未至，故庾佩玉行府州事。〕巴陵內史王文和同舉兵。敬兒、懷珍、文和並斬其使，馳表以聞；文和尋棄州奔夏口。〔巴陵，非州也，「州」，當作「郡」。夏，戶雅翻。〕柏年、道和、佩玉皆懷兩端。道和、後秦高祖之孫也。〔後秦主姚興，廟號高祖。〕
辛酉，攸之遣輔國將軍孫同等繼東下。攸之遺道成書，〔遺，於季翻。〕以為：「少帝昏狂，〔少，詩照翻。〕直與諸公密議，共白太后，下令廢之；柰何交結左右，親行弒逆；乃至不，殯流蟲在戶﹖凡在臣下，誰不惋駭！又，移易朝舊，〔朝舊，謂朝廷舊臣也。惋，烏貫翻。朝，直遙翻；下同。〕佈置親黨，宮閤管籥，悉關家人。吾不知子孟、孔明遺訓固如此乎！〔霍光，字子孟；諸葛亮，字孔明。〕足下既有賊宋之心，吾寧敢捐包胥之節邪！」〔申包胥乞秦師以存楚，事見左傳。〕朝廷聞之，忷懼。〔忷，許拱翻。〕
丁卯，道成入守朝堂，命侍中蕭嶷代鎮東府，〔嶷，魚力翻。〕撫軍行參軍蕭映鎮京口。映，嶷之弟也。戊辰，內外纂嚴。己巳郢州刺史武陵王贊為荊州刺史。庚午，以右衛將軍黃回為郢州刺史，督前鋒諸軍以討攸以。
初，道成以世子賾為晉熙王燮長史，行郢州事，修治器械以備攸之。〔道成烎桂陽之難，進爵縣公，以賾為世子。賾，士革翻。治，直之翻。〕及徵燮為揚州，以賾為左衛將軍，與燮俱下。劉懷珍言於道成曰：「夏口衝要，宜得其人。」道成與賾書曰：「汝既入朝，當須文武兼資與汝意合者，委以後事。」賾乃薦燮司馬柳世隆自代。道成以世隆為武陵王贊長史，行郢州事。賾將行，謂世隆曰：「攸之一旦為變，焚夏口舟艦，〔夏，戶雅翻。艦，戶黯翻。〕沿流而東，不可制也。若得攸之留攻郢城，必未能猝拔。君為其內，破之必矣。」及攸之起兵，賾行至尋陽，未得朝廷處分，〔處，昌呂翻。分，扶問翻。〕眾欲倍道趨建康，〔趨，七喻翻。〕賾曰：「尋陽地居中流，密邇畿甸。若留屯湓口，內藩朝廷，外援夏首，〔夏首，即夏口。〕保據形勝，控制西南，今日會此，天所置也。」或以為湓口城小難固，左中郎將周山圖曰：「今據中流，為四方勢援，不可以小事難之；苟眾心齊一，江山皆城隍也。」庚午，賾奉燮鎮湓口；賾悉以事委山圖。山圖斷取行旅船板以造樓櫓，立水柵，〔斷，丁管翻。立柵於水中曰水柵。〕旬日皆辦。道成聞之，喜曰：「賾真我子也！」以賾為西討都督，賾啟山圖為軍副。時江州刺史邵陵王友鎮尋陽，賾公為尋陽城不足固，表移友同鎮湓口，〔尋陽時治柴桑，今江州德化西南九十里有柴桑山。湓口在德化縣西一里。江州治德化，蓋近湓口古城處。〕留江州別駕豫章胡諧之守尋陽。
湘州刺史王蘊遭母喪罷歸，至巴陵，與沈攸之深相結。〔巴陵距江陵四百餘裏，蓋使命往來，深相結也。〕時攸之未舉兵，蘊過郢州，郤因蕭賾出弔作難，據郢城。賾知之，不出。還，至東府，又欲因蕭道成出弔作，茌道成又不出。〔作難者，欲殺之也。難，乃旦翻。〕蘊乃與袁粲、劉秉密謀誅道成，將帥黃回、任候伯、孫曇瓘、王宜興、卜伯興等皆與通謀。〔將，即亮翻。帥，所類翻。任，音壬。曇，徒含翻。〕伯興、天與之子也。〔卜天與死於元兇劭之難。〕
道成初聞攸之事起，自往詣粲，粲辭不見。通直郎袁達謂粲，「不宜示異同」，〔通直郎，通直散騎侍郎也。晉武帝置員外散騎侍郎，元帝泰興二年，使二人與散騎侍郎同員直，故謂之通直散騎侍郎也。〕粲曰：「彼若以主幼時艱，與桂陽時不異，〔謂桂陽王休範反時也。〕劫我入臺，我何辭以拒之！一朝同止，欲異得乎！」道成乃召褚淵，與之連席，每事必引淵共之。〔果如袁粲所料。〕時劉韞為領軍將軍，入直門下省；〔考異曰：南齊書，「韞」作「韜」，今從宋書、南史。〕卜伯興為直閤，黃回等諸將皆出屯新亭。〔將，即亮翻。〕
初，褚淵為衛將軍，遭母憂去職，朝廷敦迫，不起。粲素有重名，自往譬說，〔譬說，猶說諭也。說，輸芮翻。〕淵乃從之。及粲為尚書令，曹母憂，淵譬說懇至，粲遂不起，淵由是恨之。〔淵之恨粲，以其奪己志而使之失為子之道也。而殺粲以傾宋，又失為臣之節。曰忠與孝，二者淵胥失焉。〕及沈攸之事起，道成與淵議之。淵曰：「西夏釁難，事必無成，〔夏，戶雅翻。釁，許覲翻。難，乃旦翻。〕公當先備其內耳。」〔謂備袁粲等也。〕粲謀既定，將以告淵；眾謂淵與道成素善，不可告。粲曰：「淵與彼唯善，豈容大作同異！今若不告，事定便應除之。」乃以謀告淵，〔袁粲猶以故意待褚淵也。〕淵即以告道成。
道成亦先聞其謀，遣軍主蘇烈、薛淵、太原王天生將兵助粲守石頭。薛淵固辭，道成強之，〔將，即亮翻。強，其兩翻。〕淵不得已，涕泣拜辭。道成曰：「卿近在頭，日夕去來，何悲如是，且又何辭﹖」淵曰：「不審公能保袁公共為一家否﹖」今淵往，與之同則負公，不同則立受禍，何得不悲！」道成曰：「所以遣卿，正為能盡臨事之宜，使我無西顧之憂耳。〔石頭在臺城西，故云然。為，於偽翻。〕但當努力，無所多言。」淵，安都之從子也。〔從，才用翻。〕道成又以驍騎將軍王敬則為直閤，〔驍，堅堯翻。騎，奇寄翻。〕與伯興共總禁兵。
粲謀矯太后令，使韞、伯興帥宿衛兵攻道成於朝堂，〔帥，讀曰率；下同。朝，直遙翻。〕回等帥所領為應。劉秉、任候伯等並赴石頭，本期壬申夜發，秉恇擾不知所為，晡後即束裝；臨去，啜羹，寫胸上，手振不自禁。〔恇，去王翻。振當作震，戰也，動也。禁，音居吟翻，勝也。〕盡室奔石頭，部曲數百，赫奕滿道。既至，見粲，粲驚曰：「何事遽來﹖今敗矣！」〔秉奔石頭，則事大露，故云必敗。〕秉曰：「得見公，萬死何恨！」孫曇瓘聞之，亦奔石頭。丹陽丞王遜等走告道成，事乃大露。遜，僧綽之子也。〔王僧綽柄用於元嘉之季。〕
道成密使人告王敬則。時閤已閉，敬則欲開閤出，卜伯興嚴兵為備，敬則乃鋸所止屋壁得出，至中書省收韞。韞已成嚴，【嚴：裝也；成嚴，謂裝束已成，俟期而發也。】列燭自照。見敬則猝至，驚起迎之，曰：「兄何能夜顧﹖」敬則河之曰：「小子那敢作賊！」韞抱敬則，敬則拳毆其頰仆地而殺之，〔呵，虎何翻。毆，烏口翻。〕又殺伯興、〔卜伯興父子俱死於劉氏之難。〕蘇烈等，據倉城拒粲。〔倉城，石頭倉城。〕王蘊聞秉已走，歎曰：「事不成矣！」狼狽帥部曲數百向石頭。〔帥，讀曰率；下同。考異曰：宋書雲：「齊王使蘊募人，已得數百。」宋略雲：「是夕徵其私眾，倏忽之間，被甲數百，莫知所從。」出按道成索已疑蘊，必不使之募兵。宋略近是也。〕本期開南門，時暗夜，薛淵據門射之。〔射，而亦翻。〕蘊謂粲已敗，即散走。
道成遣軍主會稽戴僧靜帥數百人向石頭助烈等，〔會，工外翻。〕自倉門得入，與之併力攻粲。孫曇瓘驍勇善戰，臺軍死者百餘人。王天生殊死戰，自亥至醜，戴僧靜分兵攻府西門，焚之。粲與秉在城東門，見火起，欲還赴府。秉與二子齢、陔踰城走。〔俁，宇矩翻、陔，柯開翻。〕粲下城，列燭自照，謂其子最曰：「本知一木不能止大廈之崩，但以名義至此耳。」僧靜乘暗踰城獨進，最覺有異人，以身衛粲，僧靜直前斫之。粲謂最曰：「我不失忠臣，汝不失孝子！」遂父子俱死。〔考異：南史雲：「僧靜奮刀直前，欲斬之。子最叫抱父乞先死，兵士人人莫不隕涕。粲曰：『我不失忠臣，汝不失孝子。』仍求筆作雲：『臣義奉大宋，策名兩畢。今便歸魂墳隴，永就山丘。』僧靜乃並斬之。」按時僧靜掩粲不備，挺身直往，安肯容粲作啟，從容如此。宋書皆無此等事。今不取。〕百姓哀之，謠曰：「可憐石頭城，寧為袁粲死，不作褚淵生！」劉秉父子走至額檐湖，〔蕭子顯齊書作「雒檐湖」。澹，餘廉翻。〕追執，斬之，任候伯等並乘船赴石頭，既至，臺軍已集，不得入，乃馳還。
黃回嚴兵期，詰旦，帥所領從御道直向臺門攻道成。〔詰，去吉翻。帥，讀曰率。〕聞事泄，不敢發道成撫之如舊。王蘊、孫曇瓘皆逃竄，先捕得蘊，斬之，其餘粲黨皆無所問。
粲典籤莫嗣祖為粲、秉宣通密謀，道成召詰之，曰：「袁粲謀反，何不啟聞﹖」嗣祖曰：「小人無識，但知報恩，何敢泄其大事！今袁公已死，義不求生。」蘊嬖人張承伯藏匿蘊。道成並赦而用之。〔史言蕭道成能縋怨錄才。嬖，卑義翻，又博計翻。〕
粲簡淡平素，而無經世之才；好飲酒；喜吟諷，〔好，呼到翻。喜，許記翻。〕身居劇任，不肯當事；主事每往諮決，〔主事，事書省主事也，尚書諸曹各有主事。〕或高詠對之。閒居高臥，門無雜賓，物情不接，故及於敗。
裴子野論曰：袁景倩，民望國華，〔袁粲，字景倩。〕受付託之重；智不足以除姦，權不足以處變，〔處，昌呂翻。〕蕭條散落，危不而扶。及九鼎既輕，三才將換，區區斗城之裏，〔斗城，言城如斗大也。〕出萬死而不辭，蓋蹈匹夫之節而無棟梁之具矣。〔裴子野之論，有春秋責備賢者之意，故通鑑取之。〕
20甲戌，大赦。
21乙亥，以尚書僕射王僧虔為左僕射，新除中書令王延之為右僕射，度支尚書張岱為吏部尚書，〔度，徒洛翻。〕吏部尚書王奐為丹楊尹。延之，裕之孫也。
劉秉弟遐為吳郡太守。司徒右長史張緕，永之子也，〔張永歷事文、武、明三帝。緕，古回翻。〕遭父喪在吳，家素豪盛，蕭道成使緕伺間取遐。〔間，古莧翻。〕會遐召緕詣府，緕帥部曲十餘人直入齋中，執遐，斬之，〔帥，讀曰率。〕郡中莫敢動。道成聞之，以告緕從父領軍沖，沖曰：「緕以百口一擲，出手得盧矣。」〔從，才用翻。樗蒲，得盧者勝。〕道成即以緕為吳郡太守。
道成移屯閱武堂，猶以重兵付黃回使西上，而配以腹心。〔配以腹心，所以防回也。上，時掌翻。〕回素與王宜興不協，恐宜興反告其謀，閏月，辛巳，因事收宜興，斬之。諸將皆言回握強兵必反，〔將，即亮翻；下同。〕寧朔將軍桓康請獨往刺之，〔刺，七亦翻。〕道成曰：「卿等何疑！彼無能為也。」〔史言道成才識雄於一時。〕
沈攸之遣中兵參軍孫同等五將以三萬人為前驅，司馬劉攘兵等五將以二萬人次之；又遣中兵參軍王靈秀等四將分兵出夏口，據魯山。癸巳，攸之至夏口，〔考異曰，沈約齊紀：「十一月攸之遂謀為亂張敬兒遣使詣攸之慶冬，攸之呼使人於密室謂之曰：『奉皇太后令，得袁司徒、劉丹陽諸人書，呼我速下；可令雍州知此意。』答敬兒書：『信口一二，』而封雞毛、桃耳數物置函中。敬兒賀冬使即乘驛白公。十二日壬辰，攸之遣孫同等先發。十七日丁酉，張敬兒使至。十八日戊戌，公率眾入鎮朝堂。閏月十四日癸巳，攸之至夏口。」按是歲宋曆閏十二月庚辰朔，魏曆閏十一月庚戌朔；然則冬至必在十一月晦。攸之對敬兒賀冬使者猶隱祕，豈可十二日已發兵東下乎！又，攸之若十二日已舉兵於江陵，豈可六十餘日始至夏口！又宋順帝紀：「十二月，攸之反。丁卯，齊王入守朝堂。」丁卯乃十二月十八日也。「閏月癸巳，攸之圍郢城。」攸之傳：「十一月反，十二月十二日，遣孫同等東下，閏月十四日至夏口。」宋略：「十二月，沈攸之作亂。丁卯，蕭道成入屯朝堂。閏月癸巳，攸之師及郢州。」南齊高帝紀：「十二月，攸之舉兵。乙卯，太祖入居朝堂。」諸書大抵略相符合，惟齊紀不同；蓋齊紀之誤，今不取。〕自恃兵強，有驕色。以郢城弱小，不足攻，雲「欲問訊安西」，暫泊黃金浦，〔時武陵王贊蓋以安西將軍鎮郢。黃金浦在鸚鵡洲上，相傳以為吳將黃蓋屯兵於此，得名。〕遣人告柳世隆曰：「被太后令，當暫還都。〔被，皮義翻。〕卿既相與奉國，想得此意。」世隆曰：「東下之師，久承聲問。郢城小鎮，自守而已。」宗儼之勸攸之攻郢城；臧寅以為：「郢城兵雖少而地險，〔少，詩沼翻。〕攻守勢異，非旬日可拔。若不時舉，〔孟子曰：以萬乘之國，伐萬乘之國，五旬而舉之。戰國策：白起一戰而舉鄢郢。舉，拔也。〕挫銳損威。今順流長驅，計日可捷。傾根本，郢城豈能自固！」攸之從其計，欲留偏師守郢城，自將大眾東下。〔將，即亮翻。〕乙未，將發，柳世隆遣人於西渚挑戰，〔鸚鵡洲之西渚。挑，徒了翻。〕前軍中兵參軍焦度於城樓上肆言罵攸之，且穢辱之。攸之怒，改計攻城，令諸軍登岸燒郭邑，築長圍，晝夜攻戰。世隆隨宜拒應，攸之不能克。
道成命吳興太守沈文秀【張：「秀」作「季」；下同。】督吳、錢唐軍事。〔五代史志曰：餘杭郡錢唐縣，舊置錢唐郡，蓋此時置也。〕文秀收攸之弟新安太守登之，誅其宗族。〔沈攸之殺沈慶之，文秀因事以報父仇。〕
22乙未，以後軍將軍楊運長為宣城太守；於是太宗嬖臣無在禁省者矣。〔嬖，卑義翻。又，博計翻。〕
沈約論曰：夫人君南面，九重奧絕，〔重，直龍翻。〕陪奉朝夕，義隔卿士，階闥之任，宜有司存。既而恩以狎生，信由恩固，無可憚之姿，有易親之色。〕，易，以豉翻。〕孝建、泰始，主威獨運，而刑政糾雜，理難遍通，耳目所寄，事歸近習。及覘歡慍，候慘舒，動中主情，舉無謬旨；〔覘，醜廉翻，又醜豔翻。中，竹仲翻。〕人主謂其身卑位薄，以為權不得重。曾不知鼠憑社貴，狐藉虎威，〔漢中山靖王勝曰：社鼠不燻，所託者然也。楚江乙曰：虎求百獸而食之，得狐。狐曰：「子無食我！天帝使我長百獸。子以我為不信，吾為子筅行，子隨我後，百獸見我而敢不走乎！」虎以為然，遂與之行；獸見之皆走。虎不知百獸畏己而皆走也，以為畏狐也。〕外無逼主之嫌，內有專用之鵜，勢傾天下，未之或悟。及太宗晚運，慮經盛衰，權倖之徒，慴憚宗戚，〔慴，之涉翻。〕欲使幼主孤立，永竊國權，構造同異，與樹禍隙，帝弟宗王，相繼屠勦。〔謂殺建安諸王也。勦，子小翻。〕寶祚夙傾，實由於此矣。
23辛丑，尚書左丞濟陽江謐建議假蕭道成黃鉞，〔濟，子禮翻。〕從之。
24加北秦州刺大武都王楊文度都督北秦、雍二州諸軍事，以龍驤耐軍楊文弘為略陽太守。〔雍，於用翻。驤，思將翻。〕壬寅，魏皮歡喜拔葭蘆，斬文度。魏以楊難當族弟廣香為陰平公、葭蘆戍主，仍詔歡喜築駱谷城。文弘奉表謝罪於魏，遣子苟奴入侍。魏以文弘為南秦州刺史、武都王。
25乙巳，蕭道成出頓新訂，謂驃騎參軍江淹曰：〔道成為驃騎大將軍，以淹為參 軍。驃，匹妙翻。騎，奇寄翻；下同。〕「天下紛紛，君謂何如﹖」淹曰：「成敗在德，不在眾寡。公雄武有奇略，一勝也；寬容而仁恕，二勝也；賢能畢力，三勝 也；民望所歸，四勝也；奉天子以伐叛逆，五勝也。彼吉銳而器小，一敗也；有威而無恩，二敗也；士卒解體，三敗也；搢紳不懷，四敗也；懸兵數千里而無同惡相 濟，五敗也：雖豺狼十萬，終為我獲。」道成笑曰：「君談過矣。」南徐州行事劉善明言於道成曰：「攸之收眾聚騎，造舟治械，苞藏禍心，於今十年。〔明帝泰始五年，沈攸之刺郢州己懷異志，至是適十年。治，直之翻。〕性既險躁，才非持重；〔躁，則到翻。〕而起逆累旬，遲迴不進。一則暗於兵機，二則人情離怨，三則有掣肘之患，〔掣，昌列翻。〕四則天奪其魄。未慮其剽勇輕速，〔剽，匹妙翻。〕掩襲未備，決於一戰；今六帥齊奮，諸侯同舉，此籠中之鳥耳。」蕭賾問攸之於周山圖，山圖曰：「攸之相與鄰鄉，〔攸之，吳興人，而山圖義興人，故曰鄰鄉。〕數共征伐，〔數，所角翻。〕頗悉其人，性度險刻，士心不附。今頓兵堅城之下，適所以為離散之漸耳。」
二年（戊午，四七八）
1春，正月，己酉朔，百官戎服入朝。〔朝，直遙翻。〕
沈攸之盡銳攻郢城，柳世隆乘間屢破之。〔間，古莧翻。〕蕭賾遣軍主桓敬等八軍據西塞〔西塞山在今武昌縣東百三十里，界於兩山之間。土俗編曰：吳、楚舊境分界於此。〕為世隆聲援。
攸之獲郢府法曹南鄉範雲，使送書入城，餉武陵王贊犢一暦，〔暦，苦江翻。〕柳世隆魚三十尾，皆去其首。〔去，羌呂翻。〕城中欲殺之，雲曰：「老母弱弟，懸命沈氏，若違其命，禍必及親；今日就戮，甘心如薺。」〔詩谷風：誰謂荼苦，其甘如薺。此謂甘心就死，如茹薺也。薺，齊禮翻。〕乃赦之。
攸之遣其將皇甫仲賢向武昌，中兵參軍公孫方平向陽。武昌太守臧渙降於攸之，西陽太守王毓奔湓城。〔將，即亮翻。降，戶江翻。湓，蒲奔翻。〕方平據西陽，豫州刺史劉懷珍遣建寧太守張謨等將萬人擊之，〔豫州有建寧左郡，孝武大明八年，省郡為建寧左縣，屬西陽邵，尋復為郡；蓋皆蠻左所居地也。五代志：永安郡麻城縣有梁北西陽縣，又有建寧郡。將，即亮翻。〕辛酉，方平敗走。平西將軍黃回等軍至西陽，泝流而進。〔泝，蘇故翻。〕
攸之素失人情，但劫以威力。初發江陵，已有逃者；及攻郢城，三十餘日不拔，逃者稍多；攸之日夕乘馬歷營撫慰，而去者不息。攸之大怒，召諸軍主曰：「我被太后令，〔被，皮義翻。〕建義下都。大事若克，白紗帽共著耳；〔著，則略翻。〕如其不振，朝廷自誅我百口，不關餘人。比軍人叛散，〔比，毗至翻。〕皆卿等不以為意。我亦不能問叛身，自今軍中有叛者，軍主任其罪。」〔任，音壬。〕於是一人叛，遣人追之，亦去不返，莫敢發覺，鹹有異計。
劉攘兵射書入城請降，〔射，而亦翻。〕柳世隆開門納之；丁卯夜，攘兵燒營而去。軍中見火起，爭棄甲走，將帥不能禁。〔將，即亮翻。帥，所類翻。〕攸之聞之，怒，銜須咀之，〔自咀其須，怒之甚也。須，與鬚同。咀，音在呂翻，嚼也。〕收攘兵兄子天賜、女伲張平虜，斬之。向旦，攸之帥眾過江，至魯山，〔大別山，一名魯山，在今漢陽軍沔陽縣東一里，江水逕其南，漢水從西北來注之。帥，讀曰率。〕軍遂大散，〔考異曰：宋略雲：「甲辰，攸之眾潰，西逃；乙巳，華容民斬其首。」按是月己酉朔，無甲辰、乙巳。〕諸將皆走。臧寅曰：「幸其成而縋其敗，吾不忍為也！」乃投水死。攸之猶有數十騎自隨，宣令軍中曰：「荊州城中大有錢，可相與還取以為資糧。」郢城未有追軍，而散軍畏蠻抄，〔此蠻即緣沔而居者。騎，奇寄翻。抄，楚交翻。〕更相聚結，可二萬人，隨攸之還江陵。
張敬兒既斬攸之使者，即勒兵；偵攸之下，遂襲江陵。〔偵，醜正翻，候也。〕攸之使子元琰與兼長史江乂、別駕傅宣共守江陵城。敬兒至沙橋，觀望未進。城中夜聞鶴唳，謂為軍來，乂、宣開門出走，吏民崩潰。元琰奔寵洲，〔寵洲近樂鄉。楊正衡晉書音義曰：寵，力董翻。〕為人所殺。敬兒至江陵，〔考異曰：宋略雲：「辛未，敬兒克江陵」按己巳，攸之以敬兒據城走死，抔容敬兒至辛未乃入城也。〕誅攸之二子、四孫。
攸之將至江陵百餘裏，聞城已為敬兒所據，士卒隨之者皆散。攸之無所歸，與其子文和走至華容界，皆縊於櫟林；〔櫟，郎狄翻，木名，柞屬。〕己巳，村民斬首送江陵。敬兒擎之以楯，覆以青繖，〔楯，食尹翻。覆，敷又翻。繖，蘇旰翻，蓋也。〕徇諸市郭，乃送建康。敬兒誅攸之親黨，收其財物數十萬，皆以入私。
初，倉曹參軍金城邊榮，為府錄事所辱，攸之為榮鞭殺錄事。〔為，於偽翻。〕及敬兒將至，榮為留府司馬，或說之使詣敬降，〔說，輸芮翻。〕榮曰：「受沈公厚恩，共如此大事，一朝緩急，便易本心，吾不能也。」城潰，軍一執以見敬兒，敬兒曰：「邊公何不早來！」榮曰：「沈公見留守城，不忍委去；本不祈生，〔祈，求也，告也。〕何須見問！」敬兒曰：「死何難得！」命斬之。榮歡笑而去。榮客太山程邕之孢榮曰：「與邊公周遊，不忍見邊公死，乞先見殺。」兵人不得行戮，以白敬兒，敬兒曰：「求死甚易，何為不許！」先殺邕之，然後及榮，軍人莫不垂泣。〔易，以豉翻。士為知己死，邊榮、程邕之俱有焉。〕孫同、宗儼之等皆伏誅。〔宗儼之與臧寅勸攸之舉兵，孫同為軍鋒。〕
丙子，解嚴，以侍中柳世隆為尚書右僕射，蕭道成還鎮東府。丁丑，以右【章：甲十一行本「右」作「左」；乙十一行本同；張校同。】衛將軍蕭賾為江州刺史，侍中蕭嶷為中領軍。〔賾，士革翻。嶷，魚力翻。〕二月，庚辰，以尚書左僕射王僧虔為尚書令，右僕射王延之為左僕射。癸未，加蕭道成太尉、都督南徐等十六州諸軍事，〔蕭子顯齊書：都督南徐、南兗、徐、兗、青、冀、司、豫、荊、雍、襄、郢、梁、益、廣、越十六州。〕以衛將軍褚淵為中書監、司空。道成表送黃鉞。〔上流已定，故表還黃鉞。〕
吏部郎王儉，僧綽之子也，神彩淵曠，好學博聞，少有宰相之志，時論亦推許之。道成以儉為太尉右長史，〔太尉府時置左、右長史。少，詩照翻。相，息亮翻。〕待遇隆密，事無大小專委之。
2丁亥，魏主如代湯泉；〔此魏代都之湯泉也；言代湯泉者，以別下洛縣橋山之湯泉。魏土地記曰：代城北九十里有桑乾城，城西渡桑乾水，去城十里，有溫湯，療疾有驗。又下洛縣西南四十里有橋山，下有溫泉。〕癸卯，還。
3宕昌王彌機初立。三月丙子，魏遣使拜彌機徵南大將軍、梁，益二州牧、河南公、宕昌王。〔宕，徒浪翻。使，疏吏翻。〕
4黃回不樂在郢州，〔樂，音洛。〕固求南兗，遂帥部曲輒還；〔帥，讀曰率。〕辛【嚴：「辛」改「己」。】卯，改都督南兗等五州諸軍事、南兗州刺史。〔黃回，刃在其頸，乃輒東還，此送死也。〕
5初，王蘊去湘州，湘州刺史南陽王翽未之鎮，〔翽，明帝子也；音呼會翻。〕長沙內史庾佩玉行府事。翽先遣中兵參軍韓幼宗將兵戍湘州，與佩玉不相能。及沈攸之反，兩入互相疑，佩玉襲殺幼宗。黃回至郢州，遣輔國將軍任候伯行湘州事；候伯輒殺佩玉，冀以自免。〔任候伯、黃回皆與袁、劉同謀。任，音壬。〕湘州刺史呂安國之鎮，蕭道成使安國誅候伯。
6夏，四月，甲申，魏主如崞山；丁亥，還。〔還，從宣翻，又如字。〕
7蕭道成以黃回終為禍亂；回有部曲數千人，欲遣收，恐為亂。辛卯，召回入東府。至，停外齋，使桓康將數十人，數回罪而殺之，並其子竟陵相僧念。〔道成翦除異己，至是盡矣。數，所具翻。相，息亮翻。〕
甲午，以淮南、宣城二郡太守蕭映行南兗州事，仍以其弟晃代之。〔淮南、宣城逼近京邑，故道成不以授他人。〕
8五月，魏禁皇族、貴戚及士民之家不顧氏族，下與非類婚偶；犯者以違制論。
9魏主與太后臨虎圈，〔圈，求遠翻。〕有虎逸，登閣道，幾至御座，侍衛皆驚靡；〔幾，居希翻。靡，披靡也。〕吏部尚書王叡執戟禦之，太后稱以為忠，親任愈重。〔史言馮後假公義以成其私。〕
10六月，丁酉，以輔國將軍楊文弘為北秦州刺史、武都王。
庚子，魏皇叔若卒。
12蕭道成以大明以來，公私奢侈，秋，八月，奏罷御府，〔御府令，自漢以來有之，漢屬少府，晉屬光祿勳。據宋紀，世祖大明四年，改細作署令為左右御府令。〕省二尚方彫飾器玩；辛卯，又奏禁民間華偽雜物，凡十七條。〔按蕭子顯齊書，表禁：不得以金銀為箔；馬乘具不得金銀度；不得織成繡裙；道路不得著錦履；不得用紅色為幡蓋衣服；不得剪綵帛為雜花；不得以綾作雜服飾；不得打鹿行錦及局腳檉柏牀牙，箱籠雜物；綵帛作屏障；錦緣薦席；不得私作器仗；不得以七寶飾樂器；又諸雜飾物不得以金銀為花獸；不得輒鑄金銅為像：皆頒墨敕，凡十七條。〕
13乙未，以蕭賾為領軍將軍，蕭嶷為江州刺史。
14九月，乙巳朔，日有食之。
15蕭道成欲引時賢參贊大業，夜，召驃騎長史謝朏，屏人與言，久之，朏無言；唯二小兒捉燭，道成慮朏難之，乃取燭遣兒，朏又無言；道成乃呼左右。朏，莊之子也。〔朏，敷尾翻。屏，必郢翻。捉，執也，持也。謝莊見一百三十卷明帝泰始元年。道成為驃騎大將軍，長史亦其府官也。〕
太尉右長史王儉知其指，他日，請間言於道成曰：「功高不賞，古今非一。以公今日位地，欲終北面，可乎﹖」道成正色裁之，而神采內和。儉因曰：「儉蒙公殊盼，所以吐所難吐；何賜拒之深！宋氏失德，非公豈復寧濟！但人情澆薄，不能持久；公若小復推遷，則人望去矣。〔復，扶又翻。〕豈唯大業永淪，七尺亦不可得保。」〔七尺，謂七尺之軀也。〕道成曰：卿言不無理。」儉曰：「公今名位，故是經常宰相，宜禮絕羣后，微示變革。當先令褚公知之， 儉請銜命。」道成曰：「我當自往。」經少日，道成自造褚淵，款言移晷。〔少，詩沼翻。造，七到翻。晷，居洧翻，日影也。〕乃謂曰：「我夢應得官。」淵曰： 「今授始爾，〔謂方加太尉、都督也。〕恐一二年間未容使移；且吉夢未必應在旦夕。」道成還，以告儉。儉曰：「褚是未達理耳。」儉乃唱議加道成太傅，假黃 鉞，使中書舍人虞整作詔。
道成所親任遐曰：〔任，音壬。〕「此大事，應報褚公。」道成曰：「褚公不從，柰何﹖」遐曰：彥回惜身保妻子，非有奇才異節；遐能制之。」淵果無違異。〔褚淵，字彥回。史言褚淵之為人，人皆得而侮薄之。〕
丙午，詔進道成假黃鉞、大都督中外諸軍事、太傅、領揚州牧，劍履上殿，入朝不趨，贊拜不名，使持節、太尉、驃騎大將軍、錄尚書、南徐州刺史如故。〔使，疏吏翻。〕道成固辭殊禮。〔劍履上殿、入朝不趨、贊拜不名，皆殊禮也。〕
16以揚州刺史晉熙王燮為司徒。
17戊申，太傅道成以蕭映為南兗州刺史。冬，十月，丁丑，以蕭晃為豫州刺史。
18己卯，獲孫曇瓘，殺之。〔石頭之禍，曇瓘逃去。曇，徒含翻。〕
19魏員外散騎常侍鄭羲來聘。
20壬寅，立皇后謝氏。後，莊之孫也。
21十一月，癸亥，臨澧侯劉晃坐謀反，與其黨皆伏誅。晃，秉之從子也。〔沈約志：臨澧縣，晉武帝太康四年立，屬天門郡。澧，音禮。〕
22甲子，徙南陽王翽為隨郡王。〔翽，呼會翻。〕
23魏馮太后忌青州刺史南郡王李惠，〔高祖之母，惠女也，故忌之。〕誣雲惠將南叛；十二月，癸巳，誅惠及妻並其子弟。太后以猜嫌所夷滅者十餘家，而惠所歷皆有善政，魏人尤冤惜之。
24尚書令王僧虔奏以「朝廷禮樂，多違正典。大明縣即 以宮縣合和轉拂，〔晉志曰：鼙舞未詳所起，然漢代已施於宴享矣；傅毅、張衡所賦，皆其事也。舊曲有五篇：一，關東有賢女；二，章和二年中；三，樂久長； 四，四方皇；五，殿前生桂樹；其辭盡亡。魏作新歌五篇。泰始中又別製新歌，皆易其曲名。拂舞出自江左，舊雲吳舞；檢其歌，非吳辭也；亦陳於殿庭。楊泓序 曰：自到江南見白符舞，或言白鳧鳩舞，雲有此來數十年矣。察其辭旨，乃是吳人患孫皓虐政，思屬晉也。其曲有：白鳩、濟濟、獨祿、碣石、淮南王五篇。餘觀其 辭過魏、晉諸公所作歌辭遠甚，但失之悽楚，非治世之音耳。縣，讀曰懸。鞞，與鼙同。〕節數雖會，慮乖雅體。又，今之清商，實由銅爵，三祖風流，遺音盈耳，京、洛相高，江左彌貴，〔魏太祖起銅爵臺於鄴，自作樂府，被於管絃，後遂置清商令以掌之，屬光祿勳。三祖，謂魏太祖、高祖、烈祖也。唐會要曰：自晉播遷，古樂遂分散不存。苻堅滅涼，始得漢、魏清商之樂。〕中庸和雅，莫近於斯。而情變聽移，稍復銷落，十數年間，亡者將半，民間競造新聲雜曲，煩淫無極，宜命有司悉君補綴。」朝廷從之。
25是歲，魏懷州刺史高允以老疾告歸鄉裏，尋復以安車徵至平城，〔復，扶又翻。〕拜鎮軍大將軍、中書監；固辭，不許。乘車入殿，朝賀不拜。〔朝，直遙翻。〕
