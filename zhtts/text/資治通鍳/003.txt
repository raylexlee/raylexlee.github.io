△卷第二
周紀二（起昭陽赤奮若（癸丑），盡上章困敦（庚子），凡四十八年。）
顯王〔十一家諡法：行見中外曰顯；受祿於天曰顯；百辟惟刑曰顯。周公蓋未有此諡，而周之末世諡顯王曰顯，意謂後世傳寫周公諡法者遺之。〕
元年（癸丑，公元前三六八年）
①齊伐魏，取觀津。〔康曰：齊伐魏，魏惠王請獻觀以和，即觀津。餘按班志信都國有觀津縣，與齊相去甚遠，且趙地也。又東郡有畔觀縣。水經：大河故瀆東逕五鹿之野，又東逕衛國故城南，古斟觀也。此其魏之觀津歟！徐廣曰：觀，今衛縣。史記正義曰：魏州觀城縣，古觀國。國語云：觀國，夏太康第五弟之所封也。觀，工喚翻。〕
②趙侵齊，取長城。〔劉昭志：濟北盧縣有長城。史記蘇代說燕王曰：“齊有長城巨防，“即此。〕
三年（乙卯，公元前三六六年）
①魏、韓會於宅陽。〔水經注曰：滎澤之際有沙城，世謂水城，非也。魏冉走芒卯，入北宅，即此宅陽城。括地誌曰：宅陽故城，在鄭州滎陽縣東十七里。〕
②秦敗魏師、韓師於洛陽。〔洛陽在洛水之北，周公遷殷民於此，謂之成周。班志，屬河南郡。敗，補邁翻。〕
四年（丙辰，公元前三六五年）
①魏伐宋。
五年（丁巳，公元前三六四年）
①秦獻公敗三晉之師於石門，〔水經注：馮翊雲陽縣有石門山。括地誌：在雍州三原縣西北三十二里。又曰：堯門山，俗名石門，上有路，其狀若門。故老雲：堯鑿山爲門，因名之。武德中於此山南置石門縣，貞觀中改雲陽縣。〕斬首六萬。王賜以黼黻之服。〔黼者，刺繡爲斧形；黻者刺繡爲兩”己”相背。孔穎達曰：白與黑謂之黼，黑與青謂之黻。黼，音甫。黻，音弗。〕
七年（己未，前三六二年）
①魏敗韓師、趙師於澮。〔澮，古外翻。括地誌：澮水在絳州翼城縣東南二十五里，水側有皮牢城。〕
②秦、魏戰於少梁，〔班志：馮翊夏陽縣，故少梁。師古曰：本梁國，爲秦所滅，至惠文王十一年，更名夏陽。康曰：魏有大梁，故此稱”少”以別之。少，詩沼翻。夏，戶雅翻。更，工衡翻。〕魏師敗績；獲魏公孫痤。〔左傳：師大崩曰敗績。痤，才何翻〕
③衛聲公薨，子成侯速立。
④燕桓公薨，子文公立。〔燕，因肩翻。考異曰：史記蘇秦傳謂之”燕文侯”。按春秋時北燕簡公已稱公，文公之子易王尋稱王，豈文公獨稱侯乎！今從世家。〕
⑤秦獻公薨，子孝公立。〔索隱曰：孝公，名渠梁。〕孝公生二十一年矣。是時河、山以東強國六，〔河自龍門上口，南抵華陰而東流，秦國在河之西。山自鳥鼠同穴連延爲長安南山，至於泰華，秦國在山之西。韓、魏、趙、齊、楚、燕六國皆在河、山以東。華，戶化翻。燕，因肩翻。〕淮、泗之間小國十餘，〔南陽郡平氏縣東南有桐柏、大復山，淮水所出，東南至淮陵入海。泗水出魯國卞縣西南，至方與入沛。宋、魯、鄒、滕、薛、郳等國，國於其間。齊威王所謂”泗上十二諸侯”。〕楚、魏與秦接界。魏築長城，自鄭濱洛以北有上郡；〔鄭縣，周宣王母弟鄭桓公封邑，班志屬京兆。洛，水名，非伊、洛之洛也。水經注：渭水東過華陰縣北，洛水入焉。洛水，古漆、沮之水也。又有長澗水，南出泰華之山側長城東而北流注於渭。史記所謂”魏築長城，自鄭濱洛”者也。宋白曰：今華州東南魏長城是也。上郡，漢屬幷州，隋、唐之綏州、延州，秦、漢之上郡地也。濱，音賓。〕楚自漢中，南有巴、黔中：〔漢中郡，漢屬益州，自晉以後爲梁州。巴，即春秋巴子之國，漢爲巴郡，屬益州，唐爲巴、渝、渠、果諸州之地。黔中，漢爲牂柯郡之地，唐爲黔中節度。黔，渠今翻。〕皆以夷翟遇秦，〔翟，與狄同。〕擯斥之，不得與中國之會盟。〔擯，必刃翻。與，讀曰預。〕於是孝公發憤，佈德修政，欲以強秦。〔憤，房粉翻，懣也，怒也。朱元晦曰：憤者，心求通而未得之意。〕
八年（庚申，公元前三六一年）
①孝公下令國中曰：“昔我穆公，自岐、雍之間修德行武，東平晉亂，以河爲界，西霸戎翟，廣地千里，天子致伯，諸侯畢賀，〔令，力正翻，號令也，命令也。令者，出於上而行於下者也。岐山，周太王所邑。班志，岐山在扶風美陽縣西。雍縣屬扶風。秦穆公娶晉獻公之女。獻公卒，晉國亂，穆公納惠公。惠公立而背河外之賂，又閉秦糴。穆公伐晉，執惠公，既而歸之；始徵晉河東，置官司。惠公卒，子懷公立。穆公納文公而晉亂平。又能用由余及孟明，以霸西戎。天子致伯者，周禮九命作伯；古有九州，一爲王畿，八州八伯，各主其方之諸侯；致伯者，以方伯之任致之穆公也。雍，於用翻。伯，如字。背，蒲妹翻。〕爲後世開業甚光美。會往者厲、躁、簡公、出子之不寧，國家內憂，未遑外事，三晉攻奪我先君河西地，醜莫大焉。〔爲，於僞翻。史記：秦厲共公卒，子躁公立。躁公卒，立其弟懷公。四年，庶長鼂圍懷公，公自殺，乃立靈公。靈公卒，子獻公不得立，立靈公之季父，是爲簡公。公卒而惠公立。惠公卒，子出子立。二年，庶長改殺出子，迎立獻公於河西。河西地，即魏所有西河之外。史記正義曰：自華州北至同州，並魏河西之地。躁，則到翻。共，讀曰恭。鼂，古朝字。長，知兩翻。華，戶化翻。〕獻公即位，鎮撫邊境，徙治櫟陽，〔史記：秦獻公二年，始治櫟陽。徐廣注曰：即漢萬年縣。餘按漢志，櫟陽、萬年爲兩縣，皆屬馮翊，後漢始省並。宋白曰：櫟陽，秦舊縣。漢高祖既葬太上皇於萬年陵，仍分櫟陽置萬年縣以爲陵邑，理櫟陽城中，故櫟陽城亦名萬年城。後漢省櫟陽縣入萬年縣。後魏大統中，分萬年置鄣丘、宣武，又分置廣陽縣。周明帝省萬年入高陵、廣陽二縣，更於長安城中別置萬年縣。唐武德元年，又改廣陽爲櫟陽，元和十五年，並移隸奉先縣以奉景陵。櫟，音藥。〕且欲東伐，復穆公之故地，修穆公之政令。寡人思念先君之意，常痛於心。賓客羣臣有能出奇計強秦者，吾且尊官，與之分土。”〔謂裂地以封之，使各有分土。分，扶問翻。〕於是衛公孫鞅聞是令下，乃西入秦。
公孫鞅者，衛之庶孫也。好刑名之學。〔師古曰：劉向別錄雲；申子學好刑名。刑名者，循名以責實，其尊君卑臣，崇上抑下，合於六經。說者曰：刑，刑家；名，名家；即太史公所論六家之二也。此說非。劉原父曰：刑名，即並學兩家術耳。公孫非姓氏，以其先出於衛，父爲衛侯則稱爲公子，祖爲衛侯則稱爲公孫。鞅，於兩翻。〕事魏相公叔痤，痤知其賢，未及進。會病，魏惠王往問之曰：“公叔病如有〔章，十二行本二字互乙；乙十一行 本同；孔本同。〕不可諱，〔相，息亮翻。痤，才戈翻。不可諱，謂死也。俗語有之：“人不諱死”。〕將柰社稷何？“公叔曰：“痤之中庶子衛鞅，〔自戰國以來，大夫之家有中庶子，有舍人。〕年雖少，有奇才，〔少，詩照翻。〕願君舉國而聽之！“王嘿然。公叔曰：“君即不聽用鞅，必殺之，無令出境！” 王許諾而去。〔令，力丁翻。〕公叔召鞅謝曰：“吾先君而後臣，〔先、後，皆去聲。〕故先爲君謀，後以告子。〔此先、後，皆如字。爲，於僞翻。〕子必速行矣！“鞅曰：“君不能用子之言任臣，又安能用子之言殺臣乎！“卒不去。〔卒，子恤翻。〕王出，謂左右曰：“公叔病甚，悲乎，欲令寡人以國聽衛鞅也！既又勸寡人殺之，豈不悖哉！”〔悖，蒲內翻。〕衛鞅既至秦，因嬖臣景監以求見孝公，〔嬖，博計翻，又卑義翻。史記正義：監，甲暫翻。康曰：景，姓，楚之族。監，古銜切，非。〕說以富國強兵之術；公大悅，與議國事。〔說，式芮翻。〕
十年（壬戌，公元前三五九年）
①衛鞅欲變法，秦人不悅。衛鞅言於秦孝公曰：“夫民不可與慮始，而可與樂成。〔夫，音扶。樂，音洛。〕論至德者不和於俗，成大功者不謀於衆。是以聖人苟可以強國，不法其故。”〔索隱曰：言救弊爲政之術，所爲苟可以強國，則不必須要法於故事也。〕甘龍曰：“不然，〔索隱曰：甘，姓；龍，名。甘姓出春秋時甘昭公子帶之後。姓譜又曰：甘姓，商甘盤之後。〕緣法而治者，吏習而民安之。”〔治，直吏翻。〕衛鞅曰：“常人安於故俗，學者溺於所聞。〔溺，奴歷翻。〕以此兩者，居官守法可也，非所與論於法之外也。智者作法，愚者制焉；賢者更禮，不肖者拘焉”〔更，工衡翻。〕公曰：“善。“以衛鞅爲左庶長。〔劉卲爵制曰：春秋傳有庶長鮑，商君爲政，備其法品爲十八級，合關內侯、列侯，凡二十等。其制因古義。古者天子寄軍政於六卿，居則以田，警則以戰，所謂”入使治之，出使長之，素信者與衆相得”也。故啓伐有扈，乃召六卿，大夫之在軍爲將者也。及周之六卿，亦以居軍。在國也，則以比長、閭胥、族師、黨、州長、卿大夫爲稱；其在軍也，則以司馬、將軍、卒、伍爲號，所以異在國之名也。秦依古制，其在軍賜爵爲等級，其帥人皆更卒也。有功賜爵，則在軍吏之例。自一等以上至不更，四等，皆士也。大夫以上至五大夫，五等，比大夫也。九等，依九命之義也。左庶長至大庶長，比九卿也。關內侯者，依古圻內子男之義也。秦都山西，以關內爲王畿，故曰關內侯也。列侯者，依古列國諸侯之義也。然則卿、大夫、士下之品，皆仿古比朝之制而異其名，亦所以殊軍國也。古者以車戰，兵車一乘，步卒七十二人，分翼左右；車，大夫在左，御者處中，勇士爲右，凡七十五人。一爵曰公士者，步卒之有爵爲公士者也。自三爵曰上造，造，成也，古者成士升於司徒曰造士，雖依此名，皆步卒也。二爵曰簪褭，御駟馬者。要褭者，古之名馬也；駕駟馬，其形似簪，故云簪褭也。四爵曰不更，不更者，爲車右，不復與凡更卒同也。五爵曰大夫，大夫在車左者也。六爵爲官大夫，七爵爲公大夫，八爵爲公乘，九爵爲五大夫，皆軍吏也。吏民爵不得過公乘者，得貰與子若同產。然則公乘者，軍吏之爵最高者也；雖非臨戰，得公乘車，故曰公乘也。十爵爲左庶長，十一爵爲右庶長，十二爵爲左更，十三爵爲中更，十四爵爲右更，十五爵爲少上造，十六爵爲大上造，十七爵爲駟車庶長，十八爵爲大庶長，十九爵爲關內侯，二十爵爲列侯。自左庶長至大庶長，皆卿大夫，皆軍將也；所將皆庶人、更卒也，故以”庶”、“更”爲名。大庶長，即大將軍也；左、右庶長，即左、右偏裨將軍也。長，知丈翻。〕卒定變法之令。令民爲什伍而相收司、連坐，〔索隱曰：收司，謂相糾發也。一家有罪，則九家連舉發；若不糾舉，則九家連坐。師古曰：五人爲伍，二伍爲什。康曰：司，猶管也。爲什伍之法，使之相司相管。秦有見知連坐法。餘謂連坐者，一家有罪，什伍皆相連坐罪也；見知乃漢法。卒，子恤翻。〕告奸者與斬敵首同賞，〔索隱曰：謂告奸一人則得爵一級，故云與斬敵首同賞。〕不告奸者與降敵同罰。〔索隱曰：律：降敵者誅其身，沒其家。今匿奸者，言當與之同罰。降，戶江翻。〕有軍功者，各以率受上爵；〔率，音律。〕爲私鬥者，各以輕重被刑大小。僇力本業，耕織致粟帛多者，復其身；〔僇，力竹翻，古戮字；說文：併力也。字林音遼。復，方目翻。漢法，除其賦、稅、役，皆謂之復。〕事末利及怠而貧者，舉以爲收孥。〔索隱曰：末利，謂工、商。糾舉而收錄其妻子，沒爲奴婢。秦法，一人有罪，收其室家。至漢文帝元年，始除收孥相坐法。孥，音奴。〕宗室非有軍功論，〔論，議也，有戰功之可論也。論，盧困翻，康盧昆切。〕不得爲屬籍。〔屬籍，宗屬之籍也。孔穎達曰：漢之同宗有屬籍，則周家系之以姓是也。周禮小史之官，掌定帝系、世本，知世代昭穆。屬，殊玉翻。〕明尊卑爵秩等級，各以差次〔白虎通曰：爵者，盡也，所以盡人才也。毛晃曰：大夫以上預燕饗，然後賜爵秩，以章有德。秩，職也，官也，積也，次也，常也，序也。〕名田宅、臣妾、衣服。有功者顯榮，無功者雖富無所芬華。
令既具未布，恐民之不信，乃立三丈之木於國都巿南門，募民有能徙置北門者予十金。〔予，讀曰與。〕民怪之，莫敢徙。復曰：“能徙者予五十金。”〔復，扶又翻。〕有一人徙之，輒予五十金。〔李雲：金方寸重一斤，爲一金。程大昌演繁露曰：二十兩爲一金，亦爲一鎰。〕乃下令。
令行期年，秦民之國都〔之，往也，如也。〕言新令之不便者以千數。於是太子犯法。衛鞅曰： “法之不行，自上犯之。太子，君嗣也，〔嗣，祥吏翻。〕不可施刑，刑其傅公子虔，黥其師公孫賈。〔墨涅其面曰黥。黥，音渠京翻。爲後秦殺商君鞅張本。〕明日，秦人皆趨令。〔索隱曰：趨者，向也，附也，音七喻翻。〕行之十年，秦國道不拾遺，山無盜賊，民勇於公戰，怯於私鬥，鄉邑大治。〔自是年至三十一年商鞅死，蓋鞅之行其法而致效在十年之間，又十年而致禍。治，直吏翻。〕秦民初言令不便者，有來言令便。衛鞅曰：“此皆亂法之民也！“盡遷之於邊。其後民莫敢議令。
臣光曰：夫信者，人君之大寶也。〔夫，音扶。〕國保於民，民保於信，非信無以使民，非民無以守國。是故古之王者 不欺四海，〔孔穎達曰：自今本昔曰古。〕霸者不欺四鄰，善爲國者不欺其民，善爲家者不欺其親。不善者反之，欺其鄰國，欺其百姓，甚者欺其兄弟，欺其父子。上不信下，下不信上，上下離心，以至於敗。所利不能藥其所傷，所獲不能補其所亡，豈不哀哉！昔齊桓公不背曹沫之盟，晉文公不貪伐原之利，魏文侯不棄虞人之期，〔姓譜：曹本自顓頊之玄孫陸終之子六安，是爲曹姓。周武王封曹狹於邾，故邾，曹姓也。又云：曹，叔振鐸之後，武王母弟也，後以爲氏。史記：齊桓公伐 魯，魯莊公請平，桓公許之，與盟於柯。將盟，曹沫以匕首劫桓公於壇上，請反魯之侵地。桓公許之，曹沫去匕首而就臣位。桓公後悔，欲殺曹沫，管仲不可，遂反所侵地於魯。諸侯聞之，皆信齊而欲附焉。左傳：晉文公圍原，命三日之糧。原不降，命去之。諜出，曰：“原將降矣。“軍吏曰：“請待之。“公曰：“得原失信，所亡滋多。“退一舍而原降。魏文侯事見上卷威烈王二十三年。背，蒲妹翻。索隱曰：沫，音亡葛翻。左傳、穀梁並作”曹劌”。然則沫宜音劌，沫、劌聲相近而字異耳。〕秦孝公不廢徙木之賞。此四君者道非粹白，而商君尤稱刻薄，又處戰攻之世，天下趨於詐力，猶且不敢忘信以畜其民，〔處，昌呂翻。趨，七喻翻。畜，許六翻，養也。〕況爲四海治平之政者哉！〔治，直吏翻。〕
②韓懿侯薨，子昭侯立。〔諡法：昭德有勞曰昭；聖聞周達曰昭。〕
十一年（癸亥，公元前三五八年）
①秦敗韓師於西山。〔自宜陽熊耳東連嵩高，南至魯陽，皆韓之西山。敗，補邁翻。〕
十二年（甲子，公元前三五七年）
①魏、韓【章：十二行本”韓”作”趙”；乙十一行本同；孔本同；張校同。】會於鄗。〔班志，鄗縣屬中山郡。此時爲趙地，後漢改曰高邑，唐爲趙州柏鄉縣、贊皇縣地。鄗，呼各翻。〕
十三年（乙丑，公元前三五六年）
①趙、燕會於阿。〔燕，因肩翻。〕
②趙、齊、宋會於平陸。
十四年（丙寅，公元前三五五年）
①齊威王、魏惠王會田於郊。惠王曰：“齊亦有寶乎？“威王曰：“無有。“惠王曰：“寡人國雖小，尚有徑寸之珠，照車前後各十二乘者十枚。〔乘，繩證翻。〕豈以齊大國而無寶乎？“威王曰：“寡人之所以爲寶者與王異。吾臣有檀子者，〔姓譜雲：齊公族有食採於瑕丘檀城，因以爲氏。〕使守南城，〔城在齊之南境，故曰南城。〕則楚人不敢爲寇，泗上十二諸侯皆來朝。〔朝，直遙翻。〕吾臣有盼子者，使守高唐，則趙人不敢東漁於河。〔盼，匹莧翻，又披班翻。按丁度集韻，盼，與盻同。盼子，齊之同姓，即田盼也。班志，高唐縣屬平原郡。杜預曰：祝阿西北有高唐城。宋白曰：齊州章丘縣，古高唐，春秋、戰國之時爲齊邑，故城在廢禹城縣西四十里。唐之禹城，漢祝阿也。〕吾吏有黔夫者，使守徐州，〔姓譜：齊有黔敖、則黔亦姓也，音其淹翻。司馬彪曰：魯國薛縣，六國時曰徐州。徐，音舒。丁度集韻”徐”作”俆”，音同。〕則燕人祭北門，趙人祭西門，〔燕在齊之北，趙在齊之西。賈逵曰：燕、趙畏齊，故祭以求福。燕，因肩翻。〕徙而從者七千餘家。吾臣有種首者，使備盜賊，則道不拾遺。〔種，章勇翻。〕此四臣者，將照千里，豈特十二乘哉！“惠王有慚色。
②秦孝公、魏惠王會於杜平。〔班志，京兆有杜陵縣，故周之杜伯國也。史記灌嬰傳：嬰以昌平侯食邑於杜平鄉。正義曰：杜平在唐之同州澄城縣界。魏世家作”社平”。〕
③魯共公薨，子康公毛立。〔共，讀曰恭。〕
十五年（丁卯，公元前三五四年）
①秦敗魏師於元裏，〔史記正義曰：元裏亦在同州澄城縣界。敗，補邁翻。〕斬首七千級，〔秦法戰而斬敵人一首者，賜爵一級，因謂之級。〕取少梁。〔少，詩照翻。〕
②魏惠王伐趙，圍邯鄲。楚王使景舍救趙。〔邯，音寒。鄲，音丹。昭、屈、景，皆楚之同姓，楚強族也，屈，九勿翻。〕
十六年（戊辰，公元前三五三年）
①齊威王使田忌救趙。
初，孫臏與龐涓俱學兵法，〔姓譜：周文王子康叔封於衛，至武公子惠孫曾耳爲衛上卿，因氏焉，後有孫武、孫臏，俱 善兵。趙明誠金石錄有漢安平相孫根碑雲：先出自有殷之裔子，武王定周，封比干墓，胤裔分析，定曰孫焉。姓譜又曰：龐姓，畢公高之後，支庶封於龐，因氏焉。 臏，頻忍翻，刖刑也，去膝蓋骨。鄭玄曰：周改臏作刖，刖，斷足也。書傳雲：決關梁、逾城郭而略盜者，其刑臏。孫臏蓋以刖足故呼爲臏。說文：臏，膝端也；類篇：毗賓切。龐，薄江翻。涓，古玄翻。〕龐涓仕魏爲將軍，〔將軍之官，自周以來有之。〕自以能不及孫臏，乃召之；至，則以法斷其兩足而黥之，〔斷，丁管翻。〕欲使終身廢棄。齊使者至魏，孫臏以刑徒陰見，說齊使者，〔齊使，疏吏翻，說，式芮翻。〕齊使者竊載與之齊。〔之，往也。〕田忌善而客待之，進於威王。威王問兵法，遂以爲師。於是威王謀救趙，以孫臏爲將；辭以刑餘之人不可，乃以田忌爲將而孫子爲師，居輜車中，坐爲計謀。〔將，即亮翻。字林曰：軿車，有衣蔽、無後轅者謂之輜。釋名曰：有邸曰輜，無邸曰軿。傅子曰：周曰輜車，即輦也。康曰：軿車也，軍行所以載輜重。輜，楚持翻。軿，蒲眠翻。重，直用翻。〕
田忌欲引兵之趙。孫子曰：“夫解雜亂紛糾者不控拳，〔索隱曰：謂事之雜亂紛糾也。解雜亂紛糾者，當善以手解之，不可控拳而擊之。餘謂雜亂紛糾者，謂人鬥者耳，非事也。康曰：拳，與絭同。絭者，攘臂繩也。餘謂當從索隱說，康說非。夫，音扶。〕救鬥者不搏撠，〔索隱曰：搏撠，音博戟，謂救鬥者當善撝解之，毋以手相搏撠，則其怒益熾矣。按撠，謂以手持撠以刺人也。餘謂索隱之說善矣，但以撠爲持撠以刺人則非也。撠，如漢書”撠太后掖”之撠，師古曰：撠，謂拘持之也。毛晃曰：索持曰搏，拘持曰撠。〕批亢搗虛，形格勢禁，則自爲解耳。〔索隱曰：批，白結翻。亢，苦浪翻。按批者，相排批也，音白滅翻。亢，言敵人相亢拒也。搗者，擊也，衝也。虛，空也。謂前人相亢，必須批之，彼兵若虛則衝搗之，若批其相亢，擊搗彼虛，則是其形相格，其勢自禁止，則彼自爲解也。康曰：亢，極也，高也。搗，築也。乘其高亢而批之，乘其虛而搗之，則其勢自解。批亢搗虛，所謂形格勢禁也。餘謂索隱之說爲長。蓋鬥者方相亢拒，則排批之使解；虛者，兩敵距鬥力所不及之處，搗之則雖欲鬥，其勢不能不解，此易見也。格，各額翻，格正也，又擊也，鬥也。吳都賦：“巢巢(果改禺)笑而被格”，本音如字，協韻音閣。巢(果改禺)，與狒同，音父沸翻。〕今梁、趙相攻，輕兵銳卒必竭於外，老弱疲於內；子不若引兵疾走魏都，據其街路，衝其方虛，〔康曰：虛，音墟。餘謂虛，如字，衝其方虛，即上所謂”搗虛”也。索隱之說，義亦如此。走，則湊翻。〕彼必釋趙以自救：是我一舉解趙之圍而收弊於魏也。“田忌從之。十月，邯鄲降魏。〔邯，音寒。鄲，音丹。降，戶江翻。〕魏師還，與齊戰於桂陵，魏師大敗。〔還，從宣翻，又音如字。水經注：濮渠與酸水會，水東逕滑臺城南，又東南逕瓦亭南，又東南會於濮。濮渠之側有漆城。桂城亦曰桂陵，即田忌敗魏師處。史記正義曰：桂陵在曹州乘氏縣東南二十一里。濮，博木翻。〕
②韓伐東周，取陵觀、廩丘。〔周室衰微，戰國之時僅有七邑，漢時之河南、洛陽、谷成、平陰、偃師、鞏、緱氏是也。晉志曰：週考王封周桓公孫惠公於鞏，號東周，故戰國有東、西周，芒山、首山其界也。陵觀、廩丘皆當時邑聚之名，史無所考。廩丘，史記作”邢丘”。觀，古玩翻。〕
③楚昭奚恤爲相。江乙言於楚王曰：“人有愛其狗者，狗嘗溺井，〔昭、屈、景，楚之強族，所謂”三閭”者也。太史公曰：嬴姓分封爲江氏。相，息亮翻。溺，奴吊翻。〕其鄰人見，欲入言之，狗當門而噬之。今昭奚恤常惡臣之見，亦猶是也。〔噬，時制翻。見，謂見楚王也。惡，烏路翻。〕且人有好揚人之善者，王曰：『此君子也』近之；好揚人之惡者，王曰：『此小人也，』遠之。〔好，呼到翻。近者，附近之近，去聲。遠，於願翻，推而遠之。推，吐雷翻。〕然則且有子弒其父、臣弒其主者，而王終己不知也。〔己，音紀。終己，猶言終身也。〕何者？以王好聞人之美而惡聞人之惡也。“王曰：“善，寡人願兩聞之。”〔江乙欲毀昭奚恤，故先設是言。〕
十七年（己巳，公元前三五二年）
①秦大良造伐魏。〔索隱曰：大良造，即大上造。餘謂大良造，大上造之良者也。按史記秦紀：孝公十年，衛鞅爲大良造，將兵圍魏安邑，降之。又按六國年表，秦孝公之十年，顯王之十七年，所謂大良造伐魏，即衛鞅將兵也。是時魏都安邑，其兵猶強，龐涓、太子申、公子昂未敗，安邑不應遽降於秦。至顯王二十九年，昂軍既敗，魏獻河西之地於秦，始去安邑徙都大梁。史記六國表不書徙大梁而世家書之，魏世家於是年不書安邑降秦而秦紀孝公十年書之。通鑑從魏世家，於顯王二十九年書魏去安邑，徙大梁，而是年不書魏安邑降秦，蓋亦疑而除去之。但大良造之下當有”衛鞅”二字，意謂傳寫通鑑者逸之。〕【章：十二行本正有”衛鞅”二字；乙十一行本同；孔本同；退齋校同。】
②諸侯圍魏襄陵。〔史記正義曰：襄陵故城，在兗州鄒縣。餘按魏境時不至於鄒。班志，河東有襄陵縣。師古曰：晉襄公之陵，因以名縣。括地誌：襄陵在晉州臨汾縣東南三十五里。宋白曰：後魏爲禽昌縣；隋大業二年改爲襄陵縣，以趙襄子、晉襄公俱陵於是邑也〕。
十八年（庚午，公元前三五一年）
①秦衛鞅圍魏固陽，降之。〔魏有上郡，北至固陽，漢五原郡稒陽縣是也。括地誌：固陽在銀州銀城縣界。按魏築長城，自鄭濱洛，北抵銀州，至勝州固陽縣爲塞也。固陽有連山，東至黃河，西南至夏、會等州。降，戶江翻。夏，戶雅翻。〕
②魏人歸趙邯鄲。〔邯，音寒。鄲，音丹。〕與趙盟漳水上。〔記曲禮曰：涖牲曰盟。盟者，殺牲歃血，誓於神也。天下太平之時，諸侯不得擅相與盟，惟天子巡狩至方岳之下，會畢，乃與諸侯相盟，同好惡，獎王室，以昭事神、訓民、事君，凡國有疑則盟，詛其不信者。至於五霸，有事而會，不協而盟。盟之爲法，先鑿地爲方坎，殺牲於坎上，割牲左耳，盛以珠盤；又取血，盛以玉敦；用血爲盟書，成，乃歃血而讀書。左傳雲：“坎用牲加書，“是也。班志：濁漳水出上黨長子縣鹿谷山，東至鄴，入清漳。水經曰：出長子縣發鳩山，東至武安縣與清漳會，謂之交漳口。又東過鄴縣列人，又東北過鉅鹿信都，謂之衡漳；又東北過平舒縣南而東入海。漳，諸良翻。〕
③韓昭侯以申不害爲相。〔諡法：昭德有勞曰昭；聖聞周達曰昭。姓譜：四嶽之後封於申。周有申伯，鄭有大夫申侯，齊有申鮮虞。相，息亮翻。〕
申不害者，鄭之賤臣也，學黃、老、刑名，以幹昭侯。〔黃、老，黃帝老子之書。〕昭侯用爲相，內修政教，外應諸侯，十五年，終申子之身，國治兵強。〔治，直吏翻。〕
申子嘗請仕其從兄，〔從，才用翻；羣從之從同。〕昭侯不許，申子有怨色。昭侯曰：“所爲學於子者，欲以治國也。〔爲，於僞翻。治，直之翻。〕今將聽子之謁而廢子之術乎！已其行子之術而子之請乎？子嘗教寡人修功勞，視次第；今有所私求，我將奚聽乎？“申子乃闢舍請罪曰：“君真其廢人也！”〔闢，讀曰避。〕
昭侯有弊袴，命藏之。〔袴，故翻，脛衣也。〕侍者曰：“君亦不仁者矣，不賜左右而藏之！“昭侯曰：“吾聞明主愛一嚬一咲，嚬有爲嚬，咲有爲咲。今袴豈特嚬咲哉！吾必待有功者。”〔言袴雖弊，其直猶重，固不止於嚬咲也。然人主之嚬咲，所關甚大，昭侯姑以此爲言耳。爲，於僞翻。嚬，與顰同，愁蹙之貌。咲，古笑字。〕
十九年（辛未，公元前三五零年）
①秦商鞅築冀闕宮庭於咸陽，〔索隱曰；冀闕，即魏闕也。爾雅：觀謂之闕。郭璞曰：宮門雙闕也。釋名；闕在門兩旁，中間闕然爲道也。三輔黃圖曰：人臣至此，必思其所闕少。爾雅，宮謂之室。郭璞曰：宮，謂圍繞之也。說文曰：庭，朝中也。蒼頡篇曰：庭，直也。風俗通曰：庭，正也。言縣庭。郡庭、朝庭，皆取平均正直也。三輔黃圖曰：山南爲陽，水北爲陽。山水皆在陽，故曰咸陽。漢高帝更名新城，武帝更名渭城，屬右扶風。括地誌：咸陽故城，在雍州咸陽縣東十五里，在長安城北四十五里。宋白曰：咸陽縣本週王季所都，秦又都之。三秦記：秦都在九嵕山南，渭水北，山水俱陽，故名咸陽。二十九年，秦始封衛鞅於商，號商君；史以後所封書之。〕徙都之。令民父子、兄弟同室內息者爲禁。〔息，止也。秦俗，父子、兄弟同室居止，商君始更制，禁同室內息者。堯教民以人倫，教之有序有別。秦用西戎之俗，至於男女無別，長幼無序。商君今爲之禁，古道也，烏可例言之！白虎通曰：父，矩也，以法度教子也。子，孳也，孳孳無已也。兄，況也，況父法也。，弟，悌也，心順、行篤也。〕井諸小鄉聚，集爲一縣，縣置令、丞，凡三十一縣。廢井田，開阡陌。〔周禮，六鄉，鄉萬二千五百家。又百家之內曰鄉，五鄙爲縣，縣二千五百家，此六遂之縣也。四甸爲縣，此州里之縣也。周制：天子地方千里，分爲百縣，縣有四郡。左傳趙鞅所謂”上大夫受縣，下大夫受郡”者也。秦並天下，置三十六郡，以監天下之縣，自是始統於郡矣。釋名曰：縣，懸也，懸於郡也。漢書音義所謂”大曰鄉，小曰聚”，亦秦制也。廣雅曰：聚，聚居也，音慈諭翻。縣令、丞之官始此。令，音力正翻。令，命也，告也，律也，法也，長也；使爲一縣之長，以行誥命法律也。丞，翊也，副貳也。成周之制，田方里爲井，井九百畝，八家各耕百畝；其中百畝，八十畝爲公田，二十畝爲廬舍。史記正義曰：南北曰阡，東西曰陌。劉伯莊曰：開田界道，使不相干。長，知兩翻。〕平鬥、桶、權、衡、丈、尺。〔桶，索隱音統，非也；當作”甬”，音勇，斛也。沈括曰：予受詔考鐘律及鑄渾儀，求秦、漢以來度、量、鬥、升，計六鬥當今之一斗七升九合，秤三斤當今十三兩，一斤當今四兩三分兩之一，一兩當今六銖半。爲升中方，古尺二寸五分十分分之三，今尺一寸八分百分分之四十五強。〕
②秦、魏遇於彤。〔彤，周彤伯所封之國，國於王畿之內。史記六國年表：商君反，死彤地。則其地當在漢京兆鄭縣界。彤，徒冬翻。〕
③趙成侯薨，公子紲與太子爭立；紲敗，奔韓。〔紲，私列翻。趙成侯，敬侯之子，名種。太子，肅侯語也。〕
二十一年（癸酉，公元前三四八年）
①秦商鞅更爲賦稅法，行之。〔井田既廢，則周什一之法不復用，蓋計畝而爲賦稅之法。更，工衡翻。〕
二十二年（甲戌，公元前三四七年）
①趙公子範襲邯鄲，不勝而死。〔邯，音寒。鄲，音丹。〕
二十三年（乙亥，公元前三四六年）
①齊殺其大夫牟。
②魯康公薨，子景公偃立。
③衛更貶號曰侯，服屬三晉。〔周成王封康叔爲衛侯，其後世進爵爲公；今寖以弱小，貶號曰侯。貶，悲檢翻。〕
二十五年（丁丑，公元前三四四年）
①諸侯會於京師。〔時天下宗周，以洛陽爲京師。京，大也；師，衆也；京師，衆大之名也。〕
二十六年（戊寅，公元前三四三年）
①王致伯於秦，〔伯，如字。伯者，週二伯、九伯之任。〕諸侯皆賀秦。秦孝公使公子少官帥師會諸侯於逢澤以朝王。〔左傳：逢澤有介麋焉，宋地也。杜預注曰：地理志言逢澤在滎陽開封縣東北；遠，疑非。括地誌曰：逢澤在汴州浚儀縣東南二十四里。帥，音率。〕
二十八年（庚辰，公元前三四一年）
①魏龐涓伐韓。韓請救於齊。齊威王召大臣而謀曰：“蚤救孰與晚救？“成侯曰：“不如勿救。”〔鄒忌爲齊相，封成侯。〕田忌曰：“弗救則韓且折而入於魏，〔折，而設翻。〕不如蚤救之。“孫臏曰：“夫韓、魏之兵未弊而救之。〔臏，頻忍翻，又毗賓翻。夫，音扶。〕是吾代韓受魏之兵，顧反聽命於韓也。且魏有破國之志，韓見亡，必東面而愬於齊矣。〔見亡，言見有亡國之勢也。愬，告愬也。〕吾因深結韓之親而晚承魏之弊，則可受重利而得尊名也。“王曰：“善。“乃陰許韓使而遣之。〔陰，暗也。使，疏吏翻。〕韓因恃齊。五戰不勝，而東委國於齊。
齊因起兵，使田忌、田嬰、田盼將之，〔盼，與盻同，音匹莧翻。將，即亮翻；下同。又音如字，領也。〕孫子爲師，以救韓，直走魏都。〔走，音奏。〕龐涓聞之，去韓而歸。〔龐，薄江翻。涓，工玄翻。〕魏人大發兵，以太子申爲將，以御齊師。孫子謂田忌曰：“彼三晉之兵素悍勇而輕齊，〔將，即亮翻。悍，下罕翻，又音汗。〕齊號爲怯，善戰者因其勢而利導之。兵法：『百里而趣利者蹶上將，五十里而趣利者軍半至。』”〔此孫武子兵法也。趣，七喻翻。魏武帝曰：蹶，其月翻。蹶，猶挫也。劉氏曰：蹶，猶斃也。半至，謂軍趣利前後不相屬，半至半不至也。屬，陟玉翻。〕乃使齊軍入魏地爲十萬竈，明日爲五萬竈，又明日爲二萬竈。龐涓行三日，大喜曰：“我固知齊軍怯，入吾地三日，士卒亡者過半矣！”〔過，工禾翻。〕乃棄其步軍，〔句斷。龐，薄江翻。涓，圭淵翻。〕與其輕銳倍日並行逐之。〔並行，兼程而行也。倍日，一日行兩日之程，亦兼程也。〕孫子度其行，暮當至馬陵，〔司馬彪志：魏郡元城縣。注云：左傳成七年，會馬陵；杜預注，在縣東南，龐涓死處。虞喜志林：馬陵在濮州鄄城東北六十里，澗谷深，可以置伏。度，徒洛翻。鄄，吉掾翻。〕馬陵道陿而旁多阻隘，可伏兵，〔陿，與狹同。隘，烏懈翻。〕乃斫大樹，白而書之曰：“龐涓死此樹下！“於是令齊師善射者萬弩夾道而伏，期日暮見火舉而俱發。龐涓果夜到斫木下，見白書，以火燭之，讀未畢，萬弩俱發，魏師大亂相失。龐涓自知智窮兵敗，乃自剄，曰：“遂成豎子之名！”〔龐，薄江翻。涓，工玄翻。剄，古頂翻，斷首也；康古定切，非。豎，殊遇翻。說文：豎使布短衣。〕齊因乘勝大破魏師，虜太子申。
②成侯鄒忌惡田忌，〔鄒，以國爲氏。惡，烏路翻。〕使人操十金，卜於市，〔操，七刀翻。〕曰。：“我，田忌之人也。我爲將三戰三勝，欲行事，可乎？“卜者出，因使人執之。田忌不能自明，率其徒攻臨淄，〔臨淄，齊國都也；城臨淄水，因以爲名。班志，臨淄屬齊國。臣瓚曰：臨淄，即營丘，太公營之。淄，莊持翻。〕求成侯；不克，出奔楚。〔爲下齊復田忌張本。〕
二十九年（辛巳，公元前三四零年）
①衛鞅言於秦孝公曰：“秦之與魏，譬若人有腹心之疾，非魏並秦，秦即並魏。何者？魏居嶺厄之西，〔索隱曰：蓋安邑以東，山嶺險厄之地，今蒲州中條以東，連汾、晉之險嶝，皆其地也。厄，於革翻。〕都安邑，與秦界河，〔秦、魏以河爲界也。〕而獨擅山東之利，〔擅，市戰翻。〕利則西侵秦，病則東收地。今以君之賢聖，國賴以盛；而魏往年大破於齊，諸侯畔之，可因此時伐魏。魏不支秦，必東徙，然後秦據河、山之固，東鄉以制諸侯，〔鄉，讀曰向。〕此帝王之業也。“公從之，使衛鞅將兵伐魏。魏使公子昂將而御之。
軍既相距，衛鞅遺公子昂書曰：“吾始與公子驩；今俱爲兩國將，〔將，即亮翻。遺，於季翻。〕不忍相攻，可與公子面相見盟，樂飲而罷兵，以安秦、魏之民。”〔樂音洛。〕公子昂以爲然，乃相與會；盟已，飲，〔盟已而飲也。〕而衛鞅伏甲士，襲虜公子昂，因攻魏師，大破之。
魏惠王恐，使使獻河西之地於秦以和。〔使使，下疏吏翻。〕因去安邑，徙都大梁。〔班志：陳留郡浚儀縣，故大梁。杜佑曰：汴州城西古城，戰國時魏惠王所築。〕乃嘆曰：“吾恨不用公叔之言！”〔公叔言見上八年。〕
秦封衛鞅商於十五邑。〔班志：弘農郡商縣，商君邑。裴駰曰：商於之地在今順陽郡南鄉、丹水二縣，有商城在於中，所謂之商於。史記正義曰：丹水及商皆屬弘農，今言順陽，是魏、晉始分置順陽郡，商及丹水皆屬之也。水經注：丹水涇南鄉、丹水二縣之間，歷於中之北，所謂商於者也。杜佑曰：今鄧州內鄉縣東七里有於村，蓋秦所謂商州。商洛縣，古商邑，卨所封也；漢爲商縣。於，如字。〕號曰商君。
②齊、趙伐魏。
③楚宣王薨，子威王商立。
三十一年（癸未，公元前三三八年）
①秦孝公薨，子惠文王立。公子虔之徒告商君欲反，發吏捕之。商君亡之魏；〔之，如也，往也。〕魏人不受，復內之秦。〔內，讀曰納。怨其挾詐以破魏師，故不受。〕商君乃與其徒之商於，發兵北擊鄭，〔之，往也，如也。鄭，京兆之鄭縣也，周宣王弟鄭桓公采邑，唐屬華州。宋白續通典曰：鄭縣古城在華州郡城北。〕秦人攻商君，殺之，車裂以徇，盡滅其家。〔車裂，古之轘刑。轘，戶串翻。〕
初，商君相秦，用法嚴酷，嘗臨渭論囚，渭水盡赤。〔相，息亮翻。水經：渭水出隴西首陽縣鳥鼠山，東流至秦都咸陽南。商君蓋臨此以論囚。決罪曰論。論，盧困翻。〕爲相十年，人多怨之。〔按顯王十七年，秦以商鞅爲大良造；十九年，商鞅徙秦都咸陽，廢井田，開阡陌，平權量。二十一年，更賦稅法，爲相當在是年，至今年十年矣。〕趙良見商君，商君問曰：“子觀我治秦〔治，直之翻。〕孰與五羖大夫賢？”〔百里奚自賣以五羖羊之皮，爲人養牛；秦穆公舉以爲相，秦人謂之五羖大夫。羖，牡羊也。羖，音古。〕趙良曰：“千人之諾諾，不如一士之諤諤。〔引趙簡子之言。諾，應聲也。諤，謇直也。〕僕請終日正言而無誅，可乎？“商君曰： “諾。“趙良曰：“五羖大夫，荊之鄙人也，穆公舉之牛口之下：〔孟子：百里奚，虞人也，以食牛幹秦繆公。今曰荊之鄙人，按史記：晉滅虞，執百里傒，爲秦繆夫人媵。百里傒亡秦走宛，楚鄙人執之；繆公以五羖羊皮贖之，以爲上大夫。傒，讀與奚同。繆，讀與穆同。媵，以證翻。宛，於元翻。〕而加之百姓之上，秦國莫敢望焉。相秦六七年而東伐鄭，〔謂左傳僖三十年與晉圍鄭也。相，息亮翻。〕三置晉君，一救荊禍。〔三置晉君，謂立惠公、懷公、文公也。索隱曰：十二諸侯年表，穆公二十八年，會晉伐楚朝周；此雲救荊，未詳。餘按左傳，晉既敗楚於城濮，又敗秦於餚，穆公使鬭克歸楚求成，所謂救荊禍，蓋指此也。秦諱楚，故其國記率謂楚爲”荊”。太史公取秦記爲史記，通鑑又因史記而成書，故亦以楚爲荊。〕其爲相也，勞不坐乘，〔古者車立乘，惟安車則坐乘耳。〕暑不張蓋。〔周禮：輪人爲蓋。蓋，所以覆冒車上也。〕行於國中，不從車乘，〔乘，繩證翻。〕不操干戈。〔操，七刀翻。〕五羖大夫死，秦國男女流弟，童子不歌謠，舂者不相杵。〔記：鄰有喪，舂不相。注云：相杵者，以音聲相勸。相，息亮翻。〕今君之見也，因嬖人景監以爲主；〔事見上八年。嬖，卑義翻，又博計翻。監，甲暫翻。〕其從政也，淩轢公族，殘傷百姓。〔轢，郎擊翻。車踐曰轢。〕公子虔杜門不出已八年矣。君又殺祝懽而黥公孫賈。〔祝，姓也。古有巫，史、祝之官，其子孫因以爲姓。或曰：武王封黃帝之後於祝，其子孫因氏焉。黥，其京翻。〕詩曰：『得人者興，失人者崩。』〔逸詩也。〕此數者，非所以得人也。君之出也，後車載甲，多力而駢脅者爲驂乘，〔杜預曰：駢脅，合幹也。駢，步田翻。乘，繩證翻。驂，讀曰參。〕持矛而操闟戟者旁車而趨。〔薛綜曰：闟之爲言函也，取四戟函車邊。此蓋令力士旁車而趨，有急則操翕戟以御之也。後漢志有闟戟車。晉志：闟戟車，長戟邪偃在後。唐韻：戟名曰闟，音所及翻。史記正義曰：顧野王雲：矛，鋋也。方言云：矛，吳、楚、江、淮之間謂之鋋。釋名曰：戟，格也，旁有枝格。旁車之旁，音步浪翻。〕此一物不具，君固不出。書曰：『恃德者昌，恃力者亡。』〔逸書也。〕此數者，非恃德也。君之危若朝露，〔朝露易曦，言不久也。〕而尚貪商於之富，寵秦國之政，〔言以專秦國之政爲寵也。〕畜百姓之怨。〔畜，讀曰蓄。〕秦王一旦捐賓客而不立朝，〔朝，直遙翻。〕秦國之所以收君者豈其微哉！”〔微，少也。趙良言豈少，蓋謂太子與其師傅將挾怨而殺之也。〕商君弗從。居五月而難作。〔難，乃旦翻。史言商君尚刑愎諫之禍速。〕
三十二年（甲申，公元前三三七年）
①韓申不害卒。〔卒，子恤翻。〕
三十三年（乙酉，公元前三三六年）
①宋太丘社亡。〔班志，沛郡有太丘縣。又志曰：宋太丘社亡，周鼎淪沒於泗水中。爾雅：右陵太丘。釋雲：謂丘之西有大阜者爲太丘。宋太丘社亡，蓋依丘作社，於時亡去，咎證也。〕
②鄒人孟軻見魏惠王，〔鄒，春秋之邾國也。班志，鄒縣屬魯國。宋白曰：淄州鄒平縣，漢舊縣。〕王曰：“叟，〔叟者，尊老之稱。稱，尺證翻。〕不遠千里而來，亦有以利吾國乎？“孟子曰：“君何必曰利，仁義而已矣！〔不遠千里，言不以千里爲遠也。〕君曰何以利吾國，大夫曰何以利吾家，士庶人曰何以利吾身，上下交徵利而國危矣。未有仁而遺其親者也，未有義而後其君者也。”〔後，戶豆翻。〕王曰：“善。”〔通鑑於此段前後書王，因孟子之文也。中間敘孟子答魏王之言，獨改”王”曰”君”，不與魏之稱王也。〕
初，孟子師子思，嘗問牧民之道何先。子思曰：“先利之。“孟子曰：“君子所以教民者，亦仁義而已矣，何必利！“子思曰：“仁義固所以利之也，上不仁則下不得其所。上不義則下樂爲詐也，〔樂，音洛。〕此爲不利大矣。故易曰：『利者，義之和也。』〔易乾卦文言。〕又曰：『利用安身，以崇德也。』〔易大傳之辭。〕此皆利之大者也。”
臣光曰：子思、孟子之言，一也。夫唯仁者爲知仁義之爲【章：十二行本無”爲”字；乙十一行本同。】利，不仁者不知也。〔夫，音扶。〕故孟子對梁王直以仁義而不及利者，所與言之人異故也。
三十四年（丙戌，公元前三三五年）
①秦伐韓，拔宜陽。
三十五年（丁亥，公元前三三四年）
①齊王、魏王會於徐州以相王。〔史記正義曰：竹書紀年雲：梁惠王三十年，下邳遷於薛，改曰徐州。續漢志曰：魯國薛縣，六國時曰徐州。與竹書合。徐，音舒。相王者，相立爲王也。〕
②韓昭侯作高門，屈宜臼曰：“君必不出此門。〔許慎曰：屈宜臼，楚大夫，時在韓。屈，九勿翻。〕何也？不時。吾所謂時者，非時日也。夫人固有利、不利時。〔夫，音扶。〕往者君嘗利矣，不作高門。前年秦拔宜陽，今年旱，君不以此時恤民之急而顧益奢，此所謂時詘舉贏者也。〔詘，區勿翻。徐廣曰：時衰耗而作奢侈，言國家多難而勢詘，此時宜恤民之急，而舉事反若有贏餘者，失其所以爲國之道矣。“時詘舉贏”，蓋古語也。贏，怡成翻。〕故曰不時。”
③越王無彊伐齊。〔越王句踐之後。自句踐至無彊，凡六世。句，音鉤。踐，音慈淺翻。〕齊王使人說之以伐齊不如伐楚之利。〔說，式芮翻。〕越王遂伐楚。楚人大敗之，〔敗，補邁翻。〕乘勝盡取吳故地，東至於浙江。越以此散，諸公族爭立，或爲王，或爲君，濱於海上，〔吳之故地，漢會稽、九江、丹楊、豫章、廬江、廣陵、臨淮等郡是也。越初都會稽，其境北至於御兒，不能全有漢會稽一郡地；及其滅吳，始並有吳地。今楚取吳地至於浙江；則御兒亦入於楚矣。浙江有三源：發於太末者謂之榖水，今之衢港是也；發於烏傷者，水經謂之吳寧溪，今之婺港是也；發於黝縣者，班志謂之漸江水，今之徽港是也，三水合爲浙江，東至錢唐入海。浙，折也，言水屈折於羣山之間也。釋名曰：江，共也，小水流入其中，所公共也。國於海上者，漢之甌越、閩越、駱越其後也。浙，之列翻。濱，音賓。會，古外翻。太末之太，孟康音闥。港，古項翻。婺，亡遇翻。黝，音伊。閩，眉巾翻。駱，音洛。〕朝服於楚。〔朝，直遙翻。〕
三十六年（戊子，公元前三三三年）
①楚王伐齊，圍徐州。〔徐，音舒。〕
②韓高門成。昭侯薨，〔卒如屈宜臼言。卒，子恤翻。〕子宣惠王立。〔宣惠，復諡也。〕
③初，洛陽人蘇秦說秦王以兼天下之術，〔說，式芮翻。姓譜：蘇，己姓，顓頊裔孫吳回生陸終，陸終生昆吾，封於蘇，至周，蘇公。〕秦王不用其言。蘇秦乃去，說燕文公曰：“燕之所以不犯寇被甲兵者，以趙之爲蔽其南也。〔燕，因肩翻。被，皮義翻。〕且秦之攻燕也，戰於千里之外；趙之攻燕也，戰於百里之。〔內燕南與趙接境；戰於百里之內，言其近也。秦欲攻燕，自蒲、潼下兵，則爲趙所隔，故必逕上郡之西，出雲中、九原然後至燕，故云戰於千里之外。〕夫不憂百里之患而重千里之外，計無過於此者。〔夫，音扶。計無過於此者，言燕計之過，無甚於此。〕願大王與趙從親，〔從，子容翻。〕天下爲一，則燕國必無患矣。”〔此蘇秦爲燕至計，先定於胸中者。〕
文公從之，資蘇秦車馬，以說趙肅侯曰：“當今之時，山東之建國莫強於趙，〔說，式芮翻。建國，猶言立國也。〕秦之所害亦莫如趙。然而秦不敢舉兵伐趙者，畏韓、魏之議其後也。秦之攻韓、魏也，無有名山大川之限，稍蠶食之，傅國都而止。〔傅，讀曰附，傅着之傅。〕韓、魏不能支秦，必入臣於秦；秦無韓、魏之規則禍中於趙矣。〔中，竹仲翻。〕臣以天下地【章：十二行本”地”作”之”；乙十一行本同；孔本同；張校同。】圖案之，諸侯之地五倍於秦，料度諸侯之卒十倍於秦。〔料，音聊，又如字。度，徒洛翻。〕六國爲一，併力西鄉而攻秦，〔鄉，讀曰向。〕秦必破矣。夫衡人者皆欲割諸侯之地以與秦，〔衡，讀曰橫。衡人，說客之連橫者。〕秦成則其身富榮，國被秦患而不與其憂，〔與，讀曰預。〕是以衡人日夜務以秦權恐愒諸侯，以求割地。〔索隱曰：恐，起拱翻。愒，許曷翻，又呼曷翻，謂相恐脅也。鄒氏愒音憩，義疏。〕故願大王熟計之也！竊爲大王計，莫如一韓、魏、齊、楚、燕、趙爲從親以畔秦，〔從，子容翻。畔，反也，及秦之所爲也。秦之所爲者衡也。〕令天下之將相會於洹水之上，〔令，盧經翻，使也。將，即亮翻。相，息亮翻。徐廣曰：洹水出汲郡林慮縣。水經：洹水出上黨泫氏縣東北，出山逕鄴縣南，又東過內黃縣北，入於白溝。洹，音桓，又於元翻。慮，音廬。〕通質結盟，〔質，音致。〕約曰：『秦攻一國，五國各出銳師，或橈秦，〔服虔曰：橈，弱也，音奴教翻，又音乃卯翻。〕或救之。有不如約者，五國共伐之！』諸侯從親以擯秦，秦甲必不敢出於函谷以害山東矣。”〔從，子容翻。擯，必刃翻。班志，弘農郡弘農縣有秦函谷關；漢武帝從楊僕之請，移關於新安縣。文穎曰：秦關在弘農縣衡嶺，後移在河南谷成縣。師古曰：今桃林縣有洪溜澗水，即古所謂函谷，其水北流入河，夾河之岸尚有舊關餘跡焉。谷成，即新安。杜佑曰：漢函谷關在漢新安縣東北一里，其秦關在今靈寶縣。〕肅侯大說，〔索隱曰：肅侯，名語。諡法：剛德克就曰肅；執心決斷曰肅。說，與悅同。〕厚待蘇秦。尊寵賜賚之，以約於諸侯。
會秦使犀首伐魏，大敗其師四萬餘人，禽將龍賈，取雕陰，〔犀首，魏官名。公孫衍爲此官，因號犀首，猶虎牙將軍之稱。龍姓出於龍伯氏，或雲出於御龍氏。班志，上郡有雕陰道。括地誌：雕陰故城，在鄜州洛交縣北二十里。敗，補邁翻。稱，尺證翻。〕且欲東兵。〔言引兵東下也。〕蘇秦恐秦兵至趙而敗從約，〔從，子容翻。〕念莫可使用於秦者，乃激怒張儀，入之於秦。
張儀者，魏人，與蘇秦俱事鬼谷先生，〔蓋居於鬼谷，因以稱之。隋志，馮翊郡韓城縣有鬼谷。風俗通義曰：鬼谷先生，六國時縱橫家。索隱曰：扶風池陽、穎川陽城並有鬼谷，蓋是其人所居，因以爲號。又樂壹注鬼谷子書雲：蘇秦欲神祕其道，故假名鬼谷。〕學縱橫之術，〔縱，與從同，音子容翻。〕蘇秦自以爲不及也。儀遊諸侯無所遇，困於楚，蘇秦故召而辱之。儀恐，〔“恐”，史記作”怒”、〕念諸侯獨秦能苦趙，遂入秦。蘇秦陰遣其舍人齎金幣資儀，〔文穎曰：舍人，主廏內小吏官名也。師古曰：舍人，親近左右之通稱也；後遂爲司屬官號。齎，則兮翻。〕儀得見秦王。秦王說之，〔說，讀曰悅。〕以爲客卿。〔秦有客卿之官，以待自諸侯來者，其位爲卿而以客禮　待之也。〕舍人辭去，曰：“蘇君憂秦伐趙敗從約，〔敗，補邁翻。從，子容翻。〕以爲非君莫能得秦柄；故激怒君，使臣陰奉給君資，盡蘇君之計謀也。“張儀曰：“嗟乎，此吾在術中而不悟，吾不及蘇君明矣。爲吾謝蘇君，蘇君之時，儀何敢言！”〔爲吾之爲，於僞翻。爲後蘇秦死，儀方出說六國張本。說，式芮翻。〕
於是蘇秦說韓宣惠王曰：“韓地方九百餘里，帶甲數十萬，天下之強弓、勁弩、利劍皆從韓出。韓卒超足而射，百發不暇止。以韓卒之勇，被堅甲，蹠勁弩，〔被，皮義翻。蹠，之石翻，踏也。史記正義曰：欲放弩者皆坐，舉足踏弩材，手引湊機，然後發之。〕帶利劍，一人當百，不足言也。大王事秦，秦必求宜陽、成皋；〔韓之宜陽，西接境於秦，當函谷出兵之路。成皋，春秋鄭之制邑，亦曰虎牢，戰國時爲鄭之屏蔽，皆韓之地。班志，宜陽屬弘農郡，成皋屬河南郡。〕今茲效之，明年復求割地。〔復，扶又翻。〕與則無地以給之；不與則棄前功，受後禍。且大王之地有盡而秦求無已，以有盡之地逆無已之求，此所謂市怨結禍者也。〔市，買也。凡以物買賣貿易曰市。〕不戰而地已削矣。鄙諺曰：『寧爲雞口，無爲牛後。』〔諺，魚變翻，俗言也。史記正義曰：雞口雖小，猶進食；牛後雖大，乃出糞。爾雅翼曰：蘇秦說韓王，“寧爲雞屍，無爲牛從。“屍，主也；一羣之主，所以將衆也。從，從物者也，謂牛子也；隨羣而往，制不在我者也。言寧爲雞中之主，不爲牛子之從後也。此本諸延篤注戰國策。〕夫以大王之賢，挾強韓之兵，而有牛後之名，臣竊爲大王羞之！” 〔夫，音扶。挾，戶頰翻。爲，於僞翻。〕韓王從其言。
蘇秦說魏王曰：“大王之地方千里，地名雖小，然而田舍廬廡之數，〔廡，文甫翻。數，七欲翻，密也。〕曾無所芻牧。〔曾，才登翻。芻，刈草也。牧，放牧也。言魏民居蕃庶，無刈芻放牧之地也。〕人民之衆，車馬之多，日夜行不絕，輷輷殷殷，若有三軍之衆。〔輷，呼宏翻。殷，音隱。〕臣竊量大王之國不下楚。〔量，呂張翻，量度也。〕今竊聞大王之卒，武士二十萬，蒼頭二十萬，奮擊二十萬，廝徒十萬；〔武士，武卒也。詳見後第六卷秦昭襄王五十二年。蒼頭，謂着青帽；項羽傳有”異軍蒼頭特起”。奮擊，簡軍中之勇士敢奮力而擊敵者異之。蘇林曰：取薪之卒曰廝，音斯。〕車六百乘，騎五千匹；〔古者用車戰，戰國始用騎兵，車騎異用而並用矣。乘，繩證翻。騎，奇寄翻。〕乃聽於羣臣之說，而欲臣事秦！【章：乙十一行本”秦”下有”願大王熟察之”六字；孔本同；張校同；退齋校同；百衲本缺葉。】故敝邑趙王使臣效愚計，奉明約，在大王之詔詔之。“魏王聽之。
蘇秦說齊王曰：“齊四塞之國，地方二千餘里，帶甲數十萬，粟如丘山。三軍之良，五家之兵，〔三軍，謂三晉之軍。高誘曰：五家，即五國。〕進如鋒矢，戰如雷霆，解如風雨，即有軍役，未嘗倍泰山、絕清河、涉渤海者也。〔倍，與背同，音蒲妹翻，鄉倍之倍也。班志：泰山在泰山郡博縣東北。水經：淇水自館陶清淵東北過廣宗縣東，爲清河，漢因置清河郡；清河又東過修縣，與大河張甲故瀆合，又東過東光、南皮等縣，齊之北界也。又齊東、北皆阻海，漢渤海郡亦其境也。師古曰：郡在渤海之濱，因以爲名。直度曰絕；由膝以上曰涉。〕臨淄之中七萬戶，臣竊度之，不下戶三男子，不待發於遠縣，而臨淄之卒固已二十一萬矣。臨淄甚富而實，其民無不鬥雞、走狗、六博、闒鞠。〔說文曰：六博，局戲也。六箸十二棋，烏胄所作。楚辭：箟蔽象棋有六博。鮑宏博經曰：琨蔽，玉箸也。各投六箸，行六棋，故曰六博。用十二棋，六棋白，六棋黑。所擲頭謂之瓊，瓊有五采，刻爲一畫者謂之塞，刻爲兩畫者謂之白，刻爲三畫者謂之黑，一邊不刻者，五塞之間，謂之五塞。 “闒鞠”，史記作”蹋鞠”，以皮爲之，實之以毛，蹴蹋而戲。劉向曰：蹴鞠起於戰國之時，所以練武士，因嬉戲而講習之；或言黃帝所作。闒，徒臘翻。〕臨淄之塗，車轂擊，人肩摩，連衽成帷，揮汗成雨。夫韓、魏之所以重畏秦者，爲；與秦接境壤也。〔夫，音扶。爲，於僞翻。〕兵出而相當，不十日而戰，勝存亡之機決矣。〔“而戰”句斷。“勝”下當有”負”字。以此觀之，文意明通。竊謂通鑑承史記元文之誤。〕韓、魏戰而勝秦，則兵半折，〔折，常列翻，摧折也。〕四境不守；戰而不勝，則國已危亡隨其後；是故韓、魏之所以重與秦戰而輕爲之臣也。今秦之攻齊則不然，倍韓、魏之地，過衛陽晉之道，經乎亢父之險，車不得方軌，騎不得比行，〔水經注：瓠子河出東郡濮陽縣北河，南至濟陰句陽縣爲新溝，又東過廩丘縣與濮水俱東。瓠河又逕陽晉城南，蘇秦所謂”衛陽晉之道”也。史記正義曰：陽晉故城在曹州乘氏縣西北三十七里。班志，亢父縣屬東平國。又括地誌：亢父故城，在兗州任城縣南五十一里。亢，音抗，又音剛。，父音甫。說文：軌，車轍也。顏師古曰：車並行爲方軌。騎，奇寄翻。比，毗義翻，次也。行，戶剛翻，列也；凡行列之行皆同音。車並讀曰並。〕百秦人守險，千人不敢過也。秦雖欲深入則狼顧，恐韓、魏之議其後也，〔爾雅翼：狼猛而敏給，能自顧其後；蓋狼行而屢顧，恐人掎其後故也。掎，居綺翻。〕是故恫疑、虛喝、驕矜而不敢進，〔恫，他紅翻，恐懼貌。高誘曰：虛喝，喘息懼貌。劉氏曰：秦自疑懼，虛作恐猲之辭以脅韓、魏也。史記正義曰：言秦雖至亢父，猶恐懼狼顧，虛作喝罵，驕溢矜誇而不敢進伐齊。喝，呼葛翻；亦作猲，音同。〕則秦之不能害齊亦明矣，夫不深料秦之無柰齊何，而欲西面而事之，是羣臣之計過也。〔夫，音扶。〕今無臣事秦之名而有強國之實，臣是故願大王少留意計之！“齊王許之。〔少，始紹翻。〕
乃西南說楚威王曰：“楚，天下之強國也，地方六千餘里，帶甲百萬，車千乘，騎萬匹，〔楚在齊之西南，故蘇秦自齊而西南詣楚。說，式芮翻。乘，繩證翻。騎，奇寄翻。〕粟支十年，此霸王之資也。秦之所害莫如楚，楚強則秦弱，秦強則楚弱，其勢不兩立。故爲大王計，莫如從親以孤秦。〔從，子容翻。〕臣請令山東之國〔令，盧經翻，使也。〕奉四時之獻，以承大王之明詔；委社稷，奉宗廟，練士厲兵，在大王之所用之。故從親則諸侯割地以事楚，衡合則楚割地以事秦，〔從，子容翻。衡，讀曰橫。〕此兩策者相去遠矣，大王何居焉？“楚王亦許之。
於是蘇秦爲從約長，〔長，知丈翻。〕並相六國，〔相，息亮翻。〕北報趙，車騎輜重擬於王者。〔康曰：輜重，載物車也。行者之車，總曰輜重。韻書曰：輜，莊持翻，庫車也。重，直用翻。考異曰：史記蘇秦傳：“秦兵不敢闚函谷關十五年。“又云；“其後秦使犀首欺齊、魏，與共伐趙，蘇秦去趙而從約皆解。“齊、魏伐趙，敗從約，止在明年耳。其自相違戾如此！秦本紀：“惠文王七年，公子昂與魏戰，虜其將龍賈，“後二年事耳；烏在其不闚函谷十五年乎！此出於遊談之士誇大蘇秦而云爾。今不取。〕
④齊威王薨，子宣王闢強立；知成侯賣田忌，〔事見上二十八年。〕乃召而復之。
⑤燕文公薨，子易王立。〔諡法：好更改舊曰易。燕，因肩翻。易，音如字。更，工衡翻。〕
⑥衛成侯薨，子平侯立〔諡法：治而無眚曰平； 執事有制曰平；布綱治紀曰平；又曰：惠無內德曰平。〕
三十七年（己丑，公元前三三二年）
①秦惠王使犀首欺齊、魏，與共伐趙，以敗從約，〔敗，補邁翻。從，子容翻。〕趙肅侯讓蘇秦，蘇秦恐，請使燕，必報齊。蘇秦去趙而從約皆解。趙人決河水以灌齊、魏之師，齊魏之師乃去。
②魏以陰晉爲和於秦，實華陰。〔班志，華陰，故陰晉，秦惠文王五年更名寧秦，漢高帝改曰華陰縣，屬京兆，以其地在華山之陰也。宋白曰：華陰分秦、晉之境：邊晉之西，則曰陰晉；邊秦之東，則曰寧秦。華，戶化翻。〕
③齊王伐燕，取十城；已而復歸之。
三十九年（辛卯，公元前三三零年）
①秦伐魏，圍焦、曲沃。〔班志，弘農郡陜縣有焦城，左傳所謂”晉與秦焦、瑕”者也。括地誌：焦在陜城東百步。曲沃在陜西南三十二里，因曲沃水爲名。鄜道元曰：案春秋文公十三年，晉侯使詹嘉處瑕，守桃林之塞以備秦，時以曲沃之官守之，故曲沃之名遂爲積古之傳。宋白曰：焦，古焦國。括地誌：焦城在陜城東北百步，因焦水爲名；周同姓所封。〕魏入少梁、河西地於秦。〔少，詩照翻。二十九年，魏已使使獻河西於秦以和，今乃入其地。〕
四十年（壬辰，公元前三二九年）
①秦伐魏，渡河，取汾陰、皮氏，〔班志，汾陰縣屬河東郡。皮氏縣，故耿國，晉獻公以封趙夙者也，亦屬河東郡。括地誌，汾陰故城，在蒲州汾陰縣北九里，皮氏故城，在絳州龍門縣西百八十步。〕拔焦。
②楚威王薨，子懷王槐立。〔諡法：慈仁短折曰懷；又懷，思也。槐，乎乖翻，又乎瑰翻。折，而設翻。〕
③宋公剔成之弟偃襲攻剔成；剔成奔齊，偃自立爲君。〔剔，他歷翻。〕
四十一年（癸巳，公元前三二八年）
①秦公子華、張儀帥師圍魏蒲陽，取之。〔史記正義曰：蒲陽在隰州隰川縣，蒲邑故城是也。帥，讀曰率。〕張儀言於秦王，請以蒲陽復與魏，而使公子繇質於魏。〔質，音致。〕儀因說魏王曰：“秦之遇魏甚厚，魏不可以無禮於秦。“魏因盡入上郡十五縣以謝焉。〔說，式芮翻。括地誌曰：上郡故城在綏州上縣東南五十里，魏、秦之上郡地也。史記正義曰：按鄜、坊、丹、延等州，北至固陽，盡上郡地。魏築長城界秦，自華鄭縣濱洛至慶州洛源縣自於山，即東北至勝州固陽，東至河西上郡之地，盡入於秦。秦之與魏者小，魏之謝秦者大，史言張儀爲秦計者甚巧。〕張儀歸而相秦。〔相，息亮翻。〕
四十二年（甲午，公元前三二七年）
①秦縣義渠，以其君爲臣。〔義渠，西戎國名，秦取之以爲縣。班志，義渠道屬北地郡。括地誌：寧、慶、原三州，秦之北地郡也。〕
②秦歸焦、曲沃於魏。〔既取而復歸之。秦之於魏，若玩弄嬰兒於掌股之上耳。〕
四十三年（乙未，公元前三二六年）
①趙肅侯薨：〔索隱曰：肅侯，名語。〕子武靈王立；置博聞師三人，左、右司過三人，先問先君貴臣肥義，加其秩。〔索隱曰：武靈王，名雍。姓譜：肥姓，肥子之後，以國爲姓。〕
四十四年（丙申，公元前三二五年）
①夏，四月，戊午，秦初稱王。
②衛平侯薨，子嗣君立。〔嗣，祥吏翻。〕衛有胥靡亡之魏，〔漢書音義曰：胥，相也。靡，隨也。古者相隨坐輕刑之名，謂罪不至於撲刑者，令衣褐帶索，相隨以執役。朱元晦曰：胥靡者，連鎖役作也。胥，新於翻。靡，母被翻。〕因爲魏王之後治病。〔爲，於僞翻。治，直之翻。〕嗣君聞之，【章：十二行本”之”下有”使人”二字；乙十一行本同；孔本同；退齋校同。】請以五十金買之。五反，魏不與，乃以左氏易之。左右諫曰：“夫以一都買一胥靡，可乎？”〔夫，音扶；下同。〕嗣君曰：“非子所知也！夫治無小，亂無大。〔治，直吏翻。〕法不立，誅不必，雖有十左氏，無益也。法立，誅必，失十左氏，無害也。“魏王聞之曰： “人主之慾，不聽之不祥。“因載而往，徒獻之。〔此學申、韓者爲之說耳。〕
四十五年（丁酉，公元前三二四年）
①秦張儀帥師伐魏，取陜。〔班志，陜縣屬弘農郡，故虢國。北虢在大陽，東虢在滎陽，西虢在雍州。周、召分陜而治，即此陜也。帥，讀曰率。陜，失冉翻。召，讀曰邵。〕
②蘇秦通於燕文公之夫人，易王知之。蘇秦恐，乃說易王曰：“臣居燕不能使燕重，而在齊則燕重。“易王許之。〔燕，因肩翻。易，音如字。說，式芮翻。諡法：好更改曰易。注：變故改常。〕乃僞得罪於燕而奔齊，齊宣王以爲客卿。蘇秦說齊王高宮室，大苑囿，以明得意，欲以敝齊而爲燕。〔說，式芮翻。爲後齊大夫殺蘇秦張本。〕
四十六年（戊戌，公元前三二三年）
①秦張儀及齊、楚之相會齧桑。〔相，悉亮翻。服虔曰：齧桑，翟地。徐廣曰：在梁與彭城之間。裴駰曰：晉地。索隱曰：衛地。餘按漢武帝瓠子歌曰：“齧桑浮兮淮、泗滿，“及塞決河而梁、楚之地復寧，無水災。後漢王梁擊佼強、蘇茂於楚、沛間，拔大梁、齧桑，則徐說爲近之。齧，五結翻。〕
②韓、燕皆稱王。趙武靈王獨不肯，曰：“無其實，敢處其名乎？“令國人謂己曰君。〔趙武靈王之不肯稱王，非守君臣之分，居之以謙也，將求其所大欲而力未能稱心也。處，昌呂翻。令，力丁翻，使也；又力正翻，命令也。分，扶問翻。稱，尺證翻。〕
四十七年（己亥，公元前三二二年）
①秦張儀自齧桑還而免相，相魏。〔齧，魚結翻。還，從宣翻，又音如字。免相，免秦相而相魏。相，息亮翻。〕欲令魏先事秦而諸侯效之；魏王不聽。秦王伐魏，取曲沃、平周，〔令，力丁翻。此曲沃在河東，晉桓叔所封之邑；漢武帝改名聞喜。史記正義曰：絳州桐鄉縣，晉曲沃邑。十三州志：古平周邑在汾州介休縣西四十里。〕復陰厚張儀益甚。
四十八年（庚子，公元前三二一年）
①王崩，子慎靚王定立。〔靚，疾正翻。〕
②燕易王薨，子噲立。〔燕，因肩翻。易，音如字。噲，古夬翻。〕
③齊王封田嬰於薛，〔班志，薛縣屬魯國，夏奚仲之國；後遷於邳，仲虺居之。括地誌：故薛城在今徐州滕縣界。史記正義曰：薛故城在今徐州滕縣南四十四里。〕號曰靖郭君。〔杜佑曰：戰國之際，秦、項之間，權設班寵有加賜邑封君者，蓋假其位號，或空受其爵，如靖郭、武安之類是也。至漢尤多，蓋在封爵之外別加美號。史記列傳雲：嬰諡爲靖郭君。索隱曰：靖郭，或封邑號，故漢駟鈞封靖郭侯。〕靖郭君言於齊王曰：“五官之計。不可不日聽而數覽也。” 〔記曾子問：諸侯出，命國家五官而後行。注云：五官，五大夫典事者。命者，敕之以其職。正義雲：案太宰職雲：建其牧，立其監，設其參，傅其伍，是諸侯有三卿、五大夫。經雲五官，故云五大夫。以屬官大夫，其數衆多，直雲五者，據典國事言之。不雲命卿者，或從君出行，或雖在國留守，總主羣吏，如三公然，不專主一事，且尊之。既命五大夫，則卿亦命之可知，故不顯言命卿也。餘謂此所謂五官，蓋亦言典事五大夫也。數，所角翻。〕王從之；已而厭之，悉以委靖郭君。靖郭君由是得專齊之權。
靖郭君欲城薛，客謂靖郭君曰：“君不聞海大魚乎？網不能止，鉤不能牽，蕩而失水，則螻蟻制焉。今夫齊，亦君之水也。〔夫，音扶。〕君長有齊，奚以薛爲！苟爲失齊，雖隆薛之城到於天，庸足恃乎！“乃不果城。〔隆，高也，崇也。庸，常也。〕
靖郭君有子四十【章：十二行本”十”下有”餘”字；乙十一行本同；孔本同。】人，其賤妾之子曰文。文通儻饒智略，〔通，達也。儻，倜儻卓異也。饒智略，言智略有餘也。〕說靖郭君以散財養士。靖郭君使文主家待賓客，賓客爭譽其美，〔說，式芮翻。譽，音餘。〕皆請靖郭君以文爲嗣。靖郭君卒，〔嗣，祥吏翻。卒，子恤翻。〕文嗣爲薛公，號曰孟嘗君。〔史記列傳曰：諡曰孟嘗君。索隱曰：號曰孟嘗君；曰諡，非也。孟，字；嘗，邑名。嘗邑在薛之旁。〕孟嘗君招致諸侯遊士及有罪亡人，皆舍業厚遇之，〔舍業，爲之築舍，立居業也。〕存救其親戚，食客常數千人，各自以爲孟嘗君親己，由是孟嘗君之名重天下。
臣光曰：君子之養士，以爲民也。易曰：“聖人養賢，以及萬民。”〔頤卦彖辭也。爲，於僞翻。〕夫賢者，其德足以敦化正俗，其才足以頓綱振紀，〔頓，謂整頓。夫，音扶。〕其明足以燭微慮遠，其強足以結仁固義；大則利天下，小則利一國。是以君子豐祿以富之，隆爵以尊之；養一人而及萬人者，養賢之道也。今孟嘗君之養士也，不恤智愚，不擇臧否，〔否，補美翻。〕盜其君之祿，以立私黨，張虛譽，上以侮其君，下以蠹其民，是奸人之雄也，烏足尚哉！書曰：“受爲天下逋逃主、萃淵藪。“此之謂也。
④孟嘗君聘於楚，楚王遺之象牀。登徒直送之，〔象牀，以象齒爲之。登徒，姓也；直，其名。遺，於季翻。〕不欲行，謂孟嘗君門人公孫戌曰：“象牀之直千金，苟傷之毫髮，則賣妻子不足償也。足下能使僕無行者，有先人之寶劍，願獻之。“公孫戌許諾，〔姓譜：公孫氏出於黃帝。釋名曰：劍，檢也，所以防檢非常也。戌，音恤。償，辰羊翻，報也。諾，奴各翻。以言許人曰諾。〕入見孟嘗君曰：“小國所以皆致相印於君者，以君能振達貧窮，存亡繼絕，故莫不悅君之義，慕君之廉也。今始至楚而受象牀，則未至之國將何以待君哉！“孟嘗君曰：“善。“遂不受。公孫戌趨去，未至中閨，〔閨，涓畦翻。宮中小門曰閨，上圓下方如圭，故謂之閨。〕孟嘗君召而反之，曰：“子何足之高，志之揚也？“公孫戌以實對。孟嘗君乃書門版曰：“有能揚文之名，止文之過，私得寶於外者，疾入諫！”
臣光曰：“孟嘗君可謂能用諫矣。苟其言之善也，雖懷詐諼之心，猶將用之，〔諼，許元翻。〕況盡忠無私以事其上乎！詩云：“採葑採菲，無以下體。”〔詩邶穀風之辭。毛氏傳曰：葑，須也。菲，芴也。鄭氏箋曰：此二菜，蔓菁與葍之類也，皆上下可食，然其根有美時，有惡時，採之者不可以根惡並棄其葉。下體，謂根莖也。陸璣草木疏曰：葑，蕪菁也。郭璞曰：今菘菜。陸德明曰：江南有菘，江北有蔓菁，相似而異。爾雅曰：菲，芴；又曰：菲，息菜。郭璞曰：菲，芴，士瓜；息菜，似蕪菁，華紫赤色，可食。葍，大葉，白華，根如指，色白，，可食。菲，敷尾翻。邶，蒲昧翻。芴，扶拂翻。蔓，謨官翻。葍，方六翻。〕孟嘗君有焉。
⑤韓宣惠王欲兩用公仲、公叔爲政，問於繆留。〔繆，莫留翻，姓也；今靡幼翻，又音穆。〕對曰：“不可，晉用六卿而國分；齊簡公用陳成子及闞止而見殺；魏用犀首、張儀而西河之外亡。〔晉六卿，智氏、範氏、中行氏、趙氏、韓氏、魏氏也。自晉文、襄以來，迭秉國政，後皆強大，卒分晉國。齊簡公使止闞爲政，陳成子憚之；已而陳常殺闞止，弒簡公。闞，以邑爲氏。蘇代曰：魏相犀首，必右韓而左魏；相張儀，必右秦而左魏。蓋二相外各倚與國以爲重而內爭權，所以魏日削也。闞，戶監翻。行，戶剛翻。恆，戶登翻。卒，子恤翻。相，息亮翻。〕今君兩用之，其多力者內樹黨，其寡力者藉外權。羣臣有內樹黨以驕主，有外爲交以削地，君之國危矣。”
