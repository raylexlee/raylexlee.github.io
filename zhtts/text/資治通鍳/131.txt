△卷第一百三十
宋紀十二〔旃蒙大荒落（乙巳），一年。〕
太宗明皇帝上之上〔諱彧，字休景，小字榮期，文帝第十一子也。〕
泰始元年（乙巳、四六五）
1春，正月，乙未朔，廢帝改元永光，大赦。〔是歲八月，殺江夏王義恭、柳元景，改元景和，既弒廢帝，改元泰始。一年凡三改元〕
2丙申，魏大赦。
3二月，丁丑，魏主如樓煩宮。〔樓煩縣，漢屬鴈門郡，魏、晉棄之荒外。魏收地形志：鴈門郡原平縣有樓煩城。賢曰：樓煩故城，在今代州崞縣東北。餘按唐書，憲州，古樓煩地也。〕
4自孝建以來，民間盜鑄濫錢，〔事始一百二十八卷孝武帝孝建二年。〕商貨不行。庚寅，更鑄二鍾錢，〔更，工衡翻〕形式轉細。官錢每，出民間即模效之，而更薄小，無輪郭，不磨鑢，謂之「耒子」。〔鑢，良倨翻，錯也。耒，盧對翻。杜佑通典「耒子」作「來子」。〕
5三月，乙巳，魏主還平城。
6夏，五月，癸卯，魏高宗殂。〔年二十六，諡曰文成皇帝。〕初，魏世祖經營四方，國頗虛耗，重以內難，〔重，直用翻。難，乃旦翻。內難，謂宗愛既弒世祖，又弒南安王餘。〕朝野楚楚。〔楚楚，痠痛之貌。朝，直遙翻。〕高宗嗣之，與時消息，〔消，衰減也；息，生長也。〕靜以鎮之，懷集中外，民心復安。〔復，扶又翻。〕甲辰，太子弘即皇帝位，〔弘，文成帝之長子也。蕭子顯曰：弘，字萬民。〕大赦，尊皇后曰皇太后。
顯祖〔魏獻文帝廟號顯祖。〕時年十二，侍中、車騎大將軍乙渾專權，〔騎，奇寄翻。〕矯詔殺尚書楊保年、平陽公賈愛仁、南陽公張天度于禁中。侍中、司徒、 平原王陸麗治疾於代郡溫泉，〔魏土地記曰：代城北九十里有桑乾城，城西渡桑乾水，去桑乾城十里，有溫湯，療疾有驗。治，直之翻。〕乙渾使司衛監穆多侯召之。〔魏官有司衛監，典宿衛。〕多侯謂麗曰：「渾有無君之心。今宮車晏駕，王德望素重，〔魏高宗之立，麗有功焉，而又忠篤，故德望重於一時。〕姦臣所忌，宜少淹留以觀之；朝廷安靜，然後入，未晚也。」〔少，詩沼翻。〕麗曰：「安有聞君父之喪、慮患而不赴者乎！」即馳赴平城。乙渾所為多不法，麗數爭之。〔數，所角翻。〕戊申，渾又殺麗及穆多侯。多侯，壽之弟也。〔穆壽事魏世祖，封宜都王。〕己酉，魏以渾為太尉、錄尚書事，東安王劉尼為司徒，尚書左僕射代人和其奴為司空。殿中尚書順陽公鬱謀誅乙渾，渾殺之。〔主少國疑，姦臣擅命，屠戮忠賢；魏之不亡者幸也。〕
7壬子，魏以淮南王它為鎮西大將軍、儀同三司，鎮涼州。
8魏【章：甲十一行本「魏」上有「六月」二字；乙十一行本同；孔本同；張校同；退齋校同。】開酒禁。〔魏設酒禁，見一百二十八卷孝武孝建三年。〕
壬午，加柳元景南豫州刺史，加顏師伯丹陽尹。
10秋，七月，癸巳，魏以太尉乙渾為丞相，位居諸王上；事無大小，皆決於渾。
11廢帝幼而狷暴。〔狷，吉掾翻。〕及即位，始猶難太后、大臣及戴法興等，未敢自恣。太后既殂，〔去年，太后殂。〕帝年漸長，〔長，知兩翻。〕欲有所為，法興輒抑制之，謂帝曰：「官所為如此，欲作營陽邪！」〔營陽王事見一百二十卷文帝元嘉元年。廢帝固狂暴，戴法興此言亦足以取死。〕帝稍不能平。所幸閹人華願兒，賜與無算，〔華，戶化翻。〕法興常加裁減，願兒恨之。帝使願兒於外察聽風謠，願兒言於帝曰：「道路皆言『宮中有二天子：法興真【章：甲十一行本「真」上有「為」字；乙十一行本同；孔本同。】天子，官為贗天子』〔贗，五晏翻。考異曰：宋書作「應天子」，宋略作「鴈天子」，按字書：贗，偽物也。韓愈詩曰：「居然見真贗，」書或作「鴈」。今從宋略。〕且官居深宮，與人物不接，法興與太宰、顏、柳共為一體，〔義恭錄尚書事，柳元景為尚書令，顏師伯為僕 射，而事皆法興專決，故云然。〕往來門客恆有數百，〔恆，戶登翻。〕內外士庶莫不畏服。法興是孝武左右，久在宮闈；今與他人作一家，深恐此坐席非復官 有。」〔坐，徂臥翻。復，扶又翻，又如字。〕帝遂發詔免法興，〔免者，免其所居官也。〕遣還田裏，仍徙遠郡。八月，辛酉，賜法興法；解巢尚之舍人。〔巢尚之自孝武時為中書通事舍人。〕
員外散騎侍郎東海奚顯度，〔散，悉亶翻。騎，奇寄翻、〕亦有寵於世祖。常典作役，課督苛虐，揰撲慘毒，〔揰，止橤翻。撲，普卜翻，擊也。〕人皆苦之。帝常戲曰：「顯度為百姓患，比當除之。」〔比，毗寐翻。〕左右因唱諾，即宣旨殺之。
尚書右僕射、領衛尉卿、丹楊尹顏師伯居權日久，〔孝武大明四年，徵顏師伯於歷城，自侍中遷尚書僕射，居權要。〕驕【章：甲十一行本「驕」上有「海內輻湊」四字；乙十一行本同；孔本同；張校同；退齋校同。】奢淫恣，為衣冠所疾。帝欲親朝政，〔朝，直遙翻。〕庚午，以師伯為尚書左僕射，解卿、尹，〔解衛尉卿及丹楊尹。〕以吏部尚書王彧為右僕射，分其權任。師伯始懼。〔彧，於六翻。〕
初，世祖多猜忌，王公、大臣，重足屏息，〔重，直龍翻。屏，必郢翻。〕莫敢妄相過從。〔過，古禾翻。〕世祖殂，太宰義恭等皆相賀曰：「今日始免橫死 矣。」〔橫，戶孟翻。〕甫過山陵，義恭與柳元景、顏師伯等聲樂酣飲，不捨晝夜；〔酣，戶甘翻。〕帝內不能平。既殺戴法興，諸大臣無不震慴，〔慴，之涉翻。〕各不自安；於是元景、師伯密謀廢帝，立義恭，日夜聚謀，而持疑不能決。元景以其謀告沈慶之；慶之與義恭素不厚，又師伯常專斷朝事，不與慶之參懷，〔斷，丁亂翻。朝，直遙翻；下同。孝武遺詔，令慶之參決大事，見上捲上年。〕謂令史曰：〔尚書令史也。〕「沈公，爪牙耳，安得預政事！」慶之恨之，乃發其事。
癸酉，帝自帥羽林兵詩義恭，殺之，並其四子。斷絕義恭支體，分裂腸胃，挑取眼睛，以蜜漬之，謂之「鬼目糉」。〔宋人以蜜漬物曰糉。盧循以益智糉遺武帝，即蜜漬益智也。帥，讀曰率。斷，丁管翻。翻；下同〕左右奔告，「兵刃非常」。〔非常，言異於常時也。〕元景知禍至，入辭其母，整朝服乘車應召。弟車騎司馬叔仁戎服，帥左右壯士欲拒命，元景若禁之。既出巷，軍士大至。元景下車受戮，容色恬然；並其八子、六弟及諸姪。獲顏師伯於道，殺之，並其六子。又殺廷尉劉德願。改元景和，文武進位二等。遣使誅湘州刺史江夏世子伯禽。〔義恭命其世子曰伯禽，是以周公自處矣。〕自是公卿以下，皆被捶曳如奴隸矣。〔卑賤之人，有所附屬謂之隸，人之下者謂之奴。被，皮義翻。捶，止橤翻。〕
初，帝在東宮，多過失，世祖欲廢之而立新安王子鸞，侍中袁顗盛稱「太子好學，有日新之美」，世祖乃止；帝由是德之。既誅羣公，欲引進顗，任以朝政，遷為吏部尚書，〔顗，魚豈翻。好，呼到翻。為袁顗寵衰求出張本。〕與尚書右【章：甲十一行本「右」作「左」；乙十一行本同；孔本同；熊校同。】丞徐爰皆以誅義恭等功，賜爵縣子。
徐爰便僻善事人，頗涉書傳，〔便，毗連翻。傳，直戀翻。〕自元嘉初，入侍左右，豫參顧問；既長於附會，又飾以典文，故為太祖所任遇；大明之世，委寄尤重。時殿省舊人多見誅逐，唯爰巧於將迎，始終無迕；廢帝待之益厚，〔迕，五故翻，迎也。〕羣臣莫及。帝每出，常與沈慶之及山陰公主同輦，爰亦預焉。〔徐爰得志於大明、景和之間，宜也，而啟寵實在於元嘉。便僻之足以惑人，雖明君不能免也。漢宣用恭、顯而遺禍於元帝，事正如此。〕
山陰公主，帝姊也，適駙馬都尉何戢。戢，偃之子也。〔何偃，尚之之子。戢，疾立翻。〕公主尤淫恣，嘗謂帝曰：「妾與陛下，男女雖殊，俱託體先帝。陛下六宮萬數，而妾唯駙馬一人，事太不均。」帝乃為公主置面首，左右三十人；〔面，取其貌美，首，取其髮美。〕進爵會稽郡長公主，秩同郡王。〔為，於偽翻。長，知兩翻。〕吏部郎褚淵貌美，公主就帝請以自侍；帝許之。淵侍公主十餘日，備見逼迫，以死自誓，乃得免。淵，湛之之子也。〔褚湛之進用於元嘉、孝建之間。〕
帝令太廟別畫祖考之像，〔畫，讀曰賔。〕帝入廟，指高祖像曰：「渠大英雄，生擒數天子。」〔謂擒桓玄、慕容超、姚泓也。大，讀曰太。〕指太祖像曰：「渠亦不惡；但末年不免兒斫去頭。」〔謂為元兇劭所弒也。〕指世祖像曰：「渠大両鼻，如何不両﹖」立召畫工令両之。〔両，壯加翻，鼻上猟也。柳宗元詩曰：嗜酒鼻成両。〕
12以建安王休仁為雍州刺史，〔雍，於用翻。〕湘東王彧為南豫州刺史，皆留不遣。
13甲戌，以司徒、揚州刺史豫章王子尚領尚書令。以【章：甲十一行本「以」上有「乙亥」二字；乙十一行本同；孔本同；張校同。】始興公沈慶之為侍中、太尉；慶之固辭。徵青、冀二州刺史王玄謨為領軍將軍。
14魏葬文成皇帝於金陵，廟號高宗。
15九月，癸巳，帝如湖熟；〔湖熟，漢湖熟侯國，屬丹陽郡；晉、宋為縣；淳化中廢為鎮，屬上元縣。〕戊戌，還建康。
新安王子鸞有寵於世祖，〔事見上卷大明五年。〕帝疾之。辛丑，遣使賜子鸞死，又殺其母弟南海王子師及其母妹，發殷貴妃墓，〔殷貴妃，蓋生子鸞、子師及一女。母弟、母妹，謂同弟、妹也。〕又欲掘景寧陵，太史以為不利於帝，乃止。
初，金紫光祿大夫謝莊為殷貴妃誄〔誄，魯水翻。誄丈夫者，述其功德；誄婦人者，述其容德也。〕曰；「贊軌堯門。」帝以莊比貴妃於鉤弋夫人，〔鉤弋事見二十二卷漢武帝太始三年。〕欲殺之。或說帝曰：「死者人之所同，一往之若，不足為困。莊生長富貴，〔說，輸芮翻。長，知兩翻。謝莊，弘微之子，謝萬之玄孫。諸謝自晉以來貴盛，故云然。〕今繫之尚方，使知天下苦劇，〔劇，甚也。言莊享天下之所甚樂而未知天下之所甚苦，今繫囚，則使知之。〕然後殺之，未晚也。」帝從之。
16徐州刺史義陽王昶，素為世祖所惡，〔昶，醜兩翻。昶，文帝子，世祖之諸 弟也。惡，鳥路翻。〕民間每訛言昶當反；是歲，訛言尤甚，廢帝常謂左右曰：「我即大位以來，逐未嘗戒嚴，使人邑邑！」〔邑邑，不得志也。〕昶使典籤蘧法生 奉表詣建康，求八朝〔蘧，姓也。春和時，衛有大夫蘧伯玉。蘧，其於翻。朝，直遙翻。〕帝謂法生曰：「義陽與太宰謀反，我正欲討之。今知求還，甚善！」又屢詰詰問法生。〔詰，去吉翻。〕「義陽謀反，何故不啟﹖」法生懼，逃還彭城；帝因此用兵。己酉，下詔討昶，內外戒嚴。帝自將兵渡江，〔將，即亮翻。〕命沈慶之統諸軍前驅。
法生至彭城，昶即聚兵反；移檄統內諸郡，〔沈約宋志，以大明八年為止，徐州統彭城、沛郡、下邳、蘭陵、東海、東莞、東安、琅邪、淮陽、陽平、濟陰、北濟陰、鍾離、馬頭等郡。〕皆不受命，斬昶使；將佐文武悉懷異心。昶知事不成，棄母、妻，攜愛妾，夜與數十騎開北門奔魏。〔使，疏吏翻。將，即亮翻。騎，奇寄翻。〕昶頗涉學，能屬文，〔屬，之慾翻。〕魏人重之，使尚公主，拜侍中、徵南將軍、駙馬都尉，賜爵丹楊王。〔為後魏挾劉昶以伐齊張本。〕
17吏部尚書袁顗，始為帝所寵任，俄而失指，待遇頓衰，使有司糾奏其罪，白衣領職。顗懼，詭辭求出。甲寅，以顗督雍，梁【章：甲十一行本「梁」下有「等四州」三字；孔本同；張校同。】諸軍事、雍州刺史。〔雍，於用翻。〕顗舅蔡興宗謂之曰：「襄陽星惡，何可往﹖」〔興宗蓋以天道言之。〕顗曰：「白刃交前，不救流矢。〔言白刃交乎前，則流矢之來不暇救。禍近而急，故圖出外以求賒死，後患非所計也。〕今者之行，唯願生出虎口耳。且天道遼遠，何必皆驗！」
是時，臨海王子頊為都督荊，湘等八州諸軍事、荊州刺史，朝廷以興宗為子頊長史、南郡太守，行府、州事，興宗辭不行。顗說興宗曰：〔說，輸芮翻。〕「朝廷形勢，人所共見。在內大臣，朝不保夕，舅今出居陝西，為八州行事，〔蕭子顯曰：江左大鎮莫過荊、揚。弘農郡陝縣，周世二伯主諸侯：周公主陝東，召公主陝西，故稱荊州為陝西。〕顗在襄、沔，地勝兵強，去江陵咫尺，水陸流通。〔襄陽至江陵，水則由漢、沔，陸則由長林、當陽。沔，彌兗翻。〕若朝廷有事，可以共立桓、文之功，豈比受制兇狂、臨不測之禍乎！今得間不去，〔間，隙也。謂得可行之隙，而興宗不肯去。間，古莧翻。〕後復求出，豈可得邘！」〔復，扶又翻。〕興宗曰：「吾素門平進。〔蔡興宗，蔡廓之子，蔡謨之玄孫，以方嚴自處。官以序遷，謂之平進可也；謂之素門，可乎﹖蓋江左以王、謝為高門，其餘有才望者，或以姻戚擢用，或以舊恩。興宗此言，蓋亦感切其甥，指其在世祖之世，調護昏狂，階此以見寵任，寵衰則求出以避禍，進退皆無所據也。〕與主上甚疏，未由有患。宮省內外，人不自保，會應有變。若內難得弭，外釁未必可量。〔難，乃旦翻、釁，許覲翻。量，音良。〕汝欲在外求全，我欲居中免禍，各行其志，不亦善乎！」〔蔡興宗可謂先見矣。〕
顗於是狼狽上路，〔狼狽者，倉皇而行，如恐不及之意。上，時掌翻。〕猶慮見追；行至尋陽，喜曰：「今始免矣。」鄧琬為晉安王子勛鎮軍長史、尋陽內史，行江州事。〔子勛以鎮軍將軍為江州刺史，鎮尋陽、鄧琬為長史，行事。〕顗與之款狎過常，每清閒，必盡日窮夜。顗與琬人地本殊，〔袁顗有清望，又名門也；鄧琬性貪鄙，又寒族也；故云人地本殊。〕見者知其有異志矣。〔為顗、琬起兵奉子勛張本。〕尋復以蔡興宗為吏部尚書。〔復，扶又翻。〕
18戊午，解嚴。帝因自白下濟江至瓜步。〔晉、宋都建康，新亭、白下皆江津要地，新亭在西，白下在東；白下蓋今之龍灣也。按白下城合白石壘，唐武德中，移江寧縣於此，名白下縣。〕
19沈慶之復啟聽民私鑄錢，〔慶之始議，見一百二十八卷孝武帝孝建二年。〕由是錢貨亂敗。千錢長不盈三寸，大小稱此，謂之「鵝眼錢」；〔稱，尺證翻。〕劣於此者，謂之「綖環錢」；〔綖，與線同，私箭翻。〕貫之以縷，入水不沈，〔沈，持林翻。〕隨手破碎。市井不復料收，〔料，音聊。料，量也。料數者，料其多少之數也。〕十萬錢不盈一掬，〔鄭玄曰：兩手曰掬。〕鬥米一萬，商貨不行。
20冬，十月，丙寅，帝還建康。
21帝舅東陽太守王藻尚世祖女臨川長公主。公主勡，譖藻於帝。己卯，藻下獄死。〔王太后，晉丞相導之玄孫女。藻，後弟也。下，戶稼翻。〕
會稽太守孔靈符，所至有政績；以忤犯近臣，近臣譖之，帝遣使鞭殺靈符，並誅其二子。〔會，工外翻。忤，立故翻。使，疏吏翻。〕
寧朔將軍何邁，瑀之子也，〔何瑀見一百二十八卷孝武孝建二年。〕尚帝姑新蔡長公主。〔主，文帝第十女也，名英媚。長，知兩翻。〕帝納主於後宮，謂之謝貴嬪；詐言公主薨，殺宮婢，送邁第殯葬，行喪禮，庚辰，拜貴嬪為夫人。〔嬪，毗賓翻。〕加鸞輅龍旂，出警入蹕。邁素豪俠，多養死士，〔俠，戶頰翻。〕謀因帝出遊，廢之，立晉安王子勛。事泄，十一月，壬辰，帝自將兵誅邁。
初，沈慶之既發顏、柳之謀，遂自暱於帝，數盡言規諫，〔將，即亮翻、暱，尼質翻。數，所角翻。〕帝浸不悅。慶之懼，杜門不接賓客。嘗遣左右範羨至吏部尚書蔡興宗所。興宗使羨謂慶之曰：「公閉門絕客，以避悠悠請託者耳。如興宗，非有求於公者也，何為見拒﹖」慶之使羨邀興宗。
興宗往見慶之，因說之曰：「主上 比者所行，人倫道盡；〔言內亂也。說，輸芮翻。比，毗至翻。〕率德改行，無可復望。〔行，下孟翻。復，下不復同。〕今所忌憚，唯在於公；百姓喁喁，〔喁， 魚容翻。喁，魚口向上也，以喻百姓仰望如羣魚然。〕所瞻賴者，亦在公一人而已。〔瞻，仰視也。賴，倚恃也。〕公威名素著，天下所服。今舉朝遑遑，〔遑遑， 急也。朝，直遙翻。〕人懷危怖，〔怖，普布翻。〕指麾之日，誰不響應！如猶豫不斷，〔斷，丁亂翻。〕欲坐觀成敗，豈惟旦夕及禍，四海重責將有所歸！〔言慶之自暱於廢帝，今忤帝意，不惟行且及禍；若他人舉事，必謂慶之從君於昏，慶之何所逃其責！〕僕蒙眷異常，故敢盡言，願公詳思其計。」慶之曰：「僕誠知今日憂危，不復自保，但盡忠奉國，始終以之，當委任天命耳。〔言委之於天，任命所至。〕加老退私門，兵力頓闕，〔頓，讀曰鈍，又讀如字〕雖欲為之，事亦無成。」興宗曰：「當今懷謀思奮者，非欲邀功賞富貴，正求脫朝夕之死耳。殿中將帥，唯聽外間消息；〔將，即亮翻。帥，所類翻。〕若一人唱首，則俯仰可定。況公統戎累朝，〔慶之自元嘉以來統兵，歷事三世。朝，直遙翻。〕舊日部曲，布在宮省，受恩者多，〔謂宗越等。〕沈攸之輩皆公家子弟耳，〔沈攸之者，慶之從父兄子也。〕何患不從！且公門徒、義附，並三吳勇士。殿中將軍陸攸之，公之鄉人，〔陸攸之蓋亦吳興人。〕今入東討賊，大有鎧仗，在青溪未發。公取其器仗以配衣麾下，〔鎧，可亥翻。衣，於既翻。〕使陸攸之帥以前驅，〔帥，讀曰率；下同。〕僕在尚書中，自當帥百僚按前代故事，更簡賢明以奉社稷，天下之事立定矣。又，朝廷諸所施為，民間傳言公悉豫之。公今公決，當有先公起事者，公亦不免附從之禍。〔此興宗所謂「重責將有所歸」也。先，悉薦翻。〕聞車駕屢幸貴第，〔貴第，謂時貴之宅第也。〕酣醉淹留；又聞屏左右〔屏，必郢翻。〕獨入閤內；此萬世一時，不可決也。」慶之曰：「感君至言。然此大事，非僕所能行；事至，固當抱忠以沒耳。」〔事至，猶言若事果至如興宗所言，當忠以死也。〕
青州刺史沈文秀，慶之弟子也，將之鎮，帥部曲出屯白下，亦說慶之曰：〔說，輸芮翻。〕「主上狂暴如此，禍亂不久，而一門受其寵任，萬物皆謂與之同心。〔盈天地之間者萬物，人亦物也，此萬物謂人。〕且若人愛憎無常，猜忍特甚，〔若人，謂廢帝。〕不測之禍，進退難免。今因此眾力，圖之易於反掌。〔易，以豉翻。〕機會難值，不可失也。」再三言之，至於流涕。慶之終不從。文秀遂行。〔沈慶之從君於昏狂，杜門以待死，伊、霍之事，固非常人所能行也。〕
及帝誅何邁，量慶之必當入諫。〔量，音良，度也〕先閉青溪諸橋以絕之。慶之聞之，果往，不得進而還。〔還，從宣翻，又如字。〕帝乃使慶之從父兄子直閤將軍攸之賜慶之藥。慶之不肯飲，攸之以被揜殺之，〔攸之隨慶之討隨王誕有功，慶之抑其賞，由是恨之，故果於殺。從，才用翻。〕時年八十。慶之子侍中文叔欲亡，恐如太宰義恭被支解，〔被，皮義翻。〕謂其弟中書郎文季曰：「我能死，爾能報。」〔中書郎，即中書侍郎。左傳，楚平王信費無極之譖，執伍奢。無極曰：「奢之子材，若在吳，必憂楚國，盍以免其父召之。彼仁，必來；不然，將為患。」王使召之，曰：「來，吾免而父。」棠君尚謂其弟員曰：「爾適吳，我將歸死，吾智不若；我能死，爾能報。」伍尚至，楚並奢殺之。員奔吳，藉兵以報楚，入郢，鞭平王之墓。〕遂令慶之之藥而死。弟祕書郎昭明亦自經死。〔杜佑通典曰：後漢馬融為祕書郎，詣東觀典校書，晉掌中外三閤經書，校閱脫誤，亦謂之郎中。武帝分祕圖書籍為甲乙丙丁四部，使祕書郎中四人各掌其一；宋、齊尤為美職，皆為甲族起家之選，居職，例十日便遷。齊、梁末，多以貴遊子弟為之，無其才實。〕文季揮戶馳馬而去，追者不敢逼，遂得免。〔為後沈文季盡誅沈攸之親屬以報仇張本。〕帝詐言慶之病薨，贈侍中、太尉，諡曰忠武公，葬禮甚厚。
領軍將軍王玄謨數流涕諫帝以刑殺過差，〔數，所角翻。〕帝大怒。戡謨宿將，有威名，〔王玄謨自元嘉末為將，孝建初有破臧、平義宣之功。將，即亮翻。〕道路訛言玄謨已見誅。蔡興宗嘗為東陽太守，玄謨典籤包法榮家在東陽，玄謨使法榮至興宗所。興宗謂法榮曰：「領運殊當憂懼。」法榮曰：「領軍比日殆不復，食夜亦眠，〔比日，近日也。比，毗寐翻。復，扶又翻。〕恆言收己在門，不保俄頃。」〔收，謂帝將遣吏兵收之也。恆，戶登翻。〕興宗曰：「領軍憂懼，當為方略，那得坐待禍至！」因使法榮勸玄謨舉事。玄謨使法謝曰：「此亦未易可行，〔易，以豉翻。〕期當不泄君言。」
右衛將軍劉道隆，為帝所寵任，專典禁兵。興宗嘗與之俱從帝夜，〔從，才用翻。〕道隆過興宗車後，興宗曰：「劉君！比日思一閒寫。」〔閒寫者，謂欲清閒寫其所懷也。〕道隆解其意，〔解，戶買翻，曉也。〕掐興宗手〔掐，苦洽翻，以爪掐之也。〕曰：「蔡公勿多言！」〔廢昏立明，非常之謀也。蔡興宗建非常之謀，既以告沈慶之，又以告王玄謨，又以擿發劉道隆，而人不敢泄其言，何也﹖昏暴之朝，人不自保；「時日害喪，予及汝皆亡，」蓋人心之所同然也。〕
22壬寅，立皇后路氏，太皇太后弟道慶之女也。
23帝畏忌諸父，恐其在外為患，皆聚之建康，拘於殿內，毆捶陵曳，無復人理。〔親親悌長，人之常理；廢帝悖之。毆，烏口翻。捶，止橤翻。復，扶又翻，又如字。〕湘東王彧、建安王休仁、山陽王休祐，皆肥壯，帝為竹籠，盛而稱之，〔彧，於六翻。盛，時徵翻；下同。稱，敕陵翻，稱其輕重也。〕以彧尤肥，謂之「豬王」，謂休仁為「殺王」，休祐為「賊王」。以三王年長，尤惡之，〔長，知兩翻。惡，烏路翻。〕常錄以自隨，不離左右。〔錄，收也，攝也。離，力智翻。〕東海王禕性凡劣，〔劣，弱也，鄙也。禕，籲韋翻。〕謂之「驢王」；桂陽王休範、巴陸王休若年尚少，故並得從容。〔少，詩照翻。從，千容翻。〕嘗以木槽盛飯，並雜食攪之，〔攪，古巧翻。〕掘地為阬，實以泥水，裸彧內阬中，使以口就槽食之，用為歡笑。〔裸，郎果翻。〕前後欲殺三王以十數；休仁多智數，每以談笑佞諛說之，故得推遷。〔推，移也；遷，轉也；言以談笑佞諛轉移帝意也。或曰，推遷，延緩之意。說，讀曰悅。〕
少府劉曚妾孕臨月，〔曚，謨蓬翻。將產之月曰臨月。考異曰：宋書帝紀作「少府劉勝」，始安王休仁傳作「廷尉劉曚」。宋略及南史帝紀皆作「少府劉曚」，休仁傳作「廷尉劉蒙」;今從其多者。〕帝迎入後宮，俟其生男，欲立為太子。彧嘗忤旨，帝裸之，縛其手足，貫之以杖，使人擔付太官。〔忤，五故翻。裸，郎果翻。擔，都甘翻，荷也。〕曰：「今日屠豬！」休仁笑曰：「豬未應死。」帝問其故。休仁曰：「待皇子生，殺豬取其肝肺。」帝怒乃解，曰：「且付廷尉。」一宿，釋之。丁未，曚妾生子，名曰皇，為之大赦，〔為，於偽翻。〕賜為父後者爵一級。
帝又以太祖、世祖在兄弟數皆第三，〔太祖，高祖第三子；世祖，太祖第三子。〕江州刺史晉安王子勛亦第三，〔子勛，世祖第三子。〕故惡之，〔惡，烏路翻。〕因何邁之　謀，使左右朱景雲送藥賜子勛死。景雲至湓口，停不進。子勛典籤謝道邁、主帥潘欣之。侍書褚靈嗣聞之， 〔諸王有侍讀，掌授王經；有侍書，掌教王書。帥，所類翻。〕馳以告長史鄧琬，泣涕請計。〔考異曰：子勛傳雲：「景雲遣信使告琬。」宋略曰：「帝使道遇砈敕 至潯陽，琬謂道遇」云云。今從琬傳。〕琬曰：「身南土寒士，〔鄧琬，南昌人，起於寒素。〕蒙先帝殊恩，以愛子見託，豈得惜門戶百口，期當以死報效。幼主昏暴，社稷危殆，雖曰天子，事猶獨夫。〔猶，若也，似也。〕今便指帥文武，直造京邑，〔帥，讀曰率。造，七到翻。〕與羣公卿士，廢昏立明耳。」戊申，琬稱子勛教，令所部戒嚴。子勛戎服出聽事，集僚佐，使潘欣之口宣旨諭之。四座未對，錄事參軍陶亮首請效死前驅，眾皆奉旨。乃以亮為諮議參軍，領中兵，總統軍事；功曹張沈為諮議參軍，統作舟艦；〔沈，持林翻。艦，戶黯翻。〕南陽太守沈懷寶、岷山太守薛常寶、〔岷山，即漢武帝所開汶山郡也，宣帝地節三年，併入蜀郡，劉蜀復立。沈懷寶、薛常寶先常為郡守，因各以其官稱之。守，手又翻。〕彭澤令陳紹宗等並為將帥。〔將，即亮翻。帥，所類翻。〕初，帝使荊州錄送前軍長史、荊州行事張悅至湓口，琬稱子勛命，釋其桎梏，〔桎，職日翻。梏，工沃翻。〕迎以所乘車，以為司馬。悅，暢之弟也。〔張暢見一百二十五卷、六卷文帝元嘉二十六年、七年。〕琬、悅二人共掌內外眾事，遣將軍俞伯奇帥五百人斷大雷，〔帥，讀曰率、斷，丁管翻。〕禁絕商旅及公私使命。遣使上諸郡民丁，〔遣使詣江州部內諸郡，籍民丁上之以為兵。使，疏吏翻、上，時掌翻。〕收斂器械；旬日之內，得甲士五千人，出頓大雷，於兩岸築壘。又以巴東、建平二郡太守孫沖之為諮議參軍，領中兵，與陶亮並統前軍。移檄遠近。
24戊午，帝召諸妃、主列於前，強左右使辱之。〔強，其兩翻。〕南平王鑠妃江氏不從。〔妃即江湛之妹。鑠，式灼翻。〕帝怒，殺妃三子南平王敬猷、廬陵王敬先、安南侯敬淵，鞭江妃一百。
先是民間訛言湘中出天子，〔先，悉薦翻。〕帝將南巡荊、湘二州以厭之。〔厭，一涉翻。師古曰：塞，當也。〕明旦，欲先誅湘東王彧，然後發。
初，帝既殺諸公，恐羣下謀己，以直閤將軍宗越、譚金、童太一、沈攸之等有勇力，引為爪牙，賞賜美人、金帛、充牣其家。〔江左以直閤將軍出入省閤，總領宿衛。牣，滿也。〕越等久在殿省，眾所畏服，皆為帝盡力；〔為，於偽翻。〕帝恃之，益無所顧憚，恣為不道，中外騷然。左右宿衛之士皆有異志，而畏越等敢發。時三王久幽，不知所為。湘東王彧主衣會稽阮佃夫、內監始【章：甲十一行本「始」作「吳」；乙十一行本同；孔本同；張校同。】興王道隆、〔江左之制，天子及諸王皆有內監。內監，齋監也。齋內自主帥以下，皆得監察之。會，工外翻。佃，音田。〕學官令臨淮李道兒〔晉制：諸王國置學官令一人。〕與直閤將軍柳光世及帝左右琅邪淳于文祖等謀弒帝。帝以立後故，假諸王閹人。〔閹，於廉翻。〕彧左右錢藍生亦在中，彧密使候帝動止。
先是帝遊華林園竹林堂，〔先，悉薦翻。竹林堂，華林園後堂也。〕使宮人慙相逐；慙，郎困翻。〕一人不從，命斬之，夜，夢在竹林堂，有女子罵曰：「帝悖虐不道，〔悖，蒲妹翻。〕明年不及熟矣！」帝於宮中求得一人似所夢者斬之。又夢所殺者罵曰：「我已訴上帝矣！」〔通鑑不語怪，而獨書此事者，以明人不可妄殺，而天聰明為不可欺也。〕於是巫覡言竹林堂有鬼。是日晡時，帝出華林園。建安王休仁、山陽王休祐、會稽公主並從，〔覡，刑狄翻。晡，奔謨翻。從，才用翻。〕湘東王彧獨在祕書省，〔祕書省，藏圖書之所，在禁中。〕不被召，益憂懼。〔被，皮義翻。〕
帝素惡主衣吳興壽寂之，見輒切齒，〔惡，烏路翻。風俗通：吳王壽夢之後；又有大夫壽越。〕院佃夫以其謀告寂之及外監典事東陽朱幼、〔李延壽恩倖傳論曰：若徵兵動眾，大興人役，優劇遠近，斷於內監之心；譴辱詆訶，恣於典事之口；抑符緩詔，姦偽非一。書死為生，請謁成市，左臂揮金，右手刊字，紙為銅落，筆為利染。〕細鎧主南彭城姜產之、〔晉氏渡江，立南彭城郡於晉陵界。鎧，可亥翻。考異曰：「產」，或作「彥」，宋書、宋略、南史皆作「產」，今從之。〕細鎧將晉陵王敬則、〔吳分吳郡無錫以西為毗陵郡。晉東海王越世子名毗，而東海國故食毗陵，懷帝永嘉五年改為晉陵郡。將，即亮翻。〕中書舍人戴明寶，寂之等聞之，皆響應。幼豫約勒內外，使錢藍生密報休仁、休祐。時帝欲南巡，腹心宗越等並聽出外裝束，唯隊主樊僧整防華林閤。〔防守華林閤門也。〕柳光世與僧整，鄉人，因密邀之；僧整即受命。〔柳氏本河東人，僑居襄陽；樊僧整蓋亦河東人也。〕凡同謀十餘人。阮佃夫慮力少不濟，更欲招合，〔少，詩沼翻。〕壽寂之曰：「謀廣或泄，不煩多人。」其夕，帝悉屏侍衛，〔屏，必郢翻。〕與羣巫及綵女數百人〔綵女，倣後漢采女之制。〕射鬼於竹林堂。〔射，而亦翻；下射之同。〕事畢，將奏樂，壽寂之抽刀前入，姜產之次之，淳于文祖等皆隨其後，休仁聞行聲甚疾，謂休祐曰：「事作矣！」相隨奔景陽山。〔文帝元嘉二十三年，起景陽山於華林園。〕帝見寂之至，引弓射之，不中。綵女皆迸走，帝亦走，大呼「寂寂」者三，〔中，竹仲翻。迸，北孟翻。呼，火故翻。〕寂之追而弒之。〔年十七。〕宣令宿衛曰：「湘東王受太皇太后令，除狂主，今已平定。」殿省惶惑，未知所為。
休仁就祕書省見湘東王，即稱臣，引升西堂，登御座，召見諸大臣。〔見，賢遍翻。〕於時事起倉猝，王失履，跣至西堂，猶著烏帽。〔著，陟略翻。〕坐定，休仁呼主衣以白帽代之。 〔江南，天子宴居著白紗帽。〕令備羽儀，雖未即位，凡事悉稱令書施行。宣太皇太后令，數廢帝罪惡，〔數，所具翻。　〕命湘東王篡承皇極。及明，宗越等始 入，湘東王撫接甚厚。廢帝母弟司徒、揚州刺史豫章王子，尚頑悖有兄風，〔悖，蒲內翻，又蒲沒翻；下同。〕己未，湘東王以太皇太后令，賜子尚及會稽公主死。〔會，工外翻。〕建安王休仁等始得出居外舍。〔外舍，外第也。〕釋謝莊之囚。〔謝莊以誄殷貴妃被囚，事見上。〕廢帝猶橫屍太醫閤口。蔡興宗謂尚書右僕射王彧曰：「此雖兇悖，要是天下之主，宜使喪禮粗足；若直如此，四海必將乘人。」〔言乘此以奉獻伐罪。王彧，湘東王妃兄也，故蔡興宗與之言。粗，坐五翻。〕乃葬之秣陵縣南。〔葬於秣陵縣南郊壇西。〕
初，湘東王母沈婕妤早卒，〔婕妤，音接予。卒，子恤翻。〕路太后養之。王事太后甚謹，太后愛王亦篤。王既弒廢帝，欲慰太后心，下令以太后弟子休之為黃門侍郎，茂之為中書侍郎。
論功行賞，壽寂之等十四人皆封縣侯、縣子。
十二月，庚申朔，以東海王禕為中書監、太尉。〔禕，籲韋翻。〕進鎮軍將軍、江州刺史晉安王子勛為車騎將軍、開府儀同三司。〔騎，奇寄翻。〕癸亥，以建安王休仁為司徒、尚書令、揚州刺史，以山陽王休祐為荊州刺史，桂陽王休範為南徐州刺史。乙丑，徙安陸王子綏為江夏王。
25丙寅，湘東王即皇帝位，大赦，改元。〔至此始改元泰始。〕其廢帝時昏制謬封，並皆刊削。
庚午，以右衛將軍劉道隆為中護軍。道隆暱於廢帝，嘗無禮於建安太妃；〔此廢帝使左右辱妃主時事。暱，尼質翻。〕至是，建安王休仁求解職，明帝乃賜道隆死。〔書明帝者，因前史成文。〕
宗越、譚金、童太一等雖為上所撫接，內不自安；上亦不欲使居中，從容謂之曰：〔從，千容翻。〕「卿等遭罹暴朝，〔朝，直遙翻。〕勤勞日久，應得自養之地；兵馬大郡，隨卿等所擇。」越等素已自疑，聞之，皆相顧失色，因謀作亂；以告沈攸之，攸之以聞。上收越等，下獄死。攸之復入直閤，〔沈攸之繼此有平尋陽之功，遂總戎北討，歷居方面之任。下，戶嫁翻。復，扶又翻。〕
26辛未，徙臨賀王子產為南平王，晉熙王子輿為廬陵王。
27壬申，以尚書右僕射王景文為尚書僕射。景文，即彧也，避上名，以字行。
28乙亥，追尊沈太妃曰宣太后，〔即上母沈婕妤也。〕陵曰崇寧。
29初，豫多刺史山陽王休祐入朝，以長史、南梁郡太守【章：甲十一行本「守」下「有陳郡」二字；乙十一行本同；孔本同；張校同。】殷琰行府州事。〔晉孝 武太元中，僑立南梁郡於淮南。安帝義熙中土斷，始有淮南故地，屬南豫州。五代志，淮南郡壽春縣舊有南梁郡。朝，直遙翻。〕及休祐徙荊州，即以琰為督豫，司二州諸軍事、豫州刺史。〔為殷琰舉州以附尋陽張本。〕
30有司奏路太后宜即前號，移居外宮；上不許。戊寅，尊路太后為崇憲皇太后，居崇憲宮，供奉禮儀，不異舊日。立妃王氏為皇后。後，景文之妺也。
31罷二銖錢，禁鵝眼、綖環錢，〔二銖、鵝眼、綖環，並見卷首。綖，與線用。〕餘皆通用。
32江州佑吏得上所下令書，皆喜，共造鄧琬曰：「暴亂既除，殿下又開黃閤，〔造，七到翻。時加子勛開府儀同三司，故云開黃閤。〕實為公 私大慶。」琬以晉安王子勛次第居三，又以尋陽起事與世祖同符，〔世祖於兄弟次第三；以尋陽起兵事見一百二十七卷文帝元嘉三十年。〕謂事必有成。取令書投地 曰：「殿下當開端門，〔天子開端門。宮門正南門曰端門。〕黃閤是吾徒事耳！」眾皆駭愕。琬更與陶亮等繕治器甲，徵兵四方。〔治，直之翻。〕
袁顗既至襄陽，即與諮議參軍劉胡繕修兵械，簡集士卒，詐稱被太皇太后令，使其起兵，〔顗，魚豈翻。〕即建牙馳檄，奉表勸子勛即大位。
辛巳，更以山陽王休祐為江州刺史，〔欲以代子勛。更，工衡翻。〕荊州刺史臨海王子頊即留本任。〔休祐不之荊州，留子頊本任以安之。〕
先是，廢帝以邵陵王子元為湘州刺史，〔先，悉薦翻。〕中兵參軍沈仲玉為道路行事，〔未至州，使為道路行事，沿塗之事，一以委之。〕至鵲頭，開尋陽兵起，不敢進。琬遣數百人劫迎之， 令子勛建牙於桑尾，〔桑尾，即桑落洲尾。〕傳檄建康，稱：「孤志遵前典，黜幽陟明。」〔子勛自稱曰孤。黜幽陟明，即廢昏立明。〕又謂上「矯害明茂，〔明 茂，謂明德茂親，謂上矯太皇太后令賜豫章王子尚死也。〕纂【章：甲十一行本「纂」作「篡」；乙十一行本同；張校同。】竊大寶，幹我昭穆，〔禮，父為昭，子為穆、昭，時招翻。〕寡我兄弟。藐孤同氣，猶有十三，〔左傳：晉獻公曰：「以是藐諸孤。」藐，謂小也。孝武帝二十八子，時存者小勛、子綏、子房、子頊、子仁、子真、子元、子輿、子孟、子嗣、子期、子悅凡十三人。藐，妙小翻，又亡角翻。〕聖靈何辜，而當乏饗。」〔聖靈，謂世祖之靈也。乏饗，不祀也。〕
郢州刺史安陸王子綏承子勛初檄，欲攻廢帝；〔言初檄者，以別今此傳建康之檄。〕聞廢帝已隕，即解甲下標。初起兵，立標以募兵；罷兵，故下標。〕既而聞江、雍猶治兵，〔江，謂鄧琬；雍，謂袁顗。雍，於用翻、治，直之翻。〕郢府行事苟【嚴：「苟」改「荀」。】卞之大懼，〔郢州居江、雍之間，懼其夾攻，以問罷兵之由。〕即遣諮議、領中兵參軍鄭景玄帥眾馳下，並送軍糧。〔帥，讀曰率。〕荊州行事孔道存奉刺史臨海王子頊，會稽將佐奉太守尋陽王子房，皆舉兵以應子勛。〔會，工外翻。將，即亮翻。〕
