△卷第二百一十九
唐紀三十五〔起柔兆涒灘（丙申）十月，盡強圉作噩（丁酉）閏月，不滿一年。〕
肅宗文明武德大聖大宣孝皇帝中之上
至德元年（丙申、七五六）
1冬，十月，辛巳朔，日有食之，既。
2上發順化，〔宋白曰：慶州，貞觀以來為弘化郡，天寶後為安化郡，至德為順化郡。〕癸未，至彭原。
3初，李林甫為相，諫官言事皆先白宰相，退則又以所言白之；御史言事須大夫同署。至是，敕盡革其弊，開諫諍之塗。又令宰相分直政事筆、承旨，旬日而更，〔令宰相在政事堂，分日當筆及承上旨。更，工衡翻。〕懲林甫及楊國忠之專權故也。
4 第五琦見上於彭原，請以江、淮租庸市輕貨，泝江、漢而上至洋川，〔見，賢遍翻。上，時掌翻。洋川郡，洋州；本音羊，今人多讀如祥。〕令漢中王瑀陸運至扶風 以助軍；〔考異曰：鄴侯家傳雲：「薦元載，令於鄖鄉縣置院以督運。」按載傳，是時在蘇州及洪州，未嘗在鄖鄉。今不取。〕上從之。尋加琦山南等五道度支使。〔度支使始此。宋白曰：故事，度支案，郎中判入，，員外判出，侍郎總統押案而已，官銜不言專判度支。開元已後，時事多故，遂有他官來判者，乃曰度支使，或曰判度支，或曰知度支事，或曰勾當度支使，雖名 稱不同，其事一也。度，徒洛翻。〕琦作榷鹽法，用以饒。〔琦變鹽法，盡榷天下鹽。就山、海、井、緖置監院，使吏出糶。舊業鹽戶併遊民願業者為亭戶，免其雜傜。盜煮、私市者論以法。百姓除租、庸外無得橫賦，人不益稅而上用以饒。榷，古嶽翻。〕
5房琯喜賓客，〔喜，許記翻。〕好談論，〔好，呼到翻。〕多引拔知名之士，而輕鄙庸俗，人多怨之。北海太守賀蘭進明詣行在，上命琯以為南海太守，兼御史大夫，充嶺南節度使；〔南海郡，廣州。是時兵興，方鎮重任必兼臺省長官，以至外府僚佐亦帶朝銜。迄於五季，遂為永制。其帶臺銜，自監察御史至御史大夫為憲銜。守，手又翻。〕琯以為攝御史大夫。進明入謝，上怪之，進明因言與琯有隙，且曰：「晉用王衍為三公，祖尚浮虛，致中原板蕩。〔王衍事見晉紀。板、蕩之詩，刺周室大壞，天下無綱紀、文章之詩也。後人率引此二詩，以諭天下大亂。毛氏傳曰：闆闆，反也。正義曰：釋訓雲，闆闆，僻也。邪僻即反戾之義，故為反也。鄭曰：蕩蕩，法度廢壞之貌。〕今房琯專為迂闊大言以立虛名，所引用皆浮華之黨，真王衍之比也！陛下用為宰相，恐非社稷之福。且琯在南朝佐上皇，使陛下與諸王分領諸道節制，〔事見上卷。上即位於靈武，進駐彭原，其地在關山之北。上皇在成都，其地在關山之南，故謂之南朝。〕仍置陛下於沙塞空虛之地，又布私黨於諸道，使統大權。〔蓋指李峴、李承式、鄧景山等。〕其意以為上皇一子得天下，則己不失富貴，此豈忠臣所為乎！」上由是疏之。〔考異曰：唐曆：「上以房琯有重名，虛己以待之，禮遇加等。琯推誠謇諤，亦以天下為己任，知無不為。其所引進皆一時名士。其嫉惡太甚，雅有宰相望。其於彌綸天下，非所長也。後頗以直忤旨，上以名高隱忍，漸漸不能容矣。琯遂請兵為元帥，許之。」今從實錄。據考異，則上之疏琯，非特因進明之言也。〕
房琯上疏，請自將兵復兩京；上許之，加持節、招討西京兼防禦蒲、漳【章：十二行本「漳」作「潼」；乙十一行本同；孔本同；退齊校同。】兩關兵馬、節度等使。琯請自選參佐，以御史中丞鄧景山為副，戶部侍郎李揖為行軍司馬，給事中劉秩為參謀。既行，又令兵部尚書王思禮副之。琯悉以戎務委李揖、劉秩，二人皆書生，不閑軍旅。〔閑，習也。〕琯請人曰：「賊曳落河雖多，安能敵我劉秩！」琯分為三軍：使裨將楊希文將南軍，自宜壽入；〔天寶元年，更盩厔縣曰宜壽，屬鳳翔郡。〕劉貴哲將中軍，自武功入；李光進將北軍，自奉天入。光進，光弼之弟也。
以賀蘭進明為河南節度使。
6潁王伷之至成都也，〔見上卷。伷，公了翻。〕崔圓迎謁，拜於馬首，伷不之止；圓恨之。伷視事兩月，吏民安之。圓奏罷伷，使歸內宅；〔京師有十宅，以處諸王未出閤者。此時在成都，亦即行宮為內宅。〕以武部侍郎李峘為劍南節度使，代之。〔峘，胡登翻。考異曰：肅宗實錄，明年正月甲寅，以峘為劍南節度使。蓋峘已受上皇命，而肅宗申命之也。〕峘，峴之兄也。上皇尋命伷與陳王珪詣上宣慰，至是，見上於彭原。延王玢從上皇入蜀，追車駕不及；上皇怒，欲誅之。漢中王瑀救之，乃命玢亦詣上所。〔玢，音彬。考異曰：明皇雜錄：「賀蘭進明之初守北海也，城卑不完，儲積於外，寇又將至，懼資其用，進明遂焚之。適有寺人至北海，求貨於進明，不獲，歸，以損軍用聞於上，遂詔罷郡守。屬延王玢從上不及，遣中使訪之，而加刑焉。會進明赴蜀，遇使，訪於路，曰：『王罪不宜及刑，願少留於路。』使者感而受約。既至蜀，進明言於上曰：『延王，陛下之愛子也，無兵權以變其心，無郡國以驕其志，間道於豺狼，乃責其不以時至，陛下罪之，人復何望！臣恐漢武望思之築，將見於聖朝矣！』因遽馳使赦之；請進明曰：『俾父子如初，卿之力也！』遂遣進明往靈武，道遇延王，進明馳馬，亦慰之。王望之，降車稽首而去。肅宗謂之曰：『卿解平原之圍，阻賊寇之軍，而不以讒口介意，復全我兄弟，乃社稷之臣：』因授御史大夫。」今從舊傳。〕
7甲申，令狐潮、王福德復將步騎萬餘攻雍丘。〔復，扶又翻。〕張巡出擊，大破之斬首數千級；賊遁去。
8房琯以中軍、北軍為前鋒，庚子，至便橋。辛丑，二軍遇賊將安守忠於鹹陽之陳濤斜。〔陳濤澤，在鹹陽縣東，其路斜出，故曰陳濤斜。又宋海求退朝錄引唐人文集曰：唐宮人墓謂之宮人斜，四仲，遣使者祭之。然則陳濤斜者，豈亦因內人所葬地而名之邪﹖〕琯效古法，用車戰，以牛車二千乘，馬步夾之；賊順風鼓譟，牛皆震駭。賊縱火焚之，人畜大亂，〔乖，繩證翻。畜，許救翻。〕官軍死傷者四萬餘人，存者數千而已。癸卯，琯自以南軍戰，又敗，〔南軍，宜壽之軍也。〕楊希文、劉貴哲皆降於賊　上聞琯敗，大怒。李泌為之營救，〔為，於偽翻。〕上乃宥之，待琯如初。
以薛景仙為關內節度副使。
9敦煌王承寀至回紇牙帳，〔承寀使回紇見上卷九月。敦，徒門翻。〕回紇可汗以女妻之，〔妻，七細翻。〕遣其貴臣與承寀及僕固懷恩偕來，見上於彭原。〔見，賢遍翻。〕上厚禮其使者而歸之，賜回紇女號毗伽公主。〔伽，求迦翻。〕
10尹子奇圍河間，四十餘日不下，史圈明引兵會之。顏真卿遣其將和琳將萬二千人救河間，思明逆擊，擒之，遂陷河間；執李奐送洛陽，殺之。 又陷景城，太守李暐赴湛水死。〔新書作赴河死。〕思明使兩騎齎尺書以招樂安，樂安即時舉郡降。〔樂安郡，棣州。景城既陷，樂安孤絕，即時降賊。蓋人心危 懼，城主不能守也。〕又使其將康沒野坡將先鋒攻平原，兵未至，顏真卿知力不敵，壬寅，棄郡渡河南走。思明即以平原兵攻清河、博平，皆陷之。 〔清河郡，貝州。博平郡，博州。考異曰：河洛春秋雲：「蔡希德引兵攻貝州，貝州陷。攻博州，五日，城陷。」今從肅宗實錄。〕思明引兵圍烏承恩於信都，承恩 【章：十二行本「恩」下有「以城」二字；乙十一行本同；孔本同；退齋校同。】降，親導思明入城，交兵馬、倉庫，馬三千匹、兵萬人。〔信都郡，冀州。 降，戶江翻。史言烏承恩兵力足以拒守。〕思明送承恩詣洛陽，祿山復其官爵。
饒陽裨將束鹿張興，力舉千鈞，性復明辨；〔將，即亮翻。束鹿縣，屬饒陽郡，本鹿城縣，天寶十五載更名。劉昫曰：束鹿，漢安定侯國，今縣西七里故城是也。齊、周為安定縣，隋改曰鹿縣。明皇以安祿山反，改常山之鹿泉曰獲鹿，饒陽之鹿城曰束鹿，以厭之。復，扶又翻。〕賊攻饒陽，彌年不能下。〔饒陽受攻，事始二百十七卷天寶十四載。考異曰：此事出河洛春秋。前雲「賊攻深州，經月不下」。後雲「興戰守彌年而城池轉固」。蓋前雲經月者，今次攻城也；後雲彌年者，並計前後之數也。〕及諸郡皆陷，思明並力圍之，外救俱絕，太守李系窘迫，赴火死，〔守，式又翻。窘，渠隕翻。〕城遂陷。思明擒興，立於馬前，謂曰：「將軍真壯士，能與我共富貴乎﹖」興曰：「興，唐之忠臣，固無降理。今數刻之人耳，〔張興志在必死，自言命在晷刻。〕願一言而死。」思明曰：「試言之。」興曰：「主上待祿山，恩如父子，羣臣莫及，不知報德，乃興兵指闕，塗炭生人。大丈夫不能翦除凶逆，乃北面為之臣乎！僕有短策，足下能聽之乎﹖足下所以從賊，求富貴耳，譬如燕巢於幕，〔引左傳吳季札之言。〕豈能久安！何如乘間取賊，〔間，古莧翻。〕轉禍為福，長享富貴，不亦美乎！」思明怒，命張於木上，鋸殺之，詈不絕口，以至於死。〔如史所云，則河北二十四郡，惟張興可以言義士耳。〕
賊每破一城，城中衣服、財賄、婦人皆為所掠。男子壯者使之負擔，〔擔，都濫翻。〕羸、病、老、幼皆以刀槊戲殺之。祿山初以雜一千人授思明，使定河北，至是，河北皆下之，〔按史思明與郭、李相持於常山、博陵，祿山蓋屢益其兵。及郭、李入井陘，思明乃能下河北。此蓋逆黨稱其才而史不削耳。〕郡置防兵三千，雜以胡兵鎮之；思明還博陵。
尹子奇將五千騎渡河，略北海，欲南取江、淮。會回紇可汗遣其臣葛邏支將兵入援，〔邏，郎佐翻。〕先以二千騎奄至範陽城下，子奇聞之，據引兵歸。
11十二【章：十二行本「二」作「一」；乙十一行本同；張校同，雲無註本亦誤「二」。】月，戊午　回紇至帶汗谷，〔新書作「呼延谷」，蓋語轉耳。汗，音寒。〕與郭子儀軍合；辛酉，與同羅及叛胡戰於榆林河北，〔榆林郡，勝州，大河經其北。〕大破之，斬首三萬，捕虜一萬，河曲皆平。子儀還軍洛交。〔洛交郡，本鄜州上郡，天寶元年更郡名。〕
12上命崔渙宣慰江南，兼知選舉。
13令狐潮帥眾萬餘營雍丘城北，〔帥，讀曰率。〕張巡邀擊，大破之，賊遂走。
14永王璘，幼失母，〔璘，郭順議之子也，順儀早死。〕為上所鞠養，常抱之以眠；從上皇入蜀。上皇命諸子分總天下節制，〔事見上卷七月。〕諫議大夫高適諫，以為不可；上皇不聽。璘領四道節度都使，鎮江陵。時江、淮租賦山積於江陵，璘召募勇士數萬人，日費巨萬。璘生長深宮，不更人事，子襄城王瑒，有勇力，好兵，有薛鏐等為之謀主，〔長，知兩翻。更，工衡翻。瑒，徒杏翻，又音暢。好，呼到翻。鏐，力求翻。〕以為今天下大亂，惟南方完富，璘握四道兵，封疆數千里，宜據金陵，〔康曰：楚威王埋金以鎮王氣，故曰金陵。〕保有江表，如東晉故事。上聞之，敕璘歸覲於蜀；璘不從。江陵長史李峴辭疾赴行在，〔璘將稱兵，峴不欲預其禍也。〕上召高適與之謀。適陳江東利害，且言璘必敗之狀。十二月，置淮南節度使，領廣陵等十二郡，以適為之；置淮南西道節度使，領汝南等五郡，以來瑱為之； 〔淮南節度使，領揚州廣陵郡、楚州山陽郡、滁州全椒郡、和州歷陽郡、壽州淮南郡、廬州合肥郡、舒州同安郡、光州弋陽郡、蘄州蘄春郡、安州安陸郡、黃州齊安 郡、申州義陽郡、沔州漢陽郡，凡十三。淮南西道節度使，領蔡州汝南郡、鄭州滎陽郡、許州潁川郡、光州弋陽郡、申州義陽郡。已上皆據新書方鎮表。但義陽、弋 陽已屬淮南節度，當考。〕使與江東節度使韋陟共圖璘。〔方鎮表：至德二載，置江東防禦使，治杭州。蓋謂浙江之東也。韋陟所節度者，蓋江南東道也。其巡屬兼有浙東、西及昇、宣、歙諸州。〕
15安祿山遣兵攻潁川。城中兵少，無蓄積，太守薛願、長史龐堅悉力拒守，繞城百里廬舍、林木皆盡。期年，救兵不至，祿山使阿史那承慶益兵攻之，晝夜死鬬十五日，城陷，執願、堅送洛陽，祿山縛於洛濱冰上，凍殺之。
16上問李泌曰：「今敵強如此，何時可定﹖」對曰：「臣觀賊所獲子女金帛，皆輸之範陽，〔輸，舂遇翻。〕此豈有雄據四海之志邪！〔邪，音耶。〕今獨虜將或為之用，中國之人惟高尚等數人，自餘皆脅從耳。以臣料之，不過二年，天下無寇矣。」上曰：「何故﹖」對曰：「賊之驍將，不過史思明、安守忠、田乾真、張忠志、阿史那承慶等數人而己。〔將，即亮翻。驍，堅堯翻。過，古禾翻，又古臥翻。張忠志，即安忠志，此時已復舊養父之姓。〕今若令李光弼自太原出井陘，郭子儀自馮翊入河東，則思明、忠志不敢離範陽、常山，守忠、乾真不敢離長安，〔令，力丁翻。陘，音刑。離，力智翻。〕是以兩軍縶其四將也，從祿山者，獨承慶耳。願敕子儀勿取華陰，〔華，戶化翻。〕使兩京之道常通，陛下以所徵之兵軍於扶風，與子儀、光弼互出擊之，彼救首則擊其尾，救尾則擊其首，使賊往來數千里，疲於奔命，我常以逸待勞，賊至則避其鋒，去則乘其弊，不攻城，不遏路。來春復命建寧為範陽節度大使，並塞北出，〔復，扶又翻，又音如字。使，疏吏翻。並，步浪翻。〕與光弼南北掎角以取範陽，〔泌欲使建寧自靈、夏並豐、勝、雲、朔之塞，直擣媯、檀，攻範陽之北；光弼自太原取恆、定，以攻範陽之南。〕覆其巢穴。賊退則無所歸，留則不獲安，然後大軍四合而攻之，必成擒矣。」〔使肅宗用泌策，史思明豈能再為關、洛之患乎！〕上悅。
時張良娣舉李輔國相表裡，皆惡泌。建寧王倓謂泌曰：「先生舉倓於上，得展臣子之效，無以報德，請為先生除害。」〔娣，大計翻。惡，烏路翻。為，於偽翻。倓，徒甘翻。〕泌曰：「何也﹖」倓以良娣為言。泌曰：「此非人子所言，願王姑置之，勿以為先。」倓不從。
17甲辰，永王璘擅引兵【章：十二行本「兵」作「舟師」二字；乙十一行本同；孔本同。】東巡，沿江而下，軍容甚盛，然猶未露割據之謀。吳郡太守兼江南東路採訪使李希言平牒璘，詰其擅引兵東下之意。 〔璘，離珍翻。守，式又翻。詰，去吉翻。使，疏吏翻。方鎮位任等夷者，平牒。〕璘怒，分兵遺其將渾惟明襲希言於吳郡，〔將，即亮翻。吳郡，蘇州。〕季廣琛 襲廣陵長史、淮南採訪使李成式於廣陵。〔琛，醜林翻。廣陵郡，揚州。長，知兩翻。〕璘進至當塗，希言遣其將元景曜及丹徒太守閻敬之將兵拒之，〔今之當塗，本漢丹陽縣地。晉分丹陽置於湖縣，成帝以江北當塗縣流人寓居於湖，乃改為當塗縣，仍僑置淮南郡。隋廢淮南郡，以縣屬丹陽郡，唐屬宣城郡。丹徒縣帶潤州丹陽郡。唐未嘗以丹徒名郡。「徒」，當作「陽」。守，式又翻。〕李成式亦遣其將李承慶拒之。璘擊斬敬之以徇，景曜、承慶皆降於璘，江、淮大震。高適與來瑱、韋陟會於安陸，結盟誓眾以討之。〔韋陟蓋赴鎮，中道聞變，遂會於安陸。降，戶江翻。瑱，他甸翻。〕
18於闐王勝聞安祿山反，命其弟曜攝國事，自將兵五千入援。〔闐，徒賢翻，又徒見翻。〕上嘉之，拜特進，兼殿中監。
19令狐潮、李庭望攻雍丘，數月不下，乃置杞州，築城於雍丘之北〔令，力丁翻。雍丘，唐初置杞州，貞觀元年廢。賊復置之，築城以逼雍丘。〕以絕其糧援。賊常數萬人，而張巡眾纔千餘，每戰輒克。河南節度使虢王巨屯彭城，假巡先鋒使。是月，魯、東平、濟陰陷於賊。〔彭城郡，徐州。魯郡，兗州。東平郡，鄆州。濟，子禮翻。〕賊將楊朝宗帥馬步二萬，將襲寧陵，斷巡後。〔斷，丁管翻。〕巡遂拔雍丘，東守寧陵以待之，〔帥，讀曰率。范成大北使錄：雍丘，百二十里至寧陵。〕始與睢陽太守許遠相見。是日，楊朝宗至寧陵城西北，巡、遠與戰，晝夜數十合，大破之，斬首萬餘級，流屍塞汴而下，〔睢，音雖。守，式又翻。塞，悉則翻。〕賊收兵夜遁。敕以巡為河南節度副使。巡以將士有功，遣使詣虢王巨請空名告身及賜物，巨唯與折衝、果毅告身三十通，不與賜物。巡移書責巨，巨竟不應。〔使，疏吏翻。將，即亮翻。折，之舌翻。〕
20是歲，置北海節度使，領北海等四郡；〔領青州北海郡，密州高密郡，登州東牟郡，萊州東萊郡。〕上黨節度使，領上黨等三郡；〔領潞州上黨郡，澤州長平郡， 沁州陽城郡。〕興平節度使，領上洛等四郡。〔領商州上洛郡，金州安康郡，岐州鳳翔郡。方鎮表止著三郡，餘一郡當考。鳳翔郡郿縣東原先有興平軍，因置為節鎮。〕
21吐蕃陷威戎、神威、定戎、宣威、制勝、金天、天成等軍石堡城、百穀城、雕窠城。〔定戎軍在石堡城北，隔澗七里。廓州西南百四十里有洪濟橋、金天軍，其東南八十里有百穀城。河州西八十里索恭川有天成軍，西百餘裏有雕窠城。皆天寶十三載置。〕
22初，林邑王範真龍為其臣摩訶漫多伽獨所殺，盡滅範氏。〔據新書，此事在貞觀十九年。通鑑因其改國號環王，書之以始事。範氏自晉以來，世有林邑，至是而滅。〕國人立其王頭黎之女為王，女不能治國，更立頭黎之姑子諸葛地，請之環王，妻以女王。〔更，工衡翻。妻，七細翻。〕
二年（丁酉、七五七）
1春，正月，上皇下誥，以憲部尚書李麟同平章事，總行百司，命崔圓奉誥赴彭原。麟，懿祖之後也。〔懿祖光皇帝，諱天錫，太祖之父也。麟，懿祖次子乞豆之後。〕
2安祿山自起兵以來，目漸昏，至是不復睹物；〔復，扶又翻。〕又病疽，性益躁暴，左右使令，小不如意，動加箠撻，或時殺之。既稱帝，深居禁中，大將希得見其面，皆因嚴莊白事。莊雖貴用事，亦不免箠撻，閹宦李豬兒被撻尤多，〔舊書曰：李豬兒，出契丹部落，十數歲事祿山，甚黠惠。祿山持刃盡去其勢，血射數升，欲死，祿山以灰火傅之，盡日而蘇。因為閹人，遂見信用。〕左右人不自保。祿山嬖妾段氏，生子慶恩，欲以代慶緒為後。慶緒常懼死，不知所出。莊謂慶緒曰：「事有不得已者，時不可失。」慶緒曰：「兄有所為， 敢不敬從。」又謂豬兒曰：「汝前後受撻，寧有數乎！不行大事，死無日矣！」豬兒亦許諾。莊與慶緒夜持兵立帳外，豬兒執刀直入帳中，斫祿山腹。左右懼，不敢 動。祿山捫枕旁刀，不獲，〔舊書曰：祿山眼無所見，牀頭常有一刀。〕撼帳竿，曰：「必家賊也：「腸已流出數鬥，遂死。掘牀下深數尺，〔深，式浸翻。〕以氈 裹其屍埋之，誡宮中不得泄。乙卯旦，莊宣言於外，雲祿山疾亟。立晉王慶緒為太子，尋即帝位，尊祿山為太上皇，然後發喪。慶緒性昏懦，言辭無序，莊恐眾不服，不令見人。慶緒日縱酒為樂，〔懦，奴過翻，又奴亂翻。令，力丁翻。樂，音洛。〕兄事莊，以為御史大夫、馮翊王，事無大小，皆取決焉；厚加諸將官爵以悅其心。〔將，即亮翻。〕
3上從容請李泌曰：「廣平為元帥踰年，今欲命建寧專徵，又恐勢分。立廣平為太子，何如﹖」對曰：「臣固嘗言之矣，戎事交切，須即區處；〔從，千容翻。泌，毗必翻。帥，所類翻。處，昌呂翻。〕至於家事，當俟上皇。不然，後代何以辨陛下靈武即位之意邪！此必有人慾令臣與廣平有隙耳；臣請以語廣平，〔邪，音耶。語，牛倨翻。〕廣平亦必未敢當。」泌出，以告廣平王俶，俶曰：「此先生深知其心，欲曲成其美也。」乃入，固辭，曰：「陛下猶未奉晨昏，〔俶，昌六翻。謂人子晨省昏定之禮。〕臣何心敢當儲副！願俟上皇還宮，臣之幸也。」上賞慰之。〔還，從宣翻，又音如字。〕
李輔國本飛龍小兒，〔凡廄、牧、五坊、禁苑給使者，皆謂之小兒。李輔國以閹奴為閑廄小兒。〕粗閑書計，給事太子宮，上委信之。輔國外恭謹寡言而內狡險，見張良娣有寵，陰附會之，與相表裡。建寧王倓數於上前詆訐二人罪惡，〔粗，坐五翻。娣，大計翻倓，徒甘翻。數，所角翻。訐，居謁翻。〕二人譖之於上曰：「倓恨不得為元帥，〔不用倓為元帥，見上捲上年九月。〕謀害廣平王。」上怒，賜倓死。〔考異曰：鄴侯家傳曰：「肅宗自馬嵬北行，至同官縣，食於土豪李謙家。張良娣稱腹痛不能乘馬，併女小寄謙家而去。上即位，使人迎之。迎者或有他說，建寧聞而數以為言。」舊傳曰：「倓屢言良娣頗專恣，與護國連結內外，欲傾動皇嗣。」未知孰是。實錄、新舊本紀皆無倓死年月。列傳雲：「倓死，明年冬，廣平王復兩京。」然則倓死在至德元載也。按鄴侯家傳：「上從容言曰：『廣平為元帥經年，今欲命建寧為元帥。』」則是至德二載倓猶在也。又云：「代宗使自彭原迎倓喪。」故置於此：「護國」，當作「輔國」。〕於是廣平王俶及李泌皆內懼。俶謀去輔國及良娣，泌曰：「不可，王不見建寧之禍乎﹖」俶曰：「竊為先生憂之。」〔去，羌呂翻。為，於偽翻。考異曰：鄴侯家傳曰：「先公在內院未起，輔國體肥重，因近牀語，遂以身壓先公。先公素服氣，乃閉氣良久而去。」按泌方為上所厚，恐輔國亦不敢擅殺。今不取。〕泌曰：「泌與主上有約矣。〔謂上許泌，以賊平任行高志。見上捲上年九月。〕俟平京師，則去還山，庶免於患。」俶曰：「先生去，則俶愈危矣。」泌曰：「王但盡人子之孝。良娣婦人，王委曲順之，亦何能為！」〔吾觀代宗所以卒免張後之禍者，用李泌之言也。〕
4上謂泌曰：「今郭子儀、李光弼已為宰相，若克兩京，平四海，則無官以賞之，奈何﹖」對曰：「古者官以任能，爵以酬功。漢、魏以來，雖以郡縣治民，〔治，直之翻。〕然有功則錫以茅土，傳之子孫，至於周、隋皆然。唐初，未得關東，故封爵皆設虛名，其食實封者，給繒布而已。〔唐制：食實封者，凡一戶則以一丁之歲調給之。〕貞觀中，太宗欲復古制，大臣議論不同而止。〔見一百九十五卷貞觀十三年。〕由是賞功者多以官。夫以官賞功有二害，非才則廢事，權重則難制。是以功臣居大官者，皆不為子孫之遠圖，務乘一時之權以邀利，無所不為。曏使祿山有百里之國，則亦惜之以傳子孫，不反矣。為今之計，俟天下既平，莫若疏爵土以賞功臣，則雖大國，不過二三百里，可比今之小郡，豈難制哉！於人臣乃萬世之利也。」上曰：「善！」〔夫音扶。過，古大翻。考異曰：「鄴侯家傳曰：「泌既與上論封爵之事，因曰：『若臣者，受賞與他人異。』上曰：『何故﹖』公曰：『臣絕粒無家，祿位與茅土皆非所要。為陛 下帷幄運籌，收京師後，但枕天子膝睡一覺，使有司奏客星犯帝座，一動天文，足矣。』上大笑。及南幸扶風，每頓，皆令先公領元帥兵先發，清行宮，收管鑰，奏 報，然後上至。至保定郡，先公於本院寐，上來入院，不令人驚，登牀，捧先公首置於膝上，久方覺。上曰：『天子膝已枕睡了，剋復效在何時，還朕可也。』欲起 謝恩，持之不許。對曰：『當如郡名，必保定矣。』」此近戲謔，今不取。〕
5上聞安西、北庭及拔汗那、大食諸國兵至涼、鄯，甲子幸保定。〔保定郡，本涇州安定郡，去載更郡名。鄯，音善，又時戰翻。〕
6丙寅，劍南兵買秀等五千人謀反，將軍席元慶、臨邛太守柳奕討誅之。〔臨邛郡，邛州。邛，渠容翻。守，式又翻。〕
7河西兵馬使蓋庭倫〔蓋，古盍翻。〕與武威九姓商胡安門物等殺節度使周泌，〔使，疏吏翻。泌，毗必翻。〕聚眾六萬。武威大城之中，小城有七，〔武威郡，涼州，治姑臧，舊城匈奴所築，南北七里，東西三里。張氏據河西，又增築四城，箱各千步，並舊城為五。餘二城未知誰所築也。〕胡據其五，二城堅守。支度判官崔稱與中使劉日新以二城兵攻之，旬有七日，平之。
8史思明自博陵，蔡希德自太行，高秀巖自大同，牛廷介自範陽，引兵共十萬，寇太原。〔行，戶剛翻。博陵郡，定州。蔡希德自上黨下太行道也。高秀巖為賊守大同，自此趨太原。牛廷介自幽州，與史思明等合。〕李光弼麾下精兵皆赴朔方，餘團練烏合之眾不滿萬人。思明以為太原指掌可取，既得之，當遂長驅取朔方、河、隴。太原諸將皆懼，議脩城以待之，光弼曰：「太原城週四十里，〔太原都城，左汾右晉，潛丘在中，長四千三百二十一步，廣二千一百二十二步，周萬五千一百五十三步。宮城在都城西北，週二千五百二十步。汾東曰東城，貞觀十一年長史李勣所築。兩城之間曰中城，武后築。以合東城週四十里者，止言都城耳。〕賊垂至而興役，是未見敵先自困也。」乃帥士卒及民於城外鑿壕以自固。作墼數十萬，〔帥，讀曰率。墼，古歷翻，範土為之。〕眾莫知所用；及賊攻城於外，光弼用之增壘於內，壞輒補之。思明使人取攻具於山東，以胡兵二千衛送之，至廣陽，〔廣陽，漢上艾縣，後漢改石艾縣，元寶元年更名，屬太原府。井陘關在其東，葦澤關在其東北，皆通山東之道。〕別將慕容溢、張奉璋邀擊，盡殺之。
思明圍太原，月餘不下，乃選驍銳為遊兵，戒之曰：「我攻其北則汝潛趣其南，攻東則趣西，有隙則乘之。」〔趣，七喻翻。〕而光弼軍令嚴整，雖寇所不至，警邏未嘗少懈，賊不得入。光弼購募軍中，苟有小技，皆取之，隨能使之，人盡其用，得安邊軍錢工三，善穿地道。〔安邊軍在蔚州興唐縣。蔚州有銅冶，有錢官，故有錢工，時得其三人也。〕賊於城下仰而侮詈，光弼遣人從地道中中曳其足而入，臨城斬之。自是賊行皆視地。賊為梯衝、土山以攻城，光弼為地道以迎之，近城輒陷。〔近，其靳翻。〕賊初逼城急，光弼作大砲，飛巨石，一發輒斃二十餘人。賊死者什二三，乃退營於數十步外，〔退營於砲所不能及之地。砲，匹貌翻。〕圍守益固。光弼遺人作與賊約，刻日出降，賊喜，不為備。光弼使穿地道周賊營中，搘之以木。〔搘，章移翻，拄也。〕至期，光弼勒兵在城上，遣裨將將數千人出，如降狀，賊皆屬目。〔屬，之慾翻。〕俄而營中地陷，死者千餘人，賊眾驚亂，官軍鼓譟乘之，俘斬萬計。會安祿山死，慶緒使畋明歸守範陽，留蔡希德等圍太原。
9慶緒以尹子奇為汴州刺史、河南節度使。甲戌，子奇以歸、檀及同羅、奚兵十三萬趣睢陽。〔歸，當作媯，媯州也。唐人雜史多有作歸、檀者，蓋誤。趣，七喻翻。睢，音雖。〕許遠 告急於張巡，巡自寧陵引兵入睢陽。〔自寧陵東至睢陽四十五里。〕巡有兵三千人，與遠兵合六千八百人。賊悉眾逼城，巡督勵將士，晝夜苦戰，或一日至二十合； 凡十六日，擒賊將六十餘人，殺士卒二萬餘，眾氣自倍。遠謂巡曰：「遠懦，不習兵，〔將，即亮翻。懦，奴過翻，又奴亂翻。〕公智勇兼濟；遠請為公守，公請為遠戰。」自是之後遠但調軍糧；〔為，於偽翻。調，徒釣翻。〕脩戰具，居中應接而已，戰鬬等畫一出於巡。賊遂夜遁。
10郭子儀以河東居兩京之間，【章：十二行本「響」下有「扼賊要衝」四字；乙十一行本同；退齋校同；張校同，雲無註本亦無。】得河東則兩京可圖。〔河東郡，蒲州。自河東進兵攻取潼關，則兩京之路中斷，然後可圖也。〕時賊將崔乾祐守河東，丁丑，子儀潛遣人入河東，與唐官陷賊者謀，俟官軍至，為內應。
11初，平盧節度使劉正臣自範陽敗歸，〔事見上捲上年。〕安東都護王玄志鴆殺之。祿山以其黨徐歸道為平盧節度使，亦志復與平盧將侯希逸襲殺之；〔復，扶又翻。〕又遣兵馬使董秦將兵以葦筏渡海，與大將田神功擊平原、樂安，下之。防河招討使李銑承製以秦為平原太守。〔筏，音代。秦將，即亮翻，又音如字。守，式又翻。〕
12二月，戊子，上至鳳翔。
13郭子儀自洛交引兵趣河東，〔宋白曰：廊州洛交郡，漢上郡雕陰之地，後魏為東秦州，又改為北華州，廢帝改為廊州，取廊畤為名；隋自杏城移治五交城；天寶改洛交郡，治洛交郡縣，取洛水之交 也。趣，七喻翻。〕分兵取馮翊。〔馮翊郡，同州。兼取蒲、同，則跨據河東、西，以圖關、陝，可以制賊。〕己丑夜，河東司戶韓旻等翻河東城迎官軍，〔新志： 戶曹司戶參軍事，掌戶籍計帳、道路過所、蠲符、雜傜、逋負、良賤、芻笹、逆旅、婚姻、田訟、旌別孝悌。〕殺賊近千人。〔近，其靳翻。〕崔乾祐踰城得免，發 城北兵攻城，且拒官軍，子儀擊破之。乾祐走，子儀追擊之，斬首四千級，捕虜五千人。乾祐至安邑，〔安邑縣，時屬解州。〕安邑人開門納之，半入，閉門擊之，盡殪。〔殪，一計翻。〕乾祐未入，自白逕嶺亡去。〔白逕嶺，在解縣東。〕遂平河東。
14上至鳳翔旬日，隴右、河西、安西、西域之兵皆會，江、淮庸調亦至洋川、漢中。〔潔、淮庸、調，泝漢斤上樑、洋。調，徒弔翻。〕上自散關通表成都，信使駱驛。〔往來不絕曰駱驛。使，疏吏翻。〕長安人聞車駕至，從賊中自拔而來者日夜不絕。西師憩息既定，〔憩，去例翻。〕李泌請遣安西及西域之眾，如前策並塞東北，自歸、檀南取範陽。上曰：「今大眾已集，庸調亦至，當乘兵鋒擣其腹心，而更引兵東北數千里，先取範陽，不亦迂乎﹖」對曰：「今以此眾直取兩京，必得之。然賊必再強，我必又困，非久安之策。」上曰：「何也﹖」對曰：「今所恃者，皆西北守塞及諸胡之兵，性耐寒而畏暑，若乘其新至之銳，級祿山已老之師，其勢必克。兩京春氣已深，賊收其餘眾，遁歸巢穴，關東地熱，官軍必困而思歸，不可留也。賊休兵秣馬，伺官軍之去，必復南來，然則徵戰之勢未有涯也。〔伺，相吏翻。復，扶又翻。後果如泌所料。〕不若先用之於寒鄉，除其巢穴，則賊無所歸，根本永絕矣。」上曰：「朕切於晨昏之戀，〔言急於復兩京，迎上皇。〕不能待此決矣。」〔言決不能從泌之策也。〕
15關內節度使王思禮軍武功，兵馬使郭英乂軍東原，王難得軍西原。〔此即武功之東原、西原也，蜀諸葛亮駐師之地。使，疏吏翻。〕丁酉，安守忠等寇武功，郭英乂戰不利，矢貫其頤而走；王難得望之不救，亦走；思禮退軍扶風。賊遊兵至大和關，去鳳翔五十里，鳳翔大駭，戒嚴。
16李光弼將敢死士出擊蔡希德，大破之，斬首七萬餘級；希德遁去。〔將，即亮翻，又音如字。〕
17安慶緒以史思明為範陽節度使，兼領恆陽軍事，封媯川王；〔唐會要：恆陽軍置於恆州郭下。恆，戶登翻。媯，居為翻。〕以牛廷介【張：「介」作「玠」。】領安陽軍事；〔時慶緒分兵屯鄴郡安陽縣，因所屯之地而曰安陽軍。〕張忠志為常山太守兼團練使，鎮井陘口；餘各令歸舊任，募兵以禦官軍。〔守，式又翻。陘，音刑。令，力丁翻。〕先是安祿山得兩京，珍貨悉輸範陽。思明擁強兵，據富資，益驕橫，〔先，悉薦翻。橫，戶孟翻。〕浸不用慶緒之命；慶緒不能制。〔為思明殺慶緒張本。〕
18戊戌，永王璘敗死，〔璘，離珍翻。考異曰：新舊紀、傳、實錄、唐曆皆不見璘敗時在何處，唯雲「璘進至當塗」。若在當塗，不應登城望見瓜步、揚子。李白永 王東巡歌雲：「龍盤虎踞帝王州，帝子金陵訪古丘。」又云：「初從雲夢開朱邸，更取金陵作小山。」如此，似已據金陵。但於諸書別無所見，疑未敢質。餘詳考下 文，璘所登以望瓜步、揚子者，蓋登丹陽郡城也。璘自當塗進兵，擊斬丹陽太守閻敬之，遂據丹陽城，然後可以望見揚子及瓜步江津之兵。及其敗也，自丹陽奔晉陵以趣鄱陽。其道里節次可驗。〕其當薛鏐皆伏誅。
時李成式與河北招討判官李銑合兵討璘，銑兵數千，軍於揚子；〔揚子，本為鎮，屬江都縣，高宗廢鎮置揚子縣，即今真州治所。〕成式使判官裴茂〔新書作「裴佋」。〕將兵三千，軍於瓜步，廣張旗幟，列於江津。璘與其子瑒登城望之，始有懼色。季廣琛召諸將謂曰：「吾屬從王至此，天命未集，人謀已隳，不如及兵鋒未交，早圖去就。【章：十二行本「就」下有「不然」二字；乙十一行本同；孔本同；張校同。】死於鋒鏑，永為逆臣矣。」諸將皆然之；於是廣琛以麾下奔廣陵，渾惟明奔江寧，〔是年以丹陽之江寧縣置昇州江寧郡。〕馮季康奔白沙。〔今真州治所，唐之白沙鎮也，時屬廣陵郡。〕璘憂懼，不知所出。其夕，江北之軍多列炬火，光照水中，一皆為兩，璘軍又以火應之。璘以為官軍已濟江，據挈家屬與麾下潛遁；及明，不見濟者，乃復入城收兵，具舟楫而去。〔復，扶又翻。〕成式將趙侃等濟江至新豐，〔新書曰「新豐陵」。考其地在晉陵界，蓋南朝出陵之名。〕璘使瑒及其將高仙琦將兵擊之；侃等逆戰，射瑒中肩，〔射，而亦翻。中，竹仲翻。〕璘兵遂潰。璘與仙收餘眾，南奔鄱陽，〔鄱陽郡，饒州。〕收庫物甲兵，欲南奔嶺表，江西採訪使皇甫侁〔江西，江南西道也。史從簡便曰江西。侁，所臻翻。〕遣兵追討，擒之，潛殺之於傳舍；〔傳，張戀翻。〕瑒亦死於亂兵。
侁使人送璘家屬還蜀，上曰：「侁既生得吾弟，何不送之於蜀而擅殺之邪！」遂廢侁不用。
19庚子，郭子儀遣其子旰及兵馬使李韶光、大將王祚濟河擊潼關，破之，〔考異曰：實錄：「三月，朔方節度使郭子儀大破賊於潼關：「汾陽家傳雲：「正月二十八日，使宗子懷文潛募郭俊、苟文俊入河東，搆忠義，與大軍約其以翻城。公乃進軍出洛交，分兵收馮翊。二月十一日，郭俊等伺大軍將至，中夜舉火，剋斬幽、檀勁卒千人，崔乾祐尋縋而免。乾祐先置兵於城北廢府，遂以三千兵攻城，自領馬步五千伏於關城中。公使旰及僕固懷恩等先擊之，賊大破，遽焚橋，我軍蹈之而滅。乾祐棄關城，尋自涇嶺而逸，遂收河東郡。」舊子儀傳曰：「二年三月，子儀大破賊於潼關崔乾祐退保蒲津。時永樂尉趙復、河東司戶韓旻、司士徐炅、宗子李藏鋒等陷賊，在蒲州，四人密謀，伺王師至則為內應。及子儀攻蒲州，趙復等斬賊守陴者，開門納子儀。乾祐與麾下數千人北走安邑，百姓偽降，乾祐兵入將半，下懸門擊之。乾祐未入，遂得脫身東走。子儀遂收陝郡永豐倉。自是潼、陝之間無復寇鈔。」唐曆雲：「子儀收蒲州，又襲下潼關。」按潼關在河東、馮翊，安能先取潼關！又實錄雲：「三月取河東，」而下復載二月戊 戌以後事，與舊傳皆誤也。今從汾陽家傳及唐曆。〕斬首五百級。安慶緒遣兵救潼關，郭旰等大敗，死者萬餘人。李韶光、王祚戰死，僕固懷恩抱馬首浮渡渭水，退 保河東。〔考異曰：汾陽家傳雲：「偽關西節度安守忠帥兵至。二十九日，公使僕固懷恩、王仲昇陳於永豐倉南。及暮，百戰，斬一萬級。李韶光、王祚決戰斤 死。」唐曆：「子儀襲下潼關及同州，盛兵潼關以守之。賊將李歸仁來救，子儀戰，大敗，死者萬餘眾，退守河東。歸仁遂攻陷同州，刺史蕭賁死之，盡屠城中。」舊僕固懷恩傳雲：「懷恩退至渭水，無舟楫，抱馬以渡，存者僅半，奔歸河東。」按子儀不得馮翊則西路不通，後奉詔赴鳳翔，歷馮翊而去，則馮翊不陷也。潼關者，兩京往來之路，賊所必爭也，子儀若不敗，則何以棄潼關而不守！今參取眾書可信者存之。〕
20三月，辛酉，以左相韋見素為左僕射，中書侍郎、同平章事裴冕為古僕射，並罷政事。
初，楊國忠惡憲部尚書苗晉卿，〔惡，烏路翻。〕安祿山之反也，請出晉卿為陝郡太守，兼陝、強農防禦使。〔兼二郡防禦。〕晉卿固辭老病，上皇不悅，使之致仕。及長安失守，晉卿潛竄山谷；上至鳳翔，手敕徵之為左相，軍國大務悉諮之。
21上皇思張九齡之先見，〔謂識祿山有反相也。事見二百十四卷開元二十二年。〕為之流涕，〔為，於偽翻。〕遣中使至曲江祭之，〔張九齡，韶州曲江人。使，疏吏翻。宋白曰：曲江縣，以湞水屈曲為名。〕厚恤其家。
22尹子奇復引大兵攻睢陽。〔復，扶又翻。〕張巡謂將士曰：「吾受國恩，所守，正死耳。但念諸君捐軀命，膏草野，〔膏，居號翻。〕而賞不酬勳，〔以虢王巨靳告身，不與賜物，恐將士怨望而不力戰，故先以此言慰撫之。〕以此痛心耳。」將士皆激勵請奮。巡遂椎牛，大饗士卒，盡軍出戰。賊望見兵少，笑之。巡執旗，帥諸將直衝賊陳，〔少，始紹翻。帥，讀曰率。陳，讀曰陣。〕賊乃大潰，斬將三十餘人，殺士卒三千餘人，逐之數十里。明日，賊又合軍至城下，巡出戰，晝夜數十合，屢摧其鋒，而賊攻圍不輟。
23辛未，安守忠將騎二萬寇河東，郭子儀擊走之，斬首八千級，捕虜五千人。〔將，即亮翻，又音如字。騎，奇寄翻。〕
24夏，四月，顏真卿自荊、襄北詣鳳翔，〔真卿棄平原，渡河欲赴行在，而陜、洛為賊所梗，故南奔荊、襄，然後自荊、襄取上津路，北詣鳳翔。〕上以為憲部尚書。〔憲部，刑部。尚，辰羊翻。〕
25上以郭子儀為司空、天下兵馬副元帥，〔帥，所類翻。考異曰：唐曆：「四月，子儀為司空。尋以廣平王為元帥，子儀為副元帥。」按鄴侯家傳，廣平在靈武已為元帥。唐曆誤也。〕使將兵赴鳳翔。〔將，即亮翻，又音如字。〕庚寅，李歸仁以鐵騎五千邀之於三原北，〔三原，本漢池陽地，後魏置三原縣。〕子儀使其將僕固懷恩、王仲昇、渾釋之、李若幽〔考異曰：汾陽家傳作「桑如珪」，今從舊傳。〕伏兵擊之於白渠留運橋，殺傷略盡歸仁游水而逸。〔白渠，漢白公所開，因名。〕若幽，神通之玄孫也。〔淮安王神通，隋義寧初起兵應高祖。〕
子儀與王禮軍合於西渭橋，進屯潏西。〔唐都長安，跨渭為三橋：東曰東渭橋，中曰中渭橋，西曰西渭橋。程大昌曰：秦、漢、唐架渭者凡三橋：在鹹陽西十里名便橋，漢武帝造；在鹹陽東南二十二里者名中渭橋，秦始皇造；在萬年縣東南四十里者為東渭橋，不知始於何世。水經註：潏水出杜陵之樊川，過漢長安城西，而北注於渭。潏，音決。〕安守忠、李歸仁軍於京城西清渠。〔程大昌雍錄有漢、唐要地參出圖：唐京城西有漕渠，南出豐水，逕延平、金光二門，至京城西北角，屈而東流，逕漢故長安城，南至芳林園西，又屈而北流，入渭。清渠至漕渠之東，直秦又故杜南城稍東，即香積寺北。〕相守七日，官軍不進。五月癸丑，守忠偽退，子儀悉師逐之。賊以驍騎九千為長蛇陳，〔陳，讀曰陣。〕官軍擊之，首尾為兩翼，夾擊官軍，官軍大潰。判官韓液、監軍孫知古皆為賊所擒，軍資器械盡棄之。子儀退保武功，〔監，古銜翻。考異曰：汾陽家傳曰：「賊帥安守忠、李歸仁領八萬兵，屯於昆明池西，五月三日，陳於清渠之側。公大破之，追奔十餘裏，斬首二萬級。六日，救兵至，又陣於清渠，我師敗績。以冒暑毒，師人多病，遂收兵赴鳳翔。」今從舊傳。〕中外戒嚴。
是時府庫無蓄積，朝廷以官爵賞功，諸將出征，皆給空名告身，自開府、特進、列卿、大將軍、下至中郎、郎將，聽臨事註名。其後又聽以信牒授人官爵，有至異姓王者。〔信牒者，未有告身，先給牒以為信也。〕諸軍但以職任相統攝，不復計官爵高下。及清渠之敗，復以官爵收散卒。〔恐其潰散，畏罪而歸賊，復以官爵收之。復，扶又翻。〕由是官爵輕而貨重，大將軍告身一通，纔易一醉。凡應募入軍者，一切衣金紫，至有朝士僮僕衣金紫，稱大官，而執賤役者。〔衣，於既翻。〕名器之濫，至是而極焉。
26房琯性高簡，時國家多難，〔難，乃旦翻。〕而琯多稱病不朝謁，〔朝，直遙翻。〕不以職事為意，日與庶子劉秩、諫議大夫李揖，高談釋、老，或聽門客董庭蘭鼓琴，庭蘭以是大招權利。御史奏庭蘭贓賄，丁巳，罷琯為太子少師。〔房琯既敗師而不思補過，罷之為散官，猶輕典。〕也以諫議大夫張鎬為中書侍郎、同平章事。上常使僧數百人為道場於內，晨夜誦佛。鎬諫曰：「帝王當脩德以弭亂安人，未聞飯僧可致太平也！」上然之。〔飯，扶晚翻。〕
27庚甲，上皇追冊上母楊妃為元獻皇后。〔妃，隋納言士達之曾孫，景雲初，入東宮為良媛，實生上。〕
28山南東道節度使魯炅守南陽，賊將武令珣、田承嗣相繼攻之。城中食盡，一鼠直錢數百，餓死者相枕藉。〔枕，職任翻。〕上遣宦官將軍曹日昇往宣慰，〔以宦官而為將軍，故謂之宦官將軍。〕圍急，不得入。日昇請單騎入致命，襄陽太守魏仲犀不許。會顏真卿自河北至，〔是年夏四月，顏真卿已自荊、襄北詣靈武。曹日昇之至襄陽，蓋在四月之前。〕曰：「曹將軍不顧萬死以致帝命，何為沮之！借使不達，不過亡一使者；達，則一城之心固矣。」日昇與十騎偕往，賊畏其銳，不敢逼。城中自謂望絕，及見日昇，大喜。日昇復為之至襄陽取糧，〔復，扶又翻。〕以千人運糧而入，賊不能遏。炅在圍中凡周歲，〔去年五月賊圍南陽，至是周歲。〕晝夜苦戰，力竭不能支，壬戌夜，開城帥餘兵數千突圍而出，奔襄陽。承嗣追之，轉戰二日，不能克而還。〔帥，讀曰率。還，音旋，又如字。〕時賊欲南侵江、漢，賴炅扼其衝要，南夏得全。〔夏，戶雅翻。〕
29司空郭子儀詣闕請自貶；〔以清渠之敗也。〕甲子，以子儀為左僕射。
30尹子奇益兵圍睢陽益急，張巡於城中夜鳴鼓嚴隊，若將出擊者；賊聞之，達旦儆備。既明，巡乃寢兵絕鼓。賊以飛樓瞰城中，無所見，遂解甲休息。巡與將軍南霽雲、〔南，姓也。周有南仲，魯有大夫南遺。〕郎將雷萬春等十餘將各將五十騎開門突出，直衝賊營，至子奇麾下，營中大亂，斬賊將五十餘人，殺士卒五千餘人。巡欲射子奇而不識，乃剡蒿為矢，〔射，而亦翻；下雲射同。剡，以用翻，削也。〕中者喜，〔中，竹仲翻。〕謂巡矢盡，走白子奇，乃得其狀。使霽雲射之，喪其左目，幾獲之。〔喪，息浪翻。幾，居使翻。〕子奇乃收軍退還。
31六月，【章：十二行本「月」下有「癸未」二字；乙十一行本同；孔本同；張校同；退齋校同。】田乾真圍安邑。會陝郡賊將楊務欽密謀歸國，河東太守馬承光以兵應之，務欽殺城中諸將不同己者，翻城來降。乾真解安邑，遁去。
32將軍王去榮以私怨殺本縣令，當死。〔王去榮，富平人。〕上以其善用砲，壬辰，敕免死，以白衣於陝郡效力。〔時陝郡新復，介居兩京之間，賊所必攻也。上欲免去榮之死而收其力用，而不計其隳國法也。考異曰：實錄雲：「於河東承天軍效力。」據買至集，陝郡也。今從之。〕中書舍人買至不即行下，〔下，遐嫁翻；下上下同。〕上表，以為：「去榮無狀，殺本縣之君。易曰：『臣弒其君，子弒其父，非一朝一夕之故，其所由來者漸矣。』〔易坤卦文言之辭。〕若縱去榮，可謂生漸矣。議者謂陝郡初復，非其人不可守。然則他無去榮者，何以亦能堅守乎﹖階下若以砲石一能即免殊死，今諸軍技藝絕倫者，〔技，渠綺翻。〕其徒寔繁。必侍其能，所在犯上，復何以止之！〔復，扶又翻。〕若止捨去榮而誅其餘者，則是法令不一而誘人觸罪也。〔誘，音酉。〕今惜一去榮之材而不殺，必殺十如去榮之材者，不亦其傷益多乎！夫去榮，逆亂之人也，焉有逆於此而順於彼，亂於富平而治於陝郡，悖於縣君而不悖於大君歟！〔夫，音扶。去榮，縣民也。縣令，則其君也。大君，謂天子。治，直吏翻。悖，蒲妹翻，又蒲沒翻。〕伏惟明主全其遠者、大者，則禍亂不日而定矣。」上下其事，令百官議之。〔下，戶嫁翻。〕
太子太師韋見素等議，以為：「法者天地大典，帝王猶不敢擅殺，是【章：十二行本「是」上有「而小人得擅殺」六字；乙十一行本同；孔本同；張校同；退齋校同。】臣下之權過於人主也。〔過，古禾翻，又古臥翻。〕去榮既殺人不死，則軍中凡有技能者，亦自謂無憂，所在暴橫。〔技，渠綺翻。橫，戶孟翻。〕為郡縣者，不亦難乎！陛下為天下主，愛無親疏，得一去榮而失萬姓，何利之有！於律，殺本縣令，列於十惡。〔唐初，房玄齡依隋定律，有十惡之條：一曰謀反，二曰謀大逆，三曰謀叛，四曰謀惡逆，五曰不道，六曰大不敬，七曰不孝，八曰不睦，九曰不義，十曰內亂。犯十惡者，不得依議請之例。其不義之條， 註曰：謂殺本屬府主、刺史、縣令，見受業師，吏卒殺本部五品已上官長，及聞夫喪匿不舉哀，若作樂、釋服從吉及改嫁。〕而陛下寬之，王法不行，人倫道屈，臣 等奉詔，不知所從。夫國以法理，軍以法勝；有恩無威，慈母不能使其子。陛下厚養戰士而每戰少利，豈非無法邪！〔夫，音扶。少，始紹翻。邪，音耶。〕今陝郡 雖要，不急於法也。有法則海內無憂不克，況陝郡乎！無法則陝郡亦不可守，得之何益！而去榮末技，陝郡不以之存亡；王法有無，國家乃為之輕重。此臣等所以區區願陛下守貞觀之法。」上竟捨之。〔陝，失冉翻。觀，古玩翻。〕至，曾之子也。〔買曾見二百十卷先天元年。〕
33南充土豪何滔作亂，執本郡防禦使楊齊魯；〔南充郡，果州。〕劍南節度使盧元裕發兵討平之。〔使，疏吏翻。〕
34秋，七月，河南節度使賀蘭進明克高密、琅邪，殺賊二萬餘人。〔邪，音耶。〕
35戊申夜，蜀郡兵郭千仞等反，六軍兵馬使陳玄禮、劍南節度使李峘討誅之。〔峘，胡登翻。〕
36壬子，尹子奇復徵兵數萬，攻睢陽。先是，許遠於城中積糧至六萬石，〔睢，音雖。復，扶又翻。先，悉薦翻。〕虢王巨以其半給濮陽、濟陰二郡，〔濮，博木翻。濟，子禮翻。〕遠固爭之，不能得；既而濟陰得糧，遂以城叛，而睢陽城至是食盡。將士人廩米日一合，〔「廩」，當作「稟」，音筆錦翻，給也。合，音閤。十龠為合。〕雜以茶紙、樹皮為食，而賊糧運通，兵敗復微。〔復，扶又翻。〕睢陽將士死不加益，諸軍饋救不至，士卒消耗至一千六百人，皆飢病不堪鬬，遂為賊所圍，張巡乃脩守具以拒之。賊為雲梯，勢如半虹，〔杜佑曰：以大木為牀，下置六輪，上立雙牙，牙有檢梯，節長丈二尺，有四桄，桄相去四尺，勢微回遞互相檢，飛於雲間以窺城中。有上城梯，首冠雙軋轆轤，枕城而上，謂之飛雲梯。〕置精卒二百於其上，推之臨城，〔推，吐雷翻。〕欲令騰入。巡豫於城鑿三穴，候梯將至，於一穴中出大木，末置鐵鉤，鉤之使不得退；一穴中出一木，拄之使不得進，一穴中出一木，木末置鐵籠，盛火焚之，其梯中折，〔盛，時徵翻。折，而設翻。〕梯上卒盡燒死。賊又以鉤車鉤城上棚閣，〔棚閣者，於城上架木為棚，跳出城外四五尺許，上有屋宇，以蔽風雨，戰士居之，以臨禦外敵，今人謂之敵樓。〕鉤之所及，莫不崩陷。巡以大木，末置連鎖，鎖末置大鐶，其鉤頭，〔鐶，蘇果翻。　搨，吐盍翻。〕以革車拔之入城，截其鉤頭而縱車令去。賊又造木驢攻城，巡鎔金汁灌之，應投銷鑠。賊又於城西北隅以土積柴為磴道，〔磴，都鄧翻。〕欲登城。巡不與爭利，每夜，潛以松明、乾笹投之於中，〔松明者，松枯而油存，可燎之以為明。乾，音幹。〕積十餘日，賊不之覺，因出軍大戰，使人順風持火焚之，賊不能救，經二十餘日，火方滅。如之所為，巡之所為，皆應機立辦，賊服其智，不敢復攻。遂於城外穿三重壕，立木柵以守巡，〔復，扶又翻。重，直龍翻。〕巡亦於內作壕以拒之。
37丁巳，賊將安武臣攻陝郡，楊務欽戰死，賊遂屠陝。〔以孤城介居強寇之間，外無救援，宜其受屠。〕
38崔渙在江南選補，冒濫者眾，八月，【章：十二行本「月」下有「甲申」二字；乙十一行本同。】罷渙為餘杭太守、〔杭州，餘杭郡。隋於餘杭縣置杭州，後自餘杭移治錢唐，後又移治柳浦，今州城是也。餘杭，漢古縣也。寰宇記曰：禹捨舟登陸於此，因名餘杭。〕江東採訪、防禦使。
39以張鎬兼河南節度、採訪等使，代賀蘭進明。
40靈昌太守許叔冀為賊所圍，救兵不至，拔眾奔彭城。〔考異曰：實錄雲：「拔其眾南投睢陽郡：「按張中丞傳雲：「許叔冀在譙郡。」蓋叔冀欲投睢陽，為賊所圍，遂投彭城、譙郡耳。今從新紀。〕
41睢陽士卒死傷之餘，纔六百人，張巡、許遠分城而守之，巡守東北，遠守西南，與士卒同食茶紙，不復下城。賊士攻城者，巡以逆順說之，往往棄賊來降，為巡死戰，前後二百餘人。〔復，扶又翻。說，式芮翻。為，於偽翻。〕
是時，許叔冀在譙郡，尚衡在彭城，賀蘭進明在臨淮，〔漢武帝置臨淮郡，後漢明帝更名下邛，其疆域廣矣。梁於漢徐縣地置高平郡，隋開皇十八年，廢郡為徐城縣，屬泗州治宿預也。武后長安四年，割徐城南界兩鄉，於沙熟、淮口置臨淮縣。開元二十三年，移泗州治臨淮；天寶元年，更為臨淮郡。〕皆擁兵不救。城中日蹙，巡乃令南霽雲將三十騎犯圍而出，告急於臨淮。霽雲出城，賊眾數萬遮之，霽雲直衝其眾，左右馳射，賊眾披靡，〔披，普彼翻。〕止亡兩騎。既至臨淮，見進明，進明曰：「今日睢陽不知存亡，兵去何益！」霽雲曰：「睢陽若陷，霽雲請以死謝大夫。且睢陽既拔，即及臨淮，譬如皮毛相依，安得不救！」進明愛霽雲勇壯，不聽其語，強留之，〔強，其兩翻。〕具食與樂，延霽雲坐。霽雲慷慨，泣且語曰：「霽雲來，：【章：十二行本「來」下有「時」字；乙十一行本同；孔本同。】睢陽之人不食月餘矣！霽雲雖欲獨食，且不下嚥。〔咽，烏前翻，喉也。〕大夫坐擁強兵，觀睢陽陷沒，曾無分災救患之意，豈忠臣義士之所為乎！」因齧落一指以示進明，〔考異曰：韓愈書張中丞傳後雲：「因拔所佩刀斷」指，血淋漓，以示賀蘭。一座大驚，皆感激，為雲泣下。」按柳宗元霽雲碑雲：「自噬其指曰：『噉此足矣。』」今從舊傳。〕曰：「霽雲既不能達主將之意，請留一指以示信歸報。」座中往往為泣下。〔為，於偽翻。〕
霽雲察進明終無出師意，遂去。至寧陵，與城使廉坦同將步騎三千人，〔張巡自寧陵入睢陽，蓋使廉坦守寧陵城。城使，巡所署置也。將，即亮翻。使，疏吏翻。〕閏月，戊申夜，冒圍，且戰且行，至城下，大戰，壞賊營，〔壞，音怪。〕死傷之外，僅得千人入城。城中將吏知無救，皆慟哭。賊知援絕，圍之益急。
初，房琯為相，惡賀蘭進明，〔事見去載十月。惡，烏路翻。〕以為河南節度使，以許叔冀為進明都知兵馬使，俱兼御史大夫。叔冀自恃麾下精銳，且官與進明等，不受其節制。故進明不敢分兵，非惟疾巡、遠功名，亦懼為叔冀所襲也。〔史言房琯以私憾進明，用許叔冀以制其肘腋，使不敢出兵救巡、遠。然以進明之才，借使出兵，亦未必能制勝。〕
42戊辰，上勞饗諸將，〔勞，力到翻。〕遣攻長安，謂郭子議曰：「事之濟否，在此行也！」對曰：「此行不捷，臣必死之：」〔考異曰：汾陽家傳：「閏八月二十三日，肅宗授代宗鉞，俾誅元惡，詔公為副元帥。二十三日，出鳳翔。」實錄：「九月丁亥，元帥領兵十五萬辭出。」又云：「戊子，回紇葉護至扶風。」蓋郭子儀以閏月二十三日先行屯扶風，九月十二日廣平乃發也。〕
43辛未，御史大夫崔光遠破賊於駱谷。光遠行軍司馬王伯倫、判官李椿將二千人攻中渭橋，殺賊守橋者千人，乘勝至苑門。〔長安苑門也。〕賊有先屯武功者聞之，奔歸，遇於苑北，合戰，殺伯倫，擒椿送洛陽。然自是賊不復屯武功矣。〔復，扶又翻；下同。〕
44賊屢攻上黨，常為節度使程千里所敗。〔敗，補邁翻。〕蔡希德復引兵圍上黨。〔上黨郡，州。為程千里被擒張本。〕
