△卷第二百二十九
唐紀四十五〔起昭陽大淵獻（癸亥）十一月，盡閼逢困敦（甲子）正月，不滿一年〕。
德宗神武聖文皇帝四
建中四年（癸亥、七八三）
1十一月，乙亥，以隴州為奉義軍，擢皋為節度使。泚又使中使劉海廣許皋鳳翔節度使；皋斬之。〔史言韋皋以此發身。使，疏吏翻。泚，且禮翻。〕
2靈武留後杜希全、鹽州刺史戴休顏、夏州刺史時常春會渭北節度使李建徽合兵萬人入援，〔靈武節度使治靈州，夏州治方縣，鹽州治五原縣，皆鄰境相接。渭北節度 使本治坊州，時徙治鄜州。夏，戶雅翻。〕將至奉天，上召將相議道所從出。關播、渾刦曰：「漠穀道險狹，〔召將，即亮翻。相，息亮翻。渾，戶昆翻，又戶本 翻。刦，古銜翻。漠谷，在奉天城西北。〕恐為賊所邀。不若自乾陵北過，附柏城而行，〔山陵樹柏成行，以遮迾陸寢，故謂之柏城。宋白曰：唐諸陸皆栽柏環之。貞元六年十一月，敕諸陵柏城四面各三里內，不得安葬。過，古禾翻，又古臥翻。〕營於城東北雞子堆，與城中掎角相應，〔掎，居蟻翻。〕且分賊勢。」盧杞曰：「漠穀道近，若為賊所邀，則城中出兵應接可也。儻出乾陵，恐驚陵寢。」刦曰：「自泚攻城斬乾陵松柏，以夜繼晝，其驚多矣。今城中危急，諸道救兵未至，惟希全等來，所繫非輕，若得營據要地，則泚可破也。」杞曰：「陛下行師，豈比逆賊！若令希全等過之，是自驚陵寢。」〔泚，且禮翻，又音此。令，力丁翻。〕上乃命希全等自漠谷進。丙子，希全等軍至漠谷，果為賊所邀，乘高以大弩、巨石擊之，死傷甚眾；城中出兵應接，為賊所敗。是夕，四軍潰，退保邠州。泚閱其輜重於城下，從官相視失色。〔自兩河兵興以至乘輿播遷，盧杞之言無一不誤國，而德宗信之如故，庸昏甚矣！敗，補邁翻。從，卑旻翻。泚，且禮翻，又音此。輜，莊持翻。重，直用翻。〕休顏，夏州人也。〔夏，戶雅翻。〕
泚攻城益急，穿塹環之。泚移帳於乾陵，下視城中，動靜皆見之，時遣使環城〔塹，七豔翻。使，疏吏翻。環，音宦。〕招誘士民，笑其不識天命。〔誘，音酉。〕
3神策、河北行營節度使李晟疾愈，〔前年五月，李晟疾甚，自易州還保定州，事見上卷。晟，成正翻。〕聞上幸奉天，帥眾將奔命。〔帥，讀曰率。〕張孝忠迫於朱滔、王武俊，倚晟為援，不欲晟行，數沮止之。〔數，所角翻。沮，在呂翻。〕晟乃留其子憑，使娶孝忠女為婦，又解玉帶賂孝忠親信，使說之，〔說，式芮翻。〕孝忠乃聽晟西歸，遣大將楊榮國將銳兵六百與晟俱。晟引兵出飛狐道，晝夜兼行，至代州。〔沈存中曰：北嶽常岑，謂之大茂山者是也，半屬契丹，以大茂山脊為界。飛狐路，在茂之西。自銀冶寨北出倒馬關，度虜界，卻自石門子，令水鋪入缾形、梅回兩寨之間，至代州。今此路已不通，惟北寨西出承天關路，可至河東，然路極峭狹。按存中所謂地界，乃石晉與契丹所分地界也。〕丁丑，加晟神策行營節度使。〔史言李晟前只節度河北神策出征兵行營，今又加節度神策行營兵出征河南者，此其所以得誅劉德信也。〕
4王武俊、馬寔攻趙州不克。辛巳，寔歸瀛州，武俊送之五里，犒贈甚厚；武俊亦歸恆州。〔恆，戶登翻。〕
5上之出幸奉天也，陝虢觀察使姚明瞓〔陝，失冉翻。瞓，與揚同。〕以軍事委都防禦副使張勸，去詣行在。勸募兵得數萬人。甲申，以勸為陝虢節度使。
6朱泚攻圍奉天經月，〔是年十月，上出奉天，纔至奉天數日而朱泚繼至，攻圍至是月為經月。〕城中資糧俱盡。上嘗遣健步出城覘賊，〔健步，今之急腳子是也。覘，醜廉翻。〕其人懇以苦寒為辭，跪奏乞一襦袴。〔襦，汝朱翻，短衣。〕上為之尋求不獲，〔為，於偽翻。〕竟憫默而遣之。〔憫者，矜其寒；默者，無以為辭也。〕時供御纔有糲米二斛，每伺賊之休息，夜，縋人於城外，採蕪菁根而進之。〔本草曰：蕪菁及蘆菔，南北通有之。蕪菁，即蔓菁；蘆菔，即蘿蔔也。陶隱居雲：蘆菔是今溫菘，其根可食，葉不中。蕪菁根乃細於溫菘，而葉似菘，好食。日華子曰：梗長葉瘦高者為菘；闊厚短肥而庳及梗細者為蕪菁葉也。陸佃埤雅曰：舊說，菘菜，北種，初年半為蕪菁，二年菘種都絕。蕪菁南種亦然。菘之不生北土，猶橘柚之變於淮北矣。蕪菁似菘而小，有臺，一名葑，一名須。史炤曰：本草註雲，蕪菁，北人又名蔓菁，根葉子子乃是菘類。詩云：採葑採菲。疏雲：陸璣雲，葑，蕪菁，幽州人或謂之芥。方言云：豐蕘，蕪菁也。陳、楚謂之葑，齊、魯謂之蕘，關西謂之蕪菁，趙、魏之部謂之大芥。糲，盧達翻。伺，相使翻。縋，馳偽翻。〕上召公卿將吏謂曰：「朕以不德，自陷危亡，固其宜也。公輩無罪，宜早降以救室家。」降，戶江翻，〕羣臣皆頓首流涕，期盡死力，故將士雖困急而銳氣不衰。
上之幸奉天也，糧料使崔縱勸李懷光令入援，〔崔縱為魏縣行營糧料使。〕懷光從之， 縱悉斂軍資與懷光皆來。懷光晝夜倍道，至河中，力疲，休兵三日。河中尹李齊運傾力犒宴，〔犒，口到翻。〕軍【章：十二行本「軍」下有「士」字；乙十一行本 同；孔本同；張校同；退齋校同。】尚欲遷延。崔縱先輦貨財渡河，謂眾曰：「至河西，悉以分賜。」開元八年，析河東縣自蒲津以西為河西縣。〕眾利之，西屯蒲城，有眾五萬。齊運，惲之孫也。〔蔣王惲，太宗子也。惲，於粉翻。〕
李晟行且收兵，亦自蒲津濟軍於東渭橋；其始有卒四千，晟善於撫御，與士卒同甘苦，人樂從之，〔晟，成正翻。音洛。〕旬月間至萬餘人。
神策兵馬使尚可孤討李希烈，將三千人在襄陽，自武關入援，軍於七盤，〔使，疏吏翻。將，即亮翻，又音如字。七盤，即古繞霤之險。〕敗泚將仇敬，〔仇敬，即仇敬忠，此因舊史書之。敗，補邁翻。〕遂取藍田。可孤，宇文部之別種也。〔種，章勇翻。〕
鎮國軍副使駱元光，〔肅宗上元元年，置鎮國軍於華州。〕其先安息人，駱奉先養以為子，將兵守潼關近十年，為眾所服。〔潼，音童。近，其靳翻。〕朱泚遣其將何望之襲華州，刺史董晉棄州走行在。〔華，戶化翻；下同。走，音奏。〕望之據其城，將聚兵以絕東道；元光引關下兵襲望之，走還長安。〔還，從宣翻，又音如字。〕元光遂軍華州，召募士卒，數日，得萬餘人。泚數遣兵攻元光，〔泚，且禮翻，又音此。數，所角翻。〕元光皆擊卻之，賊由是不能東出。上即以元光為鎮國軍節度使，〔鎮國軍節度，治華州。〕元光乃將兵二千西屯昭應。
馬燧遣其行軍司馬王權及其子彙將兵五千人入援，屯中渭橋。〔燧，音遂。彙，於季翻。宋敏求長安志引三輔黃圖曰：渭水貫都以象天漢，橫橋南渡以法牽牛。蓋指此之中橋而為若言也。橋之廣至及六丈；其柱之多至於七百五十；約其地望，即唐太極宮之西而太倉之北也。程大昌曰：此橋舊止單名渭橋。水經敘渭曰「水上有梁謂之橋」者是也。後世加中以冠橋上者，為長安之西別有便門橋渡渭，萬年縣之東更有東渭橋，故不得不以中別之也。〕
於是泚黨所據惟長安而已，援軍遊騎時至望春樓下。李忠臣等屢出兵皆敗，求援於泚，泚恐民間乘弊抄之，〔望春樓近長樂城，臨廣運潭，玄宗所立。騎，奇寄翻。抄，楚交翻。〕所遣兵皆晝伏夜行。
泚內以長安為憂，乃急攻奉天，使憎法堅造雲梯，【嚴：「梯」改「橋」；下同。】高廣各數丈，〔高，居傲翻。廣，古曠翻。近世學者多各以音如字讀之。考異曰：劇談錄曰：「高九十餘尺，下瞰城中。」今從實錄。〕裹以兕革，〔史炤曰：兕，色如野牛而青，一說雌犀也。餘按山海經，兕，角重百斤，身重千斤，黃帝得之，以其皮冒鼓，聲震百里。其說固誕矣。國語：叔向曰：唐叔殪兕，以為大甲。周官考工記：犀甲壽百年，兕甲壽二百年。兕甲固堅於犀甲矣。左傳：宋華元之言曰：犀兕尚多。則兕者，世之常有也。然兕者今不常見。吏言朱泚裹雲梯以兕革，不過用牛皮耳。兕，序姊翻。〕下施巨輪，上容壯士五百人；城中望之忷懼。上以問羣臣，渾刦、侯仲莊對曰：「臣觀雲梯勢甚重，重則易陷，〔忷，許拱翻。渾，戶昆翻，又戶本翻。刦，古銜翻。易，以豉翻。〕臣請迎其所來鑿地道，積薪蓄火以待之。」神武軍使韓澄曰：〔開元二十六年，分左、右羽林，置左、右神武軍。使，疏吏翻。〕「雲梯小伎，不足上勞聖慮，〔伎，渠綺翻。〕臣請禦之。」乃度梯之所 傃，〔度，徒洛翻。傃，桑故翻，向也。鄭玄曰：攻城，攻其所傃。傃，猶嚮也。〕廣城東北隅三十步，多儲膏油松脂薪葦於其上。丁亥，泚盛兵鼓譟攻南城，韓遊 緕曰：「此欲分吾力也。」乃引兵嚴備東北。戊子，北風甚迅，〔譟，則緖翻。緕，古回翻。迅，疾也。〕泚推雲梯，〔推，吐雷翻。〕上施濕氈，懸水囊，載壯士 攻城，翼以轒轀，〔轒，扶雲翻。轀，於雲翻。轒轀，攻城車也﹖兵法，脩轀轒距堙者，三月而後成。〕置 人其下，抱薪負土填塹而前，矢石火炬所不能傷。賊併兵攻城東北隅，矢石如雨，城中死傷者不可勝數。〔塹，七豔翻。勝，音升。〕賊已有登成者，上與渾刦對 泣，羣臣惟仰首祝天。上以無名告身自御史大夫、實食五百戶以下千餘通授刦，〔無名告身，即空名告身，有功者則書填姓名以授之。實食，食實封也。〕使募敢死士禦之，仍賜御筆，使視其功之大小書名給之，告身不足則書其身，〔謂若立功者多，所給告身千餘通酬功而不足，則書陳前所喝轉階勳於其身，以為照 驗，出給告身。〕且曰：「今便與卿別。」〔期望渾刦死戰也。〕刦俯伏流涕，上拊其背，歔欷不自勝。〔刦，古銜翻。歔，音虛。欷，許既翻，又音希。勝，音 升。〕時士卒凍餒，又乏甲冑，刦撫諭，激以忠義，皆鼓譟力戰。刦中流矢，〔譟，則緖翻。中，竹仲翻。〕進戰不輟，初不言痛。會雲梯輾地道，一輪偏陷，不能 前卻，〔輾，豬輦翻，又尼展翻。地道者，渾刦等所鑿，以迎雲梯者也。〕火從地中出，〔火亦渾刦等所蓄以待雲梯者。〕風勢亦回，城上人投葦炬，散松脂，沃以 膏油，讙呼震地。〔讙，許元翻。〕須臾，雲梯及梯上人皆為灰燼，臭聞數裏，〔聞，音問。〕賊乃引退。於是三門皆出兵，〔時朱泚攻奉天城東、南、北二面，故三門皆出兵與戰。〕太子親督戰，賊徒大敗，死者數千人。將士傷者，太子親為裹瘡。〔將，即亮翻。為，於偽翻。〕入夜，泚復來攻城，〔泚，且禮翻，又音此。復，扶夭翻，又音如字。〕矢及御前三步而墜；上大驚。
李懷光自蒲城引兵趣涇陽，〔趣，七喻翻。〕並北山而西，〔並，讀曰傍，步浪翻。〕先遣兵馬使張韶微服間行詣行在，〔間，古莧翻；下得間同。〕藏表於蠟丸。韶至奉天，值賊方攻城，見韶，以為賤人，驅之使與民俱填塹；韶得間，踰塹抵城下呼曰：「我朔方軍使者也。」〔塹，七豔翻。呼，火故翻。使，疏吏翻。〕城上人下繩引之，比登，〔比，必利翻，及也。〕身中數十矢，〔中，竹仲翻。〕得表於衣中而進之。上大喜，舁韶以徇城，四隅歡聲如雷。〔舁，音餘，又羊茹翻。〕癸巳，懷光敗泚兵於澧泉。〔敗，補邁翻。〕泚聞之懼，引兵遁歸長安。眾以為懷光復三日不至，則城不守矣。〔史言李懷光解奉天之圍，不為無功。泚，且禮翻，又音此。〕
泚既退，從臣皆賀。〔從，才用翻。〕汴滑行營兵馬使賈隱林進言：「陛下性太急，不能容物，若此性未改，雖朱泚敗亡，憂未艾也！」上不以為忤，甚稱之。〔使，疏吏翻。汴，皮變翻。使德宗果能以此心而受諫，何至追仇陸贄之盡言乎！忤，五故翻。〕侍御史萬俟著開金、商運路，〔「萬」當作「萬」，莫北翻。俟，渠之翻。万俟，虜複姓也。開金、商運路，轉江、淮財賦以至奉天。〕重圍既解，〔重，直龍翻。〕諸道貢賦繼至，用度始振。
朱泚至長安，但為城守之計，時遣人自城外來，周走呼曰：〔呼，火故翻。〕「奉天破矣！」欲以惑眾。泚既據府庫之富，不愛金帛以悅將士，公卿家屬在城者皆給月俸。〔將，即亮翻。俸，扶用翻。〕神策及六軍從車駕及哥舒曜、李晟者，泚皆給其家糧；加以繕完器械，日費甚廣。及長安平，府庫尚有餘蓄，見者皆追怨有司之暴斂焉。〔以此觀之，趙贊輩不足責也；杜佑判度支，安能逃其罪乎！斂，力贍翻。〕
或謂泚曰：「階下既受命，唐之陵廟不宜復存。」〔復，扶又翻。〕泚曰：「朕嘗北面事唐，豈忍為此！」又曰：百官多缺，請以兵脅士人補之。」泚曰：「強授之則人懼。〔強，其兩翻。〕但欲仕者則與之，何必叩戶拜官邪！」邪，音耶。〕泚所用者惟範陽、神策團練兵；〔團練兵，即團結兵，事見二百二十五卷代宗大曆十二年。〕涇原卒驕，皆不為用，但守其所掠資貨，不肯出戰；又密謀殺泚，不果而止。〔泚，且禮翻，又音此。〕
李懷光性粗疏，〔粗，讀與麤同。〕自山東來赴難，〔自魏縣行營來赴奉天之難。魏縣屬魏州，其地在河山之東。難，乃旦翻；下同。〕數與人言盧杞、趙贊、白志貞之姦佞，〔數，所角翻。〕且曰：「天下之亂，皆此曹所為也！吾見上，當請誅之。」既解奉天之圍，自矜其功，謂上必接以殊禮。〔禮絕百僚，謂之殊禮。〕或說王翃、趙贊曰：〔說，式芮翻。翃，戶萌翻。〕「懷光緣道憤歎，以為宰相謀議乖方，〔乖方，猶言失所也。〕度支賦斂煩重，京尹犒賜刻薄；致乘輿播遷者，三臣之罪 也。〔宰相，指盧杞。度支，指趙贊。京尹，指王翃。度，徒洛翻。斂，力贍翻。乘，繩證翻。〕今懷光新立大功，上必披襟布誠，詢【章：十二行本「詢」下有 「訪」字；乙十一行本同；孔本同；張校同。】得失，使其言入，豈不殆哉！」〔殆，危也。〕翃、贊以告盧杞，杞懼，從容言於上曰：〔從，千容翻；下同。〕「懷光勳業，社稷是賴，賊徒破膽，皆無守心，若使之乘勝取長安，則一舉可以滅賊，此破竹之勢也。今聽其入朝，必當賜宴，留連累日，使賊入京城，得從容成備，恐難圖矣！」上以為然。〔懷光矜功，厚望其上而求逞其欲。德宗欲速，逼使其下而不閔其勞。盧杞之心， 自營免罪而捭闔於其間。是以雖急於平賊，而不知更生一賊也。朝，直遙翻。〕詔懷光直引軍屯便橋，與李建徽、李晟及神策兵馬使楊惠元刻期共取長安。懷光自以 數千里竭誠赴難，破朱泚，解重圍，而咫尺不得見天子，意殊怏怏，〔晟，成正翻。使，疏吏翻。難，乃旦翻。泚，且禮翻，又音此。重，直龍翻。怏，於兩翻。〕曰：「吾今已為姦臣所排，事可知矣！」遂引兵去，至魯店，〔魯店，在奉天東南，鹹陽陳濤斜西北。〕留二日乃行。〔為李懷光反與朱泚連兵張本。〕
7劍南西山兵馬使張朏以所部兵作亂，入成都，〔使，疏吏翻。劍南宿重兵於西山，以備吐蕃，崔寧以是兵殺郭英又，張朏以是兵逐張延賞。朏，敷尾翻。〕西川節度使張延賞棄城奔漢州；〔武后垂拱二年，分益州置漢州。九域志：成都北至漢州九十五里。〕鹿頭戍將叱幹遂等討之，〔鹿頭關，在漢州德陽縣。劉昫曰：成都北一百五十里，有鹿頭山，扼兩川之要。將，即亮翻。叱，尺慄翻。〕斬朏及其黨，延賞復歸成都。
8淮南節度使陳少遊將兵討李希烈，屯盱眙，〔盱眙，漢縣，唐初屬楚州，建中四年，度屬泗州。少，始照翻。盱，音籲。眙，音怡。〕聞朱泚作亂，歸廣陵，修塹 壘，繕甲兵。浙江東、西節度使韓滉閉關梁，禁馬牛出境，築石頭城，穿井近百所，繕館第數十，修塢壁，〔泚，且禮翻，又音此。塹，七豔翻。滉，呼廣翻。近， 其靳翻。通俗文：營居曰塢。壁，壘也。釋名曰：壁，闢也，所以闢禦寇盜也。〕起建業，抵京峴，〔京峴山，在潤州州治東五里。峴，戶蹇翻。〕樓堞相屬， 〔屬，之慾翻，聯屬也。堞，達協翻。〕以備車駕渡江，且自固也。少遊發兵三千大閱於江北；滉亦發舟師三千曜武於京江以應之。〔大江逕京口城北，謂之京江。〕
鹽鐵使包佶〔佶，巨乙翻。〕有錢帛八百萬，將輸京師。陳少遊以為賊據長安，未期收復，〔言收復未有期也。〕欲強取之。〔強，如字。〕佶不可，少遊欲殺之；佶懼，匿妻子於案牘中，急濟江。少遊悉收其錢帛；〔考異曰：奉天記曰：「佶以財幣一百八十萬欲轉輸入城。少遊強收之。」今從舊傳。〕佶有守財卒三千，少遊亦奪之、佶纔與數十人俱至上元，復為韓滉所奪。〔上元縣，時帶昇州。宋白曰：上元縣，晉江寧縣地，貞觀七年移還舊郭，即今所置縣也，九年改為江寧縣；玄宗置昇州，因縣宇為州城；縣元治鳳皇山南，今移治會府。時包佶蓋在揚子巡院也。吏言天子播遷，藩鎮阻兵，陵轢王人。復，扶又翻。〕
時南方藩鎮各閉境自守，惟曹王皋數遣使間道貢獻。〔曹王皋時節度江南西道。史言曹王皋悉心於帝室。數，所角翻。使，疏吏翻。間，古莧翻。〕李希烈攻逼 汴、鄭、江、淮路絕，朝貢皆自宣、饒荊、襄趣武關。〔汴，皮變翻。朝，直遙翻。趣，逡喻翻；下同。〕皋治郵驛，平道路，是由是往來之使，通行無阻。〔此謂江、浙往來之使。治，直之翻。郵，音尤。〕
9上問陸贄以當今切務。贄以曏日致亂，由上下之情不通，勸上接下從諫，乃上疏，〔上，時掌翻。疏，所據翻。〕其略曰：「臣謂當今急務，在於審察羣情，若羣情之所甚欲者，陛下先行之，所甚惡者，陛下先去之。〔此即孟子「所欲與之聚之，所惡勿施」之意。惡，烏路翻；下同。去，羌呂翻。〕欲惡與天下同而天下不歸者，自古及今，未之有也。夫理亂之本，繫於人心，〔夫，音扶。〕況乎當變故動搖之時，在危疑向背之際，〔背，蒲妹翻。〕人之所歸則植，〔植，立也。〕人之所去則傾，陛下安可不審察羣情，同其欲惡，使憶兆歸趣，以靖邦家乎！〔趣，嚮也。〕此誠當今之所急也。」又曰：「頃者竊聞輿議，〔輿，眾也。〕頗究羣情，四方則患於中外意乖，百辟又患於君臣道隔。郡國之志不達於朝廷，朝廷之誠不升於軒陛。上澤闕於下布，下情壅於上聞，實事不必知，知事不必實，上下否隔於其際，真偽雜糅於其間，〔朝，直遙翻。否，皮鄙翻。糅，如救翻。〕聚忌囂囂　騰謗籍籍，欲無疑阻，其可得乎！」又曰：「總天下之智以助聽明，順天下之心以施教令，則君臣同志，何有不從！遠邇歸心，孰與為亂！」又曰：「盧有愚而近道，〔近，其靳翻。〕事有要而似迂。」
疏奏旬日，上無所施行，亦不詰問。〔詰，去吉翻。〕贄又上疏，〔上疏，音並同前。〕其略曰：「臣聞立國之本，在乎得眾，得眾之要，在乎見情。〔言洞見人情也。〕故仲尼以謂人情者聖王之田，〔記禮運以為仲尼之言。〕言理道所生也。」〔理道，猶言治道也。唐人避高宗諱，率以治為理。〕又曰：「易，乾下坤上曰：泰，坤下乾上曰否，損上益下曰益，損下益上曰損。夫天在下而地處上，於位乖矣，而各謂之泰者，上下交故也。君在上而臣處下，〔否，皮鄙翻；下同。夫，音扶。處，昌呂翻。〕於義順矣，而反謂之否者，上下不交故也。上約己而裕於人，人必說而奉上矣，〔說，讀曰悅。〕豈不謂之益乎！上蔑人而肆諸己，人必怨而叛上矣，豈不謂之損乎！」〔陸贄此言，深究否、泰、損、益之義，誠足以箴砭德宗之失。〕又曰：「舟即君道，水即人情。舟順水之道乃浮，違則沒；君得人之情乃固，失敗危。是以古先聖王之居人上也，必以其欲從天下之心，而不敢以天下之人從其欲。」〔祖左傳臧文仲所謂「以欲從人則可，以人從欲鮮濟」之語之意。〕又曰：陛下憤習俗以妨理，〔理，治也。言德宗憤強藩之跋扈，習以成俗，有妨為治。〕任削平而在躬，以明威照臨，以嚴法制斷，〔斷，丁亂翻。〕流弊自久，浚恆太深。〔易恆之初六曰：「浚恆貞，兇，無攸利。」象曰：「浚恆之兇，始求深也。」王弼註曰：始求深者，求深窮底，令物無餘蘊，漸以至此，人猶不堪，而況始求深者乎！以此為恆，無所施而利也。〕遠者驚疑而阻命逃死之禍作，近者畏懾而偷容避罪之態生。〔躡，質涉翻。〕君臣意乖，上下情隔，君務致理，而下防誅夷，臣將納忠，又上慮欺誕，〔此數語，亦深中當時君之病。誕，妄也。〕故睿誠不布於羣物，物情不達於睿聰。臣於往年曾任御史，〔德宗初年，陸贄為監察御史。〕獲奉朝謁，僅欲半年，〔朝，直遙翻。〕陛下嚴邃高居，未嘗降旨臨問，〔此可以見德宗初年臨朝氣象。〕羣臣跼蹐趨退，〔距，音局。蹐，音脊。〕亦不列事奏陳。軒陛之間，且未相諭，宇宙之廣，何由自通！雖復例對使臣，別延宰輔，〔復，扶又翻，又音如字。使，疏吏翻。例對使臣，謂功臣節度及諸軍使待制者，得隨例以次對也。別延宰輔，謂朝謁之外，別延之與議天下事也。復，扶又翻。〕既殊師錫，〔書堯典：師錫帝曰。孔安國註雲：師，眾也；錫，與也。〕且異公言。未行者則戒以樞密勿論，已行者又謂之遂事不諫，〔論語載孔子責宰我之言。〕漸生拘礙，動涉猜嫌，由是人各隱情，以言為諱。至於變亂將起，億兆同憂，獨陛下恬然不知，方謂太平可致。〔德宗致亂之事，誠如贄言。〕陛下以今日之所覩驗往時之所聞，孰真孰虛，何得何失，則事之通塞備詳之矣！〔塞，悉則翻。〕人之情偽盡知之矣！」
上乃遣中使諭之曰：「朕本性甚好推誠，〔好，呼到翻。〕亦能納諫。將謂君臣一體，全不隄防，緣推誠不疑，多被姦人賣弄。今所致患害，朕思亦無他，其失反在推誠。〔此德宗猜防之心，發於言而不能自掩者也。被，皮義翻。〕又，諫官論事，少能慎密，例自矜衒，〔少，詩沼翻。衒，音炫。〕歸過於朕以自取名。朕從即位以來，見奏對論事者甚多，大抵皆是雷同，道聽塗說，〔孔子有言：道聽而塗說，德之棄也。馬融註曰：謂聞於道路，則傳而說之。〕試加質問，遽即辭窮。若有奇才異能，在朕豈惜拔擢。朕見從前已來，事祗如此，所以近來不多取次對人，〔言次對人敷奏，緣此多不取用其言。或曰，取次，唐人語也。〕亦非倦於接納。卿宜深悉此意。」〔悉，詳也。〕贄以人君臨下，當以誠信為本。諫者雖辭情鄙拙，亦當優容以開言路，若震之以威，折之以辯，則臣下何敢盡言，乃復上疏，〔折，之舌翻。復，扶又翻。上，時掌翻。疏，所據翻。〕其略曰：「天子之道，與天同方，天不以地有惡木而廢發生，天子不以時有小人而廢聽納。」又曰：「唯信與誠，有失無補。〔言人君所為，有失於誠信，則無補於治道。〕一不誠則心莫之保，一不信則言莫之行。陛下所謂失於誠信以致患害者，臣竊以斯言為過矣。」又曰：「馭之以智則人詐，示之以疑則人偷。上行之則下從之，上施之則下報之。〔施，式豉翻，或讀如字。〕若誠不盡於己而望盡於人，眾必怠而不從矣。不誠於前而曰誠於後，眾必疑而不信矣。是知誠信之道，不可斯須而去身。願陛下慎守而行之有加，恐非所以為悔者也！」〔因德宗之言，以為失在推誠，故陸贄極言誠信之不可去身，以開廣上意。〕又曰：臣聞仲虺贊揚成湯，不稱其無過而稱其改過；〔書仲虺之誥曰：「惟王改過不吝。」虺，許偉翻。〕吉甫歌誦周宣，不美其無闕而美其補闕。〔詩烝民曰：「袞職有闕，惟仲山甫補之。」尹吉甫所以美宣王之任賢使能也。〕是則聖賢之意較然著明，惟以改過為能，不以無過為貴。蓋為人之行己，必有過差，〔蓋為，於偽翻。〕上智下愚俱所不免。智者改過而遷善，愚者恥過而遂非；遷善則其德日新，遂非則其惡彌積。」又曰：「諫官不密自矜，信非忠厚，其於聖德固亦無虧。陛下若納諫不違，則傳之適足增美；陛下若違諫不納，又安能禁之勿傳！」〔陸贄告君之言，可謂深切著明。〕又曰：「侈言無驗不必用，〔德宗之信裴延齡，以侈言也。〕質言當理不必違。〔德宗之罷柳渾，以質言也。當，丁浪翻。〕辭拙而效速者不必愚，〔如蕭復之諫幸鳳翔是也。〕言甘而利重者不必智。〔趙贊、竇滂之苛徵重斂是也。〕是皆考之以實，慮之以終其用無他，唯善所在。」又曰：「陛下所謂『比見奏對論事皆是雷同道聽塗說者。』〔比，毗至翻。〕臣竊以眾多之議，足見人情，必有可行亦有可畏，恐不宜一概輕侮而莫之省納也。〔省，悉景翻，察也。〕陛下又謂『試加質問，即便辭窮。』臣但以陛下雖窮其辭而未窮其理，能服其口而未服其心。〔「但以」若依上文作「竊以」，又覺文從字順。〕又曰：為下者莫不願忠，為上者莫不求理。然而下每苦上之不理，上每苦下之不忠。若是者何﹖兩情不通故也。下之情莫不願達於上，上之情莫不求知於下，然而下恆苦上之難達，上恆苦下之難知。〔恆，戶登翻。〕若是者何﹖九弊不去故也。所謂九弊者，上有其六而下有其三：好勝人，〔好，呼到翻；下同。〕恥聞過，聘辯給，眩聰明，厲威嚴，恣強愎，〔愎，符逼翻，很也。〕此六者，君上之弊也；諂諛，顧望，畏譩，〔譩，奴亂翻。〕此三者，臣下之弊也。上好勝必甘於佞辭，上恥過必忌於直諫，如是則下之諂諛者順指而忠實之語不聞矣。上騁辯必勦說而折人以言，〔勦，初交翻，又初教翻。此所謂勦說者，人言未竟，勦絕其說而伸己之說也。折，之舌翻。〕上眩明必臆度而虞人以詐，〔度，徒洛翻。以胸臆之見料度人。〕如是則下之顧望者自便而切磨之辭不盡矣。上厲威必不能降情以接物，上恣愎必不能引咎以受規，如是則下之畏譩者避辜而情理之說不申矣。夫以區域之廣大，生靈之眾多，宮闕之重深，〔夫音扶。重，直龍翻。〕高卑之限隔，自黎獻而上，獲覩至尊之光景者，喻憶兆而無一焉；〔黎獻，眾賢也。〕就獲覩之中得接言議者，又千萬不一；幸而得接者，猶有九弊居其間，則上下之情所通鮮矣。〔鮮，息淺翻。〕上情不通於下則人惑，下情不通於上則君疑；疑則不納其誠，惑則不從其令；誠而不見納則應之以悖，令而不見從則加之以刑；下悖上刑，不敗何待！〔悖，蒲內翻，又蒲沒翻。〕是使亂多理少，從古以然。」〔少，始紹翻。或謂「從古以然」，當作「從古而然」。今觀文意，陸宣公所謂從古至今亂多治少者，正以下悖上刑故也。以之與而，辭義相去遠矣。〕又曰：「昔趙武吶吶而為晉賢臣，〔晉趙文子名武，其言吶吶然如不出其口，為晉正卿，晉國以強，諸侯不叛。吶吶，舒小貌，音如悅翻，又奴劣翻。〕絳侯木訥而為漢元輔，〔絳侯事見漢文帝紀。程氏曰：木者，質樸，訥者，遲鈍。〕然則口給者事或非信，辭屈者理或未窮。人之難知，堯、舜所病，〔書：皋陶曰：在知人，在安民。禹曰：籲！惟帝其難之。〕胡可以一詶一詰而謂盡其能哉！〔誌，去吉翻。〕以此察天下之情，固多失實，以此輕天下之士，必有遺才。」〔德宗所以成段平仲之名者正如此。〕又曰：「諫者多，表我之能好；諫者直，示我之能容；諫者之狂誣，明我之能恕；諫者之漏泄，彰我之能從；〔極言納諫之美以誘掖其君。好，呼到翻。〕是【章：十二行本「是」上有「一於斯，皆為盛德」八字；乙十一行本同；張校同；退齋校同。】則人君與諫者交相益之道也。諫者有爵賞之利，諫者得獻替之名，君亦得采納之名。然猶諫者有失中而君無不美，唯恐讜言之有不切，天下之不聞，如此則納諫之德光矣。」〔讜，音黨。〕上頗採用其言。
10李懷光頓兵不進，數上表暴揚盧杞等罪惡；〔數，所角翻。上，時當翻。〕眾論諠騰，亦咎杞等。上不得已，十二月，壬戌，貶杞為新州司馬，白志貞為恩州司馬，〔恩州，屬漢合浦郡地。蕭齊為齊安郡，隋廢郡為海安縣；唐貞觀二十三年，以高州之西平、海安、杜陸置恩州，海安改曰恩平；天寶曰恩平郡，乾元復為恩州。宋平王則，改貝州曰恩州，遂以此州為南恩州。宋白謂此恩州瀕海，最為蒸 濕，當海南五郡汎海路。此路自廣汎海，行數日方登陸，人憚海波，不由此路，多由新州陸去，唯健步出使，與遞符牒經過耳。新州，治新興縣，秦取陸梁地置象 郡，今州即其地。晉永和分蒼梧郡，於此置新寧郡，梁武帝立新州。所謂新興縣，漢合浦郡臨元縣也。又按舊志雲：恩州，京師東南六千六百里，西北六十里接廣州 界。新州至京師五千五十二里。〕趙贊為播州司馬。〔播州，隋搖柯縣，京師南四千四百五十里。〕宦者翟文秀，上所信任也，〔翟，萇伯翻。〕懷光又言其罪，上亦為殺之。〔亦為，於偽翻。〕
11乙丑，以翰林學士、祠部員外郎陸贄為考功郎中，金部員外郎吳通微為職方郎中。〔祠部，屬禮部，掌祠祀。考功，屬吏部，掌文武官功過考法。以官職言之，祠部比考功、職方為清要。郎中，正五品上。員外郎，從六品上。〕贄上奏，辭以「初到奉天，扈從將吏〔上，時掌翻。從，才用翻。〕例加兩階，今翰林獨遷官。〔唐自至德以後，勳階輕 而職事官重，故云然。〕夫行罰先貴近而後卑遠，則令不犯；行賞先卑遠而後貴近，則功不遺。〔夫，音扶。先，悉薦翻。後，戶構翻。〕望先錄大勞，次徧羣品， 則臣亦不敢獨辭。」上不許。
12上在奉天，使人說田悅、王武俊、李納，赦其罪，〔說，式芮翻。考異曰：燕南記，十二月二十四日前已雲赦武俊等罪，而實錄明年正月改元乃赦武俊等。蓋上先已諭旨赦罪，及赦書出，始明言之耳。〕厚賂以官爵；悅等皆密歸款，而猶未敢絕朱滔，各稱王如故。滔使其虎牙將軍王郅說悅曰：〔朱滔等倣漢官，置虎牙將軍。按唐書：滔等之相王也，以左將軍曰虎牙，右將軍曰豹略。徵以新書，虎牙將軍，蓋王郅也。〕「日者八郎有急，滔與趙王不敢愛其死，竭力赴救，幸而解圍。〔田悅，第八。解圍事見二百一十七卷三年。〕今太尉三兄受命關中，〔朱泚，第三。〕滔欲與回紇共往助之，願八郎治兵，與滔渡河共取大梁。」〔紇，下沒翻。治，直之翻。大梁，汴州，宣武節度治所。〕悅心不欲行而未忍絕滔，乃許之。滔復遣其內吏舍人李琯見悅，審其可否，〔內史舍人，猶天朝中書舍人。復，扶又翻。琯，古緩翻。〕悅猶豫不決，密召扈崿議之。司武侍郎許士則曰：〔司武侍郎，猶天朝兵部侍郎也。〕「朱滔昔事李懷仙為牙將，與兄泚及朱希彩共殺懷仙而立希彩。〔將，即亮翻。泚，且禮翻，又音如字。殺李懷仙事見二百二十四卷代宗大曆三年。考異曰：燕南記作「朱寀」，今從舊傳。〕希彩所以寵信其兄弟至矣，滔又與判官李子瑗謀殺希彩而立泚。〔事見二百二十四卷大曆七年。瑗，於眷翻。〕泚既為帥，〔帥，所類翻。〕滔乃勸泚入朝而自為留後〔事見二百二十五卷大曆九年。〕雖勸以忠義，實奪之權也。平生與之同謀共功如李子瑗之徒，負而殺之者二十餘人。今又與泚東西相應，使滔得志，泚亦不為所容，況同盟乎！滔為人如此，大王何從得其肺腑而信之邪！〔觀時審勢，量度彼己，世不為無其人，特其言有用不用耳。泚，且禮翻，又音此。邪，音耶。〕彼引幽陵、回紇十萬之兵屯於郊坰，〔紇，下沒翻。幽陵，即幽州。坰，古熒翻。邑外謂之郊，野外喟之林，林外謂之坰。〕大王出迎，則成擒矣。彼囚大王，兼魏國之兵，南向渡河，與關中相應，天下其孰能當之！大王於時悔之無及。為大王計，不若陽許偕行而陰為之備，厚加迎勞，〔勞，力到翻。〕至則託以他故，遣將分兵而隨之。如此，大王外不失報德之名而內無倉猝之憂矣。」扈崿等皆以為然。王武俊聞李琯適魏，遣其司刑員外郎田秀馳見悅曰：〔崿，五各翻。琯，古琯翻。司刑員外郎，猶天朝刑部員外郎。〕「武俊曏以宰相處事失宜，〔相，息亮翻。處，昌呂翻。〕恐禍及身，又八郎困於重圍，〔重，直龍翻。〕故與滔合兵救之。今天子方在隱憂，以德綏我，我曹何得不悔過而歸之邪！捨九葉天子不事而事【章：十二行本「事」下有「泚及」二字；乙十一行本同；孔本同；張校同；退齋校同。】滔乎！〔自高祖、太宗、高宗、中宗、睿宗、玄宗、肅宗、代宗至帝，凡九葉。〕且泚未稱帝之時，滔與我曹比肩為王，固已輕我曹矣。〔事見上卷本年。〕況使之南平汴、洛，與泚連衡，〔汴，皮變翻。汴州，宣武軍。洛州，東都也，衡，讀曰橫。〕吾屬皆為虜矣！八郎慎勿與之俱南，但才城拒守；武俊請伺其隙，連昭義之兵，擊而滅之，〔伺，相吏翻。〕與八郎再清河朔，復為節度使，共事天子，不亦善乎！」〔復，扶又翻，又音如字。使，疏吏翻。〕悅意遂決，紿滔雲：「從行，必如前約。」〔紿蕩亥翻。〕
丁卯，滔將範陽步騎五萬人，私從者復萬餘人，〔將即亮翻，又音如字。奇寄翻。私從，才用翻。復，扶又翻。〕回紇三千人，發河間而南，輜重首尾四十里。〔紇，下沒翻。瀛州，治河間縣。重，直用翻。〕
13李希烈攻李勉於汴州，〔李勉以宣武節度使，鎮汴州。〕驅民運土木，築壘道，以攻城；忿其未就，並人填之，謂之濕薪。勉城守累月，外救不至，將其眾萬餘人奔宋州。〔將，音同上。勉奔宋州，依劉洽也。〕庚午，希烈陷大梁。滑州刺史李澄以城降希烈，希烈以澄為尚書令兼永平節度使。勉上表請罪，〔滑州，治白馬縣。降，戶江翻。尚，辰羊翻。上，時掌翻。〕上謂其使者曰：「朕猶失守宗廟，勉宜自安。」待之如初。
劉洽遣其將高翼將精兵五千保襄邑，〔九域志：襄邑，在汴州東南一百七十里。〕希烈攻拔之，翼赴水死。希烈乘勝攻寧陸，〔九域志：寧陵縣，在宋州西四十五里。〕江、淮大震。陳少遊遣參謀溫述送款於希烈曰：「濠、壽、舒、廬、已令弛備，韜戈卷甲，伏俟指麾。」又遣巡官趙詵結李納於鄆州。〔少，始照翻。濠、壽、舒、廬四州之地，在淮、蔡東南。送款，遂言使弛備。令，力丁翻，使也。卷，讀與捲同。詵，疏臻翻。鄆音運。〕
14中書侍郎、同平章事關播罷為刑部尚書。
15以給事中孔巢父為淄青宣慰使，國子祭酒董晉為河北宣慰使。〔宣慰者，宣上命以慰安反側也。父，音甫。淄，莊持翻。〕
16陸贄言於上曰：「今盜遍天下，輿駕播遷，陛下宜痛自引過以感人心。昔成湯以罪己勃興，〔左傳：臧文仲曰：禹、湯罪己，其興也勃焉。〕楚昭以善言復國。〔楚昭王遭闔閭之禍，國滅出亡，父老送之。王曰：「父老反矣，何患無君！」父老曰：「有君如是其賢也。」相與從之。或奔走赴秦，號器請救，秦人憐之，為之出兵。二國併力，遂走吳師，昭王復國。〕陛下誠能不吝改過，以言謝天下，使書詔無所避忌，臣雖愚陋，可以仰副聖情，庶令反側之徒革心向化。」上然之，故奉天所下書詔，雖驕將悍卒聞之，無不感激揮涕。〔令，力丁翻。下，遐稼翻。將，即亮翻。〕
術者上言：「國家厄運，宜有變更以應時數。」〔上，時掌翻；下贄上音同。更，工衡翻。〕羣臣請更加尊號一二字。上以問贄，贄上奏，以為不可，其略曰：「尊號之興，本非古制。〔上尊號，事始於開元元年。〕行於安泰之日，已累謙沖，〔累，力瑞翻。〕襲乎喪亂之時，〔喪，息浪翻。〕尤傷事體。」又曰：「嬴秦德衰，兼皇與帝，始總稱之；〔見七卷奏始皇二十六年。〕流及後代，昏僻之君，乃有聖劉、天元之號。〔聖劉見三十四卷漢哀帝建平二年。天元見一百七十二卷陳宣帝太建十一年。〕是知人主輕重，不在名稱。〔稱，尺證翻；下美稱同。〕損之有謙光稽古之善，崇之獲矜能納諂之譏。」又曰：「必也俯稽術數，須有變更，〔更，工衡翻。〕與其增美稱而失人心，不若黜舊號以祗天戒。」上納其言，但改年號而已。〔謂改明年號為與元也。〕
上又以中書所撰赦文示贄，〔撰，如免翻。〕贄上言，以為：「動人以言，所感已淺，言又不切，人誰肯懷！今茲德音，悔過之意不得不深，引咎之辭不得不盡，洗刷疵垢，宣暢鬱堙，〔疵，才支翻。〕使人人各得所欲，則何有不從者乎！應須改革事條，謹具別狀同進。捨此之外，尚有所虞。竊以知過非難，改過為難；言善非難，行善為難。假使赦文至精，止於知過言善，猶願聖慮更思所難。」上然之。
興元元年（甲子、七八四）
1春，正月，癸酉朔，赦天下，改元，制曰：「致理興化，必在推誠；忘己濟人，不吝改過。朕嗣服丕構，〔丕，大也。構，立屋也。書大誥曰：「若考作室，既底法，厥子乃弗肯堂，矧肯構。」丕構之語本諸此。〕君臨萬邦，失守宗祧，〔宗者百世不毀之廟。遠廟為祧。祧，他彫翻。〕越在草莽。〔用左傳語。〕不念率德，誠莫追於既往；永言思咎，期有復於將來。明徵其義，以示天下。〔徵，證也。明徵其義，言無所掩覆也。〕
小子懼德弗嗣，〔懼己德弗能嗣承先業。嗣，祥吏翻。〕罔敢怠荒，然以長於深宮之中，〔用禮記魯哀公之言。長，知丈翻。〕暗於經國之務，積習易溺，〔易，以豉翻。〕居安忘危，不知稼穡之艱難，〔書無逸周公告成王之語。〕不恤征戍之勞 若，澤靡下究，情未上通，事既擁隔，人懷疑阻。猶昧省己，〔「擁」，恐當作「壅」。省，悉景翻。〕遂用興戎，〔戎，兵也。〕徵師四方，轉餉千里，賦車籍 馬，遠近騷然，行齎居送，眾庶勞止，或一日屢交鋒刃，或連年不解甲冑。祀奠乏主，室家靡依，死生流離，怨氣凝結，力役不息，田萊多荒。〔鄭玄曰：田萊多 荒，茨棘不除也。陸德明曰：田廢生草日萊。〕暴令峻於誅求，疲甿空於杼軸，〔詩：小東大東，杼軸其空。杼，持緯器。布帛已織成者，以機軸卷之。〕轉死溝壑，離去鄉閭，〔離，加智翻。〕邑里丘墟，人煙斷絕。天譴於上而朕不寤，人怨於下而朕不知，馴致亂階，變興都邑，〔馴，從也，言從此而致亂也。〕萬品失序，九廟震驚，〔歐陽修曰：書雲：七世之廟，可以觀德，而禮家之說世數不同。然自禮記王制、祭法、禮器、大儒荀卿、劉歆、班固、王肅之徒，以為七廟者多。蓋自漢、魏以來，創業之君特起，其上世又微，無功德以備祖宗，故其初皆不能立七廟。唐武德元年，始立四廟。高祖崩，朱子奢請立七廟，虛太祖之室以待。尚書八座議禮曰：天子三昭三穆，與太祖之廟而七。晉、宋、齊、梁皆立親廟六，此故事也。於是宣簡公、懿王、景、元二帝四廟，更祔弘農府君及高祖為六室。太宗崩，弘農以世遠毀而祔太宗。高宗崩，又遷宣簡而祔高宗，皆為六室。中宗神龍初，以景帝為始祖，而元帝不遷，而祔孝敬帝，由是為七室。中宗崩，孝敬別立廟而祔中宗，遂為七室。至睿宗崩，中宗立別廟而祔睿宗。開元十年，詔宣皇帝復祔正室，諡為獻祖，並諡光帝為懿祖，又以中宗還祔太廟，於是太廟為九室。寶應二年，祧獻、懿而祔玄宗、肅宗。代宗崩，又遷元皇帝而祔代宗。自是常為九室。〕上累於祖宗，〔累，力瑞翻。〕下負於蒸庶，痛心靦貌，〔靦，他典翻，凓恧也。〕罪實在予，永言愧悼，若墜泉谷。〔唐避高祖諱，改淵為泉。〕自今中外所上書奏，不得更言『聖神文武』之號。〔建中元年，羣臣上尊號曰聖神文武皇帝，見二百二十六卷。〕
李希烈、田悅、王武俊、李納等，鹹以勳舊，各守藩維，朕撫御乖方，致其疑懼；皆由上失其道而下罹其災，朕實不君，人則何罪！〔此等言語，強藩悍將聞之，宜其感服易心。〕宜並所管將吏等一切待之如初。
朱泚反易天常，〔君臣上下，天秩有典之常也。〕盜竊名器，暴犯陵寢，所不忍言，獲罪祖宗，朕不敢赦。〔此等言語，可與誥誓相表裏。〕其脅從將吏百姓等，但官軍未到京城以前，去逆效順並散歸本道、本軍者，並從赦例。〔所以攜從逆之黨。將，即亮翻；下同。〕
諸軍、諸道應赴奉天及進收京城將士，並賜名奉天定難功臣。〔所以作勤王之心。難，乃旦翻。〕其所加墊陌錢、稅間架、竹、本、茶、漆、榷鐵之類，悉宜停罷。」〔所以順人情之慾惡。墊陌錢，即趙贊所行除陌錢也。墊，丁念翻。榷，古嶽翻。〕
赦下，四方人心大悅。及上還長安明年，〔上還長安之明年，貞元元年也。下，遐稼翻。還，從宣翻，又音如字。〕李抱真入朝為上言：〔朝，直遙翻。為，於偽翻。〕「山東宣佈赦書，士卒皆感泣，臣見人情如此，知賊不足平也！」〔吏究言興元赦書感動人心之效。〕
2命兵剖員外郎李充為恆冀宣慰使。〔唐兵部員外郎二人，一人掌貢舉、雜請，一人判南曹歲選。出使非本職，命以郎官出使耳。恆，戶登翻。使，疏吏翻。〕
3朱泚更國號曰漢，〔泚，且禮翻，又音此。朱泚初僭號，國號奏。更，工衡翻。〕自號漢元天皇，改元天皇。
4王武俊、田悅、李納見赦令，皆去王號，〔去，羌呂翻。〕上表謝罪。〔上，時掌翻。〕惟李希烈自恃兵強財富，遂謀稱帝，遣人問儀於顏真卿，真卿曰：「老夫嘗為禮官，所記惟諸侯朝天子禮耳！」〔顏真卿所以答李希烈者，辭不迫切而義甚嚴正。朝，直遙翻。〕希烈遂即皇帝位，〔考異曰：希烈稱帝，實錄、舊希烈傳、顏真卿傳皆無年月。今據奉天記、幸奉天錄，皆雲，「赦令既行，諸方莫不向化，惟李希烈長惡不俊，國號大楚。」又實錄，今年閏月庚午，詔曰：「朕苟存拯物，不憚屈身，故於歲首，特布新令，赦其殊死，待以初誠。使臣纔及於郊畿，巨猾已聞於僭竊。」然則布烈稱帝，必在正月初也。〕國號大楚，改元武成。置百官，以其黨鄭賁為侍中，孫廣為中書令，李緩、李元平同平章事。〔「李緩」，新書作「李綬」。〕以汴州為大梁府，分其境內為四節度。希烈遣其耐辛景臻謂顏真卿曰：「不能屈節，當自焚！」積薪灌油於其庭。真卿趨赴火，景臻遽止之。
希烈又遣其耐楊峯〔將，即亮翻。考異曰：舊傳作「楊豐」，令從奉天記。〕齎赦賜陳少遊及壽州刺吏張建封。建封執峯徇於軍，腰斬於市，少遊聞之駭懼。建封具以少遊與希烈交通之狀聞，上悅，以建封為濠、壽、廬三州都團練使。〔少，始照翻。使，疏吏翻。〕希烈乃以其耐杜少誠為淮南節度使，使將步騎萬餘人先取壽州，後之江都，〔使將，即亮翻，又音如字。騎，奇寄翻。壽州，治壽春縣。之，往也。淮南節度，治江都。〕建封遣其將賀蘭元均、邵怡守霍丘秋柵。〔後周書賀蘭禮傳：其先與後魏俱起，有紇伏者，為賀蘭莫弗，遂以為氏。霍丘，漢廬江松滋縣地，梁置安豐郡，東魏廢郡；隋開皇十六年，置霍丘縣；唐屬壽州。九域志：在州東一百二十里。宋白曰：霍丘，本春秋時蓼國，梁置霍丘戍，隋廢戍為縣。〕少誠竟不能過，遂南寇蘄、黃，欲斷江路。〔蘄，渠希翻。斷，音短。〕時上命包佶自督江淮財賦，泝江詣行在；至蘄口，〔水經註：蘄水，源出蘄春縣北大浮山，南過其縣西，又南至蘄口，入於江。售，其吉翻。泝蘇故翻。〕遇少誠入寇。曹王皋遣蘄州刺吏伊慎將兵七千拒之，戰於永安戍，〔永安戍，在黃州黃岡縣界，梁嘗置永安郡，後廢為戍。〕大破之，少誠脫身走，斬首萬級，包佶乃得前。後佶入朝，具奏陳少遊奪財賦事；〔奪財賦事見上年。佶，巨乙翻。朝，直遙翻。〕少遊懼，厚斂所部以償之。〔斂，力贍翻。〕李布烈以夏口上流要地，〔鄂州治夏口，當江、漢之會。夏，戶雅翻。〕使其驍將董侍募死士七千襲鄂州，刺丈李兼偃旗臥鼓閉門以待之。侍撤屋材以焚門，兼帥士卒出戰，大破之。〔驍，堅堯翻。將，即亮翻。鄂，逆各翻。鄂州，治江夏縣，即夏口。帥，讀曰率。〕上以兼為鄂、嶽、沔都團練使。〔沔，彌兗翻。使，疏吏翻。〕於是希烈東畏曹王皋，西畏李兼，不敢復有窺江、淮之志矣。〔史言李希烈兵勢稍挫。復，扶又翻。〕
5朱滔引兵入趙境，王武俊大具犒享；〔犒，口到翻。〕入魏境，田悅供承倍豐，使者仰候，相望於道。丁丑，滔至永濟，〔宋白曰：永濟縣，本漢貝丘縣地，隋已後臨清縣地，大曆七年，田承嗣奏分臨清置永濟縣，屬貝州，以縣西臨永濟渠為名。〕遣王郅見悅，約會館陶，偕行渡河。〔館陶縣，屬魏州，在州城東稍北。〕悅見郅曰：「悅固願從五兄南行，昨日將出軍，將士勒兵不聽悅出，曰：『國兵新破，〔謂先為馬燧等所破也。〕戰守踰年，資儲竭矣。〔謂守魏州，與馬燧等相持也。〕今將士不免凍餒，何以全軍遠徵！大王日自撫循，猶不能安；若捨城邑而去，朝出，暮必有變！』悅之志非敢有貳也，如將士何！已令孟祐備步騎五千，從於兄供芻牧之役。」〔騎，奇寄翻。〕因遣其司禮侍郎裴抗等往謝滔司禮侍郎，猶天朝禮部侍郎。〕滔聞之，大怒曰：「田悅逆賊，曏在重圍，〔重，直龍翻。〕命如絲髮，使我叛君棄兄，發兵晝夜赴之，〔事見二百二十七卷建中三年。〕幸而得存。許我貝州，我辭不取；尊我為天 子，我辭不受。〔事見同上年。〕今乃負恩，誤我遠來，飾辭不出！」即日，遣馬寔攻宗城、經城，〔經城，漢古縣，時屬貝州。宋白曰：後漢分前漢堂陽縣，於今 縣西北二十里置經縣，後魏省併南宮縣，太和十年，又於今理置經縣，尋置廣宗郡於此，北齊省郡及縣，移武強縣於此，後周復於此置廣宗郡，隋開皇三年，罷郡， 復於此置經城縣，宋省縣為鎮，入宗城。〕楊榮國攻冠氏，〔去年張孝忠遣其將楊榮國與李曏俱赴國難。及曏收京城，諸將中獨楊榮國不見於史。今朱滔遣楊榮國攻冠氏，乃建中三年以深州降於朱滔者。冠氏，春秋邑名，隋分館陶東界置冠氏縣，唐屬魏州。九域志：在州東北六十里。〕皆拔之；又縱回紇掠館陶頓幄帟、器皿、車、牛以去。〔紇，下沒翻。帟，音亦。三禮圖：在上曰帟，四旁及上曰帷，上下四旁悉周曰幄。又曰：帟，平帳也。帟，主在幕，若幄中坐上承塵。〕悅閉城自守。壬午，滔遣裴抗等還，〔還，從宣翻，又音如字。〕分兵置吏守平恩、永濟。〔平恩縣，屬洺州，治平恩川。〕
6丙戌，以吏部侍郎盧翰為兵部侍郎、同平章事。〔考異曰：實錄、新舊紀、表皆同。蓋翰罷領選，故自吏部遷兵部耳。〕翰，義僖之七世孫也。〔盧義僖仕元魏，當靈後臨朝時，不附徐、鄭。〕
7朱滔引兵北圍貝州，引水環之，〔環，音宦。〕刺史邢曹俊嬰城拒守；縱範陽及回紇兵大掠諸縣，〔滔縱兵大掠。〕又拔武城，〔武城，即漢東武城縣地，唐屬貝州。九域志：在州東五十里。〕通德、棣二州，使給軍食；〔建中二年，朱滔據有德、棣。〕遣馬寔將步騎五千屯冠氏以逼魏州。
8以給事中杜黃裳為江淮宣慰副使。〔考異曰：實錄，去年十二月癸酉，已雲黃裳使江淮，此又有之。按舊紀，去年十二月，黃裳為給事耳。實錄誤也。〕
9上於行宮廡下貯諸道貢獻之物，膀曰瓊林大盈庫。〔貯，直呂翻。〕陸贄以為戰守之功，賞曁未行而遽私別庫，則士卒怨望，無復鬬志，上疏諫，〔復，扶又翻，又音如字。上，時掌翻。疏，所據翻。〕其略曰：「天子與天同德，以四海為家，何必橈廢公方，〔橈，奴教翻，屈曲也。方，法也。〕崇聚私貨！降至尊而代有司之守，辱萬乘以效匹夫之藏，〔乘，繩證翻。〕虧法失人，誘姦聚慝，以斯制事，豈不過哉！」〔誘，羊久翻。慝，吐得翻。〕又曰：「頃者六師初降，〔降，讀如字。天子之行，必有六師以為營 衛。不敢指言自京師出居奉天，故微其辭曰六師初降。〕百物無儲，外扜兇徒，內防危堞，晝夜不息，殆將五旬，凍餒交侵，死傷相枕，〔堞，達協翻。枕，職任 翻。〕畢命同力，竟夷大艱。良以陛下不厚其身，不私其欲絕甘以同卒伍，輟食以啗功勞。〔啗，徒濫翻，又徒覽翻。〕無猛制而人不攜，懷所感也；無厚賞而人不 怨，悉所無也。〔悉，詳體也。〕今者攻圍已解，衣食已豐，而謠讟方興，〔讟，怨謗也。〕軍情稍阻，豈不以勇夫恆性，嗜利矜功，〔恆，戶登翻。〕其患難既與之同憂而好樂不與之同利，〔難，乃旦翻。好呼到翻。樂音洛。〕苟異恬默，能無怨諮！」〔諮，諮嗟也。〕又曰：「陛下誠能近想重圍之殷憂，〔重，直龍翻。殷，於謹翻。〕追戒平居之專欲，凡在二庫貨賄，盡令出賜有功，每獲珍華，〔令，力丁翻。珍華，猶言珍麗也。〕先給軍賞，如此，則亂必靖，賊必平，徐駕六龍，旋復都邑，天子之貴，豈當憂貧！是乃散其小儲而成其大儲，損其小寶而固其大寶也。」上即命去其牓。〔去，羌呂翻。〕
10蕭復嘗言於上曰：「宦官自難難以來，多為監軍，恃恩縱橫。〔監，工銜翻。橫，戶孟翻。〕此屬但應掌宮掖之事，不宜委以兵權國政。」上不悅。又嘗言：「陛下踐阼之初，聖德光被，〔應乙陵翻，當也。掖音亦。被，皮義翻。〕自楊炎、盧杞黷亂朝政，以致今日。〔朝，直遙翻。〕陛下誠能變更睿志，臣敢不竭力。〔此必盧杞貶逐之後，蕭復方有是言。更，工衡翻。〕儻使臣依阿苟免，臣實不能！」〔蕭復蓋樸而直者。〕又嘗與盧杞同奏事，杞順上旨，復正色曰：「盧杞言不正！」上愕然，退，謂左右曰：「蕭復輕朕！」〔此事必在蕭復、盧杞同列之時，吏因德宗命復出使而序其事於此耳。〕戊子，命復充山南東、西、荊湖淮南、江西、鄂嶽、浙江東、西、福建、嶺南等道宣慰、安撫使，實疏之也。〔鄂，五各翻。使，疏吏翻。〕既而劉從一及朝士往往奏留復，上謂陸贄曰：「朕思遷幸以來，江、淮遠方，或傳聞過實，欲遣重臣宣慰，謀於宰相及朝士，僉謂宜然。今乃反覆如是，朕為之悵恨累日。〔朝，直遙翻。相，息亮翻。為，於偽翻。〕意復悔行，使之論奏邪﹖〔意者，以意度之也。此亦德宗猜防臣下之一事。〕卿知蕭復何如人﹖其不欲行，意趣安在﹖」贄上奏，以為：「復痛自脩勵，慕為清貞，用雖不周，行則可保。〔上，時掌翻。行，下孟翻。〕至於輕詐如此，復必不為。借使復欲逗留，從一安肯附會！今所言矛楯，〔韓非子：有鬻矛楯者，自譽其矛曰：「吾矛之利，物無不陷也。」又自譽其楯曰：「吾楯之堅物莫能陷也。」或謂之曰：「以子之矛陷子之楯，可乎﹖」其人不能答。故後世謂議論自相反及為事自相反者，為自相矛楯。楯，食尹翻。〕願陛下明加辯詰。〔詰，去吉翻。〕若蕭復有所請求，則從一何容為隱！〔為，於偽翻。〕若從一自有回互，則蕭復不當受疑。陛下何憚而不辯明，乃直為此悵恨也！夫明則罔惑，辯則罔冤；惑莫甚於逆詐而不與明，〔夫，音扶。逆者，未至而迎之也。詐，謂人欺己也。未見其詐，而逆以為詐，謂之逆詐。〕冤莫痛於見疑而不與辯。是使情偽相糅，〔糅，女救翻。〕忠邪靡分。茲實居上御下之要樞，惟陛下留意。」上亦竟不復辯也。〔復，扶又翻。〕
11辛卯，以王武俊為恆、冀、深、趙節度使。壬辰，加李抱真、張孝忠並同平章事。丙申，加田悅檢校左僕射。〔恆，戶登翻。使，疏吏翻。校，古效翻。射，寅謝翻。〕以山南東道行軍司馬樊澤為本道節度使，前深、趙觀察使康日知為同州刺吏、奉誠軍節度使，〔以趙州與王武俊，故徙康日知。乾元初，以同州為匡國軍節度使，今又為奉誠軍。〕曹州刺史李納為鄆州刺史、平盧節度使。〔李納本為曹州刺史，建中二年，其父正己卒，納自領軍務，未有朝命，今方命以旌節，故先敘其本職，而加以新命。鄆，音運。〕
12戊戌，加劉洽汴、滑、宋、亳都統副使，知都統事，李勉悉以其眾授之。〔李勉既失守汴州，命劉洽知都統事。汴，皮變翻。統他綜翻，俗多從上聲。〕
13辛丑，六軍各置統軍，〔此北門左、右羽林、龍武、神武六軍也。考異曰：實錄雲：「詔六軍各置軍使一員。」又云：「因置統軍。」按舊紀，獨置統軍耳。今從之。〕秩從三品，以寵勳臣。〔從，才用翻。〕
