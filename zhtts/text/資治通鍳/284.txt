△卷第二百八十三
後晉紀四〔起玄黓攝提格（壬寅），盡閼逢執徐（甲辰）正月，凡二年有奇。〕
高祖聖文章武明德孝皇帝下
天福七年（壬寅、九四二）
1春，正月，丁巳，鎮州牙將自西郭水碾門導官軍入城，〔碾，魚蹇翻。水碾，水磑也。〕殺守陴民二萬人，〔陴，頻彌翻。〕執安重榮，斬之。杜重威殺導者，自以為功。庚申，重榮首至鄴都，帝命漆之，函送契丹。〔重，直龍翻。〕
2癸亥，改鎮州為恆州，成德軍為順國軍。〔鎮州本恆州，唐避穆宗名改焉。今以安重榮反，改州名從舊，又改軍號。恆，胡登翻。〕
3丙寅，以門下侍郎、同平章事趙瑩為侍中，以杜重威為順國節度使兼侍中。
安重榮私財及恆州府庫，重威盡有之，帝知而不問。又表衛尉少卿範陽王瑜為副使，瑜為之重斂於民，恆人不勝其苦。〔少，詩照翻。為之，於偽翻。斂，力贍翻。勝，音升。〕
4張式父鐸詣闕訟冤。〔張彥澤殺張式事見上捲上年。〕壬午，以河陽節度使王周為彰義節度使，代張彥澤。
5閩主曦立皇后李氏，同平章事真之女也；嗜酒剛愎，〔愎，蒲逼翻。〕曦寵而憚之。
6彰武節度使丁審琪，養部曲千人，縱之為暴於境內；軍校賀行政與諸胡相結為亂，攻延州，帝遣曹州防禦使何重建將兵救之，同、鄜援兵繼至，乃得免。〔校，戶教翻。鄜，方無翻。〕二月，癸巳，以重建為彰武留後，召審琪歸朝。重建，雲、朔間胡人也。
7唐左丞相宋齊丘固求豫政事，唐主聽入中書；又求領尚書省，乃罷侍中壽王景遂判尚書省，更領中書、門下省，〔更，工衡翻。〕以齊丘知尚書省事；其三省事並取齊王璟參決。〔所以制宋齊丘。〕齊丘視事數月，親吏夏昌圖盜官錢三千緡，齊丘判貸其死；唐主大怒，斬昌圖。〔夏，戶雅翻。〕齊丘稱疾，請罷省事，從之。
8涇州奏遣押牙陳延暉持敕書詣涼州，州中將吏請延暉為節度使。
9三月，閩主曦立長樂王亞澄為閩王。〔樂，音洛。〕
10張彥澤在涇州，擅發兵擊諸胡，兵皆敗沒，調民馬千餘匹以補之。〔調，徒釣翻。〕還至陝，〔自涇州代還至陝。還，從宣翻。陝，失冉翻。〕獲亡將楊洪，乘醉斷其手足而斬之。〔斷，音短。〕王周奏彥澤在鎮貪殘不法二十六條，民散亡者五千餘戶。〔王周代彥澤，故得奏其在鎮事。〕彥澤既至，帝以其有軍功，又與楊光遠連姻，釋不問。〔歐史，張彥澤與帝連姻，又討範延光有功。〕
夏，四月，己未，右諫議大夫鄭受益上言：「楊洪所以被屠，由陛下去歲送張式與彥澤，使之逞志，致彥澤敢肆兇殘，無所忌憚。見聞之人無不切齒，而陛下曾不動心，一無詰讓；淑慝莫辨，〔詰，去吉翻，問也。讓，責也。慝，吐得翻。〕賞罰無章。中外皆言陛下受彥澤所獻馬百匹，聽其如是，臣竊為陛下惜此惡名，〔為，於偽翻。受獻而釋有罪，是惡名也。〕乞正彥澤罪法以湔洗聖德。」〔湔，則前翻。〕疏奏，留中。受益，從讜之兄子也。〔鄭從讜見唐僖宗紀。讜，音黨。〕
庚申，刑部郎中李濤等伏閤極論彥澤之罪，語甚切至。〔伏閤者，伏閤門下奏事，閤門使以聞。〕辛酉，敕：「張彥澤削一階，降爵一級。〔階，武散階。爵級，封爵之級。〕張式父及子弟皆拜官。涇州民復業者，減其傜賦。」癸亥，李濤復與兩省及御史臺官伏閤〔復，扶又翻。兩省官，中書、門下省官也。〕奏彥澤罰太輕，請論如法。帝召濤面諭之。濤端笏前迫殿陛，聲【章：十二行本「聲」上有「論辨」二字；乙十一行本同；孔本同；張校同；退齋校同。】色俱厲。帝怒，連叱之，濤不退。帝曰：「朕已許彥澤不死。」濤曰：「陛下許彥澤不死，不可負；不知範延光鐵券安在！」〔謂許範延光以不死，而楊光遠殺之也，事見上卷五年。〕帝拂衣起，入禁中。丙寅，以彥澤為左龍武大將軍。〔為張彥澤為契丹用以殘滅晉國、李濤詣彥澤而不懼張本。〕
11漢高祖寢疾，以其子秦王弘度、晉王弘熙皆驕恣，少子越王弘昌孝謹有智識，〔少，詩照翻。〕與右僕射兼西御院使王翷謀出弘度鎮邕州，弘熙鎮容州，而立弘昌。〔為弘熙殺弘昌及翷張本。翷，求仁翻。〕制命將行，會崇文使蕭益入問疾，以其事訪之。益曰：「立嫡以長，違之必亂。」乃止。〔蕭益引經義以沮立弘昌之義。長，知兩翻。〕
丁丑，高祖殂。〔年五十四。〕
高祖為人辯察，多權數，好自矜大，常謂中國天子為「洛州刺史」。〔好，呼到翻。以中國天子都洛陽，洛陽之地，蓋本洛州刺史所治也。言其政令不能及遠，特昔時洛州刺史之任耳。〕嶺南珍異所聚，每窮奢極麗，宮殿悉以金玉珠翠為飾。用刑慘酷，有灌鼻、割舌、支解、刳剔、炮炙、烹蒸之法；或聚毒蛇水中，以罪人投之，謂之水獄。同平章事楊洞潛諫，不聽。末年尤猜忌。以士人多為子孫計，故專任宦官，由是其國中宦者大盛。〔自劉龑之後，專任宦者，謂百官為門外人，傳至於銀而國亡矣。〕
秦王弘度即皇帝位，更名玢；〔更，工衡翻。玢，府巾翻。〕以弘熙輔政，改元光天；尊母趙昭儀曰皇太妃。
12契丹以晉招納吐谷渾，遣使來讓。帝憂悒不知為計；五月，己亥，始有疾。〔悒，乙及翻。〕
13乙巳，尊太妃劉氏為皇太后。太后，帝之庶母也。〔徐無黨曰：帝所生母也。〕
14唐丞相、太保宋齊丘既罷尚書省，不復朝謁。〔復，扶又翻。朝，直遙翻；下同。〕唐主遣壽王景遂勞問，〔勞，力到翻。〕許鎮洪州，始入朝。
唐主與之宴，酒酣，齊丘曰：「陛下中興，臣之力也，柰何忘之！」唐主怒曰：「公以遊客幹朕，〔事見二百六十六卷梁太祖乾化二年。〕今為三公，亦足矣。乃與人言朕烏喙如句踐，難與共安樂，有之乎﹖」〔越范蠡遺文種書，言越王為人，長頸烏喙，可與同患難，不可與同安樂。句，讀如鉤。樂，讀如洛。〕齊丘曰：「臣實有此言。臣為遊客時，陛下乃偏裨耳。今日殺臣可矣。」明日，唐主手詔謝之曰：「朕之褊性，〔褊，補典翻。〕子嵩平昔所知。少相親，老相怨，可乎！」〔少，詩照翻。自古君臣之間，豈無親故，未有如宋齊丘之挾舊矜功，唐主之啟寵納侮者也。〕
丙午，以齊丘為鎮南節度使。〔踐洪州之約。宋齊丘本洪州進士，寵之以衣錦也。〕
15帝寢疾，一旦，馮道獨對。帝命幼子重睿出拜之，又令宦者抱重睿置道懷中，其意蓋欲道輔立之。〔重，直龍翻。考異曰：漢高祖實錄：「晉高祖大漸，召近臣屬之曰：『此天下，明宗之天下，寡人竊而處之久矣。寡人既謝，當歸許王，寡人之願也。』此說難信。今從薛史。〕
六月，乙丑，帝殂。〔年五十一。五代會要，殂於鄴都大內之保昌殿。〕
道與天平節度使、侍衛馬步都虞候景延廣議，以國家多難，宜立長君，乃奉廣晉尹齊王重貴為嗣。〔晉高祖託孤於馮道，與吳主孫休託孤於濮陽興、張布之事略同。難，乃旦翻。〕是日，齊王即皇帝位。延廣以為己功，始用事，禁都下人無得偶語。〔以防姦人謀為變。〕
初，高祖疾亟，有旨召河東節度使劉知遠入輔政，齊王寢之；知遠由是怨齊王。〔為劉知遠不入援張本。〕
16丁卯，尊皇太后曰太皇太后，〔高祖之庶母劉氏也。〕皇后曰皇太后。〔高祖之後李氏也。〕
17閩富沙王延政圍汀州，閩主曦發漳、泉兵五千救之。〔九域志：泉州西至漳州二百九十五里，漳州酉至汀州五百四十里。宋白曰：梁山有漳浦水，一名漳溪水，唐垂拱二年，析泉州之西南置漳州。垂拱之泉州，今之福州也。〕又遣其將林守亮入尤溪，大明宮使黃敬忠屯尤口，〔九域志：尤溪縣在南劍州南一百五十五里，蓋王氏初置縣也。尤口，尤溪口也。〕欲乘虛襲建州；國計使黃紹頗將步卒八千為二軍聲援。
18秋，七月，壬辰，太皇太后劉氏殂。
19閩富沙王延政攻汀州，四十二戰，不克而歸。其將包洪實、陳望，將水軍以禦福州之師；丁酉，遇於尤口。〔尤溪口。〕黃敬忠將戰，佔者言時刻未利，按兵不動；洪實等引兵登岸，水陸夾攻之，殺敬忠，俘斬二千級，林守亮、黃紹頗皆遁歸。
20庚子，大赦。
21癸卯，加景延廣同平章事，兼侍衛馬步都指揮使。〔賞其定策之功也。為景延廣挾權制上、搆契丹之隙張本。〕
22勳舊皆欲復置樞密使，〔罷樞密使見上捲上年。〕馮道等三奏，請以樞密舊職讓之；〔並樞密於中書，故謂樞密院舊所典之職為舊職。〕帝不許。
23有神降於博羅縣民家，〔博羅，漢古縣，唐屬循州，時為漢土。郡國志：循州有博羅山，浮海而來，傅著羅山，故名博羅。宋朝博羅縣屬惠州。九域志：在州北四十五里。宋白曰：博羅縣接境於羅山，故曰博羅；東接龍州，南接西平，西接增城界。〕與人言而不見其形，閭閻人往佔吉凶，多驗，縣吏張遇賢事之甚謹。時循州盜賊羣起，莫相統一，賊帥共禱於神，神大言曰：「張遇賢當為汝主。」於是【章：十二行本「是」下有「羣帥」二字；乙十一行本同；孔本同。】共奉遇賢，稱中天八國王，改元永樂，〔樂，音洛。〕置百官，攻掠海隅。〔循州東南距潮、惠二州，皆海隅之地。〕遇賢年少，〔少，詩照翻。〕無他方略，諸將但告進退而已。
漢主以越王弘昌為都統，循王弘杲為副以討之，戰於錢帛館。漢兵不利，二王皆為賊所圍；指揮使陳道庠等力戰救之，得免。東方州縣多為遇賢所陷。〔東方州縣，謂番禺以東州縣也，即惠、潮之地。九域志：廣州東至惠州三百一十五里，又自惠州東至潮州八百一十里。〕道庠，端州人也。
24高行周圍襄州踰年，下不。〔去年十一月，高行周圍襄州，事始見上卷。〕城中食盡。奉國軍都虞候曲周王清言於行周曰：〔曲周縣，屬洺州。宋熙寧三年，省曲周縣為鎮，入雞澤縣。〕「賊城已危，我師已老，民力已困，不早迫之，尚何俟乎！」與奉國都指揮使元城劉詞帥眾先登。〔元城縣帶魏州。帥，讀曰率。〕八月，拔之。安從進舉族自焚。
25甲子，以趙瑩為中書令。
26閩主曦遣使以手詔及金器九百、錢萬緡、將吏敕告六百四十通，求和於富沙王延政，延政不受。
丙寅，閩主曦宴羣臣於九龍殿。從子繼柔不能飲，強之。〔從，才用翻。強，其兩翻。〕繼柔私減其酒，曦怒，並客將斬之。〔王曦之酗虐，孫皓之流也。將，即亮翻。〕
27閩人鑄永隆通寶大鐵錢，一當鉛錢百。
28漢葬天皇大帝於康陵，廟號高祖。
29唐主自為吳相，興利除害，變更舊法甚多。〔梁均王之貞明四年，唐主始得吳政，吳王隆演之十五年也。〕及即位，命法官及尚書刪定為昇元條三十卷；〔時唐以昇元紀元。〕庚寅，行之。
30閩主曦以同平章事候官餘廷英為泉州刺史。廷英貪穢，掠人女子，詐稱受詔採擇以備後宮。事覺，曦遣御史按之。廷英懼，詣福州自歸，曦詰責，將以屬吏；〔詰，去吉翻。屬，之慾翻。〕廷英退，獻買宴錢萬緡。曦悅，明日召見，謂曰：「宴已買矣，皇后貢物安在﹖」廷英復獻錢於李後，乃遣歸泉州；自是諸州皆別貢皇后物。未幾，復召廷英為相。〔見，賢遍翻。復，扶又翻。幾，居豈翻。史言閩主曦之好貨甚於昶。〕
31冬，十月，丙子，張遇賢陷循州，殺漢刺史劉傳。
32楚王希範作天策府，〔王舉天下大定錄曰：希範建天策府於州城西北，造天策、光政等一十六樓，又造天策、勤政等五堂。〕極棟宇之盛；戶牖欄檻皆飾以金玉，塗壁用丹砂數十萬斤；〔丹砂出辰、溪、漵、錦等州及諸溪峒，皆楚之境內也。本草圖經曰：丹砂生深山石崖間，土人穴地數十尺，始見其苗，乃白石也，謂之丹砂牀。砂生石上，其塊大者如雞子，小者如石榴顆，狀若芙蓉頭、箭鏃連牀者；紫黯若鐵色，而光明瑩澈，碎之，嶄巖作牆壁，又似雲母片可析者，無石彌佳。過此則淘土石中得之。〕地衣，春夏用角蕈，〔角簟，剖竹為細篾，織之，藏節去筠，瑩滑可愛；南蠻或以白藤為之。〕秋冬用木綿。〔木綿，今南方多有焉。於春中作畦種之，至夏秋之交結實，至秋半，其實之外皮四裂，中踊出，白如綿。土人取而紡之，織以為布，細密厚暖，宜以御冬。〕與子弟僚屬遊宴其間。
33十一月，庚寅，葬聖文章武明德孝皇帝於顯陵，〔陵在河南府壽安縣。〕廟號高祖。
34先是河南、北諸州官自賣海鹽，歲收緡錢十七萬；又散蠶鹽斂民錢。〔蠶鹽所以裛繭。唐天成二年，敕：每年二月內一度俵散蠶鹽，依夏稅限納錢。宋白曰：周顯德三年，敕齊州蠶鹽於秋苗上俵配，謂之查頭，每一石徵錢三千文；滄、棣、濱、淄、青，每石徵絹一匹。後齊州減徵一半，五州所徵絹加倍。先，悉薦翻。〕言事者稱民坐私販鹽抵罪者眾，不若聽自販，而歲以官所賣錢直斂於民，謂之食鹽錢；高祖從之。俄而鹽價頓賤，每斤至十錢。
至是，三司使董遇欲增求羨利，〔羨，延面翻。〕而難於驟變前法，乃重徵鹽商，過者七錢，留賣者十錢。由是鹽商殆絕，而官復自賣。〔復，扶又翻。〕其食鹽錢，至今斂之如故。〔五代會要：時言事者請將食鹽錢於諸道州府，計戶每戶一貫至二百為五等配之，然後任人逐便興販，既不虧官，又益百姓。朝廷行之，諸處場務且仍舊。俄而鹽貨頓賤，去出鹽遠處州縣，每斤不過二十。掌事者又難驟改其法，奏請重置稅焉。蓋欲絕興販，歸利於官。場院糶鹽雖多，人戶鹽錢又不放免，民甚苦之。〕
35閩鹽鐵使、右僕射李仁遇，敏之子，〔李敏，閩主昶元妃梁國夫人之父。〕閩主曦之甥也；年少，美姿容，得幸於曦。〔有龍陽之寵也。〕十二月，以仁遇為左僕射兼中書侍郎，翰林學士、吏部侍郎李光準為中書侍郎兼戶部尚書，並同平章事。
曦荒淫無度，嘗夜宴，光準醉忤旨，〔忤，五故翻。〕命執送都市斬之；吏不敢殺，繫獄中。明日，視朝，〔朝，直遙翻。〕召復其位。是夕，又宴，收翰林學士周維嶽下獄。〔下，戶嫁翻。〕吏拂榻待之，曰：「相公昨夜宿此，尚書勿憂。」醒而釋之。他日，又宴，侍臣皆以醉去，獨維嶽在。曦曰：「維嶽身甚小，何飲酒之多﹖」左右或曰：「酒有別腸，〔此俚俗之常語。〕不必長大。」曦欣然，命捽維嶽下殿，〔捽，昨沒翻。〕欲剖視其酒腸。或曰：「殺維嶽，無人【章：十二行本「人」下有「復能」二字；乙十一行本同；孔本同；張校同。】侍陛下刻飲者。」乃捨之。
36帝之初即位也，大臣議奉表稱臣告哀於契丹，景延廣請致書稱孫而不稱臣。〔景延廣之議，因三年契丹主令高祖稱兒皇帝，用家人之禮致書也。〕李崧曰：「屈身以為社稷，何恥之有！〔為，於偽翻。〕陛下如此，他日必躬擐甲冑，〔擐，音宦。〕與契丹戰，於時悔無益矣。」〔於時者，於其時也。〕延廣固爭，馮道依違其間。帝卒從延廣議。〔卒，子恤翻。〕契丹大怒，遣使來責讓，且言：「何得不先承稟，遽即帝位﹖」延廣復以不遜語答之。
契丹盧龍節度使趙延壽欲代晉帝中國，〔趙延壽父子欲帝中國之心，已見於屯團柏之時。〕屢說契丹擊晉，契丹主頗然之。〔說，式芮翻。為契丹入寇張本。〕
齊王上〔諱重貴，高祖兄敬儒之子。〕
天福八年（癸卯、九四三）
1春，正月，癸卯，蜀主以宣徽使兼宮苑使田敬全領永平節度使；敬全，宦者也，引前蜀王承休為此而命之，〔前蜀主王衍使宦者王承休帥秦州，事見二百七十三卷唐莊宗同光二年。詩云：殷鑒不遠，在夏後之世。孟昶不能以前蜀之亡國為鑒，乃引王承休為此以崇秩宦官，其國至宋而亡，晚矣！〕國人非之。
2帝聞契丹將入寇，二月，己未，發鄴都；乙丑，至東京。〔帝即位於鄴都保昌殿柩前，至是始還汴。〕然猶與契丹問遺相往來，無虛月。〔遺，唯季翻。〕
3唐宣城王景達，剛毅開爽，烈祖愛之，屢欲以為嗣；〔烈祖，即謂唐主。唐主崩，廟號烈祖，通鑑因其國史成文書之。〕宋齊丘亟稱其才，〔亟，去吏翻。〕唐主以齊王璟年長而止。〔長，知兩翻。〕璟以是怨齊丘。〔既以贊奪嫡之謀怨之，又以爭權誤國怒之，宋齊丘於是不得免矣。〕
唐主幼子景籂，母種氏有寵，齊王璟母宋皇后稀得進見。唐主如璟宮，遇璟親調樂器，大怒，誚讓者數日。種氏乘間言，景籂雖幼而慧，可以為嗣。〔籂，他歷翻。種，直中翻。見，賢遍翻。誚，才笑翻。間，古莧翻。〕唐主怒曰：「子有過，父訓之，常事也。國家大計，女子何得預知！」即命嫁之。〔史言唐主明斷，不牽女寵。〕
唐主嘗夢吞靈丹，旦而方士史守沖獻丹方，以為神而餌之，浸成躁急。〔自叔孫豹以來，踐妖夢以自禍者多矣。〕左右諫，不聽。嘗以藥賜李建勳，建勳曰：「臣餌之數日，已覺躁熱，況多餌乎！」唐主曰：「朕服之久矣。」羣臣奏事，往往暴怒；然或有正色論辯中理者，〔中，竹仲翻。〕亦斂容慰謝而從之。
唐主問道士王棲霞：「何道可致太平﹖」對曰：「王者治心治身，乃治家國。今陛下尚未未能去飢嗔、飽喜，〔治，直之翻。去，羌呂翻。嗔，昌真翻。〕何論太平！」宋後自簾中稱歎，以為至言。凡唐主所賜予，〔予，讀曰與。〕棲霞皆不受。棲霞常為人奏章，唐主欲為之築壇。〔為，於偽翻。〕辭曰：「國用方乏，何暇及此！俟焚章不化，乃當奏請耳。」〔道士率奏章，自謂上達於天。史言王棲霞異乎挾術以幹寵利者。〕
駕部郎中馮延己，為齊王元帥府掌書記，性傾巧，與宋齊丘及宣徽副使陳覺相結；同府在己上者，延己稍以計逐之。延己嘗戲謂中書侍郎孫晟曰：「公有何能，為中書郎﹖」晟曰：「晟，山東鄙儒，〔孫晟，密州高密縣人，奔南，見二百七十六卷唐明宗天成二年。〕文章不如公，談諧不如公，諂詐不如公。然主上使公與齊王遊處，〔處，昌呂翻。〕蓋欲以仁義輔導之也，豈但為聲色狗馬之友邪！晟誠無能；【章：十二行本「能」下有「如」字；乙十一行本同；孔本同。】公之能，適足為國家之禍耳。」延己，歙州人也。〔歙，書涉翻。〕
又有魏岑者，亦在齊王府。給事中常夢錫屢言陳覺、馮延己、魏岑皆佞邪小人，不宜侍東宮；司門郎中判大理寺蕭儼表稱陳覺姦回亂政；唐主頗感悟，未及去。〔去，羌呂翻。〕
會疽發背，祕不令人知，密令醫治之，聽政如故。庚午，疾亟，太醫吳廷裕【嚴：「裕」改「紹」。】遣親信召齊王璟入侍疾。〔唐主密令醫治疾，猶可曰欲以鎮安人心。至於危殆召嫡長入侍，乃出於醫師之意，此可以為法乎！治，直之翻。〕唐主謂璟曰：「吾餌金石，始欲益壽，乃更傷生，汝宜戒之！」是夕，殂。〔年五十六。〕祕不發喪，下制：「以齊王監國，大赦。〕
孫晟恐馮延己等用事，欲稱遺詔令太后臨朝稱制。翰林學士李貽業曰：「先帝嘗雲：『婦人預政，亂之本也，』安肯自為厲階！此必近習姦人之詐也。且嗣君春秋已長，明德著聞，〔長，知兩翻。聞，音問。〕公何得遽為亡國之言！若果宣行，吾必對百官毀之。」晟懼而止。貽業，蔚之從曾孫也。〔李蔚，唐僖宗乾符中為相。蔚，紆勿翻。從，才用翻。〕
丙子，始宣遺制。〔庚午至丙子七日始發喪。〕烈祖末年卞急，近臣多罹譴罰。陳覺稱疾，累月不入，及宣遺詔，乃出。蕭儼劾奏：「覺端居私室，以俟升遐，〔劾，戶概翻，又戶得翻。〕請按其罪。」齊王不許。
自烈祖相吳，禁壓良為賤，〔買良人子女為奴婢，謂之壓良為賤，律之所禁也。〕令買奴婢者通官作券。馮延己及弟禮部員外郎延魯，俱在元帥府，草遺詔聽民賣男女；意欲自買姬妾，蕭儼駮曰：〔駮，北角翻。〕「此必延己等所為，非大行之命也。〔自漢以來，天子升遐，梓宮在殯，稱曰大行皇帝。〕昔延魯為東都判官，〔東都留守判官也。唐以江都為東都。〕已有此請；先帝訪臣，臣對曰：『陛下昔為吳相，民有鬻男女者，為出府金，贖而歸之，〔為出，於偽翻。府金，藏府之金也。〕故遠近歸心。今即位而反之，使貧人之子為富人廝役，可乎﹖』先帝以為然，將治延魯罪。〔治，直之翻。〕臣以為延魯愚，無足責。先帝斜封延魯章，抹三筆，持入宮。請求諸宮中，必尚在。」齊王命取先時留中章奏千餘道，皆斜封一抹，〔凡章奏留中不下者，皆當時不行者也；若其言可行者，則付外施行。〕果得延魯疏。然以遺詔已行，竟不之改。〔聲馮延魯以己私傅益遺制之罪，明底其罰而改之，不亦可乎！史言唐烈祖尚儒，故當國有大故之時，猶有能持正以斷國論者。〕
4閩富沙王延政稱帝於建州，國號大殷，大赦，改元天德。以將樂縣為鏞州，〔唐武德五年，分邵武置將樂縣，時屬建州，宋屬南劍州。九域志：在州南二百四十里。宋白曰：其地在越已有將樂之名。按後漢書雲：永安三年，析建安之校鄉，置將樂縣。按漢無永安年號，獨吳孫休改元永安耳。樂，音洛。〕延平鎮為鐔州。〔鐔州，今之南劍州是也。吳分建安置南平縣，晉改為延平縣。閩王審知立延平鎮，王延政置鐔州；南唐改劍州，取寶劍化龍於延平津以立州也。宋朝混一，始加南字，以別蜀之劍州。鐔，徐林翻，又讀如覃。〕立皇后張氏。以節度判官潘承祐為吏部尚書，節度巡官建陽楊思恭為兵部尚書。〔唐武德四年，置建陽縣，屬建州。九域志：在州西二百四十里。宋白曰：漢建安元年，割建安縣地為桐鄉；十年，會稽南部都尉賀齊，分上饒之地兼舊桐鄉置建平縣；晉太元四年，改建平為建陽縣，因山之陽為名。〕未幾，以承祐同平章事，〔潘承祐能諫王延政之日尋干戈，而不能諫其舉大號，又俛眉而為之相，亦復何也！〕思恭遷僕射，錄軍國軍。
延政服赭袍視事，然牙參及接鄰國使者，猶如藩鎮禮。
殷國小民貧，軍旅不息。楊思恭以善聚斂得幸，〔斂，力贍翻。〕增田畝山澤之稅，至於魚鹽蔬果，無不倍徵，〔徵之倍其常數。〕國人謂之「楊剝皮」。
5三月，己卯朔，以中書令趙瑩為晉昌節度使兼中書令；以晉昌節度使兼侍中桑維翰為侍中。〔桑維翰始者居藩鎮而兼侍中，今入朝，正為門下省長官。〕
6唐元宗即位，〔本名景通，改名璟，後又改名景。〕大赦，改元保大。祕書郎韓熙載請俟踰年改元，不從。〔古者人君即位，踰年而後改元，不忍遽改父之道也。〕尊皇后曰皇太后，〔唐烈祖後宋氏。〕立妃鍾氏為皇后。
唐主未聽政，〔以居喪，未御正朝聽政。〕馮延己屢入白事，一日至數四。唐主曰：「書記有常職，何為如是其煩也！」〔馮延己時為齊王掌書記。〕
唐主為人謙謹，初即位，不名大臣，數延公卿論政體，〔數，所角翻。〕李建勳謂人曰：「主上寬仁大度，優於先帝；但性習未定，苟旁無正人，但恐不能守先帝之業耳。」〔後果如李建勳之言，其僅保江南者幸也。〕
唐主以鎮南節度使宋齊丘為太保兼中書令，奉化節度使周宗為侍中。〔九域志：南唐置奉化軍節度於江州。〕唐主以齊丘、宗先朝勳舊，故順人望召為相，政事皆自決之。
徙壽王景遂為燕王，宣城王景達為鄂王。
初，唐主為齊王，知政事，〔晉天福三年，唐烈祖徙吳王璟為齊王；若其輔政，則始於後唐潞王清泰元年，吳睿皇之大和六年也。此蓋言知唐政事時。〕每有過失，常夢錫常直言規正；始雖忿懟，〔懟，直類翻。〕終以諒直多之。及即位，許以為翰林學士，齊丘之黨疾之，坐封駮制書，貶池州判官。池州多遷客，〔以罪遷降於外州者，其州人謂之為遷客。〕節度使上蔡王彥儔，防制過甚，幾不聊生，〔幾，居依翻。〕惟事夢錫如在朝廷。〔王彥儔豈知敬常夢錫哉，以其事唐主於齊府，貶非其罪，必將復召用，故敬之耳。〕
宋齊丘待陳覺素厚，唐主亦以覺為有才，遂委任之。馮延己、延魯、魏岑，雖齊邸舊僚，皆依附覺，與休寧查文徽〔吳分歙縣置休陽縣，後改曰海陽，晉武帝改曰海寧，隋改曰休寧；唐屬歙州。九域志：在州西六十六里。查，鉏加翻，姓也。何承天姓苑已有此姓，則江南之有查姓舊矣。〕更相汲引，侵蠹政事，〔更，工衡翻。〕唐人謂覺等為「五鬼」。延魯自禮部員外郎遷中書舍人、勤政殿學士，江州觀察使杜昌業聞之，歎曰：「國家所以驅駕羣臣，在官爵而已。若一言稱旨，遽躋通顯，〔勤政殿學士，蓋唐烈祖所置，猶中朝之端明殿學士也。稱，尺證翻。〕後有立功者，何以賞之！」未幾，唐主以岑及文徽皆為樞密副使。〔幾，居豈翻。〕岑既得志，會覺遭母喪，岑即暴揚覺過惡，〔暴，顯也。〕擯斥之。
7唐置定遠軍於濠州。
8漢殤帝驕奢，不親政事。高祖在殯，作樂酣飲；夜與倡婦微行，慙男女而觀之。〔倡，音昌。慙，魯果翻。〕左右忤意輒死，無敢諫者；〔忤，五故翻。〕惟越王弘昌及內常侍番禺吳懷恩屢諫，不聽。〔番，音潘。〕常猜忌諸弟，每宴集，令宦者守門，羣臣、宗室，皆露索，然後入。〔露體而搜索之，恐其挾懷兵刃也。索，山客翻。〕
晉王弘熙欲圖之，乃盛飾聲伎，娛悅其意，以成其惡。〔伎，巨綺翻。〕漢主好手搏，弘熙令指揮使陳道庠引力士劉思潮、譚令禋、林少強、林少良、何昌廷等五人習手搏於晉府，〔好，呼到翻。少，詩照翻。晉府，弘熙所居第也。〕漢主聞而悅之。丙戌，與諸王宴於長春宮，觀手搏，至夕罷宴，漢主大醉。弘熙使道庠、思潮等掖漢主，因拉殺之，〔年二十四。因扶掖而拉其脅殺之。拉，盧合翻。〕盡殺其左右。
明旦，百官諸王莫敢入宮，越王弘昌帥諸弟臨於寢殿，〔帥，讀曰率。臨，力鴆翻。〕迎弘熙即皇帝位，更名晟，〔晟，漢主玢之弟也。更，工衡翻。〕改元應乾。以弘昌為太尉兼中書令、諸道兵馬都元帥，知政事，循王弘杲為副元帥，參預政事。陳道庠及劉思潮等皆受賞賜甚厚。
9閩主曦納金吾使尚保殷之女，〔考異曰：閩錄作「尚可殷」。今從十國紀年。〕立為賢妃。妃有殊色，曦嬖之；醉中，妃所欲殺則殺之，所欲宥則宥之。〔沈酗於酒，惟婦言是用，商紂所以亡也。嬖，卑義翻。又博計翻。〕
10夏，四月，戊申朔，日有食之。
11唐以中書侍郎、同平章事李建勳為昭武節度使，鎮撫州。〔九域志：吳置昭武節度於撫州。〕
12殷將陳望等攻閩福州，〔是年二月，王延政建國於建州，號曰殷。〕入其西郛，既而敗歸。
13五月，殷吏部尚書、同平章事潘承祐上書陳十事，大指言：「兄弟相攻，逆傷天理，一也。賦斂煩重，力役無節，二也。〔斂，力贍翻。〕發民為兵，羇旅愁怨，三也。〔民為兵則疲於征戍，羇旅異鄉，不得反其桑梓，故愁怨。〕楊思恭奪民衣食，使歸怨於上，羣臣莫敢言，四也。〔楊思恭事見上二月。〕疆土狹隘，多置州縣，增吏困民，五也。〔謂置鏞州、鐔州也。〕除道裹糧，將攻臨汀，〔臨汀，汀州也。唐開撫、福二州山洞，置汀州，因長汀為名，初治新羅，後移治長汀白石村；天寶改為臨汀郡，乾元復為州。九域志：延平西至臨汀八百里。〕曾不憂金陵、錢塘乘虛相襲，六也。〔唐都金陵，吳越都錢塘。唐兵自撫、信可以襲建州，吳越兵自婺、衢可以襲建州。〕括高貲戶，財多者補官，逋負者被刑，七也。〔被，皮義翻。〕延平諸津，徵果菜魚米，獲利至微，斂怨甚大，八也。與唐、吳越為鄰，即位以來，未嘗通使，九也。宮室臺榭，崇飾無度，十也。」殷王延政大怒，〔「殷王」當作「殷主」。〕削承祐官爵，勒歸私第。
14漢中宗既立，國中議論莾莾。〔言其弒兄自立也。莾，許拱翻。〕循王弘杲請斬劉思潮等以謝中外，漢主不從。思潮等聞之，譖弘杲謀反，漢主令思潮等伺之。弘杲方宴客，思潮與譚令禋帥衛兵突入，〔伺，相吏翻，候也，察也。帥，讀曰率。突入，掩不備。〕斬弘杲。於是漢主謀盡誅諸弟，以越王弘昌賢而得眾，尤忌之。〔弘昌見忌事始上年四月。〕雄武節度使齊王弘弼，〔詳考本末，「雄武」當作「建武」；建武軍邕州。〕自以居大鎮，懼禍，求入朝；許之。
15初，閩主曦侍康宗宴，〔閩主昶廟號康宗。〕會新羅獻寶劍，〔新羅國之於閩國，其地在海東，通使於閩。〕康宗舉以示同平章事王倓曰：「此何所施﹖」倓對曰：「斬為臣不忠者。」時曦已蓄異志，凜然變色。至是宴羣臣，復有獻劍者，曦命發倓冢，斬其屍。〔倓，徒甘翻，又徒濫翻，徒敢翻。復，扶又翻。〕
校書郎陳光逸謂其友曰：「主上失德，亡無日矣；吾欲死諫。」其友止之，不從，上書諫【章：十二行本「諫」作「陳」；乙十一行本同；張校同。】曦大惡五十事。曦怒，命衛士鞭之數百，不死；以繩繫其頸，懸諸庭樹，久之乃絕。
16秋，七月，己丑，詔以年饑，國用不足，分遣使者六十餘人於諸道括民榖。
17吳越王弘佐初立，上統軍使闞璠強戾，〔闞，苦鑑翻，姓也。璠，音煩。〕排斥異己，弘佐不能制；內牙上都監使章德安數與之爭，〔數，所角翻。〕右都監使李文慶不附於璠，乙巳，貶德安於處州，〔章德安受託孤之寄，而為闞璠所制，其纔不足稱也。〕文慶於睦州。璠與右統軍使胡進思益專橫。〔為吳越誅闞璠張本。橫，戶孟翻。〕璠，明州人；〔今明州猶祀闞璠，謂之闞相公廟。〕文慶，睦州人；進思，湖州人也。
18唐主緣烈祖意，〔緣，因也，由也。〕以天雄節度使兼中書令、金陵尹燕王景遂為諸道兵馬元帥，徙封齊王，居東宮；天平節度使、守侍中、東都留守鄂王景達為副元帥，徙封燕王；宣告中外，約以傳位。立長子弘冀為南昌王。景遂、景達固辭，不許。景遂自誓必不敢為嗣，更其字曰退身。〔更，工衡翻。為弘冀毒景遂張本。〕
19漢指揮使萬景忻敗張遇賢於循州。〔敗，補邁翻。〕遇賢告於神，神曰：「取虔州，則大事可成。」遇賢帥眾踰嶺，趣虔州。唐百勝節度使賈匡浩不為備，〔梁以百勝節度使命盧光稠；淮南楊氏既並虔州，因而不改。宋朝紹興初，改虔州為贛州，取章、貢二水以名州也。帥，讀曰率。趣，七喻翻。〕遇賢眾十餘萬攻陷諸縣，再敗州兵，〔敗，補邁翻。〕城門晝閉。遇賢作宮室營署於白雲洞，遣將四出剽掠。〔剽，匹妙翻。〕匡浩，公鐸之子也。〔賈公鐸見二百六十卷唐昭宗乾寧三年。〕
20八月，乙卯，唐主立弟景籂為保寧王。宋太后怨種夫人，屢欲害景籂，〔種夫人慾立景籂見是年二月。〕唐主力保全之。
21夏州牙內指揮使拓跋崇斌謀作亂，綏州刺史李彝敏將助之，事覺；辛未，彝敏棄州，與其弟彝俊等五人奔延州。〔趙珣聚米圖經：綏州南至延州界三百四十里。宋白曰：綏州北至夏州三百六十里。〕
22九月，尊帝母秦國夫人安氏為皇太妃。妃，代北人也。〔帝既繼大宗，則帝父敬儒為皇伯。今尊生母安氏為皇太妃，將以為誰之妃乎！〕帝事太后、太妃甚謹，【章：十二行本「謹」下有「多侍食於其宮」六字；乙十一行本同；孔本同；張校同；退齋校同。】待諸弟亦友愛。〔高祖七子，此時惟重睿在耳。帝，敬儒之子也，亦無兄弟見於史。〕
23初，河陽牙將喬榮〔考異曰：漢隱帝實錄作「喬熒」。今從晉少帝、漢高祖實錄、薛史景延廣傳、契丹傳。〕從趙延壽入契丹，契丹以為回圖使，〔凡外國與中國貿易者，置回圖務，猶今之回易場也。〕往來販易於晉，置邸大梁。及契丹與晉有隙，景延廣說帝囚榮於獄，〔說，式芮翻。〕悉取邸中之貨。凡契丹之人販易在晉境者，皆殺之，奪其貨。大臣皆言契丹有大功，〔謂救解晉陽之圍，高祖遂以得中原。〕不可負。戊子，釋榮，慰賜而歸之。
榮辭延廣，延廣大言曰：「歸語而主，〔語，牛倨翻。而，汝也。〕先帝為北朝所立，故稱臣奉表。今上乃中國所立，所以降志於北朝者，正以不敢忘先帝盟約故耳。為鄰稱孫，足矣，無稱臣之理。北朝皇帝勿信趙延壽誑誘，〔誑，居況翻。誘，以久翻。〕輕侮中國。中國士馬，爾所目睹。翁怒則來戰，孫有十萬橫磨劍，足以相待。他日為孫所敗，〔敗，補邁翻。〕取笑天下，毋侮也！」榮自以亡失貨財，恐歸獲罪，且欲為異時據驗，乃曰：「公所言頗多，懼有遺忘，〔忘，巫放翻。〕願記之紙墨。」延廣命吏書其語以授之，榮具以白契丹主。契丹主大怒，入寇之志始決。〔景延廣建議稱孫不稱臣，猶可曰為國體也；囚其邸吏而取其貨財，則誤國之罪無所逃矣。〕晉使如契丹，皆縶之幽州，不得見。
桑維翰屢請遜辭以謝契丹，每為延廣所沮。〔沮，在呂翻。〕帝以延廣有定策功，故寵冠羣臣；〔冠，古玩翻。〕又總宿衛兵，故大臣莫能與之爭。河東節度使劉知遠，知延廣必致寇，而畏其方用事，不敢言，〔劉知遠非不敢言，蓋亦有憾於帝而不欲言，將坐觀成敗，因而利之也。〕但益募兵，奏置興捷、武節等十餘軍以備契丹。
24甲午，定難節度使李彝殷奏李彝敏作亂之狀，〔難，乃旦翻。〕詔執彝敏送夏州，斬之。
25冬，十月，戊申，立吳國夫人馮氏為皇后。
初，高祖愛少弟重胤，養以為子；〔歐史：重胤，高祖弟也，不知其為親疏，高祖愛之，養以為子，故於名加重而下齒諸子。少，詩照翻。重，直龍翻。〕及留守鄴都，娶副留守安喜馮濛女為其婦。〔安喜縣屬定州。劉昫曰：安喜，漢中山之盧奴縣也；慕容垂改為不連，北齊改曰安喜，隋改為鮮虞，唐武德復為安喜；定州所治也。〕重胤早卒，馮夫人寡居，有美色，帝見而悅之；高祖崩，梓宮在殯，帝遂納之。羣臣皆賀，帝謂馮道等曰：「皇太后之命，與卿等不任大慶。」羣臣出，帝與夫人酣飲，過梓宮前，醊而告曰：「皇太后之命，與先帝不任大慶。」〔任，音壬。醊，陟衛翻，祭而以酒酹地也。斬焉衰絰之中，觸情縱欲以亂大倫，又從而狎侮其先，何以能久！〕左右失笑，〔不覺發笑為失笑。〕帝亦自笑，顧謂左右曰：「我今日作新伲，何如﹖」夫人與左右皆大笑。太后雖恚，而無如之何。〔恚，於避翻。魯昭公在慼而有嘉容，終以失國。帝與夫人淪於異域，非不幸也。〕
既正位中宮，頗預政事。後兄玉，時為禮部郎中、鹽鐵判官，帝驟擢用至端明殿學士、戶部侍郎，與議政事。
27唐主遣洪州營屯都虞侯嚴恩將兵討張遇賢，以通事舍人金陵邊鎬為監軍。鎬用虔州人白昌裕為謀主，擊張遇賢，屢破之。遇賢禱於神，神不復言，〔復，扶又翻。〕其徒大懼。昌裕勸鎬伐木開道，出其營後襲之，遇賢棄眾奔。別將李臺臺知神無驗，執遇賢以降，斬於金陵市。〔去年七月，張遇賢作亂於漢境，入唐境而亡。史言依託怪妄之禍敗。降，戶江翻。〕
28十一月，丁亥，漢主祀南郊，大赦，改元乾和。
29戊子，吳越王弘佐納妃仰氏，仁詮之女也。〔仰仁詮見任於吳越王元瓘。詮，且緣翻。〕
30初，高祖以馬三百借平盧節度使楊光遠，景延廣以詔命取之。光遠怒曰：「是疑我也。」密召其子單州刺史承祚，〔唐末，以宋州之碭山縣，梁太祖鄉裏也，為置輝州，已而徙治單父縣；後唐滅梁，改為單州。薛居正五代史：唐莊宗同光二年六月，改輝州為單州。單，音善。〕戊戌，承祚稱母病，夜，開門奔青州。庚子，以左飛龍使金城何超權知單州。〔此應州之金城縣也。〕遣內班賜光遠玉帶、御馬，【章：十二行本「馬」下有「金帛」二字；乙十一行本同；孔本同。】以安其意。〔內班，蓋宦者也。〕
壬寅，遣侍衛步軍都指揮使郭謹將兵戍鄆州。〔以防河津，使楊光遠不得與契丹交通也。〕
31唐葬光文肅武孝高皇帝於永陵，廟號烈祖。
32十二月，乙巳朔，遣左領軍衛將軍蔡行遇將兵戍鄆州。楊光遠遣騎兵入淄州，劫刺史翟進宗歸於青州。〔九域志：青州西南至淄州一百二十里。翟，萇作翻。〕甲寅，徙楊承祚為登州刺史以從其便。〔登州，平盧巡屬也。〕
光遠益驕，密告契丹，以晉主負德違盟，境內大饑，公私困竭，乘此際攻之，一舉可取；趙延壽亦勸之。契丹主乃集山後及盧龍兵合五萬人，使延壽將之，〔山後，即媯、檀、雲、應諸州。盧龍，幽州軍號。此皆天福之初割與契丹之土地人民也。契丹用中國之將，將中國之兵以攻晉；藉寇兵而齎盜糧，中國自此胥為夷矣。將，即亮翻。〕委延壽經略中國，曰：「若得之，當立汝為帝。」又常指延壽謂晉人曰：「此汝主也。」延壽信之，由是為契丹盡力，畫取中國之策。〔趙延壽為契丹主愚弄鼓舞，至死不悟，嗜慾深者天機淺也。是為，於偽翻。〕
朝廷頗聞其謀，丙辰，遣使城南樂及德清軍，〔時置德清軍於澶州清豐縣，在州北六十里。宋白曰：德清軍本舊澶州地，晉天福三年，移澶州於德勝寨，乃於舊澶州置頓丘鎮，取縣為名；至四年，改鎮為德清軍。開運元年，移德清軍於陸家店，在新澶州之北七十里。〕徵近道兵以備之。
33唐侍中周宗年老，恭謹自守，中書令宋齊丘廣樹朋黨，百計傾之。〔宋齊丘之嫌隙，開於吳、唐禪代之間，權利啟人爭心有如此者。事見二百八十卷。〕宗泣訴於唐主，唐主由是薄齊丘。
既而陳覺被疏，乃出齊丘為鎮海節度使。〔陳覺者，宋齊丘之黨，唐主所親任者也；覺疏，則齊丘無君側之助，乃出。被，皮義翻。〕齊丘忿懟，表乞歸九華舊隱，〔懟，直類翻。齊丘隱九華見二百七十七卷唐明宗長興二年。〕唐主知其詐，一表，即從之，賜書曰：「明日之行，昔時相許。朕實知公，故不奪公志。〕仍賜號九華先生，封青陽公，食一縣租稅。
齊丘乃治大第於青陽，〔宋白曰：青陽縣本吳臨城縣地，赤烏中置。隋平陳，廢臨城縣為南陵縣。唐天寶元年，分涇、南陵、秋浦，置青陽縣，屬池州，以其地在青山之陽也。九域志：在州東南一百里。治，直之翻。〕服御將吏，皆如王公，而憤邑尤甚。
34寧州酋長莫彥殊以所部溫那等十八州附於楚；〔寧州，即唐之南寧州也，天寶末，沒於蠻；唐末，復置寧州於清溪鎮，去黔州二十九日行。酋，慈由翻。長，知兩翻。〕其州無官府，惟立牌於岡阜，略以恩威羈縻而已。
35是歲，春夏旱，秋冬水，蝗大起，東自海壖，西距隴坻，〔壖，而宣翻。坻，丁禮翻。〕南踰江、淮，【章：十二行本「淮」作「湖」；乙十一行本同。】北抵幽薊，原野、山谷、城郭、廬舍皆滿，竹木葉俱盡。重以官括民榖，〔薊，音計。重，直用翻。是年秋七月， 以年饑，用不足，括民榖。〕使者督責嚴急，至封碓磑，不留其食，有坐匿榖抵死者。縣令往往以督趣不辦，納印自劾去。民餒死者數十萬口，流亡不可勝數。 〔碓，都內翻，舂也。磑，五對翻，也。趣，讀曰促。劾，戶概翻，又戶得翻。勝，音升。〕於是留守、節度使下至將軍，各獻馬、金帛、芻粟以助國。
朝廷以恆、定饑甚，獨不括民榖。順國節度使杜威奏稱軍食不足，請如諸州例，許之。〔杜重威平安重榮，即用為恆帥。帝即位，避帝名，去「重」字，止稱「威」。順國軍號亦新改。恆，戶登翻。〕威用判官王緒謀，檢索殆盡，〔索，山客翻。〕得百萬斛。威止奏三十萬斛，餘皆入其家；又令判官李沼稱貸於民，復滿百萬斛，來春糶之，〔稱，蚩陵翻，舉也。復，扶又翻。糶，他弔翻。〕得緡錢二百萬，闔境苦之。定州吏欲援例為奏，〔援恆州例。援，於元翻。〕義武節度使馬全節不許，曰：「吾為觀察使，職在養民，豈忍效彼所為乎！」〔唐節度使率兼觀察使，節度之職掌兵。馬全節之不效杜威，是矣。鄰於善，民之望也。杜威會念及此乎！〕
36楚地多產金銀，茶利尤厚，由是財貨豐殖。而楚王希範，奢欲無厭，喜自誇大。〔厭，於鹽翻。喜，許記翻。〕為長槍大槊，飾之以金，可執而不可用。募富民年少肥澤者八千人，為銀槍都。〔少，詩照翻。〕宮室、園囿，服用之物，務窮侈靡。作九龍殿，刻沈香為八龍，〔沈，持林翻。〕飾以金寶，長十餘丈，〔長，直亮翻；下同。〕抱柱相向；希範居其中，自為一龍，其襆頭腳長丈餘，以象龍角。〔襆，防玉翻。後周武帝製襆頭，裁幅巾，出四腳，至今人服用之。唐人其腳向上，至宋太祖始為放腳。長，直亮翻。〕
用度不足，重為賦斂。〔斂，力贍翻；下同。〕每遣使者行田，專以增頃畝為功，民不勝租賦而逃。〔行，下孟翻。勝，音升。〕王曰：「但令田在，何憂無榖！」〔民逃則有不耕之土，何從得榖乎！史言馬希範不知稼穡之艱難。〕命營田使鄧懿文籍逃田，募民耕藝出租。〔藝，種也。〕民捨故從新，僅能自存，自西徂東，各失其業。〔民無安生樂業之心，安能親其上而死其長乎！〕又聽人入財拜官，以財多少為官高卑之差。富商大賈，〔賈，音古。〕布在列位。外官還者，必責貢獻。〔還，從宣翻，又如字。〕民有罪，則富者輸財，強者為兵，惟貧弱受刑。又置函，使人投匿名書相告訐，〔訐，居謁翻。〕至有滅族者。
是歲，用孔目官周陟議，令常稅之外，大縣貢米二千斛，中千斛，小七百斛；無米者輸布帛。天策學士拓跋恆上書曰：「殿下長深宮之中，藉已成之業，〔長，知兩翻。藉，慈夜翻。〕身不知稼穡之勞，耳不聞鼓鼙之音，〔鼙，部迷翻。〕馳騁遨遊，雕牆玉食。〔張晏曰：玉食，珍食也。韋昭曰：諸侯備珍異之食。〕府庫盡矣，而浮費益甚；百姓困矣，而厚斂不息。今淮南為仇讎之國，番禺懷吞噬之志，荊渚日圖窺伺，溪洞待我姑息。〔淮南，謂唐；番禺，謂漢；荊渚，謂高氏；溪洞，彭、莫諸族。伺，相吏翻。〕諺曰：『足寒傷心，民怨傷國。』願罷輸米之令，誅周陟以謝郡縣，去不急之務，減興作之役，無令一旦禍敗，為四方所笑。」王大怒。他日，恆請見，〔去，羌呂翻。見，賢遍翻。〕辭以晝寢。恆謂客將區弘練曰：〔將，即亮翻。區，豈俱翻，又音歐；今湖南多此姓。〕「王逞欲而愎諫，〔愎，蒲逼翻。〕吾見其千口飄零無日矣。」〔人多謂闔家之人曰百口；今曰千口者，以其諸侯，盛言之。〕王益怒，遂終身不復見之。〔復，扶又翻。〕
37閩主曦嫁其女，取班簿閱視之；〔班簿者，簿記朝參名員。〕朝士有不賀者十二人，皆杖之於朝堂。以御史中丞劉贊不舉劾，〔劾，戶概翻，又戶得翻。〕亦將杖之，贊義不受辱，欲自殺。諫議大夫鄭元弼諫曰：「古者刑不上大夫。〔記曲禮之言。上，時掌翻。〕中丞儀刑百僚，豈宜加之箠楚！〔箠，止橤翻。〕曦正色曰：「卿欲效魏徵邪﹖」元弼曰：「臣以陛下為唐太宗，故敢效魏徵。」曦怒稍解，乃釋贊，贊竟以憂卒。
開運元年（甲辰、九四四）是年七月方改元。〕
1春，正月，乙亥，邊藩馳告：「契丹前鋒將趙延壽、趙延照將兵五萬入寇，逼貝州。」〔邊藩，猶言邊鎮也。〕延照，思溫之子也。〔趙思溫本中國人，沒於契丹。〕
先是朝廷以貝州水陵要衝，〔先，悉薦翻。〕多聚芻粟，為大軍數年之儲，以備契丹。軍校邵珂，性兇悖，〔校，戶教翻。珂，丘何翻。悖，蒲妹翻，又蒲沒翻。〕永清節度使王令溫黜之。〔時置永清軍於貝州。〕珂怨望，密遣人亡入契丹，言「貝州粟多而兵弱，易取也。」〔易，以豉翻。〕會令溫入朝，執政以前復州防禦使吳巒權知州事，〔天福初，吳巒堅守雲州以拒契丹，故朝廷用之。〕巒至，推誠撫士；會契丹入寇，巒書生，無爪牙，珂自請，願效死，巒使將兵守南門，巒自守東門。契丹主自攻貝州，巒悉力拒之，燒其攻具殆盡。己卯，契丹復攻城，〔復，扶又翻。〕珂引契丹自南門入，巒赴井死。契丹遂陷貝州，所殺且萬人。
庚辰，以歸德節度使高行周為北面行營都部署，以河陽節度使苻彥卿為馬軍左廂排陳使，〔「苻」，當作「符」。鄭樵氏族略曰：魯頃公為楚所滅，頃公之孫公雅為秦符節令，因以為氏。後漢有符融，皇朝有符彥卿。望出琅邪，非苻秦之苻也。陳，讀曰陣，下同。〕以右神武統軍皇甫遇為馬軍右廂排陳使，以陝府節度使王周為步軍左廂排陳使，以左羽林將軍潘環為步軍右廂排陳使。〔陝，失冉翻。〕
2太原奏契丹入鴈門關。〔鴈門關即陘嶺關。〕恆、邢、滄皆奏契丹入寇。〔恆，戶登翻。〕
3成德節度使杜威〔自安重榮反死，晉改成德軍為順國軍，史以舊軍名書之耳。〕遣幕僚曹光裔詣楊光遠，為陳禍福，〔為，於偽翻。〕光遠遣光裔入奏，稱：「承祚逃歸，母矣故爾。〔去年十一月，楊承祚自單州逃歸青州。〕既蒙恩宥，闔族荷恩。」〔荷，下可翻。〕朝廷信其言，遣使與光裔復往慰諭之。〔復，扶又翻。〕
4唐以侍中周宗為鎮南節度使，左僕兼門下侍郎、同平章事張居詠為鎮海節度使。
5唐主決欲傳位於齊、燕二王。〔傳位之議，始於去年七月。燕，於賢翻。〕翰林學士馮延己等因之慾隔絕中外以擅權。辛巳，敕：「齊王景遂參決庶政，百官惟樞密副使魏岑、查文徽得白事，〔查，鉏加翻。〕餘非召對不得見。」國人大駭。給事中蕭儼上疏極論，不報。〔考異曰：江南錄，此敕在去年十二月； 今從十國紀年。紀年雲宋齊丘上疏；今從江南錄。〕侍衛都虞候賈崇叩閤求見，〔見，賢遍翻。〕曰：「臣事先帝三十年，觀其延接疏遠，孜孜不怠，下情猶有不通 者。陛下新即位，所任者何人，而頓與羣臣謝絕﹖臣老矣，不復得奉顏色。」因涕泗嗚咽。〔詩：涕泗滂沱。註雲：自目曰涕，自鼻曰泗。〕唐主感悟，遽收前敕。
唐主於宮中作高樓，召侍臣觀之，眾皆歎美。蕭儼曰：「恨樓下無井。」唐主問其故。對曰：「以此不及景陽樓耳。」〔陳後主起景陽樓，隋兵至，自投於樓下井中。蕭儼引亡國以諫也。〕唐主怒，貶於舒州，觀察使孫晟遣兵防之，儼曰：「儼以諫諍得罪，非有他志。昔顧命之際，君幾危社稷，〔謂孫晟欲使太后臨朝也。幾，居依翻。〕其顧不重於儼乎﹖今日反見防邪！」晟凓懼，遽罷之。
壬午，以侍衛馬步都指揮使景延廣為御營使，前靜難節度使李周為東京留守。〔難，乃旦翻。〕是日，高行周以前軍先發。時用兵方略號令皆出延廣。宰相以下皆無所預；延廣乘勢使氣，陵侮諸將，雖天子亦不能制。〔為罷景延廣張本。〕
乙酉，帝發東京。丁亥，滑州奏契丹至黎陽。〔黎陽在滑州西岸，隔大河耳，故奏其事。〕戊子，帝至澶州。〔澶州時據德勝津。〕
契丹主屯元城，〔劉昫日：魏州元城，隋縣，治古殷城。唐貞觀十七年，併入貴鄉；聖曆二年，分貴鄉、莘縣，置元城縣，治王莽城；開元十三年，移治郭下。古殷城，在朝城東北十二里。時契丹主蓋屯古殷城也。〕趙延壽屯南樂；〔南樂，即唐魏州之昌樂縣，後唐避其祖李國昌諱，改曰南樂。九域志：南樂縣在魏州南四十四里。樂，音洛。〕以延壽為魏博節度使，封魏王。〔此契丹主所命也。〕
契丹寇太原，劉知遠與白承福合兵二萬擊之。甲午，以知遠為幽州道行營招討使，杜威為副使，馬全節為都虞候。丙申，遣右武衛上將軍張彥澤等將兵拒契丹於黎陽。
7戊戌，蜀主復以將相遙領節度使。〔蜀罷將相領節見二百八十二卷高祖天福六年，蜀主之廣政五年也。〕
8帝復遣譯者孟守忠致書於契丹，求脩舊好。〔復，扶又翻。好，呼到翻。〕契丹主復書曰：「已成之勢，不可改也。」
辛丑，太原奏破契丹偉王於秀容，〔秀容，漢汾陽縣地，隋自秀容故城移於此，因更縣名；唐帶忻州。〕斬首三千級。契丹自鴉鳴谷遁去。〔自鴉鳴谷出潞州，東與契丹主大軍合。〕
10 唐主遣使遺閩主曦及殷主延政書，責以兄弟尋戈。〔遺，唯季翻。左傳：鄭子產曰：「昔高辛氏有二子，伯曰閼伯，季曰實沈，居於曠林，不相能也，日尋干戈以相 徵討。」〕曦復書，引周公誅管、蔡，唐□【章：十二行本空格作「太宗」二字；乙十一行本同；孔本同；熊校同。】誅建成、元吉為此。延政復書，斥唐主奪楊氏國。唐主怒，遂與殷絕。〔為唐滅殷張本。〕
11天平節度副使、知鄆州頻衎遣觀察判官竇儀奏：「博州刺史周儒以城降契丹，〔九域志：鄆州西北至博州一百七十里。衎，苦旦翻，又音侃。〕又與楊光遠通使往還，引契丹自馬家口濟河，擒左武衛將軍蔡行遇。」〔去年十二月，遣蔡行遇戍鄆州。〕儀謂景延廣曰：「虜若濟河與光遠合，則河南危矣。」延廣然之。儀，薊州人也。〔薊，音計。〕
