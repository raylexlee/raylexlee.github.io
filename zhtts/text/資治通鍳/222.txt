△卷第二百二十一
唐紀三十七〔起屠維大淵獻（己亥），盡上章困敦（庚子），凡二年。〕
肅宗文明武德大聖大宣孝皇帝下之上
乾元二年（己亥、七五九）
1春，正月，己巳朔，史思明築壇於魏州城北，自稱大聖燕王；以周摯為行軍司馬。〔考異曰：河洛春秋作「周萬至」，邠志作「周至」，舊傳作「周贄」。今從實錄。〕李光弼曰：「思明得魏州而按兵不進，此欲使我懈惰，而以精銳掩吾不備也。請與朔方軍同逼魏城，求與之戰，彼懲嘉山之敗，〔嘉山之敗，事見二百十八卷至德元載。〕必不敢輕出。得曠日引久，則鄴城必拔矣。慶緒已死，彼則無辭以用其眾也。」魚朝恩以為不可，乃止。〔使用光弼之計，安有滏水之潰乎！朝，直遙翻。〕
2戊寅，上祀九宮貴神，〔李心傳曰：九宮貴神者，太一、攝提、權主、招搖、天符、青龍、咸池、太陰、天一。宋白曰：九宮貴神，其說本之黃帝九宮經、蕭吉五行大義。〕用王璵之言也。乙卯，耕藉田。〔「乙卯」，當作「乙酉」。〕
3鎮西節度使李嗣業攻鄴城，為流矢所中，〔中，竹仲翻。〕丙申，薨；兵馬使荔非元禮代將其眾。〔將，即亮翻。〕初，嗣業表段秀實為懷州長史，知留後事。〔李嗣業以鎮西、北庭兵屯懷州，會師攻鄴，以段秀實知留後事。〕時諸軍屯戍日久，財竭糧盡，秀實獨運芻粟，募兵市馬以奉鎮西行營，相繼於道。
4二月，壬子，月食，既。〔春秋之法：書日食，不書月食。日，君象也。此因張後之專橫而書月食。記曰：男教不脩，陽事不得，謫見於天，日為之食；婦順不脩，陰事不得，謫見於天，月為之食。是故日食，則天子素服而脩六官之職，蕩天下之陽事；月食，則後素服而脩六宮之職，蕩天下之陰事。故天子之與後，猶日之與月，陰之與陽，相須而成者也。是後月食皆書於目錄上方。〕先是百官請加皇后尊號曰「輔聖」，〔先，悉薦翻。考異曰：舊紀作「翊聖」，今從實錄。〕上以問中書舍人李揆，對曰：「自古皇后無尊號，惟韋後有之，〔韋後事見二百八卷中宗景龍元年。〕豈足為法！」上驚曰：「庸人幾誤我！」會月食，事遂寢。後與李輔國相表裏，橫於禁中，〔幾，居依翻。橫，戶孟翻。〕幹豫政事，請託無窮，上頗不悅，而無如之何。
5郭子儀等九節度使圍鄴城，築壘再重，穿塹三重，〔重，直龍翻。〕壅漳水灌之。城中井泉皆溢，構棧而居，自冬涉春，安慶緒堅守以待史思明，食盡，一鼠直錢四千，淘牆佲及馬矢以食馬。〔佲，與職翻。先以麥佲雜土築牆，今圍急乏芻，故淘佲以飼馬。食，祥吏翻。〕人皆以為克在朝夕，而諸軍既無統帥，〔帥，所類翻。〕進退無所稟；〔稟，稟令也。稟，必錦翻。行軍進退，必稟令於主帥，今諸軍無所稟也。〕城中人慾降者，礙水深，不得出。〔降，戶江翻。〕城久不下，上下解體。〔師老勢屈，故解體。〕
思明乃自魏州引兵趣鄴，〔果如李光弼之言。趨，七喻翻。〕使諸將去城各五十里為營，每營擊鼓三百面，遙脅之。又每營選精騎五百，日於城下抄掠，〔騎，奇寄翻。抄，楚交翻。〕官軍出，輒散歸其營；諸軍人馬牛車日有所失，樵採甚艱，晝備之則夜至，夜備之則晝至。時天下饑饉，轉餉者南自江、淮，西自並、汾，舟車相繼。思明多遣壯士竊官軍裝號，督趣運者，〔趣，讀曰促。〕責其稽緩，妄殺戮人，運者駭懼；舟車所聚，則則密縰火焚之；往復聚散，自相辨識，而官軍邏捕不能察也。〔邏，郎佐翻。〕由是諸軍乏食，人思自潰。思明乃引大軍直抵城下，〔觀史思明用兵，所謂盜亦有道焉。〕官軍與之刻日決戰。
三月，壬申，官軍步騎六十萬陳於安陽河北，〔陳，讀曰陣；下布陳同。滏水逕安陽縣而東流，謂之安陽河。〕思明自將精兵五萬敵之，〔將，即亮翻。〕諸軍望之，以為遊軍，未介意。思明直前奮擊，李光弼、王思禮、許叔冀、魯炅先與之戰，殺傷相半；魯炅中流矢。〔中，竹仲翻。〕郭子儀承其後，未及布陳，大風忽起，吹沙拔木，天地晝晦，咫尺不相辨，兩軍大驚，官軍潰而南，賊潰而北，棄甲仗輜重委積於路。〔史言滏水之戰，天未悔禍，非戰之罪。 使皆如李光弼、王思禮，在亂能整，則其失亡，不至於其。重，直用翻。〕子儀以朔方軍斷河陽橋保東京。〔斷，音短。〕戰馬萬匹，惟存三千；甲仗十萬，遺棄殆 盡。東京士民驚駭，散奔山谷；留守崔圓、河南尹蘇震等官吏南奔襄、鄧；〔守，式又翻。襄、鄧二州，屬山南東道。〕諸節度各潰歸本鎮。士卒所過剽掠，〔剽， 匹妙翻。〕吏不能止，旬日方定。惟李光弼、王思禮整勒部伍，全軍以歸。〔考異曰：邠志曰：「史思明自稱燕王。牙前兵馬使吳思禮曰：『思明果反。蓋蕃將也， 安肯盡節於國家！』因目左武鋒使僕固懷恩。懷恩色變，陰恨之。三月六日，史思明輕兵抵相州，郭公率諸軍禦之，戰於萬金驛。賊分馬軍並滏而西，郭公使僕固懷恩以蕃、渾馬軍邀擊，破之。還遇吳思禮於陣，射殺之，呼曰：『吳思禮陣沒。』其夕，收軍，郭公疑懷恩為變，逐脫身先去。諸軍相繼潰於城下。」今從實錄。〕
子儀至河陽，將謀城守，師人相驚，又奔缺門。〔水經註：穀水出弘農澠池縣南，又東逕新安縣故城南，又東逕千秋亭南，又東逕缺門山，山阜之不接者裏餘，故得是名。〕諸將繼至，眾及數萬，議捐東京，退保蒲陝。〔將，即亮翻。捐，於專翻。陝，矢冉翻。蒲、陝二州夾河，潼關控其險，可以禦敵，故議退保之。〕都虞候張用濟曰：「蒲、陝薦饑，不如守河陽，賊至，併力拒之。」子儀從之。使都遊奕使靈武韓遊緕將五百騎前趣河陽，〔使，疏吏翻。緕，古回翻。騎，奇寄翻。趣，七喻翻。〕用濟以步卒五千繼之。周摯引兵爭河陽，後至，不得入而去。用濟役所部兵築南、北兩城而守之。〔是後李光弼雖斬張用濟而守河陽，則實張用濟定計於其先也。〕段秀實帥將士妻子及公輜重自野戍渡河，待命於河清之南岸，〔野戍，即水渡，置戍守之，因謂之野 戍。河清縣，本屬河南尹，本大基縣，武德二年置，八年省，咸亨四年復分河南洛陽、新安、王屋、濟源、河陽置大基，先天元年更名河清。帥，讀曰率。將，即亮 翻。輜，莊持翻。重，直用翻。〕荔非元禮至而軍焉。諸將各上表謝罪，〔上，時掌翻〕。上皆不問，惟削崔圓階封，〔崔圓先封趙國公，實封戶五百。國公，從一 品，階比開府儀同三司。〕貶蘇震為濟王府長史，削銀青階。〔濟王環，上弟也。濟，子禮翻。長，知兩翻。〕
史思明審知佑官軍潰去，自沙河收整士眾，還屯鄴城南。〔史思明之兵潰而北去，至沙河，知官軍的去，乃收整其眾而南。使官軍於滏水驚潰之後， 各能收兵還營，堅壁而圍守鄴城，思明未敢南也。沙河縣，隋分龍岡縣置，唐屬邢州，在鄴城西北二百餘裏。還，音旋，又音如字。〕安慶緒收子儀營中糧，得六七 萬石，與孫孝哲、崔乾祐謀閉門更拒思明。諸將曰：「今日豈可復背史王乎！」〔復，扶又翻。背，蒲妹翻。〕思明不與慶緒相聞，又不南追官軍，但日於軍中饗 士。張通儒、高尚等言於慶緒曰：「史王遠來，臣等皆應迎謝。」〔應，乙陵翻。〕慶緒曰：「任公蹔往。」思明見之涕泣，厚禮而歸之。經三日，慶緒不至。思明密召安太清令誘之，〔蹔，與暫同。令，力丁翻。誘，音酉。〕慶緒窘蹙，不知所為， 乃遣太清上表稱臣於思明，請待解甲入城，奉上璽綬。〔窘，巨隕翻。上，時掌翻。璽，斯氏翻。綬，音受。〕思明省表，曰：「何至如此！」因出表徧示將士，鹹 稱萬歲。〔省，昔景翻。思明出慶緒表徧示將士，以觀其情向背。〕乃手疏唁慶緒〔疏，所據翻。唁，魚戰翻，弔生曰唁。〕而不稱臣，且曰：「願為兄弟之國，更作藩籬之援。鼎足而立，猶或庶幾；北面之禮，固不敢受。」並封表還之。慶緒大悅，因請歃血同盟，思明許之。慶緒以三百騎詣思明營，思明令軍士擐甲執兵以待之，〔幾，居希翻。歃，色甲翻。騎，奇寄翻。擐，音宦。〕引慶緒及諸弟入至庭下。慶緒再拜稽首曰：「臣不克荷負，〔稽，音啟。荷，下可翻，又如字。〕棄失兩都，久陷重圍，〔重，直龍翻。〕不意大王以太上皇之故，〔慶緒尊祿山為太上皇，見二百十九卷至德元載。〕遠垂救援，使臣應死復生，〔復，扶又翻，又如字。〕摩頂至踵，無以報德。」思明忽震怒曰：「棄失兩都，亦何足言。爾為人子，殺父奪其位，天地所不容。吾為太上皇討賊，〔吾為， 為音於偽翻。〕豈受爾佞媚乎！」即命士右牽出，並其四弟及高尚、孫孝哲、崔乾恉祐皆殺之；張通儒、李庭望等悉授以官。思明勒兵八入鄴城，收其士馬，以府庫賞將士，慶緒先所有州、縣及兵皆歸於思明。遣安太清將兵五千取懷州，因留鎮之。思明欲逐西略，慮根本未固，乃留其子朝義守相州，〔朝，直遙翻。〕引兵衰範陽。
6甲申，回紇骨啜特勒、帝德等十五人自相州奔衰西京，上宴之於紫宸殿，〔宋敏求長安志：宣政殿北曰紫宸，門內有紫宸殿，即內衙之正殿。〕賞賜有差。庚寅，骨啜特勒等辭還行營。
7辛卯，以荔非元禮為懷州刺史，權知鎮西、北庭行營節度使。元禮復以段秀實為節度判官〔復，扶又翻。〕
8甲午，以兵部侍郎呂諲同平章事。乙未，以中書侍郎、同平章事苗晉卿為太子太傅，王璵為刑部尚書，皆罷政事。以京兆尹李峴行吏部尚書，中書舍人兼禮部侍郎李揆為中書侍郎，及戶部侍郎第五琦並同平章事。上於峴恩意尤厚，峴亦以經濟為己任，軍國大事多獨決於峴。〔為李 輔國忌峴，不得久於相位張本。〕於是京師多盜，李輔國請選羽林騎士五百以備巡邏。〔羅，郎佐翻。〕李揆上疏曰：「昔西漢以南北軍相制，故周勃因南軍入北 軍，遂安劉氏。〔周勃安劉，事見漢高後紀。李揆謂勃因南軍入北軍，考其本末，恐不如此。〕皇朝置南、北牙，文武區分，以相伺察。今以羽林代金吾警夜，忽有 非常之變將何以制之！」乃止。〔金吾衛，屬南牙；羽林衛，屬北牙。金吾掌巡徼，李輔國欲以羽林軍奪其職，故李揆以為言。朝，直遙翻。〕
9丙申，以郭子儀為東畿、山東、河東諸道元帥，權知東京留守。〔東畿，謂東京畿。山東，謂河南、河北。河東，自蒲、絳北至並、代。〕以河西節度使來瑱行陝、虢、華州節度使。〔來瑱徙河西，未行，而相州師潰，因使之鎮陝以守關。然瑱尋徙襄陽。華，戶化翻。〕
10夏，四月，庚子，澤潞節度使王思禮破史思明將楊旻於潞城東。〔潞城縣，屬潞州，隋開皇十六年置，春秋潞子所邑也。九域志：潞城，在潞州東北四十里。〕
11太子詹事李輔國，自上在靈武，判元帥行軍司馬事，侍直帷幄，宣傳詔命，四方文奏，寶印符契，晨夕軍號，一以委之。及還京師，專掌禁兵，常居內宅，〔內宅，蓋在禁中，輔國止宿之署舍也。〕制敕必經輔國押署，然後施行，宰相百司非時奏事，皆因輔國關白、承旨。常於銀臺門決天下事，〔雍錄：按六典大明宮圖，有左、右銀臺門。左銀臺門直紫宸殿之東，右銀臺門直紫宸殿之西。又考閣本大明宮圖，右銀臺門內即翰林院、麟德殿，又東歷內侍別省、延英殿、光順門而後至紫宸殿。自左銀臺門西入，歷溫室、浴堂殿、綾綺殿而後至紫宸殿。紫宸殿在宣政殿後，當大明宮正中。右銀臺門在宮城西面，左銀臺門在宮城東面，以地望準之，正直紫宸東、西耳。〕事無大小，輔國口為制敕，寫付外施行，事畢聞奏。又置察事數十人，潛令於人間聽察細事，即行推按；有所追索，諸司無敢拒者。御史臺、大理寺重囚，或推斷未畢，輔國追詣銀臺，一時縱之。〔索，山客翻。斷，丁亂翻。〕三司、府、縣鞫獄，皆先詣輔國諮稟，輕重隨意，稱制敕行之，莫敢違者。宦官不敢斥其官，皆謂之五郎。李揆山東甲族，見輔國執子弟禮，謂之五父。〔李揆裔出隴西，其先客居滎陽，遂為山東甲族。李輔國，第五。〕
及李峴為相，於上前叩頭，論敕皆應由中書出，具陳輔國專權亂政之狀， 上感寤，賞其正直；〔峴，戶典翻。相，息亮翻。〕輔國行事，多所變更，〔更，工衡翻。〕罷其察事。輔國由是讓行軍司馬，請歸本官，〔本官，太子詹事。〕上 不許。【章：甲十六行本「許」下有「壬寅」二字；乙十一行本同；張校同，雲無註本亦無。】制：「比緣軍國務殷，或宣口敕處分。〔比，毗至翻。處，昌呂翻。 分，扶問翻。〕諸色取索及杖配囚徒，自今一切並停。如非正宣，並不得行。〔索，山客翻。正宣，宣命。凡出宣命，有底在中書，可以檢覆，謂之正宣。〕中外諸務，各歸有司。英武軍虞候及六軍諸使、諸司等，比來或因論競，懸自追攝，〔英武軍，殿前射生手也，置虞候以統之。 六軍，北門六軍也。諸使，內諸使也。諸司，內諸司也。使，疏吏翻。論，盧毘翻。〕自今須一切經臺、府。〔臺，御史臺。府，京兆府。〕如所由處斷不平， 〔處，昌呂翻。斷，丁亂翻。〕聽具狀奏聞。諸律令除十惡、殺人、姦、盜、造偽外，餘煩冗一切刪除，仍委中書、門下與法官詳定聞奏。」輔國由是忌峴。〔考異 曰：實錄李峴傳曰：「時李輔國專典禁中兵權，詔旨或不由中書而出，峴切陳其狀，肅宗甚嘉之，即日下詔，如峴奏。由是挫輔國威權，輔國頗忌之。」蓋即此詔也。〕
12甲辰，置陳、鄭、亳節度使，以鄧州刺史魯炅為之；以徐州刺史尚衡為青、密七州節度使；〔七州，青、密、登、萊、淄、沂、海。炅，古迥翻。〕以興平軍節度使李奐兼豫、許、汝三州節度使；仍各於境上守捉防禦。〔陳、鄭、亳前此未嘗置節鎮，魯炅自南陽為之。青、密等七州，尚衡自彭城升統之。興平軍本置於雍州始平縣，李奐時在行營，統豫、許、汝三州。此皆臨時分鎮，非有一定規模也。〕
九節度之潰於相州也，魯炅所部兵剽掠尤甚，〔剽，匹妙翻。〕聞郭子儀退屯河上，李光弼衰太原，炅慚懼，飲藥而死。〔衰，從宣翻，又音如字。〕
13史思明自稱大燕皇帝，改元順天，〔燕，因肩翻。考作「應天皇帝」，註曰：河洛春秋曰：「上元三年春三月，思明懷西侵之謀，慮北地之變，乃令男朝義留守相城，自頌士　馬歸範陽，因僭號後燕，改元順天元年。」晏實錄，此年正月一日，思明稱燕王，立年號。實錄、舊傳皆不載所改年名。紀年通譜，此年即思明順天元年。柳璨正閏位曆，思明有順天、應天二號。按薊門紀亂：「思明既殺烏承恩，不稱國家正朔，亦不受慶緒指麾，境內但稱某月已。乾元二年四月癸酉，思明僭位於範陽，建元順天，國號大燕，立妻辛氏為皇后，次子朝興為皇太子，長子朝義為懷王。六月，於開元寺造塔，改寺名為順天。上元二年正月癸卯，思明大赦，改元應天。」實錄雲：「正月，立年號。」河洛春秋雲：「上元三年僭號。」薊門紀亂雲：「立朝興為太子。」按思明欲立少子為太子，左右泄其謀故朝義弒之。紀亂雲於時已立為太子，誤也。按長曆，四月丁酉朔，無癸酉。〕立其妻辛氏為皇后，子朝義為懷王，以周摯為相，李歸仁為將，〔朝，直遙翻。相，息亮翻。將，即亮翻。〕改範陽為燕京，諸州為郡。
14戊申，以鴻臚卿李抱玉為鄭、陳、穎、亳節度使。〔臚，凌如翻。使，疏吏翻。〕抱玉，安興貴之後也，〔安興貴，見一百八十七卷高祖武德二年。〕為李光弼裨將，屢有戰功；自陳恥與安祿山同姓，故賜姓李氏。
15回紇毗伽闕可汗卒，長子葉護先遇殺，國人立其少子，是為登裏可汗。〔紇，下沒翻。伽，求迦翻。長，知兩翻。少，始照翻。可，從刊入聲。汗，音寒。卒，子恤翻。〕回紇欲以寧國公主為殉。公主曰：「回紇慕中國之俗，故娶中國女為婦。若欲從其本俗，何必結婚萬裏之外邪！」〔邪，音耶。〕然亦為之剺面而哭。〔漠北之俗，死者停屍於帳，子孫及親屬男女各殺牛馬，陳於帳前祭之，遶帳走馬七匝，詣帳門，以刀剺面，且哭，血淚俱流，如此者七度，乃止。為，於偽翻。剺，裏之翻。〕
16鳳翔馬坊押官為劫，〔押官者，管押馬坊之官。〕天興尉謝夷甫捕殺之。〔天興縣，本古雍縣，至德二載，改曰鳳翔，仍分置天興縣，帶鳳翔府。〕其妻訟冤。李輔國素出飛龍廄，〔李輔國本飛龍小兒。〕敕監察御史孫鎣鞫之，無冤。〔監，古銜翻。鎣，餘傾翻，又烏定翻。〕又使御史中丞崔伯陽、刑部侍郎李曄、大理卿權獻鞫之，〔此唐制所謂小三司也。〕與鎣同。猶【章：甲十六行本「猶」上有「妻」字；乙十一行本同；張校同；退齋校同。】不服。又使侍御史太平毛若虛鞫之，〔太平縣，屬絳州，魏太武帝置泰平縣，周改為太平，因太平關城為名。〕若虛傾巧士，希輔國意，歸罪夷甫。伯陽怒，召若虛詰責，欲劾奏之。〔詰，去吉翻。劾，戶概翻，又戶得翻。〕若虛先自歸於上，上匿若虛於簾下。伯陽尋至，言若虛附會中人，鞫獄不直。上怒，叱出之。伯陽貶高要尉，獻貶桂陽尉，〔桂陽，渶縣，隋、唐帶連州。〕曄與鳳翔尹嚴向皆貶嶺下尉，〔嶺下，謂度嶺南下諸縣，史失曄、向所貶縣名，故云皆貶嶺下尉。〕鎣除名，長流播州。吏部尚書、同平章事李峴奏伯陽無罪，責之太重，上以為朋黨，五月，辛巳，貶峴蜀州刺史。〔尚，辰羊翻。峴，戶典翻。考異曰：代宗實錄雲：「屬有盜發鳳翔、管在北軍者，詔遣御史訊鞫，盜已伏罪。李輔國執奏重覆。殿中侍御史毛若虛奏覆與輔國協。肅宗大怒，下三司推鞫之。峴以若虛不直，陳於上前。及三司覆奏，與峴理協，肅宗以為朋黨。會同列李揆希旨，遂貶峴為通州刺史，三司大臣皆貶官。」今從肅宗實錄、舊紀、傳。〕右散騎常侍韓擇木入對，〔散，悉亶翻。騎，奇寄翻。〕上謂之曰：「李峴欲專權，今貶蜀州，朕自覺用法太寬。」對曰：「李峴言直，非專權。陛下寬之，祗益聖德耳。」若虛尋除御史中丞，威振朝廷。〔朝，直遙翻。〕
17壬午，以滑、濮節度使許叔冀為汴州刺史，充滑、汴等七州節度使；〔新書方鎮表：汴、滑節度使治滑州，領州五：滑、濮、汴、曹、宋。〕以試汝州刺史劉展為滑州刺史，充副使。
18六月， 丁巳，分朔方置邠、寧等九州節度使。〔方鎮表：開元九年置朔方節度使，領單於大都護府，夏、鹽、綏、銀、豐、勝六州，定遠、豐安二軍，三受降城。十年，增 領魯、麗、契三州。二十二年，兼關內道採訪處置使，增涇、原、寧、慶、隴、鄜、坊、丹、延、會、宥、麟十二州。以匡、長二州隸慶州，安樂、長樂二州隸原 州。天寶元年，增領邠州。乾元元年，分鎮北大都護府，麟、勝二州，置振武節度使。是年，廢關內節度使，罷領單於大都護，以涇、原、寧、慶、坊、鄜、丹、延隸邠寧節度。邠州本豳州，開元十三年以「豳」字類「幽」，改曰邠。〕
19觀軍容使魚朝恩惡郭子儀，〔惡，烏路翻。〕因其敗，短之於上。秋，七月，上召子儀還京師，以李光弼代為朔方節度使、兵馬元帥。〔考異曰：邠志曰：「四月，肅宗使丞相公鎬東都，慰勉諸軍。郭公陳鐉於軍，張公不坐而去。軍中不悅，朋肆流議。居十日，有中使追郭公。」汾陽家傳曰：「六月，公朝於京師，三讓元帥，上許之。乃詔李光弼代公為副。」段公別傳曰：「五月，李光弼代子儀為副元帥，守東都。」今因實錄七月除趙王係為元帥，並言之。〕士卒涕泣，遮中使請留子儀紿之日：「我餞中使耳，未行也。」因躍馬而去。
光弼願得親王為之副，辛巳，以趙王係為天下兵馬元帥，光弼副之，〔考異曰：舊傳：「思明縱兵河南，加光弼太尉謙兼中書令，代郭子儀為朔方節度使。未幾，為天下兵馬副元帥。」按實錄，光弼加太尉、中書令在上元元年破史思明後，為幽州都督在此年八月。其代子儀竹節制朔方，實錄無月日。制辭雲：「宜副出車之命，仍踐分麾之寵。」蓋只在此時耳。〕仍以光弼知諸節度行營。光弼以河東騎五百馳赴東都，夜，入其軍。光弼治軍嚴整，始至，號令一施，士卒、壁壘、旌旗、精采皆變。〔史言光弼入朔方軍，部分皆因子儀之舊，但號令加嚴整耳。治，直之翻。〕是時朔方將士樂子儀之寬，憚光弼之嚴。〔樂，音洛。〕
左廂兵馬使張用濟屯河陽，光弼以檄召　。用濟日：「朔方，非叛軍也，乘夜而入，何見疑之甚邪！」與諸將謀以精以精銳突入東京，逐光弼，請子儀；命其士皆被甲上馬，銜枚以待。〔被，皮義翻。〕都知兵馬使僕固懷恩日：「鄴城之潰，郭公先去，〔觀懹恩此言，則邠志所云亦可以傳信。〕朝廷摃帥，故罷其兵柄。今逐李公而強請之，章：甲十六　行本「之」下有「違拒朝命」四字；乙十一行本同；退齊校同。是反也，其可乎！」〔帥，所類翻。強，其兩翻，又音如字。〕右武鋒使康元寶曰：「君以兵請郭公，朝廷必疑郭公諷君為之，是破其家也。郭公百口何負於君乎！」用濟乃止。〔懷恩此言，與康元寶之言皆是也。使諸將從張用濟於惡，史思明之兵復至，唐事殆矣。〕光弼以數千騎東出汜水，用濟單騎來謁。光弼責用濟召不時至，斬之，命部將辛京杲代領其眾。〔考異曰：舊傳曰：「用濟承子儀之寬，懼光弼之令，與諸將頗有異議，欲逗留其眾。光弼以數千騎出次汜水縣，用濟單騎迎謁，即斬於轅門，諸將懾伏，以辛京杲代之。復追都兵馬使僕固懷恩。懷恩懼，先期而至。」邠志曰：「五月二十三日，詔河東節度使李公代子儀兼統諸軍。李公既受命，以河東馬軍百騎至東都，夜，入其軍。張用濟在河陽，聞之曰：『朔方軍，非叛人也，何見疑之甚！』欲率精騎突入東都，逐李公，請郭公。李公知之，遂留東都，表請濟師於河陽。冬十月，思明引眾渡河。李公曰：『思明渡河，必圖洛城，我當守武牢關，揚兵於廣武原以待之。』遂引軍東出師汜水縣。檄追河陽諸將，用濟後至，李公數其罪而戮之，以辛京杲代領其職。明日，引軍引河陽。」按實錄，此月光弼為副元帥，九月始移軍河陽耳。〕
20僕固懷恩繼至，光弼引坐，與語。〔史言李光弼待僕固懷恩有加諸將。〕須臾，閽者曰：「蕃、渾五百騎至矣。」〔潘、渾，謂諸蕃種及渾種。〕光弼變色。懷恩走出，召麾下將，陽責之曰：「語汝勿來，何得固違！」〔將，即亮翻。語，牛倨翻。〕光弼曰：「士卒隨將，亦復何罪！」命給牛酒。〔史言懷恩成備而後見光弼，光弼雖知其情而容忍不發。復，音扶又翻。〕
21以章：甲十六行本「以」上有「丁亥」二字；乙十一行本同；退齋校同。潞沁節度使王思禮〔王思禮節度澤、路、沁三州，史或稱澤潞，或稱潞沁。沁，七鴆翻。〕兼太原尹，充北京留守、河東節度使。〔代李光弼也。〕
初，潼關之敗，〔事見一百十八卷至德元載。〕思禮馬中矢而斃，有騎卒盩厔張光晟下馬授之，〔中，竹仲翻。盩，音輈、厔，音窒。晟，丞正翻。〕問其姓名，不告而去。思禮陰識其狀貌，〔識，音誌。〕求之不獲。及至河東，或譖代州刺史河西辛雲京，〔雲京，蘭州金城人，屬河西路。〕思禮怒之，雲京懼，不知所出。光晟時在雲京麾下，曰：「光晟嘗有德於王公，從來不敢言者，恥以此取賞耳。今使居有急，光晟請往見王公，必為使君解之。」〔為，於偽翻；下特為同。〕雲京喜而遣之。光晟謁思禮，未及言，思禮識之曰：「噫！子非吾故人乎﹖何相見之晚邪！」光晟以實告。思禮大喜，執其手，流涕曰：「吾之有今日，皆子力也。〔思禮言，光晟授己以馬，脫己於兵，得有今日。〕吾求子久矣。」引與同榻坐，約為兄弟。光晟因從容言雲京之冤。〔從，千容翻。〕思禮曰：「雲京過亦不細，今日特為故人捨之。」即日擢光晟為兵馬使，贈金帛田宅甚厚。〔張光晟於王思禮，可謂君子矣。其後事德宗，以失職怨望，遂委身於朱泚，何前後之相違也！〕
22辛卯，以朔方節度副使、殿中監僕固懷恩兼太常卿，進爵大寧郡王。懷恩從郭子儀為前鋒，勇冠三軍，〔冠，古玩翻。〕前後戰功居多，故賞之。
23八月，乙巳，襄州將康楚元、張嘉延據州作亂，刺史王政奔荊州。楚元自稱南楚霸王。
24回紇以寧國公主無子，聽歸；丙辰，至京師。〔公主嫁回紇見上捲上年。〕
25戊午，上使將軍曹日昇往襄州慰諭康楚元，貶王政為饒州長史，以司農少卿張光奇為襄州刺史；楚元不從。
26壬戌，以李光弼為幽州長史、河北節度等使。〔使之收復河北及幽、燕也。〕
27九月，甲午，張嘉延襲破荊州，荊南節度使杜鴻漸棄城走，澧、朗、郢、峽、歸等州官吏聞之，爭潛竄山谷。〔時荊南節度使領荊、澧、朗、郢、復、夔、峽、忠、萬、歸十州。〕
28戊辰，更令絳州鑄乾元重寶大錢，〔唐世鑄錢，大凡天下諸鑪九十九，而絳州之鑪三十。其餘諸鑪，或隔江嶺，或沒寇虜，故當時鑄錢率倚絳州。〕加以重輪，一當五十；〔大錢徑一寸二分，文亦曰「乾元重寶」，背之外郭為重輪。每緡重十二斤，號重稜錢。重，直龍翻。〕在京百官，先以軍旅皆無俸祿，宜以新錢給其冬料。〔冬料，各官冬季所當得俸料錢也。〕
29丁亥，以太子少保崔光遠為荊、襄招討使，充山南東道處置兵馬都使；〔處，昌呂翻。〕以陳、潁、亳、申節度使王仲昇為申、沔等五州節度使，知淮南西道行營兵馬。〔時淮西節度使領申、光、壽、安、沔五州。〕
30史思明使其子朝清守範陽，命諸郡太守各將兵三千從己向河南，分為四道，使其將令狐彰將兵五千自黎陽濟河取滑州，思明自濮陽，史朝義自白皋，周摯自胡良濟河，〔白皋、胡良皆河津濟渡之要，在滑州西北岸。「良」，或作「梁」。濮，音卜。〕會於汴州。
李光弼方巡河上諸營，聞之，還入汴州，謂汴滑節度使許叔冀曰：「大夫能守汴州十五日，我則將兵來救。」叔冀許諾。光弼還東京。思明至汴州，叔冀與戰，不勝，遂與濮州刺史董秦及其將梁浦、劉從諫、田神功等降之。〔許叔冀卒如張鎬之言。〕思明以叔冀為中書令，與其將李詳守汴州；厚待董秦，收其妻子，置長蘆為質；〔長蘆，漢參戶縣地，後周更名長蘆縣，時屬滄州。質音致。〕使其將南德信與梁浦、劉從諫、田神功等數十人徇江、淮。神功，南宮人也，〔南宮，漢古縣，屬冀州。〕思明以為平盧兵馬使。頃之，神功襲德信，斬之。從諫脫身走。神將其眾來降。
思明乘勝西攻鄭州，〔鄭州滎陽郡。〕光弼整眾徐行，至洛陽，謂留守韋陟曰：「賊乘勝而來，利在按兵，不利速戰。洛城不可守，於公計何如﹖」陟請留兵於 陝，退守潼關，據險以挫其銳。〔守，式又翻。陝，失冉翻。潼，音同。〕光弼曰：「兩敵相當，貴進忌退，今無故棄五百里地，則賊勢益張矣。【張：知亮翻，又 如字。】不若移軍河陽，北連澤潞，利則進取，不利則退守，表裏相應，仗賊不敢西侵，此猿臂之勢也。〔猿臂可伸而長，可縮而短，故以為喻。〕夫辨朝廷之禮，光弼不如公；〔夫，音扶。朝，直遙翻。〕論軍旅之事，公不如光弼。」陟無以應。判官韋損曰：「東京帝宅，侍中柰何不守﹖」〔按李光弼至德之初已為司空，乾元元年為侍中，故韋損以此呼之。〕光弼曰：「守之，則汜水、崿嶺、龍門皆應置兵，〔汜水有成皋之險。崿嶺在登封縣。龍門則伊闕。汜，音祀。崿，逆各翻。〕子為兵馬判官，能守之乎﹖」遂移牒留守韋陟使帥東京官屬西入關，牒河南尹李若幽使帥吏民出城避賊，空其城。光弼帥軍士運油、鐵諸物詣河陽為守備，光弼以五百騎殿。〔帥，讀曰率。殿，丁練翻。〕時思明遊兵已至石橋，諸將請曰：「今自洛城而北乎，當石橋而進乎﹖」光弼曰：「當石橋而進。」〔水經註：穀水東逕洛陽廣莫門北，漢之穀門也，東逕建春門石橋下，即上東門也。此言漢、晉洛城諸門，非隋、唐所徙洛城也。上東門之地，唐為鎮。〕及日暮，光弼秉炬筡行，部曲堅重，賊引兵躡之，不敢逼。〔躡之者，欲其兇懼而自潰。不敢逼者，以其嚴整而難犯。〕光弼夜至河陽，有兵二萬，〔郭子儀自滏水退守河陽，眾及數萬。及李光弼至河陽，有兵二萬。何眾寡之相懸乎！蓋張用濟之死， 朔方士卒畏威而逃散者多也。〕糧纔支十日。光弼按閱守備，部分士卒，無不嚴辦。〔分，扶問翻。考異曰：實錄，光弼謂韋陟曰：「洛城無糧，不可守。」按河陽 糧纔支十日，亦非糧多也。今不取。〕庚寅，思明入洛陽，城空，無所得，畏光弼掎其後，〔掎，居綺翻。〕不敢入宮，退屯白馬寺南，築月城於河陽南以拒光弼。〔史思明乘銳勝以政河陽，乃先築月城者，恐戰有邂逅也。〕於是鄭、滑等州相繼陷沒，〔思明既至洛陽，則鄭、滑等州已陷沒矣。通鑑因史家成文，失於刪脩也。〕韋陟、李若幽皆寓治於陝。
31冬，十月，丁酉，下制親徵史思明；羣臣上表諫，乃止。
32史思明引兵攻河陽，使驍將劉龍仙詣城下挑戰。〔驍，堅堯翻。〕龍仙恃勇，舉右足加馬鬣上，慢罵光弼。光弼顧諸將曰：「誰能取彼者﹖」僕固懷恩請行。光弼曰：「此非大將所為。」〔光弼之言得體，懷恩固心服矣。〕左右言「裨將白孝德可往。」光弼召問之。孝德請行。光弼問：「須幾何兵﹖」對曰：「請挺身取之。」光弼壯其志，然固問所須。對曰：「願選五十騎出壘門為後繼，兼請大軍助鼓譟以增氣。」光弼撫其背而遣之。〔既賞其勇，而尤賞其有取敵之方略。〕孝德挾二矛，策馬亂流而進。〔橫絻流曰亂。〕半涉，懷恩賀曰：「克矣。」光弼曰：「鋒未交，何以知之﹖」懷恩曰：「觀其攬轡安閒，知其萬全。」龍仙見其獨來，甚易之；〔易，以豉翻。〕稍近，將動，孝德搖手示之，若非來為敵者，龍仙不測而止。去之十步，乃與之言，龍仙慢罵如初。孝德息馬良久，〔息馬者，使馬力完復而後戰。〕因瞋目謂曰：「賊識我乎﹖」龍仙曰：「誰也﹖」曰：「我，白孝德也。」龍仙曰：「是何狗彘！」孝德大呼，〔呼，火故翻。瞋，昌真翻。〕運矛躍馬搏之。城上鼓譟，五十騎繼進。龍仙矢不及發，環走隄上。孝德追及，斬首，攜之以歸。〔龍仙恃勇輕敵，而孝德出其不意搏之，故勝。〕賊眾大駭。孝德，本安西胡人也。
思明有良馬千餘匹，每日出於河南渚浴之，循環不休以示多。光弼命索軍中牝馬，得五百匹，〔索，山客翻。〕縶其駒於城內。俟思明馬至水際，盡出之，馬嘶不已，思明馬悉浮渡河，一時驅之入城。〔牡馬慕牝，一時渡河，此小術耳。思明不能制，阻河水也。〕思明怒，列戰船數百艘，泛火船於前而隨之，欲乘流燒浮橋。光弼先貯百尺長竿數百枚，〔艘，蘇遭翻。貯，丁呂翻。〕以巨木承其根，氈裏鐵叉置其首，以迎火船而叉之。船不得進，須臾自焚盡。又以叉拒戰船，於橋上發祿石擊之，中者皆沉沒，賊不勝而去。
思明見兵於河清，〔祿，匹貌翻。中，竹仲翻。見，賢遍翻。杜佑曰：河清縣，南臨黃河。〕欲絕光弼糧道，光弼軍於野水渡以備之。既夕，還河陽，留兵千人，使部將雍希顥守其柵，〔雍，於用翻。〕曰：「賊將高庭暉、李日越、喻文景，皆萬人敵也，〔喻，姓也。姓譜：東晉有喻歸，撰河西記。〕思明必使一人來劫我。我且去之，汝待於此。若賊至，勿與之戰。降，則與之俱來。」諸將莫諭其意，皆竊笑之。既而思明果謂李日越曰：「李光弼長於憑城，今出在野，此成擒矣。汝以鐵騎宵濟，為我取之，〔為，於偽翻。〕不得，則勿返。」日越將五百騎晨至柵下，希顥阻壕休卒，吟嘯相視。日越怪之，〔怪其無戰意也。〕問曰：「司空在乎﹖」〔李光弼加司空、侍中，故稱之。〕曰：「夜去矣。」「兵幾何﹖」曰：「千人。」「將誰﹖」曰：「雍希顥。」日越默計久之，謂其下曰：「今失李光弼，得希顥而歸，吾死必矣，不如降也。」遂請降。希顥與之俱見光弼，光弼厚待之，任以心腹。高庭暉聞之，亦降。或問光弼﹖「降二將，何易也﹖」〔易，弋豉翻。〕光弼曰：「此人情耳。思明常恨不得野戰，聞我在外，以為必可取。日越不獲我，勢不敢歸。庭暉才勇過於日越，聞日越被寵任，必思奪之矣。」〔此謂之善用其所短。孫臏有言，善戰者因其勢而利導之。〕庭暉時為五臺府果毅，〔代州有五臺府。〕己亥，以庭暉為右武衛大將軍。〔唐諸府果毅，品秩猶卑，諸衛大將軍，則三品矣。考異曰：新傳曰：「上元元年，光弼降賊將高暉、李日越。」按此月己亥，高庭暉授特進，疑即高暉也。丁巳，李日越又授特進。是此月皆已降。新傳誤。邠志曰：「二年三月，思明引眾南去，使其子朝義圍河陽。四月一日，思明陷洛城。上元元年五月，思明耀兵於河清，宣言曰：『我且渡河，絕彼餉道，三城食盡，不攻自下。』李公聞之，師於野水渡。既夕，還軍。」與實錄亦相違。今從實錄。〕
思明復攻河陽，〔復，扶又翻；下日復同。〕光弼謂鄭陳節度使李抱玉曰：〔方鎮表：乾元二年，置鄭陳節度使，領鄭、陳、亳、潁四州。然此時鄭州已沒於史思明矣。〕「將軍能為我守南城二日乎﹖」〔為，於偽翻。〕抱玉曰：「過期何如﹖」光弼曰：「過期救不至，任棄之。」抱玉許諾，勒兵拒守。城且陷，抱玉紿之曰：「吾糧盡，明旦當降。」賊喜，斂軍以待之。抱玉繕完成備，明日，復請戰。賊怒，急攻之。抱玉出奇兵，表裏夾擊，殺傷甚眾。
董秦從思明寇河陽，夜，帥其眾五百，拔柵突圍，降於光弼。〔帥，讀曰率；下同。〕時光弼自將屯中潬，城外置柵，柵外穿塹，深廣二丈。〔中河起石潬，築 城，以衛河橋。潬，蕩旱翻。爾雅：潬，沙出。深，式禁翻。廣，古曠翻。〕乙巳，賊將周摯捨南城，併力攻中潬。光弼命荔非元禮出勁卒於羊馬城以拒賊。〔城外 別築短垣，高纔及肩，謂之羊馬城。〕光弼自於城東北隅建小朱旗以望賊。賊恃其罪，直進逼城，以車載攻具自隨，督眾填塹，三面各八道以過兵，又開柵為門。光弼望賊逼城，使問元禮曰：「中丞視賊填塹開柵過兵，晏然不動，何也﹖」元禮曰：「司空欲守乎，戰乎﹖」光弼曰：「欲戰。」元禮曰：「欲戰，則賊為吾填塹，〔為，於偽翻；下保為同。〕何為禁之﹖」光弼曰：「善，吾所不及，勉之！」〔雖賞其敢戰，而戰危事也，故曰勉之。〕元禮俟柵開，帥敢死士突出擊賊，卻走數百步。元禮度賊陳堅，未易摧陷，〔度，徒洛翻。易，弋豉翻。〕乃復引退，〔復，扶又翻；下摯復同。〕須其怠而擊之。光弼望元禮退，怒，遣左右召，欲斬之。元禮曰：「戰正急，召何為﹖」乃退入柵中。賊亦不敢逼。良久，鼓譟出棚門，奮擊，破之。
周摯復收兵趣北城。〔趣，七喻翻。〕光弼遽帥眾入北城，登城望賊曰：「賊兵雖多，囂而不整，不足畏也。不過日中，保為諸君破之。」乃命諸將出戰。及期，不決，召諸將問曰：「向來賊陳，〔陳，讀曰陣。〕何方最堅﹖」曰：「西北隅。」光弼命其將郝廷　玉當之。〔廷玉，光弼之愛將也。〕廷玉請騎兵五百，與之三百。又問其次堅者。曰：「東南隅。」光弼命其將論惟貞當之。〔論，姓也。諸論自吐蕃來降。〕惟貞請鐵騎三百，與之二百。光弼令諸將曰：「爾曹望吾旗而戰，吾颭旗緩，任爾擇利而戰；吾急颭旗三至地，〔颭，佔琰翻。〕則萬眾齊入，死生以之，少退者斬！」又以短刀置跋中，〔跋，與靴同。釋名曰：跋本胡服，趙武靈王所作。實錄曰：古履也。趙武靈王好胡服，常短靿，以黃皮為之，後漸以長靿，軍戎通服。唐馬周殺其靿，加以靴氈。開元中，裴叔通以羊為之，隱檁，加以帶子裝束。故事，胡虜之服不許唂入殿省，至馬周加飾，乃許之。〕曰：戰，危事，吾國之三公，不可死賊手，萬一戰不利，諸君前死於敵，我自剄於此，不令諸君獨死也。」諸將出戰，頃之，廷玉奔還。光弼望之，驚曰：「廷玉退，吾事危矣。」命左右取廷玉首。廷玉曰：「馬中箭，非敢退也。」使者馳報。光弼令易馬，遣之。僕固懷恩及其子開府儀同三司瑒戰小卻，〔瑒，音暢，又雉杏翻。〕光弼又命取其首。懷恩父子顧見使者提刀馳來，更前決戰。光弼連颭其旗，諸將齊進致死，呼聲動天地，〔呼，火故翻。〕賊眾大潰，〔史言河陽之戰，真為確鬬，非李光弼督諸將致死，不足以決勝。〕斬首千餘級，捕虜五百人，溺死者千餘人，周摯以數騎遁去，擒其大將徐璜玉、李秦授。其河南節度使安太清走保懷州。〔考異曰：舊傳：「斬萬餘級，生擒八千餘人，擒其大將徐璜玉、李秦授、周摯。」按李秦授上元元年四月乃見擒。周摯二年三月為史朝義所殺。今從實錄。實錄雲：「擒偽懷州節度使安太清並男朝俊，偽貝州刺史璜玉。」按太清，上元元年九月拔懷州始擒之。今從舊傳。餘按通鑑書擒玉徐璜玉、李秦授，蓋從舊傳，而以舊傳擒周摯為誤。實錄所云擒安太清、朝俊，通鑑皆不取，而考異謂之「今從實錄」，此四字不可曉。若參取二書，又考本末，則此時只當書擒徐璜玉。如李秦授亦未當書擒。〕思明不知摯敗，尚攻南城，光弼驅俘囚臨河示之，乃遁。
丁巳，以李日越為右金吾大將軍。
33邛、簡、嘉、眉、瀘、戎等州蠻反。〔簡州，漢牛鞞、廣都之地，後魏於牛鞞置陽安縣及武康郡，隋廢郡，以縣屬蜀郡，仁壽初，分置簡州。餘註見前。邛，渠容翻。瀘，龍都翻。〕
34十一月，甲子，以殿中監董秦為陝西、神策兩軍兵馬使，〔此殿中監，所謂帶職以寄祿也。〕賜姓李、名忠臣。
35康楚元等眾至萬餘人，商州刺史充荊、襄等道租庸使韋侖發兵討之，駐於鄧之境，招諭降者，厚撫之；〔降，戶江翻。〕伺其稍怠，進軍擊之，生擒楚元，其眾遂潰；得其所掠租庸二百萬緡，荊、襄皆平。倫，見素之從弟也。〔韋見素相天寶以迨至德。從，才用翻。〕
36發安西、北庭兵屯陝，以備史思明。
37第五琦作乾元錢、重輪錢，與開元錢三品並行，〔重，直龍翻。〕民爭盜鑄，貨輕物重穀價騰踊，餓殍相望。上言者皆歸咎於琦，庚午，貶琦忠州長史。〔忠州，漢臨江、墊江、枳縣地，梁置臨江郡，後周置臨山〔州〕，隋廢郡及州，以縣屬巴東郡，唐初分置忠州，地邊巴徼，心懷忠信為名。殍，皮表翻。上，時兩翻。長，知兩翻。忠州南賓郡，唐置忠州，以地邊巴徼，心懷忠信為名。〕御史大夫賀蘭進明貶溱州員外司馬，坐琦黨也。
38十二月甲午，呂諲領度支使。
39乙巳，韋倫送康楚元詣闕，斬之。
40史思明遣其將李歸仁將鐵騎五千寇陝州，神策兵馬使衛伯玉以數百騎擊破之於礓子阪，得馬六百疋，歸仁走。以伯玉為顉西、四鎮行營節度使。李忠臣與歸仁等戰於永寧、莎柵之間，屢破之。〔礓子阪，在河南永寧縣西。永寧，漢宜陽縣西界之地，後周置同軌郡及熊耳縣、崤縣，隋廢郡及崤縣，義寧元年改為永寧縣。礓，居良翻。宋白曰：永寧縣，本漢澠池縣之西境，後魏大統十年，於今縣東黃蘆城置北宜陽縣，廢帝二年，改為熊耳，後周移於劉塢，隋開皇三年，移於同軌城，義寧三年，移於永固，因苻堅舊城置縣，以永寧為名。武德三年，移理同軌，貞觀十四年移理莎柵，十七年又移理鹿橋。〕
上元元年（庚子、七六〇）是年閏四月始改元。〕
1春，正月，辛巳，以李光弼為太尉兼中書令，餘如故。
2丙戌，以於闐王勝之弟曜同四鎮節度副使，權知本國事。〔於闐王與四鎮節度使皆在行營，故令其弟與節度副使同權國事。〕
3党項等羌吞噬邊鄙，將逼京畿，乃分邠、寧等州節度為鄜坊、丹延節度，亦謂之渭北節度。〔邠寧節度領州九，分四州為渭北節度。鄜，音膚。〕以邠州刺史桑如珪領邠寧，鄜州刺史杜冕領鄜坊節度副使，分道招討。戊子，以郭子儀領兩道節度使，〔兩道，邠寧、鄜坊也。〕留京師，假其威名以鎮之。
4上祀九宮貴神。
5二月，李光弼攻懷州，史思明救之。癸卯，光弼逆戰於沁水之上，破之，斬首三千餘級。〔沁，七鴆翻。〕
6忠州長史第五琦既行，或告琦受人金二百兩，遣御史劉期光追按之。琦曰：「琦備位宰相，二百兩金不可手挈；若付受有憑，請準律科罪。」期光即奏琦已服罪。〔史言劉期光不能審克閱實而妄奏。〕庚戌，琦坐除名，長流夷州。〔宋白曰：夷州之地，歷代恃險，不聞臣附。隋大業七年，始招慰，置綏陽縣，唐武德四年，置夷州。舊志：京師南四千三百八十七里，至洛陽三千八百八十里。〕
7三月，甲申，改蒲州為河中府。
8庚寅，李光弼破安太清於懷州城下；夏，四月，壬辰，破史思明於河陽西渚，斬首千五百餘級。
9襄州將張維瑾、曹玠殺節度使史翽，據州反。〔翽，呼外翻。〕制以隴州刺史韋倫為山南東道節度使。時李輔國用事，節度使皆出其門。倫既朝廷所除，又不謁輔國，尋改秦州防禦使。己未，以陝西節度使來瑱為山南東道節度使。〔至德二載，廢南陽節度使，升襄陽防禦使為山南東道節度使，領襄、鄧、隨、唐、安、均、房、金、商九州，治襄州。〕瑱至襄州，長維瑾等皆降。〔降，戶江翻。〕
10閏月，丁卯，加河東節度使王思禮為司空。自武德以來，思禮始不為宰相而拜三公。
11甲戌，徙趙王係為越王。
12己卯，赦天下，改元。〔改元上元。〕
13追諡太公望為武成王，選歷代名將為亞聖、十哲。〔開元十九年，始置太公尚父廟，以留侯張良配；中春、中秋上戊祭之，牲樂之制如文宣王。出師命將，發日，引辭於廟。仍以古名將十人為十哲，配享。是年，尊為武成王，以歷代良將為十 哲像，坐侍：秦武安侯白起、漢淮陰侯韓信、蜀丞相諸葛亮、唐尚書右僕射衛國公李靖、司空英國公李勣列於左；漢太子少傅張良、齊大司馬田穰苴、吳將軍孫武、 魏西河守吳起、燕昌國君樂毅列於右。〕其中祀、下祀並雜祀一切並停。〔旱故也。唐六典：昊天上帝、五方帝、皇地祇、神州宗廟為大祀。日月、星辰、社稷、先代帝王、嶽鎮、海瀆、帝社、先蠶、孔宣父、齊太公、諸太子廟為中祀。司中、司命、風師、雨師、眾星、山林、川澤、五龍祠等及州、縣社稷、釋奠為小祀。雜祀，蓋小鬼之神，若漢志所謂杜將軍、寶雞之類。〕
14是日，史思明入東京。〔考異曰：按去年九月，思明已入東京。實錄至此復雲爾者，蓋當時城空，李光弼在河陽，思明還屯白馬寺，不入宮闕，今始移軍入其城耳。〕
15五月，丙午，以太子太傅苗晉卿行侍中。晉卿練達吏事，而謹身固位，時人比之胡廣。
16宦者馬上言受賂，為人求官於兵部侍郎、同中書門下三品呂諲，諲為之補官。〔為，於偽翻。〕事覺，上言杖死。壬子，諲罷為太子賓客。
17癸丑，以京兆尹南華劉晏為戶部侍郎，充度支、鑄錢、鹽鐵等使。〔南華，本漢離狐縣，歷代不更名；天寶元年，更名南華縣，屬曹州。鹽鐵使，乾元元年以命第五琦。會要：開元二十五年，監察御史羅文信充諸道鑄錢使，其後楊慎矜、楊國忠相繼為之。〕晏善治財利，故用之。〔治，直之翻。〕
18六月，甲子，桂州經略使邢濟奏：破西原蠻二十萬眾，斬其帥黃乾曜等。〔西原蠻居廣、容之南，邕、桂之西，有寧氏，相承為豪。又有黃氏，居黃橙洞，其屬也。其地西接南詔。天寶初，黃氏強，與韋氏、周氏、儂氏相脣齒，為寇害，據十餘州，又逐韋、周於海濱縣，地數千里。帥，所類翻。〕
19乙丑，鳳翔節度使崔光遠奏破涇、隴羌、渾十餘萬眾。〔據章鈺資治通鑑校宋記補。〕
20三品錢行浸久，〔開元錢與乾元當十錢、重輪錢為三品。〕屬歲荒，米鬥至七千錢，人相食。京兆尹鄭叔清捕私鑄錢者，數月間，榜死者八百餘人，不能禁。〔屬，之慾翻。榜，音彭。〕乃敕京畿，開元錢與乾元小錢皆當十，其重輪錢當三十，諸州更俟進止。是時史思明亦鑄順天、得一錢，〔史思明鑄「得一元寶」錢，徑一寸四分。既而惡得一非長祚之兆，改其文曰「順天元寶」。〕一當開元錢百。賊中物價尤貴。
21甲申，興王続薨。続，張後長子也，幼曰定王侗。〔続，音詔。侗，音通，又音同。〕張後以故數欲危太子，〔數，所角翻。〕太子常以恭遜取容。會続薨，侗尚幼，太子位遂定。
22乙酉，鳳翔節度使崔光遠破党項於普潤。〔普潤縣，屬鳳翔府，漢杜陽縣之地，隋作仁壽宮，大業初置普潤縣。宋白曰：普潤縣，本漢安定、鶉狐二縣之地，在漢又為漆縣。隋大業元年於細川穀置普潤縣，蓋以杜、漆、岐三水灌溉民田，民獲濟利，以為縣名。麟遊縣則漢杜陽之地，有隋仁壽宮。〕
23平盧兵馬使田神功奏破史思明之兵於鄭州。
24上皇愛興慶宮，自蜀歸，即居之。 〔事見上卷至德二載。〕上時自夾城往起居，〔夾城，開元二十年所築。〕上皇亦間至大明宮。〔間，古莧翻。〕左龍武大將軍陳玄禮、內侍監高力士久侍衛上皇； 上又命玉真公主、如仙媛、〔考異曰：常侍言旨作「九仙媛」，唐曆作「九公主、女媛」，今從新、舊傳。蓋舊宮人也。〕內侍王承恩、魏悅及梨園弟子常娛侍左 右。上皇多御長慶樓，〔長慶樓，南臨大道，上皇每御之，裴徊觀覽。〕父老過者往往瞻拜，呼萬歲，上皇常於樓下置酒食賜之；又嘗召將軍郭英父等上樓賜宴。有劍南奏事官過樓下拜舞，〔諸道遣官入京師奏事者，謂之奏事官。〕上皇命玉真公主、如仙媛為之作主人。〔為，於偽翻。〕
李輔國素微賤，雖暴貴用事，上皇左右皆輕之。 輔國意恨，且欲立奇功以固其寵，乃言於上曰：「上皇居興慶宮，日與外人交通，陳玄禮、高力士謀不利於陛下。今六軍將士盡靈武勳臣，皆反仄不安，臣曉諭不能 解，不敢不以聞。」〔李輔國此言，是臨肅宗以兵也。〕上泣曰：「聖皇慈仁，豈容有此！」〔帝上上皇尊號曰聖皇天帝。〕對曰：「上皇固無此意，其如羣小何！ 陛下為天下主，當為社稷大計，消亂於未萌，豈得徇匹夫之孝！且興慶宮與閻閭相參，垣墉淺露，非至尊所宜居。大內深嚴，奉迎居之，與彼何殊，又得杜絻小人熒惑聖聽。如此，上皇享萬歲之安，陛下有三朝之樂，〔記曰：文王之為世子也，朝於王季日三。朝，直遙翻。〕庸何傷乎！」上不聽。興慶宮先有馬三百匹，輔國矯敕取之。〔矯敕，猶言矯詔也。〕纔留十匹。上皇謂高力士曰：「吾兒為輔國所惑，不得終孝矣。」
輔國又令六軍將士，號哭叩頭，請迎上皇居西內。〔唐以大明宮為東內，太極宮為西內，興慶宮為南內。號，戶刀翻。〕上泣不應。輔國懼。會上不豫，秋，七月， 丁未，輔國矯稱上語，迎上皇遊西內，至睿武門，輔國將射生五百騎，露刃遮道奏曰：「皇帝以興慶宮湫隘，〔湫，下也。隘，小也，狹也。陸德明音義：湫，子小 翻；徐音秋。〕迎上皇遷居大內。」上皇驚，幾墜。〔幾，居依翻。〕高力士曰：「李輔國何得無禮！」叱令下馬。輔國不得已而下。力士因宣上皇誥曰：「諸將士 各好在！」〔以將士露刃遮道，震驚上皇，殊無善狀，令其好在。好在，猶今人言好生，言不得以兵幹乘輿也。〕將士皆納刃，再拜，呼萬歲。力士又叱輔國與己共 執上皇馬鞚，侍衛如西內，居甘露殿。〔西內以兩儀殿為內朝。兩儀殿北有甘露門。甘露門內為甘露殿。如，往也。〕輔國帥眾而退。〔帥讀曰率；下同。〕所留等衛兵，纔両老數十人。〔両，烏光翻。〕陳玄禮、高力士及舊宮人皆不得留左右。上皇曰：「興慶宮，吾之王地，〔王，於況翻。事見二百九卷睿宗景雲元年。〕吾數以讓皇帝，皇帝不受。今日之徙，亦吾志也。」是日，輔國與六軍大將素服見上，請罪。〔北門六軍也。數，所角翻。見，賢遍翻。〕上又迫於諸將，乃勞之曰：「南宮、西內，亦復何殊！〔南宮，即謂興慶宮。取語便順，或言南宮，或言南內。勞，力到翻。復，扶又翻。〕卿等恐小人熒惑，防微杜漸，以安社稷，何所懼也！」到部尚書顏真卿首率百寮上表，請問上皇起居。輔國惡之，奏貶蓬州長史。〔梁以漢宕渠縣界置安國縣，後周置蓬州，隋廢州，以縣屬清化郡，唐復分置蓬州。惡，烏路翻。宋白曰：因蓬山為名，至京師二千三百六十里，東都二千五百八十二里。〕
25癸丑，敕天下重稜錢皆當三十，如畿內。〔重稜錢，即重輪錢。重，直龍翻。〕
26丙辰，高力士流巫州，王承恩流播州，魏悅流溱州，陳玄禮勒致仕；置如仙媛於歸州，〔貞觀八年，分辰州龍標縣置巫州，京師南三千一百五十八里，至東都三千八百三十三里。播州，秦夜郎郡之南境，隋牂柯郡之牂 柯縣，貞觀九年，置郎州，十一年，置播州，京師南四千四百五十里，至東都四千九百六十里。貞觀十六年，開山洞置溱州，至京師三千四百八十里，東都四千二百 裏。歸州，漢秭歸縣地，後周置秭歸郡，隋廢郡，以縣屬巴東郡；唐武德二年，分秭歸、巴東二縣置歸州，京師南二千二百六十八里，至東都一千八百四十三里。〕玉真公主出居玉真觀。〔玉真觀，睿宗為主所起。〕上更選後宮百餘人，置西內，備灑掃。〔灑，所賣翻。 掃，素報翻，又皆如字。〕令萬安、咸宜二公主視服膳；〔萬安、咸宜二公主皆上皇女。〕四方所獻珍異，先薦上皇。然上皇日以不懌，因不茹葷，闢穀，浸以成 疾。上初猶往問安，既而上亦有疾，但遣人起居。其後上稍悔悔寤，惡輔國，欲誅之，〔惡，烏路翻。〕畏其握兵，竟猶豫不能決。
27初，哥舒翰破吐蕃於臨洮西關磨環川，於其地置神策軍。〔會要：天寶十三載，哥舒翰以前年收九曲，請以其地置洮陽郡，郡內置神策軍，去臨洮郡二百里。〕及 安祿山反，軍使成如璆〔璆，與球同。〕遣其將衛伯玉將千人赴難。〔難，乃旦翻。〕既而軍地淪入吐蕃，伯玉留屯於陝，累官至右羽林大將軍。八月，庚午，以伯玉為神策軍節度使。〔為神策軍強盛張本。〕
28丁亥，贈諡興王佋曰恭懿太子。
29九月，甲午，置南都於荊州，以荊州為江陵府，仍置永平軍團練兵三千人，以扼吳、蜀之衝，從節度使呂諲之請也。
30或上言：「天下未平，不宜置郭子儀於散地。」〔散，昔亶翻。〕乙未，命子儀出鎮邠州；党項遁去。〔畏子儀也。〕戊申，制：「子儀統諸道兵自朔方直取範陽，還定河北，發射生英武等禁軍〔射生號英武軍，見上卷至德二載十二月。〕及朔方、鄜坊、邠寧、涇原諸道蕃、漢兵共七萬人，皆受子儀節度。」〔鄜，音夫。〕制下旬日，復為魚朝恩所沮，事竟不行。〔使郭子儀果總兵向範陽，則史思明有內顧之憂，李光弼成夾攻之勢，必無邙山之敗矣。郭、李成功，則又必無樹置河北諸帥之禍矣。復，扶又翻。〕
31冬，十月，丙子，置青、沂等五州節度使。〔詳考通鑑所書，乾元二年四月甲辰，以尚衡為青密節度使，上元二年四月乙亥，青密節度使尚衡破史朝義兵。如此，則是年尚衡尚鎮青密，安得又置青沂等州節度使邪！新書方鎮表：上元二年置淄沂節度使，領淄、沂、滄、德、棣五州。侯希逸自平盧引兵保青州，授青密節度使，遂廢淄沂節度，並所管五州，號淄青、平盧節度。通鑑書侯希逸為平盧、淄青節度在寶應元年五月。蓋新表與通鑑各以所見書為據，故參錯不同如此。〕
32十一月，壬辰，涇州破党項。
33御史中丞李銑、宋州刺史劉展皆領淮西節度副使。銑貪暴不法，展剛強自用，故為其上者多惡之；〔惡，烏路翻。〕節度使王仲昇先奏銑罪而誅之。時有謠言曰：「手執金刀起東方。」仲昇使監軍使、內左常侍邢延恩入奏：〔唐中人出監方鎮軍，品秩高者為監軍使，其下為監軍。監，古銜翻。〕「展倔強不受命，姓名應謠讖，〔此句當屬上句。倔，其勿翻。強，其兩翻。讖，謂金刀之謠應劉姓也。〕請除之。」
延恩因說上曰：「展與李銑一體之人，今銑誅，展不自安，苟不去之，恐其為亂。然展方握強兵，宜以計去之。〔說，式芮翻。去，羌呂翻。〕請除展江淮都統，代李峘，〔峘，戶登翻。〕俟其釋兵赴鎮，中道執之，此一伕力耳。」上從之，以展為都統淮南東、江南西、浙西三道節度使；〔考異曰：沈既濟劉展亂紀雲：「淮南東道、浙江西道凡二十三州，置都統節度。」下雲：「以展為都 統江南、淮南節度使。」下又云：「三道皆發吏申圖籍。」按舊李峘傳：「峘都統淮南、江南、江西節度。」展既代峘，其所統亦三道耳。淮南者，東道楊、楚、 滁、和、舒、廬、濠、壽八州也。江南者，浙西昇、潤、常、蘇、湖、杭、睦七州也。江西者，洪、虔、江、吉、袁、信、撫七州也。凡二十二州。亂紀誤以「二」為「三」，又脫「江南西道」字耳。〕密敕舊都統李峘及淮南東道節度使鄧景山圖之。〔李峘為浙東節度兼淮南，見上卷元年。按唐會要：乾元元年十二月，李峘除都統淮南、江東、江西節度、宣慰、觀察、處置等使。都統之名起於此。通鑑但書以浙東兼淮東，與會要少異。〕
延恩以制書授展，展疑之，曰：「展自陳留參軍，數年至刺史，可謂暴貴矣。江、淮租賦所出，今之重任，展無勳勞，又非親賢，一旦恩命寵擢如此，得非有讒人間之乎﹖」〔間，古莧翻。〕因泣下。延恩懼，曰：「公素有才望，主上以江、淮為憂，故不次用公。公反以為疑，何哉﹖」展得印節，乃上表謝恩，牒追江、淮親舊，置之心膂，三道官屬遣使迎賀，申圖籍，相望於道，展悉舉宋州兵七千趣廣陵。〔趣，七喻翻。〕
延恩知展已得其情，還奔廣陵，〔書雲：「作偽心勞日拙，」邢延恩之謂矣。〕與李峘、鄧景山發兵拒之，移檄州縣，言展反。展亦移檄言峘反，州縣莫知所從。峘引兵渡江，與副使潤州刺史韋儇、〔儇，許緣翻。〕浙西節度使侯令儀屯京口，鄧景山將萬人屯徐城。〔徐城縣屬泗州，漢徐縣地，隋置徐城縣於大徐城，開元二十五年，移就臨淮縣。〕展素有威名，御軍嚴整，江、淮人望風畏之。展倍道先期至，使人問景山曰：「吾奉詔書赴鎮，此何兵也﹖」景山不應。展使人呼於陳前曰：〔呼，火故翻。〕「汝曹皆吾民也，勿幹吾旗鼓。」使其將孫待封、張法雷擊之，景山眾潰，與延恩奔壽州。展引兵入廣陵，遣其將屈突孝標將兵三千徇濠、楚，王𣈶將兵四千略淮西。〔𣈶，古鄧翻。〕
李峘闢北固為兵場，〔北固山，在京口，梁武帝所登，即其地。〕插木以塞江口。展軍於白沙，設疑兵於瓜洲，〔今揚州江都縣南三十里，有瓜洲鎮，正對京口北固山。塞，昔則翻。〕序張火、鼓，〔張火及鼓，以為疑兵。〕若將趣北固者，如是累日。峘悉銳兵守京口以待之。展乃自上流濟，襲下蜀。〔此自白沙濟江也。昇州東北九十里至句容縣，有下蜀戍，在句容縣北，近江津。〕峘軍聞之，自潰，峘奔宣城。〔宣城，漢宛陵縣地，晉置宣城郡，隋平陳，廢郡，改宛陵為宣城縣，帶宣州。李峘奔宣城，就鄭炅之。〕
甲午，展陷潤州。〔考異曰：實錄：「十一月壬子，淮南節度奏展反，鄧景山、李峘戰敗。八日，展陷潤州。十日，陷昇州。」按八日甲午，十日丙申，壬子二十六日，乃奏到日也。唐曆：「壬子，淮南奏宋州刺史劉展赴鎮，揚州長史淮南節度鄧景山、都統尚書李峘承詔拒之， 兵敗，奔於壽州。乙未，劉展陷揚州。景申，陷潤州。丁酉，陷昇州。」壬子在前，蓋因實錄也。今從劉展亂紀及新書本紀。〕昇州軍士萬五千人謀應展，攻金陵 城，〔昇州治金陵。〕不克而遁。侯令儀懼，以後事授兵馬使姜昌羣，棄城走。昌羣遣其將宗犀詣展降。丙申，展陷昇州，以宗犀為潤州司馬、丹楊軍使；〔乾元二年置丹楊軍於潤州。〕使昌羣領昇州，以從子伯瑛佐之。〔從，才用翻。〕
34李光弼攻懷州，百餘日，乃拔之，生擒安太清。〔考異曰：舊傳雲：「擒安太清、周摯、楊希文等，送於闕下。」按周摯於時不在懷州城中，明年為史朝義所殺，非光弼所擒也。〕
35史思明遣其將田承嗣將兵五千徇淮西，王同芝將兵三千人徇陳，許敬江將二千人徇兗、鄆，薛鄂將五千人徇曹州。〔新書「江」作「缸」，「鄂」作「萼」〕
36十二月，丙子，党項寇美原、【章：甲十六行本「原」下有「華原」二字；乙十一行本同；退齋校同。】同官，大掠而去。〔後魏景明元年，分漢富平縣置土門縣，屬新平郡，因土門山為名，隋廢土門縣入華原。咸亨二年，分京兆之富平、華原及同州之蒲城以故土門縣置美原縣。同官，本漢銅官之地，後因謂之銅官川。後魏真君七年，置銅官縣，屬北地地郡，隋為銅官，至唐，二縣並屬京兆。宋白曰：同官縣，漢祋祤地，晉為頻陽地，苻堅於祋祤城東北銅官州置銅官護軍，後魏真君七年，罷軍為縣。後周除「金」，作此「同」字。〕
37賊帥郭愔等引諸羌、胡敗秦隴防禦使韋倫，〔帥，所類翻。敗，補賣翻。〕殺監軍使。
38兗鄆節度使能元皓〔方鎮表：乾元二年，升鄆、齊、兗三州都防禦使為節度使。是年，以齊州隸青密，而兗鄆增領徐州。能，奴代翻。〕擊史思明兵，破之。
39李峘之去潤州也，副使李藏用謂峘曰：「處人尊位，食人重祿，臨難而逃之，非忠也；〔處，昌呂翻。難，乃旦翻。〕以數十州之兵食，三江、五湖之險固，〔韋昭曰：三江，謂吳松江、錢唐江、浦陽江也。吳地記曰：松江東北行七十里，得三江口。東北入海為婁江，東南入江為東江，並松江為三江。五湖註已見晉安帝紀。〕不發一矢而棄之，非勇也。失忠與勇，何以事君！藏用請收餘兵，竭力以拒之。」峘乃悉以後事授藏用。藏用收散卒，得七百人，東至蘇州募壯士，得二千人，立柵以拒劉展。
展遣其將傅子昂、宗犀攻宣州，宣歙節度使鄭炅之棄城走，〔宣歙節度使領宣、歙、饒三州。歙，書涉翻。〕李峘奔淇【章：甲十六行本「淇」作「洪」；乙十一行本同。】州。
李藏用與展將長景超、孫待封戰於鬱墅，兵敗，奔杭州。景超遂據蘇州，待封進陷湖州。〔湖州，本漢烏程縣地，吳置吳興郡，隋平陳，廢郡，置湖州，大業初，廢州，以縣屬吳郡。唐武德四年，復置湖州。〕展以其將許嶧為潤州刺史，〔嶧，音亦。〕李可封為常州刺史，楊持璧蘇州刺史，待封領湖州事。景超進逼杭州，藏用使其將溫晁屯餘杭。〔餘杭、漢縣，時屬杭州，在州西四十五里。晁，直遙翻。〕展以李晃為泗州刺史，宗犀為宣州刺史。
傅子昂屯南陵，〔南陵，漢春穀縣地，梁置南陵縣及南陵郡，隋廢郡，以縣屬宣州。舊治赭圻城，長安四年，移治青陽城。〕將下江州，徇江西。〔江西，謂江南 西道。〕於是屈突孝標陷濠、楚州，〔屈，居勿翻。〕王𣈶陷舒、和、滁、廬等州，所向無不摧靡，聚兵萬人，騎三千，橫行江、淮間。壽州刺史崔昭發兵拒之，由是𣈶不得西，止屯廬州。
初，上命平廬【章：甲十六行本「廬」作「盧」，「盧」下有「都知」二字；乙十一本同；張校同；退齋校同。】兵馬使田神功將所部精兵五千屯任城；〔任，音壬。〕鄧景山既敗，與邢延恩奏乞敕神功救淮南，未報。景山遣人趣之，〔趣，讀曰促。〕且許以淮南金帛子女為賂，神功及所部皆喜，悉眾南下，及彭城，敕神功討展。〔田神功至彭城，敕方下。〕展聞之，始有懼色，自廣陵將兵八千拒之，選精兵二千渡淮，擊神功於都梁山，展敗，走至天長；〔天寶元年，分江都、六合、高郵置千秋縣，七載，更名天長，屬揚州。〕以五百騎據橋拒戰，又敗，展獨與一騎亡渡江。神功入廣陵〔考異曰：劉展亂紀雲：「二年春，神功舉兵東下。」實錄、唐曆，神功入揚州在此月。今從之。〕及楚州，〔當屬上句。蓋先入楚州而後入廣陵。〕大掠，殺商胡以千數，城中地穿掘略徧。〔穿掘，以求人所窖藏者。掘，其月翻。〕
40是歲，吐蕃陷廓州。
