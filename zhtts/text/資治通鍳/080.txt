△卷第七十九
晉紀一〔起旃蒙作噩（乙酉），盡玄黓執徐（壬辰），凡八年。〕
〔司馬氏，河內溫縣人。宣王懿得魏政傳景王師，至文王昭，始封晉公，以溫縣本晉地，故以國號。〕
世祖武皇帝上之上〔諱炎，字安世，姓司馬氏，宣王懿之孫，文王昭之長子。文王廟號太祖，故帝廟號世祖。諡法：克定禍亂曰武。〕
泰始元年（乙酉、二六五）是年十二月，方受禪改元，此猶是魏鹹熙二年。〕
①春，三月，吳主使光祿大夫紀陟、五官中郎將洪璆〔璆，渠尤翻。〕與徐紹、孫彧偕來報聘。〔絕彧聘吳見上捲上年。〕紹行至濡須，有言紹譽中國之美者，〔譽，音餘。〕吳主怒，追還，殺之。
②夏，四月，吳改元甘露。〔時因蔣陵言甘露降改元。〕
③五月，魏帝加文王殊禮，〔謂旌旗、車馬、樂舞、冕服，皆如帝者之儀。〕進王妃曰後；世子曰太子。
④癸未，大赦。
⑤秋，七月，吳主逼殺景皇后，遷景帝四子於吳；尋又殺其長者二人。〔吳主貶景後，封四弟，事見上捲上年。長，知兩翻。〕
⑥八月，辛卯，文王卒，太子嗣為相國、晉王。
⑦九月，乙未，大赦。
⑧戊子，以魏司徒何曾為晉丞相；癸亥，以票騎將軍司馬望為司徒。〔票，匹妙翻。騎，奇寄翻。〕
⑨乙亥，葬文王於崇陽陵。〔考異曰：晉書文紀作「癸酉」，今從魏志陳留王紀。〕
⑩冬，吳西陵督步闡〔西陵，即夷陵。吳主權黃武元年改夷陵曰西陵，宜都郡治焉。〕表請吳主徙都武昌；吳主從之，使御史大夫丁固、右將軍諸葛靚守建業。〔靚，疾正翻。〕闡，騭之子也。〔吳主權時，騭為西陵督，之日翻。〕
十二【張：「十二」作「十一」。】月，壬戌，魏帝禪位於晉；〔魏元帝時年二十，困敦上章，魏文帝始受漢禪，傳五世，歷四十六年而亡。〕甲子，出舍於金 墉城。〔金墉城在洛陽城西北角。〕太傅司馬子拜辭，執帝手，流涕歔欷不自勝，〔歔，音虛。欷，音希，又許既翻。勝，音升。〕曰：「臣死之日，固大魏之純臣也。」丙寅，王即皇帝位，大赦，改元。〔至是方改元泰始。〕丁卯，奉魏帝為陳留王，即宮於鄴。〔即，就也。〕優崇之禮，皆倣魏初故事。〔見六十九卷魏文帝黃初元年。〕魏氏諸王皆降為侯。追尊宣王為宣皇帝，景王為景皇帝，文王為文皇帝；尊王太后曰皇太后。封皇叔祖孚為安平王，叔父幹為平原王、亮為扶風王、軎為東莞王、駿為汝陰王、肜為梁王，倫為琅邪王，弟攸為齊王、鑒為樂安王、機為燕王；又封羣從司徒望等十七人皆為王。〔望，孚之子也。帝封諸王，以郡為國。邑二萬戶為大國，置上、中、下三軍，兵五千人；萬戶為次國，置上軍、下軍，兵三千人；五千戶為小國，置一軍，兵五百人。王不之國，官於京師。軎，音胄。從，才用翻。莞，音官。肜，餘中翻。燕於賢翻。〕以石苞為大司馬，鄭沖為太傅，王祥為太保，何曾為太尉，賈充為車騎將軍，王沈為驃騎將軍；〔騎，奇寄翻。沈，持林翻。驃，匹妙翻。〕其餘文武增位進爵有差。乙亥，以安平王孚為太宰，都督中外諸軍事。〔晉志曰：太宰、太傅、太保，周之三公官也。晉初以景帝諱故，又採周官官名，置太宰以代太師之任，秩增三司，與太傅、太保皆為上公。大司馬，古官也，漢制以冠大將軍、驃騎將軍之上，以代太尉之職，故恆與太尉迭置，不並列。及魏有太尉，而大司馬、大將軍各自為官，位在三司上。晉因其制，以太宰、太傅、太保、司徒、司空為文官公，左右光祿大夫、光祿大夫開府者，位從公，冠進賢、三梁，黑介幘。大司馬、大將軍、太尉為武官公，驃騎、車騎、衛將軍、伏波、撫軍、都護、鎮軍、中軍、四徵、四鎮、龍驤、典軍、上軍、輔國等大將軍開府者，位從公，皆著武冠，平上黑幘。〕未幾，〔幾，居豈翻。〕又以車騎將軍陳騫為大將軍，與司徒義陽王望、司空荀顗，凡八公，同時並置。帝懲魏氏孫立之敝，故大封宗室，授以職任。又詔諸王皆得自選國中長吏；〔長，知兩翻。〕衛將軍齊王攸獨不敢，皆令上請。〔上，時掌翻。〕
詔除魏宗室禁錮，罷部曲將及長吏納質任。〔魏防禁宗室甚峻，又錮不得仕進，今除之。又諸將徵戌及長吏仕州郡者，皆留質任於京師，今亦罷之。將，即亮翻。質，音致。〕
帝承魏氏刻薄奢侈之後，矯以仁儉。太常丞許奇，允之子也。〔晉太常、光祿動、衛尉、太僕、廷尉、大源臚、宗正、大司農、少府、將作大匠、太后三卿、大長秋，皆為列卿，各置丞、功曹、主簿、五官等員。〕帝將有事於太廟，廟議以奇父誅，〔奇公允誅，事見七十六卷高貴鄉公正元元年。朝，直遙翻。〕不宜接近左右，〔近，其靳翻。〕請出為外官述允之宿望，稱奇之才，擢為祠部郎。〔魏尚書曹有祠部郎，晉因之。〕有司言御牛青絲紖斷，〔紖，直忍翻，索也，牛系也，禮迎牲，君執紖。周禮封人，祭祀，飾其牛牲，置其絼。註曰：絼，著牛鼻繩，所以牽牛者，今人謂之雉。疏曰：自漢以前，皆謂之絼。按禮記少儀：牛則執紖。紖則絼之別名，今亦謂之為紖。陸德明曰：絼，與紖同，又以忍翻；又周禮釋音羊晉翻。〕詔以青麻代之。
初置諫官，以散騎常侍傅玄、皇甫陶為之。〔秦、漢以來有諫大夫，鄭昌所謂「官以諫為名」者也。東漢朿諫議大夫。魏不復置。晉以散騎常侍拾遺補闕，即諫官職也。〕玄，幹之子也。〔傅幹，漢傅燮之子。〕玄以魏末士風頹敝，上疏曰：「臣聞先王之御天下，教化隆於上，清議行於下。近者魏武好法術而天下貴刑名，〔好，呼到翻。〕魏文慕通達而天下賤守節，其後綱維不攝，〔攝，整也。〕放誕盈朝，〔謂何晏、阮籍輩也。朝，直遙翻。〕遂使天下無復清議。陛下龍興受禪，弘堯、舜之化，惟未舉清遠有禮之臣以敦風節，未退虛鄙之士以懲不恪，臣是以猶敢有言。」上嘉納其言，使玄草詔進之，然亦不能革也。
初，漢徵西將軍司馬鈞〔鈞事見五十卷漢安帝元初二年。〕生豫章章太守量，量生潁川太守雋，雋生京兆尹防，防生宣帝。〔序司馬之世，為下立廟張本。〕
二年（丙戌、二六六）
①春，正月，丁亥，即用魏廟祭徵西府君以下，並景帝凡七室。〔沈約志曰：晉初祭徵西將軍、豫章府君、潁川府君、京兆府君，與宣皇帝、景皇帝、文皇帝為三昭三穆。是時，宣皇未升，太祖虛位，所以祠六世，與景帝為七廟。其禮則據王肅說也。〕
②尊【章：甲十一行本「尊」上有「辛丑」二字；乙十一行本同；孔本同；張校同。】景帝夫人羊氏日景皇后，居弘訓宮。
③丙午，立皇后弘農楊氏；後，魏通事郎文宗之女也。〔魏黃初初，中書既置監、令，又置通事郎。〕
④羣臣奏：「五，即天帝也，王氣時異，故名號有五。自今明堂、南郊宜除五帝座。」從之。帝，王肅外孫也，故郊祀之禮，有司多從肅議。〔周禮曰：祀昊天上帝，則服大裘而裘而冕；祀五帝亦如之。鄭玄以為昊天上帝者，天皇大帝，北辰耀魄寶也。五帝者，五行精氣之神也，日青帝靈威仰，曰赤熛怒，曰黃帝含樞紐，曰白帝白招矩，曰黑帝汁光紀。由是有六天之說。六天者，指其尊極清虛之體，其實是一；論其五時生育之功，其別有五，故為六天。據其在上之體，謂之天；天為體稱，故說天雲，天，顛也。因其生育之功，謂之帝；帝為德稱，故毛詩傳雲：審諦如帝。王肅駮之，以為五帝非天，唯用家語之文，謂太皞、炎帝、黃帝、少皞、顓頊五帝，為五人帝。晉羣臣祖肅之說，以為五帝即天帝，王氣時異，故殊其號雖五，其實一神。明堂、南郊，宜除五帝之座，五郊改五精之號，同稱昊天下帝，從之。王，於況翻。〕
⑤二月，除漢宗室禁錮。〔魏既代漢，禁錮諸劉，今除之。〕
⑥三月，【章：甲十一行本「月」下有「戊戌」二字；乙十一行本同；孔本同；張校同；退齋校同。】吳遣大鴻臚張儼、五官中郎將丁忠來弔祭。〔以文王之喪也。臚，陵如翻。〕
⑦吳散騎常侍王【章：甲十一行本「王」上有「廬江」二字；乙十一行本同；孔本同；；退齋校同。】蕃，體氣高亮，不能承顏順指，吳主不悅。散騎常侍萬彧、中書丞陳聲從而譖之。〔散，悉亶翻。騎，奇寄翻。〕丁忠使還，〔使，疏吏翻。還，從宣翻，又如字。〕吳主大會羣臣蕃沈醉頓伏。〔沈，持林翻；下王沈同〕吳主疑其詐，轝蕃出外。〔轝，羊茹翻。〕頃之，召還。蕃好治威儀，〔好，呼到翻。治，直之翻。〕行止自若。吳主大怒，呵左右於殿下斬之，出，登來山，〔水經註：武昌城南有來山，即樊山也。吳孫暼登之，使親近擲王蕃首而虎爭之。〕使親近擲蕃首，作虎跳狼齧之，〔跳，他弔翻。咋，側革翻，啖也。齧，魚結翻，噬也。〕首皆碎壞。
丁忠說吳主曰：「北方無守戢之備，弋陽可襲而取。」〔弋陽縣，漢屬汝南郡，魏文帝分立弋陽郡。說，輸芮翻。〕吳主以問羣臣，鎮西大將軍陸凱曰：「北方新並巴、蜀，遣使求和，非援於我也，欲蓄力以俟時耳。敵勢方強，而欲徼倖求勝，未見利也。」〔徼，工堯翻。〕吳主雖不出兵，然遂與晉絕。凱，遜之族子也。
⑧夏，五月，壬子，博陵元公王沈卒。〔沈，持林翻。〕
⑨六月，丙午晦，日有食之。
⑩文帝之喪，臣民皆從權制，三日除服。既葬，帝亦除之；然猶素冠疏食，〔食，祥使翻。〕哀毀如居喪者。秋，八月，帝將謁崇陽陵，羣臣廿奏言，秋暑未平，恐帝悲感摧傷。帝曰：「朕得奉瞻山陵，體氣自佳耳。」又詔曰：「漢文不使不下盡哀，亦帝王至謙之志。〔漢文帝遣詔見十五卷後七年。真德秀曰：文帝此詔，乃短喪之始也。然本文蓋為吏民設耳，景帝嗣君也，可緣此而短其喪乎！〕當見山陵，何心無服！其議以衰絰從行。〔衰，七回翻。〕羣臣自依舊制。」尚書令裴秀奏曰：「陛下既除而復服，義無所依；若君服而臣不服，亦未之敢安也。」詔曰：「患情不能跂及耳，衣服何在！〔言患哀慕之情不至耳，不在乎服也。跂，去智翻，舉踵也。〕諸君勤勤之至，豈苟相違。」遂止。
中軍將羊祜謂傳玄曰：「三年之喪，雖貴遂服，禮也。〔三年之喪，自天子達於庶人，言雖以天子之貴，亦得以遂其孝思為三年之服。〕今【章：甲十一行本「今」上有「而漢文除之，毀傷禮義」九字；乙十一行本同；張校同；「義」下有「常以歎息」四字。】主上至孝，雖奪其服，實行喪禮。若因此復先王之法，不亦善乎！」玄曰：「以日易月，已數百年，〔以日易月，漢儒之謬說也；註見十五卷漢文帝後七年。〕一旦復古，難行也。」祜曰：「不能使天下如禮，且使主上遂服，不猶愈乎！」玄曰：「主上不除而天下除之，此為但有父子，無復君臣也。」乃止。
戊辰，羣臣奏請易服復膳，詔曰：「每感念幽冥，而不得終苴絰之禮，〔左傳：齊晏桓子卒，晏嬰粗縗苴絰帶。杜預註雲：苴，麻之有子者，取其粗也。苴，七餘翻。〕以為沈痛。〔沈，持林翻，深也。〕況當食稻衣錦乎！〔衣，於既翻。〕適足激切其心，非所以相解也。朕本諸生家，傳禮來久，何至一旦便易此情於所天！相從已多，可試省孔子答宰我之言，〔論語：宰我問：「三年之喪，期已久矣。君子三年不為禮，禮必壞；三年不為樂，樂必崩。舊榖既沒，新榖既升，期可已矣。」孔子曰：「食夫稻，衣夫錦，於女安乎﹖」曰：「安。」孔子曰：「女安，則為之。」宰我出，孔子曰：「序之不仁也！子生三年，然後免於父母之懷。夫三年之喪，天下之通喪也。」儀禮曰：寸者，子之天。省，悉景翻。〕無事紛紜也！」遂以疏素終三年。
臣光曰：三年之喪，自天子達於庶人，此先王禮經，百世不易者也。漢師心不，學，變古壤禮，〔壞，音怪。〕絕父子之恩，虧君臣之義；後世帝王不能能篤於哀慼之情，而羣臣諂諛，莫肯釐正。〔釐，力之翻，理也。〕至於晉武獨以天性矯而行之，可謂不世之賢君；而裴、傅之徒，固陋庸臣，習常玩故，而不能將順其美，惜哉！〔孝經曰：君子之事上也，將順其美，匡救其惡。註雲：將，奉也。〕
吳改元寶鼎。〔以所在得大鼎改元。〕
吳主以陸凱為左丞相，萬彧為右丞相。吳主惡人視己，羣臣侍見，莫敢舉目。〔惡，烏路翻。見，賢遍翻。〕陸凱曰：「君臣無不相識之道，若猝有不虞，不知所赴。」吳主乃聽凱自視，而他人如故。〔唯凱得視之，他人人仍舊不得視也。〕
吳主居武昌，提州之民泝流供給，甚苦之，〔吳武昌屬荊州，而丹陽、宣城、毗陵、吳、吳興、會稽、東陽、新都、臨海、建安、豫章、臨川、鄱陽、廬陵皆屬揚州，故苦於西上，柝流以供給。〕又奢侈無度，公私窮匱。凱上疏曰：「今四邊無事，當務養民豐財，而更窮奢極欲；無災而民命盡，無為而國財空，臣竊憂之。昔漢室既衰，三家鼎立；今曹、劉失道，皆為晉有，此目前之明驗也。臣愚但為陛下惜國家耳。武昌土地危險塉確，〔塉，秦昔翻，土薄也。確，克角翻，山多大石也。〕非天者之都；且童謠雲：『寧飲建業水，不食武昌魚；寧還建業死，不止武昌居。』〔此苦於泝流供給而為是謠也。〕以此觀之，足明人心與天意矣。今國無一年之蓄，〔禮記王制：國無六年之蓄曰國非其國也。況無一年之蓄乎！〕民有離散之怨，國有露根之漸，〔以木為喻也。木之所以能生殖者，以有根本也，根漸露，則其本將撥。〕而官吏務為苛急，莫之或恤。大帝時，後宮列女及諸織絡數不漢百，景帝以來，乃有千數，此耗財之甚也。又左右之臣，率非其人，羣黨相扶，害忠隱賢，此皆蠹政病民者也。臣願陛下省息百役，罷去苛擾，料出宮女，〔去，羌呂翻。料，音聊。〕清選百官，則天悅民附，國家永安矣。」吳主雖不悅，以其宿望，特優容之。〔考異曰：陳壽曰：「予連從荊、揚來者，得凱所諫暼二十事，博問吳人，多雲不聞凱有此表。又按其文殊甚切直，恐非暼之所能容忍也。或以為凱藏之篋笥，未敢宣行，病困，暼遣董朝省問欲言，因以付之。虛實難明，故不著於篇；然愛其指擿暼事，足為後戒，故鈔列於凱傳左。」今不取。〕
九月，詔：「自今雖詔有所欲，及已奏得可，而於事不便者，皆不可隱情。」〔既不可希指迎合又不可以遂事而諫也。〕
戊戌，有司奏：「大晉受禪於魏，宜用前代正朔、服色，如虞遵唐故事。」從之。〔家語：季康子問於孔子曰：「唐、虞二帝其所尚何色﹖」孔子曰：「堯以火德王，色尚黃；舜以土德王，色尚青。」董什舒策引孔子曰：「無為而治者，其舜乎！改正朔，易服色，以順天命而巳，具餘盡循堯道，何更為哉！」如二說，則舜之承堯，固改正朔，易服色矣。然考之古文尚書：堯命羲和，曆象日月星辰，敬授人時。舜正月上日，受終於文組。協時月正日而巳，不言改正朔也。易大傳曰：黃帝、堯、舜垂衣裳而天下治。書益稷，帝曰：「予欲觀古人之象，以五采彰施於五色，」作服而巳，不言易服色也。漢興六曆，有黃帝曆、顓頊曆、夏曆、殷曆、周曆、魯曆，無堯舜曆，豈堯、舜時用顓頊曆邪﹖孔穎達以為古之真曆，至戰國及秦而亡，漢初所存六曆，後人託而為之。此固無從考正也。〕
冬，十月，丙午朔，日有食之。〔考異曰：未書志無此食。今從晉書。〕
永安山賊施但，〔吳錄曰：永安，今武康縣也。沈約曰：吳分烏程、餘杭立永安縣，晉武帝太康元年，更名武康，屬吳興郡。宋白曰：永安縣，本漢烏程縣之餘不鄉。〕因民勞怨，聚眾數千人，劫吳主庶弟永安侯謙作亂，北至建業眾萬餘人，未至三十里住，擇吉日入城。遣使以謙命召丁固、諸葛靚，固、靚斬其使，發兵逆戰於牛屯。〔據吳曆，牛屯去建業城二十一里。靚，疾正翻。〕但兵皆無甲冑，即時敗散。謙獨坐車中，生獲之。固不敢殺，以狀白吳主，吳主並其母及弟俊皆殺之。初，望氣者雲：荊州有王氣，當破揚州。〔王，於況翻。〕故吳主徙都武昌。及但反，自以為得計，遣數百人鼓譟之建業，殺但妻子，雲「天子使荊州兵來破揚州賊。」
十一月，初並圜丘、方丘之祀於南北郊。〔鄭氏註禮記：為高必因丘陵，謂冬至祭天於圜丘之上；為下必因川澤，謂夏至祭地於方澤之中。而四郊之祭，又在圜丘方澤之外。魏景初元年，始營洛陽南委粟山為圜丘，以冬至祭皇帝天於圜丘，夏至祭皇皇后地方丘；而天郊所祭曰皇天之神，地郊所祭曰皇地之祇。今以二至之祀合於二郊，是後圜丘、方澤不別立。〕
罷山陽國督軍，除其禁制。〔魏奉漢獻帝為山陽公，國於河內山陽縣之濁鹿城，置督軍以防衛之。至晉時，帝孫康嗣立，人心去漢久矣，故罷其衛兵，除其禁制。〕
十二月，吳主還都建業，〔考異曰：吳志陸凱傳：或曰：「寶鼎元年十二月，凱與丁奉、丁固謀因暼謁廟，欲廢暼，立孫休子。時左將軍留平領兵先驅，故密語平，平拒而不許，誓以不泄，是以不果。」按凱盡忠執義，必不為此為事。況暼殘酷猜忌，留平庸人，若聞凱謀，必不能不泄，殆，虛語耳。今不取。〕使後父衛將軍、錄尚書事滕牧留鎮武昌。朝士以牧尊戚，頗推令諫爭，〔爭，讀曰諍。〕滕後之寵由是漸衰，更遣牧居蒼梧，雖爵位不奪，其實遷也，在道以憂 死。何太后常保佑滕後，太史又言中宮不可易，吳主信巫覡，〔在女曰巫，在男曰覡。覡，刑狄翻。〕故得不廢，常供養昇平宮。〔暼尊其母何太后宮曰昇平宮。 供，居用翻。養，羊尚翻。〕不復進見；〔見，賢遍翻。〕諸姬佩皇后璽紱者甚眾，滕後受朝賀表疏而已。〔璽，斯氏翻。紱，音弗。朝，直遙翻。〕吳主使黃門徧 行州郡，料取將吏家女，〔行，戶孟翻。料，音聊。〕其二千石大臣子女，歲歲言名，年十五、六一簡閱，簡閱於中，乃得出嫁。〔中，竹仲翻。〕後宮以千數，而採擇無已。
三年（丁亥、二六七）
①春，正月，丁卯，立子衷為皇太子。〔為惠帝亡晉張本。〕詔以「近世每立太子必有赦。〔漢高帝為漢王，立太子，赦有罪。文、景、武立太子，賜民臅。至宣帝立太子，始大赦天下。元帝立太子尋而踐阼有赦，故革之。〕今世運將平，當示之以好惡，〔好，呼到翻。惡，烏路翻。〕使百姓絕多幸之望。曲惠小人，【嚴：「人」改「仁」。】朕無取焉！」遂不赦。
②司隸校尉上黨李獈〔獈，許記翻，又讀曰熹。〕劾故立進令劉友、前尚書山濤、中山王睦、尚書僕射武陔各佔官稻田，〔劾，戶概翻，又戶得翻。陔，柯開翻。佔，之贍翻。〕請免濤、睦等官陔已亡，請貶其諡。詔曰：「友侵剝百姓以繆惑朝士，其考竟以懲邪佞。濤等不貳其過，皆勿有所問。獈亢志在公，當官而行，〔獈，與喜同，又音熹。亢，與抗同，口浪翻。〕可謂邦之司直矣。〔詩鄭國風羔裘之辭。〕光武有云：『貴戚且斂手以避二鮑。』〔事見四十二卷建武十一年。〕其申槉羣僚，各慎所司，寬宥之恩，不可數過也！」〔數，所角翻。〕睦，宣帝之弟子也。
臣光曰：政之大本，在於刑賞，刑賞不明，政何以成！晉武帝赦山濤而褒李獈，其於刑賞兩失之。使獈所言為是，則濤不可赦；所言為非，則獈不足褒。褒之使言，言而不用，怨結於下，威玩於上，將安用之！且四臣同罪，劉友伏誅而濤等不問，避貴施賤，可謂政乎！創業之初而政本不立，將以垂統後世，不亦難乎！
③帝以李獈為太子太傅，徵犍為李密為太子洗馬。〔犍，居言翻。洗馬，自漢以來有之。晉官志：太子洗馬，職為〔如〕謁者、祕書，掌圖書，釋猷講經則掌其事；出則直者前驅，導威儀。「洗」，漢書作「先」。如淳曰：先，前無兼侍，祖母與孫相依為命故也。〕密與人交，每公議其得失而切責之，常言：「吾獨立於世，顧影無儔；然而不懼者，以無彼此於人故也。」
吳大赦，以右丞相萬彧鎮巴兵。
⑤夏，六月，吳主作昭明宮，〔晉太康地記曰：昭明宮方五百丈。吳曆曰：昭明宮在太初宮之東。〕二千石以下，皆自入山督伐木。大開苑囿，起土山、樓觀，窮極伎巧，〔觀，古玩翻。伎，渠綺翻。〕功役之費以億萬計。陸凱諫，不聽。中書丞華覈上疏曰：〔華，戶化翻。覈，戶革翻。上，時掌翻。〕「漢文之世九州晏，然，賈誼獨以為如抱火厝於積薪之下而寢其上。〔事見十四卷漢文帝六年。〕今大敵據九州之地，有太半之眾，欲與國家為相吞之計，非徒漢之淮南、濟北而已也，〔濟，子禮翻。〕比於賈誼之世，孰為緩急！今倉庫空匱，編戶失業，而北方積榖養民，專心東向。〔自洛進師而造江濱，自蜀下兵而臨荊、楚，皆東向也。〕又，交趾淪沒，嶺表動搖，〔事見上卷魏元帝鹹熙元年。〕胸背有嫌，首尾多難，乃國朝之厄會也。若舍此急務，盡力功作，卒有風塵不虞之變，〔難，乃旦翻。舍，讀曰捨。卒，讀曰猝。〕當委版築而應烽燧，驅怨民而赴白刃，此及大敵所因以為資者也。」時吳俗奢侈，覈又上疏曰：「今事多而役繁，民貧而俗奢，百工作無用之器，婦人為綺靡之飾，轉相倣效，恥獨無。有兵民之家，猶復逐俗，〔言下室兵民之家，亦隨俗好而事奢侈也。復，扶又翻。〕內無甔石之儲〔應劭曰：齊人名小甕曰甔，受二斛。晉妁曰：百，鬥石也。師古曰：甔，音都濫翻。〕而出有綾綺之服，上無尊卑等級之差，下有耗財費力之損，求其富給，庸可得乎！」吳主皆不聽。
⑥秋，七月，王祥以睢陵公罷。〔睢，音雖。〕
⑦九月，甲申，詔增吏俸。〔俸，扶用翻。〕
⑧以何曾為太保，義陽王望為太尉，荀顗為司徒。〔顗，魚豈翻。〕
⑨禁星氣、讖緯之學。〔星，為星者。氣，望氣者。東漢以來有讖緯之學。〕
⑩吳主以孟仁守丞相，奉法駕東迎其公文帝神於明陵，〔明陵，在吳興烏程縣。沈約曰：孫暼改葬其父於烏程西山，曰明陵。〕中使相繼，奉問起居。巫覡言見文帝被服顏色如平生。〔覡，刑狄翻。被，皮義翻。〕吳主悲喜，迎拜於東門之外。〔建業城東門也。〕既入廟，比七日三祭，設諸倡伎，晝夜娛樂。〔比，毗寐翻。倡，音昌。樂，音洛。〕
是歲，遣鮮卑拓跋沙漠汗歸其國。〔沙漠汗入質，見七十七卷魏元帝景元二年。汗，音寒。〕
四年（戊子、二六八）
①春，正月，丙戌，賈充等上所刊脩律令。〔充等所刑脩，就漢律九章增十一篇，合二十篇，六百二十條。其不入律者，悉以為令施行。凡律令合二千九百二十六條。上，時掌翻。〕帝親自臨講，使尚書郎裴楷執讀。〔考異曰：刑法志雲：「泰始三年事畢，表上。」今從武紀。裴楷傳雲：「文帝時，詔楷於御前執讀。」今從刑法志。〕楷，秀之從弟也。〔從，才用翻。〕侍中盧珽、〔珽，他鼎翻。〕中書侍郎範陽張華請抄新律死罪條目，〔抄，楚交翻，謄寫也。〕懸之亭傳以示民；從之。〔傳，株戀翻。〕
又詔河南尹杜預奏：「古者黜陟，擬議於心，不泥於法；〔泥，乃計翻。〕末世不能紀遠而守求密微，疑心而耳目，疑耳目而信簡書，簡書愈繁，官方愈偽。〔方，術也；言為官之方術也。〕魏氏考課，即京房之遺意，〔劉劭考課法，其略見七十三卷魏明景初元年。〕其文可謂至密；然失於苛細以違本體，故歷代不能通也。豈若申唐堯之舊制，取大捨小，去密就簡，俾之易從也！〔易，以豉翻；下難易同。〕夫曲盡物理，神而明之，存乎其人；去人而任法，則文傷理。莫若委任達官，各考所統，〔遠官，顯官也。居一官之長， 其事得專達於上。〕歲第其人，言其優劣。如此六載，〔載，子亥翻，年也。〕主者總，集採按其言，六優者超擢，六劣者廢免，〔六優，謂六載俱優。六劣，謂六 載倎劣。〕優多劣少者平敘劣多優少者左遷。其間所對不鈞，品有難易，主者固當淮量輕重，微加降殺，〔量，音良。殺，所戒翻。〕不足曲以法盡也。其有優劣徇情，不謟公論者，當委監司隨而彈之。〔監，古銜翻。監司，御史、司隸，又諸州刺史也。彈，唐幹翻，劾也，抨也。〕若令上下公相容過，此為清議大頹，雖有考課之法，亦無益也。」事竟不得。
②丁亥，帝耕籍田於洛水之北。
戊子，大赦。
④二月，吳主以左御史大夫丁固為司徒，右御史大夫孟仁為司空。〔吳錄曰：孟仁本名宗，避暼字易焉。〕
⑤三月，戊子，皇太后王氏殂。帝居喪之制，一遵古禮。
⑥夏，四月，戊戌，睢陵元公王祥卒，門無雜弔之賓。其族孫戎歎曰：「太保當正始之世，不在能言之流；及間與之言，理致清遠，豈非以德掩其言乎！」〔正始所謂能言者，何平叔數人也。魏轉而為晉，何益於世哉！王祥所以可尚者，孝於後母與不拜晉王耳，君子猶謂其任人柱石而傾人棟梁也。理致清遠，言乎，德乎﹖清談之禍，迄乎永嘉，流及江左，猶未已也。〕
⑦己亥，葬文明皇后。有司又奏：「既虞，除衰服。」〔葬日虞遇柔日再虞，而三虞用剛日。三虞必反而行之。鄭氏曰：虞，安神之祭也。骨肉歸於土，魂氣則無所不之，孝子為其彷徨，故三祭以安之。〕詔曰：「受終身之受而無數年之報，情所不忍也。」有司固請，詔曰：「患在不能篤孝，勿以毀傷為憂。前代禮典，質文不同，何必限以近制，使達喪闕然乎！」〔達喪，猶通喪也。〕羣臣請不已，乃許之；然猶素冠疏食以終三年，如文帝之喪。
⑧秋，七月，眾星西流如雨而隕。
⑨己卯，帝謁崇陽陵。
⑩ 九月，青、徐、兗、豫四州大水。〔青州統齊國、濟南、樂安、城陽、東、萊，徐州統彭城、下邳、東海、琅邪、廣陵、臨淮，兗州統陳留、濮陽、濟陰、高平、任 城、東平、濟北、泰山，豫州統潁川、汝南、襄城、汝陰、梁國、沛、譙、魯、弋陽、安豐。晉志曰：青州取土居少陽其色青為名。徐州取舒緩之義。兗，端也，信也；又云：取兗水以名州。豫者，舒也言稟中和之氣，性理安舒也。〕
大司馬石苞久在淮南，威惠甚著。〔魏高貴鄉公甘露三年，平諸葛誕，苞代鎮淮南，至是凡十一年。〕淮北監軍王琛惡之，〔監，古銜翻。惡，烏路翻。〕密表苞與吳人交通。會吳人將入寇，苞築壘遏水以自固，帝疑之。羊祜深為帝言：「苞必不然。〔為，於偽翻。〕帝不信，乃下詔以苞不料賊勢，築壘遏水，勞優百姓，策免其官，〔考異曰：晉書武紀及苞傳皆無苞免官年月，蕭方等三十國春秋、杜延業晉春秋置在此，今從之。苞傳又云：「敕琅邪王軎自下邳會壽春。」按武紀：軎明年二月乃鎮下邳，恐傳誤。蕭方等，梁元帝子也。〕遣義陽王望帥大軍以徵之。〔帥，讀曰率。〕苞闢河內孫鑠為掾，〔掾，俞絹翻。〕鑠先與汝陰王駿善，駿時鎮許昌，鑠過見之。駿知臺已遣軍襲苞，私告之曰：「無與於禍！」〔與，讀曰預。〕鑠既出，馳詣壽春，勸苞放兵，步出都亭待罪；〔壽春都亭也。〕苞從之。帝聞之，意解，苞詣闕，以樂陵公還第。
吳主出東關；冬，十月，使其將施績入江夏，萬彧寇襄陽。〔夏，戶雅翻。彧，於六翻。考異曰：晉帝紀作「鬱」，今從吳志。〕詔義陽王望統中軍步騎二萬屯龍陂，〔龍陂，即摩陂更名，見七十二卷魏明帝青龍元年。〕為二方聲援。會荊州刺史胡烈拒績，破之，望弔兵還。
吳交州刺史劉俊、大都督脩則、〔姓譜：元冥之佐有脩氏。漢有屯騎校尉脩炳。〕將軍顧容前後三攻交趾，交趾太守楊稷皆拒破之；鬱林、九真皆附於稷。稷遣將軍毛炅董元攻合浦，戰於古城，〔古城，蓋合浦郡古城也。炅，古迥翻，又古惠翻。〕大破吳兵，殺劉俊、脩則，餘兵散還合浦。稷表炅為鬱林太守，元為九真太守。
十一月，吳丁奉、諸葛靚出芍陂，攻合肥；〔靚，疾正翻。芍，音鵲。〕安東將軍汝陰王駿拒卻之。
以義陽王望為大司馬，荀顗為太尉，〔顗，魚豈翻。〕石苞為司徒。
五年（己丑、二六九）
①春，正月，吳主立子瑾為皇太子。
②二月，分雍、涼、梁州置秦州。〔晉志曰：雍州以其四山之地，故以雍名焉；亦謂西北之位，陽所不及，陰陽氣雍閼也，統京兆、馮翊、扶風、安定、北地、新平、始平。涼州以其地處西方，當寒涼也；統金城、西平、武威、張掖，西郡、燉煌、酒泉、西海。梁州以西方金剛之氣強梁也；統漢中、梓潼、廣漢、新都、涪陵、巴西、巴東。秦州統隴西、南安、天水、略陽、武都、陰平等郡。〕以胡烈為刺史。先是，鄧艾納鮮卑降者數萬，〔先，悉薦翻。降，戶江翻；下同。〕置於雍、涼之間，與民雜居，朝廷恐其久而為患，以烈素著名於西方，故使鎮撫之。〔此河西鮮卑也。〕
青、徐、兗三州大水。
④帝有滅吳之志。壬寅，以尚書左僕射羊祜都督荊州諸軍事，鎮襄陽；徵東大將軍衛瓘都督青州諸軍事，鎮臨菑；鎮東大將軍東莞王軎都督徐州諸軍事，鎮下邳。
祜綏懷遠近，甚得江、漢之心，與吳人開布大信，降者欲去，皆聽之，〔降，戶江翻。〕減戌邏之卒，〔邏，郎佐翻。〕以墾田八百餘頃。其始至也，軍無百日之糧；及其季年，乃有十年之積。祜在軍，常輕裘緩帶，身不被甲，〔被，皮義翻。〕鈴閤之下，侍衛不過十數人。〔鈴下卒及閤下威儀也。鈴下者，有使令則掣鈴以呼之，因以為名。閤下威儀，掌出入贊導及納謁受事。〕
⑤濟陰太守巴西文立〔濟，子禮翻。守，式又翻。〕上言：「故蜀之名臣子孫流徙中國者，宜量才敘用，〔量，音良。〕以慰巴、蜀之心，以傾吳人之望。」帝從之。〔考異曰：立傳載此表在遷太子中庶子後。按泰始七年，立舉郤詵時，猶為濟陰太守，於今未為庶 子也。若諸葛京署吏，不因立表，則京先已署吏，立不當更雲宜量材敘用也。〕己未，詔曰：「諸葛亮在蜀，盡其心力，其子瞻臨難而死義，〔事見七十八卷魏元帝 景元四年。難，乃旦翻。〕其孫京宜隨才署吏。」又詔曰：「蜀將傅僉父子，死於其主。〔傅肜死見六十九卷魏文帝黃初三年。傅僉死與諸葛瞻同年。〕天下之善一也，豈由彼此以異哉！僉息著、募沒入奚官，〔息，子也。著與募，二子之名也。少府有奚官令，凡男女沒入者屬焉。魏以來，鄴都又有奚官督。〕宜免為庶人。」
⑥帝以文立為散騎常侍。漢故尚書犍為程瓊，雅有德業，〔犍，居言翻。〕與立深交，帝聞其名，以問立，對曰：「臣至知其人，但年垂八十，稟性謙退，無復當時之望，〔言其意望不求聞達於當時也。〕故不以上聞耳。」瓊聞之，曰：「廣休可謂不黨矣，〔文立字廣休。論語曰：君子不黨。〕此吾所以善夫人也。」
⑦秋，九月，有星孛於紫宮。〔孛，蒲內翻。〕
⑧冬，十月，吳大赦，改元建衡。
⑨封皇子景度為城陽王。
⑩初，汝南何定嘗為吳大帝給使，及吳主即位，自表先帝舊人，求還內侍。吳主以為樓下都尉，典知酤糴事，遂專為威福；吳主信入之委以眾事。左丞相陸凱面責定曰：「卿見前後事主不忠，傾亂國政，寧有得以壽終者邪！何以專為姦邪！塵穢天聽，宜自改厲。不然，方見卿有不測之禍。」定大恨之。凱竭心公家，忠懇內發，表疏皆指事不飾。〔皆指實事，不為文飾也。〕及疾病，吳主遣中書令董朝問所欲言凱陳「何定不可信用，宜授以外任。奚熙子吏，建起浦裏塘，【章：甲十一行本「塘」作「田」；乙十一行本同；孔本同；退齋校同。】亦不可聽。〔吳主休之時，嚴密嘗建此議，熙蓋祖其說。〕姚信、樓玄、賀卲、張悌、郭逴、〔逴，敕角翻，又敕略翻。〕薛瑩、滕脩及族弟喜、抗，或清白忠勤，或資才卓茂，皆社稷之良輔，願陛下重留神思，〔思，相吏翻。〕訪以時務，使各盡其忠，拾遺萬一。」卲，齊之孫；〔賀齊為吳主權將。〕瑩，綜之子；玄，沛人；脩，南陽人也。凱尋卒，吳主素銜其切直，〔有所恨怒，蓄而不發者為銜。〕且日聞何定之譖，久之，竟徙凱家於建安。
吳主遣監軍虞汜、〔汜，音祀。〕威南將軍薛珝、〔珝，況羽翻。〕蒼梧太守丹陽陶璜從荊州道，監軍李勗、督軍徐存從建安海道，〔從荊州道，踰嶺而入交、廣也。從建安海道，汎海而南也。沈約曰：建安本閩越，秦立為閩中郡，漢虛其地，後立為冶縣，屬會稽郡，後分冶地為會稽東南二部都尉；東部，臨海是也，南部，建安是也。吳主休永安二年，分南部立為建安郡。宋白曰：孫策於建安十二年，分東候官之地立建安縣，即以年號為名。〕皆會於合浦以擊交趾。
十二月，有司奏東宮施敬二傅，其儀不同。〔晉制：太子太傅中二千石，少傅二千石。太子先拜，諸傅然後答之。時未置詹事，宮事大小，皆由二傅。〕帝曰：夫崇敬師傅，所以尊道重教也，何言臣不臣乎！〔臣不臣，蓋有司所奏之言。〕其令太子申拜禮。」
六年（庚寅、二七○）
①春，正月，吳丁奉入渦口，〔水經：渦水道受河南陽武縣蒗蕩渠，東南至下邳淮陵縣入淮，謂之渦口。過，音戈。考異曰：吳志丁奉傅：建衡元年，攻晉榖陽。」晉帝紀不載，奉傳不言入渦口，疑是一事。〕揚州刺史牽弘擊走之。
②吳萬彧自巴丘還建業。
③夏，四月，吳左大司馬施績卒。以鎮軍大將軍陸抗都督信陵、西陵、夷道、樂鄉、公安諸軍事，治樂鄉。〔水經註：樂鄉城在南平郡之孱陵縣，江水逕其北，江水又東逕公安縣北。宋白曰：樂鄉者，春秋鄀國之地，其城陸抗所築，在松滋縣界。晉地理志：信陵縣屬建平郡。沈約曰：疑是吳立。水經註曰：江水自夔城而東，逕信陵縣南，又東過夷陵縣南。夷陵，即西陵也。樂鄉城在今江陵府松滋縣東，樂鄉城北，江中有沙磧，對岸踏淺可渡，江津要害之地也。〕
抗以吳主政事多闕，上疏曰：「臣聞德均則眾者勝寡，力侔則安者制危，此六國所以並於秦，西楚所以屈於漢也。今敵之所據，非特關右之地鴻溝以西，而國家外無連衡之授，內非西楚之強，庶政陵遲，黎民未乂。議者所恃，徒以長江峻山限帶封域，此乃守國欴末事，非智者之所先也。臣每念及此，中夜撫枕，臨餐忘食。夫事君之義，犯而勿欺，謹陳時宜十七條以聞。」〔抗傳雲：十七條失本不載。〕吳主不納。
李勗以建安道不利，殺導將馮斐，引軍還。〔將，即亮翻。〕初，何定嘗為子求婚於勗，勗不許，乃白勗枉殺馮斐，擅徹軍還，誅勗及徐存並其家屬，仍焚勗屍。定又使諸將各上御犬，〔上，時掌翻。〕一犬至直縑數十匹，纓紲直錢一萬，〔紲，私列翻，係也。〕以捕兔供廚；吳人皆歸罪於定，而吳主以為忠勤，賜爵列侯。陸抗上疏曰：「小人不明理道，所見既淺，雖使竭情盡節，猶不足任，況其姦心素篤而憎愛移易哉！」吳主不從。
④六月，戊午，胡烈討鮮卑禿髮樹機能旒萬斛堆，〔樹機能祖壽闐之在孕也，其母相掖氏，因寢而產於被中，鮮卑謂被為禿髮，因而氏焉。至南涼禿髮烏孤，則樹機能之五世孫也。萬斛堆在溫圍水東北安定郡高平縣界。〕兵敗，被殺。都督雍、涼州諸軍事扶風王亮遣將軍劉旂救之，旂觀望不進。亮坐貶為平西將軍，旂當斬。亮上言：「節度之咎，由亮而，出乞丐其死。」〔丐，居太翻，貸其死命也。〕詔曰：「若罪不在旂，當有所在。」乃免亮官。
遣尚書樂陵石鑒行安西將軍，都督秦州諸軍事，〔樂陵縣，漢屬平原郡陵國。〕討樹機能。樹機能兵盛，鑒使秦州刺史杜預出兵擊之。預以虜乘勝馬肥，而官縣乏，〔縣，讀曰懸。〕宜併力大運芻糧，須春進討。鋻奏預稽乏軍興，檻車徵詣廷尉，以贖論。〔時預以尚主，在八議以侯贖論。〕既而鑒討樹機能，卒不能克。〔卒，子恤翻。〕
⑤秋，七月，乙巳，城陽王景度卒。
⑥丁未，以汝陰王駿為鎮西大將軍，都督雍、涼等州諸軍事，鎮關中。
⑦冬，十一月，立皇子東【章：甲十一行本「柬」；乙十一行本同；退齋校同。】為汝南王。
⑧吳主從弟前將軍秀為夏口督，吳主惡之，民間皆言秀當見圖。〔秀，吳主權弟匡之孫。從，才用翻。惡，烏路翻。〕會吳主遣何定將兵五千人獵夏口，秀驚，夜將妻子親兵數百人來奔。十二月，拜秀票騎將軍、開府儀同三司，封會稽公。〔厚其封賞以攜吳人。票，匹妙翻。會，工外翻。〕
是歲，吳大赦。
⑩初，魏人居南匈奴五部於幷州諸郡，與中國民雜居，〔南匈奴自東漢以來，分居幷州諸郡，魏但分其眾為五部耳。事見六十七卷漢獻帝建安二十一年。時左部所統可萬餘落，居太原故茲氏縣；右部可六千餘落，居祁縣；南部可三千餘落，居蒲子縣；北部可四千餘落，居新興縣；中部可六千餘落，居大陵縣。〕自謂其先漢氏外孫，因改姓劉氏。〔初，漢高帝以女妻單於，故自謂漢氏外孫，冒姓劉氏。〕
七年（辛卯、二八一）
①春，正月，匈奴右賢王劉猛叛出塞。
②豫州刺史石鑒坐擊吳軍虛張首級，詔曰：「鑒備大臣，吾所取信；而及下同為詐，義得爾乎！〔爾，猶言如此也。〕今遣歸田裏，終身不得復用。」〔復，扶又翻。〕
③吳人刁玄詐增讖文曰：「黃旗紫蓋，見於東南，終有天下者，荊、揚之君。」〔姓譜：刁姓，齊大夫豎刁之後。餘按：豎刁安得有後！漢書貨殖傳有刁間。江表傳曰：玄使，得司馬徽論運命曆數事，因詐增其文以誑吳人。見，賢遍翻。〕
吳主信之。 是月晦，大舉兵出華裏，〔華裏在建業西。〕載太笴、皇后及後宮數千人，從牛渚西上。〔水經註：牛渚在姑孰、烏江兩縣界中，今太平州當塗縣北三十里有牛渚 山，山下有牛渚磯，與和州橫江渡相對。杜佑曰：牛渚圻即今當塗縣採石。〕東觀令華覈等固諫，不聽。〔東觀令，典校圖書及記述。觀，古玩翻。華，戶化翻。 覈，戶革翻。〕行遇大雪，道塗陷壞，兵士被甲持仗，〔被，皮義翻。〕百人共引一車，寒凍殆死，皆曰：「若遇散，便當倒戈。」〔紂發兵與周武王會戰於牧野， 前徒倒戈攻其後，以北。〕吳主聞之，乃還。〔還，從宣翻，又如字。〕帝遣義陽王望統中軍二萬、騎三千屯壽春以備之。聞吳師退，乃罷。
④三月，丙戌，鉅鹿元公裴秀卒。
⑤夏，四月，吳交州刺史陶璜襲九真太守董元，殺之；楊稷以其將王素代之。〔考異曰：傳雲：「出其不意，徑至交趾。」按元乃九真太，非交趾也。華陽國志雲：「元病亡，楊稷更以王素代之。」按武帝紀，「四月，九真太守董元為吳將虞汜所攻，軍敗，死之。」則元非病亡，蓋稷雖以素代元，未至郡而元死也。〕
⑥北地胡寇金城，涼州刺史牽弘討之。 眾胡皆內叛，與樹機能共圍弘於青山，〔續漢志：青山在北地郡參綡縣界。賢曰：青山在今慶州，有青山水。〕弘軍敗而死。〔考異曰：崔鴻十六國春秋禿髮烏孤傳 雲：「其先樹機能本河西鮮卑，泰始中，殺秦州刺史胡烈，斬涼州刺史牽弘。」晉帝紀：「叛虜殺胡烈，北地胡殺牽弘，」皆不言鮮卑。蓋言羣虜內叛，則鮮卑在其 中矣。或北地胡即樹機能也。〕
初，大司馬陳騫言於帝曰：「胡烈、牽弘皆勇而無謀，強於自用，非綏邊之材也，將為國恥。」時弘為揚州刺史，多不承順騫命，〔時騫以司馬都督揚州諸軍，鎮壽春。〕帝以為騫與弘不協而毀之。於是徵弘，既至，尋復以為涼州刺史。騫竊歎息，以為必敗。二人果失羌戎之和，兵敗身沒，徵討連年，僅而能定，帝乃每之。
⑦五月，立皇子憲為城陽王。
⑧辛丑，義陽成王望卒。
⑨侍中、尚書令、車騎將軍賈充，自文帝時寵任用事，帝之為太子，充頗有力，〔事見七十七卷、七十八卷魏紀。〕故益有寵於帝。充為人巧諂，與太尉、行太子太傅荀顗、〔晉志曰：帝以儲副體尊，命諸公居二傅職，以本位尊，故或行或領。顗，魚豈翻。〕相為黨友，朝野惡之。〔惡，烏路翻。〕帝問侍中裴楷以方今得失，對曰：「陛下受命，鈿海承風，所以未比德於堯、舜者，但姿賈充之徒尚在朝耳。〔朝，直遙翻。〕宜引天下賢人，與弘政道，示宜示人以私。」侍中樂安任愷、河南尹潁川庾純皆與充不協，充欲解其近職，〔近職，謂侍中。任，音壬。〕乃薦愷忠貞，宜在東宮；帝以愷為太子少傅，而侍中如故。〔晉志曰：侍中任愷，帝所親敬，使領少傅，蓋一時之制也。觀此，則充欲以計捤愷。〕會樹機能寇亂秦、雍，〔雍，於用翻。〕帝以為憂，愷曰：「宜得威望重臣有智略者以鎮撫之。」帝曰：「誰可者﹖」愷因薦充，純亦稱之。秋，七月，癸酉，以充為都督秦、涼二州諸軍事，侍中、車騎將軍如故；〔考異曰：三十國春秋、晉春秋，充出並在八年二月。按武帝紀，充出在此月。蓋二春秋以太子納妃在八年二月，致此誤也。〕充患之。
⑩吳大都督薛珝〔珝，況羽翻。〕與陶璜等兵十萬，共攻交趾，城中糧盡援絕，為吳所陷，虜楊稷、毛炅等。璜愛炅勇建，欲活之；炅謀殺璜，璜乃殺之。脩則之子允，生剖其腹，割其肝，曰：「復能作賊不﹖」〔不讀曰否。〕炅猶罵曰：「恨不殺汝孫哠，汝父何狗也！」〔允父則為炅所殺，見上四年。考異曰：漢晉春秋曰：「初，霍弋遣楊稷、毛炅等戌交趾，與之誓 曰：『若賊圍城未百日而降者，家屬誅；若過百日，救兵不至而城沒者，吾受其罪。』稷等守未百日，糧盡，乞降於璜，不許，而給糧使守。諸將並諫璜曰：『霍弋 已死，不能救稷等必矣，可須其日漢，然後受降，使彼得無罪，而我取有義，內訓吾民，外懷鄰國，不亦可乎！』稷等期訖糧盡，救兵不至，乃納之。」華陽國志則雲「稷等城破被囚，稷歐血死，炅罵賊死。」二者相戾，不可得合。而晉陶璜傳兼載之。按孫暼猜暴，恐璜不敢以糧資敵。今華陽國志。〕王素欲逃歸南中，吳人獲之，九真、日南皆降於吳。。〔降，戶江翻。〕吳大赦，以陶璜為交州牧。璜討降夷獠，〔獠，魯皓翻。〕州境皆平。
八月，丙申，城陽王憲卒。
分益州、南中四郡置寧州。〔寧州以建寧郡名州，統建寧、興古、雲南、永昌四郡。〕
九月，吳司空孟仁卒。
冬，十月，丁丑朔，日有食之。〔考異曰：宋書五行志有五月庚辰食，無十月丁丑食。晉書紀及天文志有十月丁丑食，無五月庚辰食。今從晉書。〕
十一月，劉猛寇幷州，幷州刺劉欽擊破之。〔晉志：幷州不以衛水為號，又不以恆為稱，而云並者，以其在兩谷之間也。統太原、上黨、西河、樂平、鴈門、新興。按晉志所云，以周禮幷州鎮曰恆山。春秋元命包曰：營室流為幷州，分為衛國也。〕
賈充將之鎮，公卿餞於夕陽亭。〔賢曰：夕陽亭在河南城西。〕充私問計於荀勗，勗曰：「公為宰相，乃為一夫所制，不亦鄙乎！然是行也，辭之實難，獨有結婚太子，可不辭而自留矣。」充曰：「然則孰可寄懷﹖」勗請言之。」因謂馮紞曰：「賈公遠出，吾等失勢；太子婚尚未定，何不勸帝維賈公之火乎！」紞亦然之。初，帝將納衛瓘女為太子妃，充妻郭槐賂楊後左右，使後說帝求納其女。帝曰：「衛公女有五可，賈公女有五不可：衛氏種賢而多子，美而長、白；〔五可：種賢，一也；多子，二也；美，三也；長，四也；白，五也。五不可，可以類推。說，輸芮翻。種，章勇翻；下同。〕賈氏種勡而少子，醜而短、黑。」後固以為請，荀顗、荀勗、馮紞皆稱充女絕美，且有才德，帝遂從之。留充復居舊任。〔為賈氏亂晉張本。〕
十二月，以光祿大夫鄭袤為司司空，袤固辭不受。〔袤，音茂。〕
吳以武昌都督廣陵範慎為太尉。右將軍司馬丁奉卒。〔據丁奉傳，以救壽春之功拜左將軍；誅孫綝，拜大將軍，加左右都護；共迎吳主暼，遷右大司馬、左軍師。當書右大司馬、左軍師。〕
吳改明年元日鳳凰。〔以西苑言鳳凰集改元。〕
八年（任辰、二七二）
①春，正月，監軍何楨討劉猛，屢破之，潛以利誘其左部帥李恪，〔左部，五部之一也。帥，所類翻。〕恪殺猛以降。〔降，戶江翻。〕
②二月，辛卯，皇太子納賈妃。妃年十五，長於太子二歲，〔長，知兩翻。〕勡忌多權詐，太子嬖而畏之。〔嬖，卑義翻，又博計翻。〕
③壬辰，安平獻王孚卒，年九十三。孚性忠慎，宣帝執政，孚常自退損。後逢廢立之際，未嘗預謀；景、文二帝以孚屬尊，亦不敢逼。〔孚於廢立之際示，柔而能正。事見七十六卷正元年、七十七卷景元元年。〕及帝即位，恩禮尤重。元會，詔孚乘輿上殿，帝於阼階迎拜。〔阼階，東階，主階也。上，時掌翻；下同。〕既坐，親奉觴上壽，如家人禮。帝每拜，孚跪而止之。孚雖見尊寵，不以為榮，常有憂色。臨終，遣令曰：「有魏貞士河內司馬孚字叔達，不伊不周，不夷不惠，立身行道，終始若一。當衣以時服，斂以素棺。」〔衣，於既翻。斂，力贍翻。〕詔賜東園溫明祕器，〔服虔曰：東園園溫明，形如方漆桶，開一面，漆畫之，以樈置其中，以懸屍上，大斂並蓋之。師古曰：東園，署名也，屬少府，其署主作此器。祕器，梓棺，以兇器，故祕之。〕諸所施行，皆依漢東平獻王故事；〔見四十六卷漢章帝建初八人。〕其家遵孚遺旨，所給器物，一不施用。
④帝與右將軍皇甫陶論事，〔泰始五年，罷鎮軍將軍，復置左右將軍。姓譜：左傳宋有皇父充石，公族也。漢初有皇父鷥，自魯徙居茂陵，改「父」為「甫」。〕陶與帝爭言，散騎常侍鄭徽表請罪之。帝曰：「忠讜之，〔言讜，多曩翻，善言也。〕唯患不聞徽越職妄奏，豈朕之意。」遂免徽官。
⑤夏，汶山白馬胡侵掠諸種，〔漢武帝誅冉駹，開汶山郡，宣帝地節三年，合於蜀郡；蜀漢劉氏又立汶山郡。白馬胡即白馬夷也。汶，讀與僧同。種，章勇翻。〕益州刺史皇甫晏欲討之。〔益州，統蜀犍為、汶山、漢嘉、江陽、朱提、越巂、獱柯。晉志曰：益之為言阨，言所在之地險阨也；亦曰，疆壤益大，故以名焉。〕典學從事蜀郡何旅等〔典學從事，典學校及部諸郡文學掾。漢諸州刺史有孝經師，主監試經；月令師，主時節祭祀；魏、晉合其職為典學從事。〕諫曰：「胡夷相殘，固其常性，未為大患。今盛夏出軍，水潦將降，必有疾疫，宜須秋、冬圖之。」晏一聽。胡康木子燒番言軍出必敗；〔木康木子燒香，胡人之名。〕晏以為沮眾，斬之。軍至觀阪，〔水經註：觀阪，在都安縣。晉書地理志：都安縣屬汶山郡。沈約曰：都安縣，蜀立。宋白曰：永康軍導江縣蜀都安縣地。沮，在呂翻。〕牙門張弘等以汶山道險，且畏胡眾，因夜作亂，殺晏，軍中驚擾，兵曹從事犍為楊倉勒兵力戰而死。〔自漢以來，諸州有軍事，則置兵曹從事。犍，居言翻。〕弘遂誣晏，雲「率己共反」，故殺之，傳道京師。晏主簿蜀郡何攀，〔州主簿，錄閤下事，省文書；郡主簿，所職略同。〕方居母喪，聞之，詣洛證晏不反。夕等縱兵　抄掠。〔抄，楚交翻。〕廣漢主簿李毅言於太守弘農王濬曰：「皇甫侯起自諸生，何求而反！且廣漢與成都密邇，而統梁州者，朝廷欲以制益州之衿領，〔漢廣漢郡治雒；泰始二年，分新都郡治雒，而廣漢縣，與成都相近。衿，衣系。領，衣要襘著項頷處也。〕正防今日之變也。今益州有亂，乃此郡之憂也。張弘小豎，眾所不與，宜即時赴討，不可失也。」濬欲先上請，〔上，時掌翻；下先上同。〕毅曰：「殺主之賊，為惡大，當不拘常制，何請之有！」濬乃發兵討弘。詔以濬為益州刺史。濬擊弘，斬之，夷三族。〔考異曰：華陽國志，弘殺晏在十年五月。武帝紀在今年六月。按王濬請伐吳表雲：「臣作船七年，日有朽敗。」濬再為益州刺史，方受詔作船。鹹寧五年，下詔伐吳，借使濬以其年上表，則再為益州亦在泰始九年之前矣。今從晉紀為定。〕封濬關內侯。
初，濬為羊祜參軍，〔晉制，諸位從公為持節都督，參軍六人。〕祜深知之。祜兄子暨白：「濬為人志大奢侈，不可專任，宜有以裁之。」祜曰：「濬有大才，將以濟其所欲，必可用也。」更轉為車騎從事中郎。〔祜為車騎將軍，其屬有從事中郎，秩比千石。〕濬在益州，明立威信，蠻夷多歸附之；俄遷大司農。時帝與羊祜陰謀伐吳，祜以為伐吳宜藉上流之勢，密表留濬復為益州刺史，使治水軍。〔治，直之翻。〕尋加龍驤將軍，監益、梁諸軍事。〔龍驤將軍之號始此。驤，思將翻。監，工銜翻。晉制，方面之任，資重者為都督諸軍事，資望輕者為監軍事。考異曰：羊祜傳曰：「表留濬監益州諸軍事，君龍驤將軍。」按濬傳，「祜密表留濬，重拜益州則史。」又曰，「尋以謠言拜龍驤將軍，監梁、益諸軍事。」然則作刺史與監軍，自是二事也。華陽國志又云：「鹹寧四年，濬遷大司農，五年，拜龍驤，監梁、益二州。」按時羊祜已卒，尤不可據。〕
詔濬罷屯田軍，大作舟艦。〔艦，戶黯翻。〕別駕何攀以為「屯田兵不過五六百人，作船不能猝辦，後者未成，前者已腐。宜召諸郡兵合萬餘造之，歲終可成。」濬欲先上須報，〔上，時掌翻。〕攀曰：「朝廷猝聞召萬兵，必不聽；不如輒召，〔輒，專也。設當見卻，功夫已成，勢不得止。」濬從之，令攀典造舟艦器仗。於是作大艦，長百二十步，〔長，宜亮翻。〕受二千餘人，以木為城，起樓櫓，開四出門，其上皆得馳馬往來。〔考異曰：華陽國志雲：「鹹寧二年三月，濬受詔作船。」按濬表雲「作船七年」，則國志不可據也。〕
時作船木竊，蔽江而下，竊，芳廢翻。說文曰：削木札樸也。字本作「柿」，詳見辨誤。〕吳建平太守吳郡吾彥〔建平郡，漢南郡之巫縣，吳主權分置宜都郡，吳主休永安三年，分宜都主建平郡，領信陵、興山、竊歸、沙渠四縣。杜佑曰：建平今巴郡，吳置建平郡於竊歸。姓譜：吾，本己姓，夏昆吾氏之後。〕取流竊以白吳主曰：「晉必有攻吳之計，宜增建平兵以塞其衝要。」〔塞，悉則翻。〕吳主不從。彥乃為鐵鎖橫斷江路。〔斷，丁管翻。為後王濬燒斷鐵鎮張本。〕
王濬雖受中制募兵，而無虎符；廣漢太守敦煌張賚收濬從事列上。〔敦，徒門翻。賚，胡教翻。上，時掌翻。〕帝召賚還，責曰：「何不密啟而便收從事﹖」賚曰：「蜀、漢絕遠，劉備嘗用之矣。輒收，臣猶以為輕。」帝善之。
壬辰，大赦。
⑦秋，七月，以賈充為司空，侍中、尚書令、領兵如故。〔充自文帝時統城外諸軍。〕充與侍中任愷皆為帝所寵任，充欲專名勢而忌愷，於是朝士各有所附，〔朝，直遙翻。〕朋黨紛然。帝知之召充愷宴於式乾殿而謂之曰：「朝廷宜壹，大臣當和。」充、愷等各拜謝。既而充愷以帝已知而不責，愈無所憚，外相崇重，內怨益深。充乃薦愷為吏部尚書，愷侍覲轉希；〔既不為侍中，則侍覲希矣。〕充因與荀勗、馮紞承間共譖之，〔間，古莧翻。〕愷由是得罪，廢於家。
⑧八月，吳主徵昭武將軍、西陵督步闡。闡世在西陵〔自吳主權用步騭督西陵，騭卒，子協繼之。闡，協弟也。〕猝被徵，自以失職，且欋有讒，九月，據城來降，遣兄子璣、璿詣洛陽為任。〔璣、璿皆協子。降，戶江翻。璿，如緣翻。〕詔以闡為都督西陵諸軍事，衛將軍、開府儀同三司、侍中，領交州牧，封宜都公。
⑨冬，十月，宰未朔，日有食之。
⑩敦煌太守尹璩卒。〔敦，徒門翻。璩，求於翻。〕涼州刺史楊欣表敦煌令梁澄領太守。功曹宋質輒廢澄，表議郎令狐豐為太守。〔考異曰：晉春秋「璩」作「據」，今從武紀。武紀雲：「令狐豐廢澄，自領郡事。」今從晉春秋。〕楊欣遣兵擊之，為質所敗。〔敗，補邁翻。〕
吳陸抗聞步闡叛，亟遣將軍左奕、吾彥等討之。帝遣荊州刺史楊肇迎闡於西陵，車騎將軍羊祜帥步軍出江陵，巴東監軍徐胤帥水軍擊建平以救 闡。〔帥，讀曰率。〕陸抗槉西陵諸軍築嚴圍，自赤谿至於故市，〔水經註：江水出西陵峽，東南流，逕故城洲。洲北附岸洲頭曰郭洲，長二里，廣一里，上有步闡 故城，方圓稱洲，周迴略漢，故城洲上城周裏，闡父騭所築也。又東逕陵抗故城。今峽州遠安縣在江北，有孤山，有陸抗故城，有舟山，時有赤氣，意赤溪當出於舟 山，故市即步騭故城，所居成市，而闡別築城，故曰故市。〕內以圍闡，外以禦晉兵，晝夜催切，〔切，迫也。〕如敵已至，眾甚苦之。諸將諫曰：「今宜及三軍之銳，急攻闡，比晉救至，必可拔也，〔比，必寐翻。〕何事於圍以敝士民之力！」抗曰：「此城處劫既固，〔處，昌呂翻。〕糧榖又足，且凡備禦之具，皆抗所宿規，〔抗先嘗督西陵。〕今反攻之，不可猝拔。北兵至而無備，表裏受難，〔難，乃旦翻。〕何以禦之！」諸將皆欲攻闡，抗欲服眾心，聽令一攻，果無利。圍備始合，而羊祜兵五萬至江陵。諸將鹹以抗不宜上，〔自樂鄉而西赴西陵為上。上，時掌翻。〕抗曰：「江陵城固兵足，無可憂者。假令敵得江陵，必不能守，所損者小。若晉據西陵，則南山羣夷皆當　擾動，其患不可量也！」乃自帥眾赴西陵。〔南山，謂江南諸山，羣夷所依阻。量，音良。帥，讀曰率。〕
初，抗以江陵之北，道路平易，〔易，以豉翻。〕槉江陵督張鹹作大堰遏水，漸漬平土以絕寇叛。〔堰，於扇翻。今江陵有三海八櫃，引諸湖及沮、漳之水注之，瀰漫數百里，即作堰之故智也。漸，將廉翻。〕羊祜欲因所遏水以船運糧，揚聲將破堰以通步軍。抗聞之，使鹹亟破之。諸將皆惑，屢諫不聽。祜至當陽，聞堰敗，乃改船以車運糧，大費功力。
十一月，楊肇至西陵。陸抗令公安督孫遵循南岸拒羊祜，〔防託南岸，使祜軍不得渡而已。〕水軍督留慮拒徐胤，〔恐胤順流東下，故以水軍拒之。〕抗自將大軍憑圍對肇。〔憑長圍以對之，則彼為客，我為主。〕將軍朱喬營都督俞贊亡詣肇。〔姓譜：俞，古善醫俞跗之後。〕抗曰：「贊軍中舊吏，知吾虛實。吾常慮夷兵素不簡練，若敵攻圍，必先此處。」〔先，悉薦翻。〕即夜易夷兵，皆以精兵守之。明日，肇果攻故夷兵處，抗命擊之，矢石雨下，肇眾死【章：甲十一行本「死」上有「傷」字；乙十一行本同；孔本同。】者相屬。〔屬，之慾翻。〕十二月，肇計屈，夜遁。抗欲追之，而慮步闡畜力伺間，〔間，古莧翻。〕兵不足分，於是但鳴鼓戒眾，若將追者。肇眾兇懼，悉解甲挺走，〔兇，許拱翻，恐懼聲。挺，待鼎翻，拔也。挺走，拔身而走也。〕抗使輕兵躡之，肇兵大敗，〔躡，尼輒翻。〕祜等皆引軍還。抗遂拔西陵，誅闡及同謀將吏數十人，皆夷三族，自餘所請赦者數萬口。〔元非同謀而脅從者，請而赦之。〕東還樂鄉，貌無矜色，謙沖如常。吳主加抗都護。〔吳官有左右都護，今加都護，盡護諸將也。〕羊祜坐貶平南將軍，〔徵、鎮、安、平，四平最下。車騎位次驃騎，自此而下，六等至四徵。祜自車騎貶平南，凡降十四號〕楊肇免為庶人。
吳主既克西陵，自謂得天助，志益張大，使術士尚廣筮取天下，〔姓譜：尚姓，師尚父之後，後漢有高士尚子平。〕對曰：「吉。庚子歲，青蓋當入洛陽。」〔其後吳亡，皓入洛，歲在庚子。〕吳主喜，不修德政，專為兼併之計。
賈充與朝士宴飲，〔朝，直遙翻。考異曰：三十國春秋在十一月，晉春秋在十月己巳，恐皆非實，故附於冬末。〕河南尹庾純醉，與充爭言。充曰：「父老，不歸供養，〔供，居用翻。養，羊尚翻。〕卿為無天地！」純曰：「高貴鄉公何在﹖」斥其弒君也。〕充凓怒，上表解職；純亦上表自劾。詔免純官，仍下五府正其臧否。〔當時除賈充之外，居公位者有五，故下五府。下，遐稼翻。否，音鄙。〕石苞以為純榮官忘親，當除名；齊王攸等以為純於禮律未有違；詔從攸議，復以純為國子祭酒。〔帝初立國子學，定置國子祭酒、博士各一人，助教十五人，以教生徒。〕
吳主之遊華裏也，〔事見上七年。〕右丞相萬彧與右大司馬丁奉、左將軍留平密謀曰：「若至華裏不歸，社稷事重，不得不自還。」吳主頗聞之，以彧等舊臣，隱忍不發。是歲，吳主因會以毒飲彧，傳酒人私減之。又飲留平，〔飲，於鴆翻。〕平覺之，服他藥以解，得不死。彧自殺；〔考異曰：吳志孫暼傳雲：彧被譴憂死，今從江表傳。〕平憂懣，月餘亦死。〔懣，音悶，又音漢。徙彧子弟於廬陵。〕
初，彧請選忠清之士以補近職，吳主以大司農樓玄為宮下鎮，主殿中事。〔吳舊事，禁中主者自用親近人。暼以彧言，用玄主殿中事。〕玄正身帥眾，〔帥，讀曰率。〕奉法而行應對切直，吳主浸不悅。
中書令領太子太傅賀卲上疏諫曰：「自頃年以來，朝列紛錯，〔朝，直遙翻。〕真偽相貿，〔貿，音茂。〕忠良排墜，信臣被害。〔被，皮義翻。〕是以正士摧方〔摧方，言刓稜角而為圓也。〕而庸臣苟媚，先意承指，各希時趣。〔先，悉薦翻。〕人執反理之評，士吐詭道之論，〔詭，違也，異也。〕遂使清流變濁，忠臣結舌。陛下處九天之上，隱百里之室，〔管子曰：堂上遠於百里。處，昌呂翻。〕言出風靡，令行景從；親洽寵媚之臣，日聞順意之辭，將謂此輩實賢而天下已平也。臣聞興國之君樂聞其過，荒亂之主樂聞其譽；〔樂，音洛。譽，音餘，或音如字。〕聞其過者過日消而福臻，聞其譽者譽日損而禍至。陛下嚴刑法以禁直辭，黜善士以逆諫口，杯酒造次，死生不保，〔造，七到翻。〕仕者以退為幸，居者以出為福，誠非所以保光洪緒，熙隆道化也。何定本僕隸小人，身無行能，〔行，下孟翻。〕而陛下愛其佞媚，假以威福。夫小人求入，必進姦利。定間者妄興事役，發江邊戌兵以驅麋鹿，老弱飢凍，大小怨歎。傳曰：『國之興也，視民如赤子；其亡也，以民為草芥。』〔左傳曰：陳逄滑曰：國之興也，視民如傷；其亡也，以民為土芥。〕今法禁轉苛，賦調益繁，〔調，徒釣翻。〕中官、近臣所在興事，而長吏畏罪，苦民求辦。是以人力不堪，家戶離散，呼嗟之聲，感復和氣。今國無一年之儲，家無經月之蓄，而後宮之中坐食者萬有餘人。又，北散注目，伺國盛衰，〔伺，相吏翻。〕長江之限，不可久恃，苟我不能守，一葦可杭也。〔詩云：誰謂河廣，一葦杭之。毛氏曰：杭，渡也。鄭玄曰：言一葦加之，則可以渡也。〕願陛下豐基強本，割情從道，則成、康之治興，聖祖之祚隆矣！」〔治，直吏翻。聖祖，謂孫權。〕吳主深恨之。
於是左右共誣樓玄、賀卲相逄，駐共耳語大笑，〔駐，駐車也。〕謗訕政事，俱被詰責；〔訕，山諫翻。詰，去吉翻。〕送玄付廣州，卲原復職；既而復徙玄於交趾，竟殺之。久之，何定姦穢發聞，亦伏誅。〔聞，音問。〕
羊祜歸自江陵，務脩德信以懷吳人。每交兵，刻日方戰，不為掩襲之計。將帥有欲進譎計者，輒飲以醇酒，使不得言。〔譎，古穴翻。飲，於鴆翻。〕祜出軍行吳境，刈穀為糧，皆計所侵，送絹償之。每會眾江、沔遊獵，常止晉地，若禽獸先為吳人所傷而為晉兵所得者，皆送還之。於是吳道人皆悅服。〔成伐吳之計者，祜也，凡其所為，皆豢吳也。正以陸抗對境，無間可乘，故為是耳。若曰務脩德信，則吾不知也。〕祜與陸抗對境，使命常通：抗遺祜酒，祜令之不疑；〔使，疏吏翻。遺，於季翻。〕抗疾，求藥於祜，祜以成藥與之，抗即服之。人多諫抗，抗曰：「豈有酖人羊叔子哉！」〔羊祜，字叔子。〕抗告其邊戌曰：「彼專為德，我專為暴，是不戰而自服也。各保分界而已，〔分，扶問翻。〕無求細利。」吳主聞二境交和，以詰抗，抗曰：「一吧一鄉不可以無信義，況大國乎！臣不如此，正是彰其德，於祜無傷也。」
吳主用諸將之謀，數侵盜晉邊。〔數，所角翻。〕陸抗上疏曰：「昔有夏多罪而殷、湯用師，紂作淫虐而周武授鉞，〔湯數夏之罪曰：有夏多罪，天命殛之。武王數紂之罪曰：淫酗肆虐，穢德彰聞，戎商必克。上，時掌翻。〕苟無其時雖復大聖，亦宜養威自保，不可輕動也。今不務力農富國，審官任能，明黜陟，任【章：甲十一行本「任」作「慎」；乙十一行本同；孔本同；張校同。】刑賞，訓諸司以德，〔諸司，謂百執事之人有司孝者。〕撫百姓以仁，而聽諸將徇名，窮兵黷武，動費萬計，士卒彫瘁，〔瘁，秦醉翻。〕寇不為衰而我已大病矣。今爭帝王之資而昧十百之利，此人臣之姦便，非國家之良策也！昔齊、魯三戰，魯人再克，而亡不旋踵。何則﹖大小之勢異也。〔祖張儀說齊湣王之言而略變其文。〕況今師所克獲，不補所喪乎！」吳主不從。〔喪，息浪翻。〕
羊祜不附結中朝權貴，〔朝，直遙翻。〕荀勗、馮紞之徒皆惡之。從甥王衍嘗詣祜陳事，〔紞，都感翻。惡，烏路翻。從，才用翻；下同。〕辭甚清辯；祜不然之，衍拂衣去。祜顧謂賓客曰：「王夷甫方當以盛名處大位，然敗俗傷，化必此人也。」〔史言羊祜知人之鋻，為懷帝時王衍誤國亡身張本。九甫，衍字也。敗，補內翻。處，昌呂翻。〕及攻江祜以軍法將斬王戎。衍，戎之從弟也，故二人皆憾之，言論多毀祜。時人為之言曰：「二王當國，羊公無德。」
