△卷第二百六十四
唐紀八十〔起昭陽大淵獻（癸亥）二月，盡閼逢困敦（甲子）閏月，凡一年有奇。〕
昭宗聖穆景文孝皇帝下之上
天復三年（癸亥、九○三）
1二月，壬申朔，詔：「比在鳳翔府所除官，一切停。」〔比，毗至翻，近也。停所除官者，以皆出李茂貞、韓全誨之意也。〕
時宦官盡死，惟河東監軍張承業、幽州監軍張居翰、清海監軍程匡柔、西川監軍魚全禋及致仕嚴遵美，為李克用、劉仁恭、楊行密、王建所匿得全，斬他囚以應詔。〔禋，伊真翻。嚴遵美時隱蜀之青城山。據通鑑所書，程匡柔，蓋楊行密匿之。〕
2甲戌，門下侍郎、同平章事陸扆責授沂王傅、分司。〔沂王禮，皇子也。「禮」，一作禋」。〕車駕還京師，賜諸道詔書，獨鳳翔無之。扆曰：「茂貞罪雖大，然朝廷未與之絕；今獨無詔書，示人不廣。」〔考異曰：舊傳：「帝還京後赦諸道，皆降詔書，獨鳳翔無詔，扆奏」云云。按是時未赦，恐止是降詔書；或赦前扆議如此，故胤怒耳。〕崔胤怒，奏貶之。宮人宋柔等十一人皆韓全誨所獻，〔獻宋柔等見上卷元年。〕及僧、道士與宦官親厚者二十餘人，並送京兆杖殺。
3上謂韓偓曰：「崔胤雖盡忠，然比卿頗用機數。」對曰：「凡為天下者，萬國皆屬之耳目，〔屬，之慾翻。〕安可機數欺之！莫若推誠直致，雖日計不足而歲計之有餘也。」〔用莊子語。〕
4丙子，工部侍郎、同平章事蘇檢，吏部侍郎盧光啟，並賜自盡；丁丑，以中書侍郎、同平章事王溥為太子賓客、分司，皆崔胤所惡也。（自「丁丑」至「所惡也」二十六字，據章鈺資治通鑑校宋記增。）蘇檢、盧光啟皆鳳翔所命相，崔胤惡其黨附韓全誨、李茂貞，故殺之。考異曰：實錄：「檢、光啟並賜自盡。一說，檢長流環州。」唐太祖紀年錄：「初從幸鳳翔，命盧光啟、韋貽範為相，又命蘇檢平章事。及車駕還宮，胤積前事怒之，不一月，皆貶謫之，左遷陸扆沂王傅，王溥太子賓客，蘇檢自盡。」續寶運錄：「二月五日，應是岐王駕前宰臣盧光啟等一百餘人，並賜自盡。」新紀：「朱全忠殺蘇檢、盧光啟。」舊胤傳：「昭宗初幸鳳翔，命盧光啟、韋貽範、蘇檢等作相，及還京，胤皆貶斥之。」新光啟傳雲「檢長流環州，光啟賜死」，與寶運錄註同。「檢流環州」，不見本出何書。〕
5戊寅，賜朱全忠號迴天再造竭忠守正功臣，賜其僚佐敬翔等號迎鑾協贊功臣，諸將朱友寧等號迎鑾果毅功臣，都頭以下號四鎮靜難功臣。〔難，乃旦翻。〕
上議褒崇全忠，欲以皇子為諸道兵馬元帥，以全忠副之；崔胤請以輝王祚為之，上曰：「濮王長。」〔帥，所類翻。，濮，博木翻。長，知兩翻。〕胤承全忠密旨，利祚沖幼，固請之，己卯，以祚為諸道兵馬元帥。〔考異曰：金鑾記：「上曰：『朕以濮王處長』云云。新傳：「帝十七子，德王裕、棣王祤、虔王禊、沂王禋、遂王禕、景王祕、輝王祚、祁王祺、雅王禎、瓊王祥、端王禛、豐王祁、和王福、登王禧、嘉王祜、潁王禔、蔡王祐。何皇后生裕及祚，餘皆失其母之氏位。」舊傳雲昭宗十子，無端王禎以下七人。按新、舊傳，昭宗諸子皆無濮王。孫光憲續通曆：「濮王名紃，昭宗之子，母曰太后王氏。哀帝被殺，朱全忠冊紃為天子，改元天壽；明年，禪位於梁。」此乃光憲傳聞謬誤也。昭宗亦無王皇后。金鑾記所云濮王，蓋德王改封耳。〕庚辰，加全忠守太尉，充副元帥，進爵梁王。以胤為司徒兼侍中。
胤恃全忠之勢，專權自恣，天子動靜皆稟之。〔稟，筆錦翻。〕朝臣從上幸鳳翔者，凡貶逐三十餘人。〔黨附宦官者可罪，扈從天子者何罪邪！朝，直遙翻。〕刑賞繫其愛憎，〔愛者賞之，憎者刑之。〕中外畏之，重足一跡。〔重，直龍翻。史言崔胤怙權，不知死期將至。〕
以敬翔守太府卿，朱友寧領寧遠節度使。〔寧遠軍，容州，時為龐巨昭所據。五季以來有名號節度使此類是也。〕全忠表符道昭同平章事，充天雄節度使，遣兵援送之秦州，〔之，往也。〕不得至而還。〔岐兵塞道，故不得至。還，從宣翻，又如字。〕
6初，翰林學士承旨韓偓之登進士第也，御史大夫趙崇知貢舉。上返自鳳翔，欲用偓為相，偓薦崇及兵部侍郎王贊自代；上欲從之，崔胤惡其分己權，〔惡，烏路翻。〕使朱全忠入爭之。全忠見上曰：〔見，賢遍翻。〕「趙崇輕薄之魁，王贊無才用，韓偓何得妄薦為相！上見全忠怒甚，不得已，癸未，貶偓濮州司馬。上密與偓泣別，偓曰：「是人非復前來之比，〔謂朱全忠也。〕臣得遠貶及死乃幸耳，不忍見篡弒之辱！」〔鳴呼！韓偓何見之晚也！然昭宗聞偓此言，亦何以為懷哉！惟有縱酒而已。〕
7己丑，上命朱全忠與李茂貞書，取平原公主；茂貞不敢違，遽歸之。〔平原公主嫁茂貞子宋侃，見上捲上年。〕
8壬辰，以朱友裕為鎮國節度使。〔考異曰：實錄：「壬辰，以興德府復為華州，賜名感化軍，以友裕為節度使。」按編遺錄，天祐三年，閏十二月乙丑敕，「鎮國之號，興德之名，並宜停。」薛居正五代史地理志：「華州，梁為感化軍。」梁功臣傳：「天復三年，友裕權知鎮國軍留後。」今從實錄。〕
9乙未，全忠奏留步騎萬人於故兩軍，〔時神策兩軍已散，而營署尚存。〕以朱友倫為左軍宿衛都指揮使；又以汴將張廷範為宮苑使，王殷為皇城使，蔣玄暉充街使。於是全忠之黨佈列徧於禁衛及京輔。〔唐忠門禁衛之兵，皆屯於宮苑；百司庶府及南衛諸衛，皆分居皇城之內；百官私第及坊市居人，皆分居朱雀街之左右街。今全忠悉以腹心為使，則京輔之權一歸之矣。去虺得虎，昭宗之謂也。〕
戊戌，全忠辭歸鎮，〔辭歸大梁。〕留宴壽春殿，又餞之於延喜樓。上臨軒泣別，令於樓前上馬。〔示寵異之也。前上，時掌翻。〕上又賜全忠詩，全忠亦和進；〔和，胡臥翻。〕又進【章：十二行本「進」作「賜」；乙十一行本同。】楊柳枝辭五首。〔楊柳枝辭，即今之令曲也。今之曲如清平調、水調歌、柘枝、菩薩蠻、八聲甘州，皆唐季之餘聲。又唐人多賦楊柳枝，皆是七言四絕，相傳以為出於開元棃園樂章，故張祐有折楊柳詞雲：「莫折宮前楊柳枝，玄宗曾向笛中吹。」〕百官班辭於長樂驛。崔胤獨送至霸橋，〔以唐制驛程考之，霸橋驛當在長樂驛東三十里。〕自置餞席，夜二鼓，胤始還入城；上復召對，〔復，扶又翻。〕問以全忠安否；置酒奏樂，至四鼓乃罷。〔史言帝徵召不時，宴飲無節。〕
10以清海節度使裴樞為門下侍郎、同平章事。【章：十二行本「事」下有「朱全忠薦之也」六字；乙十一行本同；孔本同。】裴樞以朱全忠之薦而相，以忤朱全忠之意而死。白馬之禍，皆自取之也。〕
11李克用使者還晉陽，言崔胤之橫，〔橫，戶孟翻。〕克用曰：「胤為人臣，外倚賊勢，內脅其君，既執朝政，又握兵權。權重則怨多，勢侔則釁生，破家亡國，在眼中矣！」〔史言李克用有識。朝，直遙翻。〕
12朱全忠將行，奏：「克用於臣，本無大嫌，乞厚加寵澤，遣大臣撫慰，俾知臣意。」進奏吏以白克用，〔河東進奏吏也。〕克用笑曰：「賊欲有事淄青，畏吾掎其後耳！」〔有事淄青，謂攻王師範。史言朱全忠狡譎，李克用已逆知其情。掎，居蟻翻。〕
13三月，戊午，朱全忠至大梁。王師範弟師魚圍齊州，〔朱全忠並兗、鄆，遂兼有齊州。九域志：兗州北至齊州三百六十里。〕朱友寧引兵擊走之。師範遣兵益劉鄩軍，友寧擊取之。由是兗州援絕，葛從周引兵圍之。〔劉鄩取兗州見上卷本年正月。〕友寧進攻青州；戊辰，全忠引四鎮及魏博兵十萬繼之。
14淮南將李神福圍鄂州，〔是年正月，楊行密遣李神福攻杜洪，事始上卷。〕望城中積荻，謂監軍尹建峯曰：「今夕為公焚之。」〔為，於偽翻。〕建峯未之信。時杜洪求救於朱全忠，神福遣部將秦皋乘輕舟至灄口，〔灄口在武口之上，對岸即夏浦。灄，書涉翻。〕舉火炬於樹杪；〔杪，弭沼翻。〕洪以為救兵至，果焚荻以應之。
15夏，四月，己卯，以朱全忠判元帥府事。〔輝王沖幼，以朱全忠判元帥府事，則天下兵權盡歸之矣。〕
16知溫州事丁章為木工李彥所殺，〔丁章得溫州見上卷二年。未有朝命為刺史，止稱知州事。〕其將張惠據溫州。
17王師範求救於淮南，乙未，楊行密遣其將王茂章以步騎七千救之，又遣別將將兵數萬攻宿州。全忠遣其將唐懷英救宿州，淮南兵遁去。〔「唐懷英」當作「懷貞」，是時未改名也。〕
18楊行密遣使詣馬殷，言朱全忠跋扈，請殷絕之，約為兄弟。湖南大將許德勳曰：「全忠雖無道，然挾天子以令諸侯，明公素奉王室，不可輕絕也。」〔言絕全忠，則道路梗塞，併絕朝廷貢奉。〕殷從之。〔馬殷附汴之心，自此堅矣。〕
19杜洪求救於朱全忠，全忠遣其將韓勍將萬人屯灄口，〔勍，渠京翻。〕遣使語荊南節度使成汭、武安節度使馬殷、武貞節度使雷彥威，〔語，牛倨翻。曰語者，無朝廷詔敕，以意諭之。〕令出兵救洪。汭畏全忠之強，且欲侵江、淮之地以自廣，發舟師十萬，沿江東下。汭作巨艦，三年而成，〔艦，戶黯翻。〕制度如府署，謂之「和舟載」，〔署，廨舍也；言其舟長闊，和荊州皆載其上。「舟」，當作「州」。〕【章：十二行本正作「州」；乙十一行本同。〕其餘謂之「齊山」、「截海」、「劈浪」之類甚眾。〔齊山，言其高也。截海，言其長也。劈浪，言其輕疾也。劈，匹歷翻。〕掌書記李珽諫曰：〔珽，他鼎翻。〕「今每艦載甲士千人，稻米位之，緩急不可動也。吳兵剽輕，〔剽，匹妙翻。輕，苦定翻。〕難與角逐；武陵、長沙，皆吾讎也；〔武陵，謂雷彥威。長沙，謂馬殷。〕豈得不為反顧之慮乎！不若遣驍將屯巴陵，〔九域志：巴陵東北至鄂州三百五十里。〕大軍與之對岸，堅壁勿戰，不過一月，吳兵食盡自遁，鄂圍解矣。」〔楊行密時封吳王，故謂其兵為吳兵。〕汭不聽。珽，竏之五世孫也。〔李竏，天寶之末死於安祿山之難。珽後歸中原，仕於梁。〕
20王建出兵攻秦、隴，乘李茂貞之弱也；遣判官韋莊入貢，亦脩好於朱全忠。〔好，呼到翻。〕全忠遣押牙王殷報聘，建與之宴。殷言：「蜀甲兵誠多，但乏馬耳。」建作色曰：「當道江山險阻，騎兵無所施；然馬亦不乏，押牙少留，當共閱之。」乃集諸州馬，大閱於星宿山，官馬八千，私馬四千，部隊甚整。殷歎服。〔王建以多馬衒王殷，殷遽歎服，非善覘者也。宿，音秀。〕建本騎將，〔王建從楊復光起許州，及扈從昭宗，皆為騎將。〕故得蜀之後，於文、黎、維、茂州市胡馬，十年之間，遂及茲數。〔史言蜀中互市，可以得西蕃之馬。然王建取興元而得騎五千，則東、西川之馬亦必多，此一萬二千之數，蓋集成都近州耳。〕
21五月，丁未，李克用雲州都將王敬暉殺刺史劉再立，叛降劉仁恭；克用遣李嗣昭、李存審將兵討之。〔李存審，即符存審。降，戶江翻。〕仁恭遣將以兵五萬救敬，暉嗣昭退保樂安，〔畏燕兵之強也。〕敬暉舉眾棄城而去。〔乘嗣昭之退，棄城而走。〕先是，振武將契苾讓〔先，悉薦翻。契，欺訖翻。〕逐戍將石善友，據城判；嗣昭等進攻之，讓自燔死；復取振武城，殺吐谷渾叛者二千餘人。〔吐谷渾自赫連鐸與克用作敵，鐸雖敗死，其部落終未肯心服，故屢叛。〕克用怒嗣昭、存審失王敬暉，皆杖之，削其官。〔爾朱榮以失万俟道洛而杖爾朱天光，事亦如此。〕
22成汭行未至鄂州，馬殷遣大將許德勳將舟師萬餘人，雷彥威遣其將歐陽思將舟師三千餘人會於荊江口，〔大江自蜀東流入荊州界，謂之荊江。荊江口，即洞庭之水與大江之水會處。〕乘虛襲江陵，庚戌，陷之，盡掠其人及貨財而去。將士亡其家，皆無鬬志。〔此言成汭之將士也。〕
李神福聞其將至，自乘輕舟前覘之，〔覘，醜廉翻，又醜豔翻。〕謂諸將曰：「彼戰艦雖多而不相屬，易制也，〔屬，之慾翻，易，以鼓翻。〕當急擊之！」壬子，神福遣其將秦裴、楊戎將眾數千逆擊汭於君山，〔君山在洞庭湖中，方六十里，亦名洞庭之山。巴陵志曰：湘君所遊，故曰君山。將，即亮翻。〕大破之，因風縱火，焚其艦，士卒皆潰，汭赴水死，〔僖宗文德元年，成汭襲據荊南，至是敗亡。考異曰：新紀：「彥威之弟彥恭陷江陵。」今從編遺錄。舊紀及薛居正五代史、十國紀年皆雲：「汭未至鄂渚，江陵已陷，將士亡其家，皆無鬬志。」按新紀、十國紀年皆雲：「壬子，汭敗死。」壬子，此月十二日也，而編遺錄雲二十二日陷江陵，今不取。北夢瑣言云天祐中汭死，尤誤也。〕獲其戰艦二百艘。〔艘，蘇遭翻。〕韓勍聞之，亦引兵去。
許德勳還過嶽州，刺史鄧進忠開門具牛酒犒軍，德勳諭以禍福，進忠遂舉族遷於長沙。〔僖宗光啟二年，鄧進思取嶽州，傳弟進忠，至是而亡。考異曰：馬氏行年記：「天復三年，自荊南振旅還，遂入嶽州，降刺史鄧進思。」九國志楚世家：「天祐二年七月，嶽州刺史鄧進忠帥其眾來降。」許德勳傳雲。「天祐二年，領兵略地荊南，還經兵州，刺史鄧進忠以城歸附。」新紀全用九國志年月。湖湘故事言：「開平中，收荊南迴，進忠以城降。」又載何致雍天策寺碑銘雲：「乃克桂林，乃襲荊渚，彼嶽之陽，旋師而取。」天祐二年十月，朱全忠謀討襄州趙匡凝，九月，克襄州，始命楊師厚攻荊南。然則七月許德勳何繇略地荊南！蓋九國志之誤。天復三年，成汭敗死，德勳及雷彥威襲江陵，還取嶽州，與何致雍碑意略同，故以行年記為據。〕馬殷以德勳為嶽州刺史，以進忠為衡州刺史。
雷彥威狡獪殘忍，有父風，〔獪，古外翻。雷彥威父滿。〕常泛舟焚掠鄰境，荊、鄂之間，殆至無人。
23李茂貞畏朱全忠，自以官為尚書令，在全忠上，〔朱全忠守中書令，茂貞為尚書令，官在其上。〕累表乞解去；詔復以茂貞為中書令。
24崔胤奏：「左右龍武、羽林、神策等軍〔此崔胤所判六軍也。〕名存實亡，侍衛單寡；請每軍募步兵四將，每將二百五十人，騎兵一將百人，合六千六百人，〔六軍，各軍步兵千人，騎兵百人，合六千六百人。〕選其壯健者，分番侍衛。」從之。令六軍諸衛副使、京兆尹鄭元規立格召募於市。〔朱全忠自此疑崔胤而有圖之之心。〕
25朱全忠表潁州刺史朱友恭為武寧節度使。
26朱友寧攻博昌，〔博昌，漢縣，唐屬青州。十三州志雲：昌水，其勢平，故曰博昌。後唐避廟諱，改曰博興。九域志：博興，在青州西北一百二十里，管下有博昌鎮。〕月餘不拔；朱全忠怒，遣客將劉捍往督之。〔今閫府州軍皆有客將，主贊導賓客，蓋古之舍人、中涓，漢之鈴下、威儀之職。唐末藩鎮置客將，往往升轉至大官，位望不輕。〕捍至，友寧驅民丁十餘萬，負木石，牽牛驢，詣城南築土山，既成，並人畜木石排而築之，冤號聲聞數十里。俄而城陷，盡屠之。〔爭城而戰，殺人盈城，朱友寧之隕身喪元，未足以謝冤魂也。號，戶刀翻。聞，音問。考異曰：太祖紀年錄：「師範之舉兵也，朱溫令朱友寧討之。三月，己酉，朱溫至汴州，大舉四鎮、魏博之眾十萬擊師範。朱友寧、楊師厚攻博興，旬餘不下，攻城之眾，死者太半。俄而朱溫至，大怒，斬其主將，復起土山，翌日而拔，城中無少長皆屠之，仍毀其垣。四月，進陷臨淄，傅青州。別將攻北海，渡膠水，寇登、萊等郡。」實錄據此而置於四月。梁太祖實錄：「四月，丙子，上至鄆領事。辛卯，從子友寧帥師破青州之博昌、臨淄二邑，殺戮五千餘眾，暨北海焉。」編遺錄：「五月， 辛亥，卻離歷下，宿豐齊驛。甲寅，上到汶陽。乙卯，奏王師範逆狀。己未，上又往歷下。壬戌，上以兵士攻取博昌，寨下少數木，時當炎毒，卻勒親從騎兵皆歸齊 州，又因前行。夜將半，客將劉捍謀曰：『捍請馳赴軍前傳諭上意，敦將士，令戮力速攻，必可潛也。今請上卻歸歷下。』上悅而從之，便令捍馳騎東往，上乃西歸汶陽。丙寅，捷音至，攻拔博昌，盡戮其黨矣。」據此，則破博昌在五月。今從朱友寧傳。〕進拔臨淄，〔臨淄，漢古縣，久廢；隋復置於古齊國城；唐屬青州。九域志在州西北四十里。〕抵青州城下，遣別將攻登、萊。
淮南將王茂章會王師範弟萊州刺史師誨攻密州，拔之，斬其刺史劉康乂，〔九域志：萊州南至密州三百里，東北至登州二百四十里。劉唐乂，朱全忠所用也。〕以淮海都遊弈使張訓為刺史。〔楊行密據有淮南，西盡淮源，東暨於海，邊面延袤數千里，故置都遊弈使，以謹防遏也。〕
六月，乙亥，汴兵拔登州。師範帥登、萊兵拒朱友寧於石樓，為兩柵。〔據舊書石樓近臨淄。〕丙子，夜，友寧擊登州柵，柵中告急，師範趣茂章出戰，〔趣，讀曰促。〕茂章按兵不動。友寧破登州柵，進攻萊州柵。比明，茂章度其兵力已疲，〔比，必利翻，及也。度，徒洛翻；下同。〕乃與師範全兵出戰，大破之。友寧旁自峻阜馳騎赴敵，馬僕，青州將張土梟斬之，〔梟，堅堯翻。〕傳首淮南。兩鎮兵逐北至米河，〔王師範以平盧之兵，王茂章以淮南之兵，是兩鎮兵也。〕俘斬萬計，魏博之兵殆盡。
全忠聞友寧死，自將兵二十萬晝夜兼行赴之，秋，七月，壬子，至臨朐，〔臨朐，漢縣，唐屬青州。九域志曰：在州東南四十里。〕命諸將攻青州。王師範出戰，汴兵大破之。王茂章閉壘示怯，伺汴兵稍懈，〔伺，相吏翻。懈，古隘翻。〕毀柵而出，驅馳疾戰，戰酣退坐，召諸將飲酒，已而復戰。全忠登高望見之，問降者，〔降，戶江翻。〕知為茂章，歎曰：「使吾得此人為將，天下不足平也！」〔朱全忠見王茂章臨敵整暇，故欲得之。然茂章後歸梁，攻淮南、攻鎮，並皆折北而不振，人固未易知也。〕至晡，汴兵乃退。茂章度眾寡不敵，〔度，徒洛翻。〕是夕，引軍還。全忠遣曹州刺史楊師厚追之，及於輔唐。〔輔唐，漢安丘縣，乾元二年，移治古昌安城，因改曰輔唐，屬密州。九域志：在州西北一百二十里。薛史地理志曰：密州輔唐縣，梁開平二年，改為安丘，唐同光元年，復舊名；晉天福七年，改為膠西，避廟諱也；宋復曰安丘。〕茂章命先鋒指揮使李虔裕將五百騎為殿，〔殿，丁練翻；下同。〕虔裕殊死戰，師厚擒而殺之。〔李虔裕以死全王茂章之軍，其勇難能也。楊師厚自此受知於朱全忠矣。〕師厚，潁州人也。
張訓聞茂章去，謂諸將曰：「汴人將至，何以禦之﹖」諸將請焚城大掠而歸。訓曰：「不可。」封府庫，植旗幟於城上，遣羸弱居前，〔植，直吏翻。幟，昌志翻。羸，倫為翻。〕自以精兵殿其後而去。全忠遣左踏白指揮使王檀攻密州，〔凡軍行，前軍之前有踏白隊，所以踏伏。候望敵之遠近眾寡。〕既至，望旗幟，數日乃敢入城；〔疑其有伏，故遲遲不敢進。〕見府庫城邑皆完，遂不復追。〔復，扶又翻。〕訓全軍而還。〔史言楊行密所以能保有江、淮，一時諸將皆能盡其智力。〕全忠以檀為密州刺史。
27丁卯，以山南西道留後王宗賀為節度使。〔王建之請也。〕
28睦州刺史陳詢叛錢鏐，舉兵攻蘭溪，〔咸亨五年，分婺州之金華西界置蘭溪縣，因溪水為名。九域志：在州西北五十五里。〕鏐遣指揮使方永珍擊之。武安都指揮使杜建徽與詢連姻，鏐疑之，建徽不言。會詢親吏來奔，得建徽與詢書，皆勸戒之辭，鏐乃悅。建徽從兄建思譖建徽私蓄兵仗，謀作亂；鏐使人索之，〔從，才用翻。索，山客翻。〕建徽方食，使者直入臥內，〔使，疏吏翻。〕建徽不顧，鏐以是益親重之。
29八月，戊辰朔，朱全忠留齊州刺史楊師厚攻青州，身歸大梁。〔朱全忠以朱友寧之死，興忿兵以攻青州，豈不欲一鼓而屠之；乃置之而歸汴者，知青州城堅而王師範兵力尚強，未易以旦夕取，故使楊師厚圍守之。〕
30庚辰，加西川節度使西平王王建守司徒，進爵蜀王。〔自郡王進國王。〕
31前渝州刺史王宗本〔王宗本前此刺渝州，亦王建命之也，罷官歸成都，故稱前。〕言於王建，請出兵取荊南；建從之，以宗本為開道都指揮使，將兵下峽。〔峽，三峽也。〕
32初，寧國節度使田頵破馮弘鐸，〔事見上卷二年。〕詣廣陵謝楊行密，因求池、歙為巡屬，〔唐置宣、歙、池觀察使。二州本宣州巡屬，故田頵因有攻而求之。〕行密不許。〔與之則 田頵愈強，故不許。〕行密左右下及獄吏，皆求賂於頵，〔以其破馮弘鐸多得寶貨也。〕頵怒曰：「吏知吾將下獄邪！」〔下，戶嫁翻。〕及還，指廣陵南門曰： 「吾不可復入此矣！」〔復，扶又翻；下復出同。〕頵兵強財富，好攻取；〔好，呼到翻。〕行密既定淮南，欲保境息民，每抑止之，頵不從。及解釋錢鏐，〔事見上卷二年。〕頵尤恨之，陰有叛志。李神福言於行密曰：「頵必反，宜早圖之。」行密曰：「頵有大功，〔田頵從楊行密起廬州，破趙鍠、孫儒、馮弘鐸，皆有大功。〕反狀未露，今殺之，諸將人人自危矣！」頵有良將曰唐儒，與頵謀議多不合，行密知之，擢儒為廬州刺史。〔擢儒，所以間頵也。〕頵以儒為貳於己，族之。儒曰：「吾死，田公亡無日矣！」頵遂與潤州團練使安仁義同舉兵，〔考異曰：十國紀年：「朱全忠聞田頵等叛，矯制削奪王官爵，命頵及杜洪、鍾傳、錢鏐充四面招討使，布制書於境上。王知其詐妄。」按新、舊紀、實錄、梁太祖紀，皆無削奪行密官爵、命杜洪等為招討使事。今不取。〕仁義悉焚東塘戰艦。〔東塘，即揚州東塘，淮南之戰艦聚焉。對岸即潤州界，故仁義得焚之。艦，戶黯翻。〕
頵遣二使詐為商人，詣壽州約奉國節度使朱延壽，〔朝廷命朱延壽領奉國節度使，見上卷二年。使，疏吏翻。〕行密將尚公迺遇之，曰：「非商人也。」殺一人，得其書，以告行密。〔尚公迺歸行密，見上卷二年。〕行密召李神福於鄂州，神福恐杜洪邀之，宣言奉命攻荊南，勒兵具舟楫；及暮，遂沿江東下，始告將士以討田頵。
己丑，安仁義襲常州，〔九域志：潤州東南至常州一百七十里。〕常州刺史李遇逆戰，極口罵仁義，仁義曰：「彼敢辱我，必有備。」乃引去。壬辰，行密以茂章為潤州行營招討使，擊仁義，不克，使徐溫將兵會之。溫易其服旗幟，皆如茂章兵，仁義不知益兵，復出戰，〔復，扶又翻。〕溫奮擊，破之。〔李存審救河中，擒梁騎兵，亦用此術。〕
行密夫人，朱延壽之姊也。行密狎侮延壽，延壽怨怒，陰與田頵通謀。〔書旅獒曰：德盛不狎侮。狎侮君子，罔以盡其心；狎侮小人，罔以盡葝力。楊行密狎侮朱延壽，幾至於亡國喪家，蓋危而後濟耳，可不戒哉！〕頵遣前進士杜荀鶴至壽州，與延壽相結；又遣至大梁告朱全忠，全忠大喜，遣兵屯宿州以應之。〔朱全忠喜楊行密有隙之可乘，而不能舉大兵以掎其後者，內有淄青未服，而西又有鳳翔、北又有太原，恐其乘間動搖朝廷也。〕荀鶴，池州人也。
33楊師厚屯臨朐，聲言將之密州，留輜重於臨朐。〔九域志：臨朐縣在青州東南四十里，又有二百六十里至密州。朐，音劬。重，直用翻。〕九月，癸卯，王師範出兵攻臨朐，師厚伏兵奮擊，大破之，殺萬餘人，獲師範弟師克。明日，萊州兵五千救青州，師厚邀擊之，殺獲殆盡，遂徙寨抵其城下。〔考異曰：梁太祖實錄：「九月，癸卯，楊師厚勵眾決鬬，青人大敗，北走，殺戮一萬人，擒師範弟師克。翌日，東萊郡遣州兵洎土團等五千人將援青壘，我師邀截翦撲，無一二存焉，即時徙寨逼其闉闍。」唐實錄略與此同。編遺錄：「冬，十月，丁卯，楊師厚繼告捷於臨朐，北及青州四面，累殺破賊黨，擒斬頗眾。至十一月，萊州刺史王師克領六千人慾徑入青丘，助其守禦；師厚伏兵邀之，殺戮將盡。」下又有「丁亥，上誕辰，聞朱友倫死。」誕辰乃十月二十一日，友倫死亦十月中事也。下又別有十一月。疑上十一月，是「十一日」字或「七日」字。又曰：「一日，師範請降，」疑脫「二十」字。二十一日，即戊午也。今從梁實錄。〕
34朱延壽謀頗泄，〔朱延壽與田頵通謀，久而頗露。〕楊行密詐為目疾，對延壽使者多錯亂所見，或觸柱仆地。〔見甲以為乙，見犬以為貓，是錯亂所見也。柱至易見者，而行觸之，皆詐為失明以愚人。〕謂夫人曰：「吾不幸失明，諸子皆幼，軍府事當悉以授三舅。」夫人屢以書報延壽；〔夫人，即延壽姊也，延壽第三。〕行密又自遣召之，陰令徐溫為之備。延壽至廣陵，行密迎及寢門，執而殺之；〔按尚公迺執田頵二使，田頵繼遣杜荀鶴至壽州，朱延壽亦必知前二使之見執矣。楊行密召之，了不自疑，至於送死，豈其智有所不及邪﹖抑天奪之鑒也！〕部兵驚擾，徐溫諭之，皆聽命，〔徐溫從楊行密起廬州，與劉威、陶雅之徒號三十六英雄，是必有以服朱延壽部兵之心矣，故諭之皆聽命。〕遂斬延壽兄弟，黜朱夫人。
初，延壽赴召，其妻王氏謂曰：「君此行吉凶未可知，願日發一使以安我！」一日，使不至，王氏曰：「事可知矣！」部分僮僕，〔使，疏吏翻；下同。分，扶問翻。〕授兵闔門，捕騎至，乃集家人，聚寶貨，發百燎焚府舍，曰：「妾誓不以皎然之軀為讎人所辱。」赴火而死。〔史言朱延壽妻有智識而能守節。〕
延壽用法嚴，好以寡擊眾，〔好，呼到翻。〕嘗遣二百人與汴兵戰，有一人應留者，請行，延壽以違命，立斬之。
35田頵襲昇州，得李神福妻子，善遇之。〔天復二年，田頵克昇州，楊行密以李神福為昇州刺史；時行密遣神福攻鄂，故頵乘虛襲之。九域志：宣州北至昇州三百六十里。〕神福自鄂州東下，頵遣使謂之曰：「公見機，與公分地而王；不然，妻子無遺！」神福曰：「吾以卒伍事吳王，〔楊行密封吳王，故稱之。〕今為上將，義不以妻子易其志。頵有老母，不顧而反，三綱且不知，〔或疑行密留田頵之母於廣陵。詳考本末，田頵母殷自從頵在宣州，李神福蓋言頵有母在，不當輕為舉措，稱兵而敗，則禍必及母也。三綱者，謂君為臣綱，父為子綱，夫為妻綱。〕烏足與言乎！」斬使者而進，士卒皆感勵。頵遣其將王壇、汪建將水軍逆戰。〔光化二年，田頵將康儒取婺州，王壇歸之。〕丁未，神福至吉陽磯，與壇、建遇，壇、建執其子承鼎示之，神福命左右射之。〔射，而亦翻。〕神福謂諸將曰：「彼眾我寡，當以奇取勝。」及暮，合戰，神福佯敗，引舟泝流而上；〔逆流曰泝。泝，蘇故翻。上，時掌翻。〕壇、建追之，神福復還，順流擊之。壇、建樓船大列火炬，神福令軍中曰：「望火炬輒擊之。」〔望壇、建所在而擊之。船列火炬，不能以自照見，而敵人望之，洞見表裏，聚而攻之，安有不敗者乎！〕壇、建軍皆滅火，旗幟交雜，神福因風縱火，焚其艦，壇、建大敗，〔李神福之陽敗也，必逆風而戰，故引舟順風泝流而上；其縱火焚壇、建之艦也，必因風轉，乘風水之勢以破之，居然可知也。〕士卒焚溺死者甚眾；戊申，又戰於皖口，〔舒州懷寧縣有皖口鎮，當皖水入江之口。皖，胡板翻。〕壇、建僅以身免。獲徐綰，行密以檻車載之，遺錢鏐；鏐剖其心以祭高渭。〔徐綰殺高渭事見上卷二年。遺，唯季翻。〕
頵聞壇、建敗，自將水軍逆戰。神福曰：「賊棄城而來，此天亡也！」臨江堅壁不戰，遣使告行密，請發步兵斷其歸路；〔斷，音短。〕行密遣漣水制置使臺濛將兵應之。王茂章攻潤州，久未下，行密命茂章引兵會濛擊頵。〔安仁義雖善戰而兵弱，自守虜耳。田頵兵勢方挫，故命合兵擊之。〕
36辛亥，汴將劉重霸拔棣州，執刺史邵播，殺之。〔全忠滅朱瑄，已得棣州，邵播又以州叛附王師範。重，直龍翻。〕
37甲寅，朱全忠如洛陽，遇疾，復還大梁。〔考異曰：梁實錄雲壬戌。唐實錄雲十月丁卯朔。今從編遺錄。〕
38戊午，王師範遣副使李嗣業及弟師悅請降於楊師厚，曰：「師範非敢背德，〔降，戶江翻；下同。背，蒲妹翻。〕韓全誨、李茂貞以朱書御札使之舉兵，師範不敢違。」仍請以其弟師魯為質。〔質，音致。〕時朱全忠聞李茂貞、楊崇本將起兵逼京畿，〔邠、岐連兵，其事詳見後。岐本亦京畿，李茂貞據之，遂為強藩。今所謂京畿，特京兆府之京縣、畿縣耳。〕恐其復劫天子西去，〔復，扶又翻。〕欲迎車駕都洛陽，乃受師範降，〔考異曰：舊紀及薛居正五代史劉鄩傳皆雲：「十一月，師範降」。編遺錄曰：「十一月，敗萊州刺史王師克。一日，師範差人捧款檄至軍前，請舉牆歸降。」按梁太祖實錄、薛史梁紀、唐實錄皆雲九月戊午。今從之。〕選諸將使守登、萊、淄、棣等州，即以師範權淄青留後。〔史言朱全忠本欲殺王師範而力有所未及，為後屠師範一家張本。〕師範仍言先遣行軍司馬劉鄩將兵五千據兗州，〔事始見上卷本年。〕非其自專，願釋其罪；亦遣使語鄩。〔語，牛倨翻。〕
39田頵聞臺濛將至，自將步騎逆戰，留其將郭行悰以精兵二萬及王壇、汪建水軍屯蕪湖，〔悰，徂宗翻。蕪湖，漢古縣。晉氏南渡，以上黨、襄垣遺民僑立郡縣於蕪湖，江左遂為襄垣縣；隋廢襄垣入當塗；至唐，蕪湖之地入當塗、太平二縣界，唐末，始復置蕪湖縣，屬宣州；今以屬太平州。九域志：在太平州西南六十五里。〕以拒李神福。覘者言：「濛營寨褊小，纔容二千人。」頵易之，〔覘，昌佔翻，又醜豔翻。褊，補典翻。易，以豉翻。〕不召外兵。濛入頵境，番陳而進，〔番陳者，分兵為數部，更番列陳，整兵而後進，以備倉猝薄戰。陳，讀曰陣。〕軍中笑其怯，濛曰：「頵宿將多謀，不可不備。」〔將，即亮翻。〕冬，十月，戊辰，與頵遇於廣德，〔九域志：廣德西至宣州一百八十里。宋白曰：廣德縣，秦鄣郡地，漢為故鄣縣。〕濛先以楊行密書徧賜頵將，皆下馬拜受；濛因其挫伏，〔挫伏者，言其將士之氣摧挫而厭伏也。〕縱兵擊之，頵兵遂敗。又戰於黃池，兵交，濛偽走；頵追之，遇伏，大敗，奔還宣州城守，濛引兵圍之。頵亟召蕪湖兵還，不得入。郭行悰、王壇、汪建及當塗、廣德諸戍皆帥其眾降。〔帥，讀曰率。〕行密以臺濛已破田頵，命王茂章復引兵攻潤州。〔知臺濛兵力足以制田頵，故命王茂章復攻安仁義。復，扶又翻。〕
40初，夔州刺史侯矩從成汭救鄂州，汭死，矩奔還。〔成汭死見上四月。〕會王宗本兵至，【章：十二行本「至」下有「申戌」二字；乙十一行本同；孔本同；退齋校同。】矩以州降之，宗本遂定夔、忠、萬、施四州。〔夔、忠、萬，荊南巡屬；施，黔中巡屬。〕王建復以矩為夔州刺史，更其姓名曰王宗矩。〔更，工衡翻。〕宗矩，易州人也。蜀之議者，以瞿唐，蜀之險要，〔瞿唐峽，在夔州東一里，舊名西陵峽；乃三峽之門，兩崖對峙，中貫一江，望之如門。〕乃棄歸、峽，屯軍夔州。〔荊南自此上領荊、歸、峽三州。〕
建以宗本為武泰留後。武泰軍舊治黔州，宗本以其地多瘴癘，請徙治涪州，建許之。〔史言王建全據峽、江之險。九域志：自黔州西北至涪州一百八十二里。黔，其今翻，又其炎翻。瘴，之亮翻。涪，音浮。〕
41葛從周急攻兗州，劉鄩使從周母乘板輿登城，謂從周曰：「劉將軍事我不異於汝，新婦輩皆安居，人各為其主，汝可察之。」從周歔欷而退，攻城為之緩。〔新婦，謂葛從周妻也。為，於偽翻。歔，音虛。欷，音希，又許既翻。劉鄩用兵，十步九計，自得兗州，先定此策以伐葛從周之心。〕鄩悉簡婦人及民之老疾不足當敵者出之，獨與少壯者〔少，詩照翻。〕同辛苦，分衣食，堅守以扞敵；號令整肅，兵不為暴，民皆安堵。久之，外援既絕，節度副使王彥溫踰城出降，城上卒多從之，不可遏。鄩遣人從容語彥溫曰：〔從，千容翻。語，牛倨翻。〕「軍士非素遺者，勿多與之俱。」又遣人徇於城上曰：「軍士非素遣從副使而敢擅往者，族之！」士卒皆惶惑不敢出。敵人果疑彥溫，斬之城下，由是眾心益固。及王師範力屈，〔謂屢為汴兵所敗也。〕從周以禍福諭之，鄩曰：「受王公命守此城，一旦見王公失勢，不俟其命而降，非所以事上也。」及師範使者至，〔王師範所遣語鄩使降者也。〕丁丑，始出降。〔考異曰：梁實錄：「四年，正月，辛丑，劉鄩自兗州來降。」舊紀：「十一月，鄩以兗州降。」實錄：「十一月，鄩降。」薛居正五代史梁紀：「十一月丁酉，鄩降。」鄩傳曰：「天復三年十一月，師範告降，且先差鄩領兵入兗州，請釋其罪，亦以告鄩；鄩即出城聽命。」新紀：「十月丁丑，劉鄩以兗州叛附於朱全忠。」按青、兗相距不遠，師範之降，亦以告鄩，豈有自戊午至丁酉四十日師範使者始至兗州邪！十月丁丑，日差近；今從新紀。〕
從周為具齎裝，送鄩詣大梁。鄩曰：「降將未受梁王寬釋之命，安敢乘馬衣裘乎！」〔為，於偽翻。衣，於既翻。〕乃素服乘驢至大梁。〔素服，囚服也。渠帥俘虜，載以驢。〕全忠賜之冠帶，辭；請囚服入見，不許。全忠慰勞，飲之酒，辭以量小。〔勞，力到翻。飲，於禁翻。量，音亮。飲酒之多少各有量。〕全忠曰：「取兗州，量何大邪！」以為元從都押牙。〔從，才用翻。〕是時四鎮將吏皆功臣、舊人，〔朱全忠迎車駕於鳳翔，諸將皆賜迎鑾果毅功臣。舊人，與全忠出入於行間最久者。〕鄩一旦以降將居其上，諸將具軍禮拜於廷，鄩坐受自如，全忠益奇之；〔劉鄩自降將擢為四鎮牙前右職，而居之若固有之，自知其才之足以當之也，全忠以此益奇之。〕未幾，表為保大留後。〔幾，居豈翻。保大軍鄜州，以捍李茂貞。〕
葛從周久病，全忠以康懷英為泰寧節度使代之。〔「懷英」，當作「懷貞」。〕
42宿【章：十二行本「宿」上有「辛巳」二字；乙十一行本同；孔本同；張校同。】衛都指揮使朱友倫與客擊毬於左軍，墜馬而卒。〔考異曰：編遺錄：「丁亥，趙廷隱自長安馳來告，今月十四日，朱友倫墜馬而卒。」十四日，則庚辰也。後唐紀年錄、薛居正五代史、昭宗實錄皆雲辛巳，今從之。〕全忠悲怒，疑崔胤故為之，〔有為為之謂之故。〕凡與同戲者十餘人盡殺之，遣其兄子友諒代典宿衛。
43山南東道節度使趙匡凝遣兵襲荊南，朗人棄城走，〔朗人，雷彥威之兵。成汭既死，荊南無帥，朗人遂守之。〕匡凝表其弟匡明為荊南留後。時天子微弱，諸道貢賦多不上供，惟匡明兄弟委輸不絕。〔唐二稅，有上供以輸京師。供，居用翻。輸，舂遇翻。〕
45鳳翔、頒州屢出兵近京畿，〔鳳翔，李茂貞；邠，李繼徽。近，其靳翻。〕朱全忠疑其復有劫遷之謀，〔復，扶又翻。〕十一月，發騎兵屯河中。
46十一月，乙亥，田頵帥死士數百出戰，〔帥，讀曰率。〕臺濛陽退以示弱。頵兵諭濠而鬬，濛急擊之；頵不勝，還走城，〔走，音奏。〕橋陷墜馬，斬之。其眾猶戰，以頵首示之，乃潰，濛遂克宣州。〔景福元年，田頵鎮宣州，至是而亡。〕
初，行密與頵同閭裏，少相善，約為兄弟，〔少，詩照翻。〕及頵首至廣陵，行密視之泣下；赦其母殷氏，行密與諸子皆以子孫禮事之。〔行密以通家諸子禮事殷氏，其子以諸孫禮事之。史言行密雖以法裁部曲，而有恩於故舊。〕
行密以李神福為寧國節度使；〔欲以代田頵。〕神福以杜洪未平，固讓不拜。宣州長史【章：十二行本「史」下有「合肥」二字；乙十一行本同；孔本同；張校同；退齋校同。】駱知祥善治金穀，〔治，直之翻。〕觀察牙推沈文昌為文精敏，嘗為頵草檄罵行密，〔嘗為，於偽翻。〕行密以知祥為淮南支計官，〔支計官，蓋唐世節度支度判官之屬，唐末藩鎮變其名稱耳。〕文昌為節度牙推。〔唐制，節度觀牙推在巡官之下，幕府右職也。〕文昌，湖州人也。
初，頵每戰不勝，輒欲殺錢傳瓘，其母及宣州都虞候郭師從常保護之。師從，合肥人，頵之婦弟也。頵敗，傳瓘歸杭州，〔錢傳瓘質於田頵見上捲上年。〕錢鏐以師從為鎮東都虞候。
47辛巳，以禮部尚書獨孤損為兵部侍郎、同平章事。損，及之從曾孫也。〔獨孫及見二百二十三卷代宗永泰元年。從，才用翻。〕中書侍郎兼戶部尚書、同平章事裴贄罷為左僕射。
48左僕射致仕張濬居長水，王師範之舉兵，濬豫其謀。〔事見上捲上年。〕朱全忠將謀篡奪，恐濬扇動藩鎮，諷張全義使圖之。丙申，全義遣牙將楊麟將兵詐為劫盜，圍其墅而殺之。〔張濬之死，夷考本末，過於白馬朝士遠矣。墅，承與翻。〕永寧縣吏葉彥素為濬所厚，知麟將至，密告濬子格曰：「相公禍不可免，郎君宜自為謀。」濬謂格曰：「汝留則俱死，去則遺種。」〔種，章勇翻。〕格哭拜而去，葉彥帥義士三十人送之渡漢而還，〔帥，讀曰率。還，從宣翻，又如字。〕格遂自荊南入蜀。〔張格入蜀，而亡王氏者格也。〕
49盧龍節度使劉仁恭習知契丹情偽，常選將練兵，乘秋深入，踰摘星嶺擊之，契丹畏之。 每霜降，仁恭輒遣人焚塞下野草，契丹馬多飢死，常以良馬賂仁恭買牧地。〔北荒寒早，至秋，草先枯死。近塞差暖，霜降草猶未盡衰，故契丹南並塞放牧；焚其野 草，則馬無所食而飢死。契，欺訖翻。〕契丹王【章：十二行本「王」下有「邪律」二字；乙十一行本。】阿保機遣其妻兄阿【章：十二行本「阿」上有「述 律」二字；乙十一行本同；退齋校同；孔本「述律」二字在「阿」字下。】揼將萬騎寇渝關，〔契丹阿保機始此。宋白曰：平州東北至榆關守捉一百九十里。渝， 漢書音義音喻，今讀如榆。〕仁恭遣其子守光戍平州，守光偽與之和，設幄犒饗於城外，〔犒，苦到翻。〕酒酣，伏兵執之以入。虜眾大哭，契丹以重賂請於仁恭，然後歸之。〔考異曰：薛居正五代史及莊宗列傳皆雲：「光啟中，守光禽舍利王子，其王欽德以重賂贖之。」按是時仁恭猶未得幽州也。今從薛史蕭翰傳及王皞唐餘錄。〕
50初，崔胤假朱全忠兵力以誅宦官，〔事始二百六十二卷天復元年，終上卷三年。〕全忠既破李茂貞，併吞關中，威震天下，遂有篡奪之志。胤懼，與全忠外雖親，私心漸異，乃謂全忠曰：「長安密邇茂貞，不可不為守禦之備。六軍十二衛，但有空名，請召募以實之，使公無西顧之憂。」全忠知其意，曲從之，陰使麾下壯士應募以察其變。胤不之知，與鄭元規等繕治兵仗，日夜不息。及朱友論死，〔募兵見上五月；朱友倫死見上十月。治，直之翻。〕全忠益疑胤，且欲遷天子都洛，恐胤立異。〔恐其立異論以沮遷洛之計。〕
天祐元年（甲子、九○四）是年四月，方改元。〕
1春，正月，全忠密表司徒兼侍中、判六軍十二衛事、充鹽鐵轉運使、判度支崔胤專權亂國，離間君臣，〔間，古莧翻。〕並其黨刑部尚書兼京兆尹，六軍諸衛副使鄭元規、威遠軍使陳班等，皆請誅之。乙巳，詔責授胤太子少傅、分司，貶元規循州司戶，班湊州司戶。〔時無湊州，「湊」當作「溱」。〕丙午，下詔罪狀胤等；以裴樞判左三軍事、充監鐵轉運使，獨孤損判右三軍事、兼判度支；胤所募兵並縱遣之。以兵部尚書崔遠為中書侍郎，翰林學士、左拾遺柳璨為右諫議大夫，並同平章事。〔考異曰：舊傳：「崔胤得罪前一日，召璨入內殿草制敕。胤死之日，既夕，璨自內出，前驅傳呼『相公來』；人未見制敕，莫測所以。」新傳曰：「崔胤死，昭宗密許璨相，外無知者。日暮，自禁中出，傳呼宰相，人大驚。」按胤未死，璨已除平章事；新、舊傳雲胤死後，誤也。〕璨，公綽之從孫也。〔自元和以來，柳氏以清正文雅，世濟其美，至柳璨而隤其家聲，所謂「九世卿族一舉而滅之」，柳玭之家訓為空言矣。從，才用翻。〕戊申，朱全忠密令宿衛都指揮使朱友諒以兵圍崔胤第，殺胤及鄭元規、陳班並胤所親厚者數人。〔崔胤有誤國之罪，無負國之心。考異曰：舊傳：「全忠攻鳳翔，胤寓居華州，為全忠畫圖王之策。」又曰：「天子還宮，全忠東歸，胤以事權在己，慮全忠急於篡代，乃與鄭元規謀招致兵甲，以扞茂貞為辭。全忠知其意，從之，令汴州軍人入關應募者數百人。及友倫死，全忠怒，遣其子宿衛軍使友諒誅胤，而應募者突然而出。」唐太祖紀年錄曰：「及事權既大，知朱溫懷篡奪之志，慮一朝禍發，與國俱亡，因圖自安之計，與朱溫外貌相厚，私心漸異；與元規密為計畫，倍招兵數，繕治鎧甲，朝夕不止。朱溫察之，乃陰令部下驍果數千，紿為散卒，於京師應募。胤每日教閱弓弩，梁卒偽示怯懦，或倒弓背矢，有若不能，胤莫之識。俄而朱友論打毬墜死，溫愈不悅。又聞胤欲挾天子出幸荊襄，溫乃抗言：『胤將交亂天下，傾覆朝廷，宜急誅之，無令事發。』天子將罷胤知政事，貶太子賓客，鄭元規循州司戶。事未行，溫子友諒引兵攻胤，詰旦，擒之，又攻鄭元規於京府，擒之，崔、鄭俱獻首岐下。」實錄：「胤重世宰相，而志滅唐祚。」按崔胤陰狡險躁，其罪固多；然本召全忠，欲假其兵力以除宦官耳。宦官既誅，全忠兵勢益強，遂有篡奪之心。胤復欲以譎詐並圖全忠，故全忠覺而殺之。若雲唐室因胤而亡則可矣；舊傳雲「胤為全忠畫圖王之策」，實錄雲「胤志滅唐祚」，死未必然也。胤仕唐已為上相，滅唐立梁，於己何益！假令胤實有此志，則惟患全忠篡代之不速，何故復謀拒之！此所謂天下之惡皆歸焉者也。紀年錄序朱、崔之情，近得其實，今從之；然紀年錄雲傳首岐下，誤也。又，全忠之去長安也，留步騎萬人，何患無兵，何必更令汴卒應募！若在訓練之際突出擒胤，猶須此卒，胤既貶官家居，一夫可制，安用此計邪！蓋全忠以胤募兵既多，或能圖己，故使汴卒應募，察其動靜以壞其謀，非藉此兵以誅亂也。人始不知，及誅胤之際皆突出，人方知是汴卒耳。〕
2初，上在華州，〔乾寧三、四年，上在華州，事見二百六十卷、二百六十一卷。〕朱全忠屢表請上遷都洛陽，〔發此機者，則崔胤之罪也。〕上雖不許，全忠常令東都留守佑國軍節度使張全義繕脩宮室。
全忠之克邠州也，質靜難軍節度使楊崇本妻子於河中。〔事見二百六十二卷天復元年。質，音致。難，乃旦翻。〕崇本妻美，全忠私焉，既而歸之。崇本怒，使謂李茂貞曰：「唐室將滅，父何忍坐視之乎！」〔李茂貞養崇本為子，更姓名曰李繼徽，故呼之為父。〕遂相與連兵侵逼京畿，復姓名為李繼徽。〔楊崇本復本姓名，見二百六十二卷天復元年。〕
己酉，全忠引兵屯河中。丁巳，上御延喜樓，朱全忠遣牙將寇彥卿奉表，稱邠、岐兵逼畿甸，請上遷都洛陽；及下樓，裴樞已得全忠移書，促百官東行。〔裴樞為首相，且朱全忠所薦也，故使之促百官；以此觀之，謂非朋附全忠可乎！〕戊午，驅徙士民，號哭滿路，〔號，戶刀翻。〕罵曰：「賊臣崔胤召朱溫來傾覆社稷，使我曹流離此！」〔歸罪於天復元年胤召朱全忠誅宦官，其禍遂至此，胤不得不任其責也。〕老幼繈屬，月餘不絕。〔繈，舉兩翻，錢貫也。屬，之慾翻。言老幼相隨而東，若繈之貫錢，相屬不絕也。〕
壬戌，車駕發長安，全忠以其將張廷範為御營使，〔時以天子東遷，扈衛兵士為御營，置使以提舉一行事務。御營使之官始此。〕毀長安宮室百司及民間廬舍，取其材，浮渭沿河而下，長安自此遂丘墟矣。
全忠發河南、北諸鎮丁匠數萬，〔時河南、北諸鎮皆附於朱全忠，發丁匠必不及鎮、定、幽、滄四鎮。〕令張全義治東都宮室，〔治，直之翻。〕江、浙、湖、嶺諸鎮附全忠者，皆輸貨財以助之。〔江則鄂嶽杜洪，洪州鍾傳，浙則錢鏐，湖則潭州馬殷，澧州雷彥威，嶺則廣州劉隱，皆附全忠者也。〕
甲子，車駕至華州，民夾道呼萬歲，上泣謂曰：「勿呼萬歲，朕不復為汝主矣！」館於興德宮，〔復，扶又翻。館，古玩翻。光化元年，上將自華州還長安，以華州為興德府，以所居府署為興德宮。〕謂侍臣曰：「鄙語雲：『紇幹山頭凍殺雀，何不飛去生處樂。』〔樂，音洛。〕朕今漂泊，不知竟落何所！」因泣下霑襟，左右莫能仰視。
二月，乙亥，車駕至陝，〔陝，失冉翻。考異曰：梁實錄：「丁巳，詔以今月二十二日，先遣士庶出京，朕將翌日命駕。壬戌，襄宗發自秦、雍；甲子，暨華州。二月，丁卯，上至河中。乙亥，天子駐蹕陝郡，翌日，上來覲於行在。」編遺錄：「正月，丁酉，上聞闕下人心不遑，遂往河中以審都邑動靜。己酉，離梁園，行至汜水，聞崔胤死。是時皆言崔胤已下潛諫帝，不令東遷雒陽，又密與岐、鳳交通，及斯禍也。洎上至蒲津，帝謀東幸，決取二十一日屬車離長安。是日丁巳，玉鑾東指；癸亥，到甘棠。二月乙 亥，上離河中；丁丑，到陝郊；戊寅，朝。上欲躬往洛下催促百工，壬辰朝辭，朝日東邁。」唐太祖紀年錄，丁巳下詔，與梁實錄同。又曰：「壬戌，昭宗發長安， 遷幸洛陽，丁卯，車駕次華州，乙亥，駐蹕陝州。丙子，朱溫自汴州迎覲，見已先發，自此人使相望於路，請駕早行幸洛陽。」舊紀：「正月己酉，全忠帥師屯河中，遣牙將寇彥卿奉表請車駕遷都洛陽。丁巳，車駕發京師；癸亥，次陝州，全忠迎謁於路。二月丙寅朔。乙亥，全忠辭赴洛陽，親督工作。」薛居正五代史梁紀：「正月，辛酉，帝發自大梁，西赴河中，京師聞之，為之震懼。」唐年補錄：「丁巳，帝御延喜樓，全忠迎扈表至。及還宮，至暮，全忠已移書宰臣裴樞促百官東行，是日下詔。」與梁實錄同。「尋以張廷範為御營使，便毀拆宮室，沿河而下；仍起豪民從行，貧者亦繼焉。車駕以其月二十三日己未至華州。二月，丙寅，車駕駐陝郊。」又曰：「三月三日戊辰，車駕離華下。其差舛如此。實錄：「丁巳，全忠遣牙將寇彥卿奉表言：『慮邠、岐兵士侵迫，請車駕遷都洛陽，』乃下詔。」與梁實錄同。「二月丙寅朔。丁卯，次華州，時朱全忠屯河中。乙亥，駐陝州。丙子，全忠來朝。又賜王建絹詔雲：『正月二十日，朕登樓。二十二日，東軍兵士擁脅朕東去。』新紀：「正月戊午，全忠遷唐都於洛陽。二月戊寅，次陝州，朱全忠來朝。」按梁實錄、唐紀年錄、唐年補錄、唐實錄所載詔書，皆雲「二十二日遣士庶出京，朕翌日命駕」，而諸書月日各不同，莫有與此詔相應者。編遺，汴人所錄，比唐紀年宜得其實，而正月二十一日丁巳，全忠請遷都表始至長安。車駕當日豈能便發長安！去陝猶八程，而癸亥已到甘棠，首尾七日，太似怱遽。實錄全用紀年錄，正月二十六日始離長安，二月二日至華州，駐留數日，故同以十日至陝，差似相近。今從之。〕以東都宮至未成，駐留於陝。丙子，全忠自河中來朝，上延全忠入寢室見何後，後泣曰：「自今大家夫婦委身全忠矣！」
3甲申，立皇子禎為端王，祈為豐王，福為和王，禧為登王，祐為嘉王。
4上遣間使以御札告難於王建，〔間，古莧翻。使，疏吏翻；下同。難，乃旦翻。〕建以邛州刺史王宗祜為北路行營指揮使，〔邛，渠容翻。〕將兵會鳳翔兵迎車駕，至興平，遇汴兵，不得進而還。建始自用墨制除官，雲「俟車駕還長安表聞。」〔楊行密以便宜除官，猶曰以李儼將命為據，至王建則自為之矣。〕
5三月，丁未，以朱全忠兼判左、右神策及六軍諸衛事。〔崔胤既誅，朱全忠遂專總禁衛；其實布分私人於天子左右，而駕言判其事耳。〕癸丑，全忠置酒私第，〔朱全忠奔走兵間，得陝州，何暇建私第！其實以到陝州所即安之地即為私第耳。〕邀上臨幸。〔天王狩於河陽，晉文公以諸侯見也。仲尼曰：「以臣召君，不可以訓。」安有置酒私第邀人主臨之者乎！〕乙卯，全忠辭上，先赴洛陽督脩宮室。上與之宴羣臣，既罷，上獨留全忠及忠武節度使韓建飲，皇后出，自捧玉飜以飲全忠，〔以飲，於禁翻。〕晉國夫人可證附上耳語。建躡全忠足，〔躡，尼輒翻。〕全忠以為圖己，不飲，陽醉而出。全忠奏以長安為佑國軍，〔光啟三年，置佑國軍節度於洛陽。今遷都洛陽，故徙佑國軍於長安。考異曰：按河南府先已為佑國軍，今京兆府乃與同名者。蓋車駕既在河南，則無用軍額，故移其名於京兆耳。天祐二年，鄭賨猶為西京留守判官。然則雖立軍額，京名尚在耳。〕以韓建為佑國節度使，以鄭州刺史劉知俊為匡國節度使。
丁巳，上復遣間使以絹詔告急於王建、楊行密、李克用等，令糾帥藩鎮以圖匡復，〔上復，扶又翻。帥，讀曰率。考異曰：續寶運錄：「天復四年，三月二十二日醜時，襄宗在陝府行營，密遣絹詔告晉、楚、蜀，末雲，『三月二十三日。』四月二十七日賚到西川，頒示管內州縣。」實錄，此月絹詔在四月。據十國紀年，楊行密三月、王建四月得詔。與寶運錄略相應。今移置此月。〕曰：「朕至洛陽，則為所幽閉，詔敕皆出其手，朕意不復得通矣！」〔昭宗絹詔，當時居方面者未必動心，而讀其書者往往掩卷。〕
6楊行密遣錢傳褄及其婦並顧全武歸錢塘。〔錢傳褄為質於楊行密，見上卷天復二年。〕
以淮南行軍司馬李神福為鄂嶽招討使，復將兵擊杜洪。〔田頵已平，故復遣李神福擊杜洪。〕朱全忠遣使詣行密，請捨鄂嶽，復脩舊好。行密報曰：「俟天子還長安，然後罷兵脩好。」〔楊行密之心在廣土，朱全忠之心在篡唐。全忠力不能救杜洪，故是有言。行密之報，假天討以折其辭，其所志不在此也。好，呼到翻。〕
7夏，四月，辛巳，朱全忠奏洛陽宮室已成，請車駕早發，表章相繼。上屢遣宮人諭以皇后新產，未任進路，〔任，音壬，堪也。〕請俟十月東行。全忠疑上徘徊俟變，〔疑上徘徊以待諸道勤王之師。〕怒甚，謂牙將寇彥卿曰：「汝速至陝，即日促官家發來！」〔以臣迎君，此何等語！華督有無君之心而後動於惡，君子於其攻孔氏之時始知之。若朱全忠之心，徵於色，發於聲，為有君乎，為無君乎！又按西漢羣臣謂天子為「縣官」，東漢以來謂為「國家」，唐時宮中率呼天子為「宅家」。又羣小呼之為「官家」。或曰：其義蓋取五帝官天下，三王家天下。〕閏月，丁酉，車駕發陝；壬寅，全忠逆於新安。〔九域志：新安縣在洛陽西七十里。〕上之在陝也，司天監奏：「星氣有變，期在今秋，不利東行。」〔此椒殿弒逆之徵也。天之垂象示戒，豈不昭昭也哉！〕故上欲以十月幸洛。至是，全忠令醫官許昭遠告醫官使閻祐之、司天監王墀、內都知韋周、晉國夫人可證等謀害元帥，悉收殺之。〔唐末置醫官使以主醫官。內都知，盛唐知內侍省之職事也。至宋，沿唐之制，有內侍省左，右班都都知、左，右班都知、副都知。閻祐之、王墀之死，以言星氣也；韋周、可證之死，以附耳語也。元帥，朱全忠。〕
癸卯，上憩於穀水。〔穀水，在洛城西。憩，音去例翻。〕自崔胤之死，六軍散亡俱盡，所餘擊毬供奉、內園小兒共二百餘人，從上而東。〔考異曰：後唐紀年錄雲五百人；實錄據之。今從舊紀、薛史。〕全忠猶忌之，為設食於幄，盡縊殺之。〔為，於偽翻。縊，一計翻，又於賜翻。〕豫選二百餘人大小相類者，衣其衣服，〔衣其，於既翻。〕代之侍衛。上初不覺，累日乃寤。自是上之左右職掌使令〔令，音零。〕皆全忠之人矣。
甲辰，車駕發穀水，入宮，御正殿，受朝賀，〔時以貞觀殿為正殿，崇勳殿為入閤。朝，直遙翻。〕乙巳，御光政門，〔時遷洛之後，易宮門名，改長樂門為光政門。〕赦天下，改元。〔改元天祐。〕更命陝州曰興唐府。〔更，工衡翻。〕詔討李茂貞、楊崇本。
戊申，敕內諸司惟留宣徽等九使〔時惟留宣徽兩院、小馬坊、豐德庫、御廚、客省、閤門、飛龍、莊宅九使。〕外，餘皆停廢，仍不以內夫人充使。〔考異曰：編 遺錄曰：「戊申，鑾輿初到洛都，經費甚廣；況國用未豐，庶事草創，因刪略閒賾司局，今後除留宣徽等九使外，餘並停廢，仍不差內中夫人充使。」蓋初誅宦官 後，內諸司使皆以內夫人領之，至此始用外人也。而實錄改充使為宣事，誤也。按宦官既誅，以內夫人宣傳詔命及充內諸司使。夫既宣傳詔命，則實錄雲宣事，亦未為誤。但天祐三年，方罷宮人宣傳詔命，故以實錄為誤。〕以蔣玄暉為宣徽南院使兼樞密使，王殷為宣徽北院使兼皇城使，張廷範為金吾將軍、充街使，以韋震為河南尹兼六軍諸衛副使，又徵武寧留後朱友恭為左龍武統軍，保大節度使氏叔琮為右龍武統軍，典宿衛，皆全忠之腹心也。
癸丑，以張全義為天平節度使。
乙卯，以全忠為護國、宣武、宣義、忠武四鎮節度使。〔朱全忠先為宣武、天平、宣義、護國四鎮節度使；以張全義有積年葺理洛陽之功，今洛陽建都，不為節鎮，故以天平授全義，而己兼忠武為四鎮。〕
8鎮海、鎮東節度使越王錢鏐求封吳越王；朝廷不許。朱全忠為之言於執政，乃更封吳王。〔天復元年，錢鏐封越王。為，於偽翻。更，工衡翻。〕
9更命魏博曰天雄軍。〔代宗以魏博為天雄軍以寵田承嗣；至德宗時，田悅逆命，後復歸順，命為魏博節度使。今復舊天雄軍號。〕癸亥，進天雄節度使長沙郡王羅紹威爵鄴王。
