△卷第六
秦紀一　起柔兆敦牂，盡昭陽作噩，凡二十八年。〔陸德明曰：秦，隴西谷名也，在雍州鳥鼠山之東北。秦之先非子，爲周孝王養馬於汧、渭之間，封爲附庸，邑之秦谷。非子曾孫秦仲，周宣王命爲大夫。仲之孫襄公，討西戎救周，平王東遷，以岐、豐之地賜之，列爲儲候。春秋時稱秦伯。〕
昭襄王〔名稷，惠文王庶子也。西周既亡，天下莫適爲主。通鑑以秦卒並天下，因以昭襄王系年。諡法：昭德有勞日昭；闢地有德曰襄。以沈約謐法言之，則昭襄復諡也。卒，子恤翻。謐，神至翻。闢，讀曰闢。〕
五十二年（丙午，公元前二五五年）
①河東守王稽坐與諸侯通。棄市。〔河東本魏地，秦取之，以其地在大河之東，置河東郡。守，式又翻。刑人於市，與衆棄之。秦法論死於市，謂之棄市。〕應侯日以不懌。〔王稽薦範睢於秦王，睢既相秦，稽亦進用，今以罪死，故睢日以不懌。懌，悅也。不懌，不悅也。應，於陵翻。或曰：範睢之初進用於秦，至於爲相，昭襄王誠悅之也，鄭安平既降趙，王稽又得罪，睢雖爲相，昭襄王臨朝接之，日以不悅。懌，羊益翻。〕王臨朝而嘆，〔朝，直遙翻。〕應侯請其故。王曰：“今武安君死，而鄭安平、王稽等皆畔，內無良將而外多敵國，吾是以憂！”〔將，既亮翻。〕應侯懼，不知所出。
燕客蔡澤聞之，〔燕，於賢翻。蔡，姓也，以國爲氏。〕西入秦，先使人宣言於應侯曰，“蔡澤，天下雄辯之士；彼見王，必困君而奪君之位。“應侯怒，使人召之。蔡澤見應侯，禮又倨。〔倨，居御翻，傲也。〕應侯不快，因讓之曰：“子宣言欲代我相，〔相，息亮翻。〕請聞其說。“蔡澤曰：“籲，〔孔安國曰：籲，疑怪之辭。孔穎達曰：籲者，心有所嫌而爲此聲，故以爲疑怪之辭也。〕君何見之晚也。夫四時之序，成功者去。〔謂春生，夏長，秋就實，冬閉藏，各成其功而相代謝也！夫，音扶；下同。〕君獨不見夫秦之商君、楚之吳起、越之大夫種，何足願與。”〔商君事見二卷周顯王三十一年。吳起事見一卷安王二十一年。大夫種相越王句踐以雪會稽之恥，功成不退，爲句踐所殺。種，溫公音章勇翻。與，讀曰歟。句，音鉤。踐，慈淺翻。種，章勇翻。〕應侯謬曰：“何爲不可！此三子者，義之至也，忠之盡也。君子有殺身以成名，死無所恨。“蔡澤曰：“夫人立功，豈不期於成全邪！〔應，於陵翻。謬，靡幼翻。邪，音耶。〕身名俱全者，上也；名可法而身死者，次也；名僇辱而身全者，下也。〔僇，與戮同。〕夫商君、吳起、大夫種，其爲人臣盡忠致功，則可願矣。閎夭、周公，豈不亦忠且聖乎！三子之可願，孰與閎夭、周公哉？”〔閎夭，周文王、武王之賢臣。閎，音宏。夭，於驕翻，又於表翻。〕應候曰：“善。“蔡澤曰：“然則君之主敦厚舊故，不倍功臣，孰與孝公、楚王、越王？”〔倍，與背同，蒲昧翻。〕曰：“未知何如。“蔡澤曰：“君之功能孰與三子？“曰：“不若。“蔡澤曰：“然則君身不退，患恐甚於三子矣。語曰：『日中則移，月滿則虧』進退嬴縮，〔五星早出爲嬴，晚出爲縮。嬴，餘輕翻、縮，所六翻。〕與時變化，聖人之道也。今君之怨已讎而德已報，〔怨已讎，謂殺魏齊；德已報，謂進用王稽、鄭安平等。〕意欲至矣而無變計，竊爲君危之！”〔爲，於僞翻。〕應侯遂延以爲上客，因薦於王。王召與語，大悅，拜爲客卿。應侯因謝病免。王新悅蔡澤計畫，遂以爲相國。澤爲相數月，免。〔相，息亮翻。〕
②楚春申君以荀卿爲蘭陵令。〔姓譜：荀，本姓郇，後去”邑”爲”荀”。又晉荀林父，公侯隰叔之後。班志，蘭陵縣屬東海郡。史記正義曰：今沂州承縣有蘭陵山。〕荀卿者，趙人，名況，嘗與臨武君論兵於趙孝成王之前。王曰：“請問兵要。“臨武君對曰：“上得天時，下得地利，觀敵之變動，後之發，先之至，此用兵之要術也。”〔後、先，皆去聲。〕荀卿曰：“不然，臣所聞古之道，凡用兵攻戰之本，在乎一民。弓矢不調，則羿不能以中，六馬不和，則造父不能以致遠，〔羿，古之善射者；造父，古之善御者也。羿，音詣。中，竹仲翻。父，音甫。〕士民不親附，則湯、武不能以必勝也。故善附民者，是乃善用兵者也。故兵要在乎附民而已。“臨武君曰：“不然。兵之所貴者勢利也，所行者變詐也。善用兵者感忽悠闇，〔楊倞曰：感忽，恍惚也。悠闇，謂遠視不分之貌。〕莫知所從出；孫、吳用之，無敵於天下，豈必待附民哉！“荀卿曰：“不然。臣之所道，仁人之兵，王者之志也。君之所貴，權謀勢利也。仁人之兵，不可詐也。彼可詐者，怠慢者也，露袒者也，〔露袒，如人之支體上下無衣裳以覆蔽，裸露肉袒者也。〕君臣上下之間滑然有離德者也。〔滑，音骨，亂也。〕故以桀詐桀，猶巧拙有幸焉。以桀詐堯，譬之以卵投石，以指橈沸，〔橈，奴巧翻，又奴教翻，攪也。〕若赴水火，入焉焦沒耳。故仁人之兵，上下一心，三軍同力；臣之於君也，下之於上也，若子之事父，弟之事兄，若手臂之捍頭目而覆胸腹也。〔覆，敷救翻，蓋也。〕詐而襲之，與先驚而後擊之，一也。且仁人用十里之國則將有百里之聽，用百里之國則將有千里之聽，用千里之國則將有四海之聽，必將聰明警戒，和傅而一。〔康曰：將，音將帥之將。餘據文義，讀如字爲通。傅，音附。〕故仁人之兵，聚則成卒，〔百人爲卒。〕散則成列，延則若莫邪之長刃，〔莫邪，吳之寶劍也。說文：莫邪，長戟也。邪，音耶。〕嬰之者斷，兌則若莫邪之利鋒，當之者潰；〔“兌”，劉向新序作”銳”。楊倞曰：兌，猶聚也，讀與隊同。倞，音諒。〕圜居而方止，則若盤石然，觸之者角摧而退耳。且夫暴國之君，將誰與至哉？〔夫，音扶。〕彼其所與至者，必其民也。其民之親我歡若父母，其好我芬若椒蘭，彼反顧其上則若灼黥，若仇讎；人之情，雖桀、蹠，豈有肯爲其所惡，賊其所好者哉！〔字書：仇、讎，皆匹也。說文：仇讎也。讎，猶應也。左傳：怨耦曰仇。記曰：父之讎，不與共戴天。蓋謂仇之初匹也。至於耦而成怨，則爲仇。讎，校也，兩本相對，覆校是非也。殺父之人一旦相對，覆校是非，則不共戴天矣。仇讎之義，至此爲甚，後世率以爲言。好，呼到翻。爲，於僞翻。惡，烏路翻。〕是猶使人之子孫自賊其父母也。彼必將來告【章：十二行本”告”下有”之”字；乙十一行本同；孔本同；退齋校同。】“夫又何可詐也，故仁人用，國日明，諸侯先順者安，後順者危，敵之者削，反之者亡。詩曰：『武王載發，有虔秉鉞，如火烈烈，則莫我敢遏，』此之謂也。”〔商頌之辭。武王，湯也。依商頌讀爲斾。古者軍將戰則建商斾。〕
孝成王，臨武君曰：“善。請問王者之兵，設何道，何行而可？”〔楊倞曰：設，謂制置。道，謂論說教令也。行，謂動用也。〕荀卿曰：“凡君賢者其國治，君不能者其國亂，隆禮貴義者其國治，簡禮賤義者其國亂。治者強，亂者弱，是強弱之本也。”〔治，直吏翻。〕上足昂則下可用也，上不足昂則下不可用也。〔昂，古仰字，音魚向翻。楊倞曰：下託上曰仰。〕下可用則強，下不可用則弱，是強弱之常也。齊章：〔十二行本”齊”上有”好士者強，不好士者弱；愛民者強，不愛民者弱；政令信者強，政令不信者弱；重用兵者強，輕用兵者弱；權出一者強，權出二者弱；是強弱之常也。“五十五字。乙十一行本同；孔本同；張校同；退齋校同。〕人隆技擊，〔孟康曰：技擊者，兵家之技巧，習手足，便器械，積機關，以立攻守之勝者也。楊倞曰：技，材力賜也。齊人以勇力擊斬敵者，號爲技擊。隆，重也。技，渠綺翻。〕其技也，得一首者則贖錙金，無本賞矣。〔楊倞曰：八兩曰錙。本賞，謂有功同受賞也。其技擊之術，斬得一首，則官賜以錙金贖之。斬首，雖戰敗亦賞；不斬首，雖勝亦不賞：是無本賞矣。錙，莊持翻。〕是事小敵毳，則偷可用也；〔毳，與脆同，音此芮翻。〕事大敵堅，則渙焉離耳；若飛鳥然，傾側反覆無日，是亡國之兵也，兵莫弱是矣，是其去賃市傭而戰之幾矣。〔賃，女禁翻。毛晃曰：借也，僦也。市傭，謂市人之受僱者也。〕魏氏之武卒，以度取之；〔楊倞曰：選擇武勇之士，號爲武卒，度取之，謂取長短材力之中度者也。〕衣三屬之甲，〔如淳曰：三身一，髀褌一，脛繳一，凡三屬。衣，於既翻。屬，之慾翻。〕操十二石之弩，〔沈括曰：鈞石之石，五權之名，石重百二十斤。後人以一斛爲一石，自漢時已如此，於定國飲酒一石不亂是也。挽強弓弩，古人以鈞石率之。今人乃以秔米一斛之重爲一石，凡石以九十二斤半爲法，乃漢秤三百四十一斤也。今之武卒蹶弩有及九石者，計其力乃古二十五石，比魏之武卒，當二人有餘。弓有挽三石者，乃古之二十四鈞，比顏高之弓當五人有餘。此皆近世教習所致。武備之盛，前古未有其比。案括之論詳矣；然用之則誤國喪師，不知合變，是趙括之談兵也。操，七刀翻。〕負矢五十個，置戈其上，〔謂置戈於身之上，即荷戈也。荷，下可翻。〕冠冑帶劍，贏三【章：十二行本”三”作 “二”，乙十一行本同。】日之糧，日中而趨百里；中試則復其戶，利其田宅。〔中試，言程試而中度者，復其戶，不徭役也。利其田宅，給以田宅便利之處。胄，今之兜鍪。冠，古玩翻。贏，怡成翻，擔也。中，竹仲翻。復，方目翻。〕是其氣力數年而衰，而複利未可奪也，改造則不易周也，〔改造，謂更選擇也。易，弋豉翻。〕是故地雖大，其稅必寡，是危國之兵也。秦人，其生民也陿隘，其使民也酷烈，劫之以勢，隱之以厄，忸之以慶賞，鰍之以刑罰，〔陿，與狹同。隘，烏懈翻。楊倞曰：隱之以厄，謂隱蔽以險厄，使敵不能害。鄭氏曰：秦地多厄，隱藏其民於厄中也。忸，與狃同，串習也。戰勝則與之慶賞，使習以爲常。鰍，藉也。不勝則以刑罰陵藉之。莊子：風謂蛇曰，鰍我亦勝我。陸德明音義曰：鰍，音秋，藉也。李雲鰍，藉也；藉則削也。忸，女九翻。〕使民所以要利於上者，非鬭無由也。使以功賞相長，五甲首而隸五家，〔楊倞曰：有功則賞之，使相長，凡獲得五甲首則役隸鄉里之五家也。要，一遙翻。長，知兩翻。〕是最爲衆強長久之道。故四世有勝，非幸也，數也。〔四世，謂秦孝公、惠文王、悼武王、昭襄王。〕故齊之技擊不可以遇魏之武卒，魏之武卒不可以遇秦之銳士，秦之銳士不可以當桓、文之節制，桓、文之節制不可以當湯、武之仁義，有遇之者，若以焦熬投石焉。〔焦熬之物至脆，投石則碎。熬，五刀翻。〕兼是數國者，皆幹賞蹈利之兵也，傭徒鬻賣之道也；未有貴上安制綦節之理也。〔楊倞曰：幹賞蹈利之兵，與傭徒之人鬻賣其力而作者無異，未有愛貴其上而爲之致死。安於制度，自不逾越，極於節義，心不爲非之理也。〕諸侯有能微妙之以節，則作而兼殆之耳。〔楊倞曰：微妙，精盡也。節，仁義也。作，起也。殆，危也。諸侯有能精盡仁義，則起而兼此數國，使之危殆。〕故招延募選，隆勢詐，上功利，是漸之也。〔漸，浸漬也。言勢詐功利漸染以成俗。漸，子廉翻。〕禮義教化，是齊之也。故以詐遇詐，猶有巧拙焉；以詐遇齊，譬之猶以錐刀墮泰山也。〔謂禮義教化之所齊，以詐遇之，無不敗者。墮，讀曰隳。〕故湯、武之誅桀、紂也，拱挹指麾，而強暴之國莫不趨使，〔挹，一及翻，義與揖同。〕誅桀、紂若誅獨夫。故泰誓曰：『獨夫紂，』此之謂也。故兵大齊則制天下，小齊則治鄰敵。〔治，直之翻。〕若夫招延募選，隆勢詐，上功利之兵，〔夫，音扶；下同。〕則勝不勝無常，代翕代張，代存代亡，相爲雌雄耳，夫是謂之盜兵，君子不由也。”
孝成王、臨武君曰：“善，請問爲將。”〔將，即亮翻。〕荀卿曰：“知莫大於棄疑，〔楊倞曰：不用疑謀，此智之大。知，讀曰智。〕行莫大於無過，〔行，下孟翻。〕事莫大於無悔；事至無悔而止矣，不可必也。〔言不可自以爲必勝。〕故制號政令，欲嚴以威；慶賞刑罰，欲必以信；處舍收藏，欲周以固；〔楊倞曰：處舍，營壘也。收藏，財物也。周密嚴固，則敵不得而陵奪也。處，昌呂翻。〕徙舉進退，欲安以重，欲疾以速，窺敵觀變，欲潛以深，欲伍以參；〔楊倞曰：謂使間諜觀敵，欲潛隱深入之也。伍參，猶錯雜也。使間諜或參之，或伍之於敵之間，而盡知其事。韓子曰：省同異之言，以知朋黨之分，偶參伍之驗，以責陳言之實。又曰：參之以比物，伍之以合參。〕遇敵決戰，必行吾所明，無行吾所疑；夫是之謂六術。無慾將而惡廢，〔言欲爲將而惡失權，則舍已之勝算，遷就以逢君之慾矣。將，即亮翻。〕無怠勝而忘敗，無威內而輕外，無見其利而不顧其害，凡慮事欲熟而用財欲泰，夫是之謂五權。〔夫，音扶。〕將所以不受命於主有三：可殺而不可使處不完，可殺而不可使擊不勝，可殺而不可使欺百姓，夫是之謂三至。〔楊倞曰：至，謂守一而不變。處，昌呂翻。〕凡受命於主而行三軍，三軍既定，百官得序，〔楊倞曰：百官，軍之百吏也。〕羣物皆正，則主不能喜，敵不能怒，夫是之謂至臣。慮必先事而申之以敬，慎終如始，始終如一，夫是之謂大吉。〔楊倞曰：言必無覆敗之禍。〕凡百事之成也必在敬之，其敗也必在慢之。故敬勝怠則吉。怠勝敬則滅；計勝欲則從，欲勝計則兇。戰如守，行如戰，有功如幸。敬謀無曠，敬事無曠，敬吏無曠，敬衆無曠，敬敵無曠，夫是之謂五無曠。〔曠，廢也。夫，音扶。〕慎行此六術、五權、三至，而處之以恭敬、無曠，夫是之謂天下之將，則通於神明矣。”
臨武君曰：“善。請問王者之軍制。“荀卿曰： “將死鼓，”〔將，即亮翻。將建旗伐鼓以令三軍之進退，死不離局。離，力智翻。〕御死轡，百吏死職，上【章：乙十一行本”上”作”士”。】大夫死行列。〔行，戶剛翻。〕聞鼓聲而進，聞金聲而退。順命爲上，有功次之。令不進而進，猶令不退而退也，〔令，力正翻。〕其罪惟均。不殺老弱，不獵禾稼，服者不禽，格者不赦，奔命者不獲。〔楊倞曰：服，謂不戰而退者不追禽之。格，謂相拒捍者。奔命，謂奔走來歸其命，不獲之以爲囚俘。〕凡誅，非誅其百姓也，誅其亂百姓者也。百姓有捍其賊，則是亦賊也。以其【章：十二行本”其”作”故”；乙十一行本同。】順刃者生，傃刃者死，奔命者貢。〔楊倞曰：傃，向也，謂傃向格鬥者。貢，謂取歸命者獻於上將也。傃，音素。〕微子開封於宋，〔殷紂暴虐，微子奔周。武王殺紂，封微子於宋。微子本名啓，此雲開者，蓋漢景帝諱，劉向改之也。〕曹觸龍斷于軍，〔楊倞曰：說苑雲：桀爲天子，其臣有左師觸龍者，諂諛不正。此雲紂，當是說苑誤。按戰國時趙亦有左師觸龍，豈姓名同乎？姓譜：曹姓，本自顓頊玄孫陸終之子六安，周武王封曹挾於邾，故邾，曹姓也。至魏武帝，始祖曹叔振鐸。〕商之服民，所以養生之者無異周人，故近者歌謳而樂之，遠者竭蹶而趨之，〔以上下文觀之，商、週二字恐或倒置。楊倞曰：竭蹶，顛仆，猶言匍匐也。樂，音洛。蹶，居月翻。〕無幽閒闢陋之國，莫不趨使而安樂之，〔閒，讀曰閒。闢，讀曰僻。〕四海之內若一家，通達之屬莫不從服，夫是之謂人師。〔夫，音扶。〕詩曰：『自西自東，自南自北，無思不服。』此之謂也。〔引文王有聲之詩而言。〕王者有誅而無戰，城守不攻，兵格不擊，敵上下相喜則慶之，不屠城，不潛軍，不留衆，師不越時，故亂者樂其政，不安其上，欲其至也。”〔亂國之民樂吾之政，故不安其上，惟欲吾兵之至也。樂，音洛。〕臨武君曰：“善。”
陳囂問荀卿曰：〔囂，虛驕翻；又牛刀翻。〕“先生議兵，常以仁義爲本，仁者愛人，義者循理，然則又何以兵爲？凡所爲有兵者，爲爭奪也。”〔爲爭，於僞翻。〕荀卿曰：“非汝所知也。彼仁者愛人，愛人，故惡人之害之也，義者循理，循理，故惡人之亂之也。〔惡，烏路翻。〕彼兵者，所以禁暴除害也，非爭奪也。”
③燕孝王薨，子喜立。
④周民東亡。〔義不爲秦民也。〕秦人取其寶器。遷西周公於憚之聚。〔此西周文公也，武公之子也。自赧王時，東西分治，赧王擁虛器而已。班志，河南郡梁縣有憚狐之聚。括地誌：汝州外古梁城，即憚狐聚也。陽人故城，即陽人聚也；在汝州梁縣西四十里，秦遷東周所居也。梁，亦古梁城也，在汝州梁縣西南十五里。索隱曰：憚狐聚與陽人聚在洛陽南北五十里梁、新城之間也。憚，與憚同。聚，賢曰：慈諭翻。〕
⑤楚王【章：十二行本”王”作”人”，乙十一行本同；孔本同；退齋校同。】遷魯於莒而取其地。〔魯至是而亡。莒，居許翻。〕
五十三年（丁未，公元前二五四年）
①摎伐魏，取吳城。〔後漢志，河東郡大陽縣有吳山，山上有虞城。杜預曰：虞，國也。帝王世紀曰：舜妃嬪於虞，虞城是也；亦謂吳城，秦昭王伐魏取吳城是也。摎，紀虯翻。〕韓王入朝。魏舉國聽令。〔朝，直遙翻。令，力政翻。〕
五十四年（戊申，公元前二五三年）
①王郊見上帝於雍。〔班志，雍縣屬扶風。秦惠公都之，有五畤，故於此郊見上帝，欲行天子之禮也。應劭曰：四方積高曰雍。凡下見上之見，音賢遍翻。雍，於用翻。畤，音止。〕
②楚遷於巨陽。〔赧王三十七年，楚自郢東北徙於陳；今自陳徙巨陽；至始皇六年，春申君以朱英之言，自陳徙壽春：則此時雖徙巨陽，未離陳地也。赧，奴版翻。郢，以井翻。離，力智翻。〕
五十五年（己酉，公元前二五二年）
①衛懷君朝於魏，魏人執而殺之；更立其弟，是爲元君。〔更，工衡翻。〕元君，魏婿也。〔婿，女夫也。妻謂夫亦曰婿。旁從”女”，或從”士”，音思繼翻。〕
五十六年（庚戌，公元前二五一年）
①秋，王薨，孝文王立。尊唐八子爲唐太后，〔薨，呼肱翻。七子、八子，秦宮中女官名。〕以子楚爲太子。趙人奉子楚妻子歸之。韓王衰絰入吊祠。〔賢曰：喪服斬衰裳，上曰衰，下曰裳，麻在首要皆曰絰，首絰象緇布冠，要絰象大帶。絰之言實，衰之言摧，明中實摧痛也。衰，七雷翻。〕
②燕王喜使慄腹約歡於趙，〔姓譜：慄姓，慄陸氏之後。燕，因肩翻。〕以五百金爲趙王酒。反而言於燕王曰：“趙壯者皆死長平，〔長平之敗，事見上卷周赧王五十五年。〕其孤未壯，可伐也。“王召昌國君樂閒問之，對曰：“趙四戰之國，〔言其四境皆鄰於強敵，四面拒戰也。〕其民習兵，不可。“王曰：“吾以五而伐一。“對曰：“不可。“王怒。羣臣皆以爲可，乃發二千乘，慄腹將而攻鄗，〔乘，繩證翻。鄗，呼各翻。〕卿秦攻代。〔姓譜：卿，姓也。〕將渠曰：“與人通關約交，以五百金飲人之王，〔姓譜：將，亦姓也，音即良翻。飲，于禁翻。〕使者報而攻之，不祥；師必無功。”〔使，疏吏翻。〕王不聽，自將偏軍隨之。將渠引王之綬，王以足蹴之。〔蹴，子六翻，蹋也。綬，音受。〕將渠泣曰：“臣非自爲，爲王也；”〔爲，於僞翻。〕燕師至宋子，〔班志，宋子縣屬鉅鹿郡。〕趙廉頗爲將，逆擊之，敗慄腹於鄗，敗卿秦、樂乘於代，〔將，即亮翻。樂乘，趙將也。戰國策曰：樂乘敗卿秦於代，當從之。敗，補邁翻。〕追北五百餘里，遂圍燕。〔燕都薊，趙人進圍之。〕燕人請和，趙人曰：“必令將渠處和。”〔處，昌呂翻。處和者，主和也。〕燕王使【章：十二行本”使”作”以”；乙十一行本同；孔本同。】將渠爲相而處和，趙師乃解去。〔相，息亮翻。〕
③趙平原君卒。〔卒，子恤翻。〕
孝文王〔索隱曰：名柱。諡法：五宗安之曰孝；慈惠愛民曰文。〕
元年（辛亥，公元前二五零年）
①冬，十月，己亥，王即位；三日薨。子楚立，是爲莊襄王；尊華陽夫人爲華陽太后，夏姬爲夏太后。〔姓譜：周封夏后氏於杞，非爲後不得封者，以夏爲氏。一曰：陳夏徵舒之後。夏姬生莊襄王，故尊爲太后。華，戶化翻。夏，戶雅翻。〕
②燕將攻齊聊城，拔之。〔聊城在濟水之北。班志，聊城縣屬東郡。〕或譖之燕王，燕將保聊城，不敢歸。齊田單攻之，歲餘不下。魯仲連乃爲書，約之矢以射城中，〔燕，因肩翻。將，即亮翻。約之矢，謂以書圍繞束縛於矢也。射，而亦翻。〕遺燕將，爲陳利害〔遺，於季翻。爲，於僞翻。〕曰：“爲公計者，不歸燕則歸齊。今獨守孤城，齊兵日益而燕救不至，將何爲乎？“燕將見書，泣三日，猶豫不能自決。欲歸燕，已有隙；欲降齊，所殺虜於齊甚衆，恐已降而後見辱。喟然嘆曰：“與人刃我，寧我自刃！“遂自殺。〔降，戶江翻。喟，丘貴翻。言與其使人加刃於我，寧使我拔刃而自殺也。〕聊城亂，田單克聊城。〔用大師曰克。〕歸，言魯仲連於齊，【章：十二行本”齊”下有”王”字；乙十一行本同；孔本同。】欲爵之。仲連逃之海上，曰：“吾與富貴而詘於人，〔詘，曲勿翻。禮記：不充詘於富貴。詘者，喜失節貌。餘謂此詘即屈伸之屈。〕寧貧賤而輕世肆志焉！”
魏安釐王問天下之高士於子順，〔釐，讀曰僖。〕子順曰：“世無其人也；抑可以爲次，其魯仲連乎！”。王曰：“魯仲連強作之者，〔強，其兩翻。〕非體自然也。“子順曰：“人皆作之。作之不止，乃成君子；作之不變，習與體成，【章：十二行本”成”下有”習與體成”四字；乙十一行本同；孔本同；張校同。】則自然也。”〔朱熹曰：君子，成德之名。〕
莊襄王〔本名異人，改名楚，孝文王之中子也。諡法：勝敵志強曰莊。〕
元年（壬子，公元前二四九年）
①呂不韋爲相國。〔相，息亮翻。〕
②東周君與諸侯謀伐秦；王使相國帥師討滅之，遷東周君於陽人聚。〔帥，讀曰率。聚，慈喻翻。〕周既不祀。〔皇甫謐曰：周凡三十七王，八百六十七年。周有天下，祀后稷以配天，宗祀文王於明堂以配上帝，宗廟血食八百六十餘年。西周已亡，猶幸東周能守其祀，東周又爲秦所滅，則盡不祀矣。索隱曰：既，盡也。日食盡曰既。言周祚盡滅，無主祭祀。〕周比亡，〔比，必寐翻，及也。〕凡有七邑；河南、洛陽、谷城、平陰、偃師、鞏、緱氏。〔班志：河南縣故郟鄏地，周武王遷九鼎，周公營以爲都，是爲王城；平王居之。洛陽，周公遷殷民於此，是爲成周。師古曰：谷城，即今新安。應劭曰：平陰，在平城北，故曰平陰。班志：河南郡之平縣，即平城也。括地誌曰：故谷城在洛州河南縣西北十八里苑中。河陰縣城本漢平陰縣，在洛州洛陽縣東北五十里。十三州志曰：在平津大河之南，魏文帝改曰河陰。劉昭曰：偃師，帝嚳所都。盤庚復南亳，是爲西亳。鞏，古鞏伯國，周之東，周公所居。緱氏，周大夫劉子邑。宋白曰：緱氏，春秋之滑國。已上七邑，漢皆屬河南郡。緱，工侯翻。郟，音夾。鄏，音辱。〕
③以河南洛陽十萬戶封相國不韋爲文信候。〔相，息亮翻。〕
④蒙驁伐韓，〔驁，五到翻，又五刀翻。〕取成皋、滎陽，〔班志，滎陽縣屬河南郡，滎澤在其南。唐屬鄭州，〕初置三川郡。
⑤楚滅魯，遷魯頃公於卞，〔春秋：“夫人姜氏會齊候於卞，“即其地。班志，卞縣屬魯郡。頃，音傾。〕爲家人。〔家人，猶今所謂齊民也。〕
二年（癸丑，公元前二四八年）
①日有食之。
②蒙驁伐趙，【章：十二行本”趙”下有”定太原”三字；乙十一行本同；孔本同；張校同；退齋校同。】取榆次、狼孟等三十七城。〔班志，榆次、狼孟二縣並屬太原郡。榆次，即左傳塗水、梗陽之地。括地誌：狼孟故城，在幷州陽曲縣東北二十六里。〕
③楚春申君言於楚王曰：“淮北地邊於齊，其事急，請以爲郡而封於江東。“楚王許之。春申君因城吳故墟以爲都邑。〔吳都姑蘇，越王句踐滅吳王夫差而吳爲墟。班志：吳縣，太伯所邑，漢爲會稽郡治所。句，音鉤。踐，慈演翻。〕宮室極盛。〔春申君相楚，楚正弱，秦正強，不能爲國謀，乃營其都而盛宮室，何足道也！孔穎達曰：爾雅雲：室謂之宮，宮謂之室。別而言之，論其四面穹隆則曰宮，因其貯物則曰室。室之言實也。〕
三年（甲寅，公元前二四七年）
①王齕攻上黨諸城，悉拔之，初置太原郡。〔齕，恨勿翻。〕
②蒙驁帥師代魏，取高都、汲。〔班志，高都縣屬上黨郡，汲縣屬河內郡。括地誌：高都縣，今澤州也。汲故城在衛州所理汲縣之西南二十五里。帥，讀曰率。〕魏師數敗，〔數，所角翻。〕魏王患之，乃使人請信陵君於趙。信陵君畏得罪，不肯還。〔信陵君留趙事見上卷周赧王五十八年。還，從宣翻，又音如字。赧，奴版翻。〕誡門下曰：〔誡，居拜翻，敕也。〕“有敢爲魏使通者死！”〔爲，於僞翻。使，疏吏翻。〕賓客莫敢諫。毛公、薛公見信陵君曰：“公子所以重於諸侯者，徒以有魏也。〔康曰：重，直用切。餘按文義，當音輕重之重。〕今魏急而公子不恤，一旦秦人克大梁，夷先王之宗廟，公子當何面目立天下乎！“語未卒，信陵君色變，趣駕還魏。〔卒，子侐翻。趣，讀曰促，催也。〕魏王持信陵君而泣，以爲上將軍。信陵君使人求援於諸侯。諸侯聞信陵君復爲魏將，〔將，即亮翻。〕皆遺兵救魏。信陵君率五國之師敗蒙驁於河外，〔自春秋至戰國，率以黃河之西爲河外，晉賂秦以河外列城五，即其證也。驁，五到翻。敗，補邁翻。〕蒙驁遁走。信陵君追至函谷關，抑之而還。
安陵人縮高之子仕於秦，〔後漢志：汝南郡徵羌縣有安陵亭。注云：即魏安陵君所封地。括地誌曰：鄢陵縣西北十五里。李奇雲：六國時爲安陵。還，從宣翻，又音如字。縮，所六翻。〕秦使之守管。〔班志，河南郡中牟縣有管叔邑。後漢志，中牟縣有管城。杜預曰：管，國也，在京縣東北。〕信陵君攻之不下，使人謂安陵君曰：“君其遣縮高，吾將仕之以五大夫，使爲執節尉。”〔信陵君使安陵君遣縮高，欲使安陵以君諭其民，以父諭其子也。軍尉之執節者也。周執節以使，漢執節則使且可以專殺矣，〕安信陵君曰：“安陵小國也，不能必使其民。使者自往請之。“使吏導使者至縮高之所。使吏致信陵君之命，縮高曰：“君之幸高也，將使高攻管也，夫父攻子守，人之笑也；見臣而下，是倍主也。父教子倍，亦非君之所喜。〔夫，音扶。倍，蒲妹翻。喜，許既翻。〕敢再拜辭！“使者以報信陵君。信陵君大怒，遣使之安陵君所曰：“安陵之地，亦猶魏也。〔使，疏吏翻。之，如也，往也。安陵本魏地，魏襄王以封其弟。〕今吾攻管而不下，則秦兵及我，社稷必危矣。願君生束縮高而致之。若君弗致，無忌將發十萬之師以造安陵之城下。”〔造，七到翻。〕安陵君曰：“吾先君成侯受詔襄王以守此城也。手授太府之憲。〔太府，魏國藏圖籍之府。憲，法也。〕憲之上篇曰：『臣弒君，子弒父，有常不赦。〔有常，謂有常法也。〕國雖大赦，降城亡子不得與焉。』〔降，戶江翻。與，讀曰預。〕今縮高辭大位以全父子之義，而君曰『必生致之』，是使我負襄王之詔而廢太府之憲也，雖死，終不敢行！“縮高聞之曰：“信陵君爲人，悍猛而自用，此辭必反【章：十二行本二字互乙；乙十一行本同；孔本同。】爲國禍。〔謂爲安陵之禍也。悍，下罕翻，又音汗。〕吾已全己，無違人臣之義矣，豈可使吾君有魏患乎！“乃之使者之舍，刎頸而死。信陵君聞之，縞素闢舍，〔刎，扶粉翻。頸，居郢翻。縞，古老翻。爾雅曰：縞，皓也。闢，讀曰避。〕使使者謝安陵君曰：“無忌，小人也，困於思慮，失言於君，請再拜辭罪！”〔安陵，受封於魏國者也，縮高，受廛於安陵者也。縮高之子不爲魏民，逃歸秦而臣於秦，爲秦守管。時秦加兵於魏，欲取大梁，安陵儻念魏爲宗國，縮高儻念其先爲魏民，見魏之危，安敢坐視而不救。公子無忌爲魏舉師以臨之，安陵君則陳太府之憲，縮高則陳大臣之義以拒之，雖死不避，反而求之，可謂得其死乎！無忌爲之縞素闢舍以謝安陵，吾亦未知其何所處也。〕
王使人行萬金於魏以間信陵君，求得晉鄙客，〔信陵君殺晉鄙事見上卷周赧王五十六年。間，古莧翻。〕令說魏王曰：“公子亡在外十年矣，今復爲將，諸侯皆屬，天下徒聞信陵君而不聞魏王矣。”〔令，力丁翻。說，式芮翻。將，即亮翻。〕王又數使人賀信陵君：“得爲魏王未也。”〔數，所角翻。〕魏王日聞其毀，不能不信，乃使人代信陵君將兵。信陵君自知再以毀廢，乃謝病不朝，日夜以酒色自娛，凡四歲而卒。〔朝，直遙翻。卒，子恤翻。〕韓王往吊，其子榮之，以告子順。子順曰：“必辭之以禮！『鄰國君吊，君爲之主。』〔鄭玄曰：君爲之主，吊臣恩爲已也。子不敢當主，中庭北面，哭不拜。記曰：昔者衛靈公適魯，遭季桓子之喪，衛君請吊，哀公辭，不得命，公爲主。客入吊，公揖讓，升自東階，西鄉；客升自西階吊。公拜，興，哭。〕今君不命子，則子無所受韓君也。“其子辭之。
③五月，丙午，王薨。〔薨，呼肱翻。〕太子政立，生十三年矣，國事皆決【章：十二行本”決”作”委”；乙十一行本同，孔本同；張校同；退齋校同。】於文信侯，號稱仲父。〔呂不韋封文信侯。仲父，以齊桓禮管仲禮之。〕
④晉陽反。〔是年，秦攻得晉陽，置太原郡；未久而秦有莊襄王之喪，故反。〕
始皇帝上〔諱政，莊襄王子也。王並天下，自以德兼三皇，功過五帝，故自號曰皇帝；欲傳世以一至萬，乃除諡法，號始皇帝。〕
元年（乙卯，公元前二四六年）
①蒙驁擊定之。〔擊定晉陽也。驁，五到翻。〕
②韓欲疲秦人，使無東伐，乃使水工鄭國爲間於秦，鑿涇水自仲山爲渠，〔間，古莧翻。班志：涇水出安定郡涇陽縣西開頭山，東至馮翊陽陵縣入渭，過郡三，行千六十里。淮南子曰：涇水出薄落之山。華戎對境圖：涇水上接蔚茹水，南流至笄頭山，西折而東流，逕原州、涇州界，又東流逕邠州、幹州之北，又東南流至雍州涇陽縣而合於渭。師古曰：仲山，即今九嵕之東仲山也。開，輕煙翻。蔚，紆勿翻。笄，古兮翻。雍，於用翻，嵕祖紅翻。〕並北山，東注洛。〔並，步浪翻。師古曰：洛水，即馮翊漆、沮水。程大昌曰：禹貢止有漆、沮，秦、漢以來始有洛水。所謂洛者，班志雲：源出北地歸德縣北蠻夷中。今按其水自入塞後，歷鄜、坊、同三州始入渭，孔安國謂自馮翊懷德縣入渭是也。漢懷德、唐同州朝邑縣是也。漆水自華原縣東北同官縣界來，沮水自邠州東北來，洛在漆、沮之東，至同州白水縣與漆、沮合。所謂洛即漆、沮者，言其本同也。沮，七餘翻。鄜，音膚。邠，彼巾翻。〕中作而覺，〔師古曰：中作，謂用功中道，事未竟也。覺，露也，韓之謀露也。〕秦人慾殺之。鄭國曰：“臣爲韓延數年之命，然渠成，亦秦萬世之利也。“乃使卒爲之。〔臣爲，於僞翻。卒，子恤翻，終也。〕注填閼之水溉舄鹵之地四萬餘頃，收皆畝一鍾，〔師古曰：注，引也。填閼，謂壅泥也。言引淤濁之水灌鹹鹵之田，更令肥美，故一畝之收至六斛四鬥。杜佑曰：古者百步爲畝，秦、漢以降，即二百四十步爲畝。閼，讀曰淤，音於據翻。舄，與舄同，音思積翻，滷也。滷，亦作滷，音郎古翻，鹹鹵。〕關中由是益富饒。〔饒，有餘裕也。〕
二年（丙辰，公元前二四五年）
①麃公將卒攻卷，〔索隱曰：麃，邑名。麃公，史失其姓名。麃，悲驕翻。將，即亮翻，又音如字。卷，逵員翻，邑名。〕斬首三萬。
②趙以廉頗爲假相國，伐魏，取繁陽。〔班志，繁陽縣屬魏郡。應劭曰：在繁水之陽。括地誌：繁陽故城，在相州內黃縣東北二十七里。相，息亮翻。〕趙孝成王薨，子悼襄王立，使武襄君樂乘代廉頗。廉頗怒，攻武襄君，武襄君走。廉頗出奔魏；久之，魏不能信用。趙師數困於秦，趙王思復得廉頗，廉頗亦思複用於趙。趙王使使者視廉頗尚可用否。廉頗之仇郭開多與使者金，令毀之。廉頗見使者，一飯鬥米，肉十斤，被甲上馬，以示可用，使者還報曰：“廉將軍雖老，尚善飯；然與臣坐，頃之三遺矢矣。”〔數，所角翻。復，扶又翻。使使疏吏翻。令，力丁翻。被，皮義翻。上，時掌翻。矢，糞也。〕趙王以爲老，遂不召。〔郭開之間廉頗，以其仇也；其讒殺李牧，則好貨耳。讒人罔極，其禍國可勝言哉！間，古莧翻。好，呼到翻。勝，音升。〕楚人陰使迎之。廉頗一爲楚將，無功，曰：“我思用趙人！“卒死於壽春。〔將，即亮翻。壽春縣，漢屬九江郡，唐爲壽州治所。始皇六年，楚方徙都壽春，史終言廉頗之事也。卒，子恤翻。〕
三年（丁巳，公元前二四四年）
①大飢。〔五縠皆不熟爲大飢。〕
②蒙驁伐韓，取十二城。〔驁，五到翻。〕
③趙王以李牧爲將，伐燕，取武遂、方城。〔班志，武遂縣屬河間國。方城縣屬廣陽國；後漢志作”方城”。括地誌：易州遂城縣，戰國時武遂城也。方城故城，在幽州固安縣南十七里。將，即亮翻。燕，因肩翻。〕李牧者，趙之北邊良將也，嘗居代、雁門備匈奴，〔秦置雁門郡，在代郡西南。匈奴，淳維之後，本夏后氏之苗裔。索隱曰：張晏雲：淳維以殷時奔北邊。又樂彥括地譜曰：夏桀無道，湯放之鳴條，三年而死。其子獯粥妻桀之衆妾，避居北野，隨畜移徙，中國謂之匈奴。其言夏後苗裔，或當然也。故應劭風俗通曰：殷時曰獯粥，改曰匈奴。又晉灼雲：堯時曰葷粥，周曰獫狁，秦曰匈奴。韋昭曰：漢曰匈奴，葷粥其別名，則淳維是其始祖，蓋與獯粥是一也。獯，許雲翻。粥，音粥。獫，虛撿翻。〕以便宜置吏，市租皆輸入莫府，爲士卒費，〔康曰：師出無常處，所在張幕居之，以將帥得稱府，故曰莫府。莫，與幕同。一曰，莫，大也。莫府，猶言大府。〕日擊數牛饗士；習騎射，〔孔穎達曰：古人不騎馬，故但經記正典無言騎者。今言騎者，當是週末時。射之所起，起自黃帝，故易繫辭黃帝下九事章雲：古者弦木爲弧，剡木爲矢，弧矢之利以威天下。又世本雲：揮作弓，夷牟作矢。注云：揮，夷牟，黃帝臣。是弓矢起於黃帝矣。騎，奇寄翻；下同。剡，以冉翻。〕謹烽火，多間諜，〔塞上置候望之地，邊有警則舉烽。漢書音義：烽，如覆米 {竹奧} ，縣着桔槔頭，有寇則舉之。燧，積薪，有寇則燔然之。索隱曰：字林， {竹奧} ，漉米藪也，音一六翻。纂要： {竹奧} ，淅箕也。烽見敵則舉，燧有難則焚。烽主晝，燧主夜。間諜者，使之間行以伺敵，觀其變動也。間，古莧翻。諜，達協翻。着，直略翻。桔，吉屑翻。槔，音皋。漉，音鹿。淅，音析。難，乃旦翻。伺，相吏翻。〕爲約曰：“匈奴即入盜，急入收保。〔收畜產而自保也。〕有敢捕虜者斬！“匈奴每入，烽火謹，輒入收保不戰。如是數歲，亦不亡失。匈奴皆以爲怯，雖趙邊兵亦以爲吾將怯。〔將，即亮翻。〕趙王讓之，〔讓，責也。〕李牧如故。王怒，使他人代之。歲餘，屢出戰，不利，多失亡，邊不得田畜。〔說文：畜，許竹翻，養也。史記正義：許又翻，又音蓄，聚也。〕王復請李牧，〔復，扶又翻。〕李牧杜門稱病不出。王強起之，〔杜門，塞門以拒絕來者。強，其兩翻。〕李牧曰：“必欲用臣。【章：十二行本作”王必用臣”四字；乙十一行本同；孔本同；退齋校同。】如前，乃敢奉令。“王許之。
李牧至邊，如約。匈奴數歲無所得。終以爲怯。邊士日得賞賜而不用，〔言屢賞而不用之以戰也。〕皆願一戰。於是乃具選車得千三百乘，選騎得萬三千匹，〔車，騎皆選其堅良者。乘，繩證翻。騎，奇寄翻。〕百金之士五萬人，〔管子曰：能禽敵殺將者賞百金。將，即亮翻。〕彀者十萬人。〔彀，古候翻，張弓也。索隱曰：彀，謂能射者也。〕悉勒習戰；大縱畜牧、人民滿野。匈奴小入，佯北不勝，以數十人委之。〔委，棄也，委之於敵也。佯，音羊。〕單于聞之，〔單于，匈奴首領之稱。班書曰：單于者，廣大之貌，言其象天單于然也。單，音蟬。稱，尺證翻。〕大率衆來入。李牧多爲奇陳，〔陳，讀曰陣。〕張左、右翼擊之，大破之，殺匈奴十餘萬騎。滅襜襤，〔如淳曰：襜襤，胡名，在代地。班書作”澹林”。襜，都甘翻，襤，路談翻；類篇：盧甘翻。〕破東胡〔東胡，其後爲鮮卑、烏丸。服虔曰：在匈奴東，故曰東胡。〕降林胡。〔如淳以澹林爲東胡，以此觀之，似是兩種。降，戶江翻。〕單于奔走，十餘歲不敢近趙邊。〔近，其靳翻。〕
先是，天下冠帶之國七，而三國邊於戎狄：〔先，悉薦翻。〕秦自隴以西有綿諸、緄戎、翟、豲之戎，〔班志，綿諸道屬天水郡。西漢之制，縣有蠻夷曰道。括地誌：綿諸城在秦州秦嶺縣北五十六里。唐貞觀十七年，省秦嶺入清水縣。韋昭曰：緄戎，春秋以爲犬戎。師古曰：混雲夷也。史記正義曰：緄，音昆，字當作”混”。餘謂昆戎即周之昆夷。翟，與狄同。班志，隴西郡有狄道。師古曰：其地有狄種，故曰狄道。天水郡有豲道。應劭曰：豲，戎邑也。狄道，晉置武始郡。括地誌：豲道故城，在渭州襄武縣東南三十七里。豲，戶官翻。〕岐、梁、涇、漆之北有義渠、大荔、烏氏、朐衍之戎；〔班志，岐山在扶風美陽縣西北，梁山在馮翊夏陽縣西北。師古曰：此漆水在新平。後漢志，扶風漆縣有漆水。晉分扶風置新平郡，治漆縣。班志，義渠道屬北地郡。括地誌：唐寧、慶二州地。又班志，馮翊臨晉縣，古大荔城。括地誌：同州馮翊縣及朝邑縣本漢臨晉地。今朝邑縣東三十步故王城，即大荔王城也。宋白曰：同州馮翊縣古大荔城，在今州東三十七里朝邑縣界，故王城是也。荔，力計翻。班志，安定郡有烏氏縣。括地誌：烏氏故城，在涇州安定縣東三十里，周之故地，後入戎；秦惠王取之，置烏氏縣，氏，音支。班志，北地郡有有朐衍縣。括地誌：鹽州，古戎狄居之，即朐衍戎之地。應劭曰：朐，音煦。師古音香於翻。康求於翻，非。〕而趙北有林胡、樓煩之戎，燕北有東胡、山戎；〔自漢北平、無終、白狼以北，皆大山重谷，諸戎居之，春秋謂之山戎。〕各分散居溪谷，自有君長，往往而聚者百有餘戎，然莫能相一。其後義渠築城郭以自守，而秦稍蠶食之，至惠王遂拔義渠二十五城。昭王之時，宣太后誘義渠王，殺諸甘泉，〔甘泉在漢馮翊雲陽縣，漢起甘泉宮於此。誘，羊久翻。〕遂發兵伐義渠，滅之，始於隴西、北地、上郡〔隴西，唐渭州、洮州、河州之地。北地，唐慶州、寧州、鄜州、靈州、鹽州之地。上郡，唐延州、綏州、銀州之地。〕築長城以拒胡。趙武靈王北破林胡、樓煩，築長城，自代並陰山下，至高闕爲塞。〔徐廣曰：五原郡西安陽縣北有陰山，陰山在河南，陽山在河北。酈道元曰：餘按南河、北河及安陽縣以南，悉沙阜耳，無他異山。故廣志雲：朔方郡移沙七所而無山以擬之，是議志之僻也。陰山在河東南斯可矣。漢郎中侯應曰：陰山東西千餘里，單于之苑囿也。孝武出師攘之於漠北，匈奴過之，未嘗不哭。則此山蓋在沙漠之南也。括地誌：陰山在朔州北塞外突厥界。杜佑曰：今安北府北山是也。安北府治中受降城。地誌：朔方郡臨戎縣北有連山，險於長城，其山中斷，兩峯俱峻，名曰高闕。水經注：河水自窳渾縣東屈而東流，逕高闕南，闕口有城跨山結局，謂之高闕戍。劉昫曰：高闕北拒大磧口三百里。杜佑曰：高闕當在豐州河西。厥，九勿翻。降，戶江翻。窳，以主翻。渾，戶昆翻。磧，七跡翻。〕而置雲中，雁門，代郡。〔史記正義曰：雲中故城，趙雲中城，秦雲中郡，在勝州榆林縣東北四十里。秦，漢之雁門、代郡皆在句注陘之北，唐之雲、朔、蔚、新、武州即其地也。若唐之代州雁門郡惟崞、繁畤二縣，漢雁門郡之舊縣，其雁門縣則漢太原郡之廣武縣也，五臺則漢太原之慮虒縣也。句，音鉤。陘，音刑。蔚，紆勿翻。崞，音郭。畤，音止。師古曰：慮虒，音慮夷。〕其後燕將秦開爲質於胡，〔姓譜：秦本顓瑣後，子嬰既滅，支庶爲秦氏，餘按左傳魯有秦堇父，秦姓其來尚矣。燕，因肩翻。將，即亮翻。質，音致。父，音甫。堇，幾隱翻。〕胡甚信之；歸而襲破東胡，東胡卻千餘里。燕亦築長城，自造陽至襄平。〔韋昭曰：造陽，地名，在上谷。餘按漢書所謂”上谷之鬥造陽”是也。杜佑曰：晉太康地誌：自北地郡北行九百里，得五原塞；又北出九百里得造陽，即麟州銀城縣。史記：燕築長城，自造陽至襄平。韋昭曰：造陽地在上谷。未詳孰是。史記正義曰：上谷，今嬀州。王隱地道志曰：郡在谷之頭，故以上谷名焉。班志，襄平縣，遼東郡治所。燕，因肩翻。嬀，居爲翻。〕置上谷、漁陽、右北平、遼東郡以拒胡。〔漁陽，唐薊州，檀州。北平，唐平州。遼東，其地在大遼水之東，唐嘗置遼州，又嘗爲安東都護府治所。〕及戰國之末而匈奴始大。
四年（戊午，公元前二四三年）
①春，蒙驁伐魏，取畼、有詭。〔畼，徐廣音場，索隱音暢；類篇又直亮翻，仲郎翻。〕三月，軍罷。
②秦質子歸自趙，趙太子出歸國。〔質，音致。〕
③月，蝗，疫。〔蝗子始生曰蝝，翅成而飛曰蝗，以食苗爲災。疫，札瘥瘟也。〕令百姓納粟千石，拜爵一級。
④魏安釐王薨，子景閔王立。〔釐，讀曰僖。閔，讀曰閔。〕
五年（己未，公元前二四二年）
①蒙驁伐魏，取酸棗、燕、虛、長平、雍丘、山陽等三【章：十二行本”三”作”二”；乙十一行本同；孔本同；退齋校同。】十城，〔驁，五到翻。括地誌：酸棗故城，在滑州酸棗縣北十五里。索隱曰：燕、虛，二邑名。春秋桓十二年，會於虛。赧王四十二年，黃歇說秦王曰：“拔酸棗、虛、桃。“按今東郡燕縣東三十里有桃城，虛蓋與桃相近。括地誌：南燕城，古燕國，滑州胙城縣是也。桃、虛在濮州雷澤縣東十三里。燕，烏田翻。虛，如字。班志，長平縣屬汝南郡。括地誌：在陳州宛丘縣西六十六里。班志，雍丘縣屬陳留郡，故杞國也。雍，於用翻。史記正義曰：地理志，河內郡有山陽縣。餘考之上下文，此非河內之山陽，蓋班志山陽郡之地。〕初置東郡。
②初，劇辛在趙與龐暖善，〔赧王三年，劇辛自趙適燕。劇，竭戟翻。暖，音許遠翻，又許元翻。赧，奴版翻。〕已而仕燕。燕王見趙數困於秦，廉頗去而龐暖爲將，欲因其敝而攻之，問於劇辛，對曰：“龐暖易與耳！”〔數，所角翻。將，即亮翻。易，弋跂翻。〕燕王使劇辛將而伐趙。趙龐暖御之，殺劇辛，取燕師二萬。
③諸侯患秦攻伐無已時。〔以發明年合從伐秦事。從，子容翻。〕
六年（庚申，公元前二四一年）
①楚、趙、魏、韓、衛合從以伐秦，楚王爲從長，〔從，子容翻。長，知兩翻。〕春申君用事，取壽陵。〔徐廣曰：壽陵在常山。史記正義曰：本趙邑也。餘據五國攻秦，取壽陵，至函谷，則壽陵不在新安、宜陽之閒，當在河東郡界；常山無乃太遠！〕至函谷，秦師出，五國之師皆敗走。楚王以咎春申君，春申君以此益疏。觀津人朱英謂春申君曰：〔史記正義曰：觀，音館，今魏州觀城縣。餘按班志，觀津縣屬信都國。又按隋志，魏州之觀城，舊曰衛國，開皇六年始更名；信都國則隋冀州也。開皇六年置武邑縣，並得觀津縣地，則觀津猶屬信都也。正義誤矣。觀，古玩翻。〕“人皆以楚爲強，君用之而弱。其於英不然。先君時，秦善楚，二十年而不攻楚，何也？秦逾黽厄之塞而攻楚，不便；〔劉昭曰：江夏郡鄳縣，古冥厄之塞也。史記正義曰：黽厄之塞在申州。張守節曰：申州羅山縣本漢鄳縣平靖關，蓋鄳縣之厄塞。括地誌曰：石城山在申州羅山縣東南二十一里，古冥厄塞。黽，音盲；康彌兗切，非也。厄，音厄，又於賣翻。〕假道於兩週，背韓、魏而攻楚，不可。〔背，蒲妹翻。〕今則不然。魏旦暮亡，不能愛許、鄢陵，〔鄢，於幰翻。〕魏割以與秦，秦兵去陳百六十里。臣之所觀者，見秦、楚之日鬥也。“楚於是去陳，徙壽春，命曰郢。〔郢，以井翻。〕春申君就封於吳，行相事。〔相，息亮翻。〕
②秦拔魏朝歌〔朝歌，紂都，衛康叔所封也。班志，朝歌縣屬河內郡。〕及衛濮陽。衛元君率其支屬徙居野王，〔班志，野王縣屬河內郡。濮，博木翻。〕阻其山以保魏之河內。
七年（辛酉，公元前二四零年）
①伐魏，取汲。
②夏太后薨。〔即夏姬也。夏，戶雅翻。薨，呼肱翻。〕
③蒙驁卒。〔驁，五到翻。卒，子恤翻。〕
八年（壬戌，公元前二三九年）
①魏與趙鄴。
②韓桓惠王薨，子安立。
九年（癸亥，公元前二三八年）
①伐魏，取垣、蒲。〔蒲，晉公子重耳所居邑也。班志，蒲子與垣縣皆屬河東郡。括地誌：故垣城，漢縣治，本魏地王垣，在絳州垣縣西北二十里。蒲故城，在隰州蒲縣北四十五里。垣，於元翻。重，直龍翻。〕
②夏，四月，寒，民有凍死者。
③王宿雍。〔雍，於用翻。〕
④己酉，王冠，〔冠，古喚翻。〕帶劍。
⑤楊端和伐魏，〔姓譜：周宣王子尚父，幽王邑諸楊，號曰楊侯；後並於晉，因以爲氏。又晉大夫楊食我食採於楊氏，子孫以邑爲氏。楊食，音嗣。採，倉代翻。〕取衍氏。〔史記正義曰：衍氏，在鄭州。衍，羊善翻。〕
⑥初，王即位，年少，〔少，始照翻。〕太后□【章：十二行本”□“作”時”；乙十一行本同；孔本同。】時與文信侯私通。王益壯，文信侯恐事覺，禍及己。乃詐以舍人嫪毐爲宦者，進於太后。〔師古曰：嫪，居虯翻；許慎郎到翻；康盧道切。毐，烏改翻。〕太后幸之，生二子，封毐爲長信侯，以太原爲毐國，政事皆決於毐，客求爲毐舍人者甚衆。王左右有與毐爭言者，告毐實非宦者，王下吏治毒，〔下，遐稼翻。治，直之翻。〕毐懼，矯王御璽發兵，欲攻蘄年宮〔班志，蘄年宮，秦惠公所起，在雍。括地誌：在岐州城西故城內。蘄，巨依翻。〕爲亂。〔句斷。〕王使相國昌平君、昌文君發卒攻毐，〔相，息亮翻。〕戰咸陽，斬首數百，毐敗走，獲之。秋，九月，夷毐三族，〔秦有夷三族之罪。張晏曰：三族，父母、兄弟、妻子也。如淳曰：父族、母族、妻族也。師古曰：如說是，所謂參夷之誅也。〕黨與皆車裂滅宗，舍人罪輕者徙蜀，凡四千餘家。遷太后於雍萯陽宮，〔萯陽宮，秦文王所起。水經注：甘水出南山甘谷，北逕秦文王萯陽宮西，又北逕五柞宮東，又北逕甘亭西。後漢志，甘亭在扶風鄠縣。萯，音倍。〕殺其二子。下令曰：“敢以太后事諫者，戮而殺之，斷其四支，積於闕下！“死者二十七人。〔斷，丁管翻。〕齊客茅焦上謁請諫。〔姓譜：周公之子封於茅，其後以國爲氏。又有茅戎。邾大夫有茅地、茅夷鴻。謁，猶今之刺也。上謁者，通名而求見也。上，時掌翻。〕王使謂之曰：“若不見夫積闕下者邪？”〔若，汝也。夫，音扶。〕對曰：“臣聞天有二十八宿，〔二十八宿：角、亢、氏、房、心、尾、箕、鬥、牛、女、虛、危、室、壁、奎、婁、胃、昴、畢、觜、參、井、鬼、柳、星、張、翼、軫、天之經星也。日、月、五星之行，躔次所舍，故謂之宿。宿，音秀。亢，音剛。觜，即移翻。參，疏簪翻。〕今死者二十七人，臣之來固欲滿其數耳，臣非畏死者也！“使者走入白之。〔使，疏吏翻。〕茅焦邑子同食者，盡負其衣物而逃。〔邑子，同邑之少年也。〕王大怒曰：“是人也，故來犯吾，趣召鑊烹之，〔趣，讀曰促。鑊，胡郭翻，吳人謂之鍋。〕是安得積厥下哉！“王按劍而坐，口正沫出。〔沬，莫曷翻，涎也。〕使者召之入，茅焦徐行至前，再拜謁起，稱曰：“臣聞有生者不諱死，有國者不諱亡，諱死者不可以得生，諱者不可以得存，死生存亡，聖主所欲急聞也，陛下欲聞之乎！”〔蔡邕獨斷曰：陛，階陛也。與天子言，不敢指斥，故稱陛下。應劭曰：陛者，升堂之陛，王者必有執兵陳於階陛。羣臣與至尊言，不敢指斥，故呼在陛下者以告之，因卑以達尊之意，若今稱殿下，合下之類。斷，丁亂翻。〕王曰：“何謂也？“茅焦曰：“陛下有狂悖之行，〔悖，蒲妹翻，又蒲沒翻。行，下孟翻；下同。〕不自知邪？〔邪，音耶。〕車裂假父，〔謂嫪毐。〕囊撲二弟，〔以囊盛其人，撲而殺之。撲，弼角翻，又普卜翻。〕遷母於雍，殘戮諫士，桀、紂之行不至於是矣！今【章：十二行本”今”作 “令”；乙十一行本同；令上有一空格；孔本同；退齋校同。】天下聞之，盡瓦解，無向秦者，臣竊爲陛下危之！〔雍，於用翻。行，下孟翻。爲，於僞翻。〕臣言已矣！“乃解衣伏質。〔質，與鑕　同，職日翻，鐵椹也。〕王下殿，手自接之曰：“先生起就衣，今願受事！”〔受事者，受所教之事也。〕乃爵之上卿。王自駕，虛左方，往迎太后，歸於咸陽，復爲母子如初。
⑦楚考烈王無子，春申君患之，求婦人宜子者甚衆，進之，卒無子。〔卒，子恤翻。〕趙人李園持其妹欲進諸楚王，聞其不宜子，恐久無寵，乃求爲春申君舍人。已而謁歸，〔謂謁告而歸也。〕故失期而還。〔欲以發春申君之問也。還，從宣翻。〕春申君問之，李園曰：“齊王使人求臣之妹，與其使者飲，故失期。“春申君曰：“聘入乎？”〔謂已入聘幣否也。使，疏吏翻。〕曰：“未也。“春申君遂納之。既而有娠，〔娠，音身。〕李園使其妹說春申君曰：“楚王貴幸君，雖兄弟不如也。今君相楚二十餘年而王無子，〔周赧王五十三年，楚以春申君爲相，至是二十餘年。說，式芮翻。相，息亮翻。〕即百歲後將更立兄弟，〔人謂死後爲百歲後。〕彼亦各貴其故所親，君又安得常保此寵乎！非徒然也。〔言非但如此而已也。〕君貴，用事久，多失禮於王之兄弟，兄弟立，禍且及身矣。今妾有娠而人莫知，妾幸君未久，誠以君之重，進妾於王，王必幸之。妾賴天而有男，則是君之子爲王也。楚國儘可得，孰與身臨不測之禍哉！“春申君大然之。乃出李園妺，謹舍而言諸楚王。〔謹舍者，別爲館舍以居之，奉衛甚謹也。〕王召入，幸之，遂生男，立爲太子。
李園妹爲王后，李園亦貴用事，而恐春申君泄其語，陰養死士，欲殺春申君以滅口；國人頗有知之者。楚王病，朱英謂春申君曰：“世有無望之福，亦有無望之禍。〔史記正義曰：無望者，不望而忽至。〕今君處無望之世，〔正義曰：謂生死無常也。處，昌呂翻。〕事無望之主，〔正義曰：謂喜怒不節也。〕安可以無無望之人乎！”〔正義曰：謂吉凶忽爲。〕春申君曰：“何謂無望之福？“曰：“君相楚二十餘年矣，雖名相國，其實王也。〔相，息亮翻。〕王今病，旦暮薨，薨而君相幼主，因而當國，王長而反政，不即遂南面稱孤，〔長，知兩翻。不，讀曰否。〕此所謂無望之福也。““何謂無望之禍？“曰：“李園不治國而君之仇也，〔左傳曰：怨耦曰仇，蓋取此義。治，直之翻。〕不爲兵而養死士之日久矣。王薨，李園必先入，據權而殺君以滅口，此所謂無望之禍也。”〔薨，呼肱翻。〕“何謂無望之人？“曰：“君置臣郎中，〔班書百官表：郎掌門戶，出充車騎，有議郎、中郎、侍郎、郎中。韓信曰：“吾事項王，官不過郎中，位不過執戟。“蓋戰國時置此官。〕王薨，李園先入，臣爲君殺之，此所謂無望之人也。”〔爲，於僞翻。〕春申君曰：“足下置之，李園，弱人也，僕又善之。且何至此！“朱英知言不用，懼而亡去，後十七日，楚王薨，李園果先入，伏死士於棘門之內。〔史記正義曰：棘門，壽春城門名。〕春申君入，死士俠刺之，〔俠，讀曰夾，蓋夾而刺之。魏、晉儀：衛有俠轂隊，亦曰夾轂隊。刺，七亦翻。〕投其首於棘門之外；於是使吏盡捕誅春申君之家。太子立，是爲幽王。
揚子法言曰：“或問信陵、平原、孟嘗、春申益乎？“曰：“上失其政，奸臣竊國命，何其益乎！”
⑧王以文信侯奉先王功大，〔事見上卷周赧王五十八年。〕不忍誅。
十年（甲子，公元前二三七年）
①冬，十月，文信侯免相，出就國。〔相，息亮翻。文信侯國於河南洛陽。〕
宗室大臣議曰：“諸侯人來仕者，皆爲其主遊間耳，〔謂遊說以間秦之君臣。爲，於僞翻。間，古莧翻。〕請一切逐之。“於是大索，逐客。〔索，山客翻。〕客卿楚人李斯亦在逐中，行，且上書曰：“昔穆公求士，西取由余於戎，東得百里【章：十二行本”裏”下有”奚”字；乙十一行本同；孔本同。】於宛，迎蹇叔於宋，求丕豹、公孫支於晉，〔上，時掌翻。史記：戎王使由余使於秦，穆公留由余而遺戎王以女樂，戎王受而說之，乃歸由余。由余諫戎王而不聽，穆公使人要之，由余遂去戎降秦。穆公用其謀伐戎，並國十二，開地千里。晉獻公滅虞，虜其大夫百里奚，以媵於秦；百里奚亡秦走宛。穆公贖之於楚，授以國政；奚薦其友蹇叔，穆公使人厚幣迎之，以爲上大夫。晉惠公殺大夫丕鄭，其子豹奔秦，穆公用之。公孫支，子桑也。餘使，疏吏翻。遺，於季翻。說，讀爲悅。要，一遙翻。降，戶江翻。媵，以證翻。宛，於元翻。〕並國二十，遂霸西戎。孝公用商鞅之法，諸侯親服，至今治強。惠王用張儀之計，散六國之從，使之事秦。昭王得範睢，強公室，杜私門。〔事並見前。治，直吏翻。從，子容翻。睢，息隨翻。〕此四君者，皆以客之功。由此觀之，客何負於秦哉！夫色、樂、珠、玉不產於秦而王服御者衆；〔夫，音扶。色，女色也。〕取人則不然，不問可否，不論曲直，非秦者去，爲客者逐。是所重者在乎色、樂、珠、玉，而所輕者在乎人民也。臣聞太山不讓土壤，故能成其大；河海不擇細流，故能就其深，王者不卻衆庶，故能明其德；此五帝、三王之所以無敵也。今乃棄黔首以資敵國，〔秦謂民爲黔首。黔，其廉翻，黧黑也。〕卻賓客以業諸侯，所謂藉寇兵，【章：十二行本”兵”下有”而”字；乙十一行本同；孔本同。】齎盜糧者也。”〔藉，慈夜翻，假也，惜也。齎，子兮翻，時遺也；或爲資，義亦通。〕王乃召李斯，復其官，除逐客之令。李斯至驪邑而還。〔班志，京兆新豐縣，秦之驪邑，古驪戎國也；驪山在其南。漢高帝七年，更名新豐。驪，呂支翻。還，從宣翻，又音如字。更，工衡翻。〕王卒用李斯之謀，陰遣辯士齎金玉遊說諸侯，諸侯名士可下以財者厚遺結之，不肯者利劍刺之，離其君臣之計，然後使良將隨其後，數年之中，卒兼天下。〔卒，子恤翻。遺，於季翻。刺，七亦翻，又七賜翻。將，即亮翻。〕
十一年（乙丑，公元前二三六年）
①趙人伐燕，取狸陽。〔史記正義曰：按燕無狸陽，疑”狸”字誤，當作”漁陽”，故城在檀州密雲縣南十八里，燕漁陽郡城也。趙東界至瀛州則檀州在北，趙攻燕取漁陽城也。康從本字，力之切。餘謂康音是。戰國策，燕昭王攻齊陽城及狸，竊意狸即狸陽也。其地當在齊、燕境上。燕，因肩翻。〕兵未罷，將軍王翦、桓齮、楊端和伐趙，〔言伐燕之兵未罷而秦兵來伐也。姓譜：桓本自姜姓，齊桓公後，因諡爲氏。餘按齊桓之前有周桓王、魯桓公，晉有桓、莊之族，而以姓桓者爲祖齊桓，亦不通矣。齮，丘奇翻，又去倚翻。諡，神至翻。〕攻鄴，取九城。王翦攻閼與、轑陽，〔閼，於曷翻。與，音預，又音餘。徐廣曰：轑，音老，在幷州。十三州志：轑陽在上黨西北百八十里，蓋唐樂平郡地，今之遼州也。據十三州志，轑，當音遼。〕桓齮取酀、安陽。〔鄴縣有安陽城，曹魏置安陽縣，屬魏郡。〕
②趙悼襄王薨，〔薨，呼肱翻。〕子幽繆王遷立。〔繆，靡幼翻。〕其母，倡也，〔倡，音昌，妓女也。〕嬖於悼襄王，〔嬖，卑義翻，又博計翻。〕悼襄王廢嫡子嘉而立之。遷素以無行聞於國。〔爲遷亡趙張本。行，下孟翻。〕
③文信候就國歲餘，諸侯賓客使者相望於道，請之。〔使，疏吏翻。〕王恐其爲變，乃賜文信候書曰：“君何功於秦，封君河南，食十萬戶？何親於秦，號稱仲父？其與家屬徙處蜀！”〔處，昌呂翻。〕文信侯自知稍侵，恐誅。
十二年（丙寅，公元前二三五年）
①文信侯飲鴆死，〔鴆鳥出南方，噉蝮蛇，以其羽畫酒中飲之，立死。鴆，直禁翻。〕竊葬。其舍人臨者，皆逐遷之。〔臨，良鴆翻，哭也。〕且曰：“自今以來，操國事不道如嫪毐、不韋者，籍其門，視此！”〔操，七刀翻。嫪，居虯翻。毐，烏改翻。〕
揚子法言曰：或問：“呂不韋其智矣乎？以人易貨。“曰：“誰謂不韋智者歟！以國易宗。呂不韋之盜，穿窬之雄乎！〔穿，穿壁；窬，穿牆。窬，音諭，又音俞。〕穿窬也者，吾見擔石矣，〔“擔”，亦作”儋”，齊人名小罌爲儋，音都濫翻。石，鬥石也。罌，於耕翻。〕未見雒陽也。”
②自六月不雨，至於八月。
③發四郡兵助魏伐楚。〔發關東四郡兵也。〕
十三年（丁卯，公元前二三四年）
①桓齮伐趙，敗趙將扈輒於平陽，〔齮，丘奇翻，又去倚翻。敗，補邁翻。將，即亮翻。扈，夏有扈氏之後，音戶。輒，陟涉翻。後漢志，魏郡鄴縣有平陽城。括地誌：平陽故城，在相州臨漳縣西二十五里。史記正義曰：平陽，戰國時屬韓，後屬趙。若據正義所云，則以此平陽爲河東之平陽，非也。當以後漢志、括地誌爲正。〕斬首十萬，殺扈輒。趙王以李牧爲大將軍，復戰於宜安、肥下，〔復，扶又翻。括地誌：宜安故城，在常山藁城縣西南二十五里。肥下，即班志真定國之肥累縣，春秋肥子之國。括地誌：肥累故城，在藁城縣西七里。〕秦師敗績，〔大崩曰敗績。〕桓齮奔還。趙封李牧爲武安君。〔還，從宣翻。〕
十四年（戊辰，公元前二三三年）
①桓齮伐趙，取宜安、平陽、武城。〔後漢志，魏郡鄴縣有武城。史記正義曰：即貝州武城縣外城是。齮，丘奇翻，又去倚翻。〕
②韓王納地效璽，請爲蒲臣，使韓非來聘。〔古者列國之於天子，比年一小聘，三年一大聘。璽，斯氏翻。〕韓非者，韓之諸公子也，善刑名灋術之學，〔班志：法家者流，蓋出於理官，信賞必罰，以輔禮制。鼂錯爲申、商刑名之學，言人主不可不知術數。張晏曰：術數，刑名之書也。臣瓚曰：術數，謂法制治國之術也。師古曰：瓚說是也。公孫弘曰：“擅殺生之力，通雍塞之塗，權輕重之數，論得失之道，使遠近情僞畢見於上，謂之術，“與錯所言同。灋，古法字。鼂，古朝字。錯，千故翻。瓚，藏旱翻。塞，悉則翻。見，賢遍翻。〕見韓之削弱，數以書幹韓王，〔數，所角翻。〕王不能用。於是韓非疾治國不務求人任賢。〔治，直之翻。〕反舉浮淫之蠹而加之功實之上，寬則寵名譽之人，急則用介冑之士，所養非所用，所用非所養。悲廉直不容於邪枉之臣，觀往者得失之變，作孤憤、五蠹、內、外儲、說林、說難五十六篇，十餘萬言。〔自孤憤至說難，皆韓非子篇名。索隱曰：孤憤者，憤孤直不容於時也。五蠹者，蠹政之事有五也。內、外儲者，韓非子有內、外儲說篇：內儲者，言明君執術以制臣下，制之在己，故曰內也；外儲者，明君觀聽臣下之言行以斷其賞罰，賞罰在彼，故曰外也。說林廣說諸事，其多若林，故曰說林也。餘謂說難者，言遊說之難。溫公揚子注：說，音稅。難，如字。〕
王聞其賢，欲見之。非爲韓使於秦，因上書說王曰：〔爲，於僞翻。使，疏吏翻。上，時掌翻。說，式芮翻。〕“今秦地方數千裏，師名百萬，號令賞罰，天下不如。臣昧死願望見大王，言所以破天下從之計。大王誠聽臣說，一舉而天下之從不破，〔從，子容翻。〕趙不舉，韓不亡，荊、魏不臣，齊、燕不親，霸王之名不成，四鄰諸侯不朝，〔燕，因肩翻。朝，直遙翻。〕大王斬臣以徇國，以戒爲王謀不忠者也。“王悅之，未任用。李斯嫉之，曰：“韓非，韓之諸公子也。今欲並諸侯，非終爲韓不爲秦，此人情也。〔爲，於僞翻。〕今王不用，久留而歸之，此自遺患也，不如以法誅之。“王以爲然，下吏治非。李斯使人遺非藥，令早自殺。〔下，遐稼翻。治，直之翻。遺，於季翻。令，力丁翻。〕韓非欲自陳，不得見。王后悔，使人赦之，非已死矣。
臣光曰：臣聞君子親其親以及人之親，愛其國以及人之國。是以功大名美而享有百福也。今非爲秦畫謀，而首欲覆其宗國〔謂欲亡韓。〕以售其言，罪固不容於死矣。〔言死猶有餘罪也。〕烏足愍哉！
十五年（己巳，公元前二三二年）
①王大興師伐趙，一軍抵鄴，一軍抵太原，取狼孟、番吾；遇李牧而還。〔番，音婆；又音盤。還，從宣翻，又音如字。秦軍畏李牧，不敢戰而還。趙之所恃者李牧，而卒殺之以速其亡。〕
②初，燕太子丹嘗質於趙，與王善。〔王之父異人質於趙，生王於鄞鄲。〕王即位，丹爲質於秦，〔質，音致。〕王不禮焉。丹怒，亡歸。〔爲丹遣荊軻刺秦王張本。〕
六年（庚午，公元前二三一年）
①韓獻南陽地。〔此漢南陽郡之地，時秦、楚、韓分有之。〕九月，發卒受地於韓。
②魏人獻地。
③代地震，自樂徐以西，北至平陰，〔史記正義曰：樂徐在晉州，平陰在汾州。餘謂上書代地震，則樂徐、平陰皆代地也，烏得在晉、汾二州界！水經注：徐水出代郡廣昌縣東南大嶺下，東北流，逕郎山入北平郡界。意樂徐之地，當在徐水左右。又代郡平邑縣，王莽曰平湖。十三州志：平湖城在高柳南百八十里。水經注曰：代郡道人縣城北有潭，淵而不注，俗謂之平湖。平陰之地，蓋在此湖之陰也。樂，意當音落。〕臺屋牆垣太半壞，地坼東西百三十步。〔毛晃曰：四方而高曰臺。垣，於元翻。坼，斥格翻；說文：裂也。〕
十七年（辛未，公元前二三零年）
①內史勝滅韓，〔史記本紀作”內史騰”。班書百官表：內史，周官，秦因之，掌治京師。餘按秦內史兼治漢三輔之地，始皇並天下，置三十六郡，內史其一也。〕虜韓王安，以其地置穎川郡。〔韓至是而亡。潁川郡，韓地也。韓自平陽徙都河南新鄭，韓景侯又自新鄭徙都陽翟。秦滅韓，遂以陽翟縣爲潁川郡治所。〕
②華陽太后薨。〔華，戶化翻。〕
③趙大飢。
④衛元君薨，子角立。
十八年（壬申，公元前二二九年）
①王翦將上地兵下井陘，〔史記正義曰：上郡上縣，今綏州是也。餘謂上地，以其地在大河上游，凡上郡抵西河之地，皆是也。應劭曰：井陘在常山郡井陘縣西，唐謂之土門。將，即亮翻，又音如字。陘，音刑。〕端和將河內兵共伐趙。〔端和，即楊端和，此逸”楊”字。〕趙李牧、司馬尚御之。秦人多與趙王嬖臣郭開金，〔嬖，卑義翻，又博計翻。〕使毀牧及尚，言其欲反。趙王使趙蔥及齊將顏聚代之。〔姓譜：顏姓本自魯伯禽支庶，有食採顏邑者，因而着族。又邾武公名夷，字曰顏，故公羊傳稱顏公，後以爲氏。將，即亮翻。採，倉代翻。傳，直戀翻。〕李牧不受命，趙人捕而殺之，廢司馬尚。
十九年（癸酉，公元前二二八年）
①王翦擊趙軍，大破之，殺趙蔥，顏聚亡，遂克邯鄲，虜趙王遷。〔趙至是亡。邯鄲，音寒丹。〕王如邯鄲，故與母家有仇怨者皆殺之。〔王母，鄞鄲美女也，事見上卷周赧王五十八年。怨，於元翻。〕還，從太原、上郡歸。〔還，從宣翻，又音如字。〕
②太后薨。〔薨，呼肱翻。〕
③王翦屯中山以臨燕。〔中山，春秋之鮮虞也，戰國時爲中山國；趙滅之，以其地爲中山郡。水經注曰：城中有山，故曰中山。唐之定州即其地也。燕，因肩翻。〕趙公子嘉帥其宗數【章：十二行本無”數”字；乙十一行本同。】百人奔代，〔帥，讀曰率。〕自立爲代王。趙之亡，大夫稍稍歸之，與燕合兵，軍上谷。〔上谷，燕地；秦置上谷郡；唐易州、嬀州之地。括地誌：上谷郡故城，在嬀州懷戎縣東北百一十里。嬀，居爲翻。〕
④楚幽王薨，國人立其弟郝。〔郝，音釋，康曰：呵各切。〕三月，郝庶兄負芻殺之，自立。
⑤魏景閔王薨，子假立。〔閔，與閔同。〕
⑥燕太子丹怨王，〔怨王之不禮也。〕欲報之，以問其傅鞠武。〔鞠，居六翻，姓也。姓譜雲：后稷之孫，生而有文在手曰鞠，因以爲氏。餘謂此傅會之說也。〕鞠武請西約三晉，南連齊、楚，北媾匈奴以圖秦。太子曰：“太傅之計，曠日彌久，令人心惛然，恐不能須也。”〔令，力丁翻。康曰：惛，音昏。恐，丘用切。餘謂 “然”字句絕，言鞠武之計迂遠，使人悶然。恐，如字。須，待也。〕頃之，將軍樊於期得罪，亡之燕，〔姓譜：周宣王封太王之子虞仲支孫仲山甫於樊，後因氏焉。〕太子受而舍之。〔舍，如字，館也。〕鞠武諫曰：“夫以秦王之暴而積怒於燕，足爲寒心，又況聞樊將軍之所在乎！是謂委肉當餓虎之蹊也。願太子疾遣樊將軍入匈奴！“太子曰：“樊將軍窮困於天下，歸身於丹，是固丹命卒之時也。〔命卒，謂命盡也。丹言樊將軍以窮來歸，當盡死以保匿舍藏之。卒，子恤翻。〕願更慮之！“鞠武曰：“夫行危以求安，造禍以爲福，計淺而怨深，連結一人之後交，不顧國家之大害，所謂資怨而助禍矣。“太子不聽。
太子聞衛人荊軻之賢，〔楚國本曰荊，此蓋楚未改國號之前受姓也。〕卑辭厚禮而請見之。謂軻曰：“今秦已虜韓王，又舉兵南伐楚，北臨趙；趙不能支秦，則禍必至於燕，燕小弱，數困於兵，〔燕，因肩翻。數，所角翻。〕何足以當秦。諸侯服秦，莫敢合從。丹之私計愚，以爲誠得天下之勇士使於秦，〔從，子容翻。使，疏吏翻。〕劫秦王，使悉反諸侯侵地。若曹沫之與齊桓公，則大善矣，□不可，則【章：十二行本”□“作”則”，可下無”則”字，乙十一行本同；孔本同；退齋校同。】因而刺殺之。〔燕丹於禮致荊軻之初，畫兩端之策；荊軻守其初說，所以事不成。要之，戰國之士皆祖曹沫之故智，若藺相如會秦王、毛遂結從於楚之類是也。沫，音末，又讀曰劌。刺，七亦翻，又七賜翻。〕彼大將擅兵於外而內有亂，則君臣相疑，以其間，諸侯得合從，其破秦必矣。唯荊卿留意焉！“荊軻許之。於是舍荊卿於上舍，太子日造門下，所以奉養荊軻，無所不至。〔間，古莧翻。造，七到翻。〕及王翦滅趙，太子聞之懼，欲遣荊軻行。荊軻曰：“今行而無信，則秦未可親也。誠得樊將軍首與燕督亢之地圖，〔後漢志：涿郡方城縣有督亢亭。劉向別錄曰：督亢，膏腴之地。史記正義曰：督亢陂在幽州范陽縣東南十里，今固安縣南有督亢陌，幽州南界。唐會要：涿州新城縣，太和六年置，古督亢地也。督，都毒翻。亢，音剛。康苦浪切。〕奉獻秦王，秦王必說見臣，〔說，讀曰悅。〕臣乃有以報。“太子曰：“樊將軍窮困來歸丹，丹不忍也。” 荊軻乃私見樊於期曰：“秦之遇將軍，可謂深矣，父母宗族皆爲戮沒，今聞購將軍首，金千斤，邑萬家，將柰何？“於期太息流涕曰：“計將安出。“荊卿曰：“願得將軍之首以獻秦王，秦王必喜而見臣，臣左手把其袖，右手揕其胸，〔揕，張鴆翻。索隱曰：揕，謂以劍刺其胸也。〕則將軍之仇報而燕見陵之愧除矣！”〔燕，因肩翻。〕樊於期曰：“此臣之日夜切齒腐心也！”〔索隱曰：切，齒相磨切也。爾雅曰：治骨曰切。腐，音輔。腐，亦爛也，猶今人事不可忍雲腐爛然；皆奮怒之意。〕遂自刎。太子聞之，奔往伏哭，然已無奈何，遂以函盛其首。〔刎，扶粉翻。盛，時徵翻。〕太子豫求天下之利匕首，使工以藥焠之，〔焠，忽潰翻。索隱曰：焠，染也，謂以毒藥染劍鍔也。水與火合爲焠。〕以試人，血濡縷，人無不立死者。〔言以匕首試人，人血出才足以霑濡絲縷，便立死也。康曰：血出如絲縷也。濡，人餘翻。縷，龍主翻。〕乃裝爲遣荊軻，以燕勇士秦舞陽爲之副，使入秦。
