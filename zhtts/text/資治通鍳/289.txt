△卷第二百八十八
後漢紀三〔起著雍涒灘（戊申）三月，盡屠維作噩（己酉），凡一年有奇。〕
高祖睿文聖武昭肅孝皇帝下
乾祐元年（戊申、九四八）
1三月，丙辰，史弘肇起復，加兼侍中。
2侯益家富於財，厚賂執政及史弘肇等，由是大臣爭譽之。〔執政，謂蘇逢吉、楊邠等，皆當時大臣也。譽，音餘。〕丙寅，以益兼中書令，行開封尹。〔行者，行尹事，未正除也。〕
3改廣晉【章：十二行本「晉」下有「府」字；乙十一行本同。】為大名府，〔左傳：晉卜偃曰：「魏，大名也。」取以名府。〕晉昌軍為永興軍。〔以革晉命，故改廣晉與晉昌。〕
4侯益盛毀王景崇於朝，言其恣橫。〔侯益以王景崇欲殺己，倖免而歸朝，故毀之。橫，戶孟翻。〕景崇聞益尹開封，知事已變，內不自安，且怨朝廷。〔怨朝廷不能體先帝遺旨，反聽侯益之讒也。〕會詔遣供奉官王益如鳳翔，徵趙匡贊牙兵詣闕，趙思綰等甚懼，〔趙思綰，趙匡贊牙校也，見上卷。〕景崇因以言激之。思綰途中謂其黨常彥卿曰：「小太尉已落其手，〔趙思綰等本趙延壽部曲，故呼匡贊為小太尉，言匡贊入朝為已落漢人之手也。〕吾屬至京師，並死矣，柰何﹖」彥卿曰：「臨機制變，子勿復言！」〔復，扶又翻。〕
癸酉，至長安，永興節度副使安友規、巡檢喬守溫出迎王益，置酒於客亭。〔諸州鎮皆有客亭，以為迎送宴餞之所。〕思綰前白曰：「壕寨使已定舍館於城東。〔壕寨使，掌營造浚築及次舍下寨。〕今將士家屬皆在城中，〔趙思綰部兵先從趙匡贊鎮長安，故家屬在城中。〕欲各入城挈家詣城東宿。」友規等然之。時思綰等皆無鎧仗，既入西門，有州校坐門側，思綰遽奪其劍斬之。其徒因大譟，持白梃，〔校，戶教翻。梃，徒鼎翻。〕殺守門者十餘人，分遣其黨守諸門。思綰入府，開庫取鎧仗給之，友規等皆逃去。思綰遂據城，集城中少年，得四千餘人，繕城隍，葺樓堞，旬日間，戰守之具皆備。〔少，詩照翻。葺，七入翻。堞，達協翻。〕
王景崇諷鳳翔吏民表景崇知軍府事，朝廷患之，甲戌，徙靜難節度使王守恩為永興節度使，〔欲以制趙思綰。難，乃旦翻。〕徙保義節度使趙暉為鳳翔節度使，〔欲以制王景崇。〕並同平章事。以景崇為邠州留後，令便道之官。
虢州伶人靖邊庭殺團練使田令方，驅掠州民，奔趙思綰。〔靖，姓也。優伶之名與姓通取一義，所以為謔也。何氏姓苑曰：靖姓，齊靖郭君之後。風俗通曰：靖姓，單靖公之後也。〕至潼關，〔虢州西北至潼關百有餘裏。〕潼關守將出擊之，其眾皆潰。
5初，契丹主北歸，至定州，〔契丹主德光北歸，死於殺胡林。此謂兀欲北歸至定州也。〕以義武節度副使邪律忠為節度使，徙故節度使孫方簡為大同節度使。〔晉齊王開運三年，契丹主德光以孫方簡為義武節度使。考異曰：實錄，「方簡」作「方諫」。按方簡避周諱，改名方諫；實錄誤也。〕方簡怨恚，且懼入朝為契丹所留，遷延不受命，〔恚，於避翻。朝，直遙翻。〕帥其黨三千人保狼山故寨，〔孫方簡兄弟保狼山，見二百八十五卷晉開運三年。帥，讀曰率；下同。〕控守要害。契丹攻之，不克。未幾，遣使請降，〔幾，居豈翻。〕帝復其舊官，以扞契丹。〔復以為義武節度使。〕
邪律忠聞鄴都既平，〔去年十一月，杜重威降，鄴都平。事見上卷。〕常懼華人為變。詔以成德留後劉在明為幽州道馬步都部署，使出兵經略定州。未行，忠與麻荅等焚掠定州，悉驅其人棄城北去。〔定州東至鎮州，止隔祁州耳。契丹聞鎮州將出兵，故棄城而去。〕孫方簡自狼山帥其眾數百，還據定州，又奏以弟行友為易州刺史，方遇為泰州刺史。每契丹入寇，兄弟奔命，〔奔命者，奔走以救急也。〕契丹頗畏之。於是晉末州縣陷契丹者，皆復為漢有矣。
丙子，以劉在明為成德節度使。
麻荅至其國，契丹主責以失守。麻荅不服，曰：「因朝廷徵漢官致亂耳。」〔謂徵馮道等也。事見上捲上年。〕契丹主鴆殺之。
6蘇逢吉等為相，多遷補官吏；楊邠以為虛費國用，所奏多抑之，逢吉等不悅。
中書侍郎兼戶部尚書、同平章事李濤上疏言：「今關西紛擾，外禦為急。〔上，時掌翻。〕二樞密皆佐命功臣，官雖貴而家未富，宜授以要害大鎮。〔李濤之疏，承蘇逢吉之意也。二樞密，謂楊邠、郭威。〕樞機之務在陛下目前，易以裁決，〔易，以豉翻。〕逢吉、禹珪自先帝時任事，皆可委也。」楊邠、郭威聞之，見太后泣訴，稱：「臣等從先帝起艱難中，今天子取人言，欲棄之於外。況關西方有事，〔謂岐、雍舉兵反。〕臣等何忍自取安逸，不顧社稷。若臣等必不任職，乞留過山陵。」太后怒，以讓帝，曰：「國家勳舊之臣，柰何聽人言而逐之！」帝曰：「此宰相所言也。」因詰責宰相。〔詰，去吉翻。〕濤曰：「此疏臣獨為之，他人無預。」丁丑，罷濤政事，勒歸私第。〔為將相交惡張本。〕
7是日，邠、涇、同、華四鎮〔邠帥王守恩，涇帥史匡威，同帥張彥威，華帥扈從珂。華，戶化翻。〕俱上言護國節度使兼中書令李守貞與永興、鳳翔同反。〔趙思綰據永興，王景崇據鳳翔。〕
始，守貞聞杜重威死而懼，〔杜重威死見上卷是年正月。〕陰有異志。自以晉世嘗為上將，有戰功，〔李守貞破栔丹於馬家口而克青州，又破契丹於陽城，其功不細。〕素好施，得士卒心。〔好，呼到翻。施，式豉翻。〕漢室新造，天子年少初立，〔少，詩照翻。〕執政皆後進，有輕朝廷之志。乃招納亡命，養死士，治城塹，繕甲兵，晝夜不息。遣人間道齎丸結契丹，屢為邊吏所獲。〔治，直之翻。間，古莧翻。〕
浚儀人趙修己，素善術數，〔舊唐書地理志：浚儀故縣，隋置，在今縣北三十里；唐武德四年，移縣於州北羅城內；貞觀元年，移於州西一里；後治郭下。〕自守貞鎮滑州，署司戶參軍，累從移鎮，〔晉開運初，李守貞鎮義成，後徙鎮泰寧、天平、歸德，至是鎮護國為亂。〕為守貞言：「時命不可，勿妄動！」〔為，於偽翻。〕前後切諫非一，守貞不聽，乃稱疾歸鄉裏。僧總倫，以術媚守貞，言其必為天子，守貞信之。又嘗會將佐置酒，引弓指舐掌虎圖曰：「吾有非常之福，當中其舌。」一發中之，〔舐，直氐翻。中，竹仲翻。〕左右皆賀。守貞益自負。
會趙思綰據長安，奉表獻御衣於守貞，守貞自謂天人協契，乃自稱秦王。遣其驍將平陸王繼勳【章：十二行本「勳」下有「將兵」二字；乙十一行本同。】據潼關，〔舊唐書地理志：陝州平陸縣，隋之河北縣也。唐天寶三載，陝郡太守李齊物開三門，石下得戟，大刃有「平陸」篆字，因改為平陸縣。九域志：平陸縣在陝州北五里。〕以思綰為晉昌節度使。
同州距河中最近，〔河中府西至同州六十里耳。〕匡國節度使張彥威，〔考異曰：周太祖實錄作「彥成」，蓋避周祖諱；薛史因之。今從廣本。〕常詗守貞所為，〔詗，古永翻，又翾正翻。〕奏請先為之備，詔滑州馬軍都指揮使羅金山將部兵戍同州；故守貞起兵，同州不為所併。金山，雲州人也。
8定難節度使李彝殷發兵屯境上，奏稱：「去三載前〔難，乃旦翻。去，已往也。〕羌族〈口夜〉毋〔龍龕手鏡：〈口夜〉，音夜。毋，讀如謨。〕殺綏州刺史李仁裕叛去，請討之。」慶州上言：「請益兵為備。」〔以備羌也。〕詔以司天言，今歲不利先舉兵，諭止之。
9夏，四月，辛巳，陝州都監王玉奏克復潼關。〔監，古銜翻。〕
10帝與左右謀，以太后怒李濤離間，〔間，古莧翻。〕欲更進用二樞密，以明非帝意。左右亦疾二蘇之專，欲奪其權，共勸之。〔二樞密，楊邠、郭威。二蘇，逢吉、禹珪。〕壬午，制以樞密使楊邠為中書侍郎兼吏部尚書、同平章事，樞密使如故；以副樞密使郭威為樞密使；又加三司使王章同平章事。
凡中書除官，諸司奏事，帝皆委邠斟酌。自是三相拱手，〔三相，竇貞固、蘇逢吉、蘇禹珪。〕政事盡決於邠。事有未更邠所可否者，〔更，工衡翻，經也。〕莫敢施行，遂成凝滯。三相每進擬用人，苟不出邠意，雖簿、尉亦不之與。邠素不喜書生，〔喜，許配翻。〕常言：「國家府廩實，甲兵強，乃為急務。至於文章禮樂，何足介意！」既恨二蘇排己，〔以其使李濤上疏，請出二樞密為外鎮也。〕又以其除官太濫，為眾所非，欲矯其弊，由是艱於除拜，士大夫往往有自漢興至亡不霑一命者；〔此所謂士大夫，指言內外在官之人。命，言漢朝之命。〕凡門蔭及百司入仕者悉罷之。〔門蔭，謂任子也。百司入仕，所謂流外也。〕雖由邠之愚蔽，時人亦咎二蘇之不公所致雲。
11以鎮寧節度使郭從義充永興行營都部署，將侍衛兵討趙思綰。戊子，以保義節度使白文珂為河中行營都部署，內客省使王峻為都監。辛卯，削奪李守貞官爵，命文珂等會兵討之。乙未，以寧江節度使、侍衛步軍都指揮使尚洪遷為西面行營都虞候。〔寧江軍夔州，時屬蜀境，尚洪遷遙領也。〕
12王景崇遷延不之邠州，閱集鳳翔丁壯，詐言討趙思綰，仍牒邠州會兵。〔王景崇欲並岐、邠之兵以舉事。〕
13契丹主如遼陽，〔漢遼東郡有遼陽縣，大梁水與遼水會處也，契丹於此置遼陽府。歐史：自黃龍府西北行一千三百里至遼陽府。按，遼陽府，契丹之東京，舊勃海地，距燕京二千五百一十里。〕故晉主與太后、皇后皆謁見。〔見，賢遍翻。〕有禪奴利者，契丹主之妻兄也，聞晉主有女未嫁，詣晉主求之；晉主辭以幼。後數日，契丹主使人馳取其女而去，以賜禪奴。
14王景崇遺蜀鳳州刺史徐彥書，求通互市。〔遺，唯季翻。〕壬戌，蜀主使彥復書招之。
15契丹主留晉翰林學士徐臺符於幽州，〔徐臺符從契丹主北去見上捲上年。〕臺符逃歸。
16五月，乙亥，滑州言河決魚池。〔魚池，地名，河決之後，謂之魚池口。〕
17六月，戊寅朔，日有食之。
18辛巳，以奉國左廂都虞候劉詞充河中行營馬步都虞候。
19乙酉，王景崇遣使請降於蜀，亦受李守貞官爵。
20高從誨既與漢絕，〔見上卷天福十二年。〕北方商旅不至，境內貧乏，乃遣使上表謝罪，乞脩職貢；詔遣使慰撫之。
21西面行營都虞候尚洪遷攻長安，傷重而卒。〔卒，子恤翻。〕
22秋，七月以工部侍郎李穀充西南面行營都轉運使。〔為李穀見親任於周朝張本。〕
23庚申，加樞密使郭威同平章事。
24蜀司空兼中書侍郎、同平章事張業，性豪侈，強市人田宅，〔以威力臨人，人畏其威力，不得已而就與為市，是為強市。〕藏匿亡命於私第，置獄，繫負債者或歷年，至有瘐死者。〔蘇林曰：瘐，病也。囚徒病，律名為瘐。如淳曰：律：囚以飢寒死曰瘐。音勇主翻。〕其子檢校左僕射繼昭，好擊劍，〔好，呼到翻。〕嘗與僧歸信訪善劍者，右匡聖都指揮使孫漢韶與業有隙，密告業、繼昭謀反；翰林承旨李昊、奉聖控鶴馬步都指揮使安思謙復從而譖之。〔復，扶又翻。〕甲子，業入朝，蜀主命壯士就都堂擊殺之，下詔暴其罪惡，籍沒其家。
樞密使、保寧節度使兼侍中王處回，亦專權貪縱，〔王處回以節兼侍中，不在閬州。〕賣官鬻獄，四方饋獻，皆先輸處回，次及內府，〔此所謂四方，止以蜀之境上言之。〕家貲巨萬。子德鈞，亦驕橫。〔橫，戶孟翻。〕張業既死，蜀主不忍殺處回，聽歸私第；處回惶恐辭位，以為武德節度使兼中書令。〔王處回亦不得至梓州。〕
蜀主欲以普豐庫使高延昭、茶酒庫使王昭遠為樞密使，〔普豐、茶酒二庫使，皆蜀所置。〕以其名位素輕，乃授通奏使，知樞密院事。〔通奏使，亦蜀所置。〕昭遠，成都人，幼以僧童從其師入府，蜀高祖愛其敏慧，令給事蜀主左右；至是，委以機務，府庫金帛，恣其取與，不復會計。〔復，扶又翻。會，古外翻。至於宋興，蜀主遂以用王昭遠亡國。〕
25戊辰，以郭從義為永興節度使，白文珂兼知河中行府事。〔時郭從義討長安，就以永興節授之；白文珂討河中，因使之知行府事。〕
26蜀主以翰林承旨、尚書左丞李昊為門下侍郎兼戶部尚書，翰林學士、兵部侍郎徐光溥為中書侍郎兼禮部尚書，並同平章事。
27蜀安思謙謀盡去舊將，〔去，羌呂翻。〕又譖衛聖都指揮使兼中書令趙廷隱謀反，欲代其位，夜，發兵圍其第。會山南西道節度使李廷珪入朝，極言廷隱無罪，乃得免。廷隱因稱疾，固請解軍職；甲戌，蜀主許之。〔史言蜀主以新間舊。〕
28鳳翔節度使趙暉至長安；乙亥，錶王景崇反狀益明，請進兵擊之。
29初，高祖鎮河東，皇弟崇為馬步都指揮使，與蕃漢都孔目官郭威爭權，有隙。及威執政，崇憂之。節度判官鄭珙，勸崇為自全計，崇從之。珙，青州人也。〔珙，居竦翻。〕八月，庚辰，崇表募兵四指揮，自是選募勇士，招納亡命，繕甲兵，實府庫，罷上供財賦，皆以備契丹為名；朝廷詔令，多不稟承。〔於是之時，劉崇則為跋扈；然郭威既立，天下為周，河東非素有備，殆不能守也。〕
30自河中、永興、鳳翔三鎮拒命以來，朝廷繼遣諸將討之。昭義節度使常思屯潼關，白文珂屯同州，趙暉屯鹹陽。〔常思、白文珂不敢逼河中，趙暉不敢逼鳳翔。〕惟郭從義、王峻置柵近長安，而二人相惡如水火，〔近，其靳翻。惡，如字，又烏路翻。〕自春徂秋，皆相仗莫肯攻戰。帝患之，欲遣重臣臨督，壬午，以郭威為西面軍前招慰安撫使，〔考異曰：薛史周太祖紀：「七月十三日，授同平章事，即遣西征，以安慰招撫為名。八月六日發，離京師。」按漢隱帝、周太祖實錄，「七月，加平章事，」制詞無西征之言；至八月壬午，方受命出征。蓋薛史之誤。〕諸軍皆受威節度。
威將行，問策於太師馮道。道曰：「守貞自謂舊將，為士卒所附，願公勿愛官物，以賜士卒，則奪其所恃矣。」威從之。〔郭威以卒伍之雄，而問策於馮道之老腐者，觀其所以答與威所以從，則人之材識，不合乎道者則有之，若其量勢應物，未可妄議。〕由是眾心始附於威。〔為郭威得天下張本。〕
詔白文珂趣河中，趙暉趣鳳翔。〔趣，七喻翻。〕
31甲申，蜀主以趙廷隱為太傅，賜爵宋王，國有大事，就第問之。
32戊子，蜀改鳳翔曰岐陽軍，〔以鳳翔之地在岐山之陽也。〕己丑，以王景崇為岐陽節度使、同平章事。
33乙未，以錢弘俶為東南兵馬元帥、鎮海，鎮東節度使兼中書令、吳越國王。
34郭威與諸將議攻討，諸將欲先取長安、鳳翔。鎮國節度使扈從【章：十二行本「從」作「彥」；乙十一本同。】珂日：「今三叛連衡，推守貞為主，守貞亡，則兩鎮自破矣。若捨近而攻遠，蠆一王、趙拒吾前，守貞掎吾後，〔掎，居蟻翻。〕此危道也。」威善之。於是威自陝州，白文珂及寧江節度使、侍衛步軍都指揮使劉詞自同州，常思自潼關，三道攻河中。〔九域志：陝州北至河中二百三十七里。同州東至河中六十里。潼關渡河至河中一百餘裏。陝，失冉翻。〕威撫養士卒，與同苦樂，小有功輒賞之，微有傷常親視之；士無賢不肖，有所陳啟，皆溫辭色而受之；違忤不怒，小過不責。〔樂，音洛。忤，五故翻。〕由是將卒鹹歸心於威。
始，李守貞以禁軍皆嘗在麾下，受其恩施，〔施，式豉翻；下好施同。〕又士卒素驕，苦漢法之嚴，謂其至則叩城奉迎，可以坐而待之。〔李守貞習見鳳翔、太原之事，以楊思權期漢兵耳。〕既而士卒新受賜於郭威，皆忘守貞舊思，己亥，至城下，揚旗伐鼓，踊躍詬譟；〔詬，古候翻，又許候翻。〕守貞視之失色。
白文珂克西關城，柵於河西，〔河中西關城在河西，所以護蒲津浮樑者也。〕常思柵於城南，威柵於城西。〔常思、郭威，蓋近城立柵。〕未幾，威以常思無將領才，先遣歸鎮。〔幾，居豈翻。將，即亮翻；下同。遣常思歸潞州，史言郭威能審人之能否。〕
諸將欲急攻城，威曰：「守貞前朝宿將，健鬬好施，〔施，式豉翻。〕屢立戰功。況城臨大河，樓堞完固，未易輕也。〔易，以豉翻。〕且彼馮城而鬬，〔馮，讀曰憑。〕吾仰而攻之，何異帥士卒投湯火乎！〔帥，讀曰率。〕夫勇有盛衰，攻有緩急，時有可否，事有後先；不若且設長圍而守之，使飛走路絕。吾洗兵牧馬，坐食轉輸，〔輸，舂遇翻。〕溫飽有餘。俟城中無食，公帑家財皆竭，〔帑，他朗翻。〕然後進梯衝以逼之，飛羽檄以招之。彼之將士，脫身逃死，父子且不相保，況烏合之眾乎！思綰、景崇，但分兵縻之，不足慮也。」〔縻，忙皮翻，繫也。史言郭威方略，亦因周之史官潤色已成之文。〕乃發諸州民夫二萬餘人，使白文珂等帥之，刳長壕，築連城，列隊伍而圍之。威又謂諸將曰：「守貞曏畏高祖，不敢鴟張；〔曏，謂昔時也。鴟張，言如鴟之張翼，欲高舉遠飛也。〕以我輩崛起太原，事功未著，有輕我心，故敢反耳。正宜靜以制之。」乃偃旗臥鼓，但循河設火鋪，連延數十里，番步卒以守之。遣戈軍檥舟於岸，寇有潛往來者，無不擒之。於是守貞如坐網中矣。〔鋪，普故翻。檥，魚倚翻。番步卒者，使步卒分番迭守。張敬達之圍晉陽，郭威之圍河中，皆欲以持久制之。然敬達以敗，郭威以勝者，晉陽有援而河中無援也。司馬仲達急攻孟達而緩攻公孫淵，亦以有援無援而為緩急耳。〕
35蜀武德節度使兼中書令王處回請老，辛丑，以太子太傅致仕。
36南漢主〔中國既國號曰漢，故嶺南之漢，書南漢以別之。〕遣知制誥宣化鍾允章〔宣化，漢領方縣地，晉置晉興郡，隋廢郡，置宣化縣及晉興縣。唐以宣化為邕州治所，晉興亦屬邕州。〕求婚於楚，楚王希廣不許。南漢主怒，問允章：「馬公復能經略南土乎﹖」〔復，扶又翻。〕對曰：「馬氏兄弟，方爭亡於不暇，安能害我！」南漢主曰：「然。希廣懦而吝嗇，其士卒忘戰日久，此乃吾進取之秋也。」〔為南漢舉兵攻楚張本。〕
37武平節度使馬希萼請與楚王希廣各脩職貢，求朝廷別加官爵，〔欲使潭、朗如二國然。〕希廣用天策府內都押牙歐弘練、進奏官張仲荀謀，厚賂執政，使拒其請。九月，壬子，賜希萼及楚王希廣詔書，諭以「兄弟宜相輯睦，凡希萼所貢，當附希廣以聞。」希萼不從。
38蜀兵援王景崇軍於散關，趙暉遣都監李彥從襲擊，破之，〔考異曰：實錄，「戊辰，樞密使郭諱上言：『都監李彥從將兵掩襲川賊，至大散關，殺賊三千餘，其餘棄甲而遁。』」漢隱帝實錄，「九月，李彥從敗蜀兵於散關。」而蜀後主實錄無之。蜀實錄，「十月，安思謙敗漢兵於時家竹林，遂焚蕩寶雞。十二月，又敗漢兵於玉女潭。」而漢實錄無之。蓋兩國各舉其勝而諱其敗耳。然漢實錄言官軍不滿萬人，而蜀兵數倍，是二三萬人，非小役也，豈得全不書！殺三千人，非小敗也，豈十月遽能再舉！蓋九月止是蜀邊將小出兵，為漢所敗，漢將因張大而奏之耳。又蜀實錄，十月但云「思謙退次鳳州」，不雲「歸興元」，十二月雲「思謙自興元進次鳳州」，蓋十月脫略耳。〕蜀兵遁去。
39蜀主以張業、王處回執政，事多壅蔽，己未，始置匭函，〔匭，居洧翻。〕後改為獻納函。
40王景崇盡殺侯益家屬七十餘人，〔怨侯益之毀己於朝也。〕益子前天平行軍司馬仁矩先在外，得免。庚申，以仁矩為隰州刺史。仁矩子延廣，尚在襁褓，乳母劉氏以己子易之，〔凡擇乳母，必取新生子者，許之攜子，故得以易。〕抱延廣而逃，乞食至於大梁，歸於益家。
41李守貞屢出兵欲突長圍，皆敗而返；遣人齎蠟丸求救於唐、蜀、契丹，皆為邏者所獲。〔邏，郎佐翻。〕城中食且盡，殍死者日眾。〔殍，被表翻。〕守貞憂形於色，召總倫詰之，〔總倫媚守貞見上三月。詰，去吉翻。〕總倫曰：「大王當為天子，人不能奪。但此分野有災，〔分，扶問翻。〕待磨滅將盡，只餘一人一騎，乃大王鵲起之時也。」〔莊子曰：鵲上高城，乘危而巢於高枝之巔，城壞巢折，淩風而起。故君子之居世也，得時則義行，失時則鵲起。〕守貞猶以為然。
冬，十月，王景崇遣其子德讓，趙思綰遣其子懷又，見蜀主於成都。
戊寅，景崇遣兵出西門，趙暉擊破之，遂取西關城。景崇退守大城；塹【章：十二行本「塹」上有「暉」字；乙十一行本同；張校同，雲無註本亦無。】而圍之，數挑戰，不出。〔數，所角翻。挑，徒了翻。〕暉潛遣千餘人擐甲執兵，〔擐，音宦。〕效蜀旗幟，循南山而下，〔幟，昌志翻。〕令諸軍聲言：「蜀兵至矣。」景崇果遣兵數千出迎之，暉設伏掩擊，盡殪之。〔殪，壹計翻。〕自是景崇不復敢出。〔復，扶又翻。〕
蜀主遣山南西道節度使安思謙將兵救鳳翔，左僕射兼門下侍郎、同平章事毋昭裔上疏諫曰：「臣竊見莊宗皇帝志貪西顧，前蜀主意欲北行，〔志貪西顧，言後唐莊宗利蜀之富而伐之也。前蜀主，謂王衍；意欲北行，言其銳意幸秦州也；事並見莊宗紀。上，時掌翻。〕凡在庭臣，皆貢諫疏，殊無聽納，有何所成！只此兩朝，可為鑒誡。」不聽，又遣雄武節使韓保貞引兵出汧陽以分漢兵之勢。〔汧陽縣屬隴州。九域志：在州東六十七里。汧，苦堅翻。〕
王景崇遣前義成節度使酸棗李彥舜等逆蜀兵；〔酸棗，古縣，唐屬汴州。九域志：在州東北九十里。〕丙申，安思謙屯右界，〔右界，蓋寶雞西界，漢、蜀分疆處也。〕漢兵屯寶雞。思謙遣眉州刺史申貴將兵二千趣模壁，〔趣，七喻翻。〕設伏於竹林；丁酉旦，貴以兵數百壓寶雞而陳，〔陳，讀曰陣。〕漢兵逐之，遇伏而敗，蜀兵逐北，破寶雞寨。蜀兵去，漢兵復入寶雞。〔復，扶又翻。〕己亥，思謙進屯渭水，〔渭水過寶雞縣北。〕漢益兵千戍寶雞；思謙畏之，謂眾曰：「糧少敵強，宜更為後圖。」辛丑，退屯鳳州，尋歸興元。〔興元，安思謙本鎮也。〕貴，潞州人也。
42荊南節度使【章：十二行本「使」下有「兼中書令」四字；乙十一行本同；張校同，雲無註本亦無。】南平文獻王高從誨寢疾，以其子節度副使保融判內外兵馬事。癸卯，從誨卒；〔年五十八。〕保融知留後。〔保融，從誨第三子；史不言其得立之因。〕
43彰武節度使高允權與定難節度使李彝殷有隙，〔延州北至夏州三百八十里。二鎮接境，違言易生。難，乃旦翻。〕李守貞密求援於彝殷，發兵屯延、丹境上，聞官軍圍河中，乃退。甲辰，允權以狀聞，彝殷亦自訴，朝廷和解之。
44初，高祖入大梁，太師馮道、太子太傅李崧皆在真定，〔事見上卷天福十三年。〕高祖以道第賜蘇禹珪，崧第賜蘇逢吉。崧第中瘞藏之物及洛陽別業，〔瘞，於計翻。別置田園於他所，謂之別業，亦謂之莊。〕逢吉盡有之。及崧歸朝，自以形跡孤危，〔石晉之時，漢高祖夙有憾於李崧；即位後，崧始歸朝，故內懼。〕事漢權臣，常惕惕謙謹，多稱疾杜門。而二弟嶼、嶬，〔嶼，以與翻。嶬，宜崎翻。〕與逢吉子弟俱為朝士，時乘酒出怨言，雲「奪我居第、家貲」。逢吉由是惡之。未幾，〔惡，烏路翻。幾，居豈翻。〕崧以兩京宅券獻於逢吉，逢吉愈不悅；翰林學士陶穀，先為崧所引用，復從而譖之。〔復，扶又翻。〕
漢法既嚴，而侍衛都指揮使史弘肇尤殘忍，寵任孔目官解暉，〔解，戶買翻，姓也。鄭樵姓氏略曰：自唐叔虞食邑於解，今解縣也。至春秋之時，晉有解狐、解揚。〕凡入軍獄者，使之隨意鍛鍊，無不自誣。及三叛連兵，〔三叛，謂李守貞、王景崇、趙思綰。〕羣情震動，民間或訛言相驚駭。弘肇掌部禁兵，巡邏京城，〔部者，部分之也。邏，郎佐翻。〕得罪人，不問輕重，於法何如，皆專殺不請，或決口，【章：十二行本「口」下有「斷舌」二字；乙十一行本同。】斮筋，折脛，無虛日；雖姦盜屏跡，而冤死者甚眾，莫敢辯訴。〔斷，音短。斮，側略翻。折，而設翻。脛，戶定翻。屏，卑郢翻，又卑正翻。〕
李嶼僕夫葛延遇，為嶼販鬻，多所欺匿，嶼抶之，〔抶，醜慄翻。〕督其負甚急，延遇與蘇逢吉之僕李澄，謀上變告嶼謀反。〔孔子有言：治家者不敢失於臣妾，而況居昏暴之朝乎！上，時掌翻。〕逢吉聞而誘致之，〔誘，音酉。〕因召崧至第，收送侍衛獄。〔侍衛獄，即侍衛司獄，所謂軍獄也。〕嶼自誣雲：「與兄崧、弟嶬、甥王凝及家僮合二十人，謀因山陵發引，〔引，羊晉翻。〕逢吉取筆改「二十」為「五十」字。十一月，甲寅，下詔誅崧兄弟、家屬及辭所連及者，皆陳屍於市，〔蘇逢吉取李崧之家貲，又從而夷其家；曾未期年，逢吉亦身死而家破。天道不遠，人猶冒貨而不顧，可哀也哉！〕仍厚賞葛延遇等，時人無不冤之。自是士民家皆畏憚僕隸，往往為所脅制。
他日，祕書郎真定李昉詣陶穀，〔昉，甫兩翻。〕穀曰：「君於李侍中近遠﹖」昉曰：「族叔父。」穀曰：「李氏之禍，穀有力焉。」昉聞之，汗出。穀，邠州人也，本姓唐，避晉高祖諱改焉。〔姓譜、姓苑皆謂陶姓、唐姓並出陶唐氏之後；唐穀之改姓陶，據此也。〕
史弘肇尤惡文士，〔惡，烏路翻。〕常曰：「此屬輕人難耐，每謂吾輩為卒。」〔此事亦誠有之；但以此而例惡文士，則過矣。〕弘肇領歸德節度使，委親吏楊乙收屬府公利，乙依勢驕橫，〔史弘肇領宋州節，而掌侍衛，留京師，使節度副使治府事，副使其屬也，故謂之屬府。公利，言公取所當得者。橫，戶孟翻。〕合境畏之如弘肇；副使以下，望風展敬，乙皆下視之，月率錢萬緡以輸弘肇，士民不勝其苦。〔史言史弘肇所謂公利，其實皆虐民而取之。輸，舂遇翻。勝，音升。〕
45初，沈丘人舒元，〔沈丘，古寢丘也，唐神龍二年，改曰沈丘，屬潁州。九域志：在州西一百一十里。沈，式茌翻。〕嵩山道士楊訥，俱以遊客幹李守貞；守貞為漢所攻，遣元更姓朱，訥更姓李，名平，間道奉表求救於唐，〔朱元遂留為南唐用。間，古莧翻。〕唐諫議大夫查文徽、〔查，鉏加翻。〕兵部侍郎魏岑請出兵應之。
唐主命北面行營招討使李金全將兵救河中，以清淮節度使劉彥貞副之，〔唐置清淮軍於壽州。〕文徽為監軍使，岑為沿淮巡檢使，軍於沂州之境。金全與諸將方會食，候騎白有漢兵數百在澗北，皆羸弱，〔羸，倫為翻。〕請掩之，金全令曰：「敢言過澗者斬！」〔過，音戈。〕及暮，伏兵四起，金鼓聞十餘裏，〔聞，音問。〕金全曰：「曏可與之戰乎﹖」時唐士卒厭兵，莫有鬬志，又河中道遠，勢不相及，丙寅，唐兵退保海州。〔是時沂州屬漢，海州屬唐。九域志：沂州之界，東南至海州一百里。〕
唐主遺帝書謝，請復通商旅，〔與中國絕和，故商旅不通。今遺書謝前過，請復通商旅。遺，唯季翻。復，扶又翻。〕且請赦守貞，朝廷不報。
47十二月，丁丑，以高保融為荊南節度使、同平章事。
48辛巳，南漢主以內常侍吳懷恩為開府儀同三司、西北面招討使，將兵擊楚，攻賀州，楚王希廣遣決勝指揮使徐知新等將兵五千救之。未至，南漢人已拔賀州，鑿大穽於城外，覆以竹箔，加土，〔以竹箔覆穽，而加土於竹箔之上。穽，才性翻。覆，敷又翻。箔，白各翻。〕下施機軸，自塹中穿穴通穽中。知新等至，引兵攻城，南漢遣人自穴中發機，楚兵悉陷，楚兵死者以千數；知新等遁歸，希廣斬之。南漢兵復陷昭州。〔復，扶又翻。九域志：賀州西至昭州三百餘裏。〕
49王景崇累表告急於蜀，蜀主命安思謙再出兵救之。壬午，思謙自興元引兵屯鳳州，請先運糧四十萬斛，乃可出境，蜀主曰：「觀思謙之意，安肯為朕進取！」〔為，於偽翻。〕然亦發興州、興元米數萬斛以饋之。
戊子，思謙進屯散關，遣馬步使高彥儔、眉州刺史申貴擊漢箭筈安都寨，破之。〔筈，音括。箭筈，嶺名，有箭筈關。〕庚寅，思謙敗漢兵於玉女潭，〔敗，補邁翻。〕漢兵退屯寶雞，思謙進屯模壁。韓保貞出新關，〔新關在隴州汧源縣西，唐大中六年，隴州防禦使薛逵徙築，謂之安戎關。汧、隴之人謂大震為故關，安戎為新關。九域志：隴州沂源縣有新關鎮。〕壬辰，軍於隴州神前，漢兵不出，保貞亦不敢進。〔「模壁」，一作「摸壁。〕
趙暉告急於郭威，威自往赴之。時李守貞遣副使周光遜、裨將王繼勳、聶知遇守城西，〔聶，尼輒翻，姓也。姓苑：楚大夫食採於聶，因以為氏。〕威戒白珂、劉詞曰：「賊苟不能突圍，終為我禽；萬一得出，則吾不得復留於此。成敗之機，於是乎在。賊之驍銳，盡在城西，我去必來突圍，爾曹謹備之！」 威至華州，聞蜀兵食盡引去，〔考異曰：十國紀年：「蜀廣政十二年正月甲寅，思謙以軍食匱竭，自模壁退次鳳州，上表待罪。」蓋去年冬末已退軍，明年正月表始 到成都耳。今從周太祖實錄。〕威乃還。〔還，從宜翻。〕韓保貞聞安思謙去，亦退保弓川寨。〔九域志：秦州東一百六十五里有弓門寨。〕
50蜀中書侍郎兼禮部尚書、同平章事徐光溥坐以豔辭挑前蜀安康長公主，〔挑，徒了翻。長，知兩翻。〕丁酉，罷守本官。
隱皇帝上〔諱承祐，高祖第二子也。〕
乾祐二年（己酉、九四九）
1春，正月，乙巳朔，大赦。
2郭威將至河中，〔自華州還也。〕白文珂出迎之。
戊申夜，李守貞遣王繼勳等引精兵千餘人循河而南襲漢柵，坎岸而登，遂入之，〔此漢兵柵於河西者也。王繼勳知漢兵據河之西以臨河東，守備必厚，故循河而南，坎岸而上以攻之。〕縱火大譟，軍中狼狽不知所為。劉詞神色自若，下令曰：「小盜不足驚也。」帥眾擊之。〔帥，讀曰率。〕客省使閻晉卿曰：〔梁有客柏使副，宋因之，掌四方進奉及四夷朝貢、牧伯朝覲、賜酒饌饔餼，宰相、近臣、禁軍將校、節級、諸州進奉使賜物、回詔之事。〕「賊甲皆黃紙，為火所照，易辨耳；〔易，以豉翻。〕柰眾無鬬志何！」裨將　韜曰：「安有無事食君祿，有急不死鬬者邪！」援擡先進，〔援，於元翻。擡，音槊。〕眾從之。河中兵退走，死者七百人，繼勳重傷，僅以身免。己酉，郭威至，劉詞迎馬首請罪。威厚賞之，曰：「吾所憂正在於此。微兄健鬬，〔微，無也。〕幾為虜嗤。〔用漢光武語，幾，居依翻。嗤，醜之翻。〕然虜伎殫於此矣。」〔伎，渠綺翻。〕晉卿，忻州人也。
守貞之慾 攻河西柵也，先遣人出酟酒於村墅，或貰與，不責其直，邏騎多醉，〔酤，音沽。墅，承與翻。貰，始制翻。邏，郎佐翻。〕由是河人兵得潛行入寨，幾至不守。郭 威乃下令：「將士非犒宴，毋得私飲！」〔犒，苦到翻。〕愛將李審，晨飲少酒，〔少酒，言所飲不多也。少，詩紹翻。〕威怒曰：「汝為吾帳下，首違軍令，何以齊眾！」立斬以徇。
3甲寅，蜀安思謙退屯鳳州，上表待罪，蜀主釋不問。〔軍行逗橈者必誅，釋而不問為失刑。〕
4詔以靜州隸定難軍，〔唐置靜邊州都督於銀州界，以處党項降者。難，乃旦翻。〕二月，辛未，李彝殷上表謝。彝殷以中原多故，有輕傲之志，每藩鎮有叛者，常陰助之，邀其重賂。朝廷知其事，亦以恩澤羈縻之。〔史言拓跋據銀、夏，漸以驁桀，遂成宋朝繼遷之叛。〕
5淮北羣盜多請命於唐，唐主遣神衛都虞候皇甫暉等將兵萬人出海、泗以招納之。〔皇甫暉，即與趙在禮作亂以成後唐莊宗之禍者也；奔南唐見二百八十六卷高祖天福十二年。海、泗，二州名。〕蒙城鎮將鹹師朗等降於暉；〔蒙城，隋之山桑縣；唐天寶元年，更名蒙城，屬亳州。九域志：在州南一百六十里。〕徐州將成德欽敗唐兵於峒峿鎮，〔峒，達貢翻，又嵷董翻。峿，五乎翻。〕俘斬六百級，暉等引歸。
6晉李太后詣契丹主，請依漢人城寨之側，給田以耕桑自贍，契丹主許之，並晉莊遷於建州；〔歐史曰：自遼陽府東南行千二百里至建州。今按建州在遼陽之西北，其南則義州，其北則土河，土河之北則契丹之中 京大定府。大定府南至燕京一千一百五十里，北至上京臨潢府七百里。金人疆域圖：建州南至燕京一千二百四十五里。遼陽府治遼陽縣，至燕京二千二百一十里。薛 史曰：自遼陽行十數日，過儀州，霸州至建州。陳元靚曰：大元建州領建平、永霸二縣，屬大定府路。〕未至，安太妃卒於路。遺令：「必焚我骨，南向颺之，〔颺，餘章翻。〕庶幾魂魄歸達於漢。」〔白虎通曰：魂者，沄也，沄沄行不休也。魄者，迫也，迫迫然著於人也。〕既至建州，得田五十餘頃，晉主令從者耕其中以給食。〔從，才用翻。〕頃之，述律王遣騎取晉主寵姬趙氏、聶氏而去。述律王者，契丹主德光之子也。
7三月，己未，以歸德牙內指揮使史德珫領忠州刺史。〔珫，昌中翻。忠州時屬蜀。〕德珫，弘肇之子也，頗讀書，常不樂父之所為。〔樂，音洛。〕有舉人呼譟於貢院門，蘇逢吉命執送侍衛司，欲其痛箠而黥之。〔呼，火故翻。箠，止橤翻。貢院門，禮部貢院門也。五季自梁以來，雖皆右武之時，而諸州取解、禮部試進士未嘗廢。唐明宗天成二年，敕：「新及第進士有聞喜宴，今後逐年賜錢四百貫。」其進士試詩、賦、文、策、帖經、對義。蓋朝廷猶重科舉之士，故史德珫雖將家子，亦愛護士流。〕德珫言於父曰：「書生無禮，自有臺府治之，非軍務也。此乃公卿欲彰大人之過耳。」〔謂蘇逢吉知史弘肇不喜書，假手以逞；若墮其術，　自彰己過。治直之翻。〕弘肇大然之，即破械遣之。
8楚將徐進敗蠻於風陽山，斬首五千級。〔敗，補邁翻。〕
9夏，四月，壬午，太白晝見；〔見，賢遍翻。〕民有仰視之者，為邏卒所執，〔邏，郎佐翻。〕史弘肇腰斬之。
10河中城中食且盡，民餓死者什五六。癸卯，李守貞出兵五千餘人，齎梯橋，分五道以攻長圍之西北隅；郭威遣都監吳虔裕引兵橫擊之，河中兵敗走，殺傷太半，奪其攻具。五月，丙午，守貞復出兵，又敗之，〔復，扶又翻。〕擒其將魏延朗、鄭賓。王子，周光遜、王繼勳、聶　知遇帥其眾千餘人來降。〔周光遜、王繼勳，李守貞之驍將也。帥，讀曰率。〕守貞將士降者相繼。威乘其離散，庚申，督諸軍百道攻之。〔此司馬文王取諸葛誕之故智。〕
11趙思綰好食人肝，嘗面剖而膾之，〔好，呼到翻。按禮記內則，聶而細切之者為膾。盜跖膾人肝而舖之，莊子寓言耳，豈知後世真有趙思綰者乎！〕膾盡，人猶未死。又好以酒吞人膽，謂人曰：「吞此千枚，則膽無敵矣。」及長安城中食盡，取婦女、幼稚為軍糧，〔稚，直利翻。〕日計數而給之，每犒軍，輒屠數百人，如羊豕法。思綰計窮，不知所出。郭從義使人誘之。
初，思綰少時，〔犒，苦到翻。誘，音酉。少，詩照翻。〕求為左驍衛上將軍致仕李肅僕，肅不納，曰：「是人目亂而語誕，〔誕，徒旱翻。大言謂之誕。〕他日必為叛臣。」肅妻張氏，全義之女也，〔張全義鎮洛，著功外於梁、唐之間。〕曰：「君今拒之，後且為患。」乃厚以金帛遺之。〔遺，唯季翻。〕及思綰據長安，肅閒居在中，思綰數就見之，拜伏如故禮。〔天福十二年，趙在禮自長安朝契丹，其裨將留長安者作亂，李肅討誅之，是其威望必重。趙思綰又懷其疇昔之惠，故雖竊據，其見肅也猶如奴事主之禮。數，所角翻。〕肅曰：「是子亟來，且汙我。」欲自殺。〔亟，去吏翻。污，烏故翻。〕妻曰：「曷若勸之歸國！」〔史言李肅之妻有智。〕會思綰問自全之計，肅乃與判官程讓能說思綰曰：〔說，式芮翻。〕「公本與國家無嫌，但懼罪耳。今國家三道用兵，俱未有功，〔三道用兵，邁歑威攻河中，趙暉攻鳳翔，郭從義攻思綰也。〕若以此時翻然改圖，朝廷必喜，自可不失富貴。孰與坐而待斃乎！」思綰從之，，遣使詣闕請降。乙丑，以思綰為華州留後，〔以為鎮國厙留後。〕都指挸使常彥卿為虢州刺史，令便道之官。〔不使入朝，所以安其反側之心。〕
12吳越內牙都指晛使鈄滔，胡進思之黨也，〔考異曰：吳越備史、十國紀年，滔姓皆「金」旁「鬥」，按何氏姓苑，元和姓纂，皆無此姓。今據字書：鈄，音他口、徒口二切，皆雲姓也。餘按廣韻雲鈄姓出姓苑也。〕或告其謀叛，辭連丞相弘億。吳越王弘俶不欲窮治，貶滔於處州。〔治，直之翻。〕
13六月，癸酉朔，日有食之。
14秋，七月，甲辰，趙思綰釋甲出城受詔，郭從義以兵守其南門，復遣還城。〔復，扶又翻。還，從宣翻，又如字。〕思綰求其牙兵及鎧仗，從義亦給之；思綰遷延，收斂財賄，三改行期。從義等疑之，密白郭威，請圖之，威許之。壬子，從義與都監、南院宣徽使王峻〔當作「宣徽南院使」。〕按轡入城，處於府舍，〔處，昌呂翻。〕召思綰酌別，因執之，並常彥卿及其父兄部曲三百人，皆斬於市。
15甲寅，郭威攻河中，克其外郭。李守貞收餘眾，退保子城。諸將請急攻之，威曰：「夫鳥窮則啄，況一軍乎！涸水取魚，安用急為！」
壬戌，李守貞與妻及子崇勳等自焚，威入城，獲其子崇玉等及所署丞【章：十二行本「丞」作「宰」；乙十一行本同。】相靖裄、孫願、樞密使劉芮、國師總倫等，送大梁，磔於市。〔靖，姓也；裄，其名。裄，同都翻，與嵞同。說文，禹會諸侯於塗山之「塗」作「嵞」。磔，音竹格翻。〕徵趙脩己為翰林天文。〔以趙脩己數諫李守貞也。盛巿唐有天文博士、天文生，皆屬司天監，其待詔於翰林院者曰翰林天文。〕
威閱守貞文書，得朝廷權臣及藩鎮與守貞交通書，詞意悖逆，欲奏之，〔悖，蒲妹翻，又蒲沒翻。〕祕書郎榆次王溥諫曰：「魑魅乘夜爭出，見日自消。〔魑，醜知翻。魅，明祕翻。魑魅，野鬼、山精之屬。〕願一切焚之，以安反側。」威從之。〔王溥之進用於周，由此言也。郭威西征，於外則得李穀、王溥，於內則得範質，此豈一時倔強武人之所能及哉！〕
16三叛既平，〔是鳳翔猶未平也，因帝驕縱而概言之。〕帝浸驕縱，與左右狎暱。〔暱，尼質翻。〕飛龍使瑕丘後匡贊、〔後，讀如字，姓也。鄭樵氏族略雲：後姓望出東海，開封有此姓。〕茶酒使太原郭允明以諂媚得幸，帝好與之為廋辭、醜語，〔廋辭，隱語也。好，呼到翻。廋，所鳩翻。〕太后屢戒之，帝不以為意。癸亥，太常卿張昭上言：「宜親近儒臣，講習經訓。」不聽。〔近，其靳翻。〕昭，即昭遠，避高祖諱改之。
17戊辰，加永興節度使郭從義同平章事，徙鎮國節度使扈從珂為護國節度使，以河中行營馬步都虞候劉詞為鎮國節度使。
18唐主復進用魏岑；〔魏岑以罪黜見二百八十六卷高祖天福十二年，唐主之保大五年也。〕吏部郎中會稽鍾謨、尚書員外郎李德門始以辯慧得幸，參預國政；〔會，古外翻。狷，吉掾翻。〕乃教天威都虞候王建封上書，歷詆用事者，請進用正人；；臺主謂建封武臣典兵，不當幹預國政，大怒，流建封於池州，未至，殺之，沖敏棄市。
唐主聞河中破，以朱元為駕部員外郎，待詔文理院李平為尚書員外郎。〔李守貞遣朱元、李平至唐見去年十一月。文理院，南唐所置。尚書員外郎無曹局，蓋於二十四司郎員外置也。〕
19吳越王弘俶以丞相弘億判明州。〔以鈄滔事出弘億。〕
20西京留守、同平章事王守恩，性貪鄙，專事聚斂。〔斂，力膽翻。〕喪車非輸錢不得出城下，至抒廁、行乞之人，不免課率，〔抒，敘呂翻。抒廁，取人家虎子，寫去穢惡，渫水洗之者也。〕或縱麾下令盜人財。有富室娶婦，守恩與俳優數人往為賓客，得銀數鋌而返。〔「賓」，一作「賀」。鋌，徒鼎翻。〕
八月，甲申，郭威自河中還，過洛陽；守恩自恃位兼將相，〔留守、節度使、同平章事，所謂位兼將相也。〕肩輿出迎。威怒，以為慢己，辭以浴，不見，即以頭子命保義節度使、同平章事白文珂代守恩為留守，〔沈括曰：後唐莊宗復樞密使，郭崇韜、安重誨相繼為之，始分領政事。不關由中書直行下者謂之宣，如中書之敕；小事則發頭子，擬堂帖也。〕文珂不敢違。守恩猶坐客次，〔客次，猶今言客位也。坐於客次以俟見。〕吏白：「新留守已視事於府矣。」守恩大驚，狼狽而歸，見家屬數百已逐出府，在通衢矣。朝廷不之問，以文珂兼侍中，充西京留守。
歐陽修論曰：自古亂亡之國，必先壞其法制〔壞，音怪。〕而後亂從之，此勢之然也，五代之際是已。文珂、守恩皆漢大臣，而周太祖以一樞密使頭子而易置之，如更戍卒。〔更，工衡翻。〕是時太祖未有君之志，而所為如此者，蓋習為常事，故文珂不敢違，守恩不敢拒。太祖既處之不疑，〔處，昌呂翻。〕而漢廷君臣亦置而不問，豈非綱紀壞亂之極而至於此歟！〔餘按唐閔帝之初，朱弘昭、馮贇以樞密院宣易置諸鎮，以致潞王之亂，雖成敗不同，而樞密權重則有自來矣。〕是以善為天下慮者，不敢忽於微而常杜其漸也，可不弁哉！
21守恩至大梁，死獲罪，廣為貢獻，重賂權貴。朝廷亦以守恩首舉潞州歸漢，〔事見二百八十六卷天福十二年。〕故宥之，但誅其用事者數人而已。
22馬希萼悉調朗州丁壯為鄉兵，〔調，徒釣翻。〕造號靜江軍，〔造號，言創立軍號也。〕作戰艦七百艘，〔艦，戶黯翻。艘，蘇遭翻。〕將攻潭州，其妻苑氏諫曰：〔姓苑：商武丁子子文受封於苑，因以為氏。左傳，齊有大夫苑何忌。趙明誠金石錄有漢荊州從事苑鎮碑，曰：其先出苑柏何，為晉樂正，世掌朝禮之制。又有苑子園，實能掌陰陽之理。按姓氏志，皆雲苑氏出苑何忌之後。今此碑所謂苑柏何與子園，左傳、國語皆無其人，故錄之以傳知者。〕「兄弟相攻，勝負皆為人笑。」不聽，引兵趣長沙。〔趣，七喻翻。〕
馬希廣聞之曰：「朗州，吾兄也，不可與爭，當以國讓之而已。」劉彥桊、李弘皋固爭以為不可，乃以嶽州刺史王贇為都部署戰棹指揮使，以彥桊監其軍。己丑，大破希萼於僕射洲，獲其戰艦三百艘。贇追希萼，將及之，希廣遣使召之曰：「勿傷吾兄！」贇引兵還。贇，環之子也。〔還，從宣翻，又如字。王環，馬氏之良將也。〕
希萼自赤沙湖乘輕舟遁歸，〔赤沙湖在洞庭湖西，與洞庭湖通。水經註雲：澧水與赤沙湖水會，湖水北通江而南注澧。〕苑氏泣曰：「禍將至矣，餘不忍見也。」赴井而死。
23戊戌，郭威至大梁，入見，帝勞之，〔見，賢遍翻。勞，力到翻。〕賜金帛、衣服、玉帶、鞍馬，辭曰：「臣受命期年，〔去年七月，命郭威西征，至是踰一期矣。期，讀曰翆。〕僅克一城，何功之有！且臣將兵在外，凡鎮安京師、供億所須、使兵食不乏，皆諸大臣居中者之力也，臣安敢獨膺此賜！請徧賞之。」又議加【章：十二行本「加」下有「領」字；乙十一行本同；孔本同；張校同；退齋校同。】方鎮，辭曰：「楊邠位在臣上，未有茅土；〔時楊邠為樞密使，位在郭威上，未嘗領節鎮。〕且帷幄之臣，不可以弘肇為比。」〔郭威自言職居近密，乃帷幄之臣，史弘肇掌侍衛兵，所以領節，不可以為比。〕九月，壬寅，徧賜宰相、樞密、宣徽、三司、侍衛使九人，與威如一。〔時宰相三人，竇貞固、蘇逢吉、蘇禹珪；樞密使，楊邠；宣徽使，王峻，吳虔裕；三司使，王章；侍衛使，史夕肇；凡八人。餘一人則未之知也，或者併郭威為九人歟﹖〕帝欲特賞威，辭曰：「運籌建畫，出於廟堂；發兵饋糧，資於藩鎮；暴露戰鬬，在於將士；而功獨歸臣，臣何以堪之！」
乙巳，加威兼侍中，史弘肇兼中書令。辛亥，加竇貞固司徒，蘇逢吉司空，蘇禹珪左僕射，楊邠右僕射。諸大臣議，以朝廷執政溥加恩，恐藩鎮觖望。〔觖，窺瑞翻，又古穴翻，怨望也。〕乙卯，加天雄節度使高行周守太師，山南東道節度使安審琦守太傅，泰寧節度使符彥卿守太保，河東節度使劉崇兼中書令；己未，加忠武節度使劉信、天平節度使慕容彥超、平盧節度使劉銖並兼侍中；辛酉，加朔方節度使馮暉、定難節度使李彝殷〔難，乃旦翻。〕兼中書令；冬，十月，壬申，加義武節度使孫方簡、武寧節度使劉贇同平章事；壬午，加吳越王弘俶尚書令，楚王希廣太尉；丙戌，加荊南節度使高保融兼侍中。議者以為：「郭威不專有其功，推以分人，〔推，吐雷翻，又如字。〕信為美矣；而國家爵位，以一人立功而覃及天下，〔覃，徒含翻，希也，廣也。〕不亦濫乎！」
24吳越王弘俶募民能墾荒田者，勿收其稅，由是境內無棄田。或請糾民遺丁以增賦，〔遺丁，謂民年已成丁而戶籍遺漏，未嘗當賦役者。〕仍自掌其事；弘俶杖之國門。國人皆悅。
25楚靜江節度使馬希瞻以兄希萼、希廣交爭，屢遣使諫止，不從；知終覆族，袓發於背，丁亥，卒。
26契丹寇河北，所過殺掠；節度使、刺史各嬰城自守。遊騎至貝州及鄴都之北境，〔按九域志：貝州之南三十里，即鄴都北界。〕帝憂之。己丑，遣樞密使郭威督諸將禦之，以宣徽使王峻監其軍。〔為王峻佐郭威舉兵向闕張本。〕
27唐兵渡淮，攻正陽。〔九域志：潁州潁上縣有正陽鎮，臨淮津。〕十二月，潁州將白福進擊，敗之。〔敗，補邁翻。〕
28楊邠為政苛細。初，邢州人周璨為諸衛將軍，罷秩無依，從王景崇西征，景崇叛，遂為之謀主；邠奏：「諸前資官，喜搖動藩臣，〔前資官，謂官資皆前朝所授者也。喜，許記翻。〕宜悉遣詣京師。」既而四方雲集，日遮宰相馬求官；辛卯，邠復奏：「前資官宜分居兩京，以俟有闕而補之。」漂泊失所者甚眾；〔復，扶又翻。〕邠又奏：「行道往來者，皆給過所。」〔盛唐之制，天下關二十六，度關者從司門郎中給過所，猶漢時度關用傳也。宋白曰：古書之帛為繻，刻木為契，二物通過所也。〕既而官司填咽，民情大擾，乃止。
29趙暉急攻鳳翔，周璨謂王景崇曰：「公曏與蒲、雍相表裏；〔蒲，謂李守貞，雍，謂趙思綰。雍，於用翻。〕今二鎮已平，蜀兒不足恃，〔王景崇求援於蜀，而蜀兵不至，故言不足恃。〕不如降也。」景崇曰：「善，吾更思之。」
後數日，外攻轉急。景崇謂其黨曰：「事窮矣，吾欲為急計。」乃謂其將公孫輦、張思練曰：「趙暉精兵，多在城北，來日五鼓前，爾二人燒城東門詐降，勿令寇入，吾與周璨以牙兵出北門突暉軍，縱無成而死，猶勝束手。」皆曰「善。」
癸巳，未明，輦、思練燒東門請降，府牙火亦發；二將遣人詗之，〔詗，古永翻，又翾正翻。〕景崇已與家人自焚矣。璨亦降。
30丁酉，密州刺史王萬敢擊唐海州荻水鎮，殘之。〔金人疆域圖：荻水鎮在海州贛榆縣。〕
31是月，南漢主如英州。〔南漢以唐廣州湞陽縣之地置英州。九域志：廣州北至英州四百二十里。〕
32是歲，唐泉州刺史留從效兄南州副使從願，酖刺史董思安而代之；〔晉齊王開運二年，唐改漳州為南州，以董思安為刺史，唐之保大三年也，事見二百八十四卷。〕唐主不能制，置清源軍於泉州，以從效為節度使。
