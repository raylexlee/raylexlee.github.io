△卷第二百五十七
唐紀七十三〔起強圉協洽（丁未）四月，盡著雍涒漢（戊申），凡一年有奇。〕
僖宗惠聖恭定孝皇帝下之下
光啟三年（丁未、八八七）
1夏，四月，甲辰朔，約逐蘇州刺史張雄，〔考異曰：吳越備史：「四月，六合鎮將徐約攻陷蘇州。約，曹州人也，初從黃巢攻天長，遂歸高駢，駢用為六合鎮將。浙西周寶子伲楊茂實為蘇州刺史，約攻破之，遂有其地。」據實錄，寶以其伲為蘇州刺史，朝廷已除趙載代之。張雄據蘇州必在載後，備史恐誤。今從新紀、傳。〕帥其眾逃入海。〔此句上更有一「雄」字，文意乃足。張雄據蘇州見上捲上年。帥，讀曰率。〕
2高駢聞秦宗權將寇淮南，遣左廂都知兵馬使畢師鐸將百騎屯高郵。〔鐸將以下皆即亮翻。〕
時呂用之用事，宿將多為所誅，師鐸自以黃巢降將，常自危。〔畢師鐸降高駢，見二百五十三卷乾符六年。〕師鐸有美妾，用之慾見之，師鐸不許；用之因師鐸出，竊往見之，師鐸慚怒，出其妾，由是有隙。
師鐸將如高郵，用之待之加厚，師鐸益疑懼，謂禍在旦夕。師鐸子娶高郵鎮遏使張神劍女，師鐸密與之謀，神劍以為無是事。神劍名雄，人以其善用劍，故謂之「神劍」。〔考異曰：十國紀年：「張雄，淮南人，善劍，號張神劍。」今欲別於前蘇州刺史張雄，故從妖亂志，但稱神劍。〕時府中籍籍，亦以為師鐸且受誅，〔漢書：事籍籍如此。顏師古註雲：籍籍，紛紛也。〕其母使人語之曰：「設有是事，汝自努力前去，勿以老母、弱子為累！」〔語，牛倨翻。累，良瑞翻。〕師鐸疑未決。
會駢子四十三郎者素惡用之，〔惡，烏路翻。〕欲使師鐸帥外鎮將吏疏用之罪惡，聞於其父，〔帥，讀曰率。〕密使人紿之曰：「用之比來頻啟令公，〔比，毗至翻，近也。襄王熅加駢中書令，故稱令公。紿，徒亥翻。〕欲因此相圖，已有委曲在張尚書所，〔當時機密文書謂之委曲。張尚書，謂神劍。〕宜備之！」師鐸問神劍曰：「昨夜使司有文書，〔使司，謂淮南節度使司。〕翁胡不言﹖」〔以婚姻呼之為翁。〕神劍不寤，曰：「無之。」師鐸不自安，歸營，謀於腹心，皆勸師鐸起兵誅用之，師鐸曰：「用之數年以來，人怨鬼怒，安知天不假手於我誅之邪！淮寧軍使鄭漢章，我鄉人，〔按新書高駢傳：駢置淮寧軍於淮口。畢師鐸、鄭漢章皆冤句人。〕昔歸順時副將也，〔謂去黃巢歸高駢時也。〕素切齒於用之，聞吾謀，必喜。」乃夜與百騎潛詣漢章，漢章大喜，悉發鎮兵及驅居民合千餘人從師鐸至高郵。師鐸詰張神劍以所得委曲，〔詰，極吉翻。〕神劍驚曰：「無有。」師鐸聲色浸厲，神劍奮曰：「公何見事之暗！用之姦惡，天地所不容。況近者重賂權貴得嶺南節度，復不行，〔事見上捲上年。復，扶又翻。〕或雲謀竊據此土，使其得志，吾輩豈能握刀頭事此妖物邪！要寛此數賊以謝淮海，何必多言！」〔寛，古瓦翻。禹貢曰：淮海惟揚州。〕漢章喜，遂命取酒，割臂血瀝酒，共飲之。乙巳，眾推師鐸為行營使，為文告天地，移書淮南境內，言誅用之及張守一、諸葛殷之意。以漢章為行營副使，神劍為都指揮使。
神劍以師鐸成敗未可知，請以所部留高郵，曰：「一則為公聲援，二則供給糧餉。」師鐸不悅，漢章曰：「張尚書謀亦善，苟終始同心，事捷之日，子女玉帛相與共之，今日豈可復相違！」〔復，扶又翻。〕師鐸乃許之。戊申，師鐸、漢章發高郵。
庚戌，詗騎以白高駢，〔自高郵東南至揚州一百里。詗，翾正翻，又火迥翻。〕呂用之匿之。
3朱珍至淄青旬日，應募者萬餘人，又襲青州，獲馬千匹；〔時王敬武鎮淄青，朱珍以他鎮之將來募兵，既不能制，又為所襲。蓋羣盜縱橫，力強者勝，莫適為主故也。〕辛亥，還，至大梁，朱全忠喜曰：「吾事濟矣。」
時蔡人方寇汴州，其將張晊屯北郊，秦賢屯板橋，〔北郊，謂汴州城北郊原之地，即赤岡也。據舊史，板橋在汴州城西。〕各有眾數萬，列三十六寨，連延二十餘裏。全忠謂諸將曰：「彼蓄銳休兵，方來擊我，未知朱珍之至，謂吾兵少，畏怯自守而已；宜出其不意，先擊之。」乃自引兵攻秦賢寨，士卒踊躍爭先；賢不為備，連拔四寨，斬萬餘級，蔡人大驚，以為神。
全忠又使牙將新野郭言募兵於河陽、陝、虢，得萬餘人而還。〔陝，失冉翻。還，從宣翻，又如字。〕
4畢師鐸兵奄至廣陵城下，城中驚援。壬子，呂用之引麾下勁兵，誘以重賞，出城力戰。〔誘，音酉。〕師鐸兵少卻，用之始得斷橋塞門為守備。是日，駢登延和閣，〔斷，丁管翻。塞，悉則翻。延和閣，駢所起，見二百五十四卷中和二年。〕聞諠譟聲，左右以師鐸之變告。駢驚，急召用之詰之，用之徐對曰：「師鐸之眾思歸，為門衛所遏，適已隨宜區處，〔處，昌呂翻。〕計尋退散；儻或不已，正煩玄女一力士耳，願令公勿憂！」駢曰：「近者覺君之妄多矣，君善為之，勿使吾為周侍中！」〔周侍中，謂周寶也，事見上卷本年。〕言畢，慘沮；久之，用之凓懅而退。〔懅，亦慚也，音遽。〕
師鐸退屯山光寺，〔山光寺，在廣陵城北。〕以廣陵城堅兵多，甚有悔色；癸丑，遣其屬孫約與其子詣宣州，乞師於觀察使秦彥，且許以克城之日迎彥為帥。〔帥，所類翻。〕會師鐸館客畢慕顏自城中逃出，言「眾心離散，用之憂窘，若堅守之，不日當潰。」師鐸乃悅。
是日未明，駢召用之，問以事本末，用之始以實對，駢曰：「吾不欲復出兵相攻，〔復，扶又翻。〕君可選一溫信大將，〔溫，柔和也。信，誠實不妄言者也。〕以我手扎諭之，若其未從，當別處分。」〔處，昌呂翻。按書及春秋「分器」。記曲禮「分毋求多」，漢書「分職」、「分部」，並音扶間翻；則處分之分亦當同音。今人讀為分判之分，誤也。〕用之退，念諸將皆仇敵，必【章：十二行本「必」上有「往」字；乙十一行本同。】不利於己，甲寅，遣所部討擊副使許戡，齎駢委曲〔委曲，即屏手札也。〕及用之誓狀並酒殽出勞師鐸，〔勞，力到翻。〕師鐸始亦望駢舊將勞問，得以具陳用之姦惡，披泄積憤，〔披，開也，分也。決壅為泄。〕見戡至，大罵曰：「梁纘、韓問何在，乃使此穢物來！」戡未及發言，已牽出斬之。乙卯，師鐸射書入城，〔射，而亦翻。〕用之不發，即焚之。
丁巳，用之以甲士百人入見駢於延和閣下，駢大驚，匿於寢室，久而後出，曰：「節度使所居，無故以兵入，欲反邪！」命左右驅出。用之大懼，出子城南門，舉策指之曰：「吾不可復入此！」〔復，扶又翻。〕自是高、呂始判矣。
是夜，駢召其從子前左金吾衛將軍傑密議軍事；戊午，署傑都牢城使，泣而勉之，以親信五百人給之。
用之命諸將大索城中丁壯，〔索，山客翻。〕無問朝士、書生，悉以白刃驅縛登城，令分立城上，自旦至暮，不得休息；又恐其與外寇通，數易其地，〔數，所角翻。〕家人餉之，莫知所在。由是城中人亦恨師鐸入城之晚也。
駢遣大將石鍔〔鍔，逆各翻。〕以師鐸幼子及其母書井駢委曲至揚子諭師鐸，師鐸遽遣其子還，曰：「令公但斬呂、張以示師鐸，師鐸不敢負恩，願以妻子為質。」〔質，音致。〕駢恐用之屠其家，收師鐸母妻子置使院。〔使院，節度使司官屬治事之所。〕
辛酉，秦彥遣其將秦稠將兵三千至揚子助師鐸。壬戌，宣州軍攻南門，不克；癸亥，又攻羅城東南隅，城幾陷者數四。〔幾，居依翻。〕甲子，羅城西南隅守者焚戰格以應師鐸，〔戰格，列木為之，漢人謂之笓格，今謂之排權。〕師鐸毀其城以內其眾。用之帥其眾千人力戰於三橋北，〔帥，讀曰率。〕師鐸垂敗，會高傑以牢城兵自子城出，欲擒用之以授師鐸，用之乃開參佐門北走。駢召梁纘以昭義軍百餘人保子城。
乙丑，師鐸縱兵大掠。駢不得已，命徹備，與師鐸相見於延和閣下，交拜如賓主之儀，署師鐸節度副使、行軍司馬，仍承製加左僕射，鄭漢章等各遷官有差。
左莫邪都虞候申及，本徐州健將，〔高駢置左、右莫邪都，見二百五十四卷中和二年。〕入見駢，說之曰：〔說，式芮翻。〕「師鐸逆黨不多，【章：十二行本「多」下有「諸門尚未有守者」七字；乙十一行本同；孔本同；張校同；退齋校同。】請令公及此選元從三十人，〔及此，言及此時也。從，才用翻。〕夜自教場門出，比師鐸覺之，追不及矣。〔比，必利翻，及也。〕然後發諸鎮兵，還取府城，此轉禍為福也。若一二日事定，浸恐艱難，及亦不得在左右矣。」言之，且泣，駢猶豫不聽。〔楚靈王有言：「大福不再，祇取辱耳。」高駢蓋知行留皆禍，故猶豫不聽。〕及恐語泄，遂竄匿，會張雄至東塘，〔張雄棄蘇州逃入海，又自海泝江而上，至揚州東塘。〕及往歸之。
丙寅，師鐸果分兵守諸門，搜捕用之親黨，悉誅之。師鐸入居使院，秦稠以宣軍千人分守使宅及諸倉庫。〔使，疏吏翻。〕丁卯，駢牒請解所任，以師鐸兼判府事。
師鐸遣孫約至宣城，趣秦彥過江。〔趣，讀曰促。〕或說師鐸曰：〔說，式芮翻。〕「僕射曏者舉兵，蓋以用之輩姦邪暴橫，〔橫，戶孟翻。〕高令公坐自聾瞽，不能區理，〔區，分別也。理，調治也。〕故順眾心為一方去害。〔去，羌呂翻。〕今用之既敗，軍府廓然，僕射宜復奉高公而佐之，但總其兵權以號令，誰敢不服！用之乃淮南一叛將耳，移書所在，立可梟擒。如此，外有推奉之名，內得兼併之實，雖朝廷聞之，亦無虧臣節。使高公聰明，必知內愧；如其不悛，〔悛，醜緣翻，改也。〕乃機上肉耳，柰何以此功業付之他人，豈惟受制於人，終恐自相魚肉！前日秦稠先守倉庫，其相疑已可見。且秦司空為節度使，廬州、壽州其肯為之下乎！〔廬州，楊行密。壽州，張翱。〕僕見戰攻之端未有窮已，豈惟淮南之人肝腦塗地，竊恐僕射功名成敗未可知也！不若及今亟止秦司空〔亟，紀力翻，急也。〕勿使過江，彼若粗識安危，必不敢輕進；〔粗，坐五翻。〕訧使他日責我以負約，猶不失為高氏忠臣也。」師鐸大以為不然，明日，以告鄭漢章，漢章曰：此智士也！」散求之，其人畏禍，竟不復出。〔復，扶又翻。〕
戊辰，駢遷家出居南第，師鐸以甲士百人為衛，其實囚之也。是日，宣軍以所求未獲，焚進奉兩樓數十間，寶貨悉為煨 燼。〔新書高駢傳：駢自乾符以來，貢獻不入天子，寶貨山積於進奉樓。按駢乾符末始自浙西徙淮南，中和二年罷兵權利權，貢獻始絕矣。煨，烏回翻。燼，徐刃 翻。〕己巳，師鐸於府廳視事，凡官吏非有兵權者皆如故，復遷駢於東第。〔復，扶又翻；下同。〕自城陷，諸軍大掠【章：十二行本「掠」下有「晝夜」二字； 乙十一行本同；孔本同；張校同。】不已，至是，師鐸始以先鋒使唐宏為靜街使，禁止之。
駢先為鹽鐵使，〔乾符六年，駢為鹽鐵轉運使，中和二年，解使職。〕積年不貢奉，貨財在揚州者，填委如山。駢作郊天、御樓六軍立仗儀服，〔郊天及御樓肆赦，六軍皆立仗。〕及大殿元會、內署行幸供張器用，皆刻鏤金玉、蟠龍蹙鳳數十萬事，悉為亂兵所掠，歸於閭閻，張陳寢處其中。〔供，居用翻。張，知亮翻；張陳同。鏤，郎豆翻。處，昌呂翻。〕
庚午，獲諸葛殷，杖殺之，棄屍道旁，怨家抉其目，斷其舌，〔決，於決翻。斷，都管翻；下斷手同。〕眾以瓦石投之，須臾成冢。呂用之之敗也，其黨鄭杞首歸師鐸，師鐸署杞知海陵監事。〔海陵監，筦榷鬻鹽。〕杞至海陵，陰記高霸得失，聞於師鐸。〔高霸時為海陵鎮遏使。〕霸獲其書，杖杞背，斷手足，刳目截舌，然後斬之。
5蔡將盧瑭屯於萬勝，〔萬勝鎮在中牟縣。〕夾汴水而軍，以絕汴州運路，〔薛史梁紀曰：盧瑭於圃田北夾汴水為梁，以扼運路。宋白亦曰：萬勝寨在圃田北。〕朱全忠乘霧襲之，掩殺殆盡。〔考異曰：薛居正五代中雲「四月庚午。」按長曆，四月甲辰朔，無庚午。薛史誤。〕於是蔡兵皆徙就張晊，屯於赤岡；〔赤岡在汴城北。〕全忠復就擊之，殺二萬餘人。蔡人大懼，或軍中自相驚，全忠乃還大梁，養兵休士。
6辛未，高駢密以金遺守者，〔駢冀守者恩之，因以求出。遺，唯季翻。〕畢師鐸聞之，壬午，復迎駢入道院，〔道院，高駢所起以迎神仙。〕收高氏子弟甥姪十餘人同幽之。
7前蘇州刺史張雄帥其眾自海泝江，屯於東塘，遣其將趙暉入據上元。〔張雄、馮弘鐸由此得據昇州。帥，讀曰率。〕
8畢師鐸之攻廣陵也，呂用之詐為高駢牒，署廬州刺史楊行密行軍司馬，追兵入援。廬江人袁襲說行密曰：「高公昏惑，用之姦邪，師鐸悖逆，凶德參會，〔三者合集為參會。說，式芮翻。〕而求兵於我，此天以淮南授明公也，趣赴之。」〔趣，讀曰促。〕行密乃悉發廬州兵，復借兵於和州刺史孫端，〔復，扶又翻。考異曰：妖亂志：「中和三年，高駢差梁纘知和州。纘以孫端窺伺和州已久，不如因而與之以責其效。駢強之，既行，果為端所敗。及歸，和州尋陷於端。」蓋端自是遂據和州也。〕合數千人赴之，五月，至天長。鄭漢章之從師鐸也，留其妻守淮口，用之帥眾攻之，〔帥，讀曰率。〕旬日不克，漢章引兵救之。用之聞行密至天長，引兵歸之。〔為用之為行密所誅張本。〕
9丙子，朱全忠出擊張晊，大破之。秦宗權聞之，自鄭州引精兵會之。〔宗權引兵會晊以擊全忠。〕
10張神劍求貨於畢師鐸，師鐸報以俟秦司空之命，神劍怒，亦以其眾歸楊行密；及海陵鎮遏使高霸、曲溪人劉金、盱眙人賈令威悉以其眾屬焉。〔揚州盱眙縣西南十里有曲溪。劉金，曲溪屯將也。〕行密眾至萬七千人，張神劍運高郵糧以給之。
11朱全忠求救於兗、鄆，朱瑄、朱瑾皆引兵赴之，義成軍亦至。〔二年，朱全忠並義成軍，徵其兵以擊蔡人。〕章巳，全忠以四鎮兵攻秦宗權於邊孝村，大破之，〔邊孝村，在汴州北郊。〕斬首二萬餘級；宗權宵遁，全忠追之，至陽武橋而還。〔陽武橋在鄭州陽武縣，縣在汴州西北九十里。還，從宣翻，又如字。〕全忠深德朱瑄，兄事之。蔡人之守東都河陽、許、汝、懷、鄭、陝、虢者，聞宗權敗，皆棄去。宗權發鄭州，孫儒發河陽，皆屠滅其人，焚其廬舍而去，宗權之勢自是稍衰。朝廷以扈駕都頭楊守宗知許州事，朱全忠以其將孫從益知鄭州事。
12錢鏐遣東安都將杜稜、浙江都將阮結、靜江都將成及將兵討薛朗。〔九域志：杭州新城縣有東安鎮。浙江、靜江二都，蓋分屯杭州城外沿江一帶，自定山下至海門。討薛朗，以其逐周寶也。〕
13甲午，秦彥將宣歙兵三萬餘人，乘竹筏沿江而下，趙暉邀擊於上元，殺溺殆半。〔歙，書涉翻。〕丙申，彥入廣陵，自稱權知淮南節度使，【章：十二行本「使」作「事」；乙十一行本同；張校同，雲無註本作「使」。】仍以畢師鐸為行軍司馬，補池州刺史趙鍠為宣歙觀察使。〔鍠，戶盲翻。〕戊戌，楊行密帥諸軍抵，廣陵城下，為八寨以守之，〔帥，讀曰率；下同。〕秦彥閉城自守。〔考異曰：妖亂志：「六月，癸卯朔，秦彥命鄭漢璋等守諸門。」按寇至城下，即應城守，豈有戊戌行密至，癸卯始守城乎！今不取。〕
14六月，戊申，天威都頭楊守立〔天威，亦神策五十四都之一。〕與鳳翔節度使李昌符爭道，麾下相毆，〔毆，烏口翻，擊也。〕帝命中使諭之，不止。是夕，宿衛皆嚴兵為備。己酉，昌待擁兵燒行宮，庚戌，復攻大安門。〔復，扶又翻。〕守立與昌符戰於通衢，昌符兵敗，帥麾下走保隴州。〔九域志：鳳翔至至隴州一百五十里。〕杜讓能聞難，挺身步入侍；韋昭度質其家於軍中，〔難，乃旦翻。質，音致。〕誓誅反賊，故軍士力戰而勝之。守立，復恭之假子也。壬子，以扈駕都將、武定節度仗李茂貞〔李茂貞時領武定節宿衛。〕為隴州招討使，以討昌符。
15甲寅，河中牙將常行儒殺節度使王重榮。重榮用法嚴，末年尤甚；行儒嘗被罰，恥之，〔被，皮義翻。〕遂作亂。夜，攻府舍，重榮逃於別墅；〔墅，承與翻。〕明旦，行儒得而殺之。制以陝虢節度使王重盈為護國節度使，又以重盈子珙權知陝虢留後。〔珙，居勇翻。〕重盈至河中，執行儒，殺之。〔舊書帝紀雲：常行儒殺王重榮，推重榮兄重盈為兵馬留後。〕
17壬戌，亳州將謝殷逐其刺史宋袞。
18孫儒既去河陽，李罕之召張全義於澤州，〔去年，孫儒陷河陽，張全義據懷州，李罕之據澤州以拒之。蓋懷州逼近河陽，全義尋退屯澤州也。舊書帝紀雲：李罕之自澤州收河陽，懷州刺史張全義收洛陽。〕與之收合餘眾。罕之據河陽，全義據東都，共求援於河東；李克用以其將安金俊為澤刺史，將騎助之，〔考異曰：太祖紀年錄：「七月，癸巳，澤州刺史張全義棄城而遁，太祖以安金俊為澤州刺史。」薛居正五代史亦云：「七月，武皇以金俊為澤州刺史。」按實錄，六月，全義已除河南尹。薛史罕之傅，罕之求援，克用遣澤州刺史安金俊助之，蓋二人先以澤州賂克用，非七月也。〕按實錄，六月，全義已除河南尹。薛史罕之傳，罕之求援，克用遣澤州刺史安金俊助之，蓋二人先以澤州賂克用，非七月也。〕表罕之為河陽節度使，全義為河南尹。〔考異曰：薛居正五代史：「克用表張言為河南尹、東都留守。」實錄：「以澤州刺史李罕之為河陽節度使，懷州刺史張全義為河南尹。」按諸葛爽表全義為澤州刺史，及仲方敗，罕之據擇州，全義據懷州耳，非刺史也。〕
初，東都經黃巢之亂，遺民聚為三城以相保，繼以秦宗權、孫儒殘暴，僅存壞垣而已。全義初至，白骨蔽地，荊棘彌望，居民不滿百戶，全義麾下纔百餘人，相與保中州城，〔城在二城之中間，故謂之中州城。〕四野俱無耕者。全義乃於麾下選十八人材器可任者，人給一旗一牓，謂之屯將，〔將，即高翻。〕使詣十八縣故墟落中，植旗張牓，招懷流散，勸之樹藝。〔河南二十縣，河南、洛陽二縣在城中，其外偃師、鞏、緱氏、陽城、登封、陸渾、伊闕、新安、澠池、福昌、長水、永寧、壽安、密、河清、潁陽、伊陽、王屋，凡十八縣。〕惟殺人者死，餘但笞杖而已，無嚴刑，無租稅，民歸之者如市。又選壯者教之戰陳，以禦寇盜。〔陳，讀曰陣。〕數年之後，都城坊曲，漸復舊制，諸縣戶口，率皆歸復，桑麻蔚然，野無曠土。〔蔚，音鬱。不耕之土日曠土。曠，空也。〕其勝兵者，〔勝，音升。〕大縣至七千人，小縣不減二千人，乃奏置令佐以治之。〔治，直之翻。〕全義明察，人不能欺，而為政寬簡。出，見田疇美者，輒下馬，與僚佐共觀之，召田主，勞以酒食；〔勞，力到翻。〕有蠶麥善收者，〔蠶四伏無病而成癧，麥就實黃熟而豐厚，為善收。〕或親至其家，悉呼山峔幼，賜以茶綵衣物。民間言：「張公不喜聲伎，〔喜，許記翻。伎，渠綺翻。〕見之未嘗笑；獨見佳麥良癧則笑耳。」有田荒穢者，則集眾杖之；或訴以乏人牛，乃召其鄰裏責之曰：「彼誠乏人牛，何不助之！」眾皆謝，乃釋之。由是鄰裏有無相助，故比戶皆有蓄積，〔比，毗至翻，又毗必翻。〕凶年不饑，遂成富庶焉。〔史究言張全義治河南之績效。〕
19杜稜等敗薛朗將李君暀於陽羨。〔敗，補邁翻。暀，於放翻。陽羨，漢古縣，晉立義與郡，隋廢郡，改陽羨為義興縣。唐武德七年，分義與置陽羨縣，尋省併入義與。九域志：義與縣在常州西南百二十里。〕
20秋，七月，癸未，淮南將吳苗帥其徒八千人踰城降楊行密。〔帥，讀曰率。〕
21八月，壬寅朔，李茂貞奏隴州刺史薛知籌以城降，斬李昌符，滅其族。〔中和元年，李昌言逐鄭畋據岐，兄弟七年而滅。〕
22朱全忠引兵過亳州，遣其將霍存襲謝殷，斬之。〔是年六月，謝殷殺刺史，據亳州。〕
23丙子，以李茂貞同平章事、充鳳翔節度使。〔為李茂貞以岐兵跋扈張本。〕
24以韋昭度守太保、兼侍中。
25朱全忠欲兼兗、鄆，而以朱瑄兄弟有功於己，〔朱瑄兄弟救汴州，破蔡兵。〕攻之無名，乃誣瑄招誘宣武軍士，移書誚讓。瑄復書不遜，〔考異曰：編遺錄：「八月，丙午，都指揮使朱珍以諸都將士日有逃逸者，初未曉其端，今乃知為鄆帥朱瑄因前年與我師會合討伐蔡寇，睹將士驍勇，潛有窺覬之心，密於境上懸金帛招誘，如至者皆厚而納焉。積亡既多，上察之，且不平。是事，因移文追索亡者，朱瑄來言不遜，上益怒其欺罔，乃議舉兵伐之。」新傳：「全忠與朱瑄情好篤密，而內忌其雄，且所據皆勁兵地，欲造怨，乃圖之，即聲言瑄納汴亡命，移書讓瑄，以新有恩於全忠，故答檄恚望。全忠由是顯結其隙。」高若拙後史補曰：「梁太祖皇帝到梁園，深有大志，然兵力不足，常欲外掠，又虞四境之難，每有鬱然之狀。時有薦敬秀才於門下，乃白梁祖曰：『明公方欲圖大事，輕重必為四境所侵，但令麾下將士詐為判者而逃，即明公奏於主上及告四鄰，以自襲叛徒為名。』梁祖曰：『天降奇人以佐於吾。』初從其謀，一出而致眾十倍。」蓋翔為溫畫策，詐令軍士叛歸瑄，以為釁端也。〕全忠遣其將朱珍、葛從周襲曹州，壬子，拔之，殺刺史丘弘禮。又攻濮州，與兗、鄆兵戰於劉橋，〔劉橋，在曹州乘氏縣東北，濮州範縣西南。按薛史，戰於臨濮之劉橋。〕殺數萬人，朱瑄、朱瑾僅以身免。全忠與兗、鄆始有隙。
26秦彥以張雄兵強，冀得其用，以僕射告身授雄，以尚書告身三通授裨將馮弘鐸等。〔此等告身，蓋高駢為諸 道都統時，朝廷所給空名告身也。〕廣陵人競以珠玉金繒詣雄軍貿食，〔貿，音茂。以物易物曰貿。〕通犀帶一，得米五升，〔通犀帶，通天犀帶也。陸佃埤雅曰： 犀形似水牛，大腹庳腳，腳有三蹄，黑弝，三角：一在頂上，一在額上，一在鼻上，鼻上即食角也，小而不橢。亦有一角者。舊說犀之通天者惡影，常飲濁水，重霧厚露之夜不濡其裏，白星徹端，世雲：「犀望星而徹角，」即此也，可以破水、駭雞。又犀之美者有光，故雞見影而驚。其次，角理復有正插、倒插。正插者角腰以上通，倒插者角腰以下通。亦曰，尖花小而根花大，謂之倒插。犀亦絕愛其角，墮角，即自理之。王粲遊海賦曰：「羣犀代角，巨象解齒，」是也。交州記曰：犀有二，角鼻上角長，額上角短。或曰：三角者，水犀也；二角者，山犀也；在頂者謂之頂犀，在鼻者謂之鼻犀。犀有四輩。其文或如桑椹，或如狗鼻者，上；黔犀無文，螺犀文旋，牸犀文細，牯犀文大而勻。〕錦衾一，得糠五升。雄軍既富，不復肯戰，未幾，復助楊行密。〔幾，居豈翻。復，扶下翻；下同。〕
丁卯，彥悉出城中兵萬二千人，遣畢師鐸、鄭漢章將之，陳城西，延袤數裏，〔楊行密軍於揚子，蓋並廣陵之西山，以逼廣陵城。陳，讀曰陣；下同。袤，音茂。〕軍勢甚盛。行密安臥帳中，曰：「賊近告我。」牙將李宗禮曰：「眾寡不敵，宜堅壁自守，徐圖還師。」李濤怒曰：「吾以順討逆，何論眾寡，大軍至此，去將安歸！濤願將所部為前鋒，保為公破之！」〔保為，於偽翻。〕濤，趙州人也。行密乃積金帛麰米於一寨，〔麰，音牟，小麥也。〕使羸弱守之，多伏精兵於其旁，自將千餘人衝其陳。兵始交，行密陽不勝而走，廣陵兵追之，入空寨，爭取金帛麰米，伏兵四起，廣陵眾亂，行密縱兵擊之，俘斬殆盡，積屍十里，溝瀆皆滿，師鐸、漢章單騎僅免。自是秦彥不復言出師矣。
27九月，以戶部侍郎、判度支張濬為兵部侍郎、同平章事。
28高駢在道院，秦彥供給甚薄，左右無食，至然木像、煮革帶食之，有相啗者。彥與畢師鐸出師屢敗，疑駢為厭勝，〔厭，於涉翻，又於琰翻。〕外圍益急，恐屏黨有為內應者。有妖尼王奉仙言於彥曰：「揚州分野極災，〔分，扶問翻。〕必有一大人死，自此喜矣。」甲戌，命其將劉匡時殺駢，井其子弟甥姪無少長皆死，同坎瘞之。〔瘞，於計翻。〕乙亥，楊行密聞之，帥士卒縞素向城大哭三日。〔帥，讀曰率。〕
29朱珍攻濮州，朱瑄遣弟罕將步騎萬人救之；辛卯，朱全忠逆擊罕於範，〔範，漢縣，唐屬濮州。九域志：在州東六十里。〕擒斬之。
30冬，十月，秦彥遣鄭漢章將步騎五千出擊張神劍、高霸寨，破之，神劍奔高郵，霸奔海陵。〔張神劍、高霸各奔歸舊屯之地。〕
31丁未，朱珍拔濮州，刺史朱裕奔鄆；珍進兵攻鄆。〔九域志：濮州東至鄆州一百八十里。〕瑄使裕詐遺珍書，〔遺，唯季翻。〕約為內應，珍夜引兵赴之，瑄開門納汴軍，閉而殺之，死者數千人，汴軍乃退。瑄乘勝復取曹州，〔復，扶又翻。〕以其屬郭詞為刺史。
32甲寅，立皇子陞為益王。
33杜稜等拔常州，丁從實奔海陵。〔光啟二年，六月，丁從實取常州，至是而敗。考異曰：實錄：「五月，鏐攻常州，丁從實投高霸。」吳越備史在十月。新紀：「十月，甲寅，陷常州。」今從之。〕錢鏐奉周寶歸杭州，屬櫜鞬，具部將禮，郊迎之。〔杭州，本鎮海巡屬，故鏐以部將禮迎寶。屬，音之慾翻。櫜，音羔。鞬，其言翻。〕
34楊行密圍廣陵且半年，秦彥、畢師鐸大小數十戰，多不利；城中無食，米鬥直錢五十緡，草根木實皆盡，以堇泥為餅食之，〔堇，居隱翻。堇泥，黏土也。〕餓死者太半。宣軍掠人詣肆賣之，驅縛屠割如羊豕，訖無一聲，積骸流血，滿於坊市。彥、師鐸無如之何，嚬蹙而已。〔攢眉為嚬，皺頞為蹙。〕外圍益急，彥、師鐸憂懣，殆無生意，〔懣，音悶。〕相對抱膝，終日悄然。〔悄，七小反。詩曰：憂心悄悄。〕行密亦以城久不下，欲引還。〔欲引還廬州。〕己巳夜，大風雨，呂用之部將張審威帥麾下士三百，晨，伏於西壕，〔帥，讀曰率；下同。〕俟守者易代，潛登城，啟關納其眾，守者皆不鬬而潰。先是，彥、師鐸信重尼奉仙，雖戰陳日時，賞罰輕重，皆取決焉。〔先，悉薦翻。陳，讀曰陳。〕至是復諮於奉仙曰：「何以取濟﹖」〔復，扶又翻。〕奉仙曰：「走為上策！」乃自開化門出奔東塘。行密帥諸軍合萬五千人入城，以梁纘不盡節於高氏，為秦，畢用，斬於戟門之外；〔唐設戟之制，廟社宮殿之門二十有四，東宮之門一十有八，一品之門十六，二品及京兆、河南、太原尹、大都督、大都護之門十四，三品及上都督、中都督、上都護、上州之門十二，下都督、下都護、中州、下州之門各十。設戟於門，故謂之戟門。〕韓問聞之，赴井死。〔梁纘、韓問，一體之人，纘既誅，問知不免於罪，故赴井而死。〕以高駢從孫愈攝副使，使改殯駢及其族。城中遺民纔數百家，飢羸非復人狀，行密輦西寨米以賑之。〔楊行密寨在廣陵城西，此餉軍之米也。〕行密自稱淮南留後。
35秦宗權遣其弟宗衡將兵萬人渡淮，與楊行密爭揚州，以孫儒為副，張佶、劉建鋒、馬殷及宗權族弟彥暉皆從。〔從，才用翻。〕十一月，辛未，抵廣陵城西，據行密故寨，〔攻守之勢，地有所必爭。楊行密之攻廣陵也，寨於城西；蔡人之攻行密，又據其故寨。蓋爭形勝者難以他圖也。〕行密輜重之未入城者，為蔡人所得。〔重，直用翻。〕秦彥、畢師鐸至東塘，張雄不納，將渡江趣宣州；〔秦彥欲還趣舊治。趣，七喻翻。〕宗衡召之，乃引兵還，與宗衡合。
未幾，宗權召宗衡還蔡，拒朱全忠。孫儒知宗權勢不能久，稱疾不行；宗衡屢促之，儒怒，甲戌，與宗衡飲酒，坐中手刃之，傳首於全忠。〔坐，徂臥翻。〕宗衡將安仁義降於行密。仁義，本沙陀將也，〔路振九國志：安仁義初事李國昌於塞上，以過奔河陽，因入秦宗權軍中。〕行密悉以騎兵委之，列於田頵之上。〔楊行密起於合肥，一時諸將，田頵為冠，一旦得安仁義，列於頵上，卒收其力用。史言其知人善任。〕儒分兵掠鄰州，未幾，眾至數萬，〔孫儒未即攻廣陵，先掠鄰州以益其眾。幾，居豈翻。〕以城下乏食，與彥、師鐸襲高郵。
36初，宣武都指揮使朱珍與排陳斬斫使李唐賓，勇略、功名略相當，〔陳，讀曰陣。〕全忠每戰，使二人皆，往無不捷；然二人素不相下。珍使人迎其妻於大梁，不 白全忠，全忠怒，追還其妻，殺守門者，使親吏蔣玄暉召珍，以漢賓代總其眾。〔「漢賓」，當作「唐賓」。〕館驛巡官馮翊敬翔諫曰：〔唐制，節度使屬官有行軍 司馬、副使、判官、支使、掌書記、巡官、衙推各一人，同節度副使十人，館驛巡官四人。〕「朱珍未易輕取，〔易，以豉翻。〕恐其猜懼生變。」全忠悔，使人追 止之。珍果自疑，丙子夜，珍置酒召諸將。唐賓疑其有異圖，斬關奔大梁，珍亦棄軍單騎繼至。全忠兩惜其才，皆不罪，遣還濮州，〔為珍殺唐賓張本。〕因引兵歸。
全忠多權數，將佐莫測其所為，惟敬翔能逆知之，往往助其所不及，全忠大悅，自恨得翔晚，凡軍機、民政悉以諮之。〔全忠之移唐祚，敬翔之力也，李振之徒何關成敗之數哉！薛史翔傳曰：太祖初鎮大梁，有觀察支使王發者，翔里人也，往依之，發無由薦達。翔久之計窘，乃與人為牋刺，往往有警句，傳於軍中。太祖不知書，喜淺近語，聞翔所作，愛之，召署館驛巡官。太祖與蔡賊相拒，機略之間，翔頗預之，太祖大悅，恨得翔之晚。考異曰：薛居正五代史翔傳曰：「翔每有所裨贊，亦未嘗顯諫上，俛仰顧步間，微示持疑爾，而太祖已察，必改行之，故裨佐之跡，人莫得知。」按張昭遠莊宗列傳曰：「溫狡譎多謀，人不測其際，唯翔視彼舉錯，即揣知其心，或有所不備，因為之助。溫大悅，自以為得翔之晚，故軍謀政術，一切諮之。」薛史誤。〕
37辛巳，高郵鎮遏使張神劍帥麾下二百人逃歸揚州；〔帥，讀曰率。〕丙戌，孫儒屠高郵。戊子，高郵殘兵七百人潰圍而至，楊行密慮其為變，分隸諸將，一夕盡阬之，明日，殺神劍於其第。〔張神劍反覆於呂、畢之間，而死於楊行密之手，挾狡用數者有時而窮也。〕
楊行密恐孫儒乘勝取海陵，壬寅，命鎮遏使高霸帥其兵民悉歸府城，〔揚州府城。〕曰：「有違命者，族之。」於是數萬戶棄資產、焚廬舍、挈老幼遷於廣陵。戊戌，霸與弟暀、〔暀，於放翻。〕部將餘繞山、〔史炤曰：風俗通：余姓，秦由余之後。〕前常州刺史丁從實至廣陵，行密出郭迎之，與霸、暀約為兄弟，〔甘言以安其心。〕置其將卒於法雲寺。〔今揚州城中江都縣廨之西有法雲寺，然非其舊也。〕
38己亥，秦宗權陷鄭州。〔宗權既棄鄭州，今復攻陷之。〕
39朝廷以淮南久亂，閏月，以朱全患兼淮南節度使、東南面招討使。〔為朱全忠與楊行密爭淮南張本。考異曰：舊紀：「十一月，秦彥引孫儒之兵攻廣陵，行密遣使求援於朱全忠，制授全忠兼淮南節度使、行營兵馬都統。」薛居正五代史梁太祖紀，朝廷就加帝兼領淮南節度，在八月。十國紀年曰：「初，僖宗聞淮南亂，以朱全忠兼淮南節度使。至是，行密遣使以破賊告全忠」，在十月行密初入揚州時。今從實錄。〕
40陳敬瑄惡顧彥與王建相親，〔惡，烏路翻。〕恐其合兵圖己，謀於田令孜，令孜曰：「建，吾子也，〔令孜養建為子，見上卷中和四年。〕不為楊興元所容，故作賊耳。〔楊興元，謂楊守亮，事見上卷三年。〕今折簡召之，可致麾下。」乃遣使以書召之，建大喜，詣梓州見彥朗曰：「十軍阿父見召，〔令孜先為神策十軍觀軍容使，待建同父子，故稱之。〕當往省之。〔省，悉景翻。〕因見陳太師，〔帝之自成都東還也，陳敬瑄進檢校太師，故稱之。〕求一大州，若得之，私願足矣！」乃留其家於梓州，〔顧彥朗治梓州。〕帥麾下精兵二千，〔帥，讀曰率。〕與從子宗鐬、〔從，才用翻。鐬，火外翻。〕假子宗瑤、宗弼、宗侃、宗弁俱西。宗瑤，燕人姜郅；〔燕，於賢翻。〕宗弼、許人魏弘夫，宗侃，許人田師侃；宗弁，鹿弁也。
建至鹿頭關，西川參謀李又謂敬瑄曰：「王建，虎也，柰何延之入室﹖彼安肯為公下乎！敬瑄悔，亟遣人止之，且增脩守備。建怒，破關而進，敗漢州刺史張頊於綿竹，〔綿竹，漢縣，江左置晉熙郡，隋廢郡為李水縣，大業三年，改曰綿竹，唐屬漢州。九域志：在州東北九十三里。敗，補邁翻，下同。〕遂拔漢州，進軍學射山，又敗西川將句惟立於蠶此，〔九域志：成都府成都縣有蠶此鎮。句，古侯翻，又古候翻。〕又拔德陽。敬瑄遣使讓之，對曰：「十軍阿父召我來，及門而拒之，重為顧公所疑，〔重，直用翻。〕進退無歸矣。」田令孜登樓慰諭之，建與諸將於清遠橋上髡髮羅拜，〔成都南門樓，即大玄樓也，樓前有清遠橋。〕曰：「今既無歸，且辭阿父作賊矣！」顧彥朗以其弟彥暉為漢州刺史，發兵助建，急攻成都，〔考異曰：始，建宿衛之時，嘗領壁州刺史，光啟二年四月，已出為利州刺史，而舊絕、薛居正五代史、實錄、新紀皆雲以壁州刺史攻成都，誤也。張糀耆舊傳曰：「光啟四年戊申，十月十日，田軍容除西川監軍使，此月到。十一月一日，僖宗皇帝晏駕，昭宗即位，改文德元年。文德二年己酉，太師有除未下。聞朝廷降使，三軍百姓僧道詣驛，就使車訴論二十年鐵券。有一人驛亭截耳，時有微雨，臥蹍於泥。天使視之無言，良久曰：『不必不必，』索馬揮鞭便發。太師軍容專差親信於人眾中，探使有何言。既聞，二人神色俱喪，乃理兵講武，更創置三都，黃頭都以親密者管之，諸軍頻閱隊。十月，探知朝廷除韋相公授西川節度使，已宣麻。軍容甚有懼色，乃以書召閬州王司徒，計其過綿州，即出兵拒之，令其怒，怒必攻諸州，所在發兵交戰。此是軍容計，恐韋相公來交代，以兵隔之，言王司徒來侵我，我所舉兵，蓋與王氏相敵，欲遮其反名。十二月二 十日，驅人上城，一更，出兵數千人，排於城外北面堤上。二十一日，王司徒大軍已至城下，於城北街去來鬬數合。巳時，川軍被一時築過橋，堤上排者大走，並收 入城。至暮，王司徒收軍，宿七里亭。二十二日早，又進軍逼城，至午又退，止七里亭。二十三日早，弔軍入新繁、濛陽諸縣界，城內出軍，日有相持。此年十一月，改元龍紀元年己酉。二月二十五日，大戰三郊。（「郊」當作「交」。）乃各下數寨相守，所至縣邑，大遭焚燒，戶口逃竄。」十國紀年曰：「王建起兵攻成都，諸書歲月不同，蓋建事成之後，其徒以擅舉兵侵盜為恥，為之隱惡，襲據閬州，多言除移，尤諱光啟未寇西川攻陳敬瑄事。或移在文德年韋昭度鎮蜀敬瑄不受代後，或雲朝廷肖奪敬瑄官爵，建始會昭度討伐，皆若受命勤王之師。故李昊蜀書、毛文錫紀事、張糀錦裏耆舊傳、楊堪平蜀德政碑、吳融生祠堂碑、馮涓大廳壁記、收復邛州壁記，皆當是時撰錄，而自相牴牾。吳融雲：歲在作噩之年，相國韋公奉命伐蜀。又云：聖上即位之明年，詔大丞相韋公鎮蜀，起兵屬丞相以討不庭。尋拜公永平節度兼都指揮使。」今按舊僖宗紀：「光啟三年，十二月，東川顧彥朗、壁州刺史王建連兵五萬攻成都，陳敬瑄告難於朝，詔中使諭之。」唐年補錄：「光啟三年，十二月，以西川陳敬瑄、東川顧彥朗相持，詔李茂貞移書和解。」與唐莊宗功臣列傳、唐烈祖實錄、五代史王建傳、莊宗實錄、範質五代通錄王衍傳所載略同。韋昭度以文德元年六月始除西川節度使，十月至成都，陳敬瑄不受代。昭度表敬瑄叛，十二月丁亥，除昭度招討使，王建永平節度使。據長曆，是年十二月甲子朔，丁亥，二十四日也。龍紀元年丁酉歲正月，詔命始至成都。吳融據昭度受昭討使歲月，故云入噩之年伐蜀，是歲乃昭宗即位之明年，韋公鎮蜀在前一年，蓋融誤以伐蜀為鎮蜀耳。舊紀雲：「文德元年六月，以韋昭度為西川節度、兩川招撫制置使。」新書昭宗本紀：「文德元年十月，陳敬瑄反。十二月丁亥，韋招度為招討使。」皆是也。而舊紀誤雲龍紀元年正月，除昭度東都留守。五月，王建陷成都，自稱留後。新書陳敬瑄傳全用張糀耆舊傳，雲先除昭度節度使，然後田令孜召建以限朝廷，與本紀及韋昭度傳自相違戾，最為差繆。張糀自言年僅八十，追記為兒童以來平生見聞，為耆舊傳，故其敘事鄙俚倒錯，與舊史年月不相符合。今從五代史王建傳。又新紀：「文德元年六月，王建陷漢州，執刺史張頊。」實錄：「龍紀元年正月，建破鹿頭關，張頊來拒戰，敗之。」按光啟三年十二月，韋昭度討陳敬瑄，以漢州刺史顧彥暉為軍前指揮使，蓋其年冬，建破漢州顧彥朗，即以彥暉為刺史。新紀、實錄皆誤。今從十國紀年。〕三日不克而退，還屯漢州。
敬瑄告難於朝，〔難，乃旦翻。朝，直遙翻。〕詔遣中使和解之；又令李茂貞以書諭之，皆不從。
41楊行密欲遣高霸屯天長以拒孫儒，袁襲曰：「霸，高氏舊將，常挾兩端，我勝則來，不勝則叛。今處之天長，〔處，昌呂翻。〕是自絕其歸路也，不如殺之。」己酉，行密伏甲執霸及丁從實、餘繞山，皆殺之。〔高霸之死，猶張神劍之死也。〕夕遣千騎掩殺其黨於法雲寺，死者數千人。是日，大雪，寺外數坊地皆赤。高暀出走，明日，獲而殺之。
呂用之之在天長也，〔是年五月，用之歸行密於天長。〕紿楊行密曰：「用之有銀五萬鋌，〔鋌，徒鼎翻。〕埋於所居，克城之日，願備麾下一醉之資。」庚戌，行密閱士卒，顧用之曰：「僕射許此曹銀，何食言邪！」因牽下械繫，命田頵鞫之，雲：「與鄭杞、董瑾謀因中元夜，邀高駢至其第建黃籙齋，〔道書以正月十五為上元，七月十五為中元，十月十五為下元。黃籙大齋者，普召天神、地祇、人鬼而設醮焉，追懺罪根，冀昇仙界，以為功德不可思議，皆誕說也。〕乘其入靜，〔道家所謂入靜，即禪家入定而稍異。入靜者，靜處一室，屏去左右，澄神靜慮，無思無營，冀以接天神。〕縊殺之，聲言上升。因令莫邪都帥諸軍推用之為節度使。」〔帥，讀曰率。〕是日，腰斬用之，怨家刳割立盡，並誅其族黨。軍士發其中堂，得桐人，書駢姓名於胸，桎梏而釘之。〔釘，丁定翻。〕
袁襲言於行密曰：「廣陵飢弊已甚，蔡賊復來，民必重困，〔蔡賊，謂孫儒也。復，扶又翻。重，直用翻；下輜重同。〕不如避之。」甲寅，行密遣和州將延陵宗以其眾二千人歸和州，〔孫端所遣助楊行密者，今遣還。〕乙卯，又命指揮使蔡儔將兵千人，輜重數千兩，歸於廬州。〔為蔡儔背楊行密張本。〕
42趙暉據上元，會周寶敗，浙西潰卒多歸之，〔周寶敗見上卷本年。上元縣近京口，故浙西潰卒多歸之。〕眾至數萬。暉遂自驕大，治南朝臺城而居之，〔隋之平陳也，悉毀建康臺城，平蕩耕墾，更於石頭城置蔣州。唐廢蔣州，以其地隸潤州。光啟二年，復置昇州，治上元縣。蓋臺城之堙廢久矣。治，直之翻。〕服用奢憯。張雄在東塘，暉不與通問；雄泝江而上，〔上，時掌翻。〕揮以兵塞其中流。〔塞，悉則翻。〕雄怒，戊午，攻上元，拔之。暉奔當塗，未至，為其下所殺。餘眾降，雄悉阬之。〔是年夏，張雄遣趙暉入據上元，今忿其拒己而阬其降者。降，戶江翻。〕
43朱全忠遣內客將張堥範致朝命於楊行密，〔致閏月之朝命也。〕以行密為淮南節度副使，又以宣武行軍司馬李璠為淮南留後，遣牙將郭言將兵千人送之。
感化節度使時溥自以於全忠為先進，官為都統，顧不得領淮南，而全忠得之，意甚恨望。全忠以書假道於溥，溥不許。璠玉泗州，溥以兵襲之，郭言力戰得免而還，徐、汴始構怨。〔自此以後，豈特徐、汴構怨哉，朱全忠以得朝命，遂與楊行密爭淮南，再交兵而再不得志，然後息心耳。璠，孚袁翻。〕
44十二月，〔考異曰：長曆，閏十一月庚子朔，十二月己巳朔。新、舊紀閏月無事，不見。新紀十二月癸巳在此月，是亦以十一月為閏。妖亂志有後十一月。十國紀年亦閏十一月，惟薛居正五代史、梁紀十二月後有閏月。實錄，閏十二月庚子朔。今不取。〕癸巳，秦宗權所署山南東道留後趙德諲陷荊南，節【張：「節」上脫「殺」字。】度使張緕，留其將王建肇守城而去，〔光啟元年，張緕據荊南，至是而敗。新書：城陷，緕死，人無識者，並投於井。復州長史陳璠從緕至江陵，密斷首置囊中，走京師獻之，授安州刺史。與此異。〕遣民纔數百家。
45饒州刺史陳儒陷衢州。〔按路振九國志：陳儒，同安賊也。九域志：饒州東南至衢州七百二十九里。宋白曰：衢州，春秋越西鄙之地，晉為東陽之境。輿地地雲：漢獻帝初平三年，分太末立新安縣，晉太康元年，以弘農有新安，改名信安；唐武德四年，析婺州西境於信安縣置衢州，先有洪水，派山為三道，因曰三衢，州以是名。〕
46上蔡賊帥馮敬章陷蘄州。〔帥，所類翻。地名解：蘄州，以水隈多蘄菜，因名。州北有蘄水，南入於江。蘄，渠希翻。〕
47乙未，周寶卒於杭州。〔考異曰：吳越備史：「寶病卒。」實錄：「鏐迎至郡，你卒於樟亭鐸。」新紀：「十月丁卯，鏐殺周寶。」十國紀年：「此月乙未，寶卒。或曰：鏐殺之。」新傳雲：「鏐迎寶舍樟亭，未幾，殺之。」今從吳越備史。〕
48錢鏐以杜稜為常州制置使。命阮結等進攻潤州，丙申，克之；劉浩走，擒薛朗以歸。〔光啟三年，劉浩逐周寶而奉薛朗，至是而敗。又，自是而後，楊行密、孫儒之兵迭爭常、潤，二州之民死於兵荒，其存者什無一二矣。考異曰：吳越備史：「明年，正月丙寅，克潤州，斬薛朗。」按朗斬於杭州，必不同在一日。今從十國紀年。〕
文德元年（戊申、八八八）是年二月改元。〕
1春，正月，甲寅，孫儒殺秦彥、畢師鐸、鄭漢章。彥等之歸【章：十二行本「歸」下有「秦」字；乙十一行本同；退齋校同；張校同，雲無註本亦無。】宗衡也，其眾猶二千餘人，其後稍稍為儒所奪；裨將唐宏知其必及禍，恐並死，乃誣告彥等潛召汴軍。儒殺彥等，以宏為馬軍使。
2張守一與呂用之同歸楊行密，復為諸將合仙丹，〔復，扶又翻。為，於偽翻。合，音閤。〕又欲千軍府之政，行密怒而殺之。〔張守一之死宜哉，嗜利而招權，弗可改也已。〕
3蔡將石璠將萬餘人寇陳、亳，〔陳、亳二州。〕朱全忠遣朱珍、葛從周將數千騎擊擒之。癸亥，以全忠為蔡州四面行營都統，代時溥，〔考異曰：新紀：「正月癸亥，全忠為蔡州都統。」編遺錄：「二月癸未，上以時溥阻我兼鎮，具事奏聞。丙戌，上奉唐帝正月二十五日製命，授蔡州四面行營都統。」則丙戌乃全忠受詔之日。實錄、薛居正五代史皆雲二月丙戌，因此而誤也。舊紀：「「五月丁酉朔，制以全忠為蔡州都統。」月日尤誤。今從編遺錄、新紀。〕諸鎮兵皆受全忠節度。
4張廷範至廣陵，楊行密厚禮之；及聞李璠來為留後，怒，有不受之色。廷範密使人白全忠，宜自以大軍赴鎮，全忠從之；至宋州，廷範自廣陵逃來，曰：「行密未可圖也。」甲子，李璠至，言徐軍遮道，〔除軍，謂時溥軍。〕全忠乃止。
5丙寅，錢鏐斬薛朗，〔考異曰：新紀：「丙寅，薛朗伏誅。鏐陷潤州。」十國紀年：「丁巳，斬朗。」今從吳越備史。〕剖其心以祭周寶，〔薛朗逐周寶，見上捲上年。〕以阮結為潤州制置使。
6二月，朱全忠秦以楊行密為淮南留後。
7乙亥，上不豫；壬午，發鳳翔，己丑，至長安。庚寅，赦天下，改元。以韋招度兼中書令。
8魏博節度使樂彥禎，驕泰不法，發六州民〔六州，魏、博、貝、相、澶、衛。〕築羅城，方八十里，〔羅城，魏州羅城也。〕人苦其役；其子從訓，尤兇險；既殺王鐸，〔事見上卷中和四年。〕魏人皆惡之。〔惡，烏路翻。〕從訓聚亡命五百餘人為親兵，謂之子將，牙兵疑之，籍籍不安；〔魏博牙兵始於田承嗣，廢置主帥率由之。今樂從訓復置親兵，牙兵疑其見圖，故不安。將，即亮翻。〕從訓懼，易服逃出，止於近縣，彥禎因以為相州刺史。從訓遣人至魏運甲兵、金帛，交錯於路，牙兵益疑。彥禎懼，請避位，居龍興寺為僧，〔中和三年，樂彥禎得魏博，至是而敗。考異曰：舊傳：「彥禎危懼而卒。」實錄：「彥禎懼，自求避位，退居龍興寺，軍眾迫令為憎。」舊紀：「魏博軍亂，逐彥禎。」若卒，不應雲逐。今從實錄。〕眾推都將趙文縅知留後事。〔縅，皮變翻。〕
從訓引兵三萬至城下；文縅不出戰，眾復殺之，〔復，扶又翻。〕推牙將貴鄉羅弘信知留後事。先是，人有言「見白須翁，言弘信當為地主者」，〔先，悉薦翻。〕文縅既死，眾羣聚呼曰：〔呼，火故翻。〕「誰欲為節度使者﹖」弘信出應曰：「白須翁已命我矣。」眾環視曰：「可也，」遂立之。弘信引兵出與從訓戰，敗之。〔舊書帝紀書是年魏博軍亂，逐其帥樂彥禎。彥禎子相州刺史從訓帥眾攻魏州，牙軍立其小校羅宗弁為留後，出兵拒之。蓋並趙文縅、羅弘信姓名為一人。敗，補邁翻。〕從訓收餘眾保內黃，〔內黃，漢縣，時屬魏州。九域志：縣在州西南一百二十四里。宋白曰：魏以河北為內，河南為外，以陳留有外黃，此為內黃。故縣城在今縣西北十九里。〕魏人圍之。
先是，朱全忠將討蔡州，遣押牙雷鄴以銀萬兩請糴於魏；〔先，悉薦翻。〕牙兵既逐彥禎，殺鄴於館。從訓既敗，乃求救於全忠。
9初，河陽節度使李罕之興【章：十二行本「與」下有「河南尹」三字；乙十一行本同；孔本同；張校同。】張全義刻臂為盟，相得歡甚。罕之勇而無謀，性復貪暴，〔復，扶又翻。〕意輕全義，聞其勤儉力穡，笑曰：「此田舍一夫耳！」全義聞之，不以為忤。〔忤，五故翻。〕罕之屢求穀帛，全義皆與之；而罕之求無厭，〔厭，於鹽翻。〕河南不能給，小不如所欲，輒械河南主吏至河陽杖之，〔九域志：河南東北至河陽八十五里。〕河南將佐皆憤怒。全義曰：「李太尉【章：十二行本「尉」作「傅」；乙十一行本同。】所求，柰何不與！」竭力奉之，將若畏之者，罕之益驕。罕之所部不耕稼，專以剽掠為資，啗人為糧，〔剽，妙翻。啗，徒濫翻。〕至是悉其眾攻絳州，絳州刺史王友遇降之；進攻晉州，護國節度使王重盈密結全義以圖之。全義潛發屯兵，〔張全義尹河南，十八縣各置屯將以領屯兵，屯兵即民兵也。〕夜，乘虛襲河陽，黎明，入三城，〔河陽有南城、北城、中潬城。〕罕之踰垣步走，全義悉俘其家，遂兼領河陽節度使。罕之奔澤州，〔九域志：河陽北至澤州九十里。〕求救於李克用。
10三月，戊戌朔，日有食之，既。〔考異曰：舊紀：「僖宗百僚上徽號曰聖文睿德光武弘孝皇帝。三月，戊戌朔，御正殿受冊。」昭宗紹：「大順元年，正月，戊子朔，百僚上徽號曰聖文睿德光武弘孝皇帝。」豈有二帝徽號正同！今從新紀，止是昭宗尊號〕
11己亥，上疾復作，〔復，扶又翻。〕壬寅，大漸。皇弟吉王保，長而賢，羣臣屬望。〔屬，之慾翻。〕十軍觀軍容使楊復恭請立其弟壽王傑；是日，下詔，立傑為皇太弟，監軍國事。〔考異曰：唐年補錄：「僖宗御樓後，疾復作，暴崩。楊復恭等祕喪不發，時十六宅諸王從行，乃大宅中推帝為監國。帝之上有盛王、儀王，皆懿宗之子，帝居六宅之第三人。」舊紀：「羣臣以吉王最賢，又在壽王之上，將立之，唯楊復恭請以壽王監國。」按昭宗，懿宗第七子。吉王保，第六。新、舊傳懿宗八子，無盛王、儀王。今從舊紀。〕右軍中尉劉季述遣兵迎傑於六王宅，〔帝兄弟八人，侹早薨，見王六人，居六王宅。〕入居少陽院，〔少，詩照翻。〕宰相以下就見之。癸卯，上崩於霝符殿。〔年二十七。〕遺制，太弟傑更名敏，〔更，工衡翻。〕以韋昭度攝冢宰。
昭宗即位，體貌明粹，有英氣，喜文學，〔喜，許記翻。〕以僖宗威令不振，朝廷日卑，有恢復前烈之志，尊禮大臣，夢想賢豪，踐阼之始，中外忻忻焉。〔人心厭亂思治，承僖宗之後，見昭宗之初政，意其足以有為也。〕
12朱全忠裹糧於宋州，將攻秦宗權；會樂從訓來告急，乃移軍屯滑州，遣都押牙李唐賓等將步騎三萬攻蔡州，遣都指揮使朱 珍等分兵救樂從訓。〔考異曰：薛居正五代史珍傳曰：「珍軍於內黃，敗樂從訓萬餘人。」按珍往救從訓而云敗從訓，誤也。葛從周傳曰：「從太祖渡河，拔黎陽、 李固、臨河等鎮，至內黃，破魏軍萬餘眾。」據薛史紀、傳，皆雲太祖遣朱珍等救從訓，獨從周傳雲從太祖，恐誤也。〕自白馬濟河，下黎陽、臨河、李固三鎮； 〔元豐九域志，澶州有臨河縣，在州西六十里。魏州魏縣有李固鎮。薛史晉紀：鄴西有柵曰李固，清淇合流在其側。〕進至內黃，敗魏軍萬餘人，獲其將周儒等十 人。〔敗，補邁翻。〕
13李克用以其將康君立為南面招討使，督李存孝、薛阿檀、史儼、安金俊、安休休五將、騎七千，助李罕之攻河陽。張全義嬰城自守，城中食盡，求救於朱全忠，以妻子為質。〔質，音致。〕
14王建攻彭州，陳敬瑄救之，乃去。建大掠西川，十二州皆被其患。〔西川統益、彭、蜀、漢、嘉、眉、邛、簡、資、雅、黎、茂十二州。被，皮義翻。〕
15夏，四月，庚午，追尊上母王氏日恭憲皇后。
16任午，孫儒襲揚州，克之；〔考異曰：實錄儒陷揚州在五月，恐是約奏到日。今據舊紀雲四月壬午朔，新紀雲戊辰，妖亂志雲四月癸未朔，甲申，儒陷揚州。吳錄十國紀年無日，但云四月。今從舊紀、紀年。〕楊行密出走，儒自稱淮南節度使。行密將奔海陵，袁襲勸歸廬州，再為進取之計，從之。
17朱全忠遣其將丁會、葛從周、牛存節將兵數萬救河陽。李存孝令李罕之以步兵攻城，自帥騎兵逆戰於溫，〔溫縣，屬孟州。孟州治河陽。九域志：溫在河陳東七十里。帥，讀曰率。〕河東軍敗，安休休懼罪，奔蔡州。汴人分兵欲斷太行路，〔斷，都管翻。行，戶剛翻。太行路在河陽北，河東兵之歸路也。〕康君立等懼，引兵還。全忠表丁會為河陽留後，復以張全義為河南尹。會，壽春人；存節，博昌人也。全義德全忠出己，由是盡心附之，〔朱全忠至此又併有洛、孟矣。〕全忠每出戰，全義主給其糧仗無乏。
李罕之為澤州刺史，領河陽節度使。罕之留其子頎事克用，〔頎，渠希翻。〕身還澤州，專以寇鈔為事，鈔，楚交翻。〕自懷、孟、晉、絳數百里間，州無刺史，縣無今長，田無麥禾，邑無煙火者，殆將十年。〔令，力正翻。長，知兩翻。〕河中、絳州之間有摩雲山，絕高，民保聚其上，寇盜莫能近，〔近，其靳翻。〕罕之攻拔之，時人謂之「李摩雲」。
18樂從訓移軍洹水，羅弘信遣其將程公信擊從訓，斬之，與父彥禎皆梟首軍門。癸巳，遣使以厚幣犒全忠軍，請脩好，〔好，呼到翻。〕全忠乃召軍還。詔以羅弘信權知魏博留後。
19歸州刺史郭禹擊荊南，逐王建肇，〔王建肇去年據荊南。〕建肇奔黔州。詔以禹為荊南留後。荊南兵荒之餘，止有一十七家，禹勵精為治，撫集彫殘，通商務農，晚年殆及萬戶。〔昭宗天復三年，戊汭為淮南將李神福所敗而死。所謂晚年，殆此時也。治，直吏翻。〕時藩鎮各務兵力相殘，莫以養民為事，獨華州刺史韓建招撫流散，勸課農桑，數年之間，民富軍贍。時人謂之北韓南郭。
秦宗權別將常厚據夔州，禹與其將汝陽許存攻奪之。久之，朝廷以禹為荊南節度使，建肇為武泰節度使。〔黔州武泰軍。〕禹奏復姓名為成汭。〔禹奏姓名事見上卷光啟元年。〕
20加李克用兼侍中。
21五月，己亥，加朱全忠兼侍中。
22趙德諲既失荊南，〔荊南時為成汭所奪。〕且度秦宗權必敗，〔度，徒洛翻。〕壬寅，舉山南東道來降，〔中和四年，秦宗權遣趙德諲據襄陽，至是來降。降，戶江翻。〕且自託於朱全忠。全忠表請以德諲自副，制以山南東道為忠義軍，以德諲為節度使，充蔡州四面行營副都統。
23朱全忠既得洛、孟，無西顧之憂，乃大發兵擊秦宗權，大破宗權於蔡州之南，〔舊書帝紀雲：蔡州行營秦大破賊於龍陂，遂進兵以逼賊城。〕克北關門；宗權屯守中州，〔中州，蔡州中城也。〕全忠分諸將為二十八寨以環之。〔環，音宦。〕
24加鳳翔節度使李茂貞檢校侍中。
25陳敬瑄方與王建相攻，貢賦中絕。〔言敬瑄前此常輸貢賦，中困於兵，以致斷絕，王建因以為敬瑄罪而間之。〕建以成都尚強，退無所掠，欲罷兵，周庠、綦母諫以為不可，庠曰：「邛州城塹完固，食支數年，可據之以為根本。」〔邛，渠容翻。〕建曰：「吾在軍中久，觀用兵者不倚天子之重，則眾心易離；〔易，以豉翻。〕不若疏敬瑄之罪，表請朝廷，命大臣為帥而佐之，則功庶可成。」〔帥，所類翻。〕乃使庠草表，請討敬瑄以贖罪，因求邛州。顧彥朗亦表請赦建罪，移敬瑄他鎮以靖兩川。〔王建於東川巡內起兵以攻西川，連兵不決，兩川皆為之不安。〕
初，黃巢之亂，上為壽王，從僖宗幸蜀。〔事見二百五十四卷僖宗廣明元年。〕時事出倉猝，諸王多徒行至山谷中，壽王疲乏，不能前，臥磻石上；田令孜自後至，趣之行，〔璠，蒲官翻。趣，讀日促。〕王曰：「足痛，幸軍容給一馬。」令孜曰：「此深山，安得馬！」以鞭抶王使前，〔抶，醜慄翻，擊也。〕王顧而不言，心銜之。及即位，遣人監西川軍，令孜不奉詔。〔令孜倚陳敬瑄，不肯離西川。〕上方憤藩鎮跋扈，欲以威制之。會得彥朗、建表，以令孜所恃者敬瑄耳，六月，以韋昭度兼中書令，充西川節度使，兼兩川招撫制置等使，徵敬瑄為龍武統軍。
王建軍新都，時綿竹土豪何義陽、安仁費師懃等〔武德三年，分臨邛、依政置安仁縣，屬邛州。九域志：在州東北三十八里。費，父沸翻。懃，巨斤翻。〕所在擁兵自保，眾或萬人，少者千人；建遣王宗瑤說之，〔說，式芮翻。〕皆帥眾附於建，〔帥，讀曰率。〕給其資糧，建軍復振。〔復，扶又翻。〕
26置佑國軍於河南府，以張全義為節度使。
27秋，七月，李罕之引河東兵寇河陽，丁會擊卻之。
28升鳳州為節度府，割興、利州隸之，以鳳州防禦使滿存為節度使、同平章事。〔僖宗中和二年，以興、鳳二州置感義軍，楊晟為節度使，以守散關，未及立軍府。晟既敗走，不再除帥。今始立軍府於鳳州，就除滿存為節度使。〕
29以權知魏博留後羅弘信為節度使。
30八月，戊辰，朱全忠拔蔡州南城。
31楊行密畏孫儒之逼，欲輕兵襲洪州，袁襲曰：「鍾傳定江西已久，〔中和二年，鍾傳據洪州。〕兵強食足，未易圖也。趙鍠新得宣州，〔去年趙鍠得宣州。鍠，戶繧翻。〕怙亂殘暴，眾心不附。公宜卑辭厚幣，說和州孫端、上元張雄〔說，式芮翻。〕使自採石濟江侵其境，彼必來逆戰，公自銅官濟江會之，〔今池州東北一百四十里銅陵縣有銅官渚。〕破鍠必矣。」行密從之，使蔡儔守廬州，帥諸將濟自糝潭。〔九域志：無為軍無為縣有糝潭鎮。今江行自糝潭口東過泥汊口，又東過柵江口。帥，讀曰率；下同。糝，桑感翻。〕
孫端、張雄為趙鍠所敗，〔敗，補邁翻。〕鍠將蘇塘、漆朗將兵二萬屯曷山。〔宣州當塗縣西南有曷山，其東則東梁山。〕袁襲曰：「公引兵急趨曷山，〔趨，七喻翻。〕堅壁自守，彼求戰不得，謂我畏怯，因其怠，可破也。」行密從之。塘等大敗，遂圍宣州。鍠兄乾之自池州帥眾救宣州，〔武德四年，以宣州之秋浦、南陵二縣置池州，貞觀元年，州廢；永泰元年，復分宣州之秋浦、青陽、饒州之至德置池州。九域志：池州東至宣州三百二十五里。〕行密使其將陶雅擊乾之於九華，破之。〔九華山，在池州青陽縣界，舊名九子山，李白以峯有如蓮華，改曰九華。〕乾之奔江西，以雅為池州制置使。
32九月，朱全忠以饋運不繼，且秦宗權殘破不足憂，引兵還。丙申，遣朱珍將兵五千送楚州刺史劉瓚之官。〔朱全忠自以兼領淮南，楚州其巡屬也，故自除刺史。〕
33錢鏐遣其從弟銶將兵攻徐約於蘇州。〔銶，音求〕
34冬，十月，徐兵邀朱珍、劉瓚不聽前，〔徐兵，時溥之兵也。〕珍等擊之，取沛、滕二縣，斬獲萬計。
35孟方立遣其將奚忠信將兵三萬襲遼州，〔遼州本漢上艾、沾二縣之地，晉置樂平郡，武德三年，置遼州，八年，改曰箕州，先天元年，避玄宗名，改曰儀州，中和三年，復曰遼州。〕李克脩邀擊，大破之，擒忠信送晉陽。
37陳敬瑄、田令楑聞韋昭度將至，治兵完城以拒之。〔治，直之翻。〕
38十一月，時溥自將步騎七萬屯吳康鎮，〔薛居正五代史，朱珍攻豐，下之。時溥以全師會戰豐南吳康裏。〕朱珍與戰，大破之。朱全忠又遣別將攻宿州，刺史張友降之。〔降，戶江翻；下同。〕
39丙申，秦宗權別將攻陷許州，執忠武留後王蘊，復取許州。〔去年宗權為全忠所敗，棄許州，王蘊蓋全忠所命也。〕
40十二月，蔡將申叢執宗權，折其足而囚之，〔折，而設翻。〕降於全忠，全忠表叢為蔡州留後。
41初，感義節度使楊晟既失興、鳳，〔見上卷光啟二年。〕走據文、龍、成、茂四州。王建攻西川，田令孜以晟己之故將，假威戎軍節度使，使守彭州。〔楊晟，故神策指揮使。〕王建攻彭州，陳敬瑄眉州刺史山行章將兵五萬壁新繁以救之。〔新繁，漢繁縣，蜀後主加「新」字，唐屬成都府。九域志：在府西北二十五里。宋白曰：新繁本漢繁縣，蜀後主延熙十年，掠州胡率眾降禪，居之繁縣，移戶於此，俗謂之新繁。縣名因俗而改。〕
42丁亥，以韋昭度為行營招討使，山南西道節度使楊守亮副之，東川節度使顧彥朗為行軍司馬；割邛、蜀、黎、雅置永平軍，以王建為節度使，治邛州，充行營諸軍都指揮使。
戊子，削陳敬瑄官爵。
43山南西道節度使楊守厚【張：「厚」作「亮」。】陷夔州。〔按新書，楊守亮時帥山南西道，守厚為綿州刺史，無亦楊守亮遣守厚陷夔州歟﹖ 〕
