△卷第一百六十八
陳紀二〔起上章執徐（庚辰），盡玄黓敦牂（壬午），凡三年。〕
世祖文皇帝上〔諱蒨，字子華，高祖兄始興王道譚之長子。〕
天嘉元年（庚辰、五六○）
1春，正月，癸丑朔，大赦，改元。
2齊大赦，改元乾明。
3辛酉，上祀南郊。
4齊高陽王湜，以滑稽便辟有寵於顯祖，〔湜，常職翻。史記索隱曰：滑，謂亂也；稽，同也；以言辯捷之人，言非若是，言是若非，能亂同異也。楚辭：將突梯滑稽，如脂如韋。崔浩雲：滑，音骨；〔滑〕稽，流酒器也；轉注吐酒，終日不已，言出口成章，詞不空竭，若滑稽之吉 酒。故揚雄酒賦雲：鴟夷滑稽，腹如大壺，盡日盛酒，人復藉沽，是也。又姚察雲：滑稽，猶俳諧也。滑，讀如字；稽，音計；以其言語滑利，智計捷出，故云滑稽 也。尹焞曰：便辟，足恭也。朱元晦曰：便辟，謂習於威儀而不直。便，毗連翻。闢，匹亦翻。〕常在左右，執杖以撻諸王，太皇太后深銜之。及顯祖殂，湜有罪，太皇太后杖之百餘；癸亥，卒。
5辛未，上祀北郊。
6齊主自晉陽還至鄴。
7二月，乙未，高州刺史紀機自軍所逃還宣城，〔軍所，侯瑱軍前也。〕據郡應王琳，沍令賀當遷討平之。
王琳至柵口，〔柵口，在濡須口之東，水導巢湖今謂之柵江口。宋白曰：廬州東南至柵口三百九十里，令謂之新婦口。〕侯瑱督諸軍出屯蕪湖，〔瑱，他甸翻，又音鎮。〕相持百餘日。東關泰水稍長，〔長，知兩翻。〕舟艦得通，琳引合肥漅湖之眾， 舳艫相次而下，〔艦，戶黯翻。漅，音巢，又子小翻。舳艫，音逐盧。〕軍勢甚盛。瑱進軍虎檻洲，琳亦出船列於江西，隔洲而泊。明日，合戰，琳軍少卻，退保西 岸。〔少，詩沼翻。〕乃夕，東北風大起，吹其舟艦並壞，沒於沙中，浪大，不得還浦。及旦，風靜，琳入浦治船，〔治，直之翻。〕瑱等亦引軍退入蕪湖。
周人聞琳東下，遣都督荊，襄等五十二州諸軍事、荊州刺史史寧將兵數萬乘虛襲郢州，孫瑒嬰城自守。〔去年王琳東下，留孫瑒守郢州。將，即亮翻。瑒，雉杏翻，又陁暢。〕琳聞之，恐其眾潰，乃帥舟師東下，去蕪湖十里而泊，擊柝聞於陳軍。〔帥，讀曰率。柝，他各翻。聞，音問。〕齊儀同三司劉伯球將兵萬餘人助琳水戰，行臺慕容恃德之子子會將鐵騎二千屯蕪湖西岸，為之聲勢。〔騎，奇寄翻。〕
丙申，瑱令軍中晨炊蓐食以待之。時西南風急，琳自謂得天助，引兵直趣建康。〔趣，七喻翻。〕瑱等徐出蕪湖躡其後，西南風翻為瑱用。琳擲火炬以燒陳船，皆反燒其船。〔逆風而用火攻，此王琳所以敗也。〕瑱發拍以擊琳艦，〔戰船前後置拍竿以柏敵船。〕又以牛皮肥蒙衝小船以觸其艦，並鎔鐵灑之。琳軍大敗，軍士溺死者什二三，〔溺，奴狄翻。〕餘皆棄船登岸，為陳 軍所殺殆盡。齊步軍在西岸者，自相蹂踐，並陷於蘆荻泥淖中；〔蹂，人九翻。踐，慈演翻。淖，奴教翻，濘泥也。〕騎皆棄馬脫走，得免者什二三。擒劉伯球、慕 容子會，斬獲萬計，盡收梁、齊軍資器械。琳乘舴艋冒陳走，〔舴，陟格翻。艋，音猛。陳，讀曰陣。〕至湓城，欲收合離散，眾無附者，乃與妻妾左右十餘人奔 齊。
先是，琳使侍中袁泌、〔先，悉薦翻。泌，毗必翻。又兵媢翻。考異曰：北齊書作「長史袁泌」。今從陳書。〕御史中丞劉仲威侍衛永嘉王莊；及敗，左右皆散。泌以輕舟送莊達於齊境，拜辭而還，遂來降；〔還，從宣翻，又如字。降，戶江翻；下同。〕仲威奉莊奔齊。泌，昂之子也。〔袁昂著名節於齊、梁之間。〕樊猛及其兄毅帥部曲來降。〔自此江南皆為陳有矣。帥，讀曰率。〕
8齊葬文宣皇帝於武寧陵，廟號高祖，後改日顯祖。
9戊戌，詔：「衣冠士族、將帥戰兵陷在王琳黨中者，皆赦之，隨材銓敘。」〔將，即亮翻。帥，所類翻。〕
10己亥，齊以常山王演為太師、錄尚書事，〔此鄴省尚書也。〕以長廣王湛為大司馬、井省錄尚書事，〔晉陽，幷州，故曰並省。並，必經翻。〕以尚書左僕射平秦王歸彥為司空，趙郡王叡為尚書左僕射。
詔：「諸元良口配沒入官及賜人者並縱遣。」〔去年齊顯祖夷諸元，沒其家口。今縱遣良口，奴婢仍不縱也。〕
11乙巳，以太尉侯瑱都督湘、巴等五州諸軍事，鎮湓城。
12齊顯祖之喪，常山王演居禁中護喪事，婁太后欲立之而不果；太子即位，乃就朝列。〔朝，直遙翻。〕以天子諒陰，詔演居東館，〔東館，蓋在鄴宮昭陽殿東。〕欲奏之事，皆先諮決。楊愔等以演與長廣王湛位地親逼，恐不利於嗣主，心忌之。居頃之，涳出歸第，〔考異曰：北齊書孝昭紀雲：「除太傅錄尚書，朝政皆決於帝；月餘，乃居藩邸。」今從楊愔傳。藩邸，常山第也。〕自是詔敕多不關預。
或謂演曰：「鷙鳥離巢，必有探卵之患。〔離，力智翻。探，吐南翻。〕今日王何宜屢出﹖」中山太守陽休之詣演，演不見。休之謂王友王晞曰：「昔周公朝讀百篇書，夕見十一士，猶恐不足。錄王何所嫌疑，乃爾拒絕賓客！」〔演以常山王錄尚書事，故稱為錄王。〕
先是，顯祖之世，羣臣人不自保。〔先，悉薦翻。〕及濟南王立，〔濟，子禮翻。〕演謂王晞曰：「一人　垂拱，吾曹亦保優閒。」因言：「朝廷寬仁，真守文良主。」晞曰：「先帝時，東宮委一宵人傅之。今春秋尚富，驟覽萬機，殿下宜朝夕先後，〔先，悉薦翻。後，戶遘翻。〕親承音旨，而使他姓出納詔命；大權必有所歸，殿下雖欲守藩，其可得邪！借令得遂沖退，自審家祚得保靈長乎﹖」〔家祚，猶雲國祚也。演似叔父之親，與國同休等戚，故言家祚。王晞勸常山傾大宗，其來久矣。〕演默然久之，曰：「何以處我﹖」〔處，昌呂翻。〕晞曰：「周公抱成王攝政七年，然後復子明闢，惟殿下慮之！」演曰：「我何敢自比周公！」晞曰：「殿下今日地望，欲不為周公，得邪﹖」涳不應。顯祖常遣胡人康虎兒保護太子，故晞言及之。
齊主將發晉陽，〔發晉陽者，嗣位而詣鄴。〕時議謂常山王必當留守根本之地；〔高歡建大丞相府於晉陽，文宣席之以移魏鼎，宿將勁兵鹹在焉，故以為根本之地。〕執政欲使常山王從帝之鄴，留長廣王鎮晉陽；既而又疑之，乃敕二於俱從至鄴。外朝聞之，莫不駭愕。〔朝，直遙翻。〕又敕以王晞為井州長史。演既行，晞出郊送之。演恐有覘察，〔覘，醜廉翻，又醜豔翻。〕命晞還城，執晞手曰：「努力自慎！」躍馬而去。
平秦王歸彥總知柰衛，楊愔宣敕留從駕五千兵於西中，〔晉陽在鄴西，故謂之西中。從，才用翻。〕陰備非常；至鄴數日，歸彥乃知之，由是怨愔。
領軍大將軍可朱渾天和，道元之子也，〔可朱渾道元自隴右歸高歡。考異曰：典略雲道元弟。今從北齊書。〕尚帝姑東平公主，〔齊主之姑，則高歡女也。〕每曰：「若不誅二王，少主無自安之理。」〔少，詩照翻。〕燕子獻謀處太皇后於北宮，〔燕，因肩翻。鄴城有北宮。處，昌呂翻。〕使歸政皇太后。
又自天保八年已來，爵賞多濫，楊愔欲加澄汰，〔以水為諭也。澄者，去泥滓；汰者，去沙石。〕乃先自表解開府及開封王，諸叨竊恩榮者皆從黜免。由是嬖寵失職之徒，盡歸心二叔。〔涳、湛皆齊主之叔。〕平秦王歸彥初與楊、燕同心，即而變，盡以疏忌之跡告二王。
侍中宋欽道，弁之孫也，〔宋弁見任於魏孝文帝。〕顯祖使在東宮，教太子以吏事。欽道面奏帝，稱「二叔威權既重，宜速去之。」〔去，羌呂翻。〕帝不許，曰：「可與令公共詳其事。」〔楊愔時為尚書令，故稱之為令公。〕
愔等議出二王為刺史，以帝慈仁，恐不可所奏，乃通啟皇太后，具述安危。宮人李昌儀，〔昌儀意亦內職，而北史后妃傳無之，蓋太后女官之名。〕高仲密之妻也，〔高仲密因妻而外叛，事見一百五十八卷梁武帝大同九年。〕孖太后以其同姓，甚相暱愛，〔暱，尼質翻。〕以啟示之；昌儀密啟太皇太后。〔史言謀及烕人之禍。〕
愔等又議不可令二王俱出，乃奏以長廣王湛鎮晉陽，以常山王演錄尚書事。二王既拜職，乙巳，於尚書省大會百僚。愔等將赴之，散騎常侍兼中書侍郎鄭頤止之，〔散，悉亶翻。騎，奇寄翻。〕曰：「事未可量，不宜輕脫。」〔量，音良。〕愔曰：「吾等至誠體國，豈常山拜職有不赴之理！」
長廣王湛，旦，伏家僮數十人於錄尚書後室，〔錄尚書後室，錄尚書者宴息之所。〕仍與席上勳貴賀拔仁、斛律金等數人相知約曰：「行酒至愔等，我各勸雙盃，彼必玫辭。我一曰：『執酒』，二曰『執酒』，三曰『何不執』，爾輩即執之！」乃宴，如之。愔大言曰：「諸王反逆，欲殺忠良邪！尊天子，敝諸侯赤心奉國，何罪之有！」常山王涳欲緩之。湛曰：「不可。」於是拳杖亂毆，〔毆，烏口翻。〕愔及天各、欽道皆頭面血流，各十人持之。燕子獻多力，頭又少髮，〔少，詩沼翻。〕狼狽排眾走出門，斛律光家而擒之。子獻歎曰：「丈夫為計遲，遂至於此！」使太子太保薛孤延等執頤於尚藥局。〔五代志：尚藥局，總知御藥事，屬門下省，後齊制也。〕頤曰：「不用智者言至此，豈非命也。」
二王與平秦王歸彥、賀拔仁、斛律金擁愔等唐突入雲龍門，〔「唐突」，廣韻作「蛯鶓」，不遜也；今時謂幹乘輿者為唐突。〕見都督叱利騷，招之，不進，使騎殺之。〔叱利，虜複姓。〕開府儀同三司成休寧抽刃呵演，演使歸彥諭之，休寧厲聲不從。歸彥久為領軍，素為軍士所服，皆弛杖，休寧方歎息而罷。
演入，至昭陽殿，湛及歸彥在朱華門外。〔後齊禁中有朱華閤。門不省領左右局，領左右二人，掌知朱華閤內諸事，宣傳已下、白衣齋子已上皆主之。又有左、右直長四人。朱華閤以外，左、右衛將軍各一人主之，各武衛將軍二人貳之，御仗屬官、直盪屬官、直衛屬官、直突屬官、直閤屬官皆屬焉，分為左、右廂。〕帝與太皇太后並出，〔「太皇太后」之下，疑當更有「皇太后」三字。〕太皇太后坐殿下，皇太后及帝側立。演以塼叩頭，〔塼，朱綠翻。範土為塼，陶而成之。〕進言曰：「臣與陛下骨肉至親，楊遵彥等欲獨擅朝權，〔楊愔，字遵彥。朝，直遙翻。〕威福自己，自王公已下皆重足屏氣；〔重，直龍翻。屏，必郢翻。〕共相脣齒以成亂階，若不早圖，必為宗社之害。臣與湛為國事重，〔為，於偽翻。〕賀拔仁、斛律金惜獻武皇帝之業，共執遵彥等入宮，未敢刑戮。專輒之罪，誠當萬死。」
時庭中及兩廡衛士二千餘人，皆被由符詔。〔被，皮義翻。〕武衛娥永樂，武力絕倫，素為顯祖所厚，叩刀仰親，〔娥，姓也。後魏有娥清。樂，音洛。叩刀者，拔刀離削纔寸許。考異曰：北齊書作「領軍劉桃枝」。今從北史。〕帝不睨之。〔睨，研計翻，邪視也。〕帝素喫納，〔喫，音訖。喫訥之由，見上卷武帝永定三年。〕倉猝不知所言。太皇太后令卻仗，不退；又厲聲曰：「奴輩即今頭落！」乃退。〔衛士被甲者皆退。當未退之時，使宇文覺處之，常山、長廣身首分矣。〕永樂內刀而泣。
太皇太后因問：「楊郎何在﹖」賀拔仁曰：「一眼已出。」太皇太后愴然曰：「楊郎何所能為，留使豈不佳邪！」〔楊愔，音伲，故謂之楊郎。留使，留之以任使。愴，初，亮翻。〕乃讓帝曰：「此等懷逆，欲殺我二子，〔演、湛皆太皇太后之子。〕次將及我，爾何為縱之﹖」帝猶不能言。太皇太后怒且悲，曰：「豈可使我母子受漢老嫗斟酌！」〔婁太皇，鮮卑也；李太后，華族也；故云然。嫗，威遇翻。〕太后拜謝。太皇太后又為太后誓言：「演無異志，但欲去逼而已。」〔逼，謂楊愔等以疏踰戚，故欲去之。為，於偽翻；下敢為同。去，羌呂翻。〕涳叩頭不止。太后謂帝：「何不安慰爾叔！」帝乃曰：「天子亦不敢為叔惜，況此漢輩！佰忙兒命，兒自下殿去，此屬任叔父處分。」〔處，昌呂翻。分，扶問翻。〕遂皆斬之。〔楊愔受託孤之寄，不能尊主庇身者，鮮卑之勢素盛，華人不足以制之也。〕
長廣王湛以鄭頤昔嘗讒己，〔楊愔傳雲：湛以頤昔讒己，作詔書。〕先拔其舌，截其手而殺之。演令平秦王歸彥引侍衛之士向華林園，〔鄴都華林園，魏武之舊也。〕以京畿軍士入守門閤，〔高歡遷魏主於鄴而身居晉陽，以其子為京畿大都督，防遏內外，故有京畿軍士。〕斬娥永樂於園。
太皇太后臨愔喪，哭曰：「楊郎忠而獲罪。」〔婁後此言，出於人心是非之真也。〕以御金為之一眼，〔御金，御府之金也。〕親內之，曰：「以表我意。」演亦悔殺之。於是下詔罪狀愔等，且曰：「罪止一身，家屬不問。」頃之，復簿錄五家；〔楊愔、可朱渾天和、燕子獻、宋欽道、鄭頤，凡五家。復，扶又翻。〕王晞固諫，乃各沒一房，孩幼盡盡死，兄弟皆除名。
以中書令趙彥深代楊愔總機務。鴻臚少卿陽休之私謂人曰：「將涉千里，殺騏驎而策蹇驢，可悲之甚也！」〔馬黑脊曰騏驎。毛晃曰：馬青驪色曰騏驎。東方朔傳：騏驎騄駬，蜚鳴驊騮，天下良馬也。驎，力珍翻。〕
戊申，演為大丞相、都督中外諸軍、錄尚書事，〔自後魏敬宗以爾朱榮為大丞相，後高歡復為之，位絕羣后，威權震主。〕湛為太傅、京畿大都督，段韶為將軍，平陽王淹為太尉，平秦王歸彥為司徒，彭城王浟為尚書令。〔浟，夷周翻。〕
13江陵之陷也，〔見一百六十五卷梁元帝承聖三年。〕長城世子昌〔武武封長城公，昌為世子。〕乃中書侍郎遣，高祖殂而遣還，欲以間陳，使兄弟爭國也。〕以王琳之難，居於安陸。〔王琳據中流，昌還建康路梗，故居安陸。難，乃旦翻。〕琳敗，昌發安陸；將濟江，致書於上，辭甚不遜。上不懌，召侯安都從容謂曰：〔從，千容翻。〕「太子將至，須別求一藩為歸老之地。」安都曰：「自古豈有被代天子！〔被，皮義翻。〕臣愚，不敢奉詔。」因請自迎昌。於是羣臣上表，請加昌爵命。康戌，以昌為驃騎將軍、湘州牧，〔驃，匹妙翻。騎，奇寄翻。〕封衡陽王。
14齊大丞相演如晉陽，既至，謂王晞曰：〔演從少帝還鄴，晞為並長史，留晉陽。〕「不用卯言，幾至傾覆。今君側雖清，終當何以處我﹖」〔幾，居依翻。處，昌呂翻；下出處同。〕晞曰：「殿下往時位地，猶可以名教出處；今日事勢，遂關天時，非復人理所及。」〔晞勸演篡，史究言之。復，扶又翻。〕演奏趙郡王督水為長史，王晞為司馬。三月，甲寅，詔：「軍國之政，皆申晉陽，稟大丞相規算。」〔詔，演志也。〕
15周軍初至，郢州助防張世貴舉外城以應之，所失軍民三千餘口。周人起土山，長梯晝夜攻之，因風縱火，燒其內城南面五十餘樓。孫瑒兵不漢千人，身自撫循，行酒賦食，士卒皆為之死戰。周人不能克，〔史言千人一心，雖大敵不能克。郢人之死戰不下者，畏江陵之俘戮也。為，於偽翻。〕乃授瑒柱國、郢州刺史，封萬戶郡公；瑒偽敨以緩之，而潛脩戰守之備，一朝而具，乃復拒守。〔復，扶又翻。〕即而周人聞王琳敗，陳兵將至，乃解圍去。瑒集將佐謂之曰：「吾與王公同獎梁室，勤亦至矣；今時事如此，豈非天乎！」遂遣使奉表，舉中流之地來降。〔將，即亮翻。使，疏吏翻。降，戶江翻。〕
王琳之東下也，帝徵南川兵，江州刺史周迪、高州刺史黃法鰳帥舟師將赴。熊曇朗據城列艦，塞其中路，〔熊曇朗時據豫章。鰳，巨俱翻。帥，讀曰率。曇，徒含翻。艦，戶黯翻。塞，悉則翻。〕迪等與周敷共圍之。琳敗，曇朗部眾離心，迪攻拔其城，虜男女萬餘口。曇朗走入村中，村民斬之；丁巳，傳首建康，盡滅其族。
齊軍先守魯山，戊午，棄城走，詔南豫州刺史程靈洗守之。
16甲子，置沅州、武州，〔梁置武州於武陵，帝分荊州之義陽，天門郡、郢州之武陵郡，置武州，督沅州，領武陵太守，治武陵郡。其都尉所部六縣為沅州，別置通寧郡，以刺史領太守，治都尉城省舊都尉。沅，音元。〕以右衛將軍吳明徹為武州刺史，以孫瑒為湘【退：「湘」作「沅」。】州刺史。瑒懷不自安，固請入朝，〔史言孫瑒能自全。朝，直遙翻。〕徵為中領軍；未拜，除吳郡太守。
17壬申，齊封世宗之子孝珩為廣寧王，〔珩，音行。〕長恭為蘭陵王。
18甲戌，衡陽獻王昌入境，詔主書、舍人綠道迎候；〔主書及中書舍人，皆當時要近之職也。〕丙子，濟江，中流，殞之，使以溺告。〔溺，奴狄翻。〕侯安都以功進爵清遠公。〔以殺昌之功也。五代志：南海郡翁源縣，陳置清遠郡。〕
初，高祖遣滎陽毛喜從安成王頊詣江陵，梁世祖以喜為侍郎，沒於長安，與昌俱還，因進和親進和親之策。上乃使侍中周弘正通好於周。〔好，呼到翻。〕
19夏，四月，丁亥，立皇子伯信為衡陽王，奉獻王祀。〔昌諡曰獻。〕
20周世宗明敏有識量，晉公護憚之，使膳部中大夫李安置毒於糖鶘而進之。〔周禮有膳夫。唐六典紀前世官制沿革，以後周之典庖中士為唐太官置令之職餚藏中士為珍羞署令之職，掌醢中士為掌醢署令之職獨不言膳部中大夫。以類推之，則後周之膳部中夫，唐光祿卿之職也。杜佑通典：後周膳部中大夫，屬冢宰，六命；又有膳部下大夫，五命。鶘，都回翻，丸餅也。江陵未敗時，梁將陸法和有道術，先其大鶘薄餅。及江陵陷，梁人入魏，困見鶘餅，蓋北食也。今城市間元宵所賣焦鶘，即其物，但較小耳。糖出南方，煎為之，絕甘。〕帝頗覺之。庚子，大漸，口授遺詔五百餘言，且曰：「朕子年幼，未堪當國。魯公，朕之介弟，〔杜預曰：介，大也。〕寬仁大度，海內共聞；能弘我周家，必此子也。」〔弘，大也。世宗之知武帝，史所謂明敏有識，孰大於此！〕辛丑，殂。〔年二十七。〕
魯公幼有器質，特為世宗所親愛，朝廷大事，多與之參議；性深沈，有遠識，〔沈，持林翻。〕非因顧問，終不輒言。世宗每歎曰：「夫人不言，言必有中。」〔引論語孔子之言。夫，音扶。中，竹仲翻。〕壬寅，魯公即皇帝位。〔諱邕，字彌羅突，安定公泰之第四子也。〕大赦。
21五月，壬子，齊以開府儀同三司劉洪徽為尚書右僕射。
22侯安都父文捍為始興內史，卒官。〔卒官，卒於；官也。卒，子恤翻。〕上迎其母還建康，母固求停鄉裏。乙卯，為置東衡，〔梁先已置東衡州於始興，蓋中廢而今復置也。為，於偽翻。〕以安都從弟曉為刺史；〔從，才用翻。〕安都子祕，纔九歲，上以為始興內史，並令在鄉侍養。〔以安都能定策以安國家，故寵之。養，餘亮翻。〕
23六月，壬辰，詔葬梁元帝於江寧，〔梁敬帝太平二年，周人歸元帝之柩於王琳，琳敗，陳人乃得而葬之。〕車旗禮章，悉用梁典。
24齊人收永安、上黨二王遺骨，葬之。〔齊二王死，見上卷武帝永定二年。〕敕上黨王妃李氏還第。馮文洛尚以故意，脩飾詣之。妃盛列左右，立文洛於階下，數之曰：「遭難流離，〔數，所具翻。難，乃旦翻。〕以至大辱，志操寡薄，不能自盡。〔言不能自殺也。〕幸蒙恩詔，得反藩闈，〔藩闈，言藩王之閨闈也。〕汝何物奴，猶欲見侮！」杖之一百，血流灑地。
25秋，七月，丙辰，封皇子伯山為鄱陽王。
26齊丞相演以王晞儒緩，恐不允武將之意，〔將，即亮翻。〕每夜載入，晝則不與語。嘗進晞密室，謂曰：「比王侯諸貴，每見敦迫，〔比，昆至翻。〕言我違天不祥，恐當或有變起；吾欲以法繩之，何如﹖」晞曰：「朝廷比者疏遠親戚，殿下倉猝所行，非復人臣之事。芒刺在背，〔用漢霍光事。遠，於願翻。復，扶又翻。〕上下相疑，何由可久！殿下【章：十二行本「下」下有「雖欲」二孝；乙十一行本同；孔本同；張校同。】謙退，舦糠神器，實恐違上玄之意，〔上玄，天也。〕墜先帝之基。」〔先帝，謂高歡。〕演曰：「卿何敢發此言，須致卿於法！」晞曰：「天時人事，皆無異謀，是以敢冒犯斧鉞　　，抑亦神明所贊耳。」演曰：「拯難匡時，〔難，乃旦翻。〕方俟聖哲，吾何敢私議！幸勿多言！」丞相從事中郎陸杳將出使，〔使，疏吏翻。〕握晞手，使之勸進。晞以杳言告演，演曰「若內外鹹有此意，趙彥深朝夕左右，何故初無一言﹖」〔史言演非不欲篡，特覘眾心。〕晞乃以事隙密問彥深，〔事隙，公事之隙，少暇之時也。〕彥深曰：「我比亦驚此聲論，〔聲論，謂輿論皆歸演，聲滿朝野也。比，毘至翻。〕每欲陳聞，則口噤心悸。〔噤，其禁翻。悸，其季翻。〕弟既發端，吾亦當昧死一披肝膽。」因共勸演。
演遂言於太皇太后。趙道德曰：「相王不效周公輔成王，〔演為丞相，故呼之為相王。演於齊主居親親之地，猶周公之於成王，而不能以周公自任，故趙道德責之。〕而欲骨肉相奪，不長後世謂之篡邪！」太皇太后曰：「道德之言是也。」未幾，〔幾，居豈翻。〕演又啟雲：「天下人心未定，恐奄忽變生，須早定名位。」太皇太后乃從之。
八月，壬午，太皇太后下令，廢齊主為濟南王，出居別宮。〔濟，子禮翻。〕以常山王演入纂大統，且戒之曰：「勿令濟南有他也！」〔為演殺濟南王、太后怒張本。〕
肅宗即皇帝位於晉陽，〔諱演，字延安，勃海王歡第六子，文宣帝之母弟也。〕太赦，改元皇建。太皇太后還稱皇太后；皇太后稱文宣皇后，宮曰昭信。
乙酉，詔紹封功臣，禮賜耆者，延訪直言，褒賞死事，追贈名德。
帝謂王晞曰：「卿何為自同外客，略不可見﹖自令假非局司，但有所懷，隨宜作一牒，〔毛晃曰：牒，書板小簡也。〕候少隙，即徑進也。」〔少隙，言少有閑隙也。少，詩沼翻。〕因敕與尚書陽休之、鴻臚卿崔劼等三人，〔臚，陵如翻。劼，丘八翻。〕每日職務罷，並入東，廊共舉錄歷代禮樂、職官及田市、徵稅，或不便於時而相承施用，或自古為利而於今廢進，或道德高儁，久在沈淪，〔沈，持林翻；下沈敏同。〕或巧言眩俗，妖邪害政者，悉令詳思，以漸條奏。朝晡給御食，畢景聽還。〔景，日景。日入而後聽還私舍，故云畢景聽還。妖，於驕翻。晡，奔謨翻。〕
帝識度沈敏，〔沈，持林翻。〕少居臺閣，明習吏事，即位尤自勤勵，大革顯祖之弊，時入服其明而譏其細。〔人君而親小事為細，所謂「元道叢脞」也。少，詩照翻。〕嘗問舍人裴澤，在外議論得失。澤率爾對曰：「陛下聰明至公，自可遠侔古昔；而有識之士，鹹言傷細，帝王之度，頗為未弘。」帝笑曰：「誠如卿言。朕初臨萬機，慮不周悉，故致爾耳。〔顏之推曰：如是為爾，而已為耳。〕此事安可久行，恐後又嫌疏漏。」澤由是被寵遇。
庫狄顯安侍坐，〔被，皮義翻。坐，徂臥翻。〕帝曰：「顯安，我姑之子；〔庫狄顯安父幹，娶勃海王歡之妹樂陵長公主。〕今序家人之禮，除君臣之敬，可言我之不逮。」顯安曰：「陛下多妄言。」帝曰：「何故﹖」對曰：「陛下昔見文宣以馬鞭撻人，常以為非；今自行之，非妄言邪﹖」帝握其手謝之。又使直言，對曰：「陛下太細，天子乃更似吏。」帝曰：「朕甚知之。然無法日久，將整之以至無為耳。」又問王晞，晞曰：「顯安言是也。」顯安，幹之子也。羣臣進言，帝皆從容受納。〔從，千容翻。〕
性至孝，太后不豫，帝行不能正履，容色貶悴，〔悴，秦醉翻。〕衣不解帶，殆將四旬。太后疾小增，即寢伏閤外，食飲藥物，皆手親之。太后嘗心痛不自堪，帝立侍帷前，以爪搯掌代痛，〔掐，苦洽翻。〕血流出袖。友愛諸弟，無君臣之隔。
戊子，以長廣王湛為右丞相，平陽王淹為太傅，彭城王浟為大司馬。〔浟，夷周翻。〕
27周軍司馬賀若敦，〔唐六典曰：周官大司馬屬官有軍司馬，下大夫，蓋兵部郎中之任也。後周依周官，其爵列中大夫也，六命。若，人者翻。〕帥眾一萬，奄至武陵；〔帥，讀曰率。〕武州刺史吳明徹不能拒，引軍還巴陵。
28江陵之陷也，巴、湘之地皆入於周，周使梁人守之。太尉侯瑱等將兵逼湘州。賀若敦將步騎救之，乘勝深入，〔按賀若敦傳，屢戰破瑱，乘勝深入。〕軍於湘川。
九月，乙卯，周將獨孤盛將水軍與敦俱進。辛酉，遣儀同三司徐度將兵會侯瑱於巴丘。〔將，即亮翻。〕會秋水汎溢，盛、敦糧援斷絕，分軍抄掠，以供資費。〔抄，楚交翻。〕敦恐瑱知其糧少，乃於營內多為土聚，覆之以米，〔少，詩沼翻。覆，敷又翻。此檀道濟量沙之故智也。〕召旁村人，〔營旁之村人也。〕陽有訪問，隨即遣之。瑱聞之，良以為實。敦又增脩營壘，造廬舍為久留之計，湘、羅之間遂廢農業。〕梁置湘州於長沙，置羅州於湘陰縣。〕瑱等無如之何。
先是土人亟乘輕船，〔先，悉薦翻。亟，去吏翻，數也。〕載米粟雞鴨以餉瑱軍。敦患之，乃偽為土裝船，伏甲士於中。瑱軍人望見，謂餉船之至，道來爭取，敦甲士出而擒之。〔唐裴行儉詐為糧車以破突厥，亦用此策。〕又敦軍數有叛人乘馬投瑱者。敦乃別取一馬，率以趣船，令船中逆以鞭鞭之。如是者再三，馬畏船不上。〔數，所角翻。趣，七喻翻。上，時掌翻。〕然後伏兵於江岸，使人乘畏船馬以招瑱軍，詐雲投附。瑱遣兵迎接，競來牽馬，馬既畏船不上，伏兵發，盡殺之。此後實有饋餉及亡降者，瑱猶謂之詐，並拒擊之。
冬，十月，癸巳，瑱襲破獨孤盛於楊葉洲，〔據姚思廉陳書，楊葉洲在西江口。西汞，謂湘江也。〕盛收兵登岸，築城自保。丁酉，詔司空侯安都帥眾會瑱南討。〔帥，讀曰率。〕
29十一月，辛亥，齊主立妃元氏為皇后，世子百年為太子。百年時纔五歲。
齊主徵前開府長史盧叔虎為中庶子。〔太子中庶子，職如侍中，後齊門下坊之長也。〕叔虎，柔之從叔也。〔從，才用翻。〕帝問時務於叔虎。叔虎請伐周，曰：「我強彼弱，我富彼貧，其勢相懸。然干戈不息，未能併吞者，此失於不用強富也。〔以當時東西二國觀之，齊若富強，而其根本實撥；周若貧弱，而其根本實牢。若齊孝昭欲用其強富，周固有以待之。〕輕兵野戰，勝負難必，是胡騎之法，非萬全之術也。宜立重鎮於平陽，與彼蒲州相對，〔魏神脈元年，置亥州於河東，延和元年，改曰秦州，太和中罷。魏既分為東、西，東魏天平初，復置秦州於河東；沙苑敗後，河東之地入於西魏，後周因蒲阪舊名而置蒲州。〕深溝高壘，運糧積甲。彼閉關不出，則稍蠶食其河東之地，日使窮蹙。若彼出兵，非十萬以上，不足為我敵。所損糧食〔「損」，當作「資」。〕鹹出關中。我軍士年別一代，〔一年一更戍也。〕穀食豐饒。彼來求戰，我則不應；彼若退去，我乘其弊。自長安以西，民疏城遠，散兵來往，實自艱難，與我相持，農業且廢，不過三年，彼自破矣。」帝深善之。
31十二月，乙未，詔：「自今孟春訖於夏首，太闢事已款者，〔已款，謂囚已款服也。今人謂獄辭為獄款。闢，昆亦翻。〕宜且申停。」〔及秋冬乃行荊也。〕
32己亥，周巴陵城主尉遲憲降，〔尉，紆勿翻。降，戶江翻。〕遣巴州刺史侯安鼎守之。庚子，獨孤盛將餘眾自楊葉洲潛遁。〔賀若敦之勢愈孤矣。〕
33丙午，齊主還晉陽。
齊主斬人於前，問王晞曰：「是人應死不﹖」〔不，讀曰否。齊主以文宣殺人，多非其罪；自謂誅當其罪，故以問晞。〕晞曰：「應死，但恨死不得其地耳。臣聞『刑入於市，與眾棄之。』〔記王制之言。〕殿庭非行戮之所。」帝改容謝曰：「自今當為王公改之。」〔為，於偽翻。〕
帝欲以晞為侍 郎，〔按北史王晞傳，「侍郎」當作「侍中」。〕若辭不受。或勸晞勿自疏。晞曰：「我少年以來，閱要人多矣，〔少，詩照翻。要人，謂位居勢要者。〕得志少 時，鮮不顛覆。〔少時，言不多時也。少，始沼翻。鮮，息翦翻。〕且吾性實疏緩，不堪時務，人主恩私，何由可保！萬一披猖，求退無地。非不好作要官，但思之爛熟耳。」〔好，呼到翻。〕
34初，齊顯祖之未，穀糴踊貴。濟南王即位，〔濟，子禮翻。〕尚書左丞蘇珍芝建議，修石狍等屯，自是淮南軍防足食。〔杜佑曰：石狍，在楚州安宜縣西八十里，鄧艾築城於，伯白水塘，北接連洪澤，屯田一萬三千頃。安宜，唐寶應元年，改為寶應縣。〕肅宗即位，平州刺史嵇曄建議，開督亢陂，置屯田，歲收稻粟數十萬石，北境周贍。〔督亢陂，在唐涿州新城縣界，燕荊軻獻圖於秦，即此地。亢，音剛。〕又於河內置懷義等屯，以給河南之費。〔齊分河內、汲郡為義州，置懷義等屯。〕由是稍止轉輸之勞。〔此是五代志序齊濟南王至孝昭時軍餉，通鑑取之，附見於此。〕
二年（辛巳、五六一）
1春，正月，戊申，周改元保定。以大冢宰護為都督中外諸軍事；令五府總於天官，事無巨細，皆先斷後聞。〔五府，地官、春官、夏官、秋官、各官府也。史言宇文護之權愈重。斷，丁亂翻。〕
2庚戌，大赦。
3周主祀圜丘。
4辛亥，齊主祀圜丘；壬子，禘於太廟。
5周主祀方丘；甲寅，祀感生帝於南郊；〔用鄭玄之說，祀感生帝靈威仰於南郊以祈穀。〕乙卯，祭太社。
6齊主使王琳山合肥，召募傖楚，更圖進取。〔傖，助庚翻。〕合州刺史裴景徽，〔考異曰：北齊書作「景暉」。今從陳書。〕琳兄珉之伲也，請以私屬為鄉導。〔鄉，讀曰嚮。〕齊主使琳與行臺左丞盧潛將兵赴之，琳沈吟不決。景徽恐事泄，挺身奔齊。〔按梁置合州於合肥，侯景之亂，已入於齊，齊之境土，南盡歷陽。陳蓋僑置合州於江濱，以景徽為刺史。沈，持林翻。〕齊主以琳為驃騎大將軍、開府儀同三司、揚州刺史，鎮壽陽。
7己巳，周主享太廟，班太祖所述六官之法。〔宇文泰廟號太祖。泰之相魏也：建六官，述周禮六典以為六官之法。〕
8辛未，周湘州城主殷亮降，〔降，戶江翻；下同。〕湘州平。
侯瑱與賀若敦相持日久，瑱不能制，乃借船送敦等渡江；〔按賀若敦傳，「借船」之上有「求」字。〕敦慮其詐，不許，報雲：「湘州我地，為爾侵逼；必須我歸，可去我百里之外。」瑱留船江岸，引兵去之。敦乃自拔北歸，軍士病死者什五六。武陵、天門、南平、義陽、河東、宜都郡悉平。〔五代志：澧陽郡孱陵縣，舊置南平郡。安鄉，舊置義陽郡。南郡松滋縣，舊置河東郡。宋白曰：澧陽郡安鄉縣，本漢孱陵縣地，後漢為漢壽縣地，晉會立義陽郡。〕晉公護以敦失地無功，除名為民。
9二月，甲午，周主朝日於東郊。〔三代之禮，春朝朝日，秋暮夕月。周人慕古，舉行其禮。朝，直遙翻。〕
10周人以子司徒韋孝寬嘗立動於玉壁，〔事見一百五十九卷梁武帝中大同元年。後周之制，小司徒，六命，上大夫也。〕乃置勳州於玉壁，以孝寬為刺史。
孝寬有恩信，善用間諜，〔間，古莧翻。〕或齊人受孝寬金貨，遙通書疏，故齊之動靜，周人皆先佑之、有主帥許盆，以所戍城降齊，孝寬遣諜取之，俄斬首而還。〔帥，所類翻。諜，徒協翻。〕
離石以南，生胡數為抄掠，〔五代志：離石郡，後齊置西汾州。生胡，即稽胡之不附屬周者。數，所角翻。抄，楚交翻。〕而居於齊境，不可誅討。孝寬欲築城於險要以制之，乃發河西役徒十萬，毋士百人，〔河西，龍門河之西也。〕遣開府儀同三司姚嶽監築之。嶽以兵少，懼不敢前。〔監，工銜翻。少，詩沼翻。〕孝寬曰：「計此城十日可畢。城距晉州四百餘裏，吾一日創手，二日敵境始知。設使晉州徵兵，三日方集，謀議之間，自稽二日，計其軍行，二日不到，我之城隍，足得辦矣。」乃令築之。齊人果至境上，疑有大軍，停留不進。其夜，孝寬使汾水以南傍介山、稷山諸村縱火，〔傍，蒲浪翻。唐志：蒲州萬泉縣有介山，介子推隱處。稷山縣有稷山。〕齊人以為軍營，收兵自固。嶽卒城而還。〔卒，子恤翻。〕
11三月，乙卯，太尉零陵壯肅公侯瑱卒。
12丙寅，周改八丁兵為十二丁兵，卒歲一月而役。〔八丁兵者，凡境內民丁分為八番，遞上就役。十二丁兵者，分為十二番，月上就役，周而復始。〕
13夏，四月，丙子朔，日有食之。
14周以少傅尉遲綱為大司空。〔尉，紆勿翻。〕
15丙午，周封愍帝子康為紀國公，皇子贇為魯公。【章：十二行本「魯」下有「國」字；乙十一行本同。】贇，李後之子也。〔贇，於倫翻。〕
16六月，乙酉，周使御正殷不害來聘。〔周書中徽傳曰：御正，任專絲綸，蓋中書舍人之職也。北史盧辯傳：武成元年，增置御正四人，位上大夫。考之唐六典，則曰：後周依周官，春官府置內史中大夫，掌王言，蓋比中書監、令之任，後又增為卜一大夫。小中下大夫，比中書侍郎之任；小史上士，比中書舍之任。然則為御正者，亦代之職，在帝左右，又親密於中書。杜佑通典：御正屬天官府。〕
17秋，七月，周更鑄錢，〔更，工衡翻。〕文曰「布泉」，一當五，與五銖並行。
18己酉，周追封皇伯父顥為邵國公，以晉公護之子會為嗣；顥弟連為杞國公，以章武公導之子亮為嗣；連弟洛生為莒國公，以護之子至為嗣；追封太祖之子武邑公震為宋公，以世宗之實為嗣。〔顥與衛可孤戰歿，有子什肥、導、護。什肥與其叔連皆為高歡所殺，無後，故以會、亮嗣之。洛生為爾朱榮所殺，震早卒，皆無後，故亦立嗣。〕
19齊主之誅楊、燕也，〔燕，因肩翻。〕許以長廣王湛為太弟；既而立太子百年，湛心不平。帝在晉陽，湛居守於鄴。〔楊、燕，謂楊愔、燕子獻。守，手又翻。〕散騎常侍高元海，高祖之從孫也，〔謂歡廟號高祖。元海父思宗，歡之從子。散，悉亶翻。騎，奇寄翻。〕留典機密。帝以軍代人庫狄伏連為幽州刺史，斛律光之弟羌為領軍，以分湛權。湛留伏連，不聽羨視事。〔齊主以伏連代羨為幽州，以羨代伏連為領軍，以分鄴下之權。湛知其故，乃留伏連不使之幽州，而羨至，又不聽其視領軍府事。〕
先是，濟南閔悼王常在鄴，〔濟南王殷諡閔悼。先，悉薦翻。濟，子禮翻。〕望氣者言：鄴中有天子氣。平秦王歸彥恐濟南復立，為己不利，〔齊主藉歸彥握兵以殺楊、燕，楊、燕死而濟南廢矣，故恐其復立，為己不利。復，扶又翻。〕勸帝除之。帝乃使歸彥至鄴，徵濟南王如晉陽。
湛內不自安，問計於高元海。元海曰：「皇太后萬福，至尊孝友異常，殿下不須異慮。」湛曰：「此豈推誠之意邪！」元海乞還省，一夜思之，湛即留元海於後臺。元海達旦不眠，唯遶牀徐步。夜漏未盡，湛遽出，曰：「神算如何﹖」元海曰：「有三策，恐不堪用耳。請殿下如梁孝王故事，從數騎入晉陽，先見太后求哀，〔梁孝王，事見十六卷漢景帝中二年。〕後見主上，請去兵權，〔見，賢遍翻。去，羌呂翻。〕以死為限，不幹朝政，〔朝，直遙翻。〕必保太山之安。此上策也。不然，當具表雲，威權太盛，恐取謗眾口，請青、齊二州刺史，沈靖自居，〔沈，持林翻。〕必不招物議。此中策也。」更問不策。曰：「發言即恐族誅。」固逼之。元海曰：「濟南世嫡，立上假太后令而奪之。今集文武，示以徵濟南之敕，執斛律豐樂，〔斛律羨，字豐樂。樂，音洛。〕斬高歸彥，尊立濟南，號令天下，以順討逆，此萬世一時也。」湛大悅。然性怯，狐疑未能用，使術士鄭道諆等卜之，皆曰：「不利舉事，靜則吉。」有林慮令潘子密，曉占候，〔林慮縣，漢屬河內郡，晉屬汲郡，魏敬宗永安元年置林慮郡，帶林慮縣。慮，讀如閭。〕潛謂湛曰：「宮車當晏駕，殿下為天下主。」湛拘之於內以候之。又令巫覡卜之，〔覡，刑狄翻。〕多雲「不須舉兵，自有大慶。」
湛乃奉詔，令數百騎送濟南王至晉陽。九月，帝使人酖之，濟南王王從，乃扼殺之。帝尋亦悔之。
20冬，十月，甲戌朔，日有食之。
21丙子，齊以彭城王浟為太保，長樂王尉粲為太尉。〔樂，音洛；下同。〕
22齊肅宗出畋，有兔驚馬，墜地絕肋。婁太后視疾，問濟南所在者三，齊主不對。太后怒曰：「殺之邪﹖不用吾言，死其宜矣！」遂去，不顧。
十一月，甲辰，詔以嗣子沖眇，可遣尚書右僕射趙郡主叡諭旨，徵長廣王湛統茲大寶。又與湛書曰：「百年無罪，汝可以樂處置之，勿效前人也。」〔樂，音洛。楚靈王乾谿之役，楚人殺其諸子。王聞之，自投於車下，曰：「餘殺人子多矣，能無及此乎！」齊肅宗殺其兄之子，臨終乃戒其弟勿殺己之子，良可憫笑。〕是日，殂於晉陽宮。〔年二十七。〕臨終，言恨不見太后山陵。
顏之推論曰：孝昭天性至孝，而不知忌諱，乃至於此，良由不學之所為也。
23趙郡王叡先使黃門侍郎王松年馳至鄴，宣肅宗遺命。湛猶疑其詐，使所親先詣殯所，發而視之。吏者復命，〔使，疏吏翻；下同。〕湛喜，馳赴晉陽，使河南王孝瑜先入宮，改易禁衛。癸丑，世祖即皇帝位於南宮，〔諱湛，勃海王歡第九子，孝昭帝之母弟。南宮，晉陽南宮也。〕大赦，改元太寧。
24周人許歸安成王頊，〔頊，籲玉翻。〕使司會上士杜【章：十一行本「杜」上有「京兆」二字；乙十一行本同；張校同，雲無註本亦無。】杲來聘。〔周禮天官之屬有司會，凡邦國、都鄙官府之治及其財用在書契、版圖者，皆聽其會計，以歲月日考其成。鄭玄曰：會，大計也。司會主天下之大計，計官之長，若今尚書。餘按後周地官，即唐戶部尚書之任，司會當如唐之度古郎中，而六典不言所以。杜佑通典，後周會，屬天官府，有中大夫，上士，中士。〕上悅，即遣使報之，並賂以黔中地及魯山郡。〔周得黔中，則全有巴蜀，得魯山，則全有漢沔，故因其所欲而餌之。〕
25齊以彭城王浟為太師、錄尚書事，平秦王歸彥為太傅，尉粲為太保，平陽王淹為太宰，博陵王濟為太尉，段韶為大司馬，豐州刺史婁叡為司空，〔五代志：上黨郡鄉縣，後魏置南垣州，尋改曰豐州。〕趙郡王叡為尚書令，任城王湝為尚書左僕射，〔任，音壬。湝，居諧翻。〕幷州刺史斛律光為右僕射。婁叡，昭之兄子也。〔婁昭，婁太后之弟。叡，昭兄拔之子。〕立太子百年為樂陵王。
26丁巳，周主畋於岐陽；十二月，壬午，還長安。
27太子中庶子餘姚虞荔、御史中丞孔奐，以國用不足，奏立煮海鹽賦及榷酤之科，〔吳王濞煮海為鹽，今淮鹽也。至此，則東南瀕海煮監之地，皆歸於管榷矣。酤，音固。荔，力計翻。榷，古嶽翻。〕詔從之。
28初，高祖以帝女豐安公主妻留異之子貞臣，徵異為南徐州刺史，異遷延不就。帝即位，復以異為縉州刺史，領東陽太守。〔自侯景之亂，梁南郡王大連之敗，留異跨據東陽，陳興，以為縉州刺史，因縉雲山以名州。妻，七細翻。復，扶又翻；下異復同。〕異屢遣其長史王澌入朝，澌每言朝廷虛弱。〔澌，斯義翻。〕異信之，雖外示臣節，恆懷兩端，〔恆，戶登翻。〕與王琳自鄱陽信安嶺潛通使往來。〕今有嶺路，自衢州經信州達於鄱陽。使，疏吏翻。〕琳敗，上遣左衛將軍沈恪代異，實以兵襲之。異出軍下淮以拒恪。恪與戰而敗，退還錢塘。異復上表遜謝。時眾軍方事湘、郢，乃降詔書慰諭，且羈縻之。異知朝廷終將討己，乃以兵戍下淮及建德以備江路。〔劉昫曰：建德縣，漢稽富春縣地，吳分置建德縣，隋發，唐復置建德縣，為睦州治所。〕丙午，詔司空、南徐州刺史侯安都討之。
三年（壬午、五六二）
1春，正月，乙玄，齊主至鄴；〔自晉陽宮至鄴。〕辛巳，祀南郊；壬午，享太廟；丙戌，立妃胡氏為皇后，子緯為皇太子。〔緯，於貴翻。〕後，魏兗州刺史安定胡延之之女也。戊子，齊大赦。己亥，以馮翊王潤為尚書左僕射。
2周涼景公賀蘭祥卒。〔涼國公。景，諡也。〕
3壬寅，周人鑿河渠於蒲州，龍首渠於同州。〔二渠皆以灌溉。〕
4丁未，周以安成王頊為柱國大將軍，遣杜杲送之南歸。〔考異曰：典略作「杜果」，今從周書。〕
5辛亥，上祀南郊，以胡公配天；〔胡公始封於陳，故郊祀之以配天。〕二月，辛酉，祀北郊。
6閏門，丁未，齊以太宰、平陽王淹為青州刺史，太傅、平秦王歸彥為太宰、冀州刺史。
歸彥為肅宗所厚，〔歸彥以殺楊、燕之功，為肅宗所厚。〕恃勢驕盈，陵侮貴戚。世祖即位，侍中，開府儀同三司高元海、御史丞畢義雲、黃門郎高乾和數言其短，〔數，所角翻。〕且雲：「歸彥威權震主，必為禍亂。」帝亦尋其反覆之跡，漸忌之，〔歸彥始為文宣所親任。其後背楊愔，附孝昭，以成濟南之禍，又為孝昭所委信。孝昭既殂，又迎武成以貪天之功，故武成跡其反覆而忌之。〕伺歸彥還家，召魏收於帝前作詔草，除歸彥冀州，〔伺，相吏翻。〕使乾和繕寫；晝日，仍敕門司不聽歸彥輒入宮。時歸彥縱酒為樂，經宿不知。至明，欲參，〔參，朝參也。毛晃曰：參，造也，趨承也。樂，音洛。〕至門知之，大驚而退。及通名謝，敕令早發，別賜錢帛等物甚厚，又敕督將悉送至清陽宮。〔齊有別宮在清淇之陽，因以為名。五代志，清河郡清陽縣，舊曰清河縣，後齊省貝丘入焉，改為貝丘，隋開皇六年改為清陽。將，即亮翻。〕拜辭而退，莫敢與語，唯趙郡王叡與之久語，時無聞者。
帝之為長廣王也，清都和士開以善握槊、彈琵琶有寵，闢為開府行參軍，及即位，累遷給事黃門侍郎。高元海、畢義雲、高乾和皆疾之，將言其事。士開乃奏元海等交結朋黨，欲擅威福，乾和由是被疏。〔被，皮義翻。〕義雲納賂於士開，得為兗州刺史。〔為和士開怙寵亂齊張本。〕
7帝徵江州刺史周迪出鎮湓城，〔周迪領江州刺史而屯據臨川，徵之鎮湓城，若以江州授之者。〕又徵其子入朝。〔朝，直遙翻；下同。〕迪趑且顧望，並不至。〔趑，子移翻。且，七餘翻。趑趄，不進之貌。〕其餘南江酋帥，私署令長，多不受召，〔酋，慈秋翻。帥，所類翻。長，知兩翻。〕朝廷未暇致討，但羈縻之。豫章太守周敷獨先入朝，進號安西將軍，給鼓吹一部，賜以妓、金帛，令還豫章。〔周敷先與周迪分據臨川，既破熊曇朗，敷移據豫章。吹，尺瑞翻。妓，渠綺翻。〕迪以敷素出己下，深不平之，乃陰與留異相結，遣其弟方興【章：十二行本「興」下有「將兵」二字；乙十一行本同；張校同雲無註本亦無。】襲敷；敷與戰，破之。又遣其兄子伏甲船中，詐為賈人，欲襲湓城。〔賈，音古。〕未發，事覺，尋陽太守監江州事晉陵華皎遣兵逆擊之，盡獲其船仗。〔監，工銜翻。〕
上以閩州刺史陳寶應之父為光祿大夫，〔五代志：建安郡，陳置閩州。陳寶應父，羽。〕子女皆受封爵，命宗正編入屬籍。而寶應以留異女為妻，陰與異合。
虞荔弟寄，流萬閩中，荔思之成疾，上為荔徵之，寶應留不遣。寄嘗從容諷以逆順，〔為，於偽翻。從，千容翻。〕寶應輒引他語以亂之。寶應嘗使人讀漢書，臥而聽之，至蒯通說韓信曰：「相君之背，貴不可言。」蹶然起坐，曰：「可謂智士！」寄曰：「通一說殺王士，何足稱智！，〔班固曰：蒯通一說而喪三儁。應劭註雲：謂烹酈生敗田橫，驕韓信也。說，式芮翻。相，息亮翻。〕豈若班彪王命，識所歸乎！」〔王命論，見四十一卷漢光武建武五年。〕
寄知寶應不可諫，恐禍及己，乃著居士服，〔著，陟略翻。〕居東山寺，陽稱足疾。寶應使人燒其屋，寄安臥不動。親近將扶之出，寄曰：「吾命有所懸，避將安往！」〔言託跡閩中，生死之命，懸於人手，無所避之也。〕縱火者自救之。
8乙卯，齊以任城王湝為司徒。〔任，音壬。湝，戶皆翻。〕
9齊揚州刺史行臺王琳數欲南侵，尚書盧潛以為時事未可。上遣移書壽陽，欲與齊和親。潛以其書奏齊朝，仍上啟請且息兵。〔數，所角翻。上，時掌翻。朝，直遙翻。〕齊主許之，遣散騎常侍崔瞻來聘，且歸南康愍王曇朗之喪。〔曇朗為齊所殺，見一百六十六卷梁敬帝太平元年。〕琳於是與潛有隙，更相表列。〔更，工衡翻。〕齊主徵琳赴鄴，以潛為揚州刺史，領行臺尚書。瞻，嵶之子也。〔高歡起兵於信都崔嵶為參佐。嵶，力膺翻。〕
10梁末喪亂，鐵錢不行，〔梁普通中鑄鐵錢。喪，息浪翻。〕民間私用鵝眼錢。甲子，改鑄五鍾錢，一當鵝眼之十。〔考異曰：隋志在天嘉五年。今從陳帝紀。〕
11後梁主安於儉素，不好酒色，〔好，呼到翻。〕雖多猜忌，而撫將士有恩。以封疆褊隘，邑居殘毀，干戈日用，鬱鬱不得志，疽發背而殂；〔年四十四。〕葬平陵，諡曰宣皇帝，廟號中宗。太子巋即皇帝位，〔巋，字仁遠，宣帝之第三子也。巋，音歸，又區胃翻。〕改元天保；尊龔太后為太皇太后，王后曰皇太后，母曹貴嬪為皇太妃。〔嬪，昆賓翻。〕
12二【章：十二行本「二」作「三」；乙十一行本同；張校同。】月，丙子，安成王頊至建康，詔以為中書監、中衛將軍。
上謂杜杲曰：「家弟今蒙禮遣，實周朝之惠；然魯山不返，亦恐未能及此。」〔言若不賂以魯山，亦恐不及遣安成王還也。朝，直遙翻；下同。〕杲對曰：「安成，長安一布衣耳，而陳之介弟也，〔介，大也。〕其價豈止一城而已哉！本朝敦睦九族，怒己及物，上遵太祖遺旨，下思繼好之義，〔好，呼到翻。〕是以遣之南歸。今乃雲以尋常之土易骨肉之親，非使臣之所敢聞也。」〔使，疏吏翻。〕上甚慙，曰：「前言戲之耳。」待杲之禮有加焉。
頊妃柳氏及子叔寶猶在穰城，上復遣毛喜如周請之，〔頊，籲玉翻。復，扶又翻。〕周人皆歸之。
13丁丑，以安右將軍吳明徹為江州刺史，督高州刺史黃法鰳、〔鰳，巨俱翻。〕豫章太守〔守，式又翻。〕周敷共討周迪。
14甲申，大赦。
15留異始謂臺軍必自錢塘上，既而侯安都步由諸暨出永康，〔上，時掌翻。請暨縣，自漢以來屬會稽郡。永康縣，吳赤烏八年，分上虞、烏傷立，屬東陽郡。自永唐至東陽一百九里。〕異大驚，奔桃枝嶺，於巖口豎柵以拒之。〔豎，而主翻。〕安都為流矢所中，血流至踝，〔中，竹仲翻。踝，胡瓦翻，足跟也。〕乘轝麾，容止不變。因其山勢，迮而為堰，〔迮，側百翻，迫也。堰，於建翻。〕會潦水漲漢，安都引船入堰，起樓艦與異城等，發拍碎其樓堞。〔潦，盧皓翻。艦，戶黯翻。堞，達協翻。〕異與其子忠臣脫身奔晉安，依陳寶應。安都虜其妻及餘子，盡收鎧仗而還。〔鎧，可亥翻。還，從宣翻又音如字。〕
異黨向文政據新安，上以貞毅將軍程文季為新安太守，〔梁置貞毅將軍，班第二十二，在五德將軍之下；陳制，擬官品第五。〕帥精甲三百輕往攻之。文政戰敗，遂降。文季，靈洗之子也。〔陳氏建國，程靈洗、蕭摩訶等俱為為健將。帥，讀曰率。降，戶江翻。〕
16夏，四月，辛丑，齊武明婁太后殂。齊主不改服，緋袍如故。未幾，〔未幾，言未幾時也。幾，居豈翻。〕登三臺，置酒作樂，宮女進白袍，帝投諸臺下。散騎常侍和士開請止樂，帝怒，撾之。〔和士開長君之惡者也，自此益無所忌憚矣。〕
18齊青州上言河水清，齊主遣使祭之，改元河清。
19先是，周之君【章：十二行本「君」作「羣」；乙十一行本同。】臣受封爵者皆未給租賦。〔先，悉薦翻。〕癸亥，始詔柱國等貴臣邑，戶聽寄食他縣。
20五月，庚午，周大赦。
21己丑，齊以右僕射斛律光為尚書令。
22壬辰，周以柱國楊忠為木司空。六月，己亥，以柱國蜀國公尉遲迥為大司馬。〔尉，紆勿翻。〕
23秋，七月，己丑，納太子妃王氏，金紫光祿大夫周之女也。〔姚思廉陳書「周」作「固」。〕
24齊平秦王歸彥至冀州，內不自安，欲待齊主如晉陽，乘虛入鄴。其郎中令呂思禮告之。〔此王國郎中令也。〕詔大司馬段韶、司空婁叡討之。歸彥於南境置私驛，聞大軍將至，即閉城拒守。長史宇文仲鸞等不從，皆殺之。歸彥自稱大丞相，有眾四萬。齊主以都官尚書封子繪冀州人，祖父世為本州刺史，得人心，〔子繪父隆之，祖回，皆為冀州刺史。〕使乘傳至信都，〔傳，張戀翻。〕巡城，諭以禍福。吏民降者相繼，城中動靜，小大皆知之。〔降，戶江翻。〕
歸彥登城大呼雲：〔呼，火故翻。〕「孝昭皇帝初崩，六軍百萬，悉在臣手，投身向鄴，奉迎陛下。掌時不反，今日豈反邪！正恨高元海、畢義雲、高乾和誑惑聖上，疾忌忠良，但為殺此三人，〔誑，居況翻。為，於偽翻。〕即臨城自刎。」〔刎，扶粉翻。〕既而城破，單騎走，至交津，獲之，〔水經註：衡漳水逕武邑郡南，又東逕武強縣北，又東北逕武隧縣故城南、白馬河注之。水上承呼沱，東逕樂鄉縣北，饒陽縣南，又東南逕武邑郡此，而東入衡漳水，謂之交津口。〕銷送鄴。乙未，載以露車，銜木面縛。〔李百藥北齊書，「銜木」作「銜枚」。〕劉桃枝臨之以刃，擊鼓隨之，並其子孫十五入皆棄市。命封子繪行冀州事。
齊主知歸彥前譖清河王嶽，〔事見一百六十六卷梁敬帝紹泰元年。〕以歸彥家良賤百口賜岳家，贈嶽太師。
丁酉，以段韶為太傅，婁叡為司徒，平陽王淹為太宰，斛律光為司空，趙郡王叡為尚書令，河間王字琬為左僕射。
25癸亥，齊主如晉陽。
26上遣使聘齊。
27九月，戊辰朔，日有食之。
28以侍中、都官尚書到仲舉為尚書右僕射、丹楊尹。仲舉，溉之弟子也。〔到浪，彥之之會孫，梁初以文學顯，以廉白稱。〕
29吳月徹至臨川攻周迪，不能克。丁亥，詔安成王頊代之。〔考異曰：陳書帝紀雲：丁亥，迪請降，詔安成王諱督眾軍似招納之。令從南史迪傳。〕
30冬，十月，戊戌，詔以軍旅費廣，百姓空虛，凡供乘輿飲食衣服及宮中調度，悉從減削；〔乘，繩證翻。調，徒釣翻。〕至於百司，宜亦思省約。
31十一月，丁卯，周以趙國公招為益總管。
32丁丑，齊遣兼散騎常侍封孝琰來聘。
33十二月，丙辰，齊主還鄴。〔自晉陽還鄴。〕
齊主逼通昭信李後，〔文宣李後，宮曰昭信。〕曰：「若不從我，我殺爾兒。」後懼，從之。既而有娠。太原王紹德至閤，不得見，〔見，賢遍翻。〕慍曰：「兒豈不知邪！姊腹大，故不見兒。」後大慙，由是生女不舉。帝橫刀詬曰：〔詬，許候翻。〕「殺我女，我何得不殺爾兒！」對後以刀環築殺紹德。後大哭。帝愈怒，裸後，亂撾之。後號天不已，帝命盛以絹囊，〔號，戶刀翻。盛，時徵翻。〕流血淋漉，投諸渠水，良久乃蘇，犢車載送妙勝寺為尼。〔武成之淫虐，文宣教之也。是以詩貴正始。〕
