△卷第八十八
晉紀十〔起玄黓涒漢（壬申），盡昭陽作噩（癸酉），凡二年。〕
孝懷皇帝下
永嘉六年（壬申、三一二）
①春，正月，漢呼延後卒，諡曰武元。
②漢鎮北將軍靳沖、平忠將軍卜珝寇幷州；〔靳，居焮翻，姓也。珝，況羽翻。〕辛未，圍晉陽。
③甲戌，漢主聰以司空王育、尚書令任顗女為左、右昭儀，〔任，音壬。顗，魚豈翻。〕中軍大將王彰、中書監範隆、左僕射馬景女皆為夫人，右僕射朱紀女為貴妃，皆金印紫綬。〔綬，音受。〕將納太保劉殷女，戈弟乂固諫。聰以問太宰延年、太傅景，皆曰：「太保自雲劉康公之後與陛下殊源，〔劉康公，周之卿士，食採於劉，其聰，匈奴之後，以漢之甥冒姓劉氏，故云殊源。〕納何害！」聰悅，拜殷二女英、娥為左右貴嬪位在昭儀上〔嬪，毗賓翻。〕又納殷女孫四人皆為人，位次貴妃。於是六劉之寵傾後宮，聰希復出外，〔復，扶又翻。〕事皆中黃門奏決。
④故新野王歆、牙門將胡亢聚眾於竟陵，〔亢，音剛。〕自號楚公，寇掠荊土，以歆南蠻司馬野杜曾為竟陵太守。曾勇冠三軍，能被甲遊於水中，〔為曾亂荊州張本。冠，古玩翻被，皮義翻。〕
⑤二月，壬子朔，日有食之。
⑥石勒築壘於陂，〔皇：汝南郡鮦陽縣有葛陂。賢曰：葛陂，在今豫州新蔡縣西北。〕課農造舟，將建業。琅邪王睿大集江南之眾於壽春，以鎮東長史紀瞻為揚威將軍，都督諸軍以討之。〔睿鎮東大將軍，署瞻長史。〕
會大雨，三月不止，勒軍中飢疫，死者太半，聞晉軍將至，集將佐議之。右長史刁膺先送款於睿，求掃平河朔以自贖，俟其軍退，徐更圖之，勒愀然長嘯。〔愀，子小翻。〕中堅將夔安請就高避水，〔中堅將軍，蓋石勒所置。姓譜：夔姓，春秋夔子之後。〕勒曰：「將軍何怯邪！」孔萇三十餘將請各將兵分道夜攻壽春，斬吳將頭，據其城，食其粟，要以今年破丹陽，定江南勒笑曰：「是勇將之計也！」〔言其不逆計勝敗，但勇於赴敵耳。將，即亮翻。〕各賜鎧馬一疋。〔鎧，可亥翻。疋，僻吉翻。〕顧謂張賓曰：「於君意何如﹖」賓曰：「將軍攻陷京師，囚執天子，殺害王公，妻妃主，擢將軍之髮，不足以數將軍之罪，〔擢，拔也；拔其髮以數其罪猶不足，言其罪多也。數，所具翻。〕柰復相臣奉乎！〔復，扶又翻。〕去年既殺王彌，不當來此；今天降霖雨於數百里中，示將軍不應此也。鄴有三臺之固，〔水經註：鄴城西北有三臺，皆因城為之基，漢建安十五年魏武所起。中日銅臺，高十丈，其石虎更增二丈；南則金雀臺，高八丈；北則冰井臺，亦高八丈。〕西接平陽，〔謂近漢近漢都，可以壯聲援。〕山河四塞，北徙據之，以經營河北，河北既定，天下無處將軍之右者矣。〔處，昌呂翻。〕晉之保壽春，畏將往攻之耳；彼聞吾去，喜於自全，何暇追襲吾後，為吾不利邪！〔自古國於東南，率多為自保之計，自量其力之不足以進也，賓料之審矣。〕將軍宜使輜重從北道先發，將軍引大兵向壽春。輜重既遠，〔重，直用翻。〕大兵徐還，何憂進退無地乎！」勒攘袂鼓遷曰：「張君計是也！」責刁膺曰：「君相輔佐，當共成大功，柰何遽勸孫降！〔降，戶江翻。〕此策應斬！肋素知君怯，特相宥耳。」於黜膺為將軍，擢賓為右長史，號曰「右侯」。
勒引兵發葛陂，遣石虎帥騎二千向壽春，〔帥，讀曰率。騎奇寄翻。〕遇晉運船，虎將一爭取之為紀瞻所敗。〔敗，補邁翻。〕瞻追奔百里，前及勒軍，勒結陳待之；〔陳，讀曰陣。〕瞻不敢擊，退還春。
⑦漢主聰封帝為會稽郡公，〔會，工名翻。〕加儀同三司。聰從容謂帝曰：「卿昔為豫章王，與王武子造卿，武子稱朕於卿，〔從，千容翻。王濟，字武子。造，七到翻。〕卿言聞其名久矣，贈朕柘銀研；〔研，與硯同。〕卿頗記否﹖」帝曰：「臣安敢忘之！但恨爾日不早識龍顏！」聰曰：「卿骨肉何相殘如此﹖」帝曰：「大漢將應天受命，故為陛下自相驅除，〔為，於偽翻。〕此殆天意，人事！且臣家若能奉武皇帝之業，九族敦睦，陛下何由得之！」聰喜，以小劉貴人妻帝，〔妻，七細翻。〕曰：「此名公之孫也，卿善遇之。」
⑧代公猗盧遣兵救晉陽，三月，乙未，漢兵敗走。卜珝之卒先奔，靳沖擅收珝，斬之；聰大怒，遣使持節斬沖。〔使，疏吏翻。〕
⑨聰納其舅子輔漢將軍張寔二女徽光、麗光為貴人，〔此別一張寔，非河西張軌之子。〕太后張氏之意也。〔張氏，淵之側室，生聰，尊為太后。〕
⑩涼州主簿馬魴說張軌：〔魴，符方翻。說，輸芮翻。〕「宜命將出師，翼戴帝室。」軌從之，馳檄中關中，共尊輔秦於；且言「今遣前鋒督護宋配、帥步騎二萬，徑趨長安；〔帥，讀曰率。趨，七喻翻。〕西中郎將寔帥中軍三萬，武威太守張琠帥胡騎二萬，絡繹繼發。」〔琠，他典翻。絡繹，相繼不絕之意。〕
夏，四月，丙寅，徵南將軍山簡卒。
漢主聰封其子敷為渤海王，驥為濟南王，鷥為燕王，鴻為楚王，勱為齊王，〔勱，音邁。〕權為秦王，操為魏王，持為趙王。
聰以魚蟹不供，斬左都水使者襄陵王攄；〔襄陵縣，漢屬河東郡，晉屬平陽郡。觀後所謂亟斬王公，則攄亦劉氏也。攄，抽居翻。〕作溫明、徽光二殿未成，斬將作大匠望都公靳陵。觀漁於汾水，昏夜不歸。中軍大將軍王彰諫曰：「比觀陛下所為，臣實痛心疾首。〔比，毗至翻。〕今愚民歸漢之志未專，思晉之心猶盛，劉琨咫尺，刺客縱橫；〔謂平陽去晉陽不遠也。縱，子容翻。〕帝王輕出，一夫敵耳。願陛下改往修來，則億兆幸甚！」聰大怒，命斬之；王夫人叩頭乞哀，乃囚之。〔王夫人，彰女也。〕太后張氏以聰刑罰過差，三日不食；太弟乂、單於粲輿櫬切諫。聰怒曰：「吾豈桀、紂，而汝輩生來哭人！」太宰延年、太保殷等公卿、列侯百餘人，皆免冠涕泣曰：「陛下功高德厚，曠世少比，〔少，詩沼翻。〕往也唐、虞，今則陛下。而頃來以小小不供，亟斬王公；直言忤旨，遽囚大將。〔王公，謂劉攄、靳陵；大將，謂王彰。亟，欺冀翻。忤，五故翻。〕此臣等竊所未解，〔解，戶買翻，曉也。〕故相與憂之，忘寢與食。」聰慨然曰：「朕昨大醉，非其本心，微公等言之，朕不聞過。」各賜帛百匹，使侍中持節赦彰曰：「先帝賴君如左右手，君著勳再世，朕敢忘之！此段之過，希君蕩然。君能盡懷憂國，朕所望也。今進君騕騎將軍、定襄邵公，〔騕，匹妙翻。〕後有不逮，幸數匡之！」〔數，所角翻。〕
王彌既死，〔事見上捲上年。〕漢安北將軍趙固、平北將軍王桑恐為石勒所並，欲引兵歸平陽，軍中乏糧，士卒相食，乃自禪磽津西渡。〔禪，丘交翻。磽，牛交翻。〕劉【章：甲十一行本「劉」上有「攻掠河北郡縣」交字；乙十一行本同；孔本同；張校同；退齋校同。】琨以兄子演為魏郡太守，鎮鄴，【章：甲十一行本「鄴」下有「固」字；乙十一行本同；孔本同；張校同；退齋校同。】桑恐演邀之，遣長史臨深為質於琨。〔姓譜；臨姓，大臨之後。質，音致。〕琨以固為雍州刺史，〔雍，於用翻；下同。〕桑為豫州刺史。
賈疋等圍長安數月，漢中山王曜連戰皆敗，驅掠士女八萬餘口，奔於平陽。秦王業自雍入於長安。〔雍，於用翻。〕五月，漢王聰貶曜為龍驤大將軍，行本司馬。〔驤，思將翻。〕聰使河內王粲攻傅祗於三渚，〔據祗傳，祗屯盟津小城。盟津河平侯祠有二渚，又有淘渚，故亦曰三渚。〕右將軍劉參攻郭默於懷，會祗病薨，城陷，粲遷祗子孫並其士民二萬餘戶於平陽。
六月，漢主聰欲立貴嬪劉英為皇后；張太后欲立貴人張徽光，聰不得已，許之。英尋卒。
漢大昌文獻公劉殷卒。〔宋白曰：隰州隰川縣，漢蒲子縣；劉淵僭亂，置大昌郡。〕殷為相，不犯顏忤旨，〔忤，五故翻。〕然因事進規，補益甚多。漢主聰每與羣臣議攻事，殷無所是非；羣臣出，殷獨留，為聰敷暢條理，商榷事宜，〔商，度也；榷者，舉其略也。為，於偽翻。榷，古嶽翻。〕聰未嘗不從之。殷常戒子孫曰：「事君當務幾諫。凡人尚不可面斥其過，況萬乘乎！夫幾諫之功，無異犯顏，但不彰君之過，所以為優耳。〔幾諫者，見微也。侯希聖曰：事君，有顯諫者，有幾諫者。然而溫柔忠厚者，其說多行，訐直強勁者，其說多忤，夫是以貴幾諫也。幾，居希翻。乘，繩證翻。〕官至侍中、太保、錄尚書，賜劍履上殿、入朝不趨、乘輿入殿。然殷在公卿間，常恂恂有卑讓之色，故能處驕暴之國，保其富貴，不失令名，以壽考自終。〔處，昌呂翻。〕
漢主聰以河間王易為車騎將軍，彭城王翼為衛將軍，並典兵宿衛。高平王悝為徵南將軍，鎮離石；〔悝，若回翻。〕濟南王驥為徵西將軍，築西平城以居之；〔西平城，當築於平陽西。濟，子禮翻。〕魏王操為徵東將軍，鎮蒲子。
趙固、王桑自懷求迎漢，漢主聰遣鎮遠將軍梁伏疵將兵迎之。未至，長史臨深、將軍牟穆帥眾一萬叛歸劉演。固隨疵而西，〔疵，疾移翻。帥，讀曰率；下同。〕桑引兵眾東奔青州，固遣兵追殺之於曲梁，〔曲梁縣，屬廣平郡；曹魏置廣平郡，治曲梁城。劉昫曰：唐洺州永年縣，漢曲梁縣地也。〕桑將張鳳帥其餘眾歸演。聰以固為荊州刺史、領河南太守，鎮洛陽。
石勒自葛陂北行，所過皆堅壁清野，虜涼無所獲，軍中飢甚，士卒相食。至東燕，〔據水經：東燕城在酸棗縣東。河水自酸棗東北過延津，又逕東燕縣故城北。餘 考兩漢志，東郡有燕縣，無東蕪縣，其即是歟﹖魏收地形志，東燕縣，晉屬濮陽國。賢曰：東燕故城，今滑州胙城縣。燕，於賢翻。〕聞汲郡向冰聚眾數千壁枋頭， 〔水經：淇水至黎陽入河，在遮害亭西十八里。漢建安九年，魏武於水口下大枋木以成堰，遏淇水東入白溝，以通漕運故時人號其處曰枋頭。杜佑曰：枋頭在今汲郡衛縣界。宋白曰：枋頭　城，在令衛縣南，去河八里。向，式亮翻，姓也。枋，音方。〕勒將濟河，恐冰邀之。張賓曰：「聞冰船盡在瀆中未上，〔未上者，未上岸。船不用，則推之登陸，使遠水而燥，他日輕，便於駕用。上，時掌翻。〕宜遣輕兵間道襲取，以濟大軍，〔間，古莧翻。〕大軍既濟，冰必可擒也。」秋，七月，勒使支雄、孔萇自文石津縛筏潛渡，取其船勒引兵自棘津濟河，水經：河水逕東燕縣故城北，河水於是有棘津之名。〕擊冰，大破之，盡得其資儲，軍勢復振，遂長驅至鄴。劉演保二臺以自固，臨深、牟穆等復帥其眾降於勒。〔復，扶又翻；帥，讀曰率；並下同。降，戶江翻；下同。〕
諸將欲攻三臺，張賓曰：「演雖弱，眾猶數千，三臺險固，攻之未易猝拔，〔易，以豉翻。〕拾而云之，彼將自潰。方今王彭祖、劉越石，公之大敵也，〔王浚，字彭祖；劉琨，字越石。〕宜先取之，演不足顧也。且天下饑亂，明公雖擁大兵，遊行羈旅，人無定志，非所以保萬全，制四方也。不若擇便地而據之，廣聚糧儲，西稟平陽以圖幽、並，〔幽，王浚；並，劉琨。〕此霸王之業也。邯鄲、襄國，形勝之地，〔邯鄲縣，漢屬趙國，晉屬廣平。襄國縣，秦為信都，項羽改曰襄國，漢屬趙國，晉屬廣平。而信都別為縣，前漢屬信都國，後漢屬安平國。邯鄲，音寒丹。宋白曰：隋改襄國為龍岡縣，唐為邢州所治也。〕請擇一而都之。」勒曰：「右侯之計是也！」遂進據襄國。
賓復言於勒曰：「今吾居此，彭祖、越石所深忌也，恐城塹未固，資儲未廣，二寇戭至。〔塹，七豔翻。〕宜亟收野穀，且遣使至平陽，具陳鎮此之意。」〔使，疏吏翻；下同。〕勒從之，分命諸將攻冀州，郡縣壁壘多降，運其穀以輸襄國；且表於漢主聰，聰以勒為都督冀、幽、並、營四州諸軍事、〔營州不在晉太康地誌十九州之數。晉地理志：鹹寧二年，分昌黎、遼東、玄菟、帶方、槳浪等郡國五，置平州；至慕容熙據和龍，始於宿軍置營，以刺史鎮之；拓跋魏置營州於和龍。勒時未有營州也。郡國志：營州地當營室分，故曰營州。〕冀州牧，進封上黨公。
劉琨移檄州郡，期以十月會平陽，擊漢。琨素奢豪，喜聲色。〔喜，許記翻。〕河南徐潤以音律得幸於琨，琨以為晉陽令。潤驕恣，幹預政事；護軍令狐盛數以為言，〔令狐之令，力丁翻。數，所角翻。〕且勸琨殺之，琨不從。潤譖盛於琨，琨數盛，殺之。琨母曰：「汝不能駕御豪傑以恢遠略，而專除勝己，禍必及我。」
盛子泥奔漢，具言虛實。漢主聰大喜，遣河內王粲、中山王曜將兵寇幷州，以令狐泥為鄉導。〔鄉，讀曰嚮。〕琨聞之，東出，收兵於常山及中山，使其將郝詵、張喬將兵拒粲，〔郝，呼各翻。〕且遣使求救於代公猗盧。詵、喬俱敗死。粲、曜乘虛襲晉陽，太原太守高喬、幷州別駕郝聿以晉陽降漢。〔考異曰：劉琨傳曰：「屬龐醇降於聰，鴈門烏丸復反，琨親出禦之，粲乘虛襲取晉陽。」按：琨上太子牋曰：「聰以七月十六日復決計送死，臣即自東下，率中山、常山之卒，並合樂平、上黨諸軍，未旋之間，而晉陽傾潰。十六國春秋亦云「琨收兵常山」。本傳誤也。〕八月，庚戌，琨還救晉陽，不及，帥右數十騎奔常山。辛亥粲、曜入晉陽。壬子，令狐泥殺琨父母。
粲、曜送尚書盧志、侍中許遐、太子右衛率崔瑋於平陽。聰復以曜為車騎大將軍，以前將軍劉豐為幷州刺史，鎮晉陽。九月，聰以盧志為太弟太師，崔瑋為太傅，許遐為太保，高喬、令狐泥皆為武衛將軍。
已卯，漢衛尉梁芬奔長安。
辛巳，賈疋等奉秦王業為皇太子，〔考異曰：懷帝紀雲：「賈疋討劉粲於三輔，走之，關中小定，奉秦王為太子。」按：賈疋等以永嘉五年攻劉粲於新豐，粲敗，還平陽；奉秦王入雍城。六年三月，劉曜棄長安走，秦王入長安，漢兵皆已退矣。秦王為太子時，劉粲方在晉陽。懷紀誤。〕建行臺於長安，登壇告類，〔告類，或攝，或即位，祭天之禮。舜之攝也，肆類於上帝。孔安國註曰：類，謂攝位事類，遂以攝告天及五帝，湯黜夏命，昭告於上天神後，皆其事也。〕建宗廟、社稷，大赦。以閻鼎為太子詹事，總攝百揆；〔天子詹事統攝宮僚。時太子建行臺，故以詹事總百揆，特位號未正，其實丞相之職也。〕加賈疋徵西大將軍，以奉州刺史、南陽王保為大司馬。命司空荀藩督攝遠近，光祿大夫荀組領司隸校尉、行豫州刺史，與藩共保開封。〔開封縣，漢屬河南郡，晉屬滎陽郡。〕
秦州刺史裴苞據險以拒涼州兵，張寔、宋配等擊破之，苟奔柔【嚴：「柔」改「桑」。】兇塢。
冬，十月，漢主聰封其子恆為代王，〔恆，戶登翻。〕逞為吳王，朗為潁川王，皋為零陵王，旭為丹陽王，京為蜀王，坦為九江王，晃為臨川王；以王育為太保，王彰為太保，王彰為太尉任顗為司徒，〔顗，魚豈翻。〕馬景為司空，朱紀為尚書令，範隆為左僕射，呼延晏為右僕射。
代公猗盧遣其子六脩及兄子普根、將軍衛雄、範班、箕澹帥眾數萬為前鋒以攻晉陽，〔澹，徒覽翻，又徒濫翻。考異曰：十六國春秋雲「遣其子利、孫宥六須」，載記雲「賓六須」。劉琨集雲「左、右賢王」，又云「右賢王撲速根」。今從後魏書。考異又曰：「箕澹」，十六國春秋、後魏書作「姬澹」。今從劉琨傳。〕猗盧自帥眾二十萬繼之，劉琨收散卒數千為之鄉導。〔鄉，讀曰嚮。〕六脩與漢中山王曜戰於汾東，曜兵敗，墜馬中七創。〔中，竹仲翻。創，初良翻；下同。〕討虜將軍傅虎以馬曜，曜不受，曰：「卿當乘以自免吾創已重，自分死此。」〔分，扶問翻。〕虎曰：「虎蒙大王識拔至此，常思效命，令其時矣。且漢室初基，天下可無虎，不可無大王也！」乃扶曜上馬，驅令渡汾，自還戰死。曜入晉陽，夜與大將軍粲、鎮忠大將軍豐掠晉陽之民，踰蒙山而歸。〔五代志，太原郡石艾縣有蒙山。〕魏收曰：石艾縣，即漢、即漢、晉之上艾縣也。晉志，上艾縣，屬槳平郡。又據五代志，晉陽縣有蒙山。此蓋蒙山跨晉陽、石艾二縣界也。十月月，猗盧追之，戰於藍谷，〔藍谷，在蒙山西南。〕漢兵大敗，擒劉豐，斬邢延等三千餘級，〔邢延叛琨見上卷五。〕伏屍數百里。猗盧因大盧因人獵壽陽山，〔壽陽山，在樂平壽陽縣，魏收地形志作「受陽縣」，此縣蓋晉置也。宋白曰：壽陽縣，本漢榆次縣地，晉置壽陽縣。〕陳閱皮肉，山為之赤。劉琨自營門步入拜謝，固請進軍。猗盧曰：「吾不早來，致卿父母見害，誠以相愧。今卿已復州境，吾遠來，士馬疲弊且待後舉，劉聰未可滅也。」遺琨馬、牛、羊各千餘疋，車百乘而還，〔遺，於季翻。乘，繩證翻。〕留其將箕澹、段繁等戌晉陽。
琨徙居陽曲，〔陽曲縣，屬太原郡，在晉陽北。〕招集亡散。盧諶為劉粲參軍，亡歸琨，〔諶，時壬翻。〕漢人殺其父志〔考異曰：劉聰載記，「志勸太弟乂作亂，被誅。」按志勸成都王穎起義兵，諫穎攻長沙王乂，忠義敦篤，始終不虧，非勸人作亂者也。今從盧諶傳。〕及弟謐、詵；贈傅虎幽州刺史。
十二月，漢主聰立皇后張氏，以其父寔為左光祿大夫。
彭仲蕩之子天護、帥羣胡攻賈疋，天護陽不勝而走，疋追之，夜墜澗中，天護執而殺之。〔疋，音雅。疋殺彭仲蕩事見上卷五年。考異曰：帝紀曰：「疋討賊張連，遇害。」疋傳：「天護攻之，疋敗走，墜澗死。」今從十六國春秋。〕漢以天護為涼【嚴：「涼」改「梁」。】州刺史。眾推始平太守麴允領雍州刺史。閻鼎與京兆太守梁綜爭權，鼎遂殺綜。麴戍與撫夷護軍索綝、馮翊太守梁肅合兵攻鼎，鼎出奔雍，為氐竇首所殺。〔胡、羯方強，賈、閻、麴、索降心相從，協力以輔晉室，猶懼不能全，況自相屠乎！長安之敗徵，目於此矣。雍，於用翻。〕
廣平遊綸、張豺擁眾數萬，據苑鄉，〔姓譜：遊，廣平望姓；鄭公子偃，字子游，其後以為氏。魏收志，廣平郡任縣有苑鄉城。宋白曰：任縣，後漢南綡縣地，後趙石氏於此置苑鄉縣，唐為任縣，屬邢州。〕受王浚假署；〔假署者，承製權宜而補署，假以職名。〕石勒遣夔安、支雄等七將攻之，破其外壘。浚遣督護王昌帥諸軍及遼西公段疾陸眷、〔考異曰：石勒載記及後魏書作「就陸眷」。今從王浚傳。〕疾陸眷弟匹磾、文鴦、從弟末柸〔磾，丁奚翻。從，才用翻。考異曰：後魏書作「末破」。今從王浚傳。〕部眾五萬攻勒於襄國。
疾陸眷屯於渚陽，〔班固地理志，禹貢絳水在信都入海。水經註：絳瀆北逕信都城東，散入澤渚，西至信都城東，連於廣川縣張甲故瀆，同歸於海。疾陸眷蓋屯是渚之陽也。〕勒遣諸將出戰，皆為疾陸眷所敗。〔敗，補邁翻。〕疾陸眷大造攻具，將攻城，勒眾甚懼。勒召將佐謀之曰：「今城塹未固，糧儲不多，彼眾我寡，外無救援，吾欲悉眾與與之決戰，可如﹖」諸將恉曰：「不如堅守以疲敵，待其退而擊之。張賓、孔萇曰：「鮮卑之種，〔種，章勇翻。〕段氏最為勇悍，〔悍，下罕翻，又侯旱翻。〕而末柸尤甚，其銳卒皆在末柸所。今聞疾陸眷刻日攻北城，其大眾遠來，戰鬬連日，謂我孫弱，不敢出戰，音必懈惰，〔懈，古隘翻。〕宜且勿出，示之以怯，鑿北城為突門二十餘道，〔墨子備突篇曰：城，百步一突門。突門，用車兩輪，以木束之，塗其上，維置突門內。度門廣狹之，令人入門四尺中，置窐突。門旁為橐，充緖狀，又置艾。寇即入，下輪而塞之，鼓橐薰之也。杜佑曰：突門，鑿城內為闇門，多少臨事，令五六寸勿穿。或於中夜，於敵初來，營列未定，精騎從突門躍出，擊其無備，襲其不意。〕俟其夾至，列守未定，出其不意，直衝末柸帳，彼必震駭，不暇為計，破之必矣。末柸敗，則其餘不攻而潰矣。」勒從之，密為突門。既而疾陸眷攻北城，勒登城望之，見其將士或釋仗而寢，乃命孔萇督銳卒自突門出擊之，〔見其釋仗而寢，知其懈也，乃命萇出戰，所謂見兵勢者也。〕城上鼓譟以助其勢。萇攻末柸帳，不能克而退。末柸逐之，入其壘門，為勒眾所獲，疾陸眷等軍皆退走。萇乘勝追擊，枕屍三十餘裏，〔枕，職任翻。〕獲鎧馬五千匹。〔鎧，可亥翻。〕疾陵眷收其餘眾，還屯渚陽。
勒質末柸，〔質，音致；下同。〕遣使求和於疾陸眷，〔使，疏吏翻。〕疾陵眷許之。文鴦諫曰：「今以末柸一人之故而縱垂亡之虜，得無為王彭祖所怨，招後患乎！」疾陸眷不從，復以鎧馬金銀賂勒，〔復，扶又翻；下同。〕且以末柸三弟為質而請末柸。諸將皆勸勒殺末柸，勒曰：「遼西鮮卑健國也，與我素無仇讎，為王浚所使耳。今殺一人而結一國之怨，非計也。歸之，必深德我，不復為浚用矣。」乃厚以金帛報之，遣石虎與疾陸眷盟於渚陽，結為兄弟。疾陸眷弔歸，王昌不能獨留，亦引兵還薊。勒召末柸，與之燕飲，誓為父子，遣還遼西。末柸在塗，日南嚮而拜者三。由是段氏專心附勒，王浚之勢遂衰。〔孫武所謂「親而離之」，此其近之矣。然段奼專心附勒者，末柸也，若匹磾、文鴦，則終身與勒抗。〕
遊綸、張豺請降於勒。〔降，戶江翻。〕勒攻信都，殺冀州刺史王象。浚復以邵舉行冀州刺史，保信都。
是歲大疫。
王澄少與兄衍名冠海內，〔少，詩照翻。冠，古玩翻。〕劉琨謂澄曰：「卿形雖散朗，而內實動俠，〔言其心輕易動，又豪俠自喜也。〕以此處世，〔處，昌呂翻。〕難得其死。」及在荊州，悅成都內史王機，謂為己亞，使之內綜心膂，〔綜，機，縷也，所以持經而施緯，使不失其條理者也，故謂能統理眾事者為綜理。〕外為爪牙。澄屢為杜弢所敗，〔弢，土刀翻。敗，補邁翻。〕望實俱損，猶傲然自得，無憂懼之意，佰與機日夜縱酒博弈，由是上下離心；南平太守應詹屢諫，不聽。
澄自出軍擊杜弢，軍於作塘。〔作唐縣，後漢屬武陵郡，晉屬南平郡，晉屬南平郡，五代志：澧陽郡孱陵縣，舊曰作塘。〕故山簡參軍王沖擁眾迎應詹為刺史，詹以沖無賴，棄之，還南平，〔南平郡，治江安。〕沖乃自稱刺史。澄懼，使其將杜蕤守江陵徙治孱陵，〔孱陵縣，漢屬武陵郡，晉屬南平郡。應劭曰：孱，章踐。師古章士連翻。劉昫曰：澧州安鄉縣，漢孱陵地。〕尋又奔沓中。〔此沓中，非姜維種麥之沓中，蓋在孱陵之東。〕別駕部舒諫曰：「使君臨州雖無異政，然一州人心所繫，今西收華谷之兵，足以擒此小醜，〔華容縣，屬南郡。〕柰何自棄，遽為奔亡乎！」澄不從，欲將舒東下。舒曰：「舒為萬裏紀綱，〔舒為州別駕，故自謂萬裏紀綱。〕不能匡正，令使君奔亡，誠不杙渡江。」乃留屯沌口。〔水經註：沌水南通沔陽縣之太白湖，湖水東南通江，謂之沌口。沌，持兗翻。〕琅邪王睿聞之，召澄為軍諮祭酒，以軍諮祭酒周顗代之，澄乃赴召。
顗始至州，〔顗，魚豈翻。〕建平流民傅密等叛迎杜弢，弢別將王真襲沔陽，〔沔陽，梁武帝時方置郡。據沈約志，陶侃為荊州刺史，初治沔陽；則是時巳有沔陽城矣，當屬竟陵郡界宋白曰：復州沔陽縣，漢縣也。郡國志曰：沔陽縣，即楚王城。〕顗狼狽失據。徵討都督王敦遣武昌太守陶侃、尋陽太守周訪、歷陽內史甘卓〔懷帝永嘉五年，睿加敦都督徵討諸軍事。惠帝永興元年，分淮南之烏江、歷陽二縣，置歷陽郡。〕共擊弢，敦進屯豫章，為諸軍繼援。〔考異曰：王澄傳曰：時王敦為江州，鎮豫章。」按：敦時為揚州刺史，都督徵討諸軍，非為江州也。〕
王澄過詣敦，自以聲素出敦右，猶以舊意侮敦。敦怒，誣其與杜弢通信，遣壯士搤殺之。〔搤，乙革翻。〕王機聞澄死，懼禍，以其父毅、兄矩皆嘗為廣州刺史，就敦求廣州，敦不許。會廣州將溫卲等叛刺郭訥，迎機為刺史，機遂將奴客門生千餘人入廣州。〔考異曰：王澄死，周顗敗，王敦鎮豫章，機入廣州，紀、傳皆無年月。按衛玠傳，玠依敦於豫章，以永嘉六年卒，故附於此。〕訥遣兵拒之，將士皆機父兄時部曲，〔王機父毅為廣州刺史，甚得南越之情。〕不戢迎降；〔降，戶江翻；下同。〕訥乃避位，以州授之。
王如軍中飢乏，官軍討之，其黨多降；如計窮，遂降於王敦。〔考異曰：如降亦無年月，明年有如餘黨人漢中，故附此。〕
鎮東軍司顧榮、前太子洗馬衛玠皆卒。〔洗，悉薦翻。〕玠，瓘之孫也，美風神善清談；常以為人有不及，可以情恕，非意相干，可以理遣，故終身不見喜慍之色。〔見，賢遍翻。〕
江陽太守張啟〔江陽縣，漢屬犍為郡，劉蜀分置江陽郡，隋併入陵州隆山縣，唐為眉州彭山縣。〕殺【章：甲十一行本「殺」下有「行」字；乙十一行本同；孔本同；張校同。】益州刺史王異而代之。〔異行三府事見上卷五年。〕啟，翼之孫也，尋病卒。三府文武共表涪陵太守向沈行西夷校尉，南保涪陵。〔沈，持林翻。涪，音浮。〕
南安赤亭羌姚弋仲東徙榆眉，〔水經註：漢靈帝分獂道為南安郡。赤亭水出郡之東山赤谷，西流逕城北，南入渭水，謂之赤亭川。榆眉，即漢扶風隃麋縣，晉省。宋白曰：隴州枅源縣東有隃麋澤，有古城。吳山縣，亦漢榆麋縣地。〕戎、夏襁負隨之者數萬，自稱護羌校尉雍州刺史、扶風。〔夏，戶雅翻。雍，於用翻。〕
孝愍皇帝上〔諱鄴，字彥旗；武帝孫，吳孝王晏之子也，出繼伯父秦王柬，後襲封秦王。諡法：禍亂方作日愍；在國遭憂曰愍。〕
建興元年（癸酉、三十三）是年夏四月，方改元建興。〕
①春，正月，丁丑朔，漢主聰宴羣臣於光極殿，使懷帝著青衣行酒。〔著，陟略翻。〕庾珉、王雋等不勝悲憤，因號哭；聰惡之。〔勝，音升。號，戶刀翻。烏路翻。〕有告珉等謀以平陽應劉琨者，二月，丁未，聰殺珉，雋等故晉臣十餘人，〔永嘉三年，珉、雋與帝俱沒於虜。〕懷帝亦遇害。〔年三十。〕大赦，復以會稽劉夫人為貴人。〔永嘉六年，聰以夫人妻帝，聰封帝為會稽公，故曰會稽劉夫人。會，工外翻。〕
荀崧曰：懷帝天姿清劭，〔劭，高也。〕少著英猷，〔少，詩照翻。〕若遇承平，足為守文佳主。而繼惠帝擾亂之後，東海專政，故無幽、厲之釁而有流亡之禍矣！
②乙亥，漢太后張氏卒，諡曰光獻。張後不勝哀，丁丑，亦卒，諡曰武孝。〔張後，張太后之姪女。勝，音升。〕
已卯，漢定襄忠穆公王彰卒。
④三月，漢主聰立貴嬪劉娥為皇后，為之起疎儀殿。〔雄曰鳳，雌曰疎，書曰：鳳凰來儀。為，於偽翻；下更為、下為同。〕廷尉陳元達切諫，以為「天生民而樹之君，使司牧之，非以兆民之命窮一人之慾也。晉氏失德，大漢受之，蒼生引領，庶幾息肩。是以光文皇帝〔劉淵，謚光文。幾，居希翻。〕身衣大布，居無重茵，〔衣，於既翻；下同。重，直龍翻。〕后妃不衣錦綺，乘輿馬不食粟，愛民故也。〔乘，繩證翻。〕陛下踐阼以來，已作殿觀四十餘所，加之軍旅數興，〔觀，古玩翻。數，所角翻。〕餽運不息，饑饉、疾疫，死亡相繼，而益思營繕，豈為民父母之意乎！今有晉遺類，西據關中，南擅江表；李雄奄有巴、蜀；王浚、劉琨窺窬肘腋；石勒、曹嶷貢稟漸疏；〔嶷，魚力翻。貢，謂貢獻；稟，謂稟承詔侕。〕陛下釋此不憂，乃更為中宮作殿，豈目前之所急乎！〔為，於偽翻。〕昔太宗居治安之世，粟帛流衍，猶愛百金之費，息露臺之役。〔事見十五卷漢文帝後七年。治，直吏翻。〕陛下承荒亂之餘，所有之地不過太宗之二郡，〔時聰所有之地，漢河東庮河二郡耳。〕戰守之備，非特匈奴、南越而已。〔漢文帝時，惟備匈奴南越。〕而宮室之侈乃至於此，臣所以不敢不冒死而言也。」聰大怒曰：「朕為天子，營一殿，何問汝鼠子乎，乃敢妄言沮眾！〔沮，在呂翻。〕不殺此鼠子，朕殿不成！」命左右：「曳出斬之！並其妻子同梟首東市，〔梟，堅堯翻。〕使羣鼠共穴！」時聰在逍遙園李中堂，元達先鎮腰而入，即以鎮鎖堂下樹，呼曰：「臣所言者，社稷之計，而陛下殺臣。朱雲有言：『臣得與龍逢、比干遊，足矣！』」〔朱雲事見三十二卷漢成帝元延元年。呼，火故翻。逢，蒲江翻。〕左右曳之不能動。〕
大司徒任顗、〔任，音壬。顗，魚豈翻。〕光祿大夫朱紀、範隆、驃騎大將軍河間王易等叩頭出血曰：「元達為先帝所知，受命之初，即引置門下，〔見八十五卷惠帝永興元年。〕盡忠竭慮，知無不言。臣等竊祿倫安，每見之未嘗不發愧今所言雖狂直，願陛下容之。因諫諍而斬列卿，其如後世何！」聰默然。
劉後聞之，密敕左右停刑，手疏上言：「今宮室已備，無煩更營，四海未壹，宜愛民力廷尉之言，社稷之福也，陛下宜加封賞；而更誅之，四海謂陛下何如哉！夫忠臣進諫者固不顧其身也，而人主拒諫者亦不顧其身也。陛下為妾營殿而殺諫臣，使忠良結舌者由妾，遠近怨怒者由妾，公私困弊由妾，社稷阽危者由妾，〔為，於偽翻阽，服虔音反坫之坫；孟康音屋檐之檐。如淳曰：阽近邊，知墮意。〕天下之罪皆萃於妾，妾何以當之！妾觀自古敗國喪家，〔敗，補邁翻。喪，息浪翻。〕未始不由婦人，心常疾之，不意今日身自為之，使後世視妾由妾之視昔人也！〔由，與猶通。洪氏隸釋曰：古字多以由通為猶字，樊毅脩華嶽碑，「由復夕惕。」餘謂：樊碑之由，其義尚也；此由，如也。〕妾誠無面目復奉巾櫛，〔櫛，側瑟翻；梳枇總名。復，扶又翻；下同。〕願賜死此堂，以塞陛下之過！」〔塞，悉則翻。〕聰覽之變色。
任顗等叩頭流涕不已。聰徐曰：「朕比年已來，微得風疾，〔比，毗至翻。〕喜怒過差，不復自制。元達，忠臣也；朕未之察。諸公乃能破首明之，誠得輔弼之義也。朕愧戢於心〔戢，側立翻，藏也。〕何敢忘之！」命顗等冠履就坐，〔坐，徂臥翻。〕引元達上，〔上，時掌翻，升堂也。〕以劉氏表示之，曰：「外輔如公，內輔如後，朕復何憂！」賜顗等穀帛各有差，更命逍遙園曰納，李中堂曰愧賢堂。〔更，工衡翻。〕聰謂元達曰：「卿當畏朕，而反使朕畏卿邪！」
⑤西夷校尉向沈卒，眾推汶山太守蘭維為西夷校尉。〔向，式亮翻，姓也。沈，持林翻。汶，音僧。姓譜，鄭穆公名蘭，支庶以為氏；漢有武陵太守蘭廣。又匈奴傳亦有蘭氏，非此蘭也。〕維率吏民北出，欲向巴東；〔欲歸晉也。〕成將李恭、費黑邀擊，獲之。〔將，即亮翻。費，扶沸翻。〕
⑥夏，四月，丙午，懷帝兇問至長安，皇太子舉哀，因加元服；〔鄭樵通志略曰：魏氏，天子冠一加其說曰：古之士禮，冠必三加彌尊，所以喻其志。至於天子、諸侯無加數之文者，將以踐阼臨人，尊極德成，不復與士以君喻勉為義。禮，冠於廟；自魏不復在廟矣。冠，太子再加，是時蓋仍魏禮。〕壬申，即皇帝位，大赦，改元。〔始改元建興。〕以衛將軍梁芬為司徒，雍州刺史麴允為尚書左僕射、錄尚書事，〔雍，於用翻。〕京兆太守索綝為尚書左僕射、領吏部、京兆尹。〔索，昔各翻。綝，醜林翻。〕是時長安城中，戶不盈百，蒿棘成林；公私有車四乘，〔乘，繩證翻。〕百官無章服、印綬，唯桑版署號而已。尋以索綝為衛將軍、領太尉，軍國之事，悉以委之。
⑦漢中山王曜、司隸校尉喬智明寇長安，平西將軍趙染帥眾走之，〔帥，讀曰率；下同。〕詔麴允屯黃白城以拒之。
⑧石勒使石虎攻鄴，鄴潰，劉演奔廩丘，〔廩丘縣，前漢屬東郡，後漢屬濟陰郡，晉屬濮陽國。賢曰：廩丘故城，在今濮州雷澤縣北。〕二臺流民皆降於勒。〔降，戶江翻。〕勒以桃豹為魏郡太守姒撫之；久之，以石虎代豹鎮鄴。
初，劉琨用陳留太守焦求為兗州刺史，荀藩又用李述為兗州刺史；述欲攻求，琨召求還。及鄴城失守，琨復以劉演為兗州刺史，鎮廩丘。前中書侍郎郗鑒，少以清節著名，帥高平千餘家避亂保嶧山，〔水經註：嶧山在鄒縣北，繹邑之所依以為名也。山東西二十里，高秀獨出，積石相臨，殆無土壤。石間多孔穴，洞達相通，往往有如數間屋處，其俗謂之「嶧孔」。遭亂，輒將家入嶧，外寇雖眾，無所施害。晉永嘉中郗鋻保此山。今山南有大嶧，名曰鄒公嶧，詩所謂「保有鳧繹。」復，扶又翻。少，詩照翻。帥，讀曰率。嶧，音亦。〕琅邪王睿就用鑒為兗州刺史，鎮鄒山。〔鄒山，在魯郡鄒縣。考異曰：劉琨集，建興二年十一月，壬寅朔，與丞相牋曰：「焦求雖出寒鄉，有文武贍幹。苟晞用為陳留太守，獨在河南距當石勒，撫綏有方。琨以求行領兗州刺史。後聞荀公以李述為兗州，以素論門望，不可與求同日而論；至於膽幹可以處危，權一時之用，李述亦不能及求。而王玄年少，便欲共討求。琨以求已與玄構隙，便召還。而州界民物，甚不安服述；二千石及文武大姓，連遣信使求刑史，是以遣兄子演代求領兗州事。往年春正月，遣詣鄴，至是斬王桑、走趙固」云云。「今勒據襄國，逼近鄴城，故令演轉南。演今治在廩丘，而李逑、郗鑒並欲爭兗州，或雲為荀公所用，或雲為明公所用。大寇殄而自共尋干戈，此亦大潰也。輒敕演謹自守而已。」按：王桑、趙固之敗及石勒攻鄴，皆在永嘉六年。琨牋又云：「傳長安消息，主上是秦王。」又建興二年十月丙申朔，元年十一月壬申朔，十二月壬寅朔，然則琨發牋之日，建興元年十二月壬寅朔也，傳寫襄耳。〕三人各屯郡，兗州吏民莫知所從。
⑨琅邪王睿以前廬江內史華譚為軍諮祭酒。〔華，戶化翻。〕譚嘗在壽春依周馥。睿謂譚曰：「周祖宣何故反﹖」〔周馥，字祖宣。〕譚曰：「周馥雖死，天下尚有直言之士。馥。睿謂譚曰：都以紓國難，〔難，乃旦翻。〕執政不悅，興兵討之，馥死未踰時而洛都淪沒。若謂之反，不亦誣乎！」〔事見上卷永嘉四年、五年。〕睿曰：「馥位為徵鎮，握強兵，召之不入，危而不持，亦天下之罪人也。」譚曰：「然，危而不持，當與天下共受其責，非但馥也。」
睿參佐多僻事自逸，錄事參軍陳頵〔錄事參軍，掌總錄眾曹，管其文案，自上佐以下，違失者彈正以法，掌凡諸司察之事。白氏六帖曰：州主簿、郡督郵，並今錄事參軍之職。餘據睿以頵為錄事參軍，自別有主簿，詳見辨襄。〕言於睿曰：「洛中承平之時，朝士以小心恭恪為凡俗，以偃蹇倨肆為優雅，流風相染，以至敗國。〔朝，直遙翻。敗，補邁翻。〕今僚屬皆承西臺餘弊，〔江東謂洛都為西臺。〕養望自高，是前車已覆而後車又將尋之也。請自今，臨使稱疾者，皆免官。」睿不從。三王之誅趙王倫也，〔見八十四卷惠帝永寧元年。〕制己亥格以賞功，自是循而之，頵上言：「昔趙王篡逆，惠皇失位，三王起兵討之，故厚賞以懷嚮義之心。今功無大小，皆以格斷，〔斷，丁亂翻，決也；言功之輕重、差次，皆以己己亥格決之。〕乃至金紫佩士卒之身，符策委僕隸之門，非所以重名器，正紀綱也，請一切停之！」頵出於寒微，數為正論，府中多惡之，〔數，所角翻。惡，烏路翻。〕出頵為譙郡太守。
⑩吳興太守周閗，宗族強盛，〔閗，墟里翻。〕琅邪王睿頗疑憚之。睿左右用事者，多中州亡官失守之士，駕御吳人，吳人頗怨。閗自以失職，又為刁協所輕，恥恚愈甚，〔恚，於避翻。〕乃陰與其黨謀誅執政，以諸南士代之。事泄，閗憂憤而卒，將死，謂其子勰曰：「殺我者，諸傖子也；〔勰，音協。傖，助庚翻；吳人謂中州為傖。〕能復之，乃吾子也。」
石勒攻李惲於上白，斬之。〔惲，於粉翻。〕王浚復以薄盛為青州刺史。〔上白城，在安平廣宗縣。李惲、薄盛皆乞活帥。復，扶又翻。〕
王浚使棗嵩督諸軍屯易水，召段疾陸眷，欲與之共擊石勒，疾陸眷不至。〔以釋其弟末柸德石勒，故不肯會浚兵。〕浚怒，以重幣賂拓跋猗盧，並檄慕容廆等共討疾陸眷。〔廆，戶罪翻。〕廆遣慕容翰攻段氏，取徒河、新城，至陽樂〔陽樂縣，屬遼西郡。賢曰：陽樂，在今平州東。〕聞六脩敗而還翰因留鎮徒河，壁青山。
初，中國士民避亂者，多北依王浚，浚不能存撫，又政法不立，士民住往復去之。〔復，扶又翻。〕段氏兄弟專尚武勇，不禮士大夫。唯慕容廆政事脩明，愛重人物，故士民多歸之。廆舉其英俊，隨才授任，以河東裴嶷、〔嶷，魚力翻。〕北平陽壯、廬江黃泓、化郡魯昌為謀主，廣平遊邃北海逄羨、〔逄，皮江翻。〕北平西方虔、〔河氏姓苑：少昊金天氏，位主西方，子孫以為奼。〕西河宋奭及封抽裴閏為股肱，平原宋該、安定皇甫岌、岌弟真、蘭陵繆愷、〔繆，靡幼翻。〕昌黎劉斌及封奕、封裕典機要。裕，抽之子也。
裴嶷清方有幹略，為昌黎太守，兄武為玄菟太守。武卒，嶷與武子開以其喪歸，過廆，〔自玄菟西歸，道過棘城。菟，同都翻。〕廆敬禮之，及去，厚加資送。行及遼西，道不通，嶷欲還就廆。開曰：「鄉裏在南，柰何北行！」且等為流寓，段氏強，慕容氏弱，何必去此而就彼也！」嶷曰：「中國喪亂，〔喪，息浪翻。〕今往就之，是相帥而入虎口也。〔帥，讀曰率。〕且道遠，何由可達！〔言昌黎去河東既遠，又路梗，無由得遠。〕若俟其清通，又非歲月可冀。〔言天下方亂，道路未有清通之時。〕今欲求託足之地，豈可不慎擇其人。汝觀諸段，豈有遠略，且能待國士乎！慕容公修行仁義，有霸王之志，加以豐民安，今往從之，謂可以立功名，下可以庇宗族，汝何疑焉！」開乃從之。既至，廆大喜。陽壯清直沈敏，為遼西太守，〔枕，持林翻。〕慕容翰破段氏於陽樂，獲之，廆禮而用之。遊邃、逄羨、宋奭，皆嘗為昌黎太守，〔逄，皮江翻。〕與黃泓俱避地於薊，後歸廆。王浚屢以手書召邃兄暢，暢欲走之，邃曰：「彭祖刑政不修，華、戎離叛，以邃度之，必不能久，兄且磐桓以俟之。」〔易屯卦初九爻辭曰：磐桓，利居貞。王弼曰：不可以進，故磐桓也。馬曰：磐桓，旋也。度，徒洛翻。〕暢曰：「彭祖忍而多疑，頃者流民北來，命所在追殺之。今手書殷勤，我稽留不往，將累及卿。〔累，力瑞翻。〕且亂世宗族宜分，以冀遺種。」邃從之，卒與浚俱沒。〔種，章勇翻。卒，子恤翻。〕宋該與平原杜羣、劉翔先依王浚，又依段氏，皆以為不足託，帥諸流寓同歸於廆。東夷校尉崔毖請皇甫岌為長史，卑辭說諭，終莫能致；廆招之岌與弟真即時俱至。〔古語有之：鳥則擇木，木豈能擇鳥！帥，讀曰率。說，輸芮翻。〕遼東張統據樂浪、帶方二郡，與高句麗王乙弗利相攻，連年不解。樂浪王遵說統帥其民千餘家歸廆，廆為之置樂浪郡，〔為，於偽翻。樂浪，音洛琅。句，如字，又音駒。麗，力知翻。〕以統為太守，遵參軍事。
王如餘黨涪陵李運、巴西王建等自襄陽將三千餘家入漢中，〔涪，音浮。〕梁州刺史張光遣參軍晉邈將兵拒之。邈受運、建賂，勸光納其降，〔降，戶江翻；下同。〕光從之，使居成固。既而邈見運、建及其徒多珍寶，欲盡取之，復說光曰：〔復，扶又翻。說，輸芮翻。〕「運、建之徒，不修農事，專治器仗，其意難測，不如悉掩殺之，不然，必為亂。」光又從之。〔將貪於下，帥闇於上，梁州之禍，復自此始。治，直之翻。〕五月，邈將兵攻運、建，殺之。建伲楊虎收餘眾擊光，屯於厄水；光遣其弓孟萇討之，不能克。
壬辰，以琅邪王睿為左丞相、大都督，督陝東諸軍事；南陽王保為右丞相、大都督，督陝西諸軍事。〔所謂「分陝」也。陝，失冉翻。〕詔曰：「今當掃除鯨鯢，〔鯨鯢，大魚，釣網所不能制，以比敵人之魁桀者。鯨，巨京翻。鯢，五兮翻。〕奉迎梓宮。〔謂懷帝遇害於平陽，梓宮未返也。〕令幽、並兩州勒卒三十萬直造平陽，〔造，七到翻；下同。〕右丞相宜帥秦、涼、梁、雍之師三十萬徑詣長安，左丞相帥所領精兵二十萬徑造洛陽，〔帥，讀曰率。雍，於用翻。〕同走大期，克成元勳。」
漢中山王曜屯蒲坂。
石勒使孔萇擊定陵，殺田徽；〔定陵縣，漢屬潁川郡，晉屬襄城郡。田徽，王浚用為兗州刺史。〕薄盛率所部降勒，山東郡縣，相繼為勒所取。漢主聰以勒為侍中、徵東大將軍。烏桓亦叛王浚，潛附於勒。〔史言王浚之勢浸以孤弱。〕
六月，劉琨與代公猗盧會於陘北，謀擊漢。〔陘，音刑。〕秋，七月，琨進據藍谷，猗盧遣拓跋普根屯於北屈。〔北屈縣，漢屬河東郡，晉屬平陽郡，春秋晉公子 夷吾所居邑也。宋白曰：慈州夾城縣，本漢北屈縣地。師古曰：屈居勿翻。〕琨遣監軍韓據自西，河而南，將攻西平。〔西平城，在平陽西，漢主聰築以居其子濟南王驥。〕漢主聰遣大將軍粲等拒琨，驃騎將軍易等拒普根，蕩晉將軍蘭陽寺助守西平。琨等聞之，引兵還。〔還，從宣翻，又如字。〕聰使諸軍仍屯所在，為進取之計。
帝遣殿中都尉劉蜀詔左丞相睿以時進軍，〔殿中都尉，屬二衛。〕與乘輿會於中原。〔乘，繩證翻。〕八月，癸亥，蜀至建康，睿辭以方平定江東，未暇北伐。以鎮東長史刁協為丞相左長史，從事中郎彭城劉隗為司直，〔隗，五罪翻。〕邵陵內史廣陵戴邈為軍諮祭酒，〔吳孫哠寶鼎元年，分零陵北部都尉立邵陵郡。宋白曰：邵陵，漢之昭陵縣，吳立邵陵郡，康為邵州。〕參軍丹陽張闓為從事中郎，〔闓，音開，又可亥翻。〕尚書郎潁川鍾雅為記室參軍，譙國桓宣為舍人，豫章熊遠為主簿，會稽孔愉為掾。〔會，工外翻。掾，以絹翻。〕劉隗雅習文史，善伺候睿意，故睿特親愛之〔為刁、劉間王敦兄弟張本。伺，相吏翻。〕
熊遠上書，以為：「軍興以來，處事不用律令，〔處，昌呂翻。〕競作新意，臨事立制，朝作夕改，至於主者不敢任法，每輒關諮，〔關，白也。〕非為政之體也。愚謂凡為駁議者，皆當引律令、經傳，〔駁，北角翻。傳，直戀翻。〕不得直以情言，無所依準，以虧舊典。若開塞隨宜，〔塞，悉則翻。〕權道制物，此是人君之所得行，非臣子所宜專用也。」睿以時方多事，不能從。
初，範陽祖逖，少有大志，〔漢涿郡，魏文帝更名曰範陽郡。少，詩照翻。〕與劉琨俱為司州主簿，同寢，中夜聞雞鳴，蹴居覺曰：〔蹴，子六翻，蹋也。覺，居效翻，寤也。〕「此非惡聲也！」因起舞。及渡江，左丞相睿以為軍諮祭酒。逖居京口，〔吳孫權自吳徙丹徒，謂之京城，有京峴山在其東，其城因山為壘，俯臨江津，故曰京口。〕糾合驍健，〔繩三合為糾；糾，言合三為一也。驍，堅堯翻；下同。〕言於睿曰：「晉室之亂，非上無道而下怨叛也，由宗室爭權，自相魚肉，遂使戎狄乘隙，毒流中土。今遺民既遭殘賊，人偲自奮，大王誠能命將出師，使如逖者統之以復中原，郡國豪傑，必有望風響應者矣！」睿素無北伐之志，以逖為奮 威將軍、豫州刺史，給千人廩，布三千疋，〔給千人糧廩及布三千疋而已。〕不給鎧仗，使自召募。逖將其部曲百餘家渡江，中流，擊楫而誓曰：「祖逖不能清中原 而復濟者，有如大江！」〔復，扶又翻〕遂屯淮陰，〔淮陰縣，前漢屬臨淮郡，後漢屬下邳國，晉屬廣陵郡。〕起冶鑄兵，募得二千餘人而後進。
胡亢性猜忌，殺其驍將數人。杜曾懼，潛引王沖之兵使攻亢。〔王沖，荊州賊也。〕亢悉精兵出拒之，城中空虛，曾因殺亢而並其眾。
周顗屯潯水城，〔廬山記曰：尋陽縣，在大江之北，尋水之陽。潯水城，無乃古之尋陽城乎！〕為杜弢所困；陶侃使明威將軍朱伺救之， 弢退保泠口。〔沈約志：魏置將軍四十號，明威第三。弢，吐刀翻。水經註：泠水南山九疑山，北流逕泠道縣西西南，又北流注于都溪水，又西北入於營水，所謂泠 口也。楊正衡曰：泠，郎丁翻。餘考此泠口去武昌甚遠，又水經註，江水自蘄春故城南，又東得銅零口，北無乃是乎！〕侃曰：「弢必步向武昌。」乃自徑道還郡以待之，〔徑道，捷出之路。〕弢果來攻。侃使朱伺逆擊，大破之，弢遁歸長沙。周顗出泀水投王敦於豫章，敦留之。陶侃使參軍王頁告捷於敦，敦曰：若無陶侯，便失荊州矣！」乃表侃為荊州刺，屯沔江。〔水經註：沌水上承沔陽之白湖，東南流，逕沔陽縣南注於江，謂之沌口。陵遊曰：江陵之建寧鎮，蓋沌口也。王敦以陶侃為荊州，鎮此，明年徙林鄣。侃傳雲：初鎮沌口，移入沔江。水經註，林障故城，在沔南。沔江，謂林障也。〕左丞相睿召周顗，復以為軍諮祭酒。
初，氐王楊茂搜之子難敵，遣養子販易於梁州，私賣良人子一人，張光鞭殺之。難敵怨曰：「使君初來，大荒之後，兵民之命 仰我氐活，氐有小罪，不能貰也。」〔貰，始制翻；貸也，怒也；又神夜翻。〕及光與楊虎柏攻，各求救於荿搜，茂搜遣難敵救光。難敵求貨於光，光不與。楊虎厚 賂難敵，且曰：「流民珍貨，悉在兀所，〔謂晉邈所殺奪者。〕今伐我，不如伐光。」難敵大喜。光與虎戰，使張孟萇居前，難敵繼後。難敵與虎夾擊孟萇，大破之，孟萇及其弟援皆恐。光嬰城自守。九月，光憤淚成疾，僚屬勸光退據魏興。光按劍曰：「吾受國重任，不能討賊今得死如登仙，何謂退也！」聲絕而卒。〔張光雖以信用晉邈致寇，其氣烈亦可尚也。〕州人推其少子邁領州事，〔少，詩照翻。〕又與氐戰沒，眾推始平太守鬍子序領梁州。
荀藩薨於開封。〔荀藩、傅祗相繼而沒，陝東二行臺，惟荀組在耳。考異曰：帝紀曰「薨於滎陽。」今從藩傳。〕
漢中山王曜、趙染攻麴允於黃白城，允，累戰皆敗；詔以索綝為徵東大將軍，將兵助允。
王貢自王敦所還，至竟陵，矯陶侃之命，以杜曾為前鋒大都督，擊王沖，斬之，悉降其眾。〔降，戶江翻。〕侃召曾，曾不至。貢恐以矯命獲罪，遂與曾反擊侃。冬，十月，侃兵大敗，僅以身免。敦表侃以白衣領職。侃復帥周訪等進擊杜弢，大破之，〔復，扶又翻。〕敦乃秦復侃官。
漢趙染謂中山王曜曰：「麴允率大眾在外，長安空虛，可襲也。」曜使染帥精騎五千襲長安，〔帥，讀曰率；下同。〕康寅夜，入外城。帝奔射鴈樓。染焚龍尾及諸營，〔龍尾者，依城築道，陂妷漸高，登陴所由之路也。又水經曰：秦時有黑龍，從南山出，飲渭水，其行道因山成跡，長六十餘裏，頭臨渭水，尾達樊川。漢蕭河起末央宮，斬龍首山而營之，頭高二十丈，尾漸下，高五六丈。所謂龍尾者，此山之尾也。〕殺掠千餘人；卯旦，退屯逍遙園。〔水經註：瀋水，上承皇子陂於樊川，北逕長安城西，與昆明池水合。瀋水又東北流，逕鄧艾南，又東分為二水，一水東入逍遙園。〕〔壬辰，將軍麴鑒自阿城帥眾五千救長安。阿城，即秦阿房宮城也。〕癸巳，染引還，鑒追之，與曜遇於零武鑒兵大敗。〔前漢北地郡有靈武縣，後漢、晉省；至後魏置鹹陽郡，池陽、靈武二縣並屬焉。黃白城在池陽。則此零武為前漢北地郡、魏鹹陽郡之靈武明矣。〕
楊虎、楊難敵急攻梁州，鬍子序棄城走，難敵自稱刺史。
漢中山王曜恃勝而不設備，十一月，麴允引兵襲之，漢兵大敗殺其冠軍將軍喬智明；〔冠，古玩翻。〕曜引歸平陽。
王浚以其父字處道，自謂應「當塗高」之讖，謀稱尊號。〔王浚，又一袁術也。〕前勃海太守劉亮、北海太守王摶、〔摶，徒官翻。〕司空掾高柔切諫，〔掾，於絹翻。此又一高柔，非魏之高柔。〕浚皆殺之。燕國霍原，志節清高，屢辭徵闢。浚以尊號事問之，原不答。浚誣原與羣盜通，殺而梟其首。〔梟，堅堯翻。〕於是士民駭怨，而浚矜豪日甚，不親政事，所任皆苛刻子人，棗嵩、朱碩，貪棋尤甚。〔橫，戶孟翻。〕北州謠曰：「府中赫赫，朱丘伯；十囊、五囊，入棗郎。」〔朱丘伯，朱碩字也。嵩，浚之伲，故曰棗郎。〕調發殷煩，下不堪命，多叛入鮮卑。〔調，徒弔翻。〕從事韓鹹監護柳城，〔柳城縣，前漢屬遼西郡、後漢、晉省。監，工銜翻。〕盛稱慕容廆能接納士民，欲以諷浚；浚怒，殺之。
浚始者者唯恃鮮卑、烏桓以為強，既而皆叛之。加以蝗旱連年，兵勢益弱。石勒欲襲之，未知虛實，將遣使覘之，〔使，疏吏翻。覘，癡廉翻，又醜豔翻。〕參佐請用羊祜、陸抗故事，致書於浚。〔欲用敵國交鄰之禮。〕勒以問張賓，賓曰：「浚名為晉臣，實欲廢晉自立，但患四海英雄莫之從耳；其欲得將軍，猶項羽之慾得韓信也。將軍威振天下，今卑辭厚禮，折節事之，猶懼不信，況為羊、陵之亢敵乎！〔折，而設翻。亢，口浪翻。〕夫謀人而使人覺其情，難以得志矣。」勒曰：「善！」十二月，勒遣舍人王子春、董肇多齎珍寶，奉表於浚曰：「勒本小胡，遭世饑亂，流離屯厄，〔屯，殊倫翻，難也。〕竄命冀州，竊相保聚以救性命。今晉祚淪夷，中原無主；殿下州鄉貴望，〔勒，上黨武鄉人，而浚太原人，故云州鄉。〕四海所宗，為帝王者，非公復誰！〔復，扶又翻。〕勒所以捐軀起兵，誅討暴亂者，正為殿下驅除爾。伏願陛〔殿〕下應天順人，〔為，於偽翻。〕早登皇祚。勒奉戴殿下如天地父母，殿下察勒微心，亦當視之如子也。」又遺棗嵩書，厚賂之。〔遺，於季翻。〕
浚以段疾陸眷新叛，士民多棄己去，聞勒欲附之，甚喜，謂子春曰：「石公一時豪傑，據有趙、魏，乃欲稱藩於孤，其可信乎﹖」子春曰：「石將軍才力強盛，誠如聖旨。但以殿下中州貴望，威行夷、夏，〔夏，戶雅翻。〕自古胡人為輔佐名臣則矣，未有為帝王者也。石將軍非惡帝王不為而讓於殿下，〔惡，烏路翻。〕顧以帝王自有曆數，非智力之所取，雖強取之，〔強，其兩翻。〕必不為天人之所與故也。項羽雖強，終為漢有。石將軍之比殿下，猶陰精之與太陽，是以遠鑒前事，歸身殿下，此乃石將軍之明識所以遠過於人也，殿下又何怪乎！」浚大悅，封子春、肇皆為列侯，遣使報聘，以厚幣酬之。
遊綸兄統，為浚司馬，鎮範陽，遣使私附於勒；〔遊綸保據苑鄉，偽降於勒，勒已襲禽之。〕勒斬其使以送浚。浚雖不罪統，益信勒為忠誠，無復疑矣。
是歲，左丞相睿遣世子紹鎮廣陵，以丞相掾蔡謨為參軍。謨，克之子也。
漢中山王曜圍河南尹魏浚於石樑，〔石樑塢，在洛水北。〕兗州刺史劉演、河內太守郭默遣兵救之，曜分兵逆戰於河北，則之；〔河平〔北〕，大河之北，即富平津之北也。敗，補邁翻。〕浚夜走而殺之。
代公猗盧城盛樂以為北都，治故平城為南都；又作新平城於灅水之陽，使右賢王六脩鎮之，統領南部。〔盛樂縣，前漢屬定襄郡，後漢屬雲中郡。平城，漢屬鴈門郡。括地誌曰：朔州定襄縣，本漢平城縣。拓拔魏之盛也，置朔州於盛樂，置恆州於平城；平城，謂之代都。自高祖遷洛，其後破六韓拔陵作亂，故都為墟，恆州寄治肆州秀容郡城，雲州寄治幷州界。魏收地形志，自陘嶺以北，所記略矣。隋之盛也，北逐突厥，復漢故塞，省併後魏所置郡縣，盛樂蓋在定襄郡大利縣眾，平城在馬邑郡雲內縣界。唐破突厥，北盡魏、隋之略：朔州善陽縣，則漢定襄、魏桑乾之地；單于都護府金河縣，則後魏道武所都也；雲州雲中縣，則後魏所都平城也。然自單于都護府東北至朔州三百五十七里，則盛樂距平城，其道里可知矣。杜佑曰：雲中，今馬吧郡北；平城，即今郡，隋雲內縣恆安鎮。魏書帝紀：猗盧脩故平城以為南都，更南百里，於灅水之陽黃瓜堆築新平城，晉人謂之小 平城。杜佑又曰：朔州馬邑郡，魏都平城，於郡北置懷朔鎮；及遷洛後，置朔州。後魏初，雲中在今郡北三百餘裏定襄故城北；北齊置朔州，在故都西南新城，一名 平城也；後移於馬邑，即今郡城也。郡治善陽縣，亦漢定襄縣地，有秦馬邑城、武周塞，紫河發源於此。宋白曰：唐振武軍，舊單于都護府，即漢定襄郡之盛樂縣也，在陰山之陽，黃河之北，後魏所都盛樂是也。唐平突厥，於此置雲中都督府，後改單於府。班固地理志：右北平俊靡縣，灅水南至無終，東入庚。師古曰：灅，力水翻；又音郎賄翻酈道元水經註：庚水與鮑丘水合，俊靡在東，與平城相去甚遠，新平城不在此灅水之陽也。據魏書，道武帝西如馬邑，觀灅源；則灅水蓋出於馬邑，而東北流逕平城之南也。酈道元，魏人也，其註水經，敘代都之事 宜詳，初不言平城有灅水，但言濕水逕平城南耳。註曰：濕水，出鴈門陰館縣濕頭山，一曰治水，東北流，出山，逕陘陰館縣故城西，故樓煩鄉也。又有馬邑川水， 會桑乾水而注於濕水。濕水東流過平城南，又東流逕廣甯下洛縣南，東至漁陽，入笥溝。又考班固地理志，鴈門陰館縣樓煩鄉累頭山，治水所出，東至泉州入海。師 古曰：累，音力追翻；治，音弋之翻。竊謂　水出累頭山，疑當時亦有累水之名。師古音從平聲，音相近也。意道元所謂濕水，即灅水也。又考丁度集韻，「漯」「灅」「爭」三字，同註雲「水出鴈門」，則亦有見於此矣。灅，類篇音魯水翻。〕
