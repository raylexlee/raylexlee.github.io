△卷第二百五十一
唐紀六十七〔起著雍困敦（戊子），盡屠維赤奮若（己丑），凡二年。〕
懿宗昭聖恭惠孝皇帝中
鹹通九年（戊子、八六八）
1夏，六月，鳳翔少尹李師望上言：「巂州控扼南詔，為其要衝，成都到遠，難以節制，請建定邊軍，屯重兵於巂州，以邛州為理所。」〔理所，猶言治所也。上，時掌翻。巂，音髓。邛，渠容翻。〕朝廷以為信然，以師望為巂州刺史，充定邊軍節度，眉、蜀、邛、雅、嘉、黎等州觀察，統押諸蠻並統領諸道行營、制置等使。師望利於專制方面，故建此策；其實邛距成都纔百六十里，巂距邛千里，其欺罔如此。〔為李師望以定邊軍致寇張本。〕
2初，南詔陷安南，〔見上卷四年。〕敕徐泗募兵二千赴援，分八百人別戍桂州，初約三年一代。徐泗觀察使崔彥曾，慎由之從子也，〔崔慎由始見倦上卷宣宗大宗十一年。從，才用翻；下從孫同。〕性嚴刻；朝廷以徐兵驕，命鎮之。都押牙尹戡、教練使杜璋、〔大中六年五月，敕天下軍府有兵馬處，宜選會兵法、能弓馬等人充教練使，每年合教習時，常令教習。〕兵馬使徐行儉用事，軍中怨之。戌桂州者已六年，屢求代還，戡言於彥曾，以軍帑空虛，〔帑，他朗翻。〕發兵所費頗多，請更留戍卒一年；彥曾從之。戍卒聞之，怒。
都虞候許佶、〔佶，其吉翻。〕軍校趙可立、姚周、張行實皆故徐州羣盜，州縣不能討，招出之，補牙職。會桂管觀察使李叢移湖南，新使未至，〔校，戶教翻。使，疏吏翻。〕秋，七月，佶等做亂，殺都將王仲甫，〔將，即亮翻。〕推糧料判官龐勛為主，〔唐制，凡行軍，置隨軍糧料使，兵少者置糧料判官。勛，許雲翻。〕劫庫兵北還，所剩剽掠，〔劫桂州庫兵北歸徐州。還，因旋，又如字。剽，匹妙翻。〕州縣莫能禦。朝廷聞之，八月，遣高品張敬思赦其罪，〔新書百官志：內侍省有高品一千六百九十六人。〕部送歸徐州，戍卒乃止剽掠。
3以前靜海節度使高駢為右金吾大將軍。駢請以從孫潯代鎮交趾，從之。〔潯，徐林翻。考異約：補國史曰：「高公姪孫潯將先鋒軍，每遇陳敵，身當矢石。及高公內舉交代，朝廷命潯節制交趾。」實錄但云高潯以下勒明姓名於碑陰，不雲潯為節度使。新傳曰：「駢之戰，其從孫潯常為先鋒，冒矢石以勸士。駢徙天平，薦潯自代；詔拜交州節度使。」按駢為金吾半歲始除天平。今從補國史。〕
4九月，戊戌，以山南東道節度使盧耽為西川節度使；以有定邊軍之故，不領統押諸蠻安撫等使。〔既分西川置定邊軍，　則諸蠻皆在定邊軍巡內。〕
5龐勛等至湖南，〔湖南觀察治潭州。〕監軍以計誘之，使悉輸其甲兵。〔誘，音酉。〕山南東道節度使崔鉉嚴兵守要害，徐卒不敢入境，泛舟沿江東下。許佶等相與謀曰：「吾輩罪大於銀刀，〔銀刀見上卷三年。〕朝廷所以赦之者，慮緣道攻劫，或潰散為患耳，若至徐州，必葅醢矣！」乃各以私財造甲兵旗幟。〔幟，昌志翻。〕過浙西，入淮南，淮南節度使令狐綯遣使慰勞，給芻米。〔勞，力到翻。芻，以飼馬；米，以給軍。〕
都押牙李湘言於綯曰：「徐卒擅歸，勢必為亂，雖無敕令誅討，藩鎮大臣當臨事制宜。高郵岸峽【章：十二行本「峽」作「峻」；乙十一行本同；張校同，雲無註本作「峽」。】而水深狹，請將奇兵伏於其側，焚荻舟以塞其前，〔塞，悉則翻。〕以勁兵蹙其後，可盡擒也。不然，縱之使得渡淮，至徐州，　與怨憤之眾合，為患必大。」綯素懦怯，且以無敕書，乃曰：「彼在淮南不為暴，聽其自過，餘非吾事也。」
勛招集銀刀等都竄匿及諸亡命匿於州中，眾至千人。丁巳，至泗州。〔泗州，晉、宋宿豫之地，後魏置南徐州，又置宿豫郡，又改東徐州，又改東楚州，周大象三年改泗州，開元二十四年，移州治臨淮縣。臨淮本漢徐城縣地，當泗水口，南北衝要之所。〕刺史杜慆饗之於毬場，〔慆，他刀翻。〕優人致辭；〔致辭者，今諸藩府有大宴，則樂部頭當筵致辭，稱頌賓主之美，所謂致語者是也。〕徐卒以為玩己，擒優人，欲斬之，坐者驚散。慆素為之備，徐卒不敢為亂而止。慆，悰之弟也。〔杜悰，歷事穆、文、武、宣，屢入相位，鹹通初，又為相。〕
先是，朝廷屢敕崔彥曾慰撫戍卒擅歸者，勿使憂疑。〔先，悉薦翻。〕彥曾遣使以敕意諭之，道路相望。勛亦申狀相繼，辭禮甚恭。戊午，行及徐城，〔徐城縣，屬泗州，宋朝省徐城為鎮， 入臨淮縣，在泗州北百於裏，自此兒西北，則入徐州界。然其道里迂遠，故龐勛等西入宿州，至苻離，則距徐州纔一百四十里耳。〕勛與許佶等乃於言於眾曰：「吾 輩擅歸，思見妻子耳。今聞已有密敕下本軍，至則支分滅族矣！〔下，戶嫁翻。支分，謂被支解，而支體異處也，即咼刑。〕丈夫與其自頭網羅，為天 下笑，曷若相與戮力同心，赴蹈湯火，豈徒脫禍，兼富貴可求！況城中將士皆吾輩父兄子弟，吾輩一唱於外，彼必響應於內矣。然後遵王侍中故事，〔王侍中，謂無 王智興也，事見二百四十二卷穆宗長慶二年。〕五十萬賞錢，可翹足待也！」眾皆呼躍稱善。將士趙武等十二人獨憂懼，欲逃去，悉【章：十二行本「悉」上有 「勛」字；乙十一行本同；張校同。】斬之，遣使致其首於彥曾，且為申狀，稱：「勛等遠戌六年，實懷鄉裏；而武等因眾心不安，輒萌姦計。將士誠知詿誤，〔詿，古賣翻。〕敢避誅夷！今既蒙恩全宥，輒共誅手惡以補愆尤。」冬，十月，甲子，使者至彭城，彥曾執而訊之，具得其情，乃囚之。 丁卯，勛復於遞中申狀，〔復，扶又翻。遞中，謂入郵筒遞送使府。〕稱：「將士自負罪戾，各懷憂疑，今已及苻離，尚未釋甲。〔苻離，漢股縣，時屬宿州。九域 志：宿州北至徐州一百二十里。宋白曰：爾雅：莞，苻離。此地尤多此草，故名。〕蓋以軍將尹戡、杜璋、徐行儉等狡詐多疑，必生釁隙，乞且停此三人職任，以安 眾心，仍乞戌還將士別置二營，共為一將。」〔將，並即亮翻。〕
時戍卒拒彭城止四驛，〔唐制：三十里一驛。四驛，百二十里。〕闔城忷懼。彥曾召諸將謀之，皆泣曰：「比以銀刀兇悍，〔比，毗至翻。悍，侯旰翻，又下罕翻。〕使一軍皆蒙惡名，殲夷流竄，不無枉濫。今冤痛之生未已，而桂州戍卒復爾猖狂，〔復，扶又翻；下同。〕若縱使入城，必為逆亂，如此，則闔境塗地矣！不若乘其遠來疲弊，發兵擊之，我逸彼勞，往無不捷。」彥曾猶豫未決。團練判官溫廷【章：十二行本「廷」；乙十一行本同。】皓復言於彥曾曰：「安危之兆，已在目前，得失之機，決於今日。今擊之有三難，而捨之有五害：詔釋其罪而擅誅之，一難也。帥其父兄，討其子弟，二難也。〔帥，讀曰率。〕枝黨鉤連，刑戮必多，三難也。然當道戍卒擅歸，不誅則諸道戌邊者皆孝之，無以制禦，一害也。將者一軍之首，而輒敢害之，〔謂戍卒殺都將王仲甫也。〕則凡為將者何以號令士卒！二害也。所過剽掠，〔剽，匹妙翻。〕自為甲兵，招納亡命，此而不討，何以懲惡！三害也。軍中將士，皆其親屬，銀刀餘黨，潛匿山澤，一旦內外俱發，何以支梧！四害也。〔如淳曰：枝梧，猶枝扞也。薛瓚曰：小柱為枝，邪柱為梧，今屋邪柱是也。〕逼脅軍府，誅所忌三將，又欲自為一營，〔三將，謂尹戡、杜璋、徐行儉。及乞別營，事並見上。〕從之則銀刀之患復起，違之則託此為作亂之端，五害也。惟明公去其三難，〔去，羌呂翻。〕絕其五害，早定大計，以副眾望。」
時城中有兵四千三百，彥曾乃命都虞候原密等將兵三千人討勛，數勛之罪 以令士眾，〔數，所具翻。〕且曰：「非惟塗炭平人，實亦汙染將士。〔汙，烏故翻。染，如艷翻，又如險翻。〕儻國家發兵誅討，則玉石俱焚矣！」〔書曰：火炎 崑岡，玉石俱焚。天吏逸德，烈於猛火。〕又曰：「凡彼親屬，無用憂疑，罪止一身，必無連坐。」仍命宿州出兵苻離，泗州出兵於虹以邀之，〔虹，漢古縣，宋、魏廢省，古城在夏丘縣界；武德置虹縣於古虹城，貞觀八年移治夏丘，故城時屬宿州。九域志：在州東一百八十里。顏師古曰：虹，音貢，今音絳。〕且奏其狀。彥曾戒元密無傷敕使。〔時張敬思尚在勛軍中。〕
戊辰，元密發彭城，軍容甚盛。諸將至任山北數裏，〔任山在彭西南三十里。〕頓兵不進，共思所以奪敕使之計，欲俟賊入館，乃縱兵擊之，遣人變服負薪以詗賊。〔詗，翾正翻，又火迥翻。〕日暮，賊至任山，館中空無人，又無供給，疑之，見負薪者，執而榜之，〔榜，音彭。〕果得其情。乃為偶人【章：十二行本「人」下有「執旗幟」三字；乙十一行本同；孔本同；張校同。】列於山下而潛遁。比夜，官軍始覺之，〔比，必利翻，及也；下比官軍、比追及，皆同音。〕恐賊潛伏山谷及間到來襲，〔間，古莧翻。〕復引兵退宿於城南，明旦，乃進追之。
時賊已至苻離，宿州戍卒五百人出戰於濉水上，〔濉水，在虹縣靈壁東。〕望風奔潰，賊遂抵宿州。時宿州闕刺史，觀察副使焦璐攝州事，城中無復餘兵，庚午，賊攻陷之，璐走免。〔璐，音路。考異曰：舊紀：「九月，甲午，勛陷宿州。」今從鄭樵彭門紀亂及新紀。〕賊悉聚城中貨財，令百姓來取之，一日之中，四遠雲集，然後選募為兵，有不願者立斬之，自旦至暮，得數千人。於是勒兵乘城，龐勛自稱兵馬留後。
再宿，官軍始至，賊守備已嚴，不可復攻。宣是，焦璐聞苻離敗，〔先，悉薦翻。〕決汴水以斷北路，〔斷，音短。〕賊至，水尚淺可涉，比官軍至，已深矣。壬 申，元密引兵渡水，將圍城，會大風賊以　火箭射城外茅屋，〔射，而亦翻。〕延及官軍營，士卒進則冒矢石，退則限水火，賊急擊之，死者近三百人。〔近，其靳翻。〕元密等以為賊必固守，但為攻取之計。
賊夜使婦人持更，〔夜有五更，使人各直一更，擊鼓以警眾，謂之持更。顏之推曰：一更、二更、三更、四更，皆以五為節。西都賦雲：「衛以嚴更之署。」所以爾者，假令正月建寅，斗柄夕則指寅，晝則指午，自寅至午，凡曆五辰。冬、夏之夜，雖復長短，然復長短，然辰間遼闊，盈不至六，縮不至四，進退常在五者之間。更，曆也，經也，故曰五更。更，工衡翻。〕掠城中大船三百艘，備載資糧，順流而下，欲入江湖為盜；〔宿州，古汴河之會，漕運及商旅所經，故城中有大船沿汴而下，入淮，則可以入江湖矣。艘，蘇遭翻。〕以千縑贈張敬思，遣騎送至汴之東境，〔此謂汴州東境也。〕縱使西歸。〔謂西歸長安。〕
明旦，官軍知賊已去，狼狽追之，士卒皆未食，比追及，已肌乏。賊檥舟隄下而陳於隄外，〔陳，讀曰陣；下同。〕伏千人於舟中，〔檥，魚豈翻。〕官軍將至，陳者皆走入陂中。密以為畏己，縱兵追之；賊自舟中出，夾攻之，自午及申，官軍大敗。密引兵走，陷於荷涫，〔涫，古丸翻。〕賊追及之，密等諸將及監敕皆死，士卒死者殆千人，其餘皆降於賊，無一人還徐者。賊問降卒以彭城人情計謀，知其無備，始有攻彭城之志。
乙亥，龐勛引兵北渡濉水，踰山趣彭城。〔趣，七喻翻。〕其夕，崔彥曾始知元密敗，移牒鄰道求救；明日，塞門，〔塞，悉則翻。〕選城中丁壯為手備，內外震恐，無復固志。或勸固志。或勸彥曾奔兗州，〔九域志：徐州北至兗週三百六十里。〕彥曾怒曰：「吾為元帥，城陷而死，職也！」力斬言者。
丁丑，賊至城下，眾六七千人，鼓譟動地，民居在城外者，賊皆慰撫，無所侵擾，由是人爭歸之，不移時，克羅城。彥曾退保子城，〔羅城，外大城也。子城，內小城也。〕民助賊攻之，推草車塞門而焚之，〔推，吐雷翻。塞，悉則翻。〕城陷。〔考異曰：舊紀：「九月，乙未，龐勛陷徐州，殺節度使崔彥曾、判官焦璐等。賊令別將梁丕守宿州，又遣劉行及丁景琮、吳迥攻圍泗州。」今從彭門紀及新紀。舊彥曾傳曰：「九年姐月十四日，賊逼徐州。十五日後，每旦大霧。十六日，彥曾並誅逆卒家口。十七日，昏霧尤甚，賊四面斬關而入。」實錄，自勛知徐州出兵退至苻離已後，皆置於十一月。今從彭門紀亂。〕賊囚彥曾於大彭館，執尹戡、杜璋、徐行儉，刳而剉之，〔刳其腹而寸剉之。〕盡滅其族。勛坐聽事，〔徐州觀察廳事也。聽，讀曰廳。〕盛陳兵衛，文武將吏伏謁，莫敢仰視。即日，城中願附從者萬餘人。
戊寅，恂召溫庭皓，使草表求節鉞，庭皓曰：「此事甚大，非頃刻可成，請還家徐草之。」勛許之。明旦，勛使趣之，〔趣，讀曰促。〕庭皓來見勛曰：「昨日所以不即拒者，欲一見妻子耳。今已與妻子別，謹來就死。」勛熟視，笑曰：「書生敢爾，不畏死邪！龐勛能取徐州，何患無人草表！」遂釋之。
有周重者，每以才略自責，勛迎為上客，重為勛草表，〔重為，於偽翻。〕稱：「臣之一軍，乃漢室興王之地。〔漢高帝起於沛。唐沛縣數徐州，故稱之以自誇大。〕頃因節度使刻削軍府，刑賞失中，遂致迫逐。〔言士卒所以迫逐主帥者，皆其所自致。〕陛下奪其節制，翦滅一軍，〔見上卷三年。〕或死或流，冤橫無數。〔橫，戶孟翻。〕今聞本道復欲誅夷，將士不勝痛憤，推臣權兵馬留後，彈壓十萬之師，撫有四州之地。〔勝，音升。四州，謂徐、宿、濠、泗。〕臣聞見利乘時，帝王之資也。臣見利不失，遇時不疑；伏乞聖慈，復賜旌節。不然，揮戈曳戟，詣闕非遲！」庚辰，遣押牙張琯奉詣京師。
勛以許佶為都虞候，趙可立為都遊奕使，黨與各補牙職，分將諸軍。又遣舊將劉行及將千五百人屯濠州，李圓將二千人屯泗州，梁丕將千人屯宿州，自餘要害縣鎮，悉繕完戌守。徐人謂旌節之至不過旬月，願效力獻策遠近輻湊，乃至光、蔡、淮、浙、兗、鄆、沂、密羣盜，皆倍道歸之，闐溢郛郭，〔闐，停年翻。郛，芳無翻。〕旬日間，米鬥直錢二百。〔人來從亂者多，故米踊貴。〕勛詐為崔彥曾請翦滅徐州表，其略曰：「一軍暴卒，盡可翦除；五縣愚民，各宜配隸。」〔五縣，彭城、蕭、豐、沛、滕也。〕又作詔書，依其所請，傳布境內。徐人信之，皆歸怨朝廷，曰：「微桂州將士回戈，吾徒悉為魚肉矣！
劉行及引兵至渦口，〔渦口至濠州，僅隔淮水耳。渦，音戈。〕道路附從者增倍，濠州兵纔數百，刺史盧望回素不設備，不知所為，乃開門具牛酒迎之。行人入城，囚望回，自行刺史事。〔考異曰：舊紀、實錄、新紀，濠州陷在十一月。按濠本徐之屬郡，勛始得徐州，則遣行及取之望回猶未及為備，豈得至十一月！今從彭門紀亂。〕泗州刺史杜慆聞勛作亂，完守備以待之，且求救於江、淮。李圓遣精卒百人先入泗州，封府庫，慆遣人迎勞，〔勞，力到翻。〕誘之入城，悉誅之。〔誘，音酉。〕明日，圓至，即引兵圍城，城上矢石雨下，賊死者數百，乃斂兵屯城西。勛以泗州當江、淮之衝，益發兵助圓攻之，眾至萬餘，終不能克。〔史於此略言其終，下文始詳言其事。〕
初，朝廷聞龐勛自任山還趣宿州，〔趣，七喻翻。〕遣高品康道偉齎敕書撫慰之。十一月，道偉至彭城。勛出郊迎，自任山至子城三十里，大陳甲兵，號令金鼓響震山谷，城中丁直壯，悉驅使乘城。宴道偉於毬場，使人詐為羣盜降者數千人，諸寨告捷者數十輩；復作求節鉞表，〔復，扶又翻。〕附道偉以聞。
初，辛雲京之孫讜，〔辛雲京見二百二十二卷肅宗寶應二年。讜，多曩翻。〕寓居廣陵，喜任俠，〔喜，許記翻。如淳曰：相與信為任，同是非為俠，所謂權行州里，力折公侯者也。或曰：俠之為言挾也，以權力俠輔人也。〕年五十不仕；與杜慆有舊，聞龐勛作亂，詣泗州，勸慆挈家避之，慆曰：「安平享其祿位，危難棄其城池，〔難，乃旦翻。〕吾不為也！且人各有家，誰不愛之﹖我獨求生，何以安眾！誓與將士共死此城耳！」讜曰：「公能如是，僕與公同死！」乃還廣陵，與其家訣，壬辰，復如泗州。〔復，扶又翻。〕時民避亂，扶老攜幼，塞塗而來，〔塞，悉則翻。〕見讜，皆止之曰：「人皆南走，子獨北行，取死何為！」讜不應。至泗州，賊已至城下，讜急棹小舟得入，慆即署團練判官。城中危懼，都押牙李雅有勇略，為慆設守備，帥眾鼓譟，四出擊賊，賊退屯徐城，眾心稍安。
龐勛募人為兵，人利於剽掠，爭赴之，〔帥，讀曰率。剽，匹妙翻。〕至父遣其子，妻勉其夫，皆斷鉏首而銳之，〔據陸德明春秋左氏傳釋文：斷，音丁管翻，讀如短。齊景公使王黑以靈姑鞐率，請斷三尺而用之。楚令尹圍王旌以田，羋尹無宇斷之，是也。〕執以應募。鄰道聞勛據徐州，各遣兵據要害，而官軍尚少，賊眾日滋，官軍數不利。〔少，詩沼翻。數，所角翻。〕賊遂破魚臺近十縣。〔近，其靳翻。〕宋州東有磨山，民逃匿其上，勛遣其將張玄稔圍之。會旱，山泉竭，數萬口皆渴死。
或說勛曰：〔說，式芮翻；下同。〕「留後止欲求節鉞，當恭順盡禮以事天子，外戢士卒，內撫百姓，庶幾可得。」勛雖不能用，然國忌猶行香，〔唐自中世以後，每國忌日，令天下州府悉於寺觀設齋焚香。開成初，禮部侍郎崔蠡以其事無經，據奏罷之，尋而復舊。畢仲荀幕府燕閒錄曰：「國忌行香，起於後魏。唐會要曰：天保七年，敕華、同等州僧、尼、道士，國忌日個就龍興寺行道散齋。至貞元五年，處州奏，「當州不在行香之數，乞同衢、婺等州行香。」有旨「依」。註又見前。〕饗士卒必先西向拜謝。〔凡方鎮大饗將士，必朝服，帥將佐西向望闕謝恩，言皆出於君賜也。〕癸卯，勛聞敕使入境，以為必賜旌節，眾皆賀。明日，敕使至，但責崔彥曾及監軍張道謹，貶其官。勛大失望，遂囚敕使，不聽歸。
詔以又金吾大將軍康承訓為義成節度使、徐州行營都招討使，神武大將軍王晏權為徐州北面行營招討使，羽林將軍載可師為徐州南面行營招討使，〔考異曰：舊紀：「十年正月，以神武大將軍王晏權為武寧節度使。晏權，智興之從子有。以右神策大將軍康承訓充徐泗行營都招討使，凡十八將，分董諸道之兵七萬三千一十五人。正月一日，進軍攻徐州。」又曰：「承訓大軍攻宿州賊將伾出戰，屢敗，乃受承訓義成節度使。」實錄：「九年十二月，以右金吾大將軍康承訓為義成軍節度使、充徐泗行營兵馬都招討使。承訓不赴鎮，以節度使副使陳魴句當留後，以王晏權為徐、泗、濠、宿等州觀察使、充徐州北面行營招討等使，羽林將軍戴可師為徐州南面行營招討等使。」彭門紀亂、新紀，承訓等除招討使皆在十一月。唐年補錄：「十一月庚申，以太原節度使康承訓為都統，討徐州。」按庚申乃十二月一日，承訓舊官亦非太原節度使。補錄誤也。今從彭門紀亂、新紀。〕大發諸道兵以隸三帥。〔帥，所類翻。〕承訓奏乞沙陀三部落使朱邪赤心〔沙陀、薩葛、安慶分為三部。〕及吐谷渾、達靼、契苾酋長各帥其眾以自隨；〔靼，當葛翻。帥，讀曰率。〕詔許之。
龐勛以李圓攻泗州九不克，遣其將吳迥代之。丙午，復進攻泗州，晝夜不息。時敕使郭厚本〔考異曰：舊紀、實錄作「郗厚本」，今從彭門紀亂及舊傳。〕將淮南兵千五百人救泗州，至洪澤，〔九域志：楚州淮陰縣有洪澤鎮。〕畏賊強，不敢進。辛讜請往求救，杜慆許之。丁未夜，乘小舟潛渡淮，至洪澤，說厚本，厚本不聽，比明，復還。己酉，賊攻城益急，欲焚水門，城中幾不能禦；〔說，式彼翻。比，必利翻。幾，居依翻。〕讜請復往求救。慆曰：「前往徒還，今往何益﹖」讜曰：「此行得兵則生不返，不得則死之。」慆與之泣別。讜復乘小舟負戶突圍出，見厚本，為陳利害，〔為，於翻；下皆為同。〕厚本將從之，淮南都將袁公弁曰：「賊勢如此，自保恐不足，何暇救人！」讜拔劍瞋目謂公弁曰：〔瞋，昌真翻。〕「賊百道攻城，陷在朝夕；公受詔救援而逗留不進，豈惟上負國恩！若泗州不守，則淮南遂為寇場，公詎能獨存邪！我當殺公而後止【章：十二行本「止」作「死」；乙十一行本同；退齋校同，雲無註本作「止」。】耳！」起，欲擊之，厚本起，抱止之，公弁僅免。讜乃回勿望泗州，慟哭中日，士卒皆為之流涕。〔為，於偽翻。〕厚本乃許分五百人與之，仍問將士，將士皆同願行。讜舉身【章：十二行本「身」下有「自擲」二字；乙十一行本同；孔本同；張校同。】叩頭以謝將士，遂帥之抵淮南岸，〔帥，讀曰率。〕望賊方攻城，有軍吏言曰：「賊勢已似入城，還去則便。」〔憚賊不敢〔進兵，言還軍而去，則於事為便也。〕讜逐之，攬得其髻，〔攬，撮持也。〕舉劍擊之，士卒共救之，曰：「千五百人判官，不可殺也。」讜曰：「臨東妄言惑眾，〔陳，讀曰陣。〕必不可捨！」眾請不能得，那共奪之。讜素多力，眾不能奪。讜曰：「將士但登舟，我則捨此人。」眾競登舟，乃捨之。士卒有回顧者，則斫之。驅至淮北，勒兵擊賊。慆於城上布兵與之相應，賊遂敗走，鼓譟逐之，至晡而還。〔還，從宜翻，又如字。〕
龐勛遣其將劉【張：「劉」作「許」。】佶將精兵數千助吳迥攻泗州，劉行及自濠州遣其將王弘立引兵會之。戊午，鎮海節度使杜審權〔鎮海軍治潤州。〕遣都頭翟行約將四千人救泗州，〔翟，直格翻。〕己未，行約引兵至泗州，賊逆擊淮南，圍之，城中兵少，不能救，行約及士卒盡死。先是，令狐綯遣李湘將兵數千救泗州，〔先，悉薦翻。〕與郭厚本、袁公弁何兵屯都粱城，〔都梁城，在泗州盱眙縣北都梁山。項安世曰：都梁縣有小山，山上水極清淺，其山中悉產蘭草，綠葉紫莖，俗謂蘭為都梁，因以名縣。〕與泗州隔淮相望。賊紀破翟行約，乘勝圍之。十二月，甲子，李湘等引兵出戰，大敗，賊遂陷都梁城，執湘及郭厚本送徐州；〔考異曰：舊紀：「十月，賊攻泗洲勢急，令狐綯慮失泗口，乃令大將李湘赴援，舉軍皆沒。湘與都監郭厚本俱為賊所執，送徐州。」令狐綯傳曰：「賊聞湘來援，遣人致書於綯，辭情遜順，言『朝廷累有詔赦宥，但抗拒者三兩人耳，旦夕圖去之，即束身請命，願相公保任之。』綯即奏聞，請賜勛節鉞，仍誡李湘但戌淮口，賊已招降，不得立異。繇是湘軍解甲安寢，去警徹備，日與賊軍相對，歡笑交言。一日，賊軍乘間步騎徑入湘壘，淮卒五千人皆被生縶，送徐州，為賊烝而食之。湘與監軍郭厚本為龐勛斷手足，以徇於康承訓軍。時浙西杜審權發軍千人，與李湘約會兵，大將翟行約勇敢知名，浙軍未至而湘軍敗。賊乃分兵，立淮南旗幟，為交鬬之狀，行約軍望見，急趣之，千人並為賊所縛，送徐州。綯紀喪師，朝廷以馬舉代綯為淮節度使。」辛讜傳曰：「湘率五千來援，賊詐降，敗於淮口，湘與郭厚本皆為賊所執。」彭門紀亂曰：「勛以泗州堅守，遣劉佶共謀攻取。時淮南、宣、潤三道發兵戌都梁山舊城，與泗州隔淮而已，賊眾乃夜潛師渡淮，及明而逼城，濠州賊帥劉行及亦遣王弘立侵掠淮南，於是合眾急攻，官軍遂棄城出戰。十一月三十日，賊乃大敗官軍，殺害二千人，生降七八百人，並虜其將李湘等，鹹送於徐州，賊遂據有淮口，斷絕驛路。」又曰：「賊既破戴可師，令狐綯懼，乃遣使誘諭，約為奏請節旄。」續皇王寶運錄曰：「十一月二十九日，浙西節度使杜審權差都頭翟行約將兵二千來救。三十日，行約領兵方欲入泗州，又被賊奔來，行約佔山，尋被圍合，城中兵士無可出救。賊又開圍，行約不知是計，便走欲去，而築著山下伏兵，須臾被殺，匹馬不餘，賊遂圍淮口鎮。有淮南都押衙李湘、鎮將袁公弁領馬步三千人被圍，從十一月三十日至十二月五日，李湘束甲出軍，被襲逐殺盡，卻入鎮者，使豎降旗，鎮內兵士老小一萬餘人，被劫驅送濠州。郭厚本此時遇害。」今從續保運錄。〕據淮口，〔泗水入進之口。〕漕驛路絕。〔謂東南漕驛入上都之路絕也。〕
康承訓軍於新興，〔九域志：宋州寧陵縣有新興鎮。〕賊將姚周屯柳子，〔九域志：宿州臨漢縣有柳子鎮，在今宿州北九十里。范成大北使錄曰：自臨渙縣北行四十五里，至柳子鎮。張舜民郴行錄曰：柳子鎮在水城縣南。九域志：永城屬毫州，在州東北一百一十五里。〕出兵拒之。時諸道兵集者纔萬人，承訓以眾寡不敵，退屯宋州。龐勛以為官軍不足畏，乃分遣其將丁從實等各將數千人南寇舒、廬，北侵沂、海，破沭陽、下蔡、烏江、漢東城縣之烏江亭也，隋置烏江縣，唐屬和州。九域志：在州東北三十五里。巢，漢居巢縣，隋為襄安縣，五德七年，改襄安為巢縣，屬廬州。沭，食聿翻。〕攻陷徐州，殺刺史高錫望。又寇和州，〔滁州南至和州百五十里。〕刺史崔雍遣人以牛酒犒之，引賊登樓共飲，命軍士皆釋甲，指所愛二人為子弟，乞全之，其餘惟賊所處。〔處，昌呂翻。〕賊遂大掠城中，殺士卒八百餘人。〔考異曰：彭門紀亂：「光、蔡山中草賊數百，攻破滁州，殺刺史高錫望，歸附龐勛。」舊紀：「十一月，吳迥既執李湘，乃令小將張行簡、吳約攻滁州，執刺史高錫望，手刃之，屠其城而去。行簡又進攻和州，刺史崔雍登城樓，謂吳約云云，遂剽城中居民，殺判官張涿，以涿浚城濠故也。勛又令劉贄攻濠州，陷之，囚刺史盧望回於迴車館，望回鬱憤而死。」實錄：「閏月，賊陷和州、濠州。」明年二月又云：「勛遣張行簡攻滁州，入城，害刺史高錫望。」新紀：「十二月，賊陷滁、和。」今陷濠州從彭門紀亂，陷滁、和置執李湘下。〕
泗州援兵紀絕，糧且盡，人食薄粥。閏月，己亥，辛讜言於杜慆，請出求救於淮、浙，夜，帥敢死士十人，執長柯斧，〔柯，斧柄也。帥，讀曰率。〕乘小舟，潛往斫賊水寨而出。明旦，賊乃覺之，以五舟遮其前，以五千人夾岸追之。賊舟重行遲，讜舟輕行疾，力鬬三十餘裏，乃得免。癸卯，至揚州，見令狐綯；甲辰，至潤州，見杜審權。〔揚州南至潤州五十餘裏。〕時泗州久無聲問，或傳已陷，讜紀至，審權乃遣押牙趙翼將甲士二千人，與淮南共輸米五千斛、鹽五百斛以救泗州。
戴可師將兵三萬渡淮，轉戰而前，賊盡棄淮南之守。可師欲先奪淮口，後救泗州，壬申，圍都梁城；城中賊少，〔少，詩沼翻。〕拜於城上曰：「方與都頭議出降。」可師為之退五里。〔為， 於偽翻。〕賊夜遁，明旦，惟空城。可師恃勝不設備，是日大霧，賊【章：十二行本「賊」上有「濠州」二字；退齋校同。】將王弘立引兵數萬疾徑奄至，〔疾 徑，猶言捷徑也。不由正路，直徑而行，取其便疾。〕縱擊官軍，官軍不及成列，遂大敗，將士觸兵及溺淮死，得免者纔數百人，亡器械、資糧、車馬以萬計，賊傳 可師及監軍、將校首於彭城。〔考異曰：續寶運錄曰：「正月十八日，戴可師陷失，賊遂兇狂。」彭門紀亂曰：「可師引兵三萬欲先奪淮口，遂救泗州。十二月十三日，遲明，圍賊於都梁山下，賊已就降，而可師自恃兵強，不為備，賊將王弘立者，將兵數萬人，捷徑赴救，奔突而前，官軍潰亂，遂為所敗，可師並監使、將將校已下鹹沒於陣。於是龐勛自謂前無強敵矣。」舊紀：「十二月，可師與賊轉戰，賊黨屢敗，盡棄淮南之守。十年正月，以可師充曹州行營招討使。時賊將劉行及、吳迥攻圍泗州，可師乘勝救之，屯於石樑驛。賊退去，可師追擊，生擒行及。賊保都梁城，登城拜曰：『見與都頭謀歸降。』可師既知其窘，乃退軍五里。其城西面有水，三面大軍，賊乃夜中涉水而遁。明早，開城門，惟病嫗數人而已。王師入壘未整，翌日，詰旦，重霧，賊軍大至，可師方大醉，單馬奔出，為虹縣人郭真所殺，一軍盡沒。賊將吳迥進軍復圍泗州。」又曰：「龐勛奏：『當道先發戍嶺南兵士三千人春冬衣，今欲差人送赴邕管。』鄂嶽觀察使劉允章上書言：『龐勛聚徒十萬，今若遣人達嶺表，如戍卒與勛何勢，則禍難非細。』尋詔龐勛止絕，兼令江、淮諸道紀綱捕之。」實錄，可師敗繫於閏月下，而亦云十二月十三日。新紀，十二月壬申，亦用紀亂之日也。按紀亂上有臘月，又云，十二月十三日，其下無閏月，疑謂閏月十三日也。然據續寶運錄，閏月十一日，辛讜離泗州，十四日，至揚州乞兵糧。若於時可師在都梁，則讜必不捨可師而詣揚、潤也。若讜出在可師敗後，則令狐綯方自救不暇，何暇救泗州！若可師敗在正月，則新紀十二月巳除馬舉南面招討使。要之，必在辛讜適揚、潤之後，故置於此。〕
龐勛自謂無敵於天下，作露布，散示諸寨及鄉村，於是淮南士民震恐，往往避地江左。令狐綯畏其侵軼，〔軼，徒結翻。〕遣使詣勛說諭，〔說，式芮翻。〕許為奏請節鉞，〔為，於偽翻。〕勛乃息兵俟命。由是淮南稍得收散卒，脩手備。
時汴路既絕，江、淮往來皆出壽州，〔自壽州泝淮即入潁、汴路。〕賊既破戴可師，乘勝圍壽州，掠諸道貢獻及商人貨，其路復絕。〔復，扶又翻；下同。〕勛益自驕，日事遊宴，周重諫曰：「自古驕滿奢逸，得而復失，成而復敗，多矣，況未得未成而為之者乎！」
諸道兵大集於宋州，徐州始懼，應募者益少，而諸寨求益兵者相繼。勛乃使其黨散入鄉村，驅人為兵。又見兵已及數萬人，〔見，賢遍翻。〕資糧匱竭，乃斂富室及商旅財，什取其七八，坐匿財夷宗者數百家。又與勛同舉兵於桂州者尤驕暴，奪人資財，掠人婦女，勛不能制，由是境內之民皆厭苦之，不聊生矣！
王宴權兵數退衂，〔數，所角翻。〕朝廷命泰寧節度使曹翔代晏權為徐州北面招討使。〔兗海，號泰寧軍。考異正文曰：曹翔、馬舉為徐州南、北招討使。註曰：彭門紀亂作「馬士舉」，今從新紀。紀亂曰：「王晏權數為賊所攻，雖不敗傷，亦時退縮。朝廷復除隴州牧曹翔嶺兗海節度使，充北面都統招討等使。又魏博原帥何公遣行軍薛尤將兵三萬人掎角破賊，曹翔軍於滕、蕭，其眾都六七萬人。」又言賊寇海州、壽州，皆敗。又言辛讜救泗州，雖繫正月之下，蓋追敘以前之事。實錄：「二月，以馬舉為淮南節度使，充南面招討使。初，康承訓率諸將正月一日進攻徐州，不克，賊圍壽州。王晏權數為賊所攻，退縮不敢出戰，乃以曹翔為兗海等州節度使，充北面招討使。魏博遣薛尤將兵三千，掎角討賊，賊眾攻海州，戍兵擊之，大敗。康承訓率眾屯於柳子之西。」皆承此而誤也。新紀，翔、舉除南、北招討，在十二月而無閏。今因翔與魏博同討徐州而見之，置於歲末。據考異，及明年馬舉解泗州圍事，則通鑑正文，「曹翔為徐州北面招討使」之下，當有以「馬舉為淮南節度使、充南面招討使」十四字。傳寫逸之也。〕前天雄節度使何全皞〔按何全皞為魏 博節度使。魏博本號天雄軍，未嘗徙它鎮，疑史衍「前」字。或曰：是時秦州號天雄軍，罷魏博軍號，故加「前」字。〕遣其將薛尤將兵萬三千人討龐勛，〔考異 曰：彭門紀亂曰：「尤將三萬人，並曹翔軍，都六七萬人。」實錄：「魏博奏請出兵三千人助討徐、泗。」舊紀：「魏博何弘敬奏：當道點檢兵馬一萬三千赴行 營。」姓名雖誤，今取其人數。〕翔軍於滕、沛，尤軍於豐、蕭。〔四縣皆屬徐州。滕，春秋滕子之國，隋置滕縣。宋白曰：以縣西南四十里有滕城也。豐，漢古縣。九域志：滕在州北一百九十五里。沛在西北一百四十里。豐在西北一百四時裏。蕭在西五十里。蕭縣亦以古蕭國為名。〕
9是歲，江、淮旱，蝗。
十年（己丑，八六九）
1春，正月，康承訓將諸道軍七萬餘人屯柳子之西，自新興至鹿塘三十里，壁壘相屬。〔屬，之慾翻。〕徐兵分戍四境，城中不及數千人，龐勛始懼。民多穴地匿其中，勛遣人搜掘為兵，日不過三二十人。
勛將孟敬文守風縣，狡悍而多兵，謀貳於勛，自為符讖。勛聞之，會魏博攻豐，勛遣腹心將將三千助敬文守豐；敬文與之約共擊魏博軍，且譽其勇，〔「三千」之下，當有「人」字。將將，並即亮翻。譽，音餘。〕使為前鋒。新軍既與魏博戰，〔新軍，謂龐勛新附之軍。〕敬文引兵退走，新軍盡沒。勛乃遣使紿之曰：〔紿，徒亥翻。〕「王弘立已克淮南，留後欲自往鎮之；悉召諸將，欲選一人可守徐州者。」敬文喜，即馳詣彭城。未至　城數裏，勛伏兵擒之，辛酉，殺之。
2丁卯，同昌公主適右拾遺韋保衡，以保衡為起居郎、駙馬都尉。〔同昌，隋郡名，唐為疊州常芬縣。〕公主，郭淑妃之女，上特愛之，傾宮中珍玩以為資送，賜第於廣化裏窗戶皆飾以雜寶，井欄、藥臼、槽匱亦以金銀為之編金縷以為箕筐，賜錢五百萬緡，他物稱是。〔稱，尺證翻。〕
3徐賊寇海州。〔徐賊者，龐勛所遣兵也。九域志：徐州東至海州四百八十里。〕時諸道兵戍海州者已數千人，斷賊所過橋柱而弗殊，〔殊，絕也。斷橋柱而不使絕，待賊過踐踏而自陷。斷，因短；下鎖斷、斧斷同。〕仍伏兵要害以待之。賊過，橋崩，蒼黃散亂，伏兵發，盡殪之。〔殪，壹計翻。〕其攻壽州者復為南道軍所破，斬獲數千人。〔南道軍，淮、浙之兵也。復，扶又翻。〕
辛讜以浙西之軍至楚州，敕使張存誠以舟助之。徐賊水陸布兵，鎖斷淮流，浙西軍憚其強，不敢進，讜曰：「我請為前鋒，勝則繼之，敗則汝走。」猶不可；讜乃募選軍中敢死士數十人，牒補職名，先以米舟三艘、鹽舟一艘乘風逆流直進，賊夾攻之，矢著舟板如急雨，〔夾攻者，兩岸賊兵也。艘，蘇遭翻。著，直略翻。〕及鎖，讜帥眾死戰，斧斷其鎖，乃得過。城上人喧呼動地，〔帥，讀曰率。呼，火故翻。〕杜慆及將佐皆泣迎之。乙酉，城上望見舟師張帆自東來，識其旗浙西軍也；去城十餘裏，賊列火船拒之，帆止不進。慆令讜帥死士出迎之，乘戰艦衝賊陳而過，〔陳，讀曰陣。〕見張存誠帥米九艘，曰：「將士在道前卻，存誠屢欲自殺，〔憚，敵而不敢進，故為之一前一卻。〕僅得至此，今又不進。」讜揚言：「賊不多，甚易與耳。」〔所以作眾氣而使之進。易，以鼓翻。〕帥眾揚旗鼓譟而前，〔帥，讀曰率；下同。〕賊見其勢猛銳，避之，遂得入城。
4二月，端州司馬楊收長流驩州，尋賜死，其僚屬黨友坐長流嶺表者十餘人。
初，尚書右丞裴坦子娶收女，資送甚盛，器用飾以犀玉；坦見之，怒曰：「破我家矣！」立命壞之。〔壞，音怪。〕已而收以竟以賄敗。
5康承訓使朱邪赤心將沙陀三千騎為前鋒，陷陳卻敵，〔陳，讀曰陣。〕十鎮之兵伏其驍勇。〔十鎮，謂義成、魏博、鄜延、義武、鳳翔、橫海、泰寧、宣武、忠武、天平也。〕承訓嘗引麾下千人渡渙水，〔宿州臨渙縣，以臨渙水得名。南北對境圖：渙水出毫州，南流入淮，正直五河口。〕賊伏兵圍之，赤心帥五百騎奮気衝圍，拔出承訓，賊勢披靡，〔気，步瓜翻。披，普彼翻。〕因合擊，敗之。〔敗，補邁翻。〕承訓數與賊戰，〔數，所角翻。〕賊軍屢敗。
王弘立自矜淮口之捷，〔謂破戴可師也。〕請獨將所部三萬人破承訓，龐勛許之。己亥，弘立引兵渡濉水，夜，襲鹿塘寨，黎明，圍之。弘立與諸將臨望，自謂功在漏刻。沙陀左右突圍，出入如飛，賊紛擾移避，沙陀縱騎蹂之，〔蹂，人九翻。〕寨中諸軍爭出奮擊，賊大敗。官軍蹙之於濉水，溺死者不可勝紀，〔勝，因升。〕自鹿塘至襄城，〔此襄城非汝州之襄城，蓋徐、宿間別自有襄城也。〕伏屍五十里，斬首二萬餘級。弘立單騎走免，所驅掠平民皆散走山谷，不復還營，〔復，扶又翻。〕委棄資糧、器械山積。時有敕，諸軍破賊，得農民，皆釋之，自是賊每與官軍遇，其驅掠之民先自潰。龐勛、許佶以弘立驕惰致敗，欲斬之，周重為之說勛曰：〔為，於偽翻；下為敵同。說，式芮翻。〕「弘立再勝未賞，〔再勝，謂取濠州，破戴可師。〕一敗而誅之，棄功錄過，為敵報讎，諸將鹹懼矣；不若赦之，責其後效。」勛乃釋之。弘立收散卒纔數百人，請取泗州以補過，勛益其兵而遣之。
6三月，辛未，以起居郎韋保衡為左諫議大夫，充翰林學士。
7徙郢王侃為威王。〔侃，皇子也。〕
8康承訓既破王弘立，進逼柳子，與姚週一月之間數十戰。丁亥，周引兵渡水，〔謂渡渙水也。〕官軍急擊之，周退走，官軍逐之，遂圍柳子。會大風，四面縱火，賊棄寨走，沙陀以精騎邀之，屠殺殆盡，自柳子至芳城，〔芳城，新書作「芳亭」。〕死者相枕，〔枕，職任翻。〕斬其將劉豐。周將麾下數十人奔宿州，宿州守將梁丕素與之有隙，開城聽入，執而展之。
龐勛聞之大懼，與許佶議自將出戰。〔將，即亮翻。〕周重泣言於勛曰：「柳子地要兵精，姚周勇敢有謀，今一旦覆沒，危如累卵，不若遂建大號，悉兵四出，決力死戰。」又勸殺崔彥曾以絕人望。術士曹君長亦言：「徐州山川不容兩帥，〔帥，所類翻。〕今觀察使尚在，故留後未興。」賊黨皆以為然。夏，四月，壬辰，勛殺彥曾及監軍張道謹、宣慰使仇大夫，僚佐焦璐、溫庭皓，並其親屬、賓客、僕妾皆死；斷淮南監軍郭厚本、都押衙李湘手足，〔斷，丁管翻。〕以示康承訓軍。勛乃集眾揚言曰：「勛始望國恩，〔大言以播告曰揚言。望國恩，謂望旌節也。〕庶全臣節；今日之事，前志已乖。自此，勛與諸君真反者也，當掃境內之兵，戮力同心，轉敗為功耳。」眾皆稱善。於是命城中男子悉集毬場，仍分遣諸將比屋大索，〔比，毗必翻。〕敢匿一男子者族其家。選丁壯，得三萬人，更造旗幟，〔更，工衡翻。幟，昌至翻。〕給以精兵。許佶等共推勛為天冊將軍、大會明王。勛辭王爵。
先是，辛讜復自泗州引驍勇四百人迎糧於揚、潤，〔先，悉薦翻。復，扶又翻。〕賊夾岸攻之，轉戰百里，乃得出。至廣陵，止於公館，不敢歸家，舟載鹽米二萬石，錢萬三千緡，乙未，還至斗山。〔斗山，在今盱眙縣，亦曰徒山，臨淮流；斗山之東，則古盱眙。〕賊將王弘芝帥眾萬餘，拒之於盱眙，密佈戰艦百五十艘以塞淮流，〔帥，讀曰率。塞，悉則翻。〕又縱火船逆之。讜命以長叉託過，自卯戰及未，眾寡不敵，官軍不利。賊縛木於戰艦，〔艦，戶黯翻。〕旁出四五尺為戰棚，〔棚，蒲庚翻。〕讜命勇士乘小舟入其下，矢刃不所不能及，以槍揭火牛焚之，〔揭，其謁翻。火牛，縛草為之，爇以燒敵。今沿邊州郡防城庫積草，謂之火牛草。〕戰艦既然，〔然，謂火燃也。〕賊皆潰走，官軍乃得過入城。〔考異曰：續寶運錄曰：「二月七日，辛讜揀點驍勇，領空船十二隻般糧，二十日，卻到楚州，四月六日，離楚，八日，至斗山下，是日二更後，入泗州。」按正月二十七日，讜迎米船九隻入泗州，二月六日，未應食盡復出。又二十日卻到楚州，不應住四十五日後離彼。又上有二月十日授讜御史，不應下雲二月七日讜出般糧。疑是「三月」字也〕
龐勛以父舉直為大司馬，與許佶等留守徐州。或曰：「將軍方耀兵威，不可以父子之親，失上下之節。」乃令舉直趨拜於庭，勛據桉而受之。時魏博屢圍豐縣，龐勛欲先擊之，丙申，引兵發徐州。
9戊戌，以前淮南節度使、同平章事令狐綯為太保、分司。〔以綯在淮南喪師，命馬舉　代之。〕
10龐勛夜至豐縣，潛入城，魏博軍皆不之知。魏博分為五寨，其近城者屯數千人，〔近，其靳翻。〕勛縱兵圍之，諸寨救之，勛伏兵要路，殺官軍二千人，餘皆返走。賊攻寨不克，至夜，解圍去。官軍畏其眾，且聞勛自來，諸寨皆宵潰。曹翔方圍滕縣，聞魏博敗，引兵退保兗州。〔曹翔，泰寧帥，本治兗州，故退保之。〕賊悉毀其城柵，運其資糧，傳　檄徐州，盛自誇大，謂官軍為國賊雲。
馬舉將精兵三萬救泗州，乙巳，分軍三道度淮，至中流，大譟，聲聞數裏。〔聞，音問。〕賊大驚，不測眾寡，斂兵屯城西寨。舉就圍之，縱火焚柵，賊眾大敗，斬首數千級；王弘立死，吳迥退保徐城，泗州之圍始解。泗州被圍凡七月，〔泗輩州自去年九月末受圍。〕守城者不得寐，面目皆生瘡。
龐勛留豐縣數日，欲引兵西擊康承訓，或曰：「天時向暑，蠶麥方急，不若且休兵聚食，然後圖之。」或曰：「將軍出師數日，摧七萬之眾，〔謂破魏博之兵也。〕西軍震恐，〔西軍，謂康承訓之軍也，時屯柳子，其地在豐縣之西。〕乘此聲勢，彼破走必矣，時不可失。」龐舉直以書勸勛乘勝進軍，勛意遂決。丁未，發豐縣，庚戌，至蕭，約襄城、留武、小睢諸寨兵合五六萬人，以二十九日遲明攻柳子。〔遲，直利翻，待也。〕淮南敗卒在賊中者，〔李湘、袁公牟之兵也。〕逃詣康承訓，告以其期，承訓得先為之備，秣馬整眾，設伏以待之。丙辰，襄城等兵先至柳子，遇伏，敗走。龐勛既自失期，遽引兵自三十里外赴之，比至，〔比，必利翻。〕諸寨已敗，勛所將皆市井白徒，覩官軍勢盛，皆不戰而潰。承訓命諸將急追之，以騎兵邀其前，步卒蹙其後，賊狼狽不知所之，自相蹈藉，殭屍數十里，〔藉，慈夜翻。僵，居良翻。〕死者數萬人。勛解甲服布襦而遁，〔襦，汝朱翻，短衣也。〕收散卒，纔及三千人，歸彭城，〔考異曰：實錄，勛敗於柳子在五月。蓋約奏到書之，其他皆如此，雖有日月，不可用。今從彭門紀亂。〕使其將張實分諸寨兵屯第城驛。〔第城驛在宿州西。〕
勛初起下邳，土豪鄭鎰〔鎰，音逸。〕聚眾三千，自備資糧器械以應之，勛以為將，謂之義軍。五月，沂州遣軍圍下邳，〔下邳縣，屬徐州。九域志：在州東一百八十里。〕勛命鎰救之，鎰帥所部來降。〔帥，讀曰率。〕
11六月，陝民作亂，逐觀察使崔蕘。〔陝，失冉翻。蕘，如招翻。〕蕘以器韻自矜，不　親政事，民訴旱，蕘指庭樹曰：「此尚有葉，何旱之有！」杖之。民怒，故逐之。蕘逃於民舍，渴求飲，民以溺飲之。〔溺，奴弔翻。飲之，於鴆翻。〕坐貶昭州司馬。
12以中書侍郎、同平章事徐商同平章事，充荊南節度使。癸卯，以翰林學士承旨、戶部侍郎劉瞻同平章事。〔考異曰：玉泉子聞見錄曰：「徐公商判鹺，以瞻為從事。商拜相，命官曾不及瞻。瞻出於羈旅，以楊玄翼樞密權重，可倚以圖事，而密啗閽者謁焉。瞻有儀表，加之詞辯俊利，玄翼一見悅之。每玄翼歸第，瞻輒候之，由是日加親熟，遂許以內廷之拜。既有日矣，瞻即復謁徐公曰：『相公過聽，以某辱在門館，幸遇相公登庸，四海之人孰不受相公之惠！某故相公從事，窮飢日加，且環歲矣；相公曾不以下位處之，某雖不佞，亦相公之恩不終也。今已別有許矣，請從此辭。』即下拜焉。商初聞瞻言，徒唯唯而已。迨聞別有計，不覺愕然，方欲遜謝，瞻已疾趨出矣。明日，內牓子出，以瞻為翰林學士。」舊瞻傳：「劉瑑作相，以宗人遇之，薦為翰林學士。」按瞻素有清節，必不至如玉泉子所云，恐出於愛憎之說。聞見錄又云：「玄翼為鳳翔監軍，瞻即出為太原亞尹，鄭從讜為節度使，殊不禮焉。洎復入翰林而作相也，常謂人曰：『吾在北門，為鄭尚書冷將息，不復病熱矣。』從讜南海之命，瞻所致也。」按舊傳，瞻自戶部侍郎承旨出為太原尹、河東節度使，瞻為學士，若非以罪謫，恐不為少尹。又舊紀，鹹通十二年十二月，鄭從讜自宣武節度使為廣州，在瞻驩州後，故知玉泉子所記皆虛。今不取。〕瞻，桂州人也。
13馬舉自泗州引兵攻濠州，拔招義、鐘離、定遠。〔招義，漢睢陵縣地，宋置濟陰郡，隋廢郡為化明縣，武德七年，改為招義。鐘離，漢古縣；定遠，漢曲陽縣地，梁改為定遠；唐皆屬濠州。九域志：招義在州東一百二十四里。定遠在州南八十里。〕劉行及設寨於城外以拒守，舉先遣輕騎挑戰，〔挑，徒了翻。〕賊見其眾少，爭出寨西擊之，舉引大軍數萬自他道擊其東南，遂焚其寨。賊入固守，舉塹其三面而圍之，北面臨淮，賊猶得與徐州通。龐勛遣吳迥助行及守濠州，屯兵北津以相應，〔北津，淮水之北岸也。凡臨水濟渡之處謂之津。〕舉遣別將渡淮擊之，斬獲數千，平其寨。
14曹翔之退屯兗州也，留滄州卒四千人戍魯橋，〔滄州卒，橫海之兵也。九域志：濟州任城縣有魯橋鎮。〕卒擅還，翔曰：「以龐勛作亂，故討之。今滄卒不從約束，是自亂也！」勒兵迎之，圍於兗州城外，擇違命者二千人，悉誅之。朝廷聞魏博軍敗，以將軍宋威　為徐州西北面招討使，將兵三萬屯於豐、蕭之間，翔復引兵會之。〔復，扶又翻。〕
秋，七月，康承訓克臨渙，殺獲萬人，遂拔襄城、留武、小睢等寨。曹翔拔滕縣，進擊豐、沛。賊諸寨戍兵多相帥逃匿，保據山林，〔帥，讀曰率。〕賊抄掠者過之，〔抄，楚交翻。〕輒為所殺，而五八村尤甚。有陳全裕者為之帥，〔帥，所類翻。〕凡判勛者皆歸之，眾至數千人，戰守之具皆備，環地數千【章：十二行本「千」作「十」；乙十一行本同；退齋校同；張校同，雲無註本作「千」。】裏，〔環，音宦。〕賊莫敢近。〔近，其靳翻。〕康承訓遣人招之，遂舉眾來降，賊黨益離。蘄縣土豪李袞殺賊守將，舉城降於承訓。〔蘄，漢古縣，唐屬宿州。九域志：在州南三十六里。〕沛縣手將李直詣彭城計事，裨將朱玫舉城降於曹翔。〔玫，莫柸翻。〕直自彭城還，玫逆擊，走之，翔發兵戍沛。玫，邠州人也。勛遣其將孫章、許佶各將數千人攻陳全裕、朱玫，皆不克而還。〔還，從宣翻。〕康承訓乘勝長驅，拔第城，進抵宿州之西，築城而手之。龐勛憂懣不知所為，但禱神飯僧而已。〔懣，莫困翻，心煩也。飯，扶晚翻。〕
15初，龐勛怒梁丕專殺姚周，黜之，使徐州舊將張玄稔代之治州事，〔治，直之翻。〕以其黨張儒、張實等將城中兵數萬拒官軍。儒等列寨數重於城外，環水自固；〔重，直龍翻。環，音宦。〕康承訓圍之。張實夜遣人潛出，以書白勛曰：「今國兵盡在城下，〔國兵，謂官軍也。〕西方必虛，將軍宜引兵出其不意，掠宋、毫之郊，彼必解圍而西，將軍設伏要害，迎擊其前，實等出城中兵蹙其後，破之必矣！」時曹翔使朱玫擊豐，破之，乘勝攻徐城、下邳，皆拔之，斬穫萬計。勛方憂懼欲走，得實書，即從其策，使龐舉直、許佶守徐州，引兵而西。
八月，壬子，康承訓焚外寨，張儒等入保羅城，〔外寨，宿州城外之寨。羅城，宿州羅城也。〕官軍攻之，死者數千人不能克，〔考異曰：舊紀、實錄皆雲，八月，康承訓攻柳子寨，垂克，而賊將王弘立救至，王師大敗，承訓退保宋州。龐勛乘勝自帥徐州勁卒併攻泗州，留其都將許佶守徐州。詔馬舉援泗州。按弘立救柳子，為承訓所敗。兼於時弘立死於泗州，勛亦未嘗親攻泗州。舊紀、實錄誤也、〕承訓患之，遣辯士於城下招諭之。張玄稔嘗戍邊有功，雖脅從於賊，心嘗憂憤，〔心「嘗」，當作「常」。〕時將所部兵子城，夜，召所親數十人謀歸國，因稍令布諭，協同者眾，乃遣腹心張皋夜出，以狀白承訓，約期殺賊將，舉城降，至日，請立青旌為應，使眾心無疑。〔木行色青，木主生，使立青旌以示不殺。〕承訓大喜，從之。九月，丁巳，張儒等飲酒於柳溪亭，玄稔使部將董厚【嚴，「厚」改「原」。】等勒兵於亭西，玄稔先躍馬而前，大呼曰：「龐勛已梟首於僕射寨中，〔呼，火故翻。僕射，謂承訓也。〕此輩何得尚存！」士卒競進，遂斬張儒等數十人。城中大擾，玄稔諭以歸國之計及暮而定。戊午，開門出降。玄稔見承訓，肉袒膝行，涕泣謝罪。承訓慰勞，〔勞，力道翻；下賞勞同。〕即宣敕，拜御史中丞，賜遺甚厚。〔遺，唯季翻。〕
玄稔復進言：〔復，扶又翻。〕「今舉城歸國，四遠未知，請詐為城陷，引眾趨苻離及徐州，〔趨，七喻翻；下同。〕賊黨不疑，可盡擒也！」承訓許之。宿州舊兵三萬，承訓益以數百騎，皆賞勞而遣之。玄稔復入城，暮發平安火如常日。己未向晨，玄稔積薪數千束，縱火焚之，如城陷軍潰之狀，直趨苻離，苻離納之，既入，斬其守將，號令城中，皆聽命，收其兵，富復得萬人，〔復，扶又翻。〕北趨徐州。龐舉直、許佶聞之，嬰城拒守。
辛酉，玄稔至彭城，引兵圍之，按兵未攻，先諭城上人曰：「朝廷唯誅逆黨，不傷良人；汝曹柰何為賊城守﹖〔為，於偽翻。〕若尚狐疑，須臾之間，同為魚肉矣！」於是守城者稍稍棄甲投兵而下。崔彥曾故吏路審中開門納官軍，龐舉直、許佶帥其黨保子城，〔帥，讀曰率。〕日昃，賊黨自北門出，玄稔遣兵追之，斬舉直、佶首，餘黨多赴水死，悉捕戍桂州者親族，斬之，死者數千人，徐州遂平。
龐勛將兵二萬自石山西出，所過焚掠無遺。耕申，承訓始知，引步騎八萬西擊之，使朱邪赤心將數千騎為前鋒。〔考異曰：彭門紀亂雲「沙陀都頭朱邪赤衷」，按獻祖紀年錄當作「赤心」，紀亂誤也。〕勛襲宋州，陷其南城，刺史鄭處沖其北城，〔處，昌呂翻。〕賊知有備，捨去，渡汴，　南掠毫州，〔九域志：宋州南至毫州一百二十里。〕沙陀追及之。勛引兵循渙水而東，將歸彭城，為殺陀所逼，不暇飲食，至蘄，〔蘄，秦、漢古縣，宋置譙郡，齊為北譙郡；時為縣，屬宿州。九域志：在州南三十六里。〕將濟水，李袞發橋，勒兵拒之。賊惶惑不知所之，至縣西，官軍大集，縱擊，殺賊近萬人，〔近，其靳翻。〕餘皆溺死，降者纔及千人，勛亦死而人莫之識，數日，乃獲其屍。〔考異曰：彭門紀亂曰：「初，龐勛之求節也，必希歲內得之，於是閭裏小兒競歌之曰：『得節不得節，不過十二月。』即龐勛九年十月十七日作亂，十年九月十九日就戮，通其閏月計之，正一歲而滅。」按六日，　承訓知勛掠毫、宋，即追之，至蘄縣，得之。恐未至十九日，疑是九日也。新紀，九月癸酉，龐勛伏誅用彭門紀亂也。〕賊宿遷等諸寨皆殺其守將而降。〔宿遷，晉宿豫縣也，唐避代宗諱，改曰宿遷，屬徐州，　在下邳東南一百八十里。〕宋威亦取蕭縣，吳迥獨守濠州不下。
冬，十月，以張玄稔為右驍衛大將軍、御史大夫。
馬舉攻濠州，自夏及冬不克，城中糧盡，殺人而食之，官軍深塹重圍以守之。〔重，直龍翻。〕辛丑夜，吳迥突圍走，舉勒兵追之，殺獲殆盡，迥死於招義。
以康承訓為河東節度使、同平章事，以杜慆為義成節度使。上嘉朱邪赤心之功，置大同軍於雲州，以赤心為節度使，〔會昌中，巳置大同軍團練使於雲州，尋為防禦，今陞為節鎮。〕召見，留為左金吾上將軍，賜姓名李國昌，〔其後李國昌父子卒以雲州起兵，蓋尋遣之還鎮也。薛史曰：赤心賜姓名，系鄭王房。見，賢遍翻。〕賞賚甚厚。以辛讜為毫州刺史。讜在泗州，犯圍出迎兵糧，往返凡十二，及除毫州，上表言：「出之功，非杜慆不能成也！」賜和州刺史崔雍自盡，〔以其開門延賊也。考異曰：舊紀：「八月，和州防虞行官石侔等訟雍罪，某月，賜自盡。」實錄訟在八月，賜自盡在十月。今從之。〕家屬流康州，兄弟五人皆遠貶。
16上荒宴，不親庶政，委任路巖；巖奢靡，頗通賂遺，〔遺，唯季翻。〕左右用事。至德令陳蟠叟因上書召對，〔肅宗至德元載，分鄱陽秋浦置至德縣，屬饒州。〕言：「請破邊鹹一家，　可贍軍二年。」上問：「鹹為誰﹖」對曰：「路巖親吏。」上怒，流蟠叟於愛州，自是無敢言者。
17初，南詔遣使者楊酋慶來謝釋董成之囚，〔釋董成上卷七年。〕定邊節度使李師望欲激怒南詔以求功，遂殺酋慶。西川大將恨師望分裂巡屬，〔謂分西川巡屬邛、巂等州別立定邊軍也，事見上九年六月。〕陰遣人致意南詔，使入寇。師望貪殘，聚私貨以百萬計，戍卒怨怒，欲生食之，師望以計免。朝廷徵還，以太府少卿竇滂代之。滂貪殘又甚於師望，故蠻寇未至，而定邊固已困矣。
是月，南詔驃信酋龍傾國入寇，引數萬眾擊董舂烏部，破之。〔董舂烏部，西川附塞蠻也。〕十一月，蠻進寇巂州，定邊都頭安在榮守清溪關，蠻攻之，再榮退屯大渡河北，與之隔水相射〔射，而亦翻。〕九日八夜。蠻密分軍開【章：十二行本「開」上有「伐木」二字；乙十一行本同；張校同；退齋校同。】道，逾雪坡，奄至沐源川，〔雪坡，雪嶺之坡也。沐源川在嘉州羅目縣界，麟德二年，開生獠，置羅目縣及沐州；後廢沐州，以羅目屬嘉州；宋朝又廢羅目為鎮，屬峨眉縣。又今嘉州犍為縣有沐川鎮。〕滂遣兗海將黃卓帥五百人拒之，舉軍覆沒。〔帥，讀曰率。〕十二月，丁酉，蠻衣兗海之衣，詐為敗卒，至江岸呼船，〔蠻衣，於既翻。此江，青衣江也。〕已濟，眾乃覺之，遂陷犍為，縱兵焚掠陵、榮二州之境。〔犍為，漢郡名，後周置武陽縣，隋開皇初，改名犍為，因山為名也，唐屬嘉州。九域志：在州東南一百二十里。犍，居言翻。〕後數日，蠻軍大集於陵雲寺，與嘉州對岸，〔嘉州，漢犍為郡南安縣地。梁武帝開通外徼，立青州，取青衣以為名。西魏改青州為眉州，取峨眉山以為名。後周復曰青州，又改曰嘉州，取漢嘉郡以為名。隋又改曰眉州，唐復曰嘉州，別置眉州於漢武陽縣地。陵雲寺在嘉州南山，開元中，僧海通於瀆江、沫水、濛水三江之會，　悍流怒浪之濱，鑿山為彌勒大像，高踰三百六十尺，建七層閣以覆之。〕刺史楊忞〔忞，莫巾翻。〕與定邊監軍張允瓊勒兵拒之。蠻潛遣奇兵自東津濟，夾擊官軍，殺忠武都將顏慶師，餘眾皆潰，忞、允瓊脫身走。壬子，陷嘉州。慶師，慶復之弟也。
竇滂自將兵拒蠻於大渡河，驃信詐遣清平官數人詣滂結和，滂與語未畢，蠻乘船桒爭渡，忠武、徐宿兩軍結陳抗之。〔徐宿，舊武寧軍，以其軍數亂逆，罷節鎮。陳，讀曰陣。〕滂懼自經於帳中。徐州將苗全緒解之，曰：「都統何至於是！」全緒與安再榮及忠武將勒兵出戰，滂遂單騎宵遁。三將謀曰：「今眾寡不敵，明旦復戰，吾屬盡矣；〔復，扶又翻。〕不若乘夜攻之，使之驚亂，然後解去。」於是夜入蠻軍，弓弩亂發，蠻大驚，三將乃全軍引去。蠻進陷黎、雅，民竄匿山谷，敗軍所在焚掠。滂奔導江。〔導江，本劉蜀所置都安縣，後周改為汶山，唐改曰導江，屬彭州。九域志：在州西九十里。〕邛州軍資儲偫皆散於亂兵之手，〔偫，丈裏翻。〕蠻至，城已空，通行無礙矣。〔考異曰：張雲鹹通解圍錄曰：「十年，十月， 南蠻眾擊董舂烏部落，傾其巢窟，舂烏以其眾保北柵。俄而蠻掩至沐源川，遂逼嘉州，南自清溪關寇黎、雅。」糀錦裏耆舊傳曰：「十一年，庚寅，節度使盧僕射 耽。冬，雲南蠻數萬寇邊，突破清溪關，犯大渡河，遂進陷沈黎，突邛暇崍，直雅、邛。」按解圍錄、新、舊紀皆在十年冬，蠻入寇；而糀獨以為十一年冬，誤也。新傳曰：「十年，乃入寇，以兵綴清溪關，密引眾伐木開道，徑雪坡，盛夏，卒凍死者二千人，出沐源，闚嘉州。」按蠻以十一月至沐源川，非盛夏，新傳誤也。實錄又曰：「驃信以十月三日離善闡，每人止將米炒一斗隨身。乃詔高駢乘其國內無兵備，進攻善闡，以解衝突。」按駢時為鄆州節度使，不在安南，恐實錄誤也。〕
詔左神武將軍顏慶復將兵赴援。
