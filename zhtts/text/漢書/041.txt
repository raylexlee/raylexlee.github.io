△卷三十　　藝文志第十
昔仲尼沒而微言絕，〔一〕七十子喪而大義乖。〔二〕故春秋分為五，〔三〕詩分為四，〔四〕易有數家之傳。戰國從衡，真偽分爭，〔五〕諸子之言紛然殽亂。〔六〕至秦患之，乃燔滅文章，以愚黔首。〔七〕漢興，改秦之敗，大收篇籍，廣開獻書之路。迄孝武世，書缺簡脫，禮壞樂崩，〔八〕聖上喟然而稱曰：〔九〕「朕甚閔焉！」於是建藏書之策，〔一０〕置寫書之官，下及諸子傳說，皆充祕府。至成帝時，以書頗散亡，使謁者陳農求遺書於天下。詔光祿大夫劉向校經傳諸子詩賦，步兵校尉任宏校兵書，太史令尹咸校數術，〔一一〕侍醫李柱國校方技。〔一二〕每一書已，〔一三〕向輒條其篇目，撮其指意，錄而奏之。〔一四〕會向卒，哀帝復使向子侍中奉車都尉歆卒父業。〔一五〕歆於是總群書而奏其七略，故有輯略，〔一六〕有六藝略，〔一七〕有諸子略，有詩賦略，有兵書略，有術數略，有方技略。今刪其要，以備篇籍。〔一八〕
〔一〕　李奇曰：「隱微不顯之言也。」師古曰：「精微要妙之言耳。」
〔二〕　師古曰：「七十子，謂弟子達者七十二人。舉其成數，故言七十。」
〔三〕　韋昭曰：「謂左氏、公羊、穀梁、鄒氏、夾氏也。」
〔四〕　韋昭曰：「謂毛氏、齊、魯、韓。」
〔五〕　師古曰：「從音子容反。」
〔六〕　師古曰：「殽，雜也。」
〔七〕　師古曰：「燔，燒也。秦謂人為黔首，言其頭黑也。燔音扶元反。黔音其炎反，又音琴。」
〔八〕　師古曰：「編絕散落故簡脫。脫音吐活反。」
〔九〕　師古曰：「喟，歎息之貌也，音丘位反。」
〔一０〕如淳曰：「劉歆七略曰『外則有太常、太史、博士之藏，內則有延閣、廣內、祕室之府』。」
〔一一〕師古曰：「占卜之書。」
〔一二〕師古曰：「醫藥之書。」
〔一三〕師古曰：「已，畢也。」
〔一四〕師古曰：「撮，總取也，音千括反。」
〔一五〕師古曰：「卒，終也。」
〔一六〕師古曰：「輯與集同，謂諸書之總要。」
〔一七〕師古曰：「六藝，六經也。」
〔一八〕師古曰：「刪去浮冗，取其指要也。其每略所條家及篇數，有與總凡不同者，轉（為）〔寫〕脫誤，年代久遠，無以詳知。」
易經十二篇，施、孟、梁丘三家。〔一〕易傳周氏二篇。字王孫也。服氏二篇。〔二〕楊氏二篇。名何，字叔元，菑川人。蔡公二篇。衛人，事周王孫。韓氏二篇。名嬰。王氏二篇。名同。丁氏八篇。名寬，字子襄，梁人也。古五子十八篇。自甲子至壬子，說易陰陽。淮南道訓二篇。淮南王安聘明易者九人，號九師（法）〔說〕。古雜八十篇，雜災異三十五篇，神輸五篇，圖一。〔三〕孟氏京房十一篇，災異孟氏京房六十六篇，五鹿充宗略說三篇，京氏段嘉十二篇。〔四〕章句施、孟、梁丘氏各二篇。
凡易十三家，二百九十四篇。
〔一〕　師古曰：「上下經及十翼，故十二篇。」
〔二〕　師古曰：「劉向別錄云，服氏，齊人，號服光。」
〔三〕　師古曰：「劉向別錄云『神輸者，王道失則災害生，得則四海輸之祥瑞』。」
〔四〕　蘇林曰：「東海人，為博士。」晉灼曰：「儒林不見。」師古曰：「蘇說是也。喜即京房所從受易者也，見儒林傳及劉向別錄。」
易曰：「宓戲氏仰觀象於天，俯觀法於地，觀鳥獸之文，與地之宜，近取諸身，遠取諸物，於是始作八卦，以通神明之德，以類萬物之情。」〔一〕至於殷、周之際，紂在上位，逆天暴物，文王以諸侯順命而行道，天人之占可得而效，於是重易六爻，作上下篇。孔氏為之彖、象、繫辭、文言、序卦之屬十篇。故曰易道深矣，人更三聖，〔二〕世歷三古。〔三〕及秦燔書，而易為筮卜之事，傳者不絕。漢興，田（和）〔何〕傳之。訖于宣、元，有施、孟、梁丘、京氏列於學官，而民間有費、高二家之說。〔四〕劉向以中古文易經校施、孟、梁丘經，〔五〕或脫去「無咎」、「悔亡」，唯費氏經與古文同。
〔一〕　師古曰：「下繫之辭也。鳥獸之文，謂其跡在地者。宓讀與伏同。」
〔二〕　韋昭曰：「伏羲、文王、孔子。」師古曰：「更，經也，音工衡反。」
〔三〕　孟康曰：「易繫辭曰『易之興，其於中古乎？』然則伏羲為上古，文王為中古，孔子為下古。」
〔四〕　師古曰：「費音扶味反。」
〔五〕　師古曰：「中者，天子之書也。言中，以別於外耳。」
尚書古文經四十六卷。為五十七篇。〔一〕經二十九卷。大、小夏侯二家。歐陽經（二）〔三〕十二卷。〔二〕傳四十一篇。歐陽章句三十一卷。大、小夏侯章句各二十九卷。大、小夏侯解故二十九篇。歐陽說義二篇。劉向五行傳記十一卷。許商五行傳記一篇。周書七十一篇。周史記。〔三〕議奏四十二篇。宣帝時石渠論。〔四〕
凡書九家，四百一十二篇。入劉向稽疑一篇。〔五〕
〔一〕　師古曰：「孔安國書序云『凡五十九篇，為四十六卷。承詔作傳，引序各冠其篇首，定五十八篇。』鄭玄敘贊云『後又亡其一篇』，故五十七。」
〔二〕　師古曰：「此二十九卷，伏生傳授者。」
〔三〕　師古曰：「劉向云『周時誥誓號令也，蓋孔子所論百篇之餘也。』今之存者四十五篇矣。」
〔四〕　韋昭曰：「閣名也，於此論書。」
〔五〕　師古曰：「此凡言入者，謂七略之外班氏新入之也。其云出者與此同。」
易曰：「河出圖，雒出書，聖人則之。」〔一〕故書之所起遠矣，至孔子篹焉，〔二〕上斷於堯，下訖于秦，凡百篇，而為之序，言其作意。秦燔書禁學，濟南伏生獨壁藏之。漢興亡失，求得二十九篇，以教齊魯之間。訖孝宣世，有歐陽、大小夏侯氏，立於學官。古文尚書者，出孔子壁中。〔三〕武帝末，魯共王壞孔子宅，欲以廣其宮，而得古文尚書及禮記、論語、孝經凡數十篇，皆古字也。共王往入其宅，聞鼓琴瑟鍾磬之音，於是懼，乃止不壞。孔安國者，孔子後也，悉得其書，以考二十九篇，得多十六篇。〔四〕安國獻之。遭巫蠱事，未列于學官。劉向以中古文校歐陽、大小夏侯三家經文，酒誥脫簡一，召誥脫簡二。〔五〕率簡二十五字者，脫亦二十五字，簡二十二字者，脫亦二十二字，文字異者七百有餘，脫字數十。書者，古之號令，號令於眾，其言不立具，則聽受施行者弗曉。古文讀應爾雅，故解古今語而可知也。
〔一〕　師古曰：「上繫之辭也。」
〔二〕　孟康曰：「篹音撰。」
〔三〕　師古曰：「家語云孔騰字子襄，畏秦法峻急，藏尚書、孝經、論語於夫子舊堂壁中，而漢記尹敏傳云孔鮒所藏。二說不同，未知孰是。」
〔四〕　師古曰：「壁中書多，以考見行世二十九篇之外，更得十六篇。」
〔五〕　師古曰：「召讀曰邵。」
詩經二十八卷，魯、齊、韓三家。〔一〕魯故二十五卷。〔二〕魯說二十八卷。齊后氏故二十卷。齊孫氏故二十七卷。齊后氏傳三十九卷。齊孫氏傳二十八卷。齊雜記十八卷。韓故三十六卷。韓內傳四卷。韓外傳六卷。韓說四十一卷。毛詩二十九卷。毛詩故訓傳三十卷。
凡詩六家，四百一十六卷。
〔一〕　應劭曰：「申公作魯詩，后蒼作齊詩，韓嬰作韓詩。」
〔二〕　師古曰：「故者，通其指義也。它皆類此。今流俗毛詩改故訓傳為詁字，失真耳。」
書曰：「詩言志，（哥）〔歌〕詠言。」〔一〕故哀樂之心感，而（哥）〔歌〕詠之聲發。誦其言謂之詩，詠其聲謂之（哥）〔歌〕。故古有采詩之官，王者所以觀風俗，知得失，自考正也。孔子純取周詩，上采殷，下取魯，凡三百五篇，遭秦而全者，以其諷誦，不獨在竹帛故也。漢興，魯申公為詩訓故，而齊轅固、燕韓生皆為之傳。或取春秋，采雜說，咸非其本義。與不得已，魯最為近之。〔二〕三家皆列於學官。又有毛公之學，自謂子夏所傳，而河間獻王好之，未得立。
〔一〕　師古曰：「虞書舜典之辭也。在心為志，發言為詩。詠者，永也。永，長也，（哥）〔歌〕所以長言之。」
〔二〕　師古曰：「與不得已者，言皆不得也。三家（者）〔皆〕不得其真，而魯最近之。」
禮古經五十六卷，經（七十）〔十七〕篇。后氏、戴氏。記百三十一篇。七十子後學者所記也。明堂陰陽三十三篇。古明堂之遺事。王史氏二十一篇。七十子後學者。〔一〕曲臺后倉九篇。〔二〕中庸說二篇。〔三〕明堂陰陽說五篇。周官經六篇。王莽時劉歆置博士。〔四〕周官傳四篇。軍禮司馬法百五十五篇。古封禪群祀二十二篇。封禪議對十九篇。武帝時也。漢封禪群祀三十六篇。議奏三十八篇。石渠。
凡禮十三家，五百五十五篇。入司馬法一家，百五十五篇。
〔一〕　師古曰：「劉向別錄云六國時人也。」
〔二〕　如淳曰：「行禮射於曲臺，后倉為記，故名曰曲臺記。漢官曰大射于曲臺。」晉灼曰：「天子射宮也。西京無太學，於此行禮也。」
〔三〕　師古曰：「今禮記有中庸一篇，亦非本禮經，蓋此之流。」
〔四〕　師古曰：「即今之周官禮也，亡其冬官，以考工記充之。」
易曰：「有夫婦父子君臣上下，禮義有所錯。」〔一〕而帝王質文世有損益，至周曲為之防，事為之制，〔二〕故曰：「禮經三百，威儀三千。」〔三〕及周之衰，諸侯將踰法度，惡其害己，皆滅去其籍，自孔子時而不具，至秦大壞。漢興，魯高堂生傳士禮十七篇。訖孝宣世，后倉最明。戴德、戴聖、慶普皆其弟子，三家立於學官。禮古經者，出於魯淹中〔四〕及孔氏，（學七十）〔與十七〕篇文相似，多三十九篇。及明堂陰陽、王史氏記所見，多天子諸侯卿大夫之制，雖不能備，猶瘉倉等推士禮而致於天子之說。〔五〕
〔一〕　師古曰：「序卦之辭也。錯，置也，音千故反。」
〔二〕　師古曰：「委曲防閑，每事為制也。」
〔三〕　韋昭曰：「周禮三百六十官也。三百，舉成數也。」臣瓚曰：「禮經三百，謂冠、婚、吉、凶。周禮三百，是官名也。」師古曰：「禮經三百，韋說是也。威儀三千乃謂冠、婚、吉、凶，蓋儀禮是也。」
〔四〕　蘇林曰：「里名也。」
〔五〕　師古曰：「瘉與愈同。愈，勝也。」
樂記二十三篇。樂記二十三篇。王禹記二十四篇。雅歌詩四篇。雅琴趙氏七篇。名定，勃海人，宣帝時丞相魏相所奏。雅琴師氏八篇。名中，東海人，傳言師曠後。雅琴龍氏九十九篇。名德，梁人。〔一〕
凡樂六家，百六十五篇。出淮南劉向等琴頌七篇。
〔一〕　師古曰：「劉向別錄云亦魏相所奏也。與趙定俱召見待詔，後拜為侍郎。」
易曰：「先王作樂崇德，殷薦之上帝，以享祖考。」〔一〕故自黃帝下至三代，樂各有名。孔子曰：「安上治民，莫善於禮；移風易俗，莫善於樂。」〔二〕二者相與並行。周衰俱壞，樂尤微眇，以音律為節，〔三〕又為鄭衛所亂故無遺法。漢興，制氏以雅樂聲律，世在樂官，頗能紀其鏗鏘鼓舞，而不能言其義。〔四〕六國之君，魏文侯最為好古，孝文時得其樂人竇公，〔五〕獻其書，乃周官大宗伯之大司樂章也。武帝時，河間獻王好儒，與毛生等共采周官及諸子言樂事者，以作樂記，獻八佾之舞，與制氏不相遠。其內史丞王定傳之，以授常山王禹。禹，成帝時為謁者，數言其義，〔六〕獻二十四卷記。劉向校書，得樂記二十三篇，與禹不同，其道浸以益微。〔七〕
〔一〕　師古曰：「豫卦象辭也。殷，盛也。」
〔二〕　師古曰：「孝經載孔子之言。」
〔三〕　師古曰：「眇，細也。言其道精微，節在音律，不可具於書。眇亦讀曰妙。」
〔四〕　師古曰：「鏗音初衡反。」
〔五〕　師古曰：「桓譚新論云竇公年百八十歲，兩目皆盲，文帝奇之，問曰：『何因至此？』對曰：『臣年十三失明，父母哀其不及眾技，教鼓琴，臣導引，無所服餌。』」
〔六〕　師古曰：「數音所角反。」
〔七〕　師古曰：「浸，漸也。」
春秋古經十二篇，經十一卷。公羊、穀梁二家。左氏傳三十卷。左丘明，魯太史。公羊傳十一卷。公羊子，齊人。〔一〕穀梁傳十一卷。穀梁子，魯人。〔二〕鄒氏傳十一卷。夾氏傳十一卷。有錄無書。〔三〕左氏微二篇。〔四〕鐸氏微三篇。楚太傅鐸椒也。張氏微十篇。虞氏微傳二篇。趙相虞卿。公羊外傳五十篇。穀梁外傳二十篇。公羊章句三十八篇。穀梁章句三十三篇。公羊雜記八十三篇。公羊顏氏記十一篇。公羊董仲舒治獄十六篇。議奏三十九篇。石渠論。國語二十一篇。左丘明著。新國語五十四篇。劉向分國語。世本十五篇。古史官記黃帝以來訖春秋時諸侯大夫。戰國策二十三篇。記春秋後。奏事二十篇。秦時大臣奏事，及刻石名山文也。楚漢春秋九篇。陸賈所記。太史公百三十篇。十篇有錄無書。馮商所續太史公七篇。〔五〕太古以來年紀二篇。漢著記百九十卷。〔六〕漢大年紀五篇。
凡春秋二十三家，九百四十八篇。省太史公四篇。
〔一〕　師古曰：「名高。」
〔二〕　師古曰：「名喜。」
〔三〕　師古曰：「夾音頰。」
〔四〕　師古曰：「微謂釋其微指。」
〔五〕　韋昭曰：「馮商受詔續太史公十餘篇，在班彪別錄。商字子高。」師古曰：「七略云商陽陵人，治易，事五鹿充宗，後事劉向，能屬文，後與孟柳俱待詔，頗序列傳，未卒，病死。」
〔六〕　師古曰：「若今之起居注。」
古之王者世有史官，君舉必書，所以慎言行，昭法式也。左史記言，右史記事，事為春秋，言為尚書，帝王靡不同之。周室既微，載籍殘缺，仲尼思存前聖之業，乃稱曰：「夏禮吾能言之，杞不足徵也；殷禮吾能言之，宋不足徵也。文獻不足故也，足則吾能徵之矣。」〔一〕以魯周公之國，禮文備物，史官有法，故與左丘明觀其史記，據行事，仍人道，〔二〕因興以立功，就敗以成罰，假日月以定曆數，藉朝聘以正禮樂。有所褒諱貶損，不可書見，口授弟子，弟子退而異言。〔三〕丘明恐弟子各安其意，以失其真，故論本事而作傳，明夫子不以空言說經也。春秋所貶損大人當世君臣，有威權勢力，其事實皆形於傳，是以隱其書而不宣，所以免時難也。及末世口說流行，故有公羊、穀梁、鄒、夾之傳。四家之中，公羊、穀梁立於學官，鄒氏無師，夾氏未有書。
〔一〕　師古曰：「論語載孔子之言也。徵，成也。獻，賢也。孔子自謂能言夏、殷之禮，而杞、宋之君文章賢材不足以成之，故我不得成此禮也。」
〔二〕　師古曰：「仍亦因也。」
〔三〕　師古曰：「謂人執所見，各不同也。」
論語古二十一篇。出孔子壁中，兩子張。〔一〕齊二十二篇。多問王、知道。〔二〕魯二十篇，傳十九篇。〔三〕齊說二十九篇。魯夏侯說二十一篇。魯安昌侯說二十一篇。〔四〕魯王駿說二十篇。〔五〕燕傳說三卷。議奏十八篇。石渠論。孔子家語二十七卷。〔六〕孔子三朝七篇。〔七〕孔子徒人圖法二卷。
凡論語十二家，二百二十九篇。
〔一〕　如淳曰：「分堯曰篇後子張問『何如可以從政』已下為篇，名曰從政。」
〔二〕　如淳曰：「問王、知道，皆篇名也。」
〔三〕　師古曰：「解釋論語意者。」
〔四〕　師古曰：「張禹也。」
〔五〕　師古曰：「王吉子。」
〔六〕　師古曰：「非今所有家語。」
〔七〕　師古曰：「今大戴禮有其一篇，蓋孔子對〔魯〕哀公語也。三朝見公，故曰三朝。」
論語者，孔子應答弟子時人及弟子相與言而接聞於夫子之語也。當時弟子各有所記。夫子既卒，門人相與輯而論篹，故謂之論語〔一〕。漢興，有齊、魯之說。傳齊論者，昌邑中尉王吉、少府宋畸〔二〕、御史大夫貢禹、尚書令五鹿充宗、膠東庸生，唯王陽名家。〔三〕傳魯論語者，常山都尉龔奮、長信少府夏侯勝、丞相韋賢、魯扶卿、前將軍蕭望之、安昌侯張禹，皆名家。張氏最後而行於世。
〔一〕　師古曰：「輯與集同。篹與撰同。」
〔二〕　師古曰：「畸音居宜反。」
〔三〕　師古曰：「王吉字子陽，故謂之王陽。」
孝經古孔氏一篇。二十二章。〔一〕孝經古孔氏一篇。二十二章。〔一〕孝經一篇。十八章。長孫氏、江氏、后氏、翼氏四家。長孫氏說二篇。江氏說一篇。翼氏說一篇。后氏說一篇。雜傳四篇。安昌侯說一篇。五經雜議十八篇。石渠論。爾雅三卷二十篇。〔二〕小爾雅一篇，古今字一卷。弟子職一篇。〔三〕說三篇。
凡孝經十一家，五十九篇。
〔一〕　師古曰：「劉向云古文字也。庶人章分為二也，曾子敢問章為三，又多一章，凡二十二章。」
〔二〕　張晏曰：「爾，近也。雅，正也。」
〔三〕　應劭曰：「管仲所作，在管子書。」
孝經者，孔子為曾子陳孝道也。夫孝，天之經，地之義，民之行也。舉大者言，故曰孝經。漢興，長孫氏、博士江翁、少府后倉、諫大夫翼奉、安昌侯張禹傳之，各自名家。經文皆同，唯孔氏壁中古文為異。「父母生之，續莫大焉」，「故親生之膝下」，諸家說不安處，古文字讀皆異。〔一〕
〔一〕　臣瓚曰：「孝經云『續莫大焉』，而諸家之說各不安處之也。」師古曰：「桓譚新論云古孝經千八百七十（一）〔二〕字，今異者四百餘字。」
史籀十五篇。周宣王太史作大篆十五篇，建武時亡六篇矣。〔一〕八體六技。〔二〕蒼頡一篇。上七章，秦丞相李斯作；爰歷六章，車府令趙高作；博學七章，太史令胡母敬作。凡將一篇。司馬相如作。急就一篇。（成）〔元〕帝時黃門令史游作。元尚一篇。成帝時將作大匠李長作。訓纂一篇。揚雄作。別字十三篇。蒼頡傳一篇。揚雄蒼頡訓纂一篇。杜林蒼頡訓纂一篇。杜林蒼頡故一篇。
凡小學十家，四十五篇。入揚雄、杜林二家二篇。
〔一〕　師古曰：「籀音冑。」
〔二〕　韋昭曰：「八體，一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隸書。」
易曰：「上古結繩以治，後世聖人易之以書契，百官以治，萬民以察，蓋取諸夬。」〔一〕「夬，揚於王庭」，〔二〕言其宣揚於王者朝廷，其用最大也。古者八歲入小學，故周官保氏掌養國子，教之六書，〔三〕謂象形、象事、象意、象聲、轉注、假借，造字之本也。〔四〕漢興，蕭何草律，〔五〕亦著其法，曰：「太史試學童，能諷書九千字以上，乃得為史。又以六體試之，課最者以為尚書御史史書令史。〔六〕吏民上書，字或不正，輒舉劾。」六體者，古文、奇字、篆書、隸書、繆篆、蟲書，〔七〕皆所以通知古今文字，摹印章，書幡信也。古制，書必同文，不知則闕，問諸故老，至於衰世，是非無正，人用其私。〔八〕故孔子曰：「吾猶及史之闕文也，今亡矣夫！」〔九〕蓋傷其浸不正。〔一０〕史籀篇者，周時史官教學童書也，與孔氏壁中古文異體。蒼頡七章者，秦丞相李斯所作也；爰歷六章者，車府令趙高所作也；博學七章者，太史令胡母敬所作也：文字多取史籀篇，而篆體復頗異，所謂秦篆者也。是時始造隸書矣，起於官獄多事，苟趨省易，〔一一〕施之於徒隸也。漢（書）〔興〕，閭里書師合蒼頡、爰歷、博學三篇，斷六十字以為一章，凡五十五章，并為蒼頡篇。〔一二〕武帝時司馬相如作凡將篇，無復字。〔一三〕元帝時黃門令史游作急就篇，成帝時將作大匠李長作元尚篇，皆蒼頡中正字也。凡將則頗有出矣。至元始中，徵天下通小學者以百數，各令記字於庭中。揚雄取其有用者以作訓纂篇，順續蒼頡，又易蒼頡中重復之字，凡八十九章。臣復續揚雄作十（二）〔三〕章，〔一四〕凡一百二章，無復字，六藝群書所載略備矣。蒼頡多古字，俗師失其讀，宣帝時徵齊人能正讀者，張敞從受之，傳至外孫之子杜林，為作訓故，并列焉。
〔一〕　師古曰：「下繫之辭。」
〔二〕　師古曰：「夬卦之辭。」
〔三〕　師古曰：「保氏，地官之屬也。保，安也。」
〔四〕　師古曰：「象形，謂畫成其物，隨體詰屈，日、月是也。象事，即指事也，謂視而可識，察而見意，上、下是也。象意，即會意也，謂比類合誼，以見指撝，武、信是也。象聲，即形聲，謂以事為名，取譬相成，江、河是也。轉注，謂建類一首，同意相受，考、老是也。假借，謂本無其字，依聲託事，令、長是也。文字之義，總歸六書，故曰立字之本也。」
〔五〕　師古曰：「草，創造之。」
〔六〕　韋昭曰：「若今尚書蘭臺令史也。」臣瓚曰：「史書，今之太史書。」
〔七〕　師古曰：「古文謂孔子壁中書。奇字即古文而異者也。篆書謂小篆，蓋秦始皇使程邈所作也。隸書亦程邈所獻，主於徒隸，從簡易也。繆篆謂其文屈曲纏繞，所以摹印章也。蟲書謂為蟲鳥之形，所以書幡信也。」
〔八〕　師古曰：「各任私意而為字。」
〔九〕　師古曰：「論語載孔子之（書）〔言〕，謂文字有疑，則當闕而不說。孔子自言，我初涉學，尚見闕文，今則皆無，任意改（治）〔作〕也。」
〔一０〕師古曰：「浸，漸也。」
〔一一〕師古曰：「趨讀曰趣，謂趣向之也。易音弋豉反。」
〔一二〕師古曰：「并，合也，總合以為蒼頡篇也。」
〔一三〕師古曰：「復，重也，音扶目反。後皆類此。」
〔一四〕韋昭曰：「臣，班固自謂也。作十三章，後人不別，疑在蒼頡下篇三十四章中。」
凡六藝一百三家，三千一百二十三篇。入三家，一百五十九篇；出重十一篇。
六藝之文：樂以和神，仁之表也；詩以正言，義之用也；禮以明體，明者著見，故無訓也；書以廣聽，知之術也；春秋以斷事，信之符也。五者，蓋五常之道，相須而備，而易為之原。故曰「易不可見，則乾坤或幾乎息矣」，〔一〕言與天地為終始也。至於五學，世有變改，猶五行之更用事焉。〔二〕古之學者耕且養，三年而通一藝，存其大體，玩經文而已，是故用日少而畜德多，〔三〕三十而五經立也。後世經傳既已乖離，博學者又不思多聞闕疑之義，〔四〕而務碎義逃難，便辭巧說，破壞形體；〔五〕說五字之文，至於二三萬言。〔六〕後進彌以馳逐，故幼童而守一藝，白首而後能言；安其所習，毀所不見，〔七〕終以自蔽。此學者之大患也。序六藝為九種。
〔一〕　蘇林曰：「不能見易意，則乾坤近於滅息也。」師古曰：「此上繫之辭也。幾，近也，音鉅依反。」
〔二〕　師古曰：「更，互也，音工衡反。」
〔三〕　師古曰：「畜讀曰蓄。蓄，聚也。易大畜卦象辭曰：『君子以多識前言往行，以畜其德。』」
〔四〕　師古曰：「論語稱孔子曰『多聞闕疑，慎言其餘，則寡尤』。言為學之道，務在多聞，疑則闕之，慎於言語，則少過也，故志引之。」
〔五〕　師古曰：「苟為僻碎之義，以避它人之攻難者，故為便辭巧說，以析破文字之形體也。」
〔六〕　師古曰：「言其煩妄也。桓譚新論云秦近君能說堯典，篇目兩字之說至十餘萬言，但說『曰若稽古』三萬言。」
〔七〕　師古曰：「己所常習則保安之，未嘗所見者則妄毀誹。」
晏子八篇。名嬰，諡平仲，相齊景公，孔子稱善與人交，有列傳。〔一〕子思二十三篇。名伋，孔子孫，為魯繆公師。曾子十八篇。名參，孔子弟子。漆雕子十三篇。孔子弟子漆雕啟後。宓子十六篇。名不齊，字子賤，孔子弟子。〔二〕景子三篇。說宓子語，似其弟子。世子二十一篇。名碩，陳人也，七十子之弟子。魏文侯六篇。李克七篇。子夏弟子，為魏文侯相。公孫尼子二十八篇。七十子之弟子。孟子十一篇。名軻，鄒人，子思弟子，有列傳。〔三〕孫卿子三十三篇。名況，趙人，為齊稷下祭酒，有列傳。〔四〕羋子十八篇。名嬰，齊人，七十子之後。〔五〕內業十五篇。不知作書者。周史六弢六篇。惠、襄之間，或曰顯王時，或曰孔子問焉。〔六〕周政六篇。周時法度政教。周法九篇。法天地，立百官。河間周制十八篇。似河間獻王所述也。讕言十（一）篇。不知作者，陳人君法度。〔七〕功議四篇。不知作者，論功德事。甯越一篇。中牟人，為周威王師。王孫子一篇。一曰巧心。公孫固一篇。十八章。齊閔王失國，（閒）〔問〕之，固因為陳古今成敗也。李氏春秋二篇。羊子四篇。百章。故秦博士。董子一篇。名無心，難墨子。（侯）〔俟〕子一篇。〔八〕徐子四十二篇。宋外黃人。魯仲連子十四篇。有列傳。平原君七篇。朱建也。虞氏春秋十五篇。虞卿也。高祖傳十三篇。高祖與大臣述古語及詔策也。陸賈二十三篇。劉敬三篇。孝文傳十一篇。文帝所稱及詔策。賈山八篇。太常蓼侯孔臧十篇。父聚，高祖時以功臣封，臧嗣爵。賈誼五十八篇。河間獻王對上下三雍宮三篇。董仲舒百二十三篇。兒寬九篇。公孫弘十篇。終軍八篇。吾丘壽王六篇。虞丘說一篇。難孫卿也。莊助四篇。臣彭四篇。鉤盾冗從李步昌八篇。宣帝時數言事。儒家言十八篇。不知作者。桓寬鹽鐵論六十篇。〔九〕劉向所序六十七篇。新序、說苑、世說、列女傳頌圖也。揚雄所序三十八篇。太玄十九，法言十三，樂四，箴二。
右儒五十三家，八百三十六篇。入揚雄一家〔三〕十八篇。
〔一〕　師古曰：「有列傳者，謂太史公書。」
〔二〕　師古曰：「宓讀與伏同。」
〔三〕　師古曰：「聖證論云軻字子車，而此志無字，未詳其所得。」
〔四〕　師古曰：「本曰荀卿，避宣帝諱，故曰孫。」
〔五〕　師古曰：「羋音弭。」
〔六〕　師古曰：「即今之六韜也，蓋言取天下及軍旅之事。弢字與韜同也。」
〔七〕　如淳曰：「讕音粲爛。」師古曰：「說者引孔子家語云孔穿所造，非也。」
〔八〕　李奇曰：「或作侔子。」
〔九〕　師古曰：「寬字次公，汝南人也。孝昭帝時，丞相御史與諸賢良文學論鹽鐵事，寬撰次之。」
儒家者流，蓋出於司徒之官，助人君順陰陽明教化者也。游文於六經之中，留意於仁義之際，祖述堯舜，憲章文武，宗師仲尼，以重其言，〔一〕於道最為高。孔子曰：「如有所譽，其有所試。」〔二〕唐虞之隆，殷周之盛，仲尼之業，已試之效者也。然惑者既失精微，而辟者又隨時抑揚，違離道本，〔三〕苟以譁眾取寵。〔四〕後進循之，是以五經乖析，儒學浸衰，此辟儒之患。〔五〕
〔一〕　師古曰：「祖，始也。述，修也。憲，法也。章，明也。宗，尊也。言以堯舜為本始而遵修之，以文王、武王為明法，又師尊仲尼之道。」
〔二〕　師古曰：「論語載孔子之言也。言於人有所稱譽者，輒試以事，取其實效也。譽音弋於反。」
〔三〕　師古曰：「辟讀曰僻。」
〔四〕　師古曰：「譁，諠也。寵，尊也。譁音呼華反。」
〔五〕　師古曰：「浸，漸也。辟讀曰僻。」
伊尹五十一篇。湯相。
太公二百三十七篇。呂望為周師尚父，本有道者。或有近世又以為太公術者所增加也。〔一〕謀八十一篇，言七十一篇，兵八十五篇。
辛甲二十九篇。紂臣，七十五諫而去，周封之。鬻子二十二篇。名熊，為周師，自文王以下問焉，周封為楚祖。〔二〕筦子八十六篇。名夷吾，相齊桓公，九合諸侯，不以兵車也，有列傳。〔三〕老子鄰氏經傳四篇。姓李，名耳，鄰氏傳其學。老子傅氏經說三十七篇。述老子學。老子徐氏經說六篇。字少季，臨淮人，傳老子。劉向說老子四篇。文子九篇。老子弟子，與孔子並時，而稱周平王問，似依託者也。蜎子十三篇。名淵，楚人，老子弟子。〔四〕關尹子九篇。名喜，為關吏，老子過關，喜去吏而從之。莊子五十二篇。名周，宋人。列子八篇。名圄寇，先莊子，莊子稱之。老成子十八篇。長盧子九篇。〔楚人〕。王狄子一篇。公子牟四篇。魏之公子也，先莊子，莊子稱之。田子二十五篇。名駢，齊人，游稷下，號天口駢。〔五〕老萊子十六篇。楚人，與孔子同時。黔婁子四篇。齊隱士，守道不詘，威王下之。〔六〕宮孫子二篇。〔七〕鶡冠子一篇。楚人，居深山，以鶡為冠。〔八〕周訓十四篇。〔九〕黃帝四經四篇。黃帝銘六篇。黃帝君臣十篇。起六國時，與老子相似也。雜黃帝五十八篇。六國時賢者所作。力牧二十二篇。六國時所作，託之力牧。力牧，黃帝相。孫子十六篇。六國時。捷子二篇。齊人，武帝時說。曹羽二篇。楚人，武帝時說於齊王。郎中嬰齊十二篇。武帝時。〔一０〕臣君子二篇。蜀人。鄭長者一篇。六國時。先韓子，韓子稱之。〔一一〕楚子三篇。道家言二篇。近世，不知作者。
右道三十七家，九百九十三篇。
〔一〕　師古曰：「父讀曰甫也。」
〔二〕　師古曰：「鬻音弋六反。」
〔三〕　師古曰：「筦讀與管同。」
〔四〕　師古曰：「蜎，姓也。音一元反。」
〔五〕　師古曰：「駢音步田反。」
〔六〕　師古曰：「黔音其炎反。下音胡稼反。」
〔七〕　師古曰：「宮孫，姓也，不知名。」
〔八〕　師古曰：「以鶡鳥羽為冠。」
〔九〕　師古曰：「劉向別錄云人間小書，其言俗薄。」
〔一０〕師古曰：「劉向云故待詔，不知其姓，數從游觀，名能為文。」
〔一一〕師古曰：「別錄云鄭人，不知姓名。」
道家者流，蓋出於史官，歷記成敗存亡禍福古今之道，然後知秉要執本，清虛以自守，卑弱以自持，此君人南面之術也。合於堯之克攘，〔一〕易之嗛嗛，一謙而四益，此其所長也。〔二〕及放者為之，則欲絕去禮學，兼棄仁義，〔三〕曰獨任清虛可以為治。
〔一〕　師古曰：「虞書堯典稱堯之德曰『允恭克讓』，言其信恭能讓也，故志引之云。攘，古讓字。」
〔二〕　師古曰：「四益，謂天道虧盈而益謙，地道變盈而流謙，鬼神害盈而福謙，人道惡盈而好謙也。此謙卦彖辭。嗛字與謙同。」
〔三〕　師古曰：「放，蕩也。」
宋司星子韋三篇。景公之史。公檮生終始十四篇。傳鄒奭始終書。〔一〕公孫發二十二篇。六國時。鄒子四十九篇。名衍，齊人，為燕昭王師，居稷下，號談天衍。鄒子終始五十六篇。〔二〕乘丘子五篇。六國時。杜文公五篇。六國時。〔三〕黃帝泰素二十篇。六國時韓諸公子所作。〔四〕南公三十一篇。六國時。容成子十四篇。張蒼十六篇。丞相北平侯。鄒奭子十二篇。齊人，號曰雕龍奭。〔五〕閭丘子十三篇。名快，魏人，在南公前。馮促十三篇。鄭人。將鉅子五篇。六國時。先南公，南公稱之。五曹官制五篇。漢制，似賈誼所條。周伯十一篇。齊人，六國時。衛侯官十二篇。近世，不知作者。于長天下忠臣九篇。平陰人，近世。〔六〕公孫渾邪十五篇。平曲侯。雜陰陽三十八篇。不知作者。
右陰陽二十一家，三百六十九篇。
〔一〕　師古曰：「檮音疇，其字從木。」
〔二〕　師古曰：「亦鄒衍所說。」
〔三〕　師古曰：「劉向別錄云韓人也。」
〔四〕　師古曰：「劉向別錄云或言韓諸公孫之所作也。言陰陽五行，以為黃帝之道也，故曰泰素。」
〔五〕　師古曰：「奭音試亦反。」
〔六〕　師古曰：「劉向別錄云傳天下忠臣。」
陰陽家者流，蓋出於羲和之官，敬順昊天，歷象日月星辰，敬授民時，此其所長也。及拘者為之，則牽於禁忌，泥於小數，〔一〕舍人事而任鬼神。〔二〕
〔一〕　師古曰：「泥，滯也，音乃計反。」
〔二〕　師古曰：「舍，廢也。」
李子三十二篇。名悝，相魏文侯，富國彊兵。商君二十九篇。名鞅，姬姓，衛後也，相秦孝公，有列傳。申子六篇。名不害，京人，相韓昭侯，終其身諸侯不敢侵韓。〔一〕處子九篇。〔二〕慎子四十二篇。名到，先申韓，申韓稱之。韓子五十五篇。名非，韓諸公子，使秦，李斯害而殺之。游棣子一篇。晁錯三十一篇。〔三〕燕十事十篇。不知作者。法家言二篇。不知作者。
右法十家，二百一十七篇。
〔一〕　師古曰：「京，河南京縣。」
〔二〕　師古曰：「史記云趙有處子。」
〔三〕　師古曰：「棣音徒計反。」
法家者流，蓋出於理官，信賞必罰，以輔禮制。易曰「先王以明罰飭法」，〔一〕此其所長也。及刻者為之，則無教化，去仁愛，專任刑法而欲以致治，至於殘害至親，傷恩薄厚。〔二〕
〔一〕　師古曰：「噬嗑之象辭也。飭，整也，讀與敕同。」
〔二〕　師古曰：「薄厚者，變厚為薄。」
鄧析二篇。鄭人，與子產並時。〔一〕尹文子一篇。說齊宣王。先公孫龍。〔二〕公孫龍子十四篇。趙人。〔三〕成公生五篇。與黃公等同時。〔四〕惠子一篇。名施，與莊子並時。黃公四篇。名疵，為秦博士，作歌詩，在秦時歌詩中。〔五〕毛公九篇。趙人，與公孫龍等並游平原君趙勝家。〔六〕
右名七家，三十六篇。
〔一〕　師古曰：「列子及孫卿並云子產殺鄧析。據左傳，昭公二十年子產卒，定公九年駟歂殺鄧析而用其竹刑，則非子產所殺也。」
〔二〕　師古曰：「劉向云與宋鈃俱游稷下。鈃音形。」
〔三〕　師古曰：「即為堅白之辯者。」
〔四〕　師古曰：「姓成公。劉向云與李斯子由同時。由為三川守，成公生游談不仕。」
〔五〕　師古曰：「疵音才斯反。」
〔六〕　師古曰：「劉向別錄云論堅白同異，以為可以治天下。此蓋史記所云『藏於博徒』者。」
名家者流，蓋出於禮官。古者名位不同，禮亦異數。孔子曰：「必也正名乎！名不正則言不順，言不順則事不成。」〔一〕此其所長也。及譥者為之，〔二〕則苟鉤（鈲）〔鋠〕析亂而已。〔三〕
〔一〕　師古曰：「論語載孔子之言也。言欲為政，必先正其名。」
〔二〕　晉灼曰：「譥，許也。」師古曰：「譥音工釣反。」
〔三〕　師古曰：「（鈲）〔鋠〕，破也，音普革反，又音普狄反。」
尹佚二篇。周臣，在成、康時也。田俅子三篇。先韓子。〔一〕我子一篇。〔二〕隨巢子六篇。墨翟弟子。胡非子三篇。墨翟弟子。墨子七十一篇。名翟，為宋大夫，在孔子後。
右墨六家，八十六篇。
〔一〕　蘇林曰：「俅音仇。」
〔二〕　師古曰：「劉向別錄云為墨子之學。」
墨家者流，蓋出於清廟之守。茅屋采椽，〔一〕是以貴儉；養三老五更，是以兼愛；選士大射，是以上賢；宗祀嚴父，是以右鬼〔二〕；順四時而行，是以非命；〔三〕以孝視天下，是以上同：〔四〕此其所長也。及蔽者為之，見儉之利，因以非禮，推兼愛之意，而不知別親疏。
〔一〕　師古曰：「采，柞木也，字作棌，本從木。以茅覆屋，以棌為椽，言其質素也。采音千在反。」
〔二〕　如淳曰：「右鬼，謂信鬼神。若杜伯射宣王，是親鬼而右之。」師古曰：「右猶尊尚也。」
〔三〕　蘇林曰：「非有命者，言儒者執有命，而反勸人修德積善，政教與行相反，故譏之也。」如淳曰：「言無吉凶之命，但有賢不肖（之）善惡。」
〔四〕　如淳曰：「言皆同，可以治也。」師古曰：「墨子有節用、兼愛、上賢、明鬼神、非命、上同等諸篇，故志歷序其本意也。視讀曰示。」
蘇子三十一篇。名秦，有列傳。張子十篇。名儀，有列傳。龐煖二篇。為燕將。〔一〕闕子一篇。國筮子十七篇。秦零陵令信一篇。難秦相李斯。蒯子五篇。名通。鄒陽七篇。主父偃二十八篇。徐樂一篇。莊安一篇。待詔金馬聊蒼三篇。趙人，武帝時。〔二〕
右從橫十二家，百七篇。
〔一〕　師古曰：「煖音許遠反。」
〔二〕　師古曰：「嚴助傳作膠蒼，而此志作聊。志傳不同，未知孰是。」
從橫家者流，蓋出於行人之官。孔子曰：「誦詩三百，使於四方，不能專對，雖多亦奚以為？」〔一〕又曰：「使乎，使乎！」〔二〕言其當權事制宜，受命而不受辭，此其所長也。及邪人為之，則上詐諼而棄其信。〔三〕
〔一〕　師古曰：「論語載孔子之言也。謂人不達於事，誦詩雖多，亦無所用。」
〔二〕　師古曰：「亦論語載孔子之言，歎使者之難其人。」
〔三〕　師古曰：「諼，詐言也，音許遠反。」
孔甲盤盂二十六篇。黃帝之史，或曰夏帝孔甲，似皆非。大〈伞，中“十改巾”〉三十七篇。傳言禹所作，其文似後世語。〔一〕五子胥八篇。名員，春秋時為吳將，忠直遇讒死。子晚子三十五篇。齊人，好議兵，與司馬法相似。由余三篇。戎人，秦穆公聘以為大夫。尉繚（子）二十九篇。六國時。〔二〕尸子二十篇。名佼，魯人，秦相商君師之。鞅死，佼逃入蜀。〔三〕呂氏春秋二十六篇。秦相呂不韋輯智略士作。淮南內二十一篇。王安。淮南外三十三篇。〔四〕東方朔二十篇。伯象先生一篇。〔五〕荊軻論五篇。軻為燕刺秦王，不成而死，司馬相如等論之。吳子一篇。公孫尼一篇。博士臣賢對一篇。漢世，難韓子、商君。臣說三篇。武帝時（所）作賦。〔六〕解子簿書三十五篇。推雜書八十七篇。雜家言一篇。王伯，不知作者。〔七〕
右雜二十家，四百三篇。入兵法。
〔一〕　師古曰：「〈伞，中“十改巾”〉，古禹字。」
〔二〕　師古曰：「尉，姓；繚，名也。音了，又音聊。劉向別錄云繚為商君學。」
〔三〕　師古曰：「佼音絞。」
〔四〕　師古曰：「內篇論道，外篇雜說。」
〔五〕　應劭曰：「蓋隱者也，故公孫敖難以無益世主之治。」
〔六〕　師古曰：「說者，其人名，讀曰悅。」
〔七〕　師古曰：「言伯王之道。伯讀曰霸。」
雜家者流，蓋出於議官。兼儒、墨，合名、法，知國體之有此，〔一〕見王治之無不貫，〔二〕此其所長也。及盪者為之，則漫羨而無所歸心。〔三〕
〔一〕　師古曰：「治國之體，亦當有此雜家之說。」
〔二〕　師古曰：「王者之治，於百家之道無不貫綜。」
〔三〕　師古曰：「漫，放也。羨音弋戰反。」
神農二十篇。六國時，諸子疾時（念）〔怠〕於農業，道耕農事，託之神農。〔一〕野老十七篇。六國時，在齊、楚間。〔二〕宰氏十七篇。不知何世。董安國十六篇。漢代內史，不知何帝時。尹都尉十四篇。不知何世。趙氏五篇。不知何世。氾勝之十八篇。成帝時為議郎。〔三〕王氏六篇。不知何世。蔡癸一篇。宣帝時，以言便宜，至弘農太守。〔四〕
右農九家，百一十四篇。
〔一〕　師古曰：「劉向別錄云疑李悝及商君所說。」
〔二〕　應劭曰：「年老居田野，相民耕種，故號野老。」
〔三〕　師古曰：「劉向別錄云使教田三輔，有好田者師之，徙為御史。氾音凡，又音敷劍反。」
〔四〕　師古曰：「劉向別錄云邯鄲人。」
農家者流，蓋出於農稷之官。播百穀，勸耕桑，以足衣食，故八政一曰食，二曰貨。孔子曰「所重民食」，〔一〕此其所長也。及鄙者為之，以為無所事聖王，〔二〕欲使君臣並耕，誖上下之序。〔三〕
〔一〕　師古曰：「論語載孔子稱殷湯伐桀告天辭也。言為君之道，所重者在人之食。」
〔二〕　師古曰：「言不須聖（主）〔王〕，天下自治。」
〔三〕　師古曰：「誖，亂也，音布內反。」
伊尹說二十七篇。其語淺薄，似依託也。鬻子說十九篇。後世所加。周考七十六篇。考周事也。青史子五十七篇。古史官記事也。師曠六篇。見春秋，其言淺薄，本與此同，似因託之。務成子十一篇。稱堯問，非古語。宋子十八篇。孫卿道宋子，其言黃老意。天乙三篇。天乙謂湯，其言非殷時，皆依託也。黃帝說四十篇。迂誕依託。封禪方說十八篇。武帝時。待詔臣饒心術二十五篇。武帝時。〔一〕待詔臣安成未央術一篇。〔二〕臣壽周紀七篇。項國圉人，宣帝時。虞初周說九百四十三篇。河南人，武帝時以方士侍郎（隴）〔號〕黃車使者。〔三〕百家百三十九卷。
右小說十五家，千三百八十篇。
〔一〕　師古曰：「劉向別錄云饒齊人也，不知其姓，武帝時待詔，作書名曰心術也。」
〔二〕　應劭曰：「道家也，好養生事，為未央之術。」
〔三〕　應劭曰：「其說以周書為本。」師古曰：「史記云虞初洛陽人，即張衡西京賦『小說九百，本自虞初』者也。」
小說家者流，蓋出於稗官。〔一〕街談巷語，道聽塗說者之所造也。孔子曰：「雖小道，必有可觀者焉，致遠恐泥，是以君子弗為也。」〔二〕然亦弗滅也。閭里小知者之所及，亦使綴而不忘。如或一言可采，此亦芻蕘狂夫之議也。
〔一〕　如淳曰：「稗音鍛家排。九章『細米為稗』。街談巷說，其細碎之言也。王者欲知閭巷風俗，故立稗官使稱說之。今世亦謂偶語為稗。」師古曰：「稗音稊稗之稗，不與鍛排同也。稗官，小官。漢名臣奏唐林請省置吏，公卿大夫至都官稗官各減什三，是也。」
〔二〕　師古曰：「論語載孔子之言。泥，滯也，音乃細反。」
凡諸子百八十九家，四千三百二十四篇。
出蹴〈革{匊夂}〉一家，二十五篇。
諸子十家，其可觀者九家而已。皆起於王道既微，諸侯力政，時君世主，好惡殊方，〔一〕是以九家之（說）〔術〕蠭出並作，〔二〕各引一端，崇其所善，以此馳說，取合諸侯。其言雖殊，辟猶水火，相滅亦相生也。〔三〕仁之與義，敬之與和，相反而皆相成也。易曰：「天下同歸而殊塗，一致而百慮。」〔四〕今異家者各推所長，窮知究慮，以明其指，雖有蔽短，合其要歸，亦六經之支與流裔〔五〕。使其人遭明王聖主，得其所折中，皆股肱之材已。〔六〕仲尼有言：「禮失而求諸野。」〔七〕方今去聖久遠，道術缺廢，無所更索，〔八〕彼九家者，不猶瘉於野乎？〔九〕若能修六藝之術，而觀此九家之言，舍短取長，則可以通萬方之略矣。〔一０〕
〔一〕　師古曰：「好音呼到反。惡音一故反。」
〔二〕　師古曰：「蠭與鋒同。」
〔三〕　師古曰：「辟讀曰譬。」
〔四〕　師古曰：「下繫之辭。」
〔五〕　師古曰：「裔，衣末也。其於六經，如水之下流，衣之末裔。」
〔六〕　師古曰：「已，語終辭。」
〔七〕　師古曰：「言都邑失禮，則於外野求之，亦將有獲。」
〔八〕　師古曰：「索，求也。」
〔九〕　師古曰：「瘉與愈同。愈，勝也。」
〔一０〕師古曰：「舍，廢也。」
屈原賦二十五篇。楚懷王大夫，有列傳。唐勒賦四篇。楚人。宋玉賦十六篇。楚人，與唐勒並時，在屈原後也。趙幽王賦一篇。莊夫子賦二十四篇。名忌，吳人。賈誼賦七篇。枚乘賦九篇。司馬相如賦二十九篇。淮南王賦八十二篇。淮南王群臣賦四十四篇。太常蓼侯孔臧賦二十篇。陽丘侯劉隁賦十九篇。〔一〕吾丘壽王賦十五篇。蔡甲賦一篇。上所自造賦二篇。〔二〕兒寬賦二篇。光祿大夫張子僑賦三篇。與王褒同時也。陽成侯劉德賦九篇。劉向賦三十三篇。王褒賦十六篇。
右賦二十家，三百六十一篇。
〔一〕　師古曰：「隁音偃。」
〔二〕　師古曰：「武帝也。」
陸賈賦三篇。枚皋賦百二十篇。朱建賦二篇。常侍郎莊怱奇賦十一篇。枚皋同時。〔一〕嚴助賦三十五篇。〔二〕朱買臣賦三篇。宗正劉辟彊賦八篇。司馬遷賦八篇。郎中臣嬰齊賦十篇。臣說賦九篇。〔三〕臣吾賦十八篇。遼東太守蘇季賦一篇。蕭望之賦四篇。河內太守徐明賦三篇。字長君，東海人，元、成世歷五郡太守，有能名。給事黃門侍郎李息賦九篇。淮陽憲王賦二篇。揚雄賦十二篇。待詔馮商賦九篇。博士弟子杜參賦二篇。〔四〕車郎張豐賦三篇。張子僑子。驃騎將軍朱宇賦三篇。〔五〕
右賦二十一家，二百七十四篇。入揚雄八篇。
〔一〕　師古曰：「七略云『怱奇者，或言莊夫子子，或言族家子莊助昆弟也。從行至茂陵，（造作）〔詔造〕賦』。」
〔二〕　師古曰：「上言莊怱奇，下言嚴助，史駮文。」
〔三〕　師古曰：「說，名，音悅。」
〔四〕　師古曰：「劉向別錄云『臣向謹與長社尉杜參校中祕書』。劉歆又云『參，杜陵人，以陽朔元年病死，〔死〕時年二十餘』。」
〔五〕　師古曰：「劉向別錄云『驃騎將軍史朱宇』，志以宇在驃騎府，故總言驃騎將軍。」
孫卿賦十篇。秦時雜賦九篇。李思孝景皇帝頌十五篇。廣川惠王越賦五篇。長沙王群臣賦三篇。魏內史賦二篇。東暆令延年賦七篇。〔一〕衛士令李忠賦二篇。張偃賦二篇。賈充賦四篇。張仁賦六篇。秦充賦二篇。李步昌賦二篇。侍郎謝多賦十篇。平陽公主舍人周長孺賦二篇。雒陽錡華賦九篇。〔二〕眭弘賦一篇。〔三〕別栩陽賦五篇。〔四〕臣昌市賦六篇。臣義賦二篇。黃門書者假史王商賦十三篇。侍中徐博賦四篇。黃門書者王廣呂嘉賦五篇。漢中都尉丞華龍賦二篇。左馮翊史路恭賦八篇。
右賦二十五家，百三十六篇。
〔一〕　師古曰：「東暆，縣名。暆音移。」
〔二〕　師古曰：「錡，姓；華，名。錡音魚綺反。」
〔三〕　師古曰：「即眭孟也。眭音先隨反。」
〔四〕　服虔曰：「栩音詡。」
客主賦十八篇。雜行出及頌德賦二十四篇。雜四夷及兵賦二十篇。雜中賢失意賦十二篇。雜思慕悲哀死賦十六篇。雜鼓琴劍戲賦十三篇。雜山陵水泡雲氣雨旱賦十六篇。〔一〕雜禽獸六畜昆蟲賦十八篇。雜器械草木賦三十三篇。（文）〔大〕雜賦三十四篇。成相雜辭十一篇。隱書十八篇。〔二〕
右雜賦十二家，二百三十三篇。
〔一〕　師古曰：「泡，水上浮漚也。泡音普交反。漚音一侯反。」
〔二〕　師古曰：「劉向別錄云『隱書者，疑其言以相問，對者以慮思之，可以無不諭』。」
高祖歌詩二篇。泰一雜甘泉壽宮歌詩十四篇。宗廟歌詩五篇。漢興以來兵所誅滅歌詩十四篇。出行巡狩及游歌詩十篇。臨江王及愁思節士歌詩四篇。李夫人及幸貴人歌詩三篇。詔賜中山靖王子噲及孺子妾冰未央材人歌詩四篇。〔一〕吳楚汝南歌詩十五篇。燕代謳雁門雲中隴西歌詩九篇。邯鄲河間歌詩四篇。齊鄭歌詩四篇。淮南歌詩四篇。左馮翊秦歌詩三篇。京兆尹秦歌詩五篇。河東蒲反歌詩一篇。黃門倡車忠等歌詩十五篇。雜各有主名歌詩十篇。雜歌詩九篇。雒陽歌詩四篇。河南周歌詩七篇。河南周歌聲曲折七篇。周謠歌詩七十五篇。周謠歌詩聲曲折七十五篇。諸神歌詩三篇。送迎靈頌歌詩三篇。周歌詩二篇。南郡歌詩五篇。
右歌詩二十八家，三百一十四篇。
〔一〕　師古曰：「孺子，王妾之有品號者也。妾，王之眾妾也。冰，其名。材人，天子內官。」
凡詩賦百六家，千三百一十八篇。入揚雄八篇。
傳曰：「不歌而誦謂之賦，登高能賦可以為大夫。」言感物造耑，材知深美，〔一〕可與圖事，故可以為列大夫也。古者諸侯卿大夫交接鄰國，以微言相感，當揖讓之時，必稱詩以諭其志，蓋以別賢不肖而觀盛衰焉。故孔子曰「不學詩，無以言」也。〔二〕春秋之後，周道浸壞，〔三〕聘問歌詠不行於列國，學詩之士逸在布衣，而賢人失志之賦作矣。大儒孫卿及楚臣屈原離讒憂國，皆作賦以風，〔四〕咸有惻隱古詩之義。其後宋玉、唐勒，漢興枚乘、司馬相如，下及揚子雲，競為侈麗閎衍之詞，沒其風諭之義。是以揚子悔之，曰：「詩人之賦麗以則，辭人之賦麗以淫。〔五〕如孔氏之門人用賦也，則賈誼登堂，相如入室矣，如其不用何！」〔六〕自孝武立樂府而采歌謠，於是有代趙之謳，秦楚之風，皆感於哀樂，緣事而發，亦可以觀風俗，知薄厚云。〔序〕詩賦為五種。
〔一〕　師古曰：「耑，古端字也。因物動志，則造辭義之端緒。」
〔二〕　師古曰：「論語載孔子戒伯魚之辭也。」
〔三〕　師古曰：「浸，漸也。」
〔四〕　師古曰：「離，遭也。風讀曰諷。次下亦同。」
〔五〕　師古曰：「辭人，言後代之為文辭。」
〔六〕　師古曰：「言孔氏之門既不用賦，不可如何。謂賈誼、相如無所施也。」
吳孫子兵法八十二篇。圖九卷。〔一〕齊孫子八十九篇。圖四卷。〔二〕公孫鞅二十七篇。吳起四十八篇。有列傳。范蠡二篇。越王句踐臣也。大夫種二篇。與范蠡俱事句踐。（季）〔李〕子十篇。娷一篇。〔三〕兵春秋一篇。龐煖三篇。〔四〕兒良一篇。〔五〕廣武君一篇。李左車。韓信三篇。〔六〕
右兵權謀十三家，二百五十九篇。
省伊尹、太公、管子、孫卿子、鶡冠子、蘇子、蒯通、陸賈、淮南王二百五十九種，出司馬法入禮也。
〔一〕　師古曰：「孫武也，臣於闔廬。」
〔二〕　師古曰：「孫臏。」
〔三〕　師古曰：「娷音女瑞反，蓋說兵法者，人名也。」
〔四〕　師古曰：「煖音許遠反，又音許元反。」
〔五〕　師古曰：「六國時人也。兒音五溪反。」
〔六〕　師古曰：「淮陰侯。」
權謀者，以正守國，以奇用兵，先計而後戰，兼形勢，包陰陽，用技巧者也。
楚兵法七篇。圖四卷。蚩尤二篇。見呂刑。孫軫五篇。圖二卷。繇敘二篇。王孫十六篇。圖五卷。尉繚三十一篇。魏公子二十一篇。圖十卷。名無忌，有列傳。景子十三篇。李良三篇。丁子一篇。項王一篇。名籍。
右兵形勢十一家，九十二篇。圖十八卷。
形勢者，雷動風舉，後發而先至，離合背鄉，變化無常，〔一〕以輕疾制敵者也。
〔一〕　師古曰：「背音步內反。鄉讀曰嚮。」
太壹兵法一篇。天一兵法三十五篇。神農兵法一篇。黃帝十六篇。圖三卷。封胡五篇。黃帝臣，依託也。風后十三篇。圖二卷。黃帝臣，依託也。力牧十五篇。黃帝臣，依託也。鵊冶子一篇。圖一卷。〔一〕鬼容區三篇。圖一卷。黃帝臣，依託。〔二〕地典六篇。孟子一篇。東父三十一篇。師曠八篇。晉平公臣。萇弘十五篇。周史。別成子望軍氣六篇。圖三卷。辟兵威勝方七十篇。
右陰陽十六家，二百四十九篇，圖十卷。
〔一〕　晉灼曰：「鵊音夾。」
〔二〕　師古曰；「即鬼臾區也。」
陰陽者，順時而發，推刑德，隨斗擊，因五勝，〔一〕假鬼神而為助者也。
〔一〕　師古曰：「五勝，五行相勝也。」
鮑子兵法十篇。圖一卷。五子胥十篇。圖一卷。公勝子五篇。苗子五篇。圖一卷。逢門射法二篇。〔一〕陰通成射法十一篇。李將軍射法三篇。〔二〕魏氏射法六篇。彊弩將軍王圍射法五卷。〔三〕望遠連弩射法具十五篇。護軍射師王賀射書五篇。蒲苴子弋法四篇。〔四〕劍道三十八篇。手搏六篇。雜家兵法五十七篇。蹴〈革{匊夂}〉二十五篇。〔五〕
右兵技巧十三家，百九十九篇。省墨子重，入蹴〈革{匊夂}〉也。
〔一〕　師古曰：「即逢蒙。」
〔二〕　師古曰：「李廣。」
〔三〕　師古曰：「圍，郁郅人也，見趙充國傳。」
〔四〕　師古曰：「苴音子余反。」
〔五〕　師古曰：「〈革{匊夂}〉以韋為之，實以物，蹴蹋之以為戲也。蹴〈革{匊夂}〉，陳力之事，故附於兵法焉。蹴音子六反。〈革{匊夂}〉音巨六反。」
技巧者，習手足，便器械，積機關，以立攻守之勝者也。
凡兵書五十三家，七百九十篇，圖四十三卷。省十家二百七十一篇重，入蹴〈革{匊夂}〉一家二十五篇，出司馬法百五十五篇入禮也。
兵家者，蓋出古司馬之職，王官之武備也。洪範八政，八曰師。孔子曰為國者「足食足兵」，〔一〕「以不教民戰，是謂棄之」〔二〕，明兵之重也。易曰「古者弦木為弧，剡木為矢，弧矢之利，以威天下」，〔三〕其用上矣。後世燿金為刃，割革為甲，〔四〕器械甚備。下及湯武受命，以師克亂而濟百姓，動之以仁義，行之以禮讓，司馬法是其遺事也。自春秋至於戰國，出奇設伏，變詐之兵並作。漢興，張良、韓信序次兵法，凡百八十二家，刪取要用，定著三十五家。諸呂用事而盜取之。武帝時，軍政楊僕捃摭遺逸，紀奏兵錄，〔五〕猶未能備。至于孝成，命任宏論次兵書為四種。
〔一〕　師古曰：「論語載孔子之言。無兵與食，不可以為國。」
〔二〕　師古曰：「亦論語所載孔子之言，非其不素習武備。」
〔三〕　師古曰：「下繫之辭也。弧，木弓也。剡謂銳而利之也，音弋冉反。」
〔四〕　師古曰：「燿讀與鑠同，謂銷也。」
〔五〕　師古曰；「捃摭，謂拾取之。捃音九問反。摭音之石反。」
泰壹雜子星二十八卷。五殘雜變星二十一卷。〔一〕黃帝雜子氣三十三篇。常從日月星氣二十一卷。〔二〕皇公雜子星二十二卷。淮南雜子星十九卷。泰壹雜子雲雨三十四卷。國章觀霓雲雨三十四卷。泰階六符一卷。〔三〕金度玉衡漢五星客流出入八篇。漢五星彗客行事占驗八卷。漢日旁氣行事占驗三卷。漢流星行事占驗八卷。漢日旁氣行占驗十三卷。漢日食月暈雜變行事占驗十三卷。海中星占驗十二卷。海中五星經雜事二十二卷。海中五星順逆二十八卷。海中二十八宿國分二十八卷。海中二十八宿臣分二十八卷。海中日月彗虹雜占十八卷。圖書祕記十七篇。
右天文二十一家，四百四十五卷。
〔一〕　師古曰：「五殘，星名也。見天文志。」
〔二〕　師古曰：「常從，人姓名也，老子師之。」
〔二〕　李奇曰：「三台謂之泰階，兩兩成體，三台故六。觀色以知吉凶，故曰符。」
天文者，序二十八宿，步五星日月，以紀吉凶之象，聖王所以參政也。易曰：「觀乎天文，以察時變。」〔一〕然星事〈歹凶〉悍，非湛密者弗能由也。〔二〕夫觀景以譴形，非明王亦不能服聽也。以不能由之臣，諫不能聽之王，此所以兩有患也。
〔一〕　師古曰：「賁卦之彖辭也。」
〔二〕　師古曰：「〈歹凶〉讀與凶同。湛讀曰沈。由，用也。」
黃帝五家曆三十三卷。顓頊曆二十一卷。顓頊五星曆十四卷。日月宿曆十三卷。夏殷周魯曆十四卷。天曆大曆十八卷。漢元殷周諜曆十七卷。耿昌月行帛圖二百三十二卷。耿昌月行度二卷。傳周五星行度三十九卷。律曆數法三卷。自古五星宿紀三十卷。太歲謀日晷二十九卷。帝王諸侯世譜二十卷。古來帝王年譜五卷。日晷書三十四卷。許商算術二十六卷。杜忠算術十六卷。
右曆譜十八家，六百六卷。
曆譜者，序四時之位，正分至之節，會日月五星之辰，以考寒暑殺生之實。故聖王必正曆數，以定三統服色之制，又以探知五星日月之會。凶阨之患，吉隆之喜，其術皆出焉。此聖人知命之術也，非天下之至材，其孰與焉！〔一〕道之亂也，患出於小人而強欲知天道者，壞大以為小，削遠以為近，是以道術破碎而難知也。
〔一〕　師古曰：「與讀曰豫。」
泰一陰陽二十三卷。黃帝陰陽二十五卷。黃帝諸子論陰陽二十五卷。諸王子論陰陽二十五卷。太元陰陽二十六卷。三典陰陽談論二十七卷。神農大幽五行二十七卷。四時五行經二十六卷。猛子閭昭二十五卷。陰陽五行時令十九卷。堪輿金匱十四卷。〔一〕務成子災異應十四卷。十二典災異應十二卷。鍾律災異二十六卷。鍾律叢辰日苑二十三卷。鍾律消息二十九卷。黃鍾七卷。天一六卷。泰一二十（二）九卷。刑德七卷。風鼓六甲二十四卷。風后孤虛二十卷。六合隨典二十五卷。轉位十二神二十五卷。羨門式法二十卷。羨門式二十卷。文解六甲十八卷。文解二十八宿二十八卷。五音奇胲用兵二十三卷。〔二〕五音奇胲刑德二十一卷。五音定名十五卷。
右五行三十一家，六百五十二卷。
〔一〕　師古曰：「許慎云『堪，天道；輿，地道也』。」
〔二〕　如淳曰：「音該。」師古曰：「許慎云『胲，軍中約也』。」
五行者，五常之形氣也。書云「初一曰五行，次二曰羞用五事」，〔一〕言進用五事以順五行也。貌、言、視、聽、思心失，而五行之序亂，五星之變作，皆出於律曆之數而分為一者也。〔二〕其法亦起五德終始，推其極則無不至。而小數家因此以為吉凶，而行於世，浸以相亂。〔三〕
〔一〕　師古曰：「周書洪範之辭也。」
〔二〕　師古曰：「說皆在五行志也。」
〔三〕　師古曰：「浸，漸也。」
龜書五十二卷。夏龜二十六卷。南龜書二十八卷。巨龜三十六卷。雜龜十六卷。蓍書二十八卷。周易三十八卷。周易明堂二十六卷。周易隨曲射匿五十卷。大筮衍易二十八卷。大次雜易三十卷。鼠序卜黃二十五卷。於陵欽易吉凶二十三卷。任良易旗七十一卷。易卦八具。
右蓍龜十五家，四百一卷。
蓍龜者，聖人之所用也。書曰：「女則有大疑，謀及卜筮。〔一〕」易曰：「定天下之吉凶，成天下之亹亹者，莫善於蓍龜。」「是故君子將有為也，將有行也，問焉而以言，其受命也如嚮，無有遠近幽深，遂知來物。非天下之至精，其孰能與於此！」〔二〕及至衰世，解於齊戒，而婁煩卜筮，〔三〕神明不應。故筮瀆不告，易以為忌；〔四〕龜厭不告，詩以為刺。〔五〕
〔一〕　師古曰：「周書洪範之辭也。言所為之事有疑，則以卜筮決之也。龜曰卜，蓍曰筮。」
〔二〕　師古曰：「皆上繫之辭也。亹亹，深遠也。言君子所為行，皆以其言問於易。受命如嚮者，謂示以吉凶，其應速疾，如響之隨聲也。遂猶究也。來物謂當來之事也。嚮與響同。與讀曰豫。」
〔三〕　師古曰：「解讀曰懈。齊讀曰齋。婁讀曰屢。」
〔四〕　師古曰：「易蒙卦之辭曰『初筮告，再三瀆，瀆則不告』，言童蒙之來決疑。初則以實而告，至於再三，為其煩瀆，乃不告也。」
〔五〕　師古曰：「小雅小旻之詩曰『我龜既厭，不我告猶』，言卜問煩數，媟嫚於龜，龜靈厭之，不告以道也。」
黃帝長柳占夢十一卷。甘德長柳占夢二十卷。武禁相衣器十四卷。嚏耳鳴雜占十六卷。〔一〕禎祥變怪二十一卷。人鬼精物六畜變怪二十一卷。變怪誥咎十三卷。執不祥劾鬼物八卷。請官除訞祥十九卷。〔二〕禳祀天文十八卷。〔三〕請禱致福十九卷。請雨止雨二十六卷。泰壹雜子候歲二十二卷。子贛雜子候歲二十六卷。五法積貯寶臧二十三卷。神農教田相土耕種十四卷。昭明子釣種生魚鱉八卷。種樹臧果相蠶十三卷。
右雜占十八家，三百一十三卷。
〔一〕　師古曰：「嚏音丁計反。」
〔二〕　師古曰：「訞字與妖同。」
〔三〕　師古曰：「禳，除災也，音人羊反。」
雜占者，紀百事之象，候善惡之徵。〔一〕易曰：「占事知來。」〔二〕眾占非一，而夢為大，故周有其官。〔三〕而詩載熊羆虺蛇眾魚旐旟之夢，著明大人之占，以考吉凶，〔四〕蓋參卜筮。春秋之說訞也，曰：「人之所忌，其氣炎以取之，訞由人興也。人失常則訞興，人無釁焉，訞不自作。」〔五〕故曰：「德勝不祥，義厭不惠。」〔六〕桑穀共生，大戊以興；鴝雉登鼎，武丁為宗。〔七〕然惑者不稽諸躬，而忌訞之見，〔八〕是以詩刺「召彼故老，訊之占夢」，〔九〕傷其舍本而憂末，不能勝凶咎也。
〔一〕　師古曰：「徵，證也。」
〔二〕　師古曰：「下繫之辭也。言有事而占，則睹方來之驗也。」
〔三〕　師古曰：「謂大卜掌三夢之法，又占夢中士二人，皆宗伯之屬官。」
〔四〕　師古曰：「小雅斯干之詩曰：『吉夢維何？維熊維羆，男子之祥；維虺維蛇，女子之祥。』無羊之詩曰：『牧人乃夢，眾維魚矣，旐維旟矣。大人占之，眾維魚矣，實維豐年，旐維旟矣，室家溱溱。』言熊羆虺蛇皆為吉祥之夢，而生男女。及見眾魚，則為豐年之應，旐旟則為多盛之象。大人占之，謂以聖人占夢之法占之也。畫龜蛇曰旐，鳥隼曰旟。」
〔五〕　師古曰：「申繻之辭也，事見莊公十四年。炎謂火之光始燄燄也。言人之所忌，其氣燄引致於災也。釁，瑕也。失常，謂反五常之德也。炎讀與燄同。」
〔六〕　師古曰：「厭音伊葉反。惠，順也。」
〔七〕　師古曰：「說在郊祀、五行志。」
〔八〕　師古曰：「稽，考也，計也。」
〔九〕　師古曰：「小雅正月之詩也。故老，元老也。訊，問也。言不能修德以禳災，但問元老以占夢之吉凶。」
山海經十三篇。國朝七卷。宮宅地形二十卷。相人二十四卷。相寶劍刀二十卷。相六畜三十八卷。
右形法六家，百二十二卷。
形法者，大舉九州之勢以立城郭室舍形，人及六畜骨法之度數、器物之形容以求其聲氣貴賤吉凶。猶律有長短，而各徵其聲，非有鬼神，數自然也。然形與氣相首尾，亦有有其形而無其氣，有其氣而無其形，此精微之獨異也。
凡數術百九十家，二千五百二十八卷。
數術者，皆明堂羲和史卜之職也。史官之廢久矣，其書既不能具，雖有其書而無其人。易曰：「苟非其人，道不虛行。」〔一〕春秋時魯有梓慎，鄭有裨灶，晉有卜偃，宋有子韋。六國時楚有甘公，魏有石申夫。漢有唐都，庶得麤觕。〔二〕蓋有因而成易，無因而成難，故因舊書以序數術為六種。
〔一〕　師古曰：「下繫之辭也。言道由人行。」
〔二〕　師古曰：「觕，粗略也，音才戶反。」
黃帝內經十八卷。外經三十（九）〔七〕卷。扁鵲內經九卷。外經十二卷。白氏內經三十八卷。外經三十六卷。旁篇二十五卷。
右醫經七家，二百一十六卷。
醫經者，原人血脈經（絡）〔落〕骨髓陰陽表裏，以起百病之本，死生之分，而用度箴石湯火所施，〔一〕調百藥齊和之所宜。〔二〕至齊之得，猶慈石取鐵，以物相使。拙者失理，以瘉為劇，（以死為生）〔以生為死〕。〔三〕
〔一〕　師古曰：「箴，所以刺病也。石謂砭石，即石箴也。古者攻病則有砭，今其術絕矣。箴音之林反。砭音彼廉反。」
〔二〕　師古曰：「齊音才詣反，其下並同。和音乎臥反。」
〔三〕　師古曰：「瘉讀與愈同。愈，差也。」
五藏六府痺十二病方三十卷。〔一〕五藏六府疝十六病方四十卷。〔二〕五藏六府癉十二病方四十卷。〔三〕風寒熱十六病方二十六卷。泰始黃帝扁鵲俞拊方二十三卷。〔四〕五藏傷中十一病方三十一卷。客疾五藏狂顛病方十七卷。金創瘲瘛方三十卷。〔五〕婦人嬰兒方十九卷。湯液經法三十二卷。神農黃帝食禁七卷。
右經方十一家，二百七十四卷。
〔一〕　師古曰：「痺，風溼之病，音必二反。」
〔二〕　師古曰：「疝，心腹氣病，音山諫反，〔又音刪〕。」
〔三〕　師古曰：「癉，黃病，音丁韓反。」
〔四〕　應劭曰：「黃帝時醫也。」師古曰：「拊音膚。」
〔五〕　服虔曰：「音〈疒挈〉引之〈疒挈〉。」師古曰：「小兒病也。瘛音充制反。瘲音子用反。」
經方者，本草石之寒溫，量疾病之淺深，假藥味之滋，因氣感之宜，辯五苦六辛，致水火之齊，以通閉解結，反之於平。及失其宜者，以熱益熱，以寒增寒，精氣內傷，不見於外，是所獨失也。故諺曰：「有病不治，常得中醫。」
容成陰道二十六卷。務成子陰道三十六卷。堯舜陰道二十三卷。湯盤庚陰道二十卷。天老雜子陰道二十五卷。天一陰道二十四卷。黃帝三王養陽方二十卷。三家內房有子方十七卷。
右房中八家，百八十六卷。
房中者，（性情）〔情性〕之極，至道之際，是以聖王制外樂以禁內情，而為之節文。傳曰：「先王之作樂，所以節百事也。」樂而有節，則和平壽考。及迷者弗顧，以生疾而隕性命。
宓戲雜子道二十篇。上聖雜子道二十六卷。道要雜子十八卷。黃帝雜子步引十二卷。黃帝岐伯按摩十卷。黃帝雜子芝菌十八卷。〔一〕黃帝雜子十九家方二十一卷。泰壹雜子十五家方二十二卷。神農雜子技道二十三卷。泰壹雜子黃冶三十一卷。〔二〕
右神僊十家，二百五卷。
〔一〕　師古曰：「服餌芝菌之法也。菌音求閔反。」
〔二〕　師古曰：「黃冶，釋在郊祀志。」
神僊者，所以保性命之真，而游求於其外者也。聊以盪意平心，同死生之域，〔一〕而無怵惕於胸中。然而或者專以為務，則誕欺怪迂之文彌以益多，〔二〕非聖王之所以教也。孔子曰：「索隱行怪，後世有述焉，吾不為之矣。」〔三〕
〔一〕　師古曰：「盪，滌。一曰，盪，放也。」
〔二〕　師古曰：「誕，大言也。迂，遠也。」
〔三〕　師古曰：「禮記載孔子之言。索隱，求索隱暗之事，而行怪迂之道，妄令後人有所祖述，非我本志。」
凡方技三十六家，八百六十八卷。
方技者，皆生生之具，王官之一守也。太古有岐伯、俞拊，中世有扁鵲、秦和，〔一〕蓋論病以及國，原診以知政。〔二〕漢興有倉公。今其技術晻味，〔三〕故論其書，以序方技為四種。
〔一〕　師古曰：「和，秦醫名也。」
〔二〕　師古曰：「診，視驗，謂視其脈及色候也。診音軫，又音丈刃反。」
〔三〕　師古曰：「晻與暗同。」
大凡書，六略三十八種，五百九十六家，萬三千二百六十九卷。入三家，五十篇，省兵十家。
校勘記
一七０二頁一七行　轉（為）〔寫〕脫誤，　景祐、殿本都作「寫」。
一七０三頁一一行　號九師（法）〔說〕。　景祐、殿本都作「說」。
一七０四頁一二行　漢興，田（和）〔何〕傳之。　錢大昭說「和」當作「何」。按景祐、殿本都作「何」。
一七０五頁　五行　歐陽經（二）〔三〕十二卷。　景祐、殿本都作「三」。
一七０八頁一０行　詩言志，（哥）〔歌〕詠言。　景祐、殿本都作「歌」。下及注並同。
一七０九頁　一行　三家（者）〔皆〕不得其真，　景祐、殿本都作「皆」。
一七０九頁　二行　經（七十）〔十七〕篇。　劉敞說此「七十」與後「七十」皆當作「十七」。錢大昭、王先謙都說劉說是。
一七一０頁一一行　（學七十）〔與十七〕篇文相似，　劉敞說「學七十」當作「與十七」。楊樹達以為劉說確鑿不可易。
一七一七頁一０行　蓋孔子對〔魯〕哀公語也。　景祐、殿本都有「魯」字。
一七一九頁一０行　千八百七十（一）〔二〕字，　景祐、殿本都作「二」。
一七二０頁　二行　（成）〔元〕帝時黃門令史游作。　錢大昭說「成帝」當作「元帝」。　按景祐、殿本都作「元帝」。
一七二一頁　八行　漢（書）〔興〕，　景祐、殿本都作「興」，此誤。
一七二一頁一二行　臣復續揚雄作十（二）〔三〕章，　景祐、殿本都作「三」。王先謙說作「三」是。
一七二二頁一二行　論語載孔子之（書）〔言〕，　景祐、殿本都作「言」。王先謙說作「言」是。
一七二二頁一三行　任意改（治）〔作〕也。　景祐、殿本都作「作」。王先謙說作「作」是。
一七二五頁一０行　讕言十（一）篇。　景祐、殿本都作「十篇」。
一七二五頁一四行　齊閔王失國，（閒）〔問〕之，　景祐、殿、局本都作「問」。王先謙說作「問」是。
一七二六頁　三行　（侯）〔俟〕子一篇。　景祐、殿本都作「俟」。王先謙說作「俟」是。
一七二七頁一四行　入揚雄一家〔三〕十八篇。　景祐、殿本都作「三十八」。
一七三０頁　六行　「楚人」二字據景祐、殿本補。
一七三七頁一０行　則苟鉤（鈲）〔鋠〕析亂而已。　李慈銘說「鈲」當作「鋠」，注同。
一七三八頁一五行　但有賢不肖（之）善惡。　景祐、殿本都無「之」字。
一七四０頁一四行　尉繚（子）二十九篇。　景祐、殿本都無「子」字。
一七四一頁一一行　武帝時（所）作賦。　景祐、殿本都無「所」字。
一七四二頁　三行　諸子疾時（念）〔怠〕於農業，　景祐、殿本都作「怠」，此誤。
一七四四頁　一行　言不須聖（主）〔王〕，　景祐、殿本都作「王」。
一七四五頁　二行　武帝時以方士侍郎（隴）〔號〕黃車使者。　景祐、殿本都作「號」。
