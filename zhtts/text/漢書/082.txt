△卷六十九　　趙充國辛慶忌傳第三十九
趙充國字翁孫，隴西上邽人也，〔一〕後徙金城令居。〔二〕始為騎士，以六郡良家子〔三〕善騎射補羽林。為人沈勇有大略，少好將帥之節，而學兵法，通知四夷事。〔四〕
〔一〕　師古曰：「邽音圭。」
〔二〕　師古曰：「令音零。」
〔三〕　服虔曰：「金城、隴西、天水、安定、北地、上郡是也。」師古曰：「隴西、天水、安定、北地、上郡、西河是也。昭帝分隴西、天水置金城。充國武帝時已為假司馬，則初以六郡良家子者非金城也。此名數正與地理志同也。」
〔四〕　師古曰：「通知者，謂明曉也。」
武帝時，以假司馬從貳師將軍擊匈奴，大為虜所圍。漢軍乏食數日，死傷者多，充國乃與壯士百餘人潰圍陷陳，貳師引兵隨之，遂得解。身被二十餘創，貳師奏狀，詔徵充國詣行在所。武帝親見視其創，嗟歎之，拜為中郎，遷車騎將軍長史。
昭帝時，武都氐人反，〔一〕充國以大將軍護軍都尉將兵擊定之，遷中郎將，將屯上谷，〔二〕還為水衡都尉。擊匈奴，獲西祁王，〔三〕擢為後將軍，兼水衡如故。
〔一〕　師古曰：「氐音丁奚反。」
〔二〕　師古曰：「領兵屯於上谷也。將音子亮反。」
〔三〕　文穎曰：「匈奴王也。」
與大將軍霍光定冊尊立宣帝，封營平侯。本始中，為蒲類將軍征匈奴，斬虜數百級，還為後將軍、少府。匈奴大發十餘萬騎，南旁塞，至符奚廬山，〔一〕欲入為寇。亡者題除渠堂降漢言之，遣充國將四萬騎屯緣邊九郡。〔二〕單于聞之，引去。
〔一〕　師古曰：「旁，依也，音步浪反。」
〔二〕　文穎曰：「五原、朔方之屬也。」師古曰：「九郡者，五原、朔方、雲中、代郡、雁門、定襄、北平、上谷、漁陽也。四萬騎分屯之，而充國總統領之。」
是時，光祿大夫義渠安國使行諸羌，〔一〕先零豪言願時渡湟水北，〔二〕逐民所不田處畜牧。安國以聞。充國劾安國奉使不敬。是後，羌人旁緣前言，抵冒渡湟水，〔三〕郡縣不能禁。元康三年，先零遂與諸羌種豪二百餘人解仇交質盟詛。〔四〕上聞之，以問充國，對曰：「羌人所以易制者，以其種自有豪，數相攻擊，勢不壹也。往三十餘歲，西羌反時，亦先解仇合約攻令居，〔五〕與漢相距，五六年乃定。至征和五年，先零豪封煎等通使匈奴，〔六〕匈奴使人至小月氏，〔七〕傳告諸羌曰：『漢貳師將軍眾十餘萬人降匈奴。羌人為漢事苦。〔八〕張掖、酒泉本我地，地肥美，可共擊居之。』以此觀匈奴欲與羌合，非一世也。間者匈奴困於西方，聞烏桓來保塞，恐兵復從東方起，數使使尉黎、危須諸國，設以子女貂裘，欲沮解之〔九〕。其計不合。疑匈奴更遣使至羌中，道從沙陰地，出鹽澤，過長阬，入窮水塞，南抵屬國，與先零相直。〔一０〕臣恐羌變未止此，且復結聯他種，宜及未然為之備。」〔一一〕後月餘，羌侯狼何果遣使至匈奴藉兵，〔一二〕欲擊鄯善、敦煌以絕漢道。〔一三〕充國以為「狼何，小月氏種，在陽關西南，勢不能獨造此計，疑匈奴使已至羌中，先零、罕、开乃解仇作約。〔一四〕到秋馬肥，變必起矣。宜遣使者行邊兵豫為備，敕視諸羌，毋令解仇，〔一五〕以發覺其謀。」於是兩府復白遣義渠安國行視諸羌，分別善惡。安國至，召先零諸豪三十餘人，以尤桀黠，皆斬之。〔一六〕縱兵擊其種人，斬首千餘級。於是諸降羌及歸義羌侯楊玉等恐怒，亡所信鄉，〔一七〕遂劫略小種，背畔犯塞，攻城邑，殺長吏。安國以騎都尉將騎三千屯備羌，至浩亹，〔一八〕為虜所擊，失亡車重兵器甚眾。〔一九〕安國引還，至令居，以聞。是歲，神爵元年春也。
〔一〕　師古曰：「行音下更反。」
〔二〕　鄭氏曰：「零音憐。」孟康曰：「豪，帥長也。」師古曰：「湟水出金城臨羌寨外，東入河。湟水之北是漢地。湟音皇。」
〔三〕　師古曰：「旁，依也。抵冒，犯突而前。旁音步浪反。冒音莫北反。」
〔四〕　師古曰：「羌人無大君長，而諸種豪遞相殺伐，故每有仇讎，往來相報。今解仇交質者。自相親結，欲入漢為寇也。」
〔五〕　師古曰：「合約，共為要契也。」
〔六〕　師古曰：「煎讀曰翦。」
〔七〕　師古曰：「氏音支。」
〔八〕　師古曰：「事，使役。」
〔九〕　師古曰：「設謂（聞）〔開〕許之也。沮，壞也。欲壞其計，令解散之。沮音才汝反。」
〔一０〕師古曰：「直，當也。」
〔一一〕師古曰：「未然者，其計未成。」
〔一二〕師古曰：「藉，借也。」
〔一三〕師古曰：「鄯音善。」
〔一四〕蘇林曰：「罕、开在金城南。」師古曰：「罕、开，羌之別種也。此下言『遣开豪雕庫宣天子至德，罕、开之屬皆聞知明詔』，其下又云『河南大开、小开』，則罕羌、开羌姓族殊矣。开音口堅反。而地理志天水有罕开縣，蓋以此二種羌來降，處之此地，因以名縣也。而今之羌姓有罕开者，總是罕开之類，合而言之，因為姓耳。變开為井，字之訛也。」
〔一五〕師古曰：「行音下更反。視讀曰示。示，語之也。其下並同。」
〔一六〕師古曰：「桀，堅也，言不順從也。黠，惡也，為惡堅也。」
〔一七〕師古曰：「恐中國汎怒，不信其心，而納嚮之。鄉讀曰嚮。」
〔一八〕師古曰：「浩音誥。亹音門。水名也，解在地理志。」
〔一九〕師古曰：「重音直用反。」
時充國年七十餘，上老之，使御史大夫丙吉問誰可將者，充國對曰：「亡踰於老臣者矣。」上遣問焉，曰：「將軍度羌虜何如，當用幾人？」〔一〕充國曰：「百聞不如一見。兵難隃度，〔二〕臣願馳至金城，圖上方略。〔三〕然羌戎小夷，逆天背畔，滅亡不久，願陛下以屬老臣，勿以為憂。」〔四〕上笑曰：「諾。」
〔一〕　師古曰：「度，計也，音大各反。其下亦同。」
〔二〕　鄭氏曰：「隃，遙也，三輔言也。」師古曰：「隃讀曰遙。」
〔三〕　師古曰：「圖其地形，并為攻討方略，俱奏上也。」
〔四〕　師古曰：「屬，委也，音之欲反。」
充國至金城，須兵滿萬騎，〔一〕欲渡河，恐為虜所遮，即夜遣三校銜枚先渡，〔二〕渡輒營陳，會明，畢，遂以次盡渡。虜數十百騎來，出入軍傍。充國曰：「吾士馬新倦，不可馳逐。此皆驍騎難制，又恐其為誘兵也。擊虜以殄滅為期，小利不足貪。」令軍勿擊。遣騎候四望陿中，亡虜。〔三〕夜引兵上至落都，〔四〕召諸校司馬，謂曰：「吾知羌虜不能為兵矣。使虜發數千人守杜四望陿中，兵豈得入哉！」〔五〕充國常以遠斥候為務，行必為戰備，止必堅營壁，尤能持重，愛士卒，先計而後戰。遂西至西部都尉府，〔六〕日饗軍士，〔七〕士皆欲為用。虜數挑戰，充國堅守。捕得生口，言羌豪相數責曰：「語汝亡反，今天子遣趙將軍來，年八九十矣，善為兵。今請欲一鬥而死，可得邪！」
〔一〕　師古曰：「須，待也。」
〔二〕　師古曰：「銜枚者，欲其無聲，使虜不覺。」
〔三〕　文穎曰：「金城有三陿，在南六百里。」師古曰：「山峭而夾水曰陿。四望者，陿名也。陿音狹。」
〔四〕　服虔曰：「山名也。」
〔五〕　師古曰：「杜，塞也。」
〔六〕　孟康曰：「在金城。」
〔七〕　師古曰：「日饗飤也。」
充國子右曹中郎將卬，將期門佽飛、羽林孤兒、胡越騎為支兵，至令居。虜並出絕轉道，〔一〕卬以聞。有詔將八校尉與驍騎都尉、金城太守合疏捕山間虜，〔二〕通轉道津渡。
〔一〕　師古曰：「並猶俱也。轉道，運糧之道也。並讀如字，又音步朗反。」
〔二〕　蘇林曰：「疏，搜索也。」師古曰：「疏字本作跡，言尋跡而捕之也。」
初，罕、开豪靡當兒使弟雕庫來告都尉曰先零欲反，後數日果反。雕庫種人頗在先零中，都尉即留雕庫為質。充國以為亡罪，乃遣歸告種豪：「大兵誅有罪者，明白自別，毋取并滅。〔一〕天子告諸羌人，犯法者能相捕斬，除罪。斬大豪有罪者一人，賜錢四十萬，中豪十五萬，下豪二萬，大男三千，女子及老小千錢，又以其所捕妻子財物盡與之。」充國計欲以威信招降罕开及劫略者，解散虜謀，徼極乃擊之。〔二〕
〔一〕　師古曰：「言勿相和同，自取滅亡。」
〔二〕　師古曰：「徼，要也，要其倦極者也。徼音工堯反。」
時上已發三輔、太常徒弛刑，〔一〕三河、潁川、沛郡、淮陽、汝南材官，金城、隴西、天水、安定、北地、上郡騎士、羌騎，與武威、張掖、酒泉太守各屯其郡者，合六萬人矣。酒泉太守辛武賢奏言：「郡兵皆屯備南山，北邊空虛，勢不可久。或曰至秋冬乃進兵，此虜在竟外之冊。〔二〕今虜朝夕為寇，土地寒苦，漢馬不能冬，〔三〕屯兵在武威、張掖、酒泉萬騎以上，皆多羸瘦。可益馬食，以七月上旬齎三十日糧，分兵並出張掖、酒泉合擊罕、开在鮮水上者。虜以畜產為命，今皆離散，兵即分出，雖不能盡誅，亶奪其畜產，虜其妻子，〔四〕復引兵還，冬復擊之，大兵仍出，虜必震壞。」〔五〕
〔一〕　師古曰：「弛刑謂不加鉗釱者也。弛之言解也，音式爾反。」
〔二〕　師古曰：「竟讀曰境。」
〔三〕　師古曰：「能讀曰耐。」
〔四〕　師古曰：「亶讀曰但。」
〔五〕　師古曰：「仍，頻也。」
天子下其書充國，令與校尉以下吏士知羌事者博議。充國及長史董通年以為「武賢欲輕引萬騎，分為兩道出張掖，回遠千里。〔一〕以一馬自佗負三十日食，〔二〕為米二斛四斗，麥八斛，又有衣裝兵器，難以追逐。勤勞而至，虜必商軍進退，稍引去，〔三〕逐水屮，入山林。〔四〕隨而深入，虜即據前險，守後阨，以絕糧道，必有傷危之憂，為夷狄笑，千載不可復。〔五〕而武賢以為可奪其畜產，虜其妻子，此殆空言，非至計也。〔六〕又武威縣、張掖日勒皆當北塞，有通谷水草。〔七〕臣恐匈奴與羌有謀，且欲大入，幸能要杜張掖、酒泉以絕西域，〔八〕其郡兵尤不可發。先零首為畔逆，它種劫略。〔九〕故臣愚冊，欲捐罕、开闇昧之過，隱而勿章，先行先零之誅以震動之，宜悔過反善，因赦其罪，選擇良吏知其俗者撫循和輯〔一０〕，此全師保勝安邊之冊。」天子下其書。公卿議者咸以為先零兵盛，而負罕、开之助，〔一一〕不先破罕、开，則先零未可圖也。
〔一〕　師古曰：「回謂路紆曲也，音胡悔反。」
〔二〕　師古曰：「佗音徒何反。凡以畜產載負物者皆為佗。」
〔三〕　師古曰：「商，計度也。」
〔四〕　師古曰：「屮，古草字。」
〔五〕　師古曰：「復音扶目反。」
〔六〕　師古曰：「殆，僅也。」
〔七〕　師古曰：「日勒，張掖之縣。」
〔八〕　師古曰：「要，遮也。杜，塞也。」
〔九〕　師古曰：「言被劫略而反叛，非其本心。」
〔一０〕師古曰：「拊，古撫字。輯與集同。」
〔一一〕師古曰：「負，恃也。」
上乃拜侍中樂成侯許延壽為強弩將軍，即拜酒泉太守武賢為破羌將軍，〔一〕賜璽書嘉納其冊。以書敕讓充國曰：〔二〕
〔一〕　師古曰：「即，就也，就其郡而拜之。」
〔二〕　師古曰：「讓，責也。」
皇帝問後將軍，甚苦暴露。將軍計欲至正月乃擊罕羌，羌人當獲麥，已遠其妻子，〔一〕精兵萬人欲為酒泉、敦煌寇。邊兵少，民守保不得田作。今張掖以東粟石百餘，芻槁束數十。〔二〕轉輸並起，百姓煩擾。將軍將萬餘之眾，不早及秋共水草之利爭其畜食〔三〕，欲至冬，虜皆當畜食，〔四〕多藏匿山中依險阻，將軍士寒，手足皸瘃，〔五〕寧有利哉？將軍不念中國之費，欲以歲數而勝微〔六〕，將軍誰不樂此者！〔七〕
〔一〕　師古曰：「徙其妻子令遠居而身來為寇也。」
〔二〕　師古曰：「皆謂直錢之數，言其貴。」
〔三〕　師古曰：「此畜謂畜產牛羊之屬也。食謂穀麥之屬也。一曰畜食，畜之所食，即謂草也。」
〔四〕　師古曰：「此畜讀曰蓄。蓄，聚積也。」
〔五〕　文穎曰：「皸，坼裂也。瘃，寒創也。」師古曰：「皸音軍。瘃音竹足反。」
〔六〕　師古曰：「久歷年歲，乃勝小敵也。數音所具反。」
〔七〕　師古曰：「言凡為將軍者，皆樂此。」
今詔破羌將軍武賢將兵六千一百人，敦煌太守快將二千人，長水校尉富昌、酒泉（侯）〔候〕奉世將婼、月氏兵四千人，〔一〕亡慮萬二千人。〔二〕齎三十日食，以七月二十二日擊罕羌，入鮮水北句廉上，〔三〕去酒泉八百里，去將軍可千二百里。將軍其引兵便道西並進，雖不相及，使虜聞東方北方兵並來，分散其心意，離其黨與，雖不能殄滅，當有瓦解者。已詔中郎將卬將胡越佽飛射士步兵二校，益將軍兵。
〔一〕　服虔曰：「婼音兒，羌名也。」蘇林曰：「婼音兒遮反。」師古曰：「蘇音是也。」
〔二〕　師古曰：「亡慮，大計也，解在食貨志。」
〔三〕　服虔曰：「句音鉤。」師古曰：「句廉，謂水岸曲而有廉稜也。」
今五星出東方，中國大利，蠻夷大敗。〔一〕太白出高，用兵深入敢戰者吉，弗敢戰者凶。將軍急裝，因天時，誅不義，萬下必全，勿復有疑。
〔一〕　張晏曰：「五星所聚，其下勝。羌人在西，星在東，則為漢。」
充國既得讓，以為將任兵在外，便宜有守，以安國家。〔一〕乃上書謝罪，因陳兵利害，曰：
〔一〕　師古曰：「言為將之道，受任行兵於外，雖受詔命，若有便宜，則當（國）〔固〕守以取安利也。」
臣竊見騎都尉安國前幸賜書，擇羌人可使使{罒干}，諭告以大軍當至，漢不誅罕，以解其謀。恩澤甚厚，非臣下所能及。臣獨私美陛下盛德至計亡已，故遣开豪雕庫宣天子至德，罕、开之屬皆聞知明詔。今先零羌楊玉（此羌之首帥名王）將騎四千及煎鞏騎五千，阻石山木，候便為寇，〔一〕罕羌未有所犯。今置先零，先擊罕，釋有罪，誅亡辜，〔二〕起壹難，就兩害，誠非陛下本計也。
〔一〕　師古曰：「謂依阻山之木石以自保固。」
〔二〕　師古曰：「釋，置也，放也。」
臣聞兵法「攻不足者守有餘」，又曰「善戰者致人，不致於人」。〔一〕今罕羌欲為敦煌、酒泉寇，飭兵馬，練戰士，以須其至，〔二〕坐得致敵之術，以逸擊勞，取勝之道也。今恐二郡兵少不足以守，而發之行攻，釋致虜之術而從為虜所致之道，〔三〕臣愚以為不便。先零羌虜欲為背畔，故與罕、开解仇結約，然其私心不能亡恐漢兵至而罕、开背之也。臣愚以為其計常欲先赴罕、开之急，以堅其約，先擊罕羌，先零必助之。今虜馬肥，糧食方饒，擊之恐不能傷害，適使先零得施德於罕羌，堅其約，合其黨。〔四〕虜交堅黨合，精兵二萬餘人，迫脅諸小種，附著者稍眾，莫須之屬不輕得離也。〔五〕如是，虜兵寖多，〔六〕誅之用力數倍，臣恐國家憂累繇十年數，不二三歲而已。〔七〕
〔一〕　師古曰：「皆兵法之辭也。致人，引致而取之也。致於人，為人所引也。」
〔二〕　師古曰：「飭，整也。須，待也。飭與敕同也。」
〔三〕　師古曰：「釋，廢也。」
〔四〕　師古曰：「施德，自樹恩德也。」
〔五〕　服虔曰：「莫須，小種羌名也。」
〔六〕　師古曰：「寖，漸也。」
〔七〕　師古曰：「累音力瑞反。繇與由同。」
臣得蒙天子厚恩，父子俱為顯列。臣位至上卿，爵為列侯，犬馬之齒七十六，為明詔填溝壑，死骨不朽，亡所顧念。獨思惟兵利害至孰悉也，於臣之計，先誅先零已，則罕、开之屬不煩兵而服矣。先零已誅而罕、开不服，涉正月擊之，得計之理，又其時也。
以今進兵，誠不見其利，唯陛下裁察。
六月戊申奏，七月甲寅璽書報從充國計焉。
充國引兵至先零在所。虜久屯聚，解弛，〔一〕望見大軍，棄車重，欲渡湟水，〔二〕道阨狹，充國徐行驅之。或曰逐利行遲，〔三〕充國曰：「此窮寇不可迫也。緩之則走不顧，急之則還致死。〔四〕」諸校皆曰：「善。」虜赴水溺死者數百，降及斬首五百餘人，鹵馬牛羊十萬餘頭，車四千餘兩。兵至罕地，令軍毋燔聚落芻牧田中。〔五〕罕羌聞之，喜曰：「漢果不擊我矣！」豪靡忘使人來言：「願得還復故地。」〔六〕充國以聞，未報。靡忘來自歸，充國賜飲食，遣還諭種人。護軍以下皆爭之，曰：「此反虜，不可擅遣。」充國曰：「諸君但欲便文自營，〔七〕非為公家忠計也。」〔八〕語未卒，璽書報，令靡忘以贖論。後罕竟不煩兵而下。
〔一〕　師古曰：「解讀曰懈。弛，放也。」
〔二〕　師古曰：「重音直用反。」
〔三〕　師古曰：「逐利宜疾，今行太遲。」
〔四〕　師古曰：「謂更迴還盡力而死戰。」
〔五〕　師古曰：「不得燔燒人居及於田畝之中刈芻放牧也。」
〔六〕　服虔曰：「靡忘，羌帥名也。」
〔七〕　師古曰：「苟取文墨之便而自營衛。便音頻面反。」
〔八〕　師古曰：「為音于偽反。」
其秋，充國病，上賜書曰：「制詔後將軍：聞苦腳脛、寒泄〔一〕，將軍年老加疾，一朝之變不可諱，〔二〕朕甚憂之。今詔破羌將軍詣屯所，為將軍副，急因天時大利，吏士銳氣，以十二月擊先零羌。即疾劇，留屯毋行，獨遣破羌、彊弩將軍。」時羌降者萬餘人矣。充國度其必壞，欲罷騎兵屯田，以待其敝。作奏未上，會得進兵璽書，中郎將卬懼，使客諫充國曰：「誠令兵出，破軍殺將以傾國家，將軍守之可也。即利與病，又何足爭？一旦不合上意，遣繡衣來責將軍，將軍之身不能自保，〔三〕何國家之安？」充國歎曰：「是何言之不忠也！本用吾言，羌虜得至是邪？〔四〕往者舉可先行羌者，吾舉辛武賢，〔五〕丞相御史復白遣義渠安國，竟沮敗羌。〔六〕金城、湟中穀斛八錢，吾謂耿中丞，〔七〕糴二百萬斛穀，羌人不敢動矣。〔八〕耿中丞請糴百萬斛，乃得四十萬斛耳。義渠再使，且費其半。失此二冊，羌人故敢為逆。失之毫釐，差（之）〔以〕千里，是既然矣。今兵久不決，四夷卒有動搖，相因而起，〔九〕雖有知者不能善其後，羌獨足憂邪！〔一０〕吾固以死守之，明主可為忠言。」遂上屯田奏曰：
〔一〕　師古曰：「脛，膝以下骨也。寒泄，下利也。言其患足脛又苦下利。脛音下定反。泄音息列反。」
〔二〕　師古曰：「恐其死。」
〔三〕　師古曰：「繡衣謂御史。」
〔四〕　師古曰：「言豫防之，可無今日之寇也。」
〔五〕　師古曰：「行音下更反。」
〔六〕　師古曰：「沮，壞也，音才汝反。」
〔七〕　服虔曰：「耿壽昌也，為司農中丞。」
〔八〕　師古曰：「言豫儲糧食，可以制敵。」
〔九〕　師古曰：「卒讀曰猝。」
〔一０〕師古曰：「言儻如此，則所憂不獨在羌。」
臣聞兵者，所以明德除害也，故舉得於外，則福生於內，不可不慎。臣所將吏士馬牛食，月用糧穀十九萬九千六百三十斛，鹽千六百九十三斛，茭藁二十五萬二百八十六石。〔一〕難久不解，繇役不息。又恐它夷卒有不虞之變，〔二〕相因並起，為明主憂，誠非素定廟勝之冊。〔三〕且羌虜易以計破，難用兵碎也，故臣愚以為擊之不便。
〔一〕　師古曰：「茭，乾芻也。槁，禾稈也。石，百二十斤。稈音工旱反。」
〔二〕　師古曰：「卒讀曰猝。」
〔三〕　師古曰：「廟勝，謂謀於廟堂而勝敵也。」
計度臨羌東至浩亹，〔一〕羌虜故田及公田，民所未墾，可二千頃以上，其間郵亭多壞敗者。臣前部士入山，伐材木大小六萬餘枚，皆在水次。願罷騎兵，留弛刑應募，及淮陽、汝南步兵與吏士私從者，合凡萬二百八十一人，用穀月二萬七千三百六十三斛，鹽三百八斛，分屯要害處。冰解漕下，繕鄉亭，浚溝渠，〔二〕治湟陿以西道橋七十所，令可至鮮水左右。田事出，賦人二十畝。〔三〕至四月草生，發郡騎及屬國胡騎伉健各千，倅馬什二，就草，〔四〕為田者遊兵。以充入金城郡，益積畜，省大費。〔五〕今大司農所轉穀至者，足支萬人一歲食。謹上田處及器用簿，〔六〕唯陛下裁許。
〔一〕　師古曰：「度音大各反。」
〔二〕　師古曰：「漕下，以水運木而下也。繕，補也。浚，深治也。」
〔三〕　師古曰：「田事出，謂至春人出營田也。賦謂班與之也。畮，古畝字。」
〔四〕　師古曰：「倅，副也。什二者，千騎則與副馬二百匹也。伉音口浪反。」
〔五〕　師古曰：「畜讀曰蓄。」
〔六〕　師古曰：「簿音步戶反。」
上報曰：「皇帝問後將軍，言欲罷騎兵萬人留田，即如將軍之計，虜當何時伏誅，兵當何時得決？孰計其便，復奏。」充國上狀曰：
臣聞帝王之兵，以全取勝，是以貴謀而賤戰。戰而百勝，非善之善者也，故先為不可勝以待敵之可勝。〔一〕蠻夷習俗雖殊於禮義之國，然其欲避害就利，愛親戚，畏死亡，一也。今虜亡其美地薦草，〔二〕愁於寄託遠遯，骨肉離心，人有畔志，而明主般師罷兵，〔三〕萬人留田，順天時，因地利，以待可勝之虜，雖未即伏辜，兵決可期月而望。羌虜瓦解，前後降者萬七百餘人，及受言去者凡七十輩，〔四〕此坐支解羌虜之具也。
〔一〕　師古曰：「此兵法之辭也。言先自完堅，令敵不能勝我，乃可以勝敵也。」
〔二〕　師古曰：「薦，稠草。」
〔三〕　鄧展曰：「般音班。班，還也。」
〔四〕　如淳曰：「羌胡言欲降，受其言遣去者。」師古曰：「如說非也。謂羌受充國之言，歸相告喻者也。羌虜即羌賊耳，無豫於胡也。」
臣謹條不出兵留田便宜十二事。步兵九校，〔一〕吏士萬人，留屯以為武備，因田致穀，威德並行，一也。又因排折羌虜，令不得歸肥饒之墬，〔二〕貧破其眾，以成羌虜相畔之漸，二也。居民得並田作，不失農業，三也。〔三〕軍馬一月之食，度支田士一歲〔四〕，罷騎兵以省大費，四也。至春省甲士卒，循河湟漕穀至臨羌，以眎羌虜，〔五〕揚威武，傳世折衝之具，五也。以閒暇時下所伐材，〔六〕繕治郵亭，充入金城，六也。兵出，乘危徼幸，〔七〕不出，令反畔之虜竄於風寒之地，離霜露疾疫瘃墯之患，〔八〕坐得必勝之道，七也。亡經阻遠追死傷之害，八也。內不損威武之重，外不令虜得乘間之勢，九也。〔九〕又亡驚動河南大开、小开〔一０〕使生它變之憂，十也。治湟陿中道橋，令可至鮮水，以制西域，信威千里，〔一一〕從枕席上過師，十一也。〔一二〕大費既省，繇役豫息，以戒不虞，十二也。留屯田得十二便，出兵失十二利。臣充國材下，犬馬齒衰，不識長冊，唯明詔博詳公卿議臣採擇。
〔一〕　師古曰：「一部為一校也。」
〔二〕　師古曰：「墬，古地字。」
〔三〕　師古曰：「並，且也，讀如本字，又音步浪反。」
〔四〕　師古曰：「度音大各反。」
〔五〕　師古曰：「眎亦示字。」
〔六〕　師古曰：「閒讀曰閑。」
〔七〕　師古曰：「言不可必勝。」
〔八〕　師古曰：「離，遭也。墯謂因寒瘃而墯指者也。」
〔九〕　師古曰：「間謂軍之間隙者也。」
〔一０〕服虔曰：「皆羌種，在河西之河南也。」
〔一一〕師古曰：「信讀曰申。」
〔一二〕鄭氏曰：「橋成軍行安易，若於枕席上過也。」
上復賜報曰：「皇帝問後將軍，言十二便，聞之。虜雖未伏誅，兵決可期月而望，期月而望者，謂今冬邪，謂何時也？將軍獨不計虜聞兵頗罷，且丁壯相聚，攻擾田者及道上屯兵，復殺略人民，將何以止之？又大开、小开前言曰：『我告漢軍先零所在，兵不往擊，久留，得亡效五年時不分別人而并擊我？』〔一〕其意常恐。今兵不出，得亡變生，與先零為一？將軍孰計復奏。」充國奏曰：
〔一〕　如淳曰：「此語謂本始五年伐先零，不分別大小开本意，是以大小开有此言也。」
臣聞兵以計為本，故多算勝少算。先零羌精兵今餘不過七八千人，失地遠客，分散飢凍。罕、开、莫須又頗暴略其羸弱畜產，畔還者不絕，皆聞天子明令相捕斬之賞。臣愚以為虜破壞可日月冀，遠在來春，故曰兵決可期月而望。竊見北邊自敦煌至遼東萬一千五百餘里，乘塞列隧有吏卒數千人，虜數大眾攻之而不能害。今留步士萬人屯田，地勢平易，多高山遠望之便，部曲相保，為塹壘木樵，〔一〕校聯不絕，〔二〕便兵弩，飭鬥具。〔三〕烽火幸通，勢及并力，以逸待勞，兵之利者也。臣愚以為屯田內有亡費之利，外有守禦之備。騎兵雖罷，虜見萬人留田為必禽之具，其土崩歸德，宜不久矣。從今盡三月，虜馬羸瘦，必不敢捐其妻子於他種中，遠涉河山而來為寇。又見屯田之士精兵萬人，終不敢復將其累重還歸故地。〔四〕是臣之愚計，所以度虜且必瓦解其處，〔五〕不戰而自破之冊也。至於虜小寇盜，時殺人民，其原未可卒禁。〔六〕臣聞戰不必勝，不苟接刃；攻不必取，不苟勞眾。誠令兵出，雖不能滅先零，亶能令虜絕不為小寇，則出兵可也。〔七〕即今同是〔八〕而釋坐勝之道，從乘危之勢，往終不見利，空內自罷敝，〔九〕貶重而自損，非所以視蠻夷也。〔一０〕又大兵一出，還不可復留，湟中亦未可空，如是，繇役復發也。且匈奴不可不備，烏桓不可不憂。今久轉運煩費，傾我不虞之用以澹一隅，〔一一〕臣愚以為不便。校尉臨眾幸得承威德，奉厚幣，拊循眾羌，諭以明詔，宜皆鄉風。〔一二〕雖其前辭嘗曰「得亡效五年」，宜亡它心，不足以故出兵。臣竊自惟念，奉詔出塞，引軍遠擊，窮天子之精兵，散車甲於山野，雖亡尺寸之功，媮得避慊之便〔一三〕，而亡後咎餘責，此人臣不忠之利，非明主社稷之福也。臣幸得奮精兵，討不義，久留天誅，〔一四〕罪當萬死。陛下寬仁，未忍加誅，（今）〔令〕臣數得孰計。〔一五〕愚臣伏計孰甚，不敢避斧鉞之誅，昧死陳愚，唯陛下省察。
〔一〕　師古曰：「樵與譙同，謂為高樓以望敵也，音才消反。」
〔二〕　如淳曰：「播校相連也。」師古曰：「此校謂用木自相貫穿以為固者，亦猶周易『荷校滅耳』也。周禮『校人掌王馬之政』，『六廄成校』，蓋用關械闌養馬也。說文解字云『校，木囚也』，亦謂以木相貫，遮闌禽獸也。今云校聯不絕，言營壘相次。」
〔三〕　師古曰：「便，利也。飭，整也，其字從力。」
〔四〕　師古曰：「累重謂妻子也。累音力瑞反。重音直用反。」
〔五〕　師古曰：「各於其處自瓦解。」
〔六〕　師古曰：「卒讀曰猝。」
〔七〕　師古曰：「亶讀曰但。」
〔八〕　師古曰：「俱不能止小寇盜。」
〔九〕　師古曰：「罷讀曰疲。」
〔一０〕師古曰：「視讀曰示。」
〔一一〕師古曰：「澹，古贍字。贍，給也。」
〔一二〕師古曰：「諭，曉告之。鄉讀曰嚮。」
〔一三〕師古曰：「媮，苟且也。慊亦嫌字。」
〔一四〕師古曰：「言不早殄滅賊也。」
〔一五〕師古曰：「數音所角反。其下亦同。」
充國奏每上，輒下公卿議臣。初是充國計者什三，中什五，最後什八。有詔詰前言不便者，皆頓首服。丞相魏相曰：「臣愚不習兵事利害，後將軍數畫軍冊，其言常是，臣任其計可必用也。」〔一〕上於是報充國曰：「皇帝問後將軍，上書言羌虜可勝之道，今聽將軍，將軍計善。其上留屯田及當罷者人馬數。將軍強食，慎兵事，自愛！」上以破羌、強弩將軍數言當擊，又用充國屯田處離散，恐虜犯之，於是兩從其計，詔兩將軍與中郎將卬出擊。強弩出，降四千餘人，破羌斬首二千級，中郎將卬斬首降者亦二千餘級，而充國所降復得五千餘人。詔罷兵，獨充國留屯田。
〔一〕　師古曰：「任，保也。」
明年五月，充國奏言：「羌本可五萬人軍，凡斬首七千六百級，降者三萬一千二百人，溺河湟飢餓死者五六千人，定計遺脫與煎鞏、黃羝俱亡者不過四千人。羌靡忘等自詭必得，〔一〕請罷屯兵。」奏可，充國振旅而還。
〔一〕　師古曰：「詭，責也。自以為憂，責言必能得之。」
所善浩星賜迎說充國，〔一〕曰：「眾人皆以破羌、強弩出擊，多斬首獲降，虜以破壞。然有識者以為虜勢窮困，兵雖不出，必自服矣。將軍即見，宜歸功於二將軍出擊，非愚臣所及。如此，將軍計未失也。」充國曰：「吾年老矣，爵位已極，豈嫌伐一時事以欺明主哉！兵勢，國之大事，當為後法。老臣不以餘命壹為陛下明言兵之利害，卒死，誰當復言之者？」〔二〕卒以其意對。〔三〕上然其計，罷遣辛武賢歸酒泉太守官，充國復為後將軍衛尉。
〔一〕　鄧展曰：「浩星，姓；賜，名也。」
〔二〕　師古曰：「卒讀曰猝。」
〔三〕　師古曰：「卒，終也。」
其秋，羌若零、離留、且種、兒庫〔一〕共斬先零大豪猶非、楊玉首，〔二〕及諸豪弟澤、陽雕、良兒、靡忘皆帥煎鞏、黃羝之屬四千餘人降漢。封若零、弟澤二人為帥眾王，離留、且種二人為侯，兒庫為君，陽雕為言兵侯，良兒為君，靡忘為獻牛君。初置金城屬國以處降羌。
〔一〕　師古曰：「且，子閭反。」
〔二〕　文穎曰：「猶非，人名也。」師古曰：「猶非及楊玉，二人也。宣紀作酋非，而此傳作猶字，疑紀誤。」
詔舉可護羌校尉者，時充國病，四府舉辛武賢小弟湯。充國遽起奏：「湯使酒，不可典蠻夷。〔一〕不如湯兄臨眾。」時湯已拜受節，有詔更用臨眾。後臨眾病免，五府復舉湯，湯數醉〈酉句〉羌人，〔二〕羌人反畔，卒如充國之言。
〔一〕　師古曰：「使酒，因酒以使氣，若今言惡酒者。」
〔二〕　師古曰：「〈酉句〉音況務反。」師古曰：「即酗字也。醉怒曰〈酉句〉。」
初，破羌將軍武賢在軍中時與中郎將卬宴語，〔一〕卬道：「車騎將軍張安世始嘗不快上，〔二〕上欲誅之，卬家將軍以為安世本持橐簪筆〔三〕事孝武帝數十年，見謂忠謹，宜全度之。〔四〕安世用是得免。」及充國還言兵事，武賢罷歸故官，深恨，上書告卬泄省中語。卬坐禁止而入至充國莫府司馬中亂屯兵〔五〕下吏，自殺。
〔一〕　師古曰：「閑宴時共語也。」
〔二〕　如淳曰：「所為行不可上意。」
〔三〕　張晏曰：「橐，契囊也。近臣負橐簪筆，從備顧問，或有所紀也。」師古曰：「橐，所以盛書也。有底曰囊，無底曰橐。簪筆者，插筆於首。橐音丁各反，又音託。」
〔四〕　師古曰：「全安而免度之，不令喪敗也。」
〔五〕　如淳曰：「方見禁止而入至充國莫府司馬中。司馬中，律所謂營軍司馬中也。」
充國乞骸骨，賜安車駟馬、黃金六十斤，罷就第。朝庭每有四夷大議，常與參兵謀，問籌策焉。〔一〕年八十六，甘露二年薨，諡曰壯侯。傳子至孫欽，欽尚敬武公主。主亡子，主教欽良人習詐有身，名它人子。欽薨，子岑嗣侯，習為太夫人。岑父母求錢財亡已，忿恨相告。岑坐非子免，國除。元始中，修功臣後，復封充國曾孫伋為營平侯。〔二〕
〔一〕　師古曰：「與讀曰豫。」
〔二〕　師古曰：「伋音汲。」
初，充國以功德與霍光等列，畫未央宮。成帝時，西羌嘗有警，上思將帥之臣，追美充國，乃召黃門郎楊雄即充國圖畫而頌之，〔一〕曰：
〔一〕　師古曰：「即，就也。於畫側而書頌。」
明靈惟宣，戎有先零。先零昌狂，侵漢西疆。漢命虎臣，惟後將軍，整我六師，是討是震。〔一〕既臨其域，諭以威德，有守矜功，謂之弗克。請奮其旅，于罕之羌，天子命我，從之鮮陽。〔二〕營平守節，婁奏封章，〔三〕料敵制勝，威謀靡亢。〔四〕遂克西戎，還師於京，鬼方賓服，罔有不庭。〔五〕昔周之宣，有方有虎〔六〕，詩人歌功，乃列于雅。〔七〕在漢中興，充國作武，赳赳桓桓，亦紹厥後。〔八〕
〔一〕　師古曰：「震合韻音真。」
〔二〕　應劭曰：「酒泉太守辛武賢自將萬騎出張掖擊羌。宣帝使充國共武賢討罕、开於鮮水之陽也。」
〔三〕　師古曰：「婁，古屢字。」
〔四〕　師古曰：「料，量也。亢，當也。合韻音康。」
〔五〕　師古曰：「鬼方，言其幽昧也。庭，來帝庭也。一說庭，直也。」
〔六〕　張晏曰：「方叔、邵虎也。」
〔七〕　師古曰：「大雅、小雅之詩也。」
〔八〕　師古曰：「赳赳，勁也。桓桓，威也。紹厥後謂繼周之方、邵也。」
充國為後將軍，徙杜陵。辛武賢自羌軍還後七年，復為破羌將軍，征烏孫至敦煌，後不出，徵未到，病卒。子慶忌至大官。
辛慶忌字子真，少以父任為右校丞，隨長羅侯常惠屯田烏孫赤谷城，與歙侯戰，〔一〕陷陳卻敵。惠奏其功，拜為侍郎，遷校尉，將吏士屯焉耆國。還為謁者，尚未知名。元帝初，補金城長史，舉茂材，遷郎中車騎將（軍），朝庭多重之者。轉為校尉，遷張掖太守，徙酒泉，所在著名。
〔一〕　師古曰：「歙即翕字也。歙侯，烏孫官名。」
成帝初，徵為光祿大夫，遷左曹中郎將，至執金吾。始武賢與趙充國有隙，後充國家殺辛氏，至慶忌為執金吾，坐子殺趙氏，左遷酒泉太守。歲餘，大將軍王鳳薦慶忌「前在兩郡著功跡，徵入，歷位朝廷，莫不信鄉。〔一〕質行正直，仁勇得眾心，通於兵事，明略威重，任國柱石。〔二〕父破羌將軍武賢顯名前世，有威西夷。臣鳳不宜久處慶忌之右。」〔三〕乃復徵為光祿大夫、執金吾。數年，坐小法左遷雲中太守，復徵為光祿勳。
〔一〕　師古曰：「鄉讀曰嚮。」
〔二〕　師古曰：「任，堪也。」
〔三〕　師古曰：「右，上也。」
時數有災異，丞相司直何武上封事曰：「虞有宮之奇，晉獻不寐；〔一〕衛青在位，淮南寢謀。故賢人立朝，折衝厭難，勝於亡形。〔二〕司馬法曰：『天下雖安，忘戰必危。』夫將不豫設，則亡以應卒；〔三〕士不素厲，則難使死敵。是以先帝建列將之官，近戚主內，異姓距外，故姦軌不得萌動而破滅，〔四〕誠萬世之長冊也。光祿勳慶忌行義修正，柔毅敦厚，〔五〕謀慮深遠。前在邊郡，數破敵獲虜，外夷莫不聞。乃者大異並見，未有其應。加以兵革久寢。春秋大災未至而豫禦之，〔六〕慶忌宜在爪牙官以備不虞。」〔七〕其後拜為右將軍諸吏散騎給事中，歲餘徙為左將軍。
〔一〕　應劭曰：「晉獻公欲伐虞，以宮之奇在，寢不寐。」
〔二〕　師古曰：「厭，抑也。未有禍難之形，豫勝之也。厭音一葉反。」
〔三〕　師古曰：「卒讀曰猝，謂暴也。」
〔四〕　師古曰：「始生曰萌。」
〔五〕　師古曰：「和柔而能沈毅也。尚書咎繇謨曰『擾而毅』。擾亦柔也。今流俗書本柔字作果者，妄改之。」
〔六〕　師古曰：「莊十八年『公追戎於濟西』。公羊傳曰：『此未有伐中國者，言追何？大其未至而豫禦也。』」
〔七〕　師古曰；「虞，度也。言有寇難非意所度也。」
慶忌居處恭儉，食飲被服尤節約，然性好輿馬，號為鮮明，唯是為奢。為國虎臣，遭世承平，匈奴、西域親附，敬其威信。年老卒官。長子通為護羌校尉，中子遵函谷關都尉，少子茂水衡都尉出為郡守，皆有將帥之風。宗族支屬至二千石者十餘人。
元始中，安漢公王莽秉政，見慶忌本大將軍鳳所成，三子皆能，欲親厚之。是時莽方立威柄，用甄豐、甄邯以自助，豐、邯新貴，威震朝廷。水衡都尉茂自見名臣子孫，兄弟並列，不甚詘事兩甄。時平帝幼，外家衛氏不得在京師，而護羌校尉通長子次兄素與帝從舅衛子伯相善，〔一〕兩人俱游俠，賓客甚盛。及呂寬事起，莽誅衛氏。兩甄搆言諸辛陰與衛子伯為心腹，有背恩不說安漢公之謀。〔二〕於是司直陳崇舉奏其宗親隴西辛興等侵陵百姓，威行州郡。莽遂按通父子、遵茂兄弟及南郡太守辛伯等，皆誅殺之。辛氏繇是廢。〔三〕慶忌本狄道人，為將軍，徙昌陵。昌陵罷，留長安。
〔一〕　師古曰：「次兄，其字也。兄讀如本字，亦讀曰況。」
〔二〕　師古曰：「說讀曰悅。」
〔三〕　師古曰：「繇讀與由同。」
贊曰：秦漢已來，山東出相，山西出將。秦將軍白起，郿人〔一〕；王翦，頻陽人。漢興，郁郅王圍、甘延壽，〔二〕義渠公孫賀、傅介子，成紀李廣、李蔡，杜陵蘇建、蘇武，上邽上官桀、趙充國，襄武廉褒，狄道辛武賢、慶忌，皆以勇武顯聞。蘇、辛父子著節，此其可稱列者也，其餘不可勝數。何則？山西天水、隴西、安定、北地處勢迫近羌胡，民俗修習戰備，高上勇力鞍馬騎射。故秦詩曰：「王于興師，修我甲兵，與子皆行。」〔三〕其風聲氣俗自古而然，今之歌謠慷慨，風流猶存耳。
〔一〕　師古曰：「郿，扶風之縣也，音媚。」
〔二〕　師古曰：「圍為強弩將軍，見藝文志。郁音於六反。郅音質。」
〔三〕　師古曰：「小戎之詩也，解在地理志。」
校勘記
二九七四頁　九行　設謂（聞）〔開〕許之也。　景祐、殿本都作「開」。王先謙說作「開」是。
二九八０頁一一行　長水校尉富昌、酒泉（侯）〔候〕奉世將婼、月氏兵四千人，　沈欽韓說，「侯」當為「候」，奉世即馮奉世。
二九八一頁　七行　若有便宜，則當（國）〔固〕守以取安利也。　王先謙說，「國」當為「固」。按景祐、殿、局本都作「固」。
二九八一頁一０行　（此羌之首帥名王）　錢大昭說，閩本無「此羌」句。按景祐本無此句。
二九八四頁一二行　失之毫釐，差（之）〔以〕千里，　景祐、殿本都作「以」。
二九九０頁一二行　（今）〔令〕臣數得孰計。　景祐、殿本都作「令」。王先謙說作「令」是。
二九九三頁一三行　師古曰：　王先謙說前「師古」誤。按各本皆誤。
二九九六頁　三行　遷郎中車騎將（軍），　劉敞、齊召南、沈欽韓都說「軍」字衍。
