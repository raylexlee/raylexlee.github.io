△卷十八　　外戚恩澤侯表第六
自古受命及中興之君，必興滅繼絕，修廢舉逸，然後天下歸仁，四方之政行焉。〔一〕傳稱武王克殷，追存賢聖，至乎不及下車〔二〕。世代雖殊，其揆一也。高帝撥亂誅暴，庶事草創，日不暇給，然猶修祀六國，求聘四皓，過魏則寵無忌之墓，適趙則封樂毅之後〔三〕。及其行賞而授位也，爵以功為先後，官用能為次序。後嗣共己遵業，舊臣繼踵居位。〔四〕至乎孝武，元功宿將略盡。會上亦興文學，進拔幽隱，公孫弘自海瀕而登宰相，〔五〕於是寵以列侯之爵。又疇咨前代，詢問耆老，初得周後，復加爵邑。自是之後，宰相畢侯矣。元、成之間，晚得殷世，以備賓位。
〔一〕　師古曰：「論語孔子陳帝王之法云『審法度，修廢官，四方之政行焉；興滅國，繼絕世，舉逸人，天下之人歸心焉。』故此序引之也。」
〔二〕　師古曰：「禮記云『武王克殷，未及下車，而封黃帝之後於薊，封帝堯之後於祝，封帝舜之後於陳。』此其事也。」
〔三〕　師古曰：「高紀十二年詔云：『秦皇帝、楚隱王、魏安釐王、齊愍王、趙悼襄王皆絕無後。其與秦皇帝守冢二十家，楚、魏、齊各十家，趙及魏公子無忌各五家。』張良傳高帝謂四人曰『吾求公，公避逃我，今公何自從吾兒游乎？』又高紀十年『求樂毅有後乎，得其孫叔，封之樂鄉，號華成君』也。楚、魏、齊、趙皆舊六國，故總云六國。四皓須眉皓白，故謂之四皓。稱號在王貢兩龔鮑傳。」
〔四〕　師古曰：「共讀曰恭。」
〔五〕　師古曰：「海瀕，謂近海之地。瀕音頻，又音賓。」
漢興，外戚與定天下，侯者二人。〔一〕故誓曰：「非劉氏不王，若有亡功非上所置而侯者，天下共誅之。」是以高后欲王諸呂，王陵廷爭；孝景將侯王氏，脩侯犯色。〔二〕卒用廢黜。是後薄昭、竇嬰、上官、衛、霍之侯，以功受爵。其餘后父據春秋褒紀之義，〔三〕帝舅緣大雅申伯之意，〔四〕寖廣博矣。〔五〕是以別而敘之。
〔一〕　服虔曰：「呂后兄周呂侯澤、建成侯釋之。」師古曰：「與讀曰豫，言豫其功也。」
〔二〕　師古曰：「脩音條。」
〔三〕　應劭曰：「春秋，天子將納后於紀，紀本子爵也，故先褒為侯，言王者不取於小國。」
〔四〕　應劭曰：「申伯，周宣王元舅也，為邑於謝。後世欲光寵外親者，緣申伯之恩，援此義以為諭也。」
〔五〕　師古曰：「寖，漸也。」
外戚恩澤侯表第六
校勘記
六八六頁　二欄　四格，王先謙說「蘭」當為「闌」，誤加艸。按各本都誤。
六九一頁　一欄　四格，王先謙說「禺」當為「禹」。按景祐、殿、局本都作「禹」。
六九一頁　二欄　四格原在五格，據殿本移上。
六九一頁　三欄　六格，蘇輿說「十」字衍，是。
六九二頁　二欄　一格，殿本考證說，敞姓楊，非姓陽，各本誤。
六九二頁　三欄　四格「元侯」，景祐、殿、局本都作「元康」。王先謙說作「元康」是。
六九五頁　二欄　一格「平」，景祐、殿、局本都作「年」，史表同。
六九六頁　一欄　三格，朱一新說「二年」當作「三年」。　按景祐、殿本都作「三年」。
六九七頁　三欄　四格，王念孫說景祐本無「十」字是。
六九九頁　三欄　一格「魯」，景祐、殿、局本都作「曾」，史表同。王先謙說此形近致誤。
七０一頁　二欄　四格「侯」字、五格「封」字，都據殿本補。
七０二頁　三欄　四格，蘇輿說「四」字衍，是。
七０七頁　四欄　七格「穰」字據景祐、殿本補。
七一０頁　四欄　三格，王先謙說「莽」下脫「所」字。　按殿、局本都有。
七一二頁　二欄　三格，錢大昭說「建元」當作「建平」。　按景祐、殿本都作「建平」。
七一五頁　四欄　二格，王先謙說「魯」是「曾」之誤。
七一六頁　二欄　二格，王先謙說「長安」誤，當作「長樂」。
七一八頁　四欄　二格，錢大昭說威下脫「侯」字，閩本有。　按景祐、殿、局本都有。
