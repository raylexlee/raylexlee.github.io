唐沙門釋彥悰述
恭惟釋迦氏之臨忍土也，始演八正、啟三寶以黜群邪之典，由是佛教行焉。方等一乘，圓宗十地，謂之大法，言真筌也。化城垢服，濟鹿馳羊，謂之小學，言權旨也。至於禪戒咒術，厥趣萬途，而滅惑利生，其歸一揆。是故歷代英聖仰而寶之。八會之經謂之為本，根其義也；三轉之法謂之為末，枝其義也。暨夫天雨四華，地現六動，解其髻寶，示以衣珠，借一以破三，攝末以歸本者也。
《付法藏傳》曰：聖者阿難能誦持如來所有法藏，如瓶瀉水，置之異器，即謂釋尊一代四十九年應物逗機適時之教也。逮提河輟潤，堅林晦景，邃旨衝宗，於焉殆絕。我先昆迦葉，屬五棺已掩，千氈將焚，痛人、天眼滅，蒼生莫救，故召諸聖眾，結集微言。考繩墨以立定門，即貫華而開律部，據優波提舍以為之論，剖析空、有，顯別斷、常，示之以因修，明之以果證，足以貽範當代，軌訓將來，歸向之徒，並遵其義。
及王、秦奉使，考日光而求佛，騰、蘭應請，策練影以通經。厥後易首抽腸之賓播美於天外，篆葉結鬘之典譯粹於區中。然至賾至神，思慮者或迷其性相；惟恍惟惚，言談者有昧其是非。況去聖既遙，來教多闕，殊途競軫，別路揚鑣而已哉。
法師懸弭誕辰，室表空生之應，佩觸登歲，心符妙德之誠。以愛海無出要之津，覺地有棲神之宅。故削發矯翰，翔集二空，異縣他山，載馳千里。每慨古賢之得本行本，魚魯致乖；痛先匠之聞疑傳疑，豕亥斯惑。竊惟音樂樹下必存金石之響，五天竺內想具百篇之義。遂發憤忘食，履險若夷，輕萬死以涉蔥、河，重一言而之奈苑。鷲山猨沼，仰勝跡以瞻奇；鹿野仙城，訪遺編於蠢簡。春秋寒暑一十七年，耳目見聞百三十國，揚我皇之盛烈，震彼後之權豪，偃異學之高輳，拔同師之巨幟。名王拜首，勝侶摩肩，萬古風猷，一人而已。
法師於彼國所獲大、小二乘三藏梵本等，總六百五十七部，並載以巨象，並諸郵駿，蒙霜犯雪，自天佑以元亨，陽苦陰淫，假皇威而利涉。粵以貞觀十有九祀達於上京，道俗迓之，闐城溢郭，鏘鏘濟濟，亦一期之盛也。及謁見天子，勞問殷勤，爰命有司，詔令宣譯，人皆敬奉，難以具言。至如氏族簪纓，捐親入道，遊踐遠邇，中外讚揚，示息化以歸真，同薪盡而火滅，若斯之類則備乎茲傳也。
《傳》本五卷，魏國西寺前沙門慧立所述。立俗姓趙，豳國公劉人，隋起居郎司隸從事毅之子，博考儒釋，雅善篇章，妙辯雲飛，溢思泉湧。加以直詞正色，不憚威嚴，赴水蹈火，無所屈撓。睹三藏之學行，矚三藏之形儀，鑽之仰之，彌堅彌遠，因循撰其事，以貽終古。及削稿云畢，慮遺諸美，遂藏之地府，代莫得聞。爾後役思纏痾，氣懸鐘漏，乃顧命門徒，掘以啟之，將出而卒。門人等哀慟荒鯁，悲不自勝，而此《傳》流離分散他所，後累載搜購，近乃獲全。
因命余以序之，迫余以次之。余撫己缺然，拒而不應。因又謂余曰：佛法之事豈預俗徒，況乃當仁苦為辭讓？余再懷慚退，沈吟久之，執紙操翰，丸瀾膈臆，方乃參犬羊以虎豹，糅瓦石以琳謬，錯綜本文，箋為十卷，庶後之覽者無或嗤焉。
