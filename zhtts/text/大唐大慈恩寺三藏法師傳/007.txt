◎起二十二年夏六月皇太子製《述聖記》終永徽五年春二月法師答書
二十二年夏六月，天皇大帝居春宮，奉睹聖文，又製《述聖記》，其詞曰：「夫顯揚正教，非智無以廣其文；崇闡微言，非賢莫能定其旨。蓋真如聖教者，諸法之玄宗，眾經之軌躅也。綜括宏遠，奧旨遐深，極空有之精微，體生滅之機要。詞茂道曠，尋之者不究其源，文顯義幽，履之者莫測其際。故知聖慈所被，業無善而不臻，妙化所敷，緣無惡而不剪。開法綱之綱紀，弘六度之正教，拯群有之塗炭，啟三藏之秘扃。是以名無翼而長飛，道無根而永固。道名流慶，曆遂古而鎮常；赴感應身，經塵劫而不朽。晨鍾夕梵，交二音於鷲峰，慧日法流，轉雙輪於鹿苑。排空寶蓋，接翔雲而共飛，莊野春林，與天華而合彩。伏惟皇帝陛下，上玄資福，垂拱而治八荒；德被黔黎，斂衽而朝萬國。恩加朽骨，石室歸貝葉之文；澤及昆蟲，金匱流梵說之偈。遂使阿耨達水通神甸之八川，耆闍崛山接嵩、華之翠嶺。竊以法性凝寂，靡歸心而不通；智地玄奧，感懇誠而遂顯。豈謂重昏之夜，燭慧炬之光，火宅之朝，降法雨之澤。於是百川異流，同會於海，萬區分義，總成乎實。豈與湯、武校其優劣，堯、舜比其聖德者哉！玄奘法師者，夙懷聰令，立志夷簡，神清齠齔之年，體拔浮華之世，凝情定室，匿跡幽岩，棲息三禪，巡遊十地，超六塵之境，獨步迦維，會一乘之旨，隨機化物。以中華之無質，尋印度之真文，遠涉恒河，終期滿字。頻登雪嶺，更獲半珠。問道往還，十有七載，備通釋典，利物為心。以貞觀十九年二月六日，奉敕於弘福寺翻譯聖教要文，凡六百五十七部。引大海之法流，洗塵勞而不竭，傳智燈之長焰，皎幽闇而恒明，自非久植勝緣，何以顯揚斯旨。所謂法性常住，齊三光之明，我皇福臻，同二儀之固。伏見御製眾經論序，照古騰今，理含金石之聲，文抱風雲之潤。治輒以輕塵足嶽，墜露添流，略舉大綱，以為斯記。」
法師進啟謝曰：
玄奘聞七耀摛光，憑高天而散景；九河灑潤，因厚地而通流。是知相資之美，處物既然，演法依人，理在無惑。伏惟皇太子殿下發揮睿藻，再述天文，讚美大乘，莊嚴實相。珠回玉轉，霞爛錦舒，將日月而聯華，與咸英而合韻。玄裝輕生多幸，沐浴殊私，不任銘佩，奉啟陳謝。
時降令答法師書曰：「治素無才學，性不聰敏。內典諸文殊未觀覽，所作序記鄙拙尤繁。忽得來書，褒揚讚述，撫躬自省，慚悚交並。勞師等遠臻，深以為愧。」
釋彥箋述曰：「自二聖序文出後，王公、百辟、法、俗、黎庶手舞足蹈，歡詠德音，內外揄揚，未及浹辰而周六合，慈雲再蔭，慧日重明，歸依之徒波回霧委。所謂上之化下，猶風靡草，其斯之謂乎！如來所以法付國王，良為此也。」
時弘福寺主圓定及京城僧等，請鐫二序文於金石，藏之寺宇，帝可之。後寺僧懷仁等乃鳩集晉右軍將軍王羲之書，勒於碑石焉。
庚辰，皇太子以文德聖皇后早棄萬方，思報昊天，追崇福業，使中大夫守右庶子臣高季輔宣令曰：「寡人不造，咎譴所鍾，年在未識，慈顏棄背，終身之憂，貫心滋甚，風樹之切，刻骨冥深。每以龍忌之辰，歲時興感，空懷陟屺之望，益疚寒泉之心。既而笙歌遂遠，瞻奉無逮，徒思昊天之報，罔寄烏鳥之情。竊以覺道洪慈，實資冥福，冀申孺慕，是用歸依。宜令所司於京城內舊廢寺妙選一所，奉為文德聖皇后指出即營僧寺。寺成之日，當別度僧。仍令挾帶林泉，務盡形勝。仰規忉利之果，副此罔極之懷。」
於是有司詳擇勝地，遂於宮城南晉昌裏，麵曲池，依浮覺故伽藍而營建焉。瞻星揆地，像天闕，放給園，窮班、倕巧藝，盡衡、霍良木，文石梓桂櫲樟栟櫚充其林，珠玉丹青赭堊金翠備其飾。而重樓復殿，雲閣洞房，凡十餘院，總一千八百九十七間，床褥器物，備皆盈滿。
文武聖皇帝又讀法師所進《菩薩藏經》，美之，因敕春宮作其經後序。其詞曰：「蓋聞羲皇至賾，精粹止於龜文；軒後通幽，雅奧窮於鳥篆。考丹書於索隱，殊昧實際之源；徵綠錯以研幾，蓋非常樂之道。猶且事光圖史，振薰風於八埏；德洽生靈，激堯波於萬代。伏惟皇帝陛下轉輪垂拱而化漸雞園，勝殿凝旒而神交鷲嶺，總調禦於徽號，匪文思之所窺；綜波若於綸言，豈係象之能擬。由是教覃溟表，咸傳八解之音，訓浹寰中，皆踐四禪之軌。遂使三千法界，盡懷生而可期；百億須彌，入提封而作鎮。尼連德水邇帝裏之滄池，舍衛菴園接上林之茂苑。雖復法性空寂，隨感必通，真乘深妙，無幽不闡。所謂大權御極，導法流而靡窮；能仁撫運，拂劫石而無盡，體均具相，不可思議，校美前王，焉可同年而語矣。爰自開闢，地限流沙，震旦未融，靈文尚隱。漢王精感，讬夢想於玄宵；晉後翹誠，降修多於白馬。有同蠡酌，豈達四海之涯；取譬管窺，寧窮七曜之隩。暨乎皇靈遐暢，威加鐵圍之表；至聖發明，德被金剛之際。恒沙國土，普襲衣冠，開解脫門，踐真實路，龍宮梵說之偈必萃清台，猊吼貝葉之文咸歸冊府。灑茲甘露，普潤芽莖，垂此慧雲，遍沾走，豈非歸依之勝業，聖政之靈感者乎！《大菩薩藏經》者，大覺義宗之要旨也。佛修此道，以證無生；菩薩受持，咸登不退。六波羅蜜關鍵所資，四無量心根力斯備。蓋彼岸之津涉，正覺之梯航者焉。貞觀中年，身毒歸化，越熱阪而頒朔，跨懸度以輸賝。文軌既同，道路無壅。沙門玄奘振錫尋真，出自玉關，長驅奈苑，至於天竺力士生處，訪獲此經，歸而奏上，降詔翻譯，於是畢功。餘以問安之暇，澄心妙法之寶，奉述天旨，微表讚揚，式命有司綴於終卷。」自是帝既情信日隆，平章法義，福田功德匆輟於口，與法師無暫相離，敕加供給，及時服臥具數令換易。
秋七月景申，夏罷，又施法師衲袈裟一領，價直百金。觀其作製，都不知針線出入所從。
帝庫內多有前代諸衲，咸無好者，故自教後宮造此，將為稱意，營之數歲方成，乘輿四巡，恒將隨逐。二十二年，駕幸洛陽宮，時蘇州道恭法師、常州慧宣法師並有高行，學該內外，為朝野所稱。帝召之。既至，引入坐言訖，時二僧各披一衲，是梁武帝施其先師，相承共寶。既來謁龍顏，故取披服。帝哂其不工，取衲令示，仍遣賦詩以詠。恭公詩曰：「福田資象德，聖種理幽薰。不持金作縷，還用彩成文，朱青自掩映，翠綺相氤氳，獨有離離葉，恒向稻畦分。」宣公詩末云：「如蒙一披服，方堪稱福田。」意欲之。帝並不與，各施絹五十疋，即此衲也。傳其麗絕，豈常人所服用，唯法師盛德當之矣。時並賜法師剃刀一口。法師表謝曰：
沙門玄奘伏奉敕賜衲袈裟一領、剃刀一口。殊命薦臻，寵靈隆赫，恭對惶悸，如履春冰。玄奘幸遭邕穆之化，早預息心之侶，三業無紀，四恩靡答，謬回天眷，濫叨雲澤。忍辱之服彩合流霞，智慧之刀銛逾切玉。謹當衣以降煩惱之魔，佩以斷塵勞之網。起餘譏於彼己，懼空疏於冒榮。慚恧屏營，趨承俯僂，鞠心局蹐，精爽飛越。不任悚荷之至。謹奉表謝聞。塵黷聖鑒，伏深戰栗。
帝少勞兵事，纂曆之後又心存兆庶，及遼東征罰，櫛沐風霜，旋旆已來，氣力頗不如平昔，有憂生之慮。既遇法師，遂留心八正，牆塹五乘，遂將息平復。帝因問曰：「欲樹功德，何最饒益？」法師對曰：「眾生寢惑，非慧莫啟。慧芽抽殖，法為其資。弘法由人，即度僧為最。」帝甚歡。
秋九月己卯，詔曰：「昔隋季失禦，天下分崩，四海塗炭，八埏鼎沸。朕屬當<今戈>亂，躬履兵鋒，亟犯風霜，宿於馬上。比加藥餌猶未痊除，近日已來方就平復，豈非福善所感而致此休徵耶？京城及天下諸州寺宜各度五人，弘福寺宜度五十人。」計海內寺三千七百一十六所，計度僧尼一萬八千五百餘人。未此以前，天下寺廟遭隋季凋殘，緇僧將絕，蒙茲一度，並成徒眾。美哉君子所以重正言也。
帝又問：「《金剛般若經》一切諸佛之所從生，聞而不謗，功逾身命之施，非恒沙珍寶所及。加以理微言約，故賢達君子多愛受持，未知先代所翻，文義具不？」法師對曰：「此經功德實如聖旨。西方之人咸同愛敬。今觀舊經，亦微有遺漏。據梵本具雲『能斷金剛般若』，舊經直雲『金剛般若』。欲明菩薩以分別為煩惱，而分別之惑，堅類金剛，唯此經所詮無分別慧，乃能除斷，故曰『能斷金剛般若』，故知舊經失上二字。又如下文，三問闕一，二頌闕一，九喻闕三，如是等。什法師所翻舍衛國也，留支所翻婆伽婆者，少可。」帝曰：「師既有梵本，可更委翻，使眾生聞之具足。」然經本貴理，不必須飾文而乖義也。故今新翻《能斷金剛般若》，委依梵本。奏之，帝甚悅。
冬十月，車駕還京，法師亦從還。先是敕所司於北闕紫微殿西別營一所，號弘法院。既到，居之。晝則帝留談說，夜乃還院翻經。更譯無性菩薩所釋《攝大乘論》十卷，；世親所釋《攝大乘論》十卷，《緣起聖道經》一卷，《百法明門論》一卷。
戊申，皇太子又宣令曰：「營慈恩寺漸向畢功，輪奐將成，僧徒尚闕，伏奉敕旨度三百僧，別請五十大德同奉神居降臨行道。其新營道場宜名大慈恩寺，別造翻經院，虹梁藻井，丹青雲氣，瓊礎銅扌遝，金環華鋪，並加殊麗，令法師移就翻譯，仍綱維寺任。」法師既奉令旨，令充上座，進啟讓曰：
沙門玄奘啟。伏奉令旨以玄奘為慈恩寺上座。恭聞嘉令，心靈靡措，屏營累息，增深戰悚。玄奘學藝無紀，行業空疏，敢誓捐罄，方期光讚。憑恃皇靈，窮遐訪道，所獲經論，奉敕翻譯，誠冀法流漸潤，克滋鼎祚，聖教紹宗，光華史冊。玄奘昔冒危塗，久嬰痾疹，駑蹇力弊，恐不卒業，孤負國恩，有罰無赦。命知僧務，更貽重譴，魚鳥易性，飛沉失路。伏惟皇太子殿下仁孝天縱，愛敬因心，感風樹之悲，結寒泉之病，式建伽藍，將弘景福，匡理法眾，任在能人，用非其器，必有跡仆。伏願睿情遠鑒，照弘法之福因，慈造曲垂，察愚誠之忠款，則法僧無晦老之咎，魚鳥得飛沉之趣。不任誠懇之至，謹奉啟陳情，伏用慚惶，追增悚悸。《麗》本、《磧砂》本皆作杏。
十二月戊辰，又敕太常卿江夏王道宗將九部樂，萬年令宋行質、長安令裴方彥各率縣內音聲，及諸寺幢帳，並使務極莊嚴。己巳，旦集安福門街，迎像送僧入大慈恩寺。至是陳列於通衢，其錦彩軒檻，魚龍幢戲，凡一千五百餘乘，帳蓋三百餘事。先是內出繡畫等像二百餘軀，金銀像兩軀，金縷綾羅幡五百口，宿於弘福寺，並法師西國所將經、像、舍利等，爰自弘福引出，安置於帳座及諸車上，處中而進。又於像前兩邊各麗大車，車上豎長竿懸幡，幡後布師子神王等為前引儀。又莊寶車五十乘坐諸大德，次京城僧眾執持香華，唄讚隨後，次文武百官各將侍衛部列陪從，太常九部樂挾兩邊，二縣音聲繼其後，而幢幡鍾鼓訇磕繽紛，眩日浮空，震耀都邑，望之極目不知其前後。皇太子遣率尉遲紹宗、副率王文訓領東官兵千餘人充手力，敕遣御史大夫李乾祐為大使，與武侯相知檢校。帝將皇太子、後宮等於安福門樓執香钅盧目而送之，甚悅。衢路觀者數億萬人。經像至寺門，敕趙公、英公、中書褚令執香钅盧引入，安置殿內，奏九部樂、破陣舞及諸戲於庭，訖而還。
壬申，將欲度僧。辛未，皇太子與仗衛出宿故宅。後日旦，從寺南列羽儀而來，至門，下乘步入，百僚陪從。禮佛已，引五十大德相見，陳造寺所為意，發言鳴噎，酸感旁人，侍臣及僧無不哽泣，觀烝烝之情，亦今之舜也。言訖，升殿東閣，令少詹事張行成宣恩宥降京畿見禁囚徒，然後剃髮觀齋，及賜王公已下束帛訖。屏人下閣禮佛，與妃等巡曆廊宇。至法師房，製五言詩貼於戶曰：「停軒觀福殿，遊目眺皇畿。法輪含日轉，華蓋接雲飛。翠煙香綺閣，丹霞光寶衣。幡虹遙合彩，空外回分暉。蕭然登十地，自得會三歸。」觀訖還宮。是時緇素歡欣，更相慶慰，莫不歌玄風重盛，遺法再隆，遠近已來未曾有也。其日敕追法師還北闕。
二十三年夏四月，駕幸翠微宮，皇太子及法師並陪從。既至，處分之外，唯談玄論道，問因果報應，及西域先聖遺芳故跡，皆引經酬對。帝深信納，數攘袂歎曰：「朕共師相逢晚，不得廣興佛事。」帝發京時雖少違和，而神威睿慮無減平昔。至五月己巳，微加頭痛，留法師宿宮中。庚午，帝崩於含風殿。時秘不言，還京發喪，殯太極殿。其日皇太子即皇帝位於梓宮之側，逾年改元日永徽，萬方號慟，如喪考妣。
法師還慈恩寺。自此之後，專務翻譯，無棄寸陰。每日自立程課，若晝日有事不充，必兼夜以續之。遇乙之後方乃停筆。攝經已復禮佛行道，至三更暫眠，五更復起，讀誦梵本，朱點次第，擬明旦所翻。每日齋訖，黃昏二時講新經論，及諸州聽學僧等恒來決疑請義。既知上座之任，僧事復來諮稟。復有內使遣營功德，前後造一切經十部，夾紵寶裝像二百餘軀，亦令取法師進止。日夕已去，寺內弟子百餘人咸請教誡，盈廊溢廡，皆酬答處分無遺漏者。雖眾務輻湊，而神氣綽然，無所擁滯。猶與諸德說西方聖賢立義，諸部異端，及少年在此周遊講肆之事，高論劇談，竟無疲怠，其精敏強力，過人若斯。復數有諸王卿相來過禮懺，逢迎誘導，並皆發心，莫不舍其驕華，肅敬稱歎。
二年春正月壬寅，瀛州刺史賈敦頤、蒲州刺史李道裕、穀州刺史杜正儉、恒州刺史蕭銳因朝集在京，公事之暇，相命參法師請受菩薩戒。法師即授之，並為廣說菩薩行法，勸其事君盡忠，臨下慈愛，群公歡喜，辭去，各舍淨財，共修書遣使參法師，謝聞戒法。其書曰：「竊聞身非欲食，如來受純陀之供，法師所求，淨名遂善德之請，皆為顯至理之常恒，示凡聖之無二。又是因機以接物，假相而弘道，為之者表重法之誠，受之者為行檀之福，豈曰心緣於彼此，情染於名利者哉！仰惟宿殖德本，非於三四五佛，深達法相，善識十二部經，獨悟真宗，遠尋聖跡，遊崛山之淨土，浴恒水之清流，入深法界，求善知識，收至文於百代之後，探玄旨於千載之前。津梁庶品，不不昧，等施一切，無先無後。頤等識蔽二空，業淪三界，猶蠶絲之自纏，如井輪之不息。雖復順教生信，隨緣悟解，頂禮歸依，受持四句，隱身而為宴坐，厭苦而求常樂，而遠滯無明，近昏至理，未能悟佛性之在身，知境界之唯識，心非去取，義涉有無，不能即八邪而入八正，行非道而通佛道。譬涉海而無津，猶麵牆而靡見。昨因事隙，遂得參奉，曲蒙接引，授菩薩戒。施以未曾有法，發其無上道心，一念破於無邊，四心盡於來際，菩提之種起自塵勞，火中生蓮曷足為喻。始知如來之性即是世間，涅槃之際不殊生死，行於般若便是不行，得彼菩提翻為無得。忽以小機預聞大教，頂受尋思，無量歡喜。然夫檀義攝六，法施為優；尊位有三，師居其一。弘慈利物，雖類日月之無心；仰照懷恩，竊同葵藿之知感。大士聞法捐軀，非所企及，童子見佛奉士，輒敢庶幾。謹送片物表心，具如別疏。所願照其誠懇，生其福田，受茲微施，隨意所與，使夫墜露添海，將浡獬而俱深；飛塵集嶽，與須彌而永固，可久可大，幸甚幸甚。春寒尚重，願動止休宜。謹遣白書，諸無所具。賈敦頤等和南。」其為朝賢所慕如是。
三年春三月，法師欲於寺端門之陽造石浮圖，安置西域所將經像，其意恐人代不常，經本散失，兼防火難。浮圖量高三十丈，擬顯大國之崇基，為釋迦之故跡。將欲營築，附表聞奏。敕使中書舍人李義府報法師云：「所營塔功大，恐難卒成，宜用磚造。亦不願師辛苦，今已敕大內東宮、掖庭等七宮亡人衣物助師，足得成辦。」於是用磚，仍改就西院。其塔基麵各一百四十尺，仿西域制度，不循此舊式也。塔有五級，並相輪、霜盤凡高一百八十尺。層層中心皆有舍利，或一千、二千，凡一萬餘粒。上層以石為室。南面有兩碑，載二聖《三藏聖教序》、《記》，其書即尚書右僕射河南公褚遂良之筆也。初基塔之日，三藏自述誠願，略曰：
玄奘自惟薄祜，生不遇佛，復乘微善，預聞像教，儻生末法，何所歸依。又慶少得出家，目睹靈相，幼知來慕法，耳屬遺筌。聞說菩薩所修行，思齊如不及；聞說如來所證法，仰止於身心。所以曆尊師授，博問先達。信夫漢夢西感，正教東傳，道阻且長，未能委悉，故有專門競執，多滯二常之宗，黨同嫉異，致乖一味之旨，遂令後學相顧，靡識所歸。是以麵鷲山以增哀，慕常啼而假寐，潛祈靈佑，顯恃國威，決誌出一生之域，投身入萬死之地。經是聖跡之處，備謁遺靈，但有弘法之人，遍尋正說。經一所，悲見於所未見；遇一字，慶聞於所未聞，故以身命餘資，繕寫遺闕。既誠遂願，言歸本朝，幸屬休明，照許翻譯。先皇道跨金輪，聲震玉鼓，紹隆像季，允膺付囑，又降發神衷，親裁《三藏》之序，今上春宮講道，復為《述聖》之記，可謂重光合璧，振彩聯華，渙汗垂七曜之文，鏗鍧韻九成之奏。自東都白馬，西明草堂，傳譯之盛，詎可同日而言者也。但以生靈薄運，共失所天，唯恐三藏梵本，零落忽諸，二聖天文，寂寥無紀，所以敬崇此塔，擬安梵本，又樹豐碑，鐫斯《序》、《記》，庶使巍峨永劫，願千佛同觀，氤氳聖跡，與二儀齊固。
時三藏親負簣畚，擔運磚石，首尾二周，功業斯畢。
夏五月乙卯，中印度國摩訶菩提寺大德智光、慧天等致書於法師。光於大、小乘及彼外書、四韋陀、五明論等莫不洞達，即戒賢法師門人之上首，五印度學者咸共宗焉。慧天於小乘十八部該綜明練，匠誘之德亦所推重，法師遊西域日常共切磋。彼雖半教有功，然未措心於《方等》，為其執守偏見，法師恒詆訶。曲女城法集之時，又深折挫，彼亦愧伏。自別之後，欽佇不忘，乃使同寺沙門法長將書，並齎讚頌及氈兩端，揄揚之心甚厚。其書曰：「微妙吉祥世尊金剛座所摩訶菩提寺諸多聞眾所共圍繞上座慧天，致書摩訶支那國於無量經律論妙盡精微木叉阿遮利耶：敬問無量少病少惱。我慧天芻今造佛大神變讚頌及諸經論比量智等，今附芻法長將往。此無量多聞老大德阿遮利耶智光亦同前致問，鄔波索迦日授稽首和南。今共寄白氈一雙，示不空心，路遠莫怪其少，願領。彼須經論，錄名附來，當為抄送木叉阿遮利耶，願知。」其為遠賢所慕如此。
五年春二月，法長辭還，又索報書。法師答，並信物。其書寫文錄奏然後將付使人。其詞曰：
大唐國芻玄奘謹修書中印度摩揭陀國三藏智光法師座前。自一辭違，俄十餘載。境域遐遠，音徽莫聞。思戀之情，每增延結。彼芻法長至，蒙問，並承起居康豫，豁然目朗，若睹尊顏。踴躍之懷，筆墨難述。節候漸暖，不審信後何如？又往年使還，承正法藏大法師無常，奉間摧割，不能已已。嗚呼！可謂苦海舟沈，天人眼滅，遷奪之痛，何其速歟！惟正法藏植慶曩晨，樹功長劫，故得挺衝和之茂質，標懿傑之宏才，嗣德聖天，繼輝龍猛，重然智炬，再立法幢。撲炎火於邪山，塞洪流於倒海，策疲徒於寶所，示迷眾於大方，蕩蕩焉，巍巍焉，實法門之棟幹也。又如三乘半滿之教，異道斷常之書，莫不韞綜胸懷，貫練心腑。文盤節而克暢，理隱昧而必彰，故使內外歸依，為印度之宗袖。加以恂恂善誘，曉夜不疲，衢樽自盈，酌而不竭。玄奘昔因問道，得預參承，並荷指晦，雖曰庸愚，頗亦蓬依麻直。及辭還本邑，囑累尤深，殷勤之言，今猶在耳。方冀保安眉壽，式讚玄風，豈謂一朝奄歸萬古，追惟永往，彌不可任。伏惟法師夙承雅訓，早升當室，攀戀之情當難可處，奈何奈何。有為法爾，當可奈何，願自裁抑。昔大覺潛暉，迦葉紹宗洪業；商那遷化，鞠多闡其嘉猷。今法將歸真，法師次任其事，唯願清詞妙辯，共四海而恒流，福智莊嚴，與五山而永久。玄奘所將經綸，已翻《瑜伽師地論》等大小三十餘部，其《俱舍》、《順正理》，見譯未周，今年必了。即日大唐天子聖躬萬福，率土安寧，以輪王之慈，敷法王之化，所出經論，並蒙神筆製序，令所司抄寫，國內流行，爰至鄰邦亦俱遵習。雖居像運之末，而法教光華，雍雍穆穆，亦不異室羅筏誓多林之化也，伏願照知。又前渡信渡河失經一馱，今錄名如後，有信請為附來。並有片物供養，願垂納受。路遠不得多，莫嫌鮮薄。玄奘和南。
又答慧天法師書曰：
大唐國芻玄奘謹致書摩訶菩提寺三藏慧天法師足下。乖別稍久，企仰惟深。音寄不通，莫慰傾渴。彼芻法長至，辱書敬承休豫，用增欣悅。又領細白氎兩端、讚頌一夾，來意既厚，寡德愧無以當，悚息悚息。節氣漸和，不知信後體何如也？想融心百家之論，棲慮九部之經，建正法幢，引歸宗之客，擊克勝鼓，挫鍱腹之賓，頡頑王侯之前，抑揚英俊之上，故多歡適也。玄奘庸弊，氣力已衰，又加念德欽仁，唯豐勞積。昔因遊方在彼，遇瞻光儀。曲女城會，又親交論。當對諸王及百千徒眾，定其深淺。此立大乘之旨，彼豎半教之宗，往復之間，詞氣不無高下。務存正理，靡護人情，以此輒生麥觸。罷席之後，尋已豁然。今來使猶傳法師寄申謝悔，何懷固之甚也。法師學富詞清，誌堅操遠，阿耨達水無以比其波瀾，淨末尼珠不足方其潔，後進儀表，屬在高人，願勖良規，闡揚正法。至如理周言極，無越大乘，意恨法師未為深信，所謂耽玩羊鹿，棄彼白牛，賞愛水精，舍頗胝寶，明明大德，何此惑之滯歟？又壞器之身，浮促難守，宜早發大心，莊嚴正見。勿使臨終方致嗟悔。今使還國，謹此代誠，並附片物，蓋欲示酬來意，未是盡其深心也。願知。前還日渡信渡河，失經一馱，今錄名如別，請為附來。餘不能委述。芻玄奘謹呈。
