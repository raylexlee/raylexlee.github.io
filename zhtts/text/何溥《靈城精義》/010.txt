△辨龍生死，須分三陰三陽
辨龍生死，須分三陰三陽；辨穴生死，須識陽多陰少。
此二段乃以脈絡之陰陽而認氣為一法。吳公間星之說，以金木火為陽，水土為陰，謂之三陰三陽。行龍必陰陽互換，乃為變化，乃能生物，故以此為間星。間者，脫換變化之謂也。龍不變化，不成真龍，故必金木火得水土，水土得金木火，兩相互濟，以成胎育，方結好穴。不然則純陰不生，純陽不成，不涸澡而為香火之居，則濫溢而為蛟龍之窟矣。今人立穴，但於入首結作之處，如金開口，木生芽，土掛角，則為陰來陽受，或入首之脈斂而急，至入穴乃平而舒，有腦有窩，有小明堂，亦為陰來陽受，此所謂之葬口，如陽來陰受亦然。《三寶經》所謂陰少陽多得葬法，陰多陽少莫強求，何其專取陽多乎！不知經雲惟取乎陽，不犯乎陰，大要萬物生於陽和，死於陰肅，故穴情以陽為主，總是陽來陰受，畢竟陰中又有陽，乃可葬也。如平地之突，是陽來陰受，必突頂平坦，乃有陽氣而無煞，如突頂削尖，則是純陰有煞矣，便不可葬，只宜於突旁坦氣為陰陽交攜之所，方可受穴。前段論龍之陰陽，後論穴中陰陽，皆以陰陽而論生氣者也。
