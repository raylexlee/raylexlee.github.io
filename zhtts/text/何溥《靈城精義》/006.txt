△大地無形看氣概，小地無勢看精神
大地無形看氣概，小地無勢看精神。水成形山上止，山成形水中止。
此言立穴當先認其形神止聚之處而穴之，不可一概論也。今人於入首作穴處，便看窩鉗乳突四字，一有此四者，便稱好穴，不知形乃穴之證佐耳。至其生機真結之處，全在大勢上理會。如大地之形，嘗隱嘗拙，何有形之巧媚動人。只於大象上察其氣勢，認其性情，茍得生機，便成穴法，不在拘拘於窩鉗乳突之常法也。至若小地，既無氣概，必須形局合度，聚氣藏風。出局觀之，似無氣勢，入局觀之，卻有精神，則便可於精神聚處穴之，亦可成一器局也。此管氏立穴以認形勢為先，最為至要。乃論形之止宿處，又要辨支攏高下，乃不失其性情也。如平支之龍，全以水為界合而成，陽氣嘗勝，其勢柔婉，穴當從其起處剛而乘之，所謂山上止者是也，即《葬書》支葬其瘍之意。如山攏之龍陰氣常勝，其勢雄急，穴當從其坦處而乘之，所謂水中止者是也。謂之水中只是界水會而止處，古所云：來不來，坦中裁，住不住，坪中取。此與《葬書》攏葬其麓之意同。
