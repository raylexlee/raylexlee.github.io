△龍以脈為主，穴以向為尊
龍以脈為主，穴以向為尊。水以向而定，向以局而分。
此以水與穴皆以向為重，凡論氣者不可不論也。凡葬法內之乘氣，一以脈為主，亦以正五行為主，別無他門。若坐穴立向，則雖內以乘龍，而實外以消水，其法多端，不可不詳審也。如亥入首，水自寅艮來，由戌乾去，若以雙山五行屬木，則沖破胎養，以正五行屬水，則沖破冠帶，俱不合度，當立丙丁向，則水可消。蓋以玄空五行論，則丙丁屬火，其墓在戌，乃可收寅艮之水而發福，此以玄空行收向上之水也。水有息道漏道。從人而成，至山向而折之，乃漏道，則生成之局非人為也，故古人定向在於收局，當用雙山定之。如卯龍巽庚，水朝金局也，出艮方則金氣已成，當立庚向。蓋從煞正為迎神避煞之法。又如卯龍見寅艮，巽巳丙水朝，是成火局，當遷辛向。蓋木龍見火局不免為洩，然遷辛向對看去流，此從休囚出水，亦乘生脫煞之一法也。昔人云：無絕水，有絕向。蓋山水巳結，未有不可葬者。或水有不合，當於向上轉移而消之。自古立向消水，有許多法度，非以滋後人之惑，只是令人有個法度，以合山川之性情，不至拂逆而有敗地耳。是故法度不必盡合，只合得一種便可作福。若合諸家，而曰吾用某種水法，自以為確不可移，夫山水性情變態不一，而茍執一法以合之，豈不謬哉？
