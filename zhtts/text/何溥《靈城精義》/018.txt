△平洋之氣，嘗舒嘗散
平洋之氣，嘗舒嘗散，須要湯中浮酥；山壟之氣，嘗急嘗斂，當看水面蟠蛇。
此以氣之聚散緩急而認穴之微茫。《葬書》中所云葬乘生氣者，正在於此。夫平洋之地，陽勝乎陰，故以斂而聚為有氣，如所云：「隱隱隆隆，穴在其中」之說，須要體認。蓋所謂隆隆者，正謂隱隱之中而有此豐露之象，古人取象於如酥在湯，艮有見也。《葬書》雲吉氣所起，起即隆隆之謂、酥在湯之謂也。不然則亦鋪氈展席，散漫無收而已，何謂穴乎！至如山壟之勢，陰勝乎陽，不嫌脈之不到，而嫌氣之不和，所以多煞，故須結穴之所圓融平坦，不險不迫，有如水面播蛇之狀，活而不死，靜而不動，盤旋而無直硬，渾渾一個太極之圈，則形舒氣和而煞盡脫矣。古人所謂山壟之龍，葬氣不葬形者，正謂此意，此認穴之祕訣也。
