△沒水之牛，氣仰而吹
沒水之牛，氣仰而吹，宜乘其氣；出洞之龍，氣直而吐，宜乘其餘。精華外露之氣如花，宜葬其皮；精華內釀之氣如果，宜葬其骨。
此四段以氣之緩急深淺而為葬之緩急深淺，乃作法也。如平坦之龍脈，潛於地而微露毛脊，至結穴處特起一氣，乃吉氣之所起也。其氣從沈緩而僅浮，不宜緩乘，其為緩來，不妨安絕頂乎！譬如牛之沒水，身藏水中而偶露毛脊，特一仰而吹氣，則盡在鼻中，若稍脫之便失氣矣。此緩來之法也。又如高隴之龍，脈行於山而勢奔氣湧，至結穴處，須要脫卸，落在平洋，氣乃沖和，所謂「來不來，坦中裁，住不住，坪中取」也。其氣從盛急而乃舒，不宜急承，其為急來，不怕葬深泥乎。譬如龍之出洞，其氣焰方盛，何可犯之；乃其氣之吐而有餘焰處，則精靈之可掬者也。故宜脫球而葬榜，緩以承之。又如氣浮於上，而靈光已露，深葬之則氣從上過，故宜淺葬。如木之有華，之之有珠，其英華盡露於外，深之則傷其質矣。又如氣沉於下，而皮膚粗剛，美含於內，不以深取，則氣從下過，故宜深葬。如頑金之開孤取水。厚土之破角見金，皆於深而得之也。譬如果實之味，皮不佳而肉佳，其精釀在內，所宜深取。今人不察氣之浮沉，而概用淺葬深葬者，皆非也。古人謂深葬發遲淺葬發速，所見誠然，但欲速發而概用淺葬，則失古人之意矣。水木龍多易發，正以其氣之可淺葬耳。此又論氣之久遠者不可不知也。
