△點穴須求三靜一動
點穴須求三靜一動。認氣須要百死一生。
此以動靜生死而識氣脈之真假，最為關要。何謂三靜？案對要靜，開面朝拱而無壓逼走竄；龍虎要靜。內向懷抱而無他顧飛騰；水城要靜，繞環凝聚而無反背沖激。中間惟見穴場之所。一脈活動而有精神，此則三靜一動，其穴乃真。而認氣則於穴場中看其精神。何者是其精神發越處？即如孩兒頭一般，頭上之骨皆堅，而怪囪門獨柔，一呼一吸，可浮可沉，此真生意處。古人以化生腦不取象於頭而取象於孩兒頭者，極有味也。他如厚中取薄，薄中取厚，靜中取動，動中取靜，必皆餘氣盡死，而惟此一點獨有生機，乃為生氣。不然則亦今人所稱菩薩面死鱉背之說而已，最宜細察之。
