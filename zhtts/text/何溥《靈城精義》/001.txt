△提要
《靈城精義》二卷，舊本題南唐何溥撰。溥字令通，履貫未詳。是編上卷論形氣，主於山川形勢，辨龍辨穴。下卷論理氣，主於天星卦例，生克吉兇。自宋以來，諸家書目皆不著錄。觀其言宇宙有大關合，氣運為主。又言地運有推移，而天氣從之。天運有轉旋，而地氣應之。蓋主元運之說者。考元運之說以甲子六十年為一元，配以《洛書》九宮。凡歷上中下三元為一週，更歷三週五百四十年為一運。凡為甲子九，每元六十年為大運，一元之中，每二十年為小運，以卜地氣之旺相休囚。如上元甲子一白司運，則坎得旺氣，震巽得生氣，乾兌得退氣，離得死氣，坤艮得鬼氣，大抵因《皇極經世》而推演之。其法出自明初寧波幕講僧，五代時安有是說？其非明以前書確矣。其注題曰劉基撰。前列引用書目凡二十二種，如《八式歌》之類，亦明中葉以後之偽書，則出於贗作，亦無疑義。但就其書而論，則所云大地無形看氣概，小地無勢看精神，水成形，山上止，山成形，水中止，龍為地氣，水為天氣諸語，於彼法之中頗為近理。註文亦發揮條暢，勝他書之鄙，猶解文義者之所為。術數之書無非依託，所言可採，即錄存以備一家，真偽固無庸辨，亦不足與辨也。
〇捲上　形氣章
