△客水客砂，尚可招邀取氣
客水客砂，尚可招邀取氣；真夫真婦，猶嫌半路相逢。
此二段言外合可借，內合不可假，乃以砂水而乘氣之一法也。昔劉公為潘氏作祖地，一片方砂不開頭面，而東西闊二三百步，並無界水插兜，卻於東南角上有水從巽巳曲折而來，到右從丙上合流，與橫水交流到左出醜艮而去，劉公即從東南角上點穴作巽向。人皆疑其渺茫無收拾，氣散不聚，葬下不數年而科第顯。何也？此乃巽水邀亥兌之氣入穴，且艮出水作巽向接堂氣耳。此以外合之客氣而取內之真氣為一法。又如砂頭自東趨西北，本是坤申來龍，然東南巽丙上水來，左右兩砂交牙，巽丙之朝屈曲，到堂有情，雖本身蠻曠無界，然朝上砂水有情，兌氣自聚，蓋客砂能邀龍氣入局也。經雲：蠻氣一片難收拾，卻把朝山識幸心。此見尋龍乘氣自有巧處，內氣難認，當以外氣而認之，此為一法。又如丙乙相見為夫婦，若丙逢丁癸辛水來，乙逢甲庚壬水來，則配非其偶，縱朝向得情，終難發福。又有乙配丙於中途，如丙火生於寅水，不自寅來，卻是巳午方來朝出戌，此雖正配，終非自少至老之夫妻，亦為路通，當主衰年科第，其發福終遲緩也。此以真氣而非真正交媾，氣為輕淺，乃奪神功改天命者，又當自有補弱扶衰之法也。此在乘氣者不可不察。
