△以龍定穴，須審入路陰陽
以龍定穴，須審入路陰陽；以水定向，須看歸路陰陽。
此二段乃以龍上入路歸路之陰陽而乘之為一法。如一亥也，從庚酉辛而來，是左邊來，為陽，則亥為陽木，從壬子癸而來，是右邊來，為陰，則亥為陰木。其五行生旺便以此而分，此楊公以龍之來路分陰陽也。又如庚為陽金，墓在醜，丁為陰火，亦墓在醜，此所謂鬥牛食庚丁之氣也。又如乙丙交而趨戌，辛壬會而聚辰，金羊收癸甲之靈，俱是此義。昔人所謂墓合者如此。故如亥龍從南轉東而入北為陰，即為乙木，或有丙水朝來歸戌而去，即宜立丙向。此真陰陽交媾之法，劉公《天機祕要》消水立向之法，全在於此，以龍之歸路分陰陽也。
