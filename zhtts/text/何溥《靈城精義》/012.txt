△星體有正有附，兼襯貼之當辨
星體有正有附，兼襯貼之當辨；穴情有顯有晦，形氣影之宜詳。
此言入首星辰形體不一，氣各有聚有變，不可不細認也。如今人於入首之星辰，只知五星九星合是何體，便為指籲，不知星辰多無正形。如金星到頭只是全全一個太陰太陽，有何難辨，不知一個星辰有三體之分，曰兼、日襯、曰貼。兼者如金星而轉土轉水，則為兼土兼水，又如金星而拖火拖木，則為兼火兼木。相生則吉，相剋則兇，此於本體上或左或右，或前或腰，明帶而易見者。如貼體則於穴情處僅僅微貼一些，星象乃形之微露處，須細認乃見，如所謂氣塊之類，又如所謂湯中酥、雲中雁之類，此一體而不分者也。正謂星辰之靈光發露處，最宜體認其美惡，俱自本體論生克也。若襯與貼不同，貼不分二件，襯猶分二件也。如所稱視衣之樣，實是二物而又相依，此於依靠襯貼最為親切，其吉兇亦以生克論。論氣者須於襯之得力、貼之有情、兼之有生處精而辨之，乃能得真氣也。又如穴場所在，其證佐有窩鉗乳突，是形之可見者也。古人即依形葬之，所謂形葬是也。至有形而無窩鉗乳突之可證，只微微有凸有塊，又微微有塊有弦，謂之氣穴，以其有氣而無形也，古人便用氣葬之。又有本體星辰全無形亦無氣，帶飽而不開面，然真龍既到，必有真氣，乃至脫落平洋，或在田，或在坪，或在湖渚，隱隱隆隆，靈光若露，如所謂烏月沈江、其光在影之類，此即窗外月明窗內白，水邊花發水中紅之意，全於影上著精神也。以此古人又有影光之穴。夫氣穴無形，猶不離乎本體，乃影穴則脫本體而在影向之間。此等微茫，極精極妙，自非道眼，未易言此。今人只知葬形，蓋拘拘蝦須、蟹眼說耳，豈知造化之妙變化固無窮哉！
