△先天後天，先為體而後為用
先天後天，先為體而後為用，貴通其變；陰陽二氣，陽非賤而陰非貴，在適其宜。
今始輿家一論地法，則以陰龍為勝，不知古人視原關相陰陽，各隨所宜，豈有貴陰而賤陽之義？蓋《洛書》之義，一九三七居於四正，適合先天乾坤坎離之位，二四六八居於四隅，適合先天艮兌震巽之位，奇數屬陽，偶數屬陰，配以乾坤坎離，亦從乎陽，配以震兌艮巽，亦從乎陰，此今術家以奇耦論陰陽，而非先天本來之陰陽也。古人建都立國，南面而治，位於四正，正以乾南坤北，正天地之位，離東坎西，應日月之門，於天道為正，於地勢為宜，非故去陰而取陽，抑亦先天之身體宜爾也。至如安墳屠骨，古人多取艮兌震巽四卦，亦以先天勢體，風雷相為動蕩，山澤互為流通，用以蔭枯骨則易以生發焉耳，豈以位居二四六八之陰而即為貴哉！若論地位，則所謂神仙之地發自天門，帝王之地起自金龍者，非乾與震乎？且後天震兌為先天之坎離，後天乾坤即先天之巽艮，亦安得以後天之位而易先天之氣也！大要地法當以龍勢為主，其大小貴賤只在龍勢上定之。乃如勢氣逢陽則陽，逢陰則陰，或宜陽而從陽，或宜陰而從陰，若拂四勢之宜而強以從勢，此膠柱鼓瑟、刻舟求劍之迂術也，豈能合山川情性，而通地之靈、僥地之福哉！
