△脈不直而氣直，何畏直來直受
脈不直而氣直，何畏直來直受；氣不斜而棺斜，乃為正貫正承。
此二段正《催官篇》中承氣之妙訣。《催官篇》雲：赤蛇頭向天門北，直來直向神功烈。巽丙受向最為艮，富貴榮華人英傑。夫直來直向為氣沖腦散，然或左而加巽，右而加丙，微微斜受，便非沖腦。且看入手之脈脊何如，一有草蛇灰線之玄，曲折而入手，不為犯陰，則以挨加之法而裁之，何畏其直。所謂脈不直而氣直，不為害也。若果入手亦是硬直，則所謂撩山劈勢倚加插粘之法，豈可少哉！又云：背一面九，乘天補氣，從右耳為合矩，穴宜挨左，加天皇富貴，榮華震鄉土。此言壬龍坐子向午，得丙子正壬之氣，以貫右耳為合法，穴宜挨左，以取甲子七壬三亥之氣。放棺合丙子正氣為左輔。夫不取正壬而取七壬之氣者，正為挨過七壬則正壬之氣斜斜貫耳，正氣為無虧矣。此棺斜受而氣乃能正受之法。蓋貫耳是一定之氣，放棺是左右挨加，而為乘氣之活法也。《催官篇》之妙訣正在於此。
