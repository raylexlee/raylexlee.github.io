△脫龍就局納前朝，只為半偽半真
脫龍就局納前朝，只為半偽半真；撩山劈硬處平基，只畏直來直受。
此以前朝後勢而為乘氣中之進退消納，亦一法也。凡葬貴棺不離脈，而此之脫龍就局者，乃入首之脈，駁雜不純，直到一二節上乃為真脈，而前朝卻可取，是朝真而入首之脈非真也，如必直頂其脈，則初年不利，當於穴中放出棺二三尺，大作堆金以納前朝，且受水法之吉，以發初年為是。凡葬貴氣不脫脈，而此盲撩山劈硬、退出平基以為穴者，乃入首之脈陰來直硬則煞重。又如子龍作午向，謂之子午淋頭煞，則葬之必兇，故須撩山劈硬以作平基，將棺退出平基立穴，則無關煞沖棺之禍。或穴從兩邊微斜，又或上砌虛擴，下葬真棺，庶可避煞，乃為直來直受之作法也。古人有形葬，有法葬，夫順其穴之生成而葬者為形葬，或劈削或堆培而葬者為法葬，此皆古人作用之妙處，不可不理會也。
