△兇星不無夾雜，只要有胎有化
兇星不無夾雜，只要有胎有化；吉曜縱然雄聳，亦要有精有神。
此言認生氣於微茫者所當致審也。如五星得共正體無論矣，有如直硬之木而微帶泡節，有水之意，如掃蕩之水，而微露墜塊，有金之意，是為逢胎，則就其母而子有靠，不為敗也，又如火金相戰為天裏，但看其中微有水窩，則從其微窩而大開深取，以成水體。蓋金剛飽而用水以洩之，則以洩而化其兇也；火傷金而以水制之，則以制而化其兇也。此以人力而為化者。又如粗版之土而微露金意，則以生而洩其氣為化，如太陰之角帶火然。金盛而火微，可週以陶熔乎金，而金反粹，則以制而成其美為化，此又生成之自然而化氣者。如出身自不逢胎，又不逢化，則難下手矣。又如沖天之木本美，然望之而險峻，不秀不雅，是木無華。又如獻天之金至聳，然望之而頑蠢，無體無儀，是金無色。又如焰天之火亦至難得，然望之而峻贈，非筆非劍，無影無焰，是火無光。又如平天之土、漲天之水，皆是尊貴，然望之而非屏非閣，無波無紋，是土為奎而水為蕩也，何足貴哉！又如貴人在衙，形便要有個堂堂之氣象，將軍接劍，形便要有個威權模樣。又如仙人跨鶴，形便要有個清風高韻，若文而不雅，秀而不嚴，清而不高，便是無精神，亦不發福，何足貴邪！此證星辰者尤當證其精神。大抵山有體魄，有精神，認體魄易，認精神難，此非別有大竅，未易語此。
