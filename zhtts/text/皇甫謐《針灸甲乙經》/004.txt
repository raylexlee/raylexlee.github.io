△卷二 十二經脈絡脈支別第一（上）
雷公問曰：禁脈之言，凡刺之理，經脈為始，願聞其道？黃帝答曰：經脈者，所以決死生，處百病，調虛實，不可不通也。
肺手太陰之脈，起於中焦，下絡大腸，還循胃口，上膈屬肺，從肺系橫出腋下，下循臑內，行少陰心主之前，下肘中，循臂內廉上骨下廉，入寸口，上魚，循魚際，出大指之端。其支者，從腕後直出次指內廉，出其端。是動則病肺脹滿，膨膨然而喘咳，缺盆中痛，甚則交兩手而瞀（音務，又音茂），是謂臂厥。是主肺所生病者，咳，上氣，喘喝，煩心，胸滿，臑（音如）臂內前廉痛，厥，掌中熱。氣盛有餘則肩背痛，風寒汗出中風，小便數而欠。氣虛則肩背痛寒，少氣不足以息，溺色變（一雲卒遺矢無度）。為此諸病。凡十二經之病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者則寸口大三倍於人迎，虛者則寸口反小於人迎也。
大腸手陽明之脈，起於大指次指之端外側，循指上廉，出合谷兩骨之間，上入兩筋之中，循臂上廉，入肘外廉，上循臑外廉上肩，出髃（音隅）骨之前廉，上出柱骨之會上，下入缺盆，絡肺下鬲，屬大腸。其支者，從缺盆直上至頸，貫頰，下入齒中，還出俠口，交人中，左之右，右之左，上俠鼻孔。是動則病齒痛，頰腫。是主津液所生病者，目黃，口幹，鼽（音求）衄，喉痹，肩前臑痛者，大指次指痛不用。氣盛有餘則當脈過者熱腫，虛則寒慄不復。為此諸病。盛者則人迎大三倍於寸口；虛者則人迎反小於寸口也。
胃足陽明之脈，起於鼻交頞中，傍約大腸之脈，下循鼻外，上入齒中，還出俠口環脣，下交承漿，卻循頤後下廉，出大迎，循頰車，上耳前，過客主人，循發際至額顱。其支者，從大迎前下人迎，循喉嚨入缺盆，下鬲屬胃絡脾。其直者，從缺盆下乳內廉，下俠臍，入氣街中。其支者，起於胃口，下循腹裏，下至氣街中而合，以下髀關，抵伏兔，下入膝臏中，下循胻外廉，下足跗，入中指內間。其支者，下膝三寸而別，以下入中指外間。其支者，別跗上入大指間，出其端。是動則病淒淒然振寒，善伸數欠，顏黑。病至則惡人與火，聞木音則惕然驚，心欲動，獨閉戶塞牖而處，甚則欲上高而歌，棄衣而走，賁響腹脹，是為臂（一作骭）厥。是主血所生病者，狂瘈（一作瘧）溫淫汗出，鼽衄，口脣緊，頸腫喉痹，大腹水腫，膝臏腫痛，循膺、乳、氣街、股、伏兔、胻外廉、足跗上皆痛，中指不用。氣盛則身以前皆熱，其有餘於胃，則消谷善饑，溺色黃。氣不足則身以前皆寒慄，胃中寒則脹滿。為此諸病。盛者人迎大三倍於寸口，虛者人迎反小於寸口也。
脾足太陰之脈，起於大指之端，循指內側白肉際，過核骨後，上內踝前廉，上腨內，循胻骨後，交出厥陰之前，上循膝股內前廉，入腹屬脾絡胃，上鬲俠咽，連舌本，散舌下。其支者，復從胃別上鬲註心中。是動則病舌本強，食則嘔，胃脘痛，腹脹善噫，得後與氣，則快然如衰，身體皆重。是主脾所生病者，舌本痛，體不能動搖，食不下，煩心心下急，寒瘧、溏，瘕（音加）泄、水閉、黃疸，不能食，脣青，強立股膝內腫痛，厥，足大指不用。為此諸病。盛者則寸口大三倍於人迎，虛者則寸口反小於人迎也。
心手少陰之脈，起於心中，出屬心繫，下鬲絡小腸。其支者，從心繫，上俠咽，系目系（一本作循胸出脅）。其直者，復從心繫卻上肺，上出腋下，下循臑內後廉，循太陰心主之後，下肘中內廉，循臂內後廉，抵掌後銳骨之端，入掌內後廉，循小指內出其端。是動則病嗌幹心痛，渴而欲飲，是為臂厥。是主心所生病者，目黃脅滿痛，臑臂內後廉痛，厥，掌中熱痛。為此諸病。盛者則寸口大再倍於人迎，虛者則寸口反小於人迎也。
小腸手太陽之脈，起於小指之端，循手外側上腕，出踝中，直上循臂骨下廉，出肘內側兩骨之間，上循臑外後廉，出肩解，繞肩胛，交肩上，入缺盆，向腋下，絡心，循嚥下鬲抵胃，屬小腸。其支者，從缺盆循頸上頰，至目銳眥，卻入耳中。其支者，別頰上■〈出頁〉（音拙）抵鼻，至目內眥，斜絡於顴。是動則病嗌痛頷腫，不可以顧，肩似拔，臑似折。是主腋所生病者，耳聾目黃，頰腫，頸頷肩臑肘臂外後廉痛。為此諸病。盛者則人迎大再倍於寸口，虛者則人迎反小於寸口也。
膀胱足太陽之脈，起於目內眥，上額交巔。其支者，從巔至耳上角。其直者，從巔入絡腦，還出別下項，循肩膊內，挾脊抵腰中，入循膂，絡腎屬膀胱。其支者，從腰中下會於後陰，貫臀入膕中。其支者，從膊內左右別下貫胛（一作髖）挾脊內，過髀樞，循髀外後廉，下合膕中，以下貫踹（足踉也）內，出外踝之後，循京骨，至小指外側。是動則病沖頭痛，目似脫，項似拔，脊腰似折不可以曲，膕如結，腨如裂，是謂踝厥。是主筋所生病者，痔瘧狂顛疾，頭囟（音信）項頸間痛，目黃淚出，鼽衄，項背腰尻膕腨腳皆痛，小指不用。為此諸病。盛者則人迎大再倍於寸口。虛者則人迎反小於寸口也。
腎足少陰之脈，起於小指之下，斜趣足心，出然谷之下，循內踝之後，別入跟中，以上腨內，出膕中內廉，上股內後廉，貫脊屬腎絡膀胱。其直者，從腎上貫肝膈，入肺中，循喉嚨，俠舌本（一本雲從橫骨中挾臍循腹裏上行而入肺）。其支者，從肺出絡心，註胸中。是動則病饑不欲食，面黑如炭色，咳唾則有血，喝喝（一作喉鳴）而喘，坐而欲起，目■〈硫，目代石〉■〈硫，目代石〉無所見，心如懸饑狀，是為骨厥。是主腎所生病者，口熱舌幹，咽腫上氣，嗌幹及痛，煩心，心痛，黃疸，腸澼，脊股內後廉痛，痿厥，嗜臥，足下熱而痛。灸則強食生肉，緩帶被發，大杖重履而步。為此諸病。盛者則寸口大再倍於人迎，虛者則寸口反小於人迎也。
心主手厥陰之脈，起於胸中，出屬心包絡，下鬲，歷絡三焦。其支者，循胸出脅下腋三寸，上抵腋下，循臑內行太陰、少陰之間，入肘中，下循臂行兩筋之間，循中指出其端。其支者，別掌中，循小指次指出其端。是動則病手心熱，臂肘攣急，腋腫，甚則胸脅支滿，心中憺憺大動，面赤目黃，喜笑不休。是主脈（一作心包絡）所生病者，煩心心痛，掌中熱。為此諸病。盛者則寸口大一倍於人迎，虛者則寸口反小於人迎也。
三焦手少陽之脈，起於小指次指之端，上出兩指之間，循手錶腕出臂外兩骨之間，上貫肘，循臑外上肩，而交出足少陽之後，入缺盆，布膻中，散絡心包，下鬲，遍屬三焦。其支者，從膻中，上出缺盆，上項俠耳後，直上出耳上角，以屈下額（一作頰），至■〈出頁〉。其支者，從耳後入耳中，出走耳前，過客主人前，交頰，至目銳眥。是動則病耳聾，渾渾焞焞，嗌腫喉痹。是主氣所生病者，汗出，目銳眥痛，頰耳後肩臑肘臂外皆痛，小指次指不為用。為此諸病。盛者則人迎大一倍於寸口，虛者則人迎反小於寸口也。
膽足少陽之脈，起於目銳眥，上抵頭角，下耳後，循頸行手少陽之前，至肩上，卻交出手少陽之後，入缺盆。其支者，從耳後，入耳中，出走耳前，至目銳眥後。其支者，別目銳眥，下大迎，合手少陽抵於■〈出頁〉下（一本雲別目銳眥上迎手少陽於額），加頰車，下頸，合缺盆，以下胸中，貫膈絡肝屬膽，循脅裏，出氣街，繞毛際，橫入髀厭中。其直者，從缺盆下腋，循胸中，過季脅，下合髀厭中，以下循髀陽，出膝外廉，下外輔骨之前，直下抵絕骨之端，下出外踝之前，循足跗上，入小指次指之端。其支者，別跗上，入大指之間，循大指歧骨內出其端，還貫入爪甲，出三毛。是動則病口苦，善太息，心脅痛不能反側，甚則面微塵，體無膏澤，足外反熱，是為陽厥。是主骨所生病者，頭面頷痛，目銳眥痛，缺盆中腫痛，腋下腫痛，馬刀挾癭，汗出振寒，瘧，胸中脅肋髀膝外至胻絕骨外踝前及諸節皆痛，小指次指不用。為此諸病。盛者則人迎大一倍於寸口，虛者人迎反小於寸口也。
肝足厥陰之脈，起於大指叢毛之際，上循足跗上廉，去內踝一寸，上外踝八寸，交出太陰之後，上膕內廉，循股陰入毛中，環陰器，抵小腹，俠胃屬肝絡膽，上貫膈，布脅肋，循喉嚨之後，上入頏顙，連目系，上出額，與督脈會於巔。（一雲：其支者，從小腹與太陰、少陽結於腰髁夾脊下第三第四骨孔中）。其支者，從目系下頰裏，環脣內。其支者，復從肝別貫膈，上註肺中。是動則病腰痛不可以俯仰，丈夫■〈疒頽〉疝，婦人少腹腫，甚則嗌幹，面塵脫色。是主肝所生病者，胸滿嘔逆，洞泄，狐疝，遺精癃閉。為此諸病。盛者則寸口大一倍於人迎，虛者則寸口反小於人迎也。
足少陰氣絕則骨枯，少陰者冬脈也，伏行而濡骨髓者也，故骨不濡（一作軟）則肉不能著骨也，骨肉不相親則肉濡而卻，肉濡而卻故齒長而垢，發無潤澤，無潤澤者骨先死，戊篤己死，土勝水也。
手少陰氣絕則脈不通，脈不通則血不流，血不流則發色不澤，故面色如黧（一作漆柴）者血先死，壬篤癸死，水勝火也。《靈樞》雲：少陰終者，面黑齒長而垢，腹脹閉，上下不通而終矣。
足太陰氣絕則脈不營其口脣，口脣者肌肉之本也，脈弗營則肌肉濡，肌肉濡則人中滿（一作舌痿），人中滿則脣反，脣反者肉先死，甲篤乙死，木勝土也。
手太陰氣絕則皮毛焦，太陰者行氣溫於皮毛者也，氣弗營則皮毛焦，皮毛焦則津液去，津液去則皮節著，皮節著則爪枯毛折，毛折者毛先死，丙篤丁死，火勝金也。《九卷》雲：腹脹閉不得息，善噫，善嘔，嘔則逆，逆則面赤，不逆上下不通，上下不通則面黑皮毛焦而終矣。
足厥陰氣絕則筋弛，厥陰者肝脈也，肝者筋之合也，筋者聚於陰器，而脈絡於舌本，故脈弗營則筋縮急，筋縮急則引卵與舌，故脣青舌卷卵縮則筋先死，庚篤辛死，金勝木也。《九卷》雲：中熱嗌幹，喜溺煩心，甚則舌卷卵上縮而終矣。
五陰俱絕則目系轉，轉則目運，運為誌先死，故誌先死則遠一日半而死矣。
太陽脈絕，其終也，戴眼，反折瘛瘲，其色白，絕汗乃出，則終矣。
少陽脈絕，其終也，耳聾，百節盡縱，目橐（一作■〈環，去王〉，一本無此字）系絕，系絕一日半死，其死也，目白（一作色青白）乃死。
陽明脈絕，其絕也，口目動作，善驚妄言，色黃，其上下經盛而不行（一作不仁），則終矣。
六陽俱絕則陰陽相離，陰陽相離則腠理發泄，絕汗乃出，大如貫珠，轉出不流，則氣先死矣。故旦佔夕死，夕佔旦死。此十二經之敗也。
十二經脈絡脈支別第一（下）
黃帝問曰：經脈十二，而手太陰之脈獨動不休何也？岐伯對曰：足陽明胃脈也，胃者五臟六腑之海，其清氣上註於肺，肺氣從太陰而行之，其行也以息往來，故人脈一呼再動，一吸脈亦再動，呼吸不已，故動而不止。曰：氣口何以獨為五臟主？曰：胃者水穀之海，六腑之大源也。五味入於口，藏於胃，以養五臟氣，氣口亦太陰也，是以五臟六腑之氣味皆出於胃，變見於氣口。故五氣入於鼻，藏於心肺，肺有病而鼻為之不利也。（《九卷》言其動，《素問》論其氣，此言其為五臟之所主，相發明也）。曰：氣之過於寸口也，上出焉息，下出焉伏，何道從還，不知其極也？曰：氣之離於臟也，卒然如弓弩之發，如水岸之下，上於魚以反衰，其餘氣衰散以逆上，故其行微也。
曰：足陽明因何而動？曰：胃氣上註於胃，其悍氣上沖頭者，循喉上走空竅，循眼系入絡腦，出頷下客主人，循牙車，合陽明，並下人迎，此胃氣走於陽明者也。故陰陽上下，其動也若一。故陽病而陽脈小者為逆，陰病而陰脈大者為逆，陰陽俱盛，與其俱動，若引繩相傾者病。曰：足少陰因何而動？曰：沖脈者十二經脈之海也，與少陰之大絡起於腎下，出於氣街，循陰股內廉，斜入膕中，循胻骨內廉，並少陰之經，下入內踝之後足下。其別者，斜入踝內，出屬跗上，入大指之間，以註諸絡，以溫足跗，此脈之常動者也。
曰：衛氣之行也，上下相貫，如環無端，今有卒遇邪氣，及逢大寒，手足不隨，其脈陰陽之道相腧之會行相失也，氣何由還？曰：夫四末陰陽之會，此氣之大絡也。四沖者，氣之經（經一作徑）也。故絡絕則經通，四末解則氣從合，相輸如環。黃帝曰：善！此所謂如環無端，莫知其紀，終而復始，此之謂也。
十二經脈伏行於分肉之間，深而不見。其常見者，足太陰脈過於外踝之上，無所隱。故諸脈之浮而常見者，皆絡脈也。六經絡，手陽明少陰之大絡起五指間，上合肘中。飲酒者，衛氣先行皮膚，先充絡脈，絡脈先盛，則衛氣以平，營氣乃滿，而經脈大盛也。脈之卒然動者，皆邪氣居之，留於本末，不動則熱，不堅則陷且空，不與眾同，是以知其何脈之動也。
雷公問曰：何以知經脈之與絡脈異也？黃帝答曰：經脈者，常不可見也。其虛實也，以氣口知之。脈之見者，皆絡脈也。諸絡脈皆不能經大節之間，必行絕道而出入復合於皮中，其會皆見於外。故諸刺絡脈者，必刺其結上，甚血者雖無血結，急取之以瀉其邪而出其血，留之發為痹也。
凡診絡脈，脈色青則寒且痛，赤則有熱。胃中有寒，則手魚際之絡多青。胃中有熱，則魚際之絡赤。其暴黑者，久留痹也。其有赤有青有黑者，寒熱也。其青而小短者，少氣也。凡刺寒熱者，皆多血絡，必間日而一取之，血盡乃止，調其虛實。其小而短者少氣，甚者瀉之則悶，悶甚則僕不能言，悶則急坐之也。
手太陰之別，名曰列缺，起於腕上分間，並太陰之經直入掌中，散入於魚際。其病實則手兌骨掌熱，虛則欠■〈去欠〉（音掐開口也），小便遺數，取之去腕一寸半，別走陽明。
手少陰之別，名曰通裏，在腕一寸半，別而上行，循經入於心中，系舌本，屬目系。實則支膈，虛則不能言，取之腕後一寸，別走太陽。
手心主之別，名曰內關，去腕二寸，出於兩筋之間，循經以上，系於心包絡，心繫實則心痛，虛則為煩心，取之兩筋間。
手太陽之別，名曰支正，上腕五寸，內註少陰，其別者上走肘，絡肩髃。實則筋弛肘廢，虛則生疣，小者如指痂疥，取之所別。
手陽明之別，名曰偏歷，去腕三寸，別走太陰，其別者上循臂，乘肩髃，上曲頰遍齒。其別者入耳，會於宗脈。實則齲（音禹）齒耳聾，虛則齒寒痹鬲，取之所別。
手少陽之別，名曰外關，去腕二寸，外繞臂，註胸中，合心主。實則肘攣，虛則不收，取之所別。
足太陽之別，名曰飛揚，去踝七寸，別走少陰，實則窒鼻（一雲鼽窒）頭背痛，虛則鼽衄，取之所別。
足少陽之別，名曰光明，去踝上五寸，別走厥陰，並經下絡足跗。實則厥，虛則痿躄，坐不能起，取之所別。
足陽明之別，名曰豐隆，去踝八寸，別走太陰。其別者，循脛骨外廉上絡頭項，合諸經之氣，下絡喉嗌。其病氣逆則喉痹瘁喑。實則顛狂，虛則足不收，脛枯，取之所別。
足太陰之別，名曰公孫，去本節後一寸，別走陽明。其別者，入絡腸胃。厥氣上逆則霍亂，實則腸中切痛，虛則鼓脹，取之所別。
足少陰之別，名曰大鐘，當踝後繞跟，別走太陽。其別者，並經上走於心包下，外貫腰脊。其病氣逆則煩悶，實則癃閉，虛則腰痛，取之所別。
足厥陰之別，名曰蠡溝，去內踝上五寸，別走少陽。其別者，循經上睪，結於莖。其病氣逆則睪腫卒疝，實則挺長熱，虛則暴癢，取之所別。
任脈之別，名曰尾翳，下鳩尾，散於腹。實則腹皮痛，虛則瘙癢，取之所別。
督脈之別，名曰長強。俠脊上項散頭，上下當肩胛左右，別走太陽，入貫膂。實則脊強，虛則頭重，高搖之，挾脊之有過者（《九墟》無此九字），取之所別。
脾之大絡名曰大包，出淵腋下三寸，布胸脅。實則一身盡痛，虛則百脈皆縱，此脈若羅絡之血者，皆取之。凡此十五絡者，實則必見，虛則必下，視之不見，求之上下，人經不同，絡脈異所別也。
黃帝問曰：皮有分部，脈有經紀，願聞其道？岐伯對曰：欲知皮部以經脈為紀者，諸經皆然。陽明之陽，名曰害蜚，十二經上下同法，視其部中有浮絡者，皆陽明之絡也。其色多青則痛，多黑則痹，黃赤則熱，多白則寒，五色皆見，則寒熱也。絡盛則入客於經，陽主外，陰主內。
少陽之陽，名曰樞杼（一作持），視其部中有浮絡者，皆少陽之絡也。絡盛則入客於經。故在陽者主內，在陰者主外，以滲於內也。諸經皆然。
太陽之陽，名曰關樞，視其部中有浮絡者，皆太陽之絡也。絡盛則入客於經。
少陰之陰，名曰樞儒，視其部中有浮絡者，皆少陰之絡也。絡盛則入客於經，其入於經也，從陽部註於經，其出者，從陰部內註於骨。
心主之陰，名曰害肩，視其部中有浮絡者，皆心主之絡也。絡盛則入客於經。
太陰之陰，名曰關蟄，視其部中有浮絡者，皆太陰之絡也。絡盛則入客於經。凡此十二經絡脈者。皮之部也，是故百病之始生也，必先客於皮毛，邪中之則腠理開，開則入客於絡脈，留而不去，傳入於經，留而不去，傳入於腑，稟於腸胃。邪之始入於皮也，淅然起毫毛，開腠理。其入於絡也，則絡脈盛，色變。其入客於經也則盛，虛乃陷下。其留於筋骨之間，寒多則筋攣骨痛，熱多則筋弛骨消，肉爍膕破，毛直而敗也。曰：十二部，其生病何如？曰：皮者，脈之部也。邪客於皮則腠理開，開則邪入客於絡脈，絡脈滿則註於經脈，經脈滿則入舍於腑臟。故皮有分部，不愈而生大病也。
曰：夫絡脈之見，其五色各異，其故何也？曰：經有常色，而絡無常變。曰：經之常色何如？曰：心赤肺白肝青脾黃腎黑，皆亦應其經脈之色也。曰：其絡之陰陽亦應其經乎？曰：陰絡之色應其經，陽絡之色變無常，隨四時而行。寒多則凝泣，凝泣則青黑；熱多則淖滜（音臯），淖滜則黃赤。此其常色者，謂之無病。五色俱見，謂之寒熱。
曰：餘聞人之合於天地也，內有五臟，以應五音、五色、五味、五時、五位。外有六腑，以合六律。主持陰陽諸經，而合之十二月、十二辰、十二節、十二時、十二經水、十二經脈，此五臟六腑所以應天道也。夫十二經脈者，人之所以生，病之所以成，人之所以治，病之所以起，學之所始，工之所止，粗之所易，上之所難也。其離合出入奈何？曰：此粗之所過，上之所悉也，請悉言之：
足太陽之正，別入於膕中，其一道下尻五寸，別入於肛，屬於膀胱，散之腎，循膂當心入散。直者，從膂上出於項，復屬於太陽，此為一經也。
足少陰之正，至膕中，別走太陽而合，上至腎，當十四椎，出屬帶脈。直者，系舌本，復出於項，合於太陽，此為一合。（《九墟》雲：或以諸陰之別者皆為正也）。
足少陽之正，或以諸經別者為正（一本雲繞髀入毛際，合於厥陰）。別者入季脅之間，循胸裏，屬膽，散之上肝貫心，以上俠咽，出頤頷中，散於面，系目系，合少陽於外眥。
足厥陰之正，別跗上，上至毛際，合於少陽，與別俱行，此為二合。
足陽明之正，上至髀，入於腹裏，屬於胃，散之脾，上通於心，上循咽，出於口，上頞■〈出頁〉，還系目，合於陽明。
足太陰之正，則別上至髀，合於陽明，與別俱行，上絡於咽，貫舌本，此為三合。
手太陽之正，指地，別入於肩解，入腋走心，系小腸。
手少陰之正，別下於淵腋兩筋之間，屬心主，上走喉嚨，出於面，合目內眥，此為四合。
手少陽之正，指天，別於巔，入於缺盆，下走三焦，散於胸中。
手心主之正，別下淵腋三寸，入胸中，別屬三焦，出循喉嚨，出耳後，合少陽完骨之下，此為五合。
手陽明之正，從手循膺乳，別於肩髃，入柱骨下，走大腸，屬於肺，上循喉嚨，出缺盆，合於陽明。
手太陰之正，別入淵腋少陰之前，入走肺，散之太陽，上出缺盆，循喉嚨，復合陽明，此為六合。
奇經八脈第二
黃帝問曰：脈行之逆順奈何？岐伯對曰：手之三陰，從臟走手。手之三陽，從手走頭。足之三陽，從頭走足。足之三陰，從足走腹。曰：少陰之脈獨下行何也？曰：沖脈者，五臟六腑之海也，五臟六腑皆稟焉。其上者出於頏顙，滲諸陽，灌諸陰。其下者註少陰之大絡，出於氣沖，循陰股內廉，斜入膕中，伏行髀骨內，下至內踝之後屬而別。其下者，至於少陰之經，滲三陰。其前者，伏行出屬跗，下循跗入大指間，滲諸絡而溫肌肉。故別絡結則跗上不動，不動則厥，厥則寒矣。曰：何以明之？曰：以言道之，切而驗之，其非必動，然後可以明逆順之行也。
沖脈任脈者，皆起於胞中，上循脊裏，為經絡之海。其浮而外者，循腹上（一作右）行，會於咽喉，別而絡脣口。血氣盛則充膚熱肉，血獨盛則滲灌皮膚，生毫毛。婦人有餘於氣，不足於血，以其月水下，數脫血，任沖並傷故也。任沖之交，脈不營其脣，故髭須不生焉。任脈者，起於中極之上，以下毛際，循腹裏，上關元，至咽喉，上頤循面入目。沖脈者，起於氣沖，並少陰之經俠臍上行，至胸中而散（其言沖脈與《九卷》異）。任脈為病，男子內結七疝，女子帶下瘕聚。沖脈為病，逆氣裏急。督脈為病，脊強反折（亦與《九卷》互相發也。）
曰：人有傷於陰，陰氣絕而不起，陰不為用，髭須不去，宦者獨去，何也？曰：宦者去其宗筋，傷其沖脈，血瀉不復，皮膚內結，脣口不營，故無髭須。夫宦者，其任沖之脈不盛，宗筋不成，有氣無血，口脣不營，故髭須不生。（督脈者經缺不具，見於營氣，曰上額循巔，下項中，循脊入骶，是督脈也。）
《素問》曰：督脈者，起於少腹以下骨中央，女子入系廷孔，其孔溺孔之端也，其絡循陰器，合纂間，繞纂後，別繞臀至少陰，與巨陽中絡者，合少陰上股內後廉，貫脊屬腎。與太陽起於目內眥，上額交巔，上入絡腦，還出別下項，循肩膊內，俠脊抵腰中，入循膂絡腎。其男子循莖下至纂，與女子等，其小腹直上者，貫臍中央，上貫心，入喉，上頤環脣，上系兩目之中。此生病從小腹上沖心而痛，不得前後，為沖疝。其女子不孕，癃痔遺溺嗌幹。督脈生病，治督脈。
《難經》曰：督脈者，起於下極之俞，並於脊裏，上至風府，入屬於腦，上巔循額，至鼻柱，陽脈之海也。（《九卷》言營氣之行於督脈，故從上下。《難經》言其脈之所起，故從下上。所以互相發也。《素問》言督脈似謂在沖，多聞闕疑，故並載以貽後之長者雲。）
曰：蹺脈安起安止，何氣營也？曰：蹺脈者，少陰之別，起於然骨之後，上內踝之上，直上循陰股，入陰，上循胸裏入缺盆，上循人迎之前，上入鼽（《靈樞》作頄字），屬目內眥，合於太陽陽蹺而上行，氣相並相還，則為濡（一作深）目，氣不營則目不合也。
曰：氣獨行五臟，不營六腑何也？曰：氣之不行無行也，如水之流，如日月之行不休，故陰脈營其臟，陽脈營其腑，如環之無端，莫知其紀，終而復始。其流溢之氣，內溉臟腑外濡腠理。
曰：蹺脈有陰陽，何者當其數？曰：男子數其陽，女子數其陰；其陰（一本無此二字）當數者為經，不當數者為絡也。
難經曰：陽蹺脈者起於跟中，循外踝上行，入風池。陰蹺脈者，亦起於跟中，循內踝上行，入喉嚨，交貫沖脈。此所以互相發明也。又曰：陽維陰維者，維絡於身，溢蓄不能環流溉灌也。故陽維起於諸陽會，陰維起於諸陰交也。又曰：帶脈起於季脅，回身一週。（自沖脈以下是謂奇經八脈）。又曰：陰蹺為病，陽緩而陰急。陽蹺為病，陰緩而陽急。陽維維於陽，陰維維於陰。陰陽不能相維，為病腰腹縱容，如囊水之狀（一雲腹滿腰溶溶如坐水中狀）。此八脈之診也。（維脈帶脈皆見如此，詳《素問》痿論及見於《九卷》）
脈度第三
黃帝問曰：願聞脈度？岐伯對曰：手之六陽，從手至頭，長五尺，五六合三丈。手之六陰，從手至胸中，長三尺五寸，三六一丈八尺，五六合三尺，凡二丈一尺。足之六陽，從頭至足，長八尺，六八合四丈八尺。足之六陰，從足至胸中，長六尺五寸，六六合三丈六尺，五六三尺，凡三丈九尺。蹺脈從足至目，長七尺五寸，二七一丈四尺，二五合一尺，凡一丈五尺。督脈、任脈各長四尺五寸，二四合八尺，二五合一尺，凡九尺。凡都合一十六丈二尺。此氣之大經隧也。經脈為裏，支而橫者為絡，絡之別者為孫絡，孫絡之盛而有血者疾誅之，盛者瀉之，虛者飲藥以補之。
十二經標本第四
黃帝問曰：五臟者，所以藏精神魂魄也。六腑者，所以受水谷而化物者也。其氣內循於五臟，而外絡支節。其浮氣之不循於經者為衛氣，其精氣之行於經者為營氣。陰陽相隨，外內相貫，如環無端，亭亭淳淳乎，孰能窮之？然其分別陰陽，皆有標本虛實所離之處。能別陰陽十二經者，知病之所生。候虛實之所在者，能得病之高下。知六經之氣街者，能知解結，紹於門戶。能知虛實之堅濡者，知補瀉之所在。能知六經標本者，可以無惑於天下也。岐伯對曰：博哉聖帝之論！臣請悉言之：
足太陽之本，在跟上五寸中，標在兩絡命門，命門者目也。
足少陰之本，在內踝下上三寸中，標在背腧與舌下兩脈。
足少陽之本，在竅陰之間，標在窗籠之前，窗籠者耳也。（《千金》雲：窗籠者，耳前上下脈以手按之動者是也。）
足陽明之本在厲兌，標在人迎上頰頏顙。（《九卷》雲：標在人迎頰上俠頏顙。）
足厥陰之本，在行間上五寸所，標在背腧。
足太陰之本，在中封前四寸之中，標在背腧與舌本。
手太陽之本，在外踝之後，標在命門之上一寸（《千金》雲：命門在心上一寸）。
手少陽之本，在小指次指之間上三寸（一作二寸），標在耳後上角下外眥。
手陽明之本，在肘骨中，上至別陽，標在腋下合鉗上。
手太陰之本，在寸口之中，標在腋下內動脈是也。
手少陽之本，在兌骨之端，標在背腧。
手心主之本，在掌後兩筋之間，標在腋下三寸。凡候此者，主下虛則厥，下盛則熱，上虛則眩，上盛則熱痛。故實者絕而止之，虛者引而起之。請言氣街：胸氣有街，腹氣有街，頭氣有街，胻氣有街。故氣在頭者，上（一作止，下同）之於腦。在胸中者，上之膺與背腧。氣在腹者，上之於背腧，與沖脈於臍左右之動脈者。氣在胻者，上之氣街，與承山踝上以下。取此者用毫針，必先按而久存之，應於手乃刺而予之。所刺者，頭痛眩僕，腹痛中滿暴脹，及有新積。可移者，易已也。積不痛者，難已也。
少陰根於湧泉，結於廉泉。
太陰為開，厥陰為闔，少陰為樞。故開折則倉稟無所輸膈洞，膈洞者取之太陰，視有餘不足，故開折者則氣不足，而生病。闔折則氣弛而善悲，善悲者取之厥陰，視有餘不足。樞折則脈有所結而不通，不通者取之少陰，視有餘不足，有結者皆取之。
足太陽根於至陰，流於京骨，註於昆侖，入於天柱、飛揚。
足少陽根於竅陰，流於丘墟，註於陽輔，入於天容（疑誤）、光明。
足陽明根於厲兌，流於沖陽，註於下陵，入於人迎、豐隆。
手太陽根於少澤，流於陽谷，註於少海。入於天窗（疑誤）、支正。
手少陽根於關沖，流於陽池，註於支溝，入於天牖、外關。
手陽明根於商陽，流於合谷，註於陽溪，入於扶突，偏歷。此所謂十二經絡也，絡盛者，當取之。
經筋第六
足太陽之筋起於足小指上，結於踝，斜上結於膝。其下者，從足外側，結於踵，上循跟結於膕。其別者，結於腨外。上膕中內廉，與膕中並上結於臀，上挾脊上項。其支者，別入結於舌本。其直者，結於枕骨，上頭下額（一作顏），結於鼻。其支者，為目上綱，下結於鼽（《靈樞》作頄字）。其下支者，從腋後外廉，結於肩髃。其支者，入腋下，出缺盆，上結於完骨。其支者，出缺盆，斜上入於鼽。其病小指支踵跟痛（一作小指支踵痛），膕攣急，脊反折，項筋急，肩不舉，腋支缺盆中紐痛，不可左右搖。治在燔針劫刺，以知為數，以痛為腧，名曰仲春痹。
足少陽之筋，起於小指次指之上，結於外踝，上循胻外廉，結於膝外廉。其支者，別起於外輔骨，上走髀，前者結於伏兔，後者結於尻。其直者，上乘■〈月少〉季脅，上走腋前廉，系於膺乳，結於缺盆。直者，上出腋貫缺盆，出太陽之前，循耳後，上額角，交巔上，下走頷，上結於鼽。其支者，結於目外眥為外維。其病小指次指支轉筋，引膝外轉筋，膝不可屈伸，膕筋急，前引髀，後引尻，上乘■〈月少〉季脅痛，上引缺盆膺乳頸，維筋急，從左之右，右目不開，上過右角，並蹺脈而行，左絡於右，故傷左角，右足不用，命曰維筋相交。治在燔針劫刺，以知為數，以痛為輸，名曰孟春痹。
足陽明之筋，起於中三指，結於跗上，斜外上加於輔骨，上結於膝外廉，直上結於髀樞，上循脅屬脊。其直者，上循骭，結於膝。其支者，結於外輔骨，合少陽。其直者，上循伏兔，上結於髀，聚於陰器，上腹而布，至缺盆而結，上頸上俠口，合於鼽，下結於鼻，上合於太陽。太陽為目上綱，陽明為目下綱。其支者，從頰結於耳前。其病足中指支脛轉筋，腳跳堅，伏兔轉筋，髀前腫，■〈疒頽〉疝，腹筋乃急，引缺盆及頰，卒口僻，急者目不合，熱則筋弛縱緩不勝，目不開。頰筋有寒則急引頰移口，有熱則筋弛縱不勝收，故僻。治之於馬膏，膏其急者，以白酒和桂塗其緩者，以桑鉤鉤之，即以生桑灰置之坎中，高下與坐等，以膏熨急頰，且飲美酒，啖炙肉，不飲酒者，自強也，為之三拊而已。治在燔針劫刺，以知為數，以痛為輸。名曰季春痹。
足太陰之筋，起於大指之端內側，上結於內踝。其直者，上絡於膝內輔骨。上循陰股，結於髀，聚於陰器，上腹結於臍，循腹裏，結於脅，散於胸中。其內者，著於脊。其病足大指支內踝痛，轉筋，內輔骨痛，陰股引髀而痛，陰器紐痛，上臍兩脅痛，膺中脊內痛。治在燔針劫刺，以知為數，以痛為輸，名曰孟秋痹。
足少陰之筋，起於小指之下，入足心，並足太陰而斜走內踝之下，結於踝踵，則與足太陽之筋合而上結於內輔之下，並太陰之筋而上循陰股，結於陰器，循膂內俠脊上至項，結於枕骨，與足太陽之筋合。其病足下轉筋，及所過而結者皆痛及轉筋。病在此者主癇瘈及痓，病在外者不能俯，在內者不能仰。故陽病者腰反折不能俯，陰病者不能仰。治在燔針劫刺，以知為數，以痛為輸，在內者熨引飲藥。此筋折紐，紐發數甚者死不治，名曰仲秋痹。
足厥陰之筋，起於大指之上，結於內踝之前，上循沖胻，上結內輔之下，上循陰股，結於陰器，絡諸經（一作筋）其病足大指支內踝之前痛，內輔痛，陰股痛，轉筋，陰器不用，傷於內則不起，傷於寒則陰縮入，傷於熱則縱挺不收。治在行水清陰器。其病轉筋者，治在燔針劫刺，以知為數，以痛為輸，名曰季秋痹。
手太陽之筋，起於小指之上，結於腕，上循臂內廉，結於肘內兌骨之後，彈之應小指之上，入結於腋下。其支者，從腋走後廉，上繞臑外廉，上肩胛，循頸出足太陽之筋前，結於耳後完骨。其支者，入耳中。直者，出耳上，下結於頷上，屬目外眥。其病小指支及肘內兌骨後廉痛，循臂陰，入腋下，腋下痛，腋後廉痛，繞肩胛引頸而痛，應耳中鳴痛，引頷目瞑，良久乃能視，頸筋急則為筋痿頸腫。寒熱在頸者，治在燔針劫刺，以知為數，以痛為輸，其為腫者復而兌之，名曰仲夏痹。（原本復而兌之下有“本支者，上曲牙，循耳前，屬目外眥，上頷，結於角，其痛當所過者支轉筋，治在燔針劫刺，以知為數，以痛為輸”段）。
手少陽之筋，起於小指次指之端，結於腕，上循臂，結於肘，上繞臑外廉，上肩走頸，合手太陽。其支者，上當曲頰入系於舌本。其支者，上曲牙，循耳前，屬目外眥，上乘頷，結於角。其病當所過者，即支轉筋，舌卷。治在燔針劫刺，以知為數，以痛為輸，名曰季夏痹。
手陽明之筋，起於大指次指之端，結於腕，上循臂，上結於肘，上繞臑結於髃。其支者，繞肩胛，俠脊。其直者，從肩髃上頸。其支者，上頰，結於鼽。其直者，上出手太陽之前，上左角，絡頭，下右頷。其病當所過者，支（一本下有痛字及字）轉筋痛，肩不舉，頸不可左右視。治在燔針劫刺，以知為數，以痛為輸，名曰孟夏痹。
手太陰之筋，起於大指之上，循指上行，結於魚際後，行寸口外側，上循臂，結肘中，上臑內廉，入腋下，上出缺盆，結肩前髃，上結缺盆，下結於胸裏，散貫賁，合脅下抵季肋。其病當所過者，支轉筋痛，甚成息賁者，脅急吐血。治在燔針劫刺，以知為數，以痛為輸，名曰仲冬痹。
手心主之筋，起於中指，與太陰之經並行，結於肘內廉，上臂陰，結腋下，下散前後俠脅。其支者，入腋散胸中，結於臂。其病當所過者，支轉筋痛，及胸痛息賁。治在燔針劫刺，以知為數，以痛為輸，名曰孟冬痹。
手少陰之筋，起於小指之內側，結於兌骨，上結肘內廉，上入腋，交太陰，挾乳裏，結於胸中，循賁下系於臍。其病內急，心承伏梁下為肘綱。其病當所過者，支轉筋痛。治在燔針劫刺，以知為數，以痛為輸，其成伏梁吐膿血者，死不治。凡經筋之病，寒則反折筋急，熱則筋縱緩不收，陰痿不用，陽急則反折，陰急則俯不伸。淬刺者刺寒急也，熱則筋縱不收，無用燔針劫刺。名曰季冬痹。
足之陽明，手之太陽，筋急則口目為之僻，目眥急不能卒視，治此皆如右方也。
骨度腸度腸胃所受第七
黃帝問曰：脈度言經脈之長短，何以立之？伯高對曰：先度其骨節之大小廣狹長短，而脈度定矣。曰：人長七尺五寸者，其骨節之大小長短知各幾何？曰：頭（一作頸）之骨圍二尺六寸，胸圍四尺五寸，腰圍四尺二寸。發所覆者顱，至項一尺二寸，發以下至頤長一尺，君子參（又作三，又作終）折。結喉以下至缺盆中長四寸，缺盆以下至■〈骨曷〉骭長九寸，過則肺大，不滿則肺小。■〈骨曷〉骭以下至天樞長八寸，過則胃大，不及則胃小。天樞以下至橫骨長六寸半，過則回腸廣長，不滿則狹短。橫骨長六寸半，橫骨上廉以下至內輔之上廉長一尺八寸，內輔之上廉以下至下廉長三寸半，內輔下廉至內踝長一尺三寸，內踝以下至地長三寸，膝膕以下至跗屬長一尺六寸，跗屬以下至地長三寸，故骨圍大則太過，小則不及。角以下至柱骨長一尺（一作寸），行腋中不見者長四寸，腋以下至季脅長一尺二寸，季脅以下至髀樞長六寸，髀樞以下至膝中長一尺九寸，膝以下至外踝長一尺六寸，外踝以下至京骨長三寸，京骨以下至地長一寸。耳後當完骨者廣九寸，耳前當耳門者廣一尺二寸。（一作三寸。）兩顴之間廣九寸半（《九墟》作七寸），兩乳之間廣九寸半，兩髀之間廣六寸半。足長一尺二寸，廣四寸半。肩至肘長一尺七寸，肘至腕長一尺二寸半，腕至中指本節長四寸，本節至其末長四寸半。項發以下至脊骨長三寸半（一作二寸），脊骨以下至尾骶二十一節長三尺，上節長一寸四分分之七奇分之一，奇分在下，故上七節下至膂骨，九寸八分分之七。此眾人骨之度也。所以立經脈之長短也。是故視其經脈之在於身也，其見浮而堅，其見明而大者多血，細而沉者多氣，乃經之長短也。
曰：願聞六腑傳谷者，腸胃之大小長短，受谷之多少奈何？曰：谷之所從出入淺深遠近長短之度，脣至齒長九分，廣二寸半。齒以後至會厭，深三寸半，大容五合。舌重十兩，長七寸，廣二寸半。咽門重十兩，廣二寸半，至胃長一尺六寸。胃紆曲屈，伸之長二尺六寸，大一尺五寸，徑五寸，大容三（一作二）鬥五升。小腸後附脊，左環回周葉（一作疊，下同）積，其註於回腸者，外附於臍上回運環反十六曲，大二寸半，徑八分分之少半，長三丈二尺（一作三尺）。回腸當臍左環回周葉積而下，回運環反十六曲，大四寸，徑一寸寸之少半，長二丈一尺。廣腸附（一作傳）脊以受回腸，左環葉積（一作脊）上下僻，大八寸，徑二寸寸之大半，長二尺八寸。腸胃所入至所出，長六丈四寸四分，回曲環反三十二曲。
曰：人不食七日而死者何也？曰：胃大一尺五寸，徑五寸，長二尺六寸，橫屈受水谷三鬥五升。其中之谷常留者二斗，水一斗五升而滿。上焦泄氣，出其精微，慓悍滑疾。下焦下溉，泄諸小腸。小腸大二寸半，徑八分分之少半，長三丈二尺，受谷二斗四升，水六升三合合之大半，回腸大四寸，徑一寸寸之少半，長二丈一尺，受谷一斗，水七升半，廣腸大八寸，徑二寸寸之大半，長二尺八寸，受谷九升三合八分合之一。腸胃之長凡五丈八尺四寸，受水谷九鬥二升一合合之大半，此腸胃所受水谷之數也。平人則不然，胃滿腸虛，腸滿則胃虛，更滿更虛，故氣得上下，五臟安定，血脈和利，精神乃居，故神者水谷之精氣也。故腸胃之中常留谷二斗四升，水一斗五升。故人一日再至後，後二升半，一日中五升。五七三鬥五升，而留水谷盡矣。故平人不飲不食七日而死者，水谷精氣津液皆盡，故七日死矣。
