△提要
《針灸甲乙經》八卷，晉皇甫謐撰。謐有《高士傳》，已著錄。是編皆論針灸之道。《隋書·經籍誌》稱黃帝甲乙經十卷，註曰音一卷，梁十二卷，不著撰人姓名。考此書首有謐自序，稱《七略》、《藝文誌》、《黃帝內經》十八卷，今有《針經》九卷，《素問》九卷，二九十八卷，即《內經》也。又有《明堂孔穴針灸治要》，皆黃帝、岐伯選事也。三部同歸，文多重復，錯互非一，甘露中，吾病風，加苦聾，百日方治，（案：此四字，文義未明，疑有脫誤，今仍舊本錄之，謹附識於此。）要皆淺近，乃撰集三部，使事類相從，刪其浮詞，除其重復，至為十二卷（案：至字文義未明，亦疑有誤。）雲雲。是此書乃裒合舊文而成，故《隋誌》冠以黃帝。然刪除謐名，似乎黃帝所自作，則於文為謬。《舊唐書·經籍誌》稱《黃帝三部針經》十三卷，始著謐名，然較梁本多一卷，其並音一卷計之歟。《新唐書·藝文誌》既有《黃帝甲乙經》十二卷，又有皇甫謐《黃帝三部針經》十三卷，兼襲二誌之文，則更舛誤矣。書凡一百一十八篇，內十二經脈絡脈支別篇、疾形脈診篇、針灸禁忌篇、五臟傳病發寒熱篇、陰受病發痺篇、陽受病發風篇各分上、下，經脈篇、六經受病發傷寒熱病篇各分上、中、下，實一百二十八篇。句中夾註，多引楊上達《太素經》、孫思邈《千金方》、王冰《素問註》、王惟德《銅人圖》，參考異同。其書皆在謐後，蓋宋高保衡、孫奇、林億等校正所加，非謐之舊也。考《隋誌》有《明堂孔穴》五卷，《明堂孔穴圖》三卷，《又明堂孔穴圖》三卷。《唐誌》有《黃帝內經明堂》十三卷，《黃帝十二經脈明堂五臟圖》一卷，《黃帝十二經明堂偃側人圖》十二卷，《黃帝明堂》三卷，又楊上善《黃帝內經明堂類成》十三卷，楊玄孫《黃帝明堂》三卷。今並亡佚，惟賴是書存其精要，且節解章分，具有條理，亦尋省較易。至今與《內經》並行，不可偏廢，蓋有由矣。
