△卷一百二　　列傳第九十
〔一〕西域
夏書稱「西戎即序」，班固云：就而序之，非盛威武，致其貢物也。漢氏初開西域，有三十六國。其後分立五十五王，置校尉、都護以撫納之。王莽篡位，西域遂絕。至於後漢，班超所通者五十餘國，西至西海，東西萬里，皆來朝貢，復置都護、校尉以相統攝。其後或絕或通，漢朝以為勞弊中國，其官時置時廢。暨魏晉之後，互相吞滅，不可復詳記焉。
太祖初，經營中原，未暇及於四表。既而西戎之貢不至，有司奏依漢氏故事，請通西域，可以振威德於荒外，又可致奇貨於天府。太祖曰：「漢氏不保境安人，乃遠開西域，使海內虛耗，何利之有？今若通之，前弊復加百姓矣。」遂不從。歷太宗世，竟不招納。
太延中，魏德益以遠聞，西域龜茲、疏勒、烏孫、悅般、渴槃陀、鄯善、焉耆、車師、粟特諸國王始遣使來獻。世祖以西域漢世雖通，有求則卑辭而來，無欲則驕慢王命，此其自知絕遠，大兵不可至故也。若報使往來，終無所益，欲不遣使。有司奏九國不憚遐嶮，遠貢方物，當與其進，安可豫抑後來，乃從之。於是始遣行人王恩生、許綱等西使，恩生出流沙，為蠕蠕所執，竟不果達。又遣散騎侍郎董琬、高明等多齎錦帛，出鄯善，招撫九國，厚賜之。初，琬等受詔，便道之國可往赴之。琬過九國，北行至烏孫國，其王得朝廷所賜，拜受甚悅，謂琬曰：「傳聞破洛那、者舌皆思魏德，欲稱臣致貢，但患其路無由耳。今使君等既到此，可往二國，副其慕仰之誠。」琬於是自向破洛那，遣明使者舌。烏孫王為發導譯達二國，琬等宣詔慰賜之。已而琬、明東還，烏孫、破洛那之屬遣使與琬俱來貢獻者十有六國。自後相繼而來，不間于歲，國使亦數十輩矣。
初，世祖每遣使西域，常詔河西王沮渠牧犍令護送，至姑臧，牧犍恒發使導路出於流沙。後使者自西域還，至武威，牧犍左右謂使者曰：「我君承蠕蠕吳提妄說，云：『去歲魏天子自來伐我，士馬疫死，大敗而還，我禽其長弟樂平王丕。』我君大喜，宣言國中。」又聞吳提遣使告西域諸國，稱：「魏已削弱，今天下唯我為強，若更有魏使，勿復恭奉。」西域諸國亦有貳者。牧犍事主稍以慢惰。使還，具以狀聞，世祖遂議討牧犍。涼州既平，鄯善國以為「脣亡齒寒，自然之道也，今武威為魏所滅，次及我也。若通其使人，知我國事，取亡必近，不如絕之，可以支久」，乃斷塞行路，西域貢獻，歷年不入。後平鄯善，行人復通。
始琬等使還京師，具言凡所經見及傳聞傍國，云：西域自漢武時五十餘國，後稍相并。至太延中，為十六國，分其地為四域。自蔥嶺以東，流沙以西為一域；蔥嶺以西，海曲以東為一域；者舌以南，月氏以北為一域；兩海之間，水澤以南為一域。內諸小渠長蓋以百數。其出西域本有二道，後更為四：出自玉門，渡流沙，西行二千里至鄯善為一道；自玉門渡流沙，北行二千二百里至車師為一道；從莎車西行一百里至蔥嶺，蔥嶺西一千三百里至伽倍為一道；自莎車西南五百里蔥嶺，西南一千三百里至波路為一道焉。自琬所不傳而更有朝貢者，紀其名，不能具國俗也。其與前使所異者錄之。
鄯善國，都扜泥城，〔二〕古樓蘭國也。去代七千六百里，所都城方一里。地多沙鹵，少水草，北即白龍堆路。至太延初，始遣使來獻。四年，遣其弟素延耆入侍。及世祖平涼州，沮渠牧犍弟無諱走保敦煌。無諱後謀渡流沙，遣其弟安周擊鄯善，王比龍恐懼欲降。會魏使者自天竺、罽賓還，俱會鄯善，勸比龍拒之，遂與連戰，安周不能克，退保東城。後比龍懼，率眾西奔且末，其世子乃應安周。鄯善人頗剽劫之，〔三〕令不得通。世祖詔散騎常侍、成周公萬度歸乘傳發涼州兵討之，度歸到敦煌，留輜重，以輕騎五千渡流沙，至其境。時鄯善人眾布野，度歸敕吏卒不得有所侵掠，邊守感之，皆望旗稽服。其王真達面縛出降，度歸釋其縛，留軍屯守，與真達詣京都。世祖大悅，厚待之。是歲，拜交趾公韓拔為假節、〔四〕征西將軍、領護西戎校尉、鄯善王以鎮之，賦役其人，比之郡縣。
且末國，都且末城，在鄯善西，去代八千三百二十里。真君三年，鄯善王比龍避沮渠安周之難，率國人之半奔且末，後役屬鄯善。且末西北方流沙數百里，夏日有熱風為行旅之患。風之所至，唯老駝豫知之，即鳴而聚立，埋其口鼻於沙中，人每以為候，亦即將氈擁蔽鼻口。其風迅駛，斯須過盡，若不防者，必至危斃。
于闐國，在且末西北，蔥嶺之北二百餘里。東去鄯善千五百里，南去女國二千里，〔五〕西去朱俱波千里，〔六〕北去龜茲千四百里，去代九千八百里。其地方亙千里，連山相次。所都城方八九里，部內有大城五，小城數十。于闐城東三十里有首拔河，中出玉石。土宜五穀并桑麻，山多美玉，有好馬、駝、騾。其刑法，殺人者死，餘罪各隨輕重懲罰之。自外風俗物產與龜茲略同。俗重佛法，寺塔僧尼甚眾，王尤信尚，每設齋日，必親自灑掃饋食焉。城南五十里有贊摩寺，即昔羅漢比丘盧旃為其王造覆盆浮圖之所，〔七〕石上有辟支佛跣處，雙跡猶存。于闐西五百里有比摩寺，〔八〕云是老子化胡成佛之所。俗無禮義，多盜賊，淫縱。自高昌以西，諸國人等深目高鼻，唯此一國，貌不甚胡，頗類華夏。城東二十里有大水北流，號樹枝水，〔九〕即黃河也，一名計式水。城西五十五里亦有大水，〔一０〕名達利水，與樹枝水會，俱北流。
真君中，世祖詔高涼王那擊吐谷渾慕利延，慕利延懼，驅其部落渡流沙。那進軍急追之，慕利延遂西入于闐，殺其王，死者甚眾。顯祖末，蠕蠕寇于闐，于闐患之，遣使素目伽上表曰：「西方諸國，今皆已屬蠕蠕，奴世奉大國，至今無異。今蠕蠕軍馬到城下，奴聚兵自固，故遣使奉獻，延望救援。」顯祖詔公卿議之，公卿奏曰：「于闐去京師幾萬里，蠕蠕之性，惟習野掠，不能攻城，若為所拒，當已旋矣。雖欲遣師，勢無所及。」顯祖以公卿議示其使者，亦以為然。於是詔之曰：「朕承天理物，欲令萬方各安其所，應敕諸軍以拯汝難。但去汝遐阻，雖復遣援，不救當時之急，已停師不行，汝宜知之。朕今練甲養卒，一二歲間當躬率猛將，為汝除患，汝其謹警候以待大舉。」先是，朝廷遣使者韓羊皮使波斯，波斯王遣使獻馴象及珍物。經于闐，于闐中于王秋仁輒留之，〔一一〕假言慮有寇不達。羊皮言狀，顯祖怒，又遣羊皮奉詔責讓之，自後每使朝獻。
蒲山國，故皮山國也。居皮城，在于闐南，去代一萬二千里。其國西南三里，有凍凌山。後役屬于闐。
悉居半國，故西夜國也，一名子合。其王號子，治呼犍。〔一二〕在于闐西，去代萬二千九百七十里。太延初，遣使來獻，自後貢使不絕。
權於摩國，故烏秅國也。其王居烏秅城，在悉居半西南，去代一萬二千九百七十里。
渠莎國，居故莎車城，在子合西北，去代一萬二千九百八十里。
車師國，一名前部。其王居交河城。去代萬五十里，其地北接蠕蠕。本通使交易，世祖初，始遣使朝獻，詔行人王恩生、許綱等出使。恩生等始度流沙，為蠕蠕所執。恩生見蠕蠕吳提，持魏節不為之屈。後世祖切讓吳提，吳提懼，乃遣恩生等歸。許綱到敦煌，病死，朝廷壯其節，賜諡曰貞。初，沮渠無諱兄弟之渡流沙也，鳩集遺人，破車師國。真君十一年，車師王車夷落遣使琢進、薛直上書曰：「臣亡父僻處塞外，仰慕天子威德，遣使表獻，不空於歲。天子降念，賜遺甚厚。及臣繼立，亦不闕常貢，天子垂矜，亦不異前世。敢緣至恩，輒陳私艱。臣國自無諱所攻擊，經今八歲，人民饑荒，無以存活。賊今攻臣甚急，臣不能自全，遂捨國東奔，三分免一，即日已到焉耆東界。思歸天闕，幸垂賑救。」於是下詔撫慰之，開焉耆倉給之。正平初，遣子入侍，自後每使朝貢。
且彌國，都天山東于大谷，在車師北，去代一萬五百七十里。本役屬車師。
焉耆國，在車師南，都員渠城，白山南七十里，漢時舊國也。去代一萬二百里。其王姓龍，名鳩尸卑那，即前涼張軌所討龍熙之胤。所都城方二里，國內凡有九城。國小人貧，無綱紀法令。兵有弓刀甲槊。婚姻略同華夏。死亡者皆焚而後葬，其服制滿七日則除之。丈夫並翦髮以為首飾。文字與婆羅門同。俗事天神，並崇信佛法。尤重二月八日、四月八日，是日也，其國咸依釋教，齋戒行道焉。氣候寒，土田良沃，穀有稻粟菽麥，畜有駝馬。養蠶不以為絲，唯充綿纊。俗尚蒲萄酒，兼愛音樂。南去海十餘里，有魚鹽蒲葦之饒。東去高昌九百里；西去龜茲九百里，皆沙磧；東南去瓜州二千二百里。
恃地多險，頗剽劫中國使。世祖怒之，詔成周公萬度歸討之，約齎輕糧，取食路次。度歸入焉耆東界，擊其邊守左回、尉犁二城拔之，進軍向員渠。鳩尸卑那以四五萬人出城守險以拒。度歸募壯勇，短兵直往衝，鳩尸卑那眾大潰，盡虜之，單騎走入山中。度歸進屠其城，四鄙諸戎皆降服。焉耆為國，斗絕一隅，不亂日久，獲其珍奇異玩殊方譎詭不識之物，橐駝馬牛雜畜巨萬。時世祖幸陰山北宮，度歸破焉耆露板至，世祖省訖，賜司徒崔浩書曰：「萬度歸以五千騎經萬餘里，拔焉耆三城，獲其珍奇異物及諸委積不可勝數。自古帝王雖云即序西戎，有如指注，不能控引也。朕今手把而有之，如何？」浩上書稱美，遂命度歸鎮撫其人。初鳩尸卑那走山中，猶覬城不拔，得還其國。既見盡為度歸所克，乃奔龜茲，龜茲以其婿，厚待之。
龜茲國，在尉犁西北，白山之南一百七十里，都延城，漢時舊國也。去代一萬二百八十里。其王姓白，即後涼呂光所立白震之後。其王頭繫綵帶，垂之於後，坐金師子床。所居城方五六里。其刑法，殺人者死，劫賊則斷其一臂并刖一足。稅賦準地徵租，無田者則稅銀錢。風俗、婚姻、喪葬、物產與焉耆略同，唯氣候少溫為異。又出細氈，饒銅、鐵、鉛、嗷皮、氍毹、鐃沙、〔一三〕鹽綠、雌黃、胡粉、安息香、良馬、犎牛等。東有輪臺，即漢貳師將軍李廣利所屠者。其南三百里有大河東流，號計式水，即黃河也。東去焉耆九百里，南去于闐一千四百里，西去疏勒一千五百里，北去突厥牙帳六百餘里，東南去瓜州三千一百里。〔一四〕其東闕城戍。〔一五〕寇竊非一。世祖詔萬度歸率騎一千以擊之，龜茲遣烏羯目提等領兵三千距戰，度歸擊走之，斬二百餘級，大獲駝馬而還。俗性多淫，置女巿，收男子錢入官。土多孔雀，群飛山谷間，人取養而食之，孳乳如雞鶩，其王家恒有千餘隻云。其國西北大山中有如膏者流出成川，行數里入地，如〈食弟〉餬，甚臭，服之髮齒已落者能令更生，病人服之皆愈。自後每使朝貢。
姑默國，居南城，在龜茲西，去代一萬五百里。役屬龜茲。
溫宿國，居溫宿城，在姑默西北，去代一萬五百五十里。役屬龜茲。
尉頭國，居尉頭城，在溫宿北，去代一萬六百五十里。役屬龜茲。
烏孫國，居赤谷城，在龜茲西北，去代一萬八百里。其國數為蠕蠕所侵，西徙蔥嶺山中，無城郭，隨畜牧逐水草。太延三年遣使者董琬等使其國，後每使朝貢。
疏勒國，在姑默西，白山南百餘里，漢時舊國也。去代一萬一千二百五十里。高宗末，其王遣使送釋迦牟尼佛袈裟一，長二丈餘。高宗以審是佛衣，應有靈異，遂燒之以驗虛實，置於猛火之上，經日不然，觀者莫不悚駭，心形俱肅。其王戴金師子冠。土多稻、粟、麻、麥、銅、鐵、錫、雌黃、錦、綿，每歲常供送於突厥。其都城方五里，國內有大城十二，小城數十。人手足皆六指，產子非六指者即不育。勝兵二千人。南有黃河，西帶蔥嶺，東去龜茲千五百里，西去鏺汗國千里，南去朱俱波八九百里，東北至突厥牙帳千餘里，東南去瓜州四千六百里。
悅般國，在烏孫西北，去代一萬九百三十里。其先，匈奴北單于之部落也。為漢車騎將軍竇憲所逐，北單于度金微山，西走康居，其羸弱不能去者住龜茲北。地方數千里，眾可二十餘萬。涼州人猶謂之「單于王」。其風俗言語與高車同，而其人清潔於胡。俗剪髮齊眉，以醍醐塗之，昱昱然光澤，日三澡漱，然後飲食。其國南界有火山，山傍石皆燋鎔，流地數十里乃凝堅，人取為藥，即石流黃也。
與蠕蠕結好，其王嘗將數千人入蠕蠕國，欲與大檀相見。入其界百餘里，見其部人不浣衣，不絆髮，不洗手，婦人舌舐器物，王謂其從臣曰：「汝曹誑我入此狗國中！」乃馳還。大檀遣騎追之不及，自是相仇讎，數相征討。真君九年，遣使朝獻。并送幻人，稱能割人喉脈令斷，擊人頭令骨陷，皆血出或數升或盈斗，以草藥內其口中，令嚼咽之，須臾血止，養瘡一月復常，又無痕瘢。世祖疑其虛，乃取死罪囚試之，皆驗。云中國諸名山皆有此草，乃使人受其術而厚遇之。又言其國有大術者，蠕蠕來抄掠，術人能作霖雨狂風大雪及行潦，蠕蠕凍死漂亡者十二三。是歲再遣使朝貢，求與官軍東西齊契討蠕蠕。世祖嘉其意，命中外諸軍戒嚴，以淮南王他為前鋒，襲蠕蠕。仍詔有司以其鼓舞之節施於樂府。自後每使貢獻。
者至拔國，都者至拔城，在疏勒西，去代一萬一千六百二十里。其國東有潘賀那山，出美鐵及師子。
迷密國，都迷密城，在者至拔西，去代一萬二千六百里。正平元年，遣使獻一峰黑橐駝。其國東有山，名郁悉滿，山出金玉，亦多鐵。
悉萬斤國，都悉萬斤城，在迷密西，〔一六〕去代一萬二千七百二十里。其國南有山，名伽色那，山出師子。每使朝貢。
忸密國，都忸密城，在悉萬斤西，去代二萬二千八百二十八里。
洛那國，〔一七〕故大宛國也。都貴山城，在疏勒西北，去代萬四千四百五十里。太和三年，遣使獻汗血馬，〔一八〕自此每使朝貢。
粟特國，在蔥嶺之西，古之奄蔡，一名溫那沙。居於大澤，在康居西北，去代一萬六千里。先是，匈奴殺其王而有其國，至王忽倪已三世矣。其國商人先多詣涼土販貨，及克姑臧，悉見虜。高宗初，粟特王遣使請贖之，詔聽焉。自後無使朝獻。
波斯國，都宿利城，在忸密西，古條支國也。去代二萬四千二百二十八里。城方十里，戶十餘萬，河經其城中南流。土地平正，出金、銀、鍮石、珊瑚、琥珀、車渠、馬腦，多大真珠、頗梨、琉璃、水精、瑟瑟、金剛、火齊、鑌鐵、銅、錫、朱砂、水銀、綾、錦、疊、毼、氍毹、毾〈登毛〉、赤獐皮，〔一九〕及薰陸、鬱金、蘇合、青木等香，胡椒、畢撥、石蜜、千年棗、香附子、訶梨勒、無食子、鹽綠、雌黃等物。氣候暑熱，家自藏冰。地多沙磧，引水溉灌。其五穀及鳥獸等與中夏略同，唯無稻及黍、稷。土出名馬、大驢及駝，往往有日行七百里者。富室至有數千頭。又出白象、師子、大鳥卵。有鳥形如橐駝，有兩翼，飛而不能高，食草與肉，亦能噉火。
其王姓波氏，名斯。坐金羊床，戴金花冠，衣錦袍、織成帔，飾以真珠寶物。其俗丈夫剪髮，戴白皮帽，貫頭衫，兩廂近下開之，亦有巾帔，緣以織成；婦女服大衫，披大帔，其髮前為髻，後披之，飾以金銀花，仍貫五色珠，絡之於膊。王於其國內，別有小牙十餘所，猶中國之離宮也。每年四月出遊處之，十月乃還。王即位以後，擇諸子內賢者，密書其名，封之於庫，諸子及大臣皆莫之知也。王死，眾乃發書視之，其封內有名者，即立以為王，餘子出各就邊任，兄弟更不相見也。國人號王曰「醫囋」，妃曰「防步率」，王之諸子曰「殺野」。大官有摸胡壇，掌國內獄訟；泥忽汗，掌庫藏開禁；〔二０〕地卑，〔二一〕掌文書及眾務；次有遏羅訶地，掌王之內事；薛波勃，掌四方兵馬。其下皆有屬官，分統其事。兵有甲槊圓排劍弩弓箭，戰兼乘象，百人隨之。其刑法：重罪懸諸竿上，射殺之；次則繫獄，新王立乃釋之；輕罪則劓刖若髡，或剪半鬢，及繫牌於項，以為恥辱；犯強盜者，繫之終身；姦貴人妻者，男子流，婦人割其耳鼻。賦稅則準地輸銀錢。
俗事火神、天神。文字與胡書異。多以姊妹為妻妾，自餘婚合，亦不擇尊卑，諸夷之中最為醜穢矣。百姓女年十歲以上有姿貌者，王收養之，有功勳人即以分賜。死者多棄屍於山，一月著服。城外有人別居，唯知喪葬之事，號為不淨人，若入城巿，搖鈴自別。以六月為歲首，尤重七月七日、十二月一日，其日人庶以上各相命召，設會作樂，以極歡娛。又每年正月二十日，各祭其先死者。
神龜中，其國遣使上書貢物，云：「大國天子，天之所生，願日出處常為漢中天子。波斯國王居和多千萬敬拜。」朝廷嘉納之。自此每使朝獻。
伏盧尼國，都伏盧尼城，在波斯國北，去代二萬七千三百二十里。累石為城。東有大河南流，中有鳥，其形似人，亦有如橐駝、馬者，皆有翼，常居水中，出水便死。城北有云尼山，出銀、珊瑚、琥珀，多師子。
色知顯國，都色知顯城，在悉萬斤西北，去代一萬二千九百四十里，土平，多五果。
伽色尼國，都伽色尼城，在悉萬斤南，去代一萬二千九百里。土出赤鹽，多五果。
薄知國，都薄知城，在伽色尼南，去代一萬三千三百二十里。多五果。
牟知國，都牟知城，在忸密西南，去代二萬二千九百二十里。土平，禽獸草木類中國。
阿弗太汗國，都阿弗太汗城，在忸密西，去代二萬三千七百二十里。土平，多五果。
呼似密國，都呼似密城，在阿弗太汗西，去代二萬四千七百里。土平，出銀、琥珀，有師子，多五果。
諾色波羅國，都波羅城，在忸密南，去代二萬三千四百二十八里。土平，宜稻麥，多五果。
早伽至國，都早伽至城，在忸密西，去代二萬三千七百二十八里。土平，少田植，取稻麥於鄰國，有五果。
伽不單國，都伽不單城，在悉萬斤西北，去代一萬二千七百八十里。土平，宜稻麥，有五果。
者舌國，故康居國，在破洛那西北，去代一萬五千四百五十里。太延三年，遣使朝貢，自是不絕。
伽倍國，故休密翕侯。都和墨城，在莎車西，去代一萬三千里。人居山谷間。
折薛莫孫國，故雙靡翕侯。都雙靡城，在伽倍西，去代一萬三千五百里。人居山谷間。
鉗敦國，故貴霜翕侯。都護澡城，在折薛莫孫西，去代一萬三千五百六十里。人居山谷間。
弗敵沙國，故肸頓翕侯。都薄茅城，在鉗敦西，去代一萬三千六百六十里。居山谷間。
閻浮謁國，故高附翕侯。都高附城，在弗敵沙南，去代一萬三千七百六十里。居山谷間。
大月氏國，都盧監氏城，在弗敵沙西，去代一萬四千五百里。北與蠕蠕接，數為所侵，遂西徙都薄羅城，去弗敵沙二千一百里。其王寄多羅勇武，遂興師越大山，南侵北天竺，自乾陀羅以北五國盡役屬之。世祖時，其國人商販京師，自云能鑄石為五色琉璃，於是採礦山中，於京師鑄之。既成，光澤乃美於西方來者。乃詔為行殿，容百餘人，光色映徹，觀者見之，莫不驚駭，以為神明所作。自此中國琉璃遂賤，人不復珍之。
安息國，在蔥嶺西，都蔚搜城。北與康居，西與波斯相接，在大月氏西北，去代二萬一千五百里。
大秦國，一名黎軒，都安都城。從條支西渡海曲一萬里，去代三萬九千四百里。其海傍出，猶勃海也，而東西與勃海相望，蓋自然之理。地方六千里，居兩海之間。其地平正，人居星布。其王都城分為五城，各方五里，周六十里。王居中城。城置八臣以主四方，而王城亦置八臣，分主四城。若謀國事及四方有不決者，則四城之臣集議王所，王自聽之，然後施行。王三年一出觀風化，人有冤枉詣王訴訟者，當方之臣小則讓責，大則黜退，令其舉賢人以代之。其人端正長大，衣服車旗擬儀中國，故外域謂之大秦。其土宜五穀桑麻，人務蠶田，多璆琳、琅玕、神龜、白馬朱鬣、明珠、夜光璧。東南通交趾，又水道通益州永昌，郡多出異物。大秦西海水之西有河，河西南流。河西有南、北山，山西有赤水，西有白玉山。玉山西有西王母山，玉為堂云。從安息西界循海曲，亦至大秦，回萬餘里。〔二二〕於彼國觀日月星辰，無異中國，而前史云條支西行百里日入處，失之遠矣。
阿鉤羌國，在莎車西南，去代一萬三千里。國西有縣度山，其間四百里中，往往有棧道，下臨不測之淵，人行以繩索相持而度，因以名之。土有五穀諸果。巿用錢為貨。居止立宮室。有兵器。土出金珠。
波路國，在阿鉤羌西北，去代一萬三千九百里。其地濕熱，有蜀馬，土平，物產國俗與阿鉤羌同。
小月氏國，都富樓沙城。其王本大月氏王寄多羅子也。寄多羅為匈奴所逐，〔二三〕西徙後令其子守此城，因號小月氏焉。在波路西南，去代一萬六千六百里。先居西平、張掖之間，被服頗與羌同。其俗以金銀錢為貨。隨畜牧移徙，亦類匈奴。其城東十里有佛塔，周三百五十步，高八十丈。自佛塔初建，計至武定八年，八百四十二年，所謂「百丈佛圖」也。
罽賓國，都善見城，在波路西南，去代一萬四千二百里。居在四山中。其地東西八百里，南北三百里。地平溫和。有苜蓿、雜草、奇木、檀、槐、梓、竹。種五穀，糞園田。地下濕，生稻。冬食生菜。其人工巧，雕文、刻鏤、織罽。有金銀銅錫以為器物。巿用錢。他畜與諸國同。每使朝獻。
吐呼羅國，去代一萬二千里。東至范陽國，西至悉萬斤國，中間相去二千里；南至連山，不知名；北至波斯國，中間相去一萬里。國中有薄提城，周匝六十里。城南有西流大水，名漢樓河。土宜五穀，有好馬、駝、騾。其王曾遣使朝貢。
副貨國，去代一萬七千里。東至阿副使且國，西至沒誰國，中間相去一千里；南有連山，不知名；北至奇沙國，相去一千五百里。國中有副貨城，周匝七十里。宜五穀、萄桃，唯有馬、駝、騾。國王有黃金殿，殿下金駝七頭，各高三尺。其王遣使朝貢。
南天竺國，去代三萬一千五百里。有伏醜城，周匝十里，城中出摩尼珠、〔二四〕珊瑚。城東三百里有拔賴城，城中出黃金、白真檀、石蜜、蒲萄。土宜五穀。世宗時，其國王婆羅化遣使獻駿馬、金、銀，自此每使朝貢。
疊伏羅國，去代三萬一千里。國中有勿悉城。城北有鹽奇水，西流。有白象，并有阿末黎，木皮中織作布。土宜五穀。世宗時，其國王伏陀末多遣使獻方物，自是每使朝貢。
拔豆國，去代五萬一千里。東至多勿當國，西至旃那國，中間相去七百五十里；南至罽陵伽國，北至弗那伏且國，中間相去九百里。國中出金、銀、雜寶、白象、水牛、氂牛、蒲萄、五果。土宜五穀。
嚈噠國，大月氏之種類也，亦曰高車之別種，其原出於塞北。自金山而南，在于闐之西，都烏許水南二百餘里，〔二五〕去長安一萬一百里。其王都拔底延城，蓋王舍城也。其城方十里餘，多寺塔，皆飾以金。風俗與突厥略同。其俗兄弟共一妻，夫無兄弟者其妻戴一角帽，若有兄弟者依其多少之數，更加角焉。衣服類加以纓絡。〔二六〕頭皆剪髮。其語與蠕蠕、高車及諸胡不同。眾可十萬。無城邑，依隨水草，以氈為屋，夏遷涼土，冬逐暖處。分其諸妻，各在別所，相去或二百、三百里。其王巡歷而行，每月一處，冬寒之時，三月不徙。王位不必傳子，子弟堪任，死便授之。其國無車有輿。多駝馬。用刑嚴急，偷盜無多少皆腰斬，盜一責十。死者，富者累石為藏，貧者掘地而埋，隨身諸物，皆置冢內。其人兇悍，能鬥戰。西域康居、于闐、沙勒、安息及諸小國三十許皆役屬之，號為大國。與蠕蠕婚姻。自太安以後，每遣使朝貢。正光末，遣使貢師子一，至高平，遇万俟醜奴反，因留之。醜奴平，送京師。永熙以後，朝獻遂絕。其國南去漕國千五百里，東去瓜州六千五百里。〔二七〕
初，熙平中，肅宗遣王伏子統宋雲、沙門法力等使西域，〔二八〕訪求佛經。時有沙門慧生者亦與俱行，正光中還。慧生所經諸國，不能知其本末及山川里數，蓋舉其略云。
朱居國，〔二九〕在于闐西。其人山居。有麥，多林果。咸事佛。語與于闐相類。役屬嚈噠。
渴槃陀國，在蔥嶺東，朱駒波西。河經其國，東北流。有高山，夏積霜雪。亦事佛道。附於嚈噠。
缽和國，在渴槃陀西。其土尤寒，人畜同居，穴地而處。又有大雪山，望若銀峰。其人唯食餅麨，飲麥酒，服氊裘。有二道，一道西行向嚈噠，一道西南趣烏萇。亦為嚈噠所統。
波知國，在缽和西南。土狹人貧，依託山谷，其王不能總攝。有三池，傳云大池有龍王，次者有龍婦，小者有龍子，行人經之，設祭乃得過，不祭多遇風雪之困。
賒彌國，在波知之南。山居。不信佛法，專事諸神。亦附嚈噠。東有缽盧勒國，〔三０〕路嶮，緣鐵鎖而度，下不見底。熙平中，宋雲等竟不能達。
烏萇國，在賒彌南。北有蔥嶺，南至天竺。婆羅門胡為其上族。婆羅門多解天文吉凶之數，其王動則訪決焉。土多林果，引水灌田，豐稻麥。事佛，多諸寺塔，事極華麗。人有爭訴，服之以藥，曲者發狂，直者無恙。為法不殺，犯死罪唯徙於靈山。〔三一〕西南有檀特山，山上立寺，以驢數頭運食，山下無人控御，自知往來也，
乾陀國，在烏萇西，本名業波，為嚈噠所破，因改焉。其王本是敕勒，臨國已二世矣。〔三二〕好征戰，與罽賓鬥，三年不罷，人怨苦之。有鬥象七百頭，十人乘一象，皆執兵仗，象鼻縳刀以戰。所都城東南七里有佛塔，高七十丈，周三百步，即所謂「雀離佛圖」也。
康國者，康居之後也。遷徙無常，不恒故地，自漢以來，相承不絕。其王本姓溫，月氏人也。舊居祁連山北昭武城，因被匈奴所破，西踰蔥嶺，遂有其國。枝庶各分王，故康國左右諸國，並以昭武為姓，示不忘本也。王字世夫畢，為人寬厚，甚得眾心。其妻突厥達度可汗女也。都於薩寶水上阿祿迪城，多人居。大臣三人共掌國事。其王索髮，冠七寶金花，衣綾、羅、錦、繡、白疊；其妻有髻，幪以皂巾。丈夫翦髮，錦袍。名為強國，西域諸國多歸之。米國、史國、曹國、何國、安國、小安國、那色波國、烏那曷國、穆國皆歸附之。有胡律，置於祅祠，將決罰，則取而斷之。重者族，次罪者死，賊盜截其足。人皆深目、高鼻、多髯。善商賈，諸夷交易多湊其國。有大小鼓、琵琶、五弦箜篌。婚姻喪制與突厥同。國立祖廟，以六月祭之，諸國皆助祭。奉佛為胡書。氣候溫，宜五穀，勤修園蔬，樹木滋茂。出馬、駝、驢、犎牛、黃金、硇沙、〔三三〕〈貝甘〉香、阿薛那香、瑟瑟、獐皮、氍毹、錦、疊。多蒲萄酒，富家或致十石，連年不敗。太延中，〔三四〕始遣使貢方物，後遂絕焉。
史臣曰：西域雖通魏氏，而中原始平，天子方以混一為心，未遑征伐。其信使往來，深得羇縻勿絕之道耳。
校勘記
〔一〕　魏書卷一百二　諸本目錄此卷注「闕」字，卷末有宋人校語（殿本入考證）云：「魏收書西域傳亡，此卷全寫北史西域傳卷九七，而不錄安國以後。案隋書西域傳卷八三云康國『大業中始遣使貢方物，後遂絕焉』，此改『大業』字為『太延』，蓋後（百衲本訛『行』）人妄改。」
〔二〕　鄯善國都扜泥城　諸本及北史卷九七鄯善傳「扜」作「扞」，獨殿本作「扜」。按漢書卷九六上西域傳上鄯善傳作「扜」，顏注：「扜，音一胡反。」御覽卷七九二．三五一三頁字訛「杆」，但注「音烏」，與顏注合。知「扞」「杆」皆「扜」之訛，今從殿本。
〔三〕　鄯善人頗剽劫之　按此句與上文不相連屬，通志卷一九六鄯善條此句上有「其後魏遣使使西域，道出其國」十二字，與傳序所云鄯善「乃斷塞行路，西域貢獻歷年不入」語合，疑此傳脫去。
〔四〕　拜交趾公韓拔為假節　諸本「拔」作「牧」，北史卷九七作「杖」。按卷四下世祖紀下太平真君九年五月甲戌記此事作「韓拔」，韓拔又見卷七上高祖紀上延興二年正月乙卯、卷一０五之一天象志一。「牧」「杖」皆「拔」之形訛，今改正。
〔五〕　南去女國二千里　北史卷九七、隋書卷八三、通志卷一九六于闐傳、冊府卷九五七．一一二六三頁「二」都作「三」，這裏「二」字當是「三」之訛。
〔六〕　西去朱俱波千里　諸本及北史卷九七無「西」字，隋書卷八三于闐傳、冊府（同上卷頁）有。按朱俱波即下文之朱居國，云「在于闐西」，若無「西」字，便似與上女國同在南，且此傳記四至，不應西面獨缺，今據補。
〔七〕　即昔羅漢比丘盧旃為其王造覆盆浮圖之所　周書卷五０、隋書卷八三于闐傳「盧旃」上有「比」字。按洛陽伽藍記卷五載宋雲行記作「毗盧旃」，知當有「比」字。然御覽卷七九二．三五一三頁引北史已無「比」字。
〔八〕　于闐西五百里有比摩寺　諸本無「百」字，北史卷九七、隋書卷八三、通志卷一九六于闐傳有。按此卷以北史補，北史此條又採隋書，通志則錄北史，皆作「五百里」，知脫「百」字，今據補。
〔九〕　號樹枝水　周書（三朝本）卷五０于闐傳作「拔」。按通典卷一九二于闐條有注云：「名首拔河，亦名樹拔河。」疑「枝」乃「拔」之形訛，但北史卷九七、冊府卷九五七．一一二六三頁並作「枝」，今不改。又「首拔」、「樹拔」是一河之異譯，周書有「樹拔」，無「首拔」，北史此傳前半當本魏書，已見「首拔河」，這裏則又採周書，以致複出。
〔一０〕城西五十五里亦有大水　北史卷九七、周書卷五０于闐傳作「十五里」。疑上「五」字衍。
〔一一〕經于闐于闐中于王秋仁輒留之　按語不可解，疑當作「經于闐中，于闐王秋仁輒留之」。
〔一二〕其王號子治呼犍　按漢書卷九六上西域傳上云「西夜國，王號子合王，治呼犍谷」。這裏「子」下當脫「合」字，但御覽卷七九六．三五三三頁已同今本。
〔一三〕鐃沙　諸本及北史卷九七無「鐃」字，周書卷五０、隋書卷八三龜茲傳有。按通典卷一九一龜茲條注引隋西域圖稱白山「即是出碙沙之處」。「碙」乃「硇」字訛，硇沙即鐃沙。這裏脫「鐃」字，今據補。
〔一四〕東南去瓜州三千一百里　諸本及北史卷九七「三」下無「千一」二字，隋書卷八三龜茲傳有。按上云「東去焉耆九百里」，焉耆傳云「西去龜茲九百里，皆沙磧；東南去瓜州二千二百里」，合計正得三千一百里，知這裏脫「千一」二字，今據隋書補。
〔一五〕其東（闕）城戍　諸本「闕」字作正文，北史卷九七訛作「關」。按「闕」字指「東」下有闕文，本是旁注，誤作正文，今改正。
〔一六〕在迷密西　諸本及北史卷九七「迷」作「悉」，通志卷一九六作「迷」。按上條即迷密國，這裏乃涉上兩「悉」字而訛，今據改。
〔一七〕洛那國　按傳序及下者舌傳並見「破洛那」，又見卷四上世祖紀上太延三年十一月甲申、卷五高宗紀和平六年四月。「洛那」上當脫「破」字。
〔一八〕太和三年遣使獻汗血馬　按卷七上高祖紀上本年不記此事，而卷四上世祖紀上太延三年十一月甲申稱「破洛那、者舌國各獻汗血馬」。且傳記通使之始，即使太和有此事，也不當捨「太延」而敘「太和」。這裏「和」字當是「延」之訛。
〔一九〕赤獐皮　隋書卷八三、通典卷一九二、通志卷一九六波斯傳「獐」作「麤」。按「麤」乃大鹿，上龜茲傳記土產也有「麤皮」，這裏疑亦作「嗷」，後人改作「獐」。
〔二０〕掌庫藏開禁　周書卷五０波斯傳「開」作「關」。按此謂掌庫藏及關禁，疑當作「關」。
〔二一〕地卑　諸本及北史卷九七「卑」作「早」。按周書卷五０作「地卑勃」，冊府卷九六二．一一三一八頁作「地卑」。北史採周書，冊府此條出北史，知北史本亦作「卑」，「早」字訛，今據改。
〔二二〕回萬餘里　諸本「回」作「四」。據張元濟校勘記，百衲本的底本作「回」，影印時依殿本修。按北史卷九七大秦傳作「迴」。「回」或「迴」意為迂回，「四」字訛，今從百衲本的底本。
〔二三〕寄多羅為匈奴所逐　按大月氏為匈奴所逐，遠在西漢初，見漢書卷九六上西域傳上，這裏所說據上大月氏傳，乃是被「蠕蠕」所侵，才「西徙都薄羅城」。「匈奴」應作「蠕蠕」。
〔二四〕城中出摩尼珠　諸本「摩」訛「麾」，今據北史卷九七南天竺國傳、冊府卷九六０．一一三０一頁、御覽卷七九三．三五一五頁改。
〔二五〕都烏許水南二百餘里　諸本「烏」作「馬」。按烏許、或烏滸水常見紀載，「馬」字顯訛，今據北史卷九七嚈噠傳、隋書卷八三挹怛傳、御覽卷七九三．三五二０頁改。
〔二六〕衣服類加以纓絡　通典卷一九三嚈噠條「類」下有「胡」字，疑當有此字。
〔二七〕其國南去漕國千五百里東去瓜州六千五百里　此句諸本及北史卷九七都在下文「及山川里數蓋舉其略云」後。按此句是說嚈噠方位，出隋書卷八三挹怛傳。下文「朱居國」等都是「慧生所經諸國」，此句橫隔其間，不成文體，當是錯簡，今乙正。又諸本脫「南」「東」二字，北史卷九七也脫「南」字，今據隋書挹怛傳補。
〔二八〕肅宗遣王伏子統宋雲沙門法力等使西域　北史卷九七嚈噠傳「王」作「賸」。按王或賸伏子統均不可解，當有訛脫。
〔二九〕朱居國　按上于闐傳、疏勒傳「朱居」作「朱俱波」，下渴槃陀傳作「朱駒波」，卷八世宗紀景明三年歲末、永平四年九月甲寅作「朱居槃」。通典卷一九三朱俱波條云：「朱俱波，後魏時通焉，亦名朱居槃國。」譯音出入，本不足怪，但一篇之中，甚至一行之隔，異名錯出，實由北史採取諸書，未加整齊。「朱居槃」未見省稱「朱居」之例，當脫「槃」字。又上文之「悉居半國」，亦即此「朱居槃」之異譯，則前據董琬等所說而此則轉錄宋雲行記，以致重出。
〔三０〕東有缽盧勒國　按「缽盧勒」即上文之「波路」，此據行記。
〔三一〕犯死罪唯徙於靈山　洛陽伽藍記卷五載宋雲等行記「靈山」作「空山」。
〔三二〕臨國已二世矣　諸本「已」訛「民」，今據北史卷九七乾陀傳、伽藍記卷五載行記改。
〔三三〕硇沙　諸本「硇」作「碙」，北史卷九七康國傳百衲本作「〈石冈〉」，北本、汲本作「硇」。按「碙」乃「硇」之訛，今據北史北、汲本改。參本卷校記〔一三〕。
〔三四〕太延中　此條全出北史，北史康國條又出隋書，「太延」本作「大業」，後人妄改。宋人校語已指出。參本卷校記〔一〕。
