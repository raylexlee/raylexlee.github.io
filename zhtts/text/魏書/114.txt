△卷一百五之四　　天象志一之四第四
〔一〕
太和十二年十一月戊午，太白犯歲，又犯火，喪疾之祥。占曰「國無兵憂，則君有白衣之會」。丙寅，火又犯木。占曰「內無亂政，則主有喪戚之故」。十二月壬寅，太白犯填。占曰「金為喪祥，后妃受之」。十三年二月，熒惑犯填。占曰「火主凶亂，女君應之」。皆文明太后之謫也。先是，十一年六月甲子，歲星晝見；十二月甲戌，又晝見；是歲六月，又如之。歲而麗于大明，少君象也。是時孝文有仁聖之表，而太后分權以干冒之，及帝春秋方壯，始將經緯禮俗，財成國風。故比年女君之謫屢見，而歲星{穴浸}盛，至于不可掩奪矣。且占曰「木晝見，主有白衣之會」。是歲九月丙午，有大流星自五車北入紫宮，抵天極，有聲如雷。占曰「天下大凶，國有喪，宮且空」。夫五車，君之車府也，天象若曰：是將以喪事有千乘萬騎而舉者。大有聲，其事昭盛。至十四年三月，填星守哭泣。占曰「將以女君有哭泣之事」。四月丙申，火犯鬼，喪祥也。六月，有大流星從紫宮出，西行。天象又曰：人主將以喪事而出其宮。八月，月、太白皆犯軒轅。九月癸丑而太皇太后崩，帝哭三日不絕聲，勺飲不入口者七日，納菅屨，徒行至陵，其反亦如之，哀毀骨立，杖而後起，雖殊俗之萌，矯然知感焉。自九月至于歲終，凡四謁陵。又荐出紫宮之驗也。十四年十一月，月犯填星；十二月月犯軒轅；十五年十月，月犯填，又犯軒轅；八月，又犯之；〔二〕九月，月掩填星；十七年正月，月又犯軒轅。皆女君之象也。是時林貴人以故事薨，及馮貴人為后，而其姊譖之，至二十年竟坐廢黜，以憂死。幽后繼立，又以淫亂不終。
十三年十二月戊戌，填星、辰星合于須女。女，齊、吳分。占曰「是為雍沮，主令不行，且有陰親者」。至十四年三月庚申，歲星守牛。占曰「其君不愛親戚，貴人多喪；又饉祥也」。是歲太白三犯熒惑；十月，太白入氐；十一月，有大流星從南行入氐。甲申，齊邦之物也，金、火相鑠，為兵喪，為大人之謫。天象若曰：宿宮有兵喪之故，盛大者循而殘之，處其寢廟之中矣。至十五年三月壬子，歲犯填，在虛；三月癸巳，木、火、土三星合宿于虛；甲午，火、土相犯。虛，齊也。占曰「其國亂專政，內外兵喪，故立侯王」。九月乙丑，太白犯斗第四星；戊子，有大流星起少微，入南宮，至帝坐。主有盛大之臣，乘賢以侮其君者。且占曰「大人易政」。至十七年正月戊辰，金、木合于危。危，亦齊也，是為人君且罹兵喪之變。四月戊子，太白犯五諸侯。占曰「有擅刑以殘賊諸侯者」。至七月，齊武帝殂，西昌侯以從子干政，竟殺二君而自立，是為齊明帝。於是高、武諸子王侯數十人相次誅夷，殆無遺育矣。雖繼體相循，實有準命之禍〔三〕，故天謫仍見云。自十五年至十七年，月行七犯建星。建星為忠臣之輔，經代之謀，又吳之分也。十五年，再犯牽牛；十六年至十七年，又四犯南斗。是謂臣干天祿，且曰「大人多死者」。又十五年七月，金入太微；十七年，火入太微宮。反臣之戒。是歲，月行四入太微，十七年六入太微，比歲凡十干之，而齊君夷其宗室，亦積忍酷甚也。
十五年四月癸亥，熒惑入羽林；十六年二月壬子，太白入羽林。占曰「天下兵起」。三月己卯，四月丙午，五月甲戌，十月辛卯，月行皆入羽林；十七年四月壬寅，八月辛卯，十二月辛巳，又如之。先是，陽平王頤統十二將軍騎士七萬，北討蠕蠕。是歲八月，上勒兵三十餘萬自將擊齊，由是比歲皆有事于南方。十五年三月，月掩畢；十一月，又犯之；十六年五月及七月，月再入畢；八月、十一月又再犯之；十七年八月又入畢。畢為邊兵。占曰「貴人多死」。十五年六月，濟陰王鬱賜死；十七年，南平王霄、三老尉元皆死；十八年，安定王休死；十九年，司徒馮誕、太師馮熙、廣川王諧皆死。
十七年二月庚戌，火、土合于室。室星，先王所以制宮廟也，熒惑天視，填為司空，聚而謀之，其相宅之兆也。且緯曰：「人君不失善政，則火土相扶，卜洛之業庶幾興矣。」是歲九月，上罷擊齊，始大議遷都。冬十月，詔司空穆亮、將作董邇繕洛陽宮室，明年而徙都之。於是更服色，殊徽號，文物大備，得南宮之應焉。凡五星分野，熒惑統朱鳥之宿，而填以軒鼓寓之，皆周鶉火之分。室，又并州之分。是為步自并州，而經始洛邑之祥也。
十七年二月丁丑，太白犯井；辛丑，又犯鬼；五月戊午，晝見；九月，又如之。是謂兵祥，雍州也。是月，火、木合于婁。婁為徐州，占曰「其地有亂，萬人不安」。八月辛巳，熒惑入井。占曰「兵革起」。明年十二月，〔四〕詔征南將軍薛真度督四將出襄陽，大將軍劉昶出義陽，徐州刺史元衍出鍾離，平南將軍劉藻出南鄭，〔五〕皆兩雍、徐方之分。後年正月，平南王肅大敗齊師于義陽，降者萬餘。己亥，上絕淮，登八公山，並淮而東，及鍾離乃還。至十九年六月庚申，金、木合于井。七月，火犯井。二十一年十一月，〔六〕大敗齊師于沔北。明年春，復大破之，下二十餘城，於是悉定沔漢諸郡。時江南偽立雍州於襄陽，以總牧西土遺黎，故與東井同候。
十八年四月甲寅，熒惑入軒轅，后妃之戒也。是時，左昭儀得幸，方譖訴馮后，上蠱而惑之。故天若言曰：夫膚受之微不可不察，亦自我天視而降鑒焉。至十九年三月，月犯軒轅；二十年七月辛巳，又掩填星。是月，馮后竟廢，尋以憂死，而立左昭儀，是為幽后。明年，追廢林貞后為庶人。二十二年正月，月又掩軒轅。十一月，又彗星起軒轅，歷鬼南，及天漢。天又若曰：是固多穢德，宜其彗除矣。行歷鬼，又強死之徵。明年，幽后賜死也。
十九年六月壬寅，熒惑出于端門。占曰「邦有大獄，君子惡之，又更紀立王之戒也」。明年，皇太子恂坐不軌，黜為庶人。至二十一年十月壬午，熒惑、歲星合於端門之內。歲為人君，火主死喪之禮，而陳于門庭，大喪之象也。二十二年二月乙丑，木、火合于掖門內，是夕，月行逮之；三月丙午，木、火俱出掖門外，再合一相犯，月行逮之。后妃預有咎焉。明年四月，宮車晏駕。夫太微，禮樂之庭也。時帝方修禮儀，正喪服，以經人倫之化，竟未就而崩。少君嗣立，其事復寢，縉紳先生咸哀慟焉。故天視奉而修之，是以徘徊南宮，蓋皇天有以著慎終歸厚之情。或曰「合于天庭南方，有反臣之戒」。是時齊明帝殂，比及三年而亂兵四交宮掖，既而蕭衍戡之，竟覆齊室云。二十一年十一月，有流星照地，至天津而滅。占曰「將有樓船之攻，人君以大眾行」。二十二年而上南伐。是歲之正月，有流星大如三斗瓶，起貫索，東北流，光燭地，經天棓乃滅，有聲如雷。天棓，天子先驅也。占曰「國中貴人有死者，且大赦」。至三月，上南征不豫，詔武衛元嵩詣洛陽，賜皇后死。
世宗景明元年四月壬辰，有大流星起軒轅左角，東南流，色黃赤，破為三段，狀如連珠，相隨至翼。左角，后宗也。占曰「流星起軒轅，女主後宮多讒死者」。翼為天庭之羽儀，王室之蕃衛，彭城國焉。又占曰「流星于翼，貴人有憂繫」。是時，彭城王忠賢，且以懿親輔政，借使世宗諒陰，恭己而修成王之業，則高祖之道庶幾興焉。而阿倚母族，納高肇之譖，明年，彭城王竟廢。後數年，高氏又鴆于后，而以貴嬪代之。由是小人道長，讒亂之風作矣。夫天之風戒，肇于履端之始，而沒身不悟，以傷魏道，豈不哀哉！或曰：軒轅主后土之養氣，而庇祐下人也，故左角謂之少人焉。天象若曰：人將喪其所以致養，幾至流亡離析矣。是歲，北鎮及十七州大饉，人多就食云。是歲十二月癸未，月暈太微，既而有白氣長一丈許，南抵七星，俄而月復暈北斗大角。為君以兵自衛，又赦祥也，且為立君之戒。時蕭衍立少主於江陵，改元大赦。尋伐金陵，以長圍逼之。又二年正月，月暈井、參、觜、昴、五車。占曰「貴人死，大赦」。是歲，廣陵王羽薨。二月至秋，再大赦。
二年正月己未，金、火俱在奎，光芒相掩。為兵喪，為逆謀，大人憂之，野有破軍殺將。奎，徐方也。三月丁巳，有流星起五諸侯，入五車，至天潢散絕為三，光明燭地。五車，所以輔衰替之君也，流星自五諸侯干之，諸侯且霸而修兵車之會；分而為二，距乏疑之君幾將並立焉。魏收以為流星出五車，諸侯有反者。至五月，咸陽王禧謀反，賜死。戊午，填星在井，犯鉞，相去二寸。占曰「人君有戮死者」。時蕭衍起兵襄陽，將討東昏之亂，是月，推南康王寶融為帝，踐阼于江陵，於是齊有二君矣。至八月戊午，金、火又合于翼，楚分也。十一月甲寅，金、水俱出西方。占曰「東方國大敗」。時蕭衍已舉夏口，平尋陽，遂沿流而東，東主之師連戰敗績，於是長圍守之。十二月，齊將張稷斬東昏以降，又戮主之徵。至三年正月，火犯房北星，光芒相接；癸巳，填星逆行，守井北轅西星。皆大臣賊主，更政立君之戒也。三月，金、水合於須女。女，齊分；金、水合，為兵誅。二月丁酉，有流星起東井，流入紫宮，至北極而滅。東井，雍州之分，衍憑之以興，且西君之分，使星由之以抵辰極，是為禪受之命，且為大喪。是月，齊諸侯相次伏誅，既而西君錫命，衍受禪于建康，是為梁武帝。戊辰而少主殂。自二年至三年，月六掩犯斗魁；七月，火犯斗，皆吳分也。時江南北歲大饉，又連兵北鄙，負敗相跡。又二年七月，月暈婁，內青外黃，轢昴、畢、天船、大陵、卷舌、奎。船為徐魯，又赦祥也，且曰「多死喪」。三月，青、齊、徐、兗餓死萬餘人。七月，大赦。三年八月，月暈，外青內黃，轢昴、畢、婁、胃、五車。占曰「貴人多死」。十二月，月犯昴，環月。太傅、平陽王丕薨。〔七〕後年正月，大赦。
三年八月丙戌，有大流星起天中，北流，大如二斗器。占曰「有天子之使出自中京，以臨北方」。至四年九月壬戌，有大流星起五車，東北流。占曰「有兵將首于東北」。是歲二月辛亥，三月丁未，月再掩太白，〔八〕皆大戰之象也。庚辰，揚州諸將大破梁師于陰陵。〔九〕十一月，左僕射源懷以便宜安撫北邊。明年二月，又大破梁師于邵陵。〔一０〕九月，蠕蠕犯邊，復詔源懷擊之。是歲七月，月暈昴、畢、觜、參、井、五車。占曰「旱，大赦」。又再暈軒轅、太微。明年正月，月暈五車、東井、兩河、鬼、填星。是月，大赦改元。六月，以亢陽，詔撤樂減膳。
正始元年正月戊辰，流星如斗，起相星，入紫宮，抵北極而滅。夫紫宮，后妃之內政，而由輔相干之，其道悖矣。且占曰「其象著大，有非常之變」。至二年六月癸丑，有流星如五斗器，起織女，抵室而滅。占曰「王后憂之，有女子白衣之會」。往反營室，釁歸後庭焉。三年正月己亥，有大流星起天市垣，西貫紫蕃，入北極市垣之西。又公卿外朝之理也。占曰「以臣犯主，天下大凶」。明年，高肇欲其家擅寵，乃鴆殺于后及皇子昌，而立高嬪為后。先是，景明四年七月，太白犯軒轅大星。至二年六月，木犯昴。占曰「人君有白衣之會」。同上。
三年六月丙辰，太白晝見。占曰「陰國之兵強」。八月，梁師寇邊，攻陷城邑。秋九月，安東將軍邢巒大破之宿豫，斬將三十餘人，捕虜數萬。十月甲寅，月犯太白，又大戰之象。明年，中山王英敗績于淮南，士卒死者十八九。又元年正月，月暈胃、昴、畢、五車；戊午，又暈五車、東井、兩河、鬼、填星；二月甲申，又暈昴、畢、觜、參；三年正月，月暈太微、軒轅。皆為兵、赦。是月，皇子生，大赦天下。
四年七月己卯，有星孛于東北。占曰「是謂天讒，大臣貴人有戮死者」。凡孛出東方必以晨，乘日而見，亂氣蔽君明之象也。昔魯哀公十三年十一月，有星孛于東方，明年，春秋之事終，是謂諸夏微弱，蠻夷遞霸，田氏專齊，三族擅晉，卒以干其君明而代奪之，陵夷遂為戰國，天下橫流矣。今孛星又見，與春秋之象同。天戒若曰：是居太陽之側而干其明者，固多穢德，可彗除矣，而君不悟，衰替之萌將繇此始乎？是歲，高肇鴆后及皇子，明年又譖殺諸王，天下冤之。肇故東夷之俘，而驟更先帝之法，累構不測之禍，干明孰甚焉，魏氏之悖亂自此始也。
永平元年三月戊申，熒惑在東壁，月行抵之，相距七寸，光芒相及。室壁四輔，君之內宮，人主所以庇衛其身也。天象若曰：且有重大之臣屏藩王室者，將以讒賊之亂，死於內宮。又曰：諸侯相謀。五月癸未，填星逆行，太微在左執法西。是為后黨持政，大夫執綱而逆行侮法，以啟蕭牆之內。是月，月犯畢；六月，又掩之。占曰「貴人有死者」。庚辰，太白、歲星合于柳。柳為周分。且占曰「有內兵以賊諸侯」。八月，京兆王愉出為冀州刺史，恐不見容，遂舉兵反，以誅尚書令高肇為名，與安樂王詮相攻于定州。九月，太師、彭城王斃于禁中，愉亦死之。或曰：柳，豫州分，所合之野，謀兵，有戰野拔邑事。至十一月丙子，流星起羽林南，大如碗，色赤；有黑雲東南引，如一匹布橫北轢星。占曰「禁兵起，所首召之」。是歲，豫州人白早生殺刺史司馬悅，以城降梁，遣尚書邢巒擊之。十二月，巒拔懸瓠，斬早生。
二年三月丁未，有流星徑數寸，起自天紀，孛于市垣，光芒燭地，有尾跡，長丈餘，凝著天。天象若曰：政失其紀而亂加乎人，浸以萌矣，是將以地震為徵。地震者，下土不安之應也。是月，火入鬼，距積尸五寸。積尸，人之精爽，而炎氣加之，疫祥也。四月乙丑，金入鬼，去積尸一寸。又以兵氣干之，強死之祥也。踰逼者事甚。鬼主驕亢之戒，故金火荐災其人以警而懼之。五月，太白犯歲，光芒相觸。占曰「兵大亂，歲饑，不出三年」。七月庚辰，有流星起騰蛇，入紫宮，抵北極而滅。天戒若曰：彼光後王道者。〔一一〕以馭陰陽之變矣。將有水旱之沴，地震之祥，而後災加皇極焉。明年夏四月，平陽郡大疫，死者幾三千人。平陽，鬼星之分也。秋，州郡二十大水，冀定旱饑。四年，朐山之役，喪師殆盡。其後繁畤、桑乾、靈丘、秀容、雁門地震陷裂，山崩泉涌，殺八千餘人。延昌三年，詔曰：「比歲山鳴地震，于今不已，朕甚懼焉。」至正月，宮車晏駕。〔一二〕二年十一月丙戌，月掩畢大星；〔一三〕至三年八月，火犯積尸。占曰「貴人死，又饑疫祥也」。比年水旱災疫；是月，中山王略薨〔一四〕；明年春，司徒廣陽王嘉薨。
二年九月甲申，歲星入太微，距右執法五寸，光明相及；十二月乙酉，逆行入太微，奄左執法；三年閏月壬申，又順行犯之，相去一寸。保乾圖曰：「臣擅命，歲星犯執法。」是時，高肇方為尚書令，故歲星反復由之，所以示人主也。天若言曰：政刑之命亂矣，彼居重華之位者，盍將反復而觀省焉。今雖厚而席之，適所以為禍資耳。且占曰「中坐成刑，遠期五年」。間五歲而肇誅。四年四月庚午，熒惑犯軒轅大星；至五月，入太微，距右執法三寸，光芒相接。熒惑，天視也，始由軒轅而省執法之位，其象若曰：是居后黨而擅南宮之命，君其降監焉。其應與歲星同也。
四年正月戊戌，有流星起張，西南行，殷殷有聲，入參而滅。張，河南之分；參為兵事。占曰「流星自東方來，至伐而止，有來兵大敗吾軍。有聲者怒也」。先是，去年十一月，月犯太白；是歲，又犯之，〔一五〕在胃；八月辛酉，又犯之。胃為徐方，大戰之象也。十月戊寅，有大流星孛于羽林，南流，色赤，珠落下入濁氣，孛然而流。王師潰亂之兆。先是，梁朐山鎮殺其將來降，詔徐州刺史盧昶援之。十二月，昶軍大敗於淮南，淪覆十有餘萬。是歲七月乙巳，有流星起北斗魁前，西北流入紫宮，至北極而滅。占曰「不出期年，兵起，且亡君戒」。是歲，有朐山之役，間歲而帝崩。
四年十二月己巳，歲星犯房上相，相距一寸，光芒相及；至延昌元年三月丙申，歲星在鉤餘東五寸，距鍵閉三寸；丙午，又掩房上相。天象若曰：夫鈐鍵之轡，君上所宜獨操，非驂服所當共也。先是，高肇為尚書令，而歲星三省執法。是歲至升為司徒，猶怏怏不悅，而歲星又再循之，所以示人主審矣。間二歲而上崩，肇亦誅滅。或曰木與房合，主喪、水。又元年二月，月暈井、鬼、軒轅；十月，又暈井、五車、參、畢。皆水旱饑赦之祥。自元年二月不雨至六月雨，大水。二年四月庚子，出絹十五萬匹賑河南饑人。是夏，州郡十二大水。八月，減天下殊死。
四年四月庚午，〔一六〕熒惑犯軒轅大星；十月壬申，月失行，犯軒轅大星。至延昌元年三月，填星在氐，守之九十餘日。占曰「有德令，拜太子，女主不居宮」。至十月，立皇太子，賜為父後者爵，旌孝友之家。至二年三月乙丑，填星守房。占曰「女主有黜者，以地震為徵」。地震者，陰盈而失其性也。四月丙申，月掩填星；七月戊午，又如之。是為后妃有相遷奪者，且曰「女主死之」。時比歲地震。至三年八月，太白又犯軒轅。十二月，月掩熒惑。皆小君之謫也。時高后席寵凶悍，雖人主猶畏之，莫敢動搖，故世宗胤嗣幾絕。明年上崩，后廢為尼，降居瑤光寺，尋為胡氏所害，以厭天變也。
延昌元年八月己未，有流星起五車，西南流入畢。畢，邊兵也。占曰「有兵車之事，以所直名之」。至二年十一月戊午，又有流星起五車，西南流，殷殷有聲。憑怒者，事盛也。十二月己卯，有流星西南流，分而為二。又偏師之象也。至三年六月辛巳，太白晝見。占曰「西兵大起，有王者之喪」。十一月，大將軍高肇伐蜀，益州刺史傅豎眼出北巴，平南羊祉出涪，安西奚康生出綿竹，撫軍甄琛出劍閣，會帝崩旋師。先是元年三月己酉，木、土相犯。占曰「人君有失地者，將死之」。又曰「先作事者敗，兵起必受其殃」。三年九月，太白掩右執法。是為大將軍有罹刑辟者。先是二年二月，梁郁洲人徐玄明斬大將張稷來降。及肇出征，還亦就戮。
元年三月乙未，有流星起太陽守，歷北斗，入紫宮，抵北極，至華蓋而滅。太陽守所以弼承帝車，大臣之象。今使星由之，以語天極之位，臣執國命，將由此始乎？且占曰「天下大凶，主室其空」。先是，去年八月至十月，月再入太微；是歲三月，又如之；十二月甲戌，月犯火于太微。占曰「君死，不出三年，貴人奪權失勢」。二年三月辛酉，熒惑又犯太微。占曰「天下不安，有立君之戒」。九月丁卯，入太微，犯屏星。明年正月而世宗崩，於是王室遂卑，政在公輔。三年二月，月暈畢、昴、五車、太白、東井。占主赦。是月，太白失行，在天關北。占「有關梁之兵，道不通」。明年正月，肅宗立，大赦天下。二月，梁將任太洪帥眾寇關城。
四年五月庚戌，九月乙丑，十月癸巳，月皆犯太微。中歲而驟干之，強臣不御，執法多門之象也。閏月戊午，月犯軒轅。又女主之謫。十一月庚寅，木、火會于室，相距一尺；至甲午，火徙居東北，亦相距一尺。室為後宮，火與木合曰內亂，環而營之，或淫事干逼諸侯之象。占曰「姦臣謀，大將戮。若有夷族之害，以赦令除之」。先是，三年九月，太白犯執法。是歲八月，領軍于忠擅戮僕射郭祚。九月，太后臨朝，淫放日甚，至逼幸清河王懌。其後，羽林千餘人焚征西將軍張彝宅，辜死者百數，朝廷不能討，於是大赦。原羽林亦營室之故也。魏收以為月犯太微，大臣有死者。其後安定王薨。月犯軒轅，女主憂之。其後皇太后高尼崩于瑤光寺。營室又主土功也。胡太后害高氏以厭天變，乃以后禮葬之。
四年十月，太白犯南斗。斗為吳分。占曰「大兵起」。先是三年四月，有流星起天津，東南流，轢虛、危。天津主水事，且曰有大眾之行。其後梁造浮山堰，以害淮泗，諸將攻之。是歲閏月，有大奔星起七星，南流，色正赤，光明燭地，尾長丈餘，歷南河，至東井。七星，河南之分也，流星出之，有兵起；施及東井，將以水禍終之。又占曰「所與城等」。疑是時，鎮南崔亮攻梁師于硤石。明年二月，鎮東蕭寶夤大破梁淮北軍。九月，淮堰決，梁人十餘萬口皆漂入海。
肅宗熙平元年三月丙子，太白犯歲星；十二月甲辰，月犯歲星。〔一七〕是謂強盛之陰而陵少陽之君。歲，又諸侯也。天象若曰：始由內亂干之，終以威刑及之。是歲正月，熒惑犯房；四月庚子，又逆行犯之；癸卯，月又犯房。〔一八〕占曰「天下有喪，諸侯起霸，將相戮」。十一月，大流星起織女，東南流，長且三丈，光明照地。占曰「王后憂之，有女子白衣之會」。間歲，高太后殂，司徒國珍薨，中宮再有喪事。其後僕射于忠，司徒、任城王澄薨。既而太后幽逼，清河、中山王戮死。或曰：「月、太白犯歲星，饉祥也；火犯房，陳兵滿野，有饑國，且大赦。」又元年十二月，月暈井、觜、參、五車。占曰「水旱，有赦」。至二年正月，大赦。十月，幽、冀、滄、瀛大饑。是月，月再暈畢、參、五車。占曰「饑，赦」。明年，幽州大饑，死者數千人，自正月不雨至六月。是歲，四夷反叛，兵大出，又赦改元。
二年六月癸丑，有大流星出河鼓，東南流，至牛；十一月，流星起河鼓，色黃赤，西南流，長且三丈，有光照地；至神龜元年四月壬子，有流星起河鼓，西北流，至北斗散滅。河鼓，鼓旗之應也，故流星出之兵出，入之兵入。昔宋泰始初，大流星出自河鼓，西南行，竟夜，有小星百數從之。既而諸侯同時作亂。至是三出河鼓，秦州屬國羌及南秦、東益氐皆反。七月，河州人卻鐵匆與群盜又起，自稱水池王，詔行臺源子恭及諸將四出征之。朝廷多事，故天應屢見云。
神龜二年四月甲戌，大流星起天市垣西，東南流，轢尾，光明燭地。天象若曰：將作大眾而從后妃之事矣，以所首名之。是歲九月，太后幸崧高。或曰市垣所以均國風；尾，幽州也。明年，詔尚書長孫稚撫巡北蕃，觀省風俗。二月丙辰，月在參，暈井、觜、參、歲星、五車。占曰「有死相，且赦」。明年，諸王多伏辜，又大赦。
二年八月己亥，太白犯軒轅；是月，月又犯之；至正光元年正月，月又犯軒轅大星。四月庚戌，金、火合于井，相去一尺。占曰「王業易，君失政，大臣首亂，將相戮死，以用師大敗」。五月丙午，太白犯月，相距三寸。占曰「將相相攻，秦國有戰」。七月，太白犯角。角，天門也，是為兵及朝庭。占曰「有謀不成，破軍斬將」。是月，侍中元叉矯詔幽太后于北宮，殺太傅、清河王懌。八月，中山王熙起兵誅元叉，不克遇害。明春，衛將軍奚康生謀討叉于禁中，事泄又死。是冬，諸將伐氐，官軍敗績。
正光元年九月辛巳，有彗星光焰如火，出于東方，陰動爭明之異也。感精符曰：「天下以兵相威，以勢相乘，至威疑亂，起布衣，從衡禍，未庸息，帝宮其空。」昔正始中，天讒孛于東北，是歲而攝提復周。故天象若曰：夫讒之亂萌有自來矣，彗除之象今則著矣，戰國之禍將由此作乎？間三年而北鎮肇亂，關中跡之。自是姦雄鼎沸，覆軍相踵，其災之所及且二十餘年而猶未弭焉。梁志曰：九月乙亥，有星晨見東方，光如火。占曰「國皇見，有內難急兵」。明年，義州反。〔一九〕乙亥去辛巳凡六日，而北方覿之，其氣蓋同矣。始干其明，以妖南國，既又彗而布之，以除魏邦。
二年四月甲辰，火、土相犯於危；十一月辛亥，金、土又相犯于危。危，存亡之機，太白司兵，熒惑司亂，而玄枵司人，土下之所係命也。三精洊聚，群臣協謀，以濟屯復之運焉。占曰「天下方亂，甲兵大起，王后專制，有虛國徙王」。至四年四月己未，火、土又相犯于室。是謂後宮內亂。且占曰「欲殺主，天子不以壽終」。或曰：魏氏，軒轅之裔。填星之物也，赤靈為母，白靈為子，經綸建國之命，所以傳撥亂之君也，其受之者將在并州與有齊之國乎？其後太后淫昏，天下大壞，上春秋方壯，誅諸佞臣。由是鄭儼等竦懼，遂說太后鴆帝。既而尒朱氏興于并州，終啟齊室之運，卜洛之業遂丘墟矣。二年十月，月掩心大星；至三年正月，月掩心距星；四月丁丑，又如之。占曰「亂臣在側」。囗囗囗囗五年。間三歲而肅宗崩。〔二０〕
三年七月庚申，有大流星如五斗器，起王良，東北流，長一丈許。王良主車騎，且曰：有軍涉河，昭盛者事大。是日，月在昴北三寸；十一月乙卯，又如之。是謂兵加匈奴，且胡王之謫也。先是，蠕蠕阿那瑰失國，詔北鎮師納之。是歲八月，蠕蠕後主來奔懷朔鎮。〔二一〕間歲，阿那瑰背約犯塞，詔尚書令李崇率騎十萬討之，出塞三千餘里，不及而還。二年九月庚戌，月暈胃、昴、畢、五車；辛亥，又暈之。占曰「饑旱有赦」。〔二二〕至三年九月，月在畢，暈昴、畢、觜、參、五車。是歲夏大旱，十二月，大赦。
三年二月丁卯，月掩太白，京師不見，涼州以聞。占曰「天下大兵起。涼州獨見，災在秦也」。三月癸卯，有大流星起西北角，流入紫宮，破為三段，光明照地。角星，主外朝兵政，流星由之，將大出師之象。若曰將以兵革之故，王室分崩。入抵紫宮，天下大凶，有虛國之象。四月癸酉，有大奔星歷紫微，入北斗東北首，光明燭地，殷然如雷。盛怒之象也，皆以所直名之。至四年八月乙亥，月在畢，掩熒惑。又邊城兵亂之戒也。十月乙卯，太白入斗口，距第四星三寸，光芒相掩。占曰「大兵起，將戮辱，又吳分也」。五年正月，沃野鎮人破落汗拔陵反，〔二三〕臨淮王彧征之，敗績于五原。六月，莫折大提反於秦，雍州刺史元志討之，又大敗於隴東。明年，南方諸將頻破梁師。至八月，杜洛周起上谷，其後鮮于脩禮反定州。王師比歲北征，冀方大震。既而葛榮承之，竟陷河北。五年二月，月在參，暈觜、參、五車、東井、熒惑；八月，又暈之。閏月，月在張、翼，再暈軒轅、太微。占曰「兵起，士卒多遁走」，一曰「士卒大聚」。又皆赦祥也。是時徵調驟起，兵相蹈藉。又有詔內外戒嚴，將親征。〔二四〕自二月至六月，再大赦天下。十月，月在畢，暈昴、畢、觜、參。後年春，又大赦。先是，二年九月，歲星犯左執法；至三年正月癸丑，又逆行犯之，相去四寸，光芒相及；五月丙辰，歲星又掩左執法。是時宦者劉騰與元叉協謀，遂總百揆之任，故歲星反復由之，與高肇同占。至四年二月，騰死，叉由是失援。其年十一月庚戌，歲星犯房上相，相距二寸，光芒相掩。五年四月己丑，歲星又逆行犯之。明年，皇太后反政，叉遂廢黜。昔高肇為尚書令，而歲星三省之，及升于上相，歲星亦再循之。至是三犯執法而騰死，再干上相而叉敗，曠宮之譴，異代同符矣。
孝昌元年五月，太白犯軒轅；八月，在張、角，盛大。占曰「有暴酷之兵」。張，河南也。十二月，火入鬼，又犯之。占曰「大賊在大人之側」。后以淫泆失政，又秦分也。二年正月癸卯，金、木相犯於牛；十一月戊申，又相犯于女。歲所以建國均人，女為蠶妾，牛為農夫。天象若曰：是將罹以寇戎，而喪其耕織之務矣。且曰有亂兵大戰而波及齊、吳。是歲八月甲申，月在胃，掩鎮星；閏月癸酉，又掩之；三年正月戊辰，又掩之。是為女君有罹兵刑之禍者，洊干之，事甚而眾也。又占曰「天下大喪，無主，貴人兵死，國以滅亡」。又二年三月，奔星大如斗，出紫微，東北流，光照地。占曰「王師大出，邦去其君」。六月，有奔星如斗，起大角，入紫宮而滅。棟星以肆覲群后，而敷威令于四方也。今大號由之，以詔天極，不以逆乎？且有空國徙王之戒焉。十月，有星入月中而滅。占曰「入而無光，其國卒滅；星反出者，亡國復立」。是歲四月至三年九月，熒惑再犯軒轅大星；武泰元年正月，又逆行復犯之。占曰「主命將失，女君之象，亂逆之災」。三月庚申，月掩畢大星。占曰「邊兵起，貴人多死者」。是時淫風滋甚，王政盡弛，自大河而北，極關而西，覆軍屠邑，不可勝計。既而蕭寶夤叛于雍州，梁師驟伐淮泗，連兵青土，萬姓嗷嗷，喪其樂生之志矣。是歲二月，帝竟以暴崩。四月，尒朱榮以大兵濟河，執太后及幼主，沉諸中流，害王公以下二千，遂專權晉陽，以令天下焉。三年正月癸酉，月在井，暈觜、參、兩河、五車。七月，大赦。明年少主立，又大赦。
莊帝永安元年七月癸亥，太白犯左角，相距四寸，光芒相掩，兵及朝庭之象。占曰「大戰不勝，貴人有來者，其謀不成」。至二年閏月，熒惑入鬼，犯積尸。占曰「兵起西北，有鈇鉞之誅」。是歲，北海王顥以梁師陷考城，執濟陽王暉業，乘虛逐勝，遂入洛陽。至七月，王師大敗之，顥竟戮死，有謀不成之驗。明年，尒朱天光擊反虜万俟醜奴及蕭寶夤于安定，克之，咸伏誅。
二年十一月，熒惑自鬼入太微西掖門，犯上將，出東掖門，犯上相，東行累日，句己去來，復逆行而西；十二月乙丑，月又掩之；至三年正月癸未，逆行入東掖門；己丑，月入太微，襲熒惑；辛卯，月行太微中，又暈之；三月己卯，在右執法北一尺五寸，留十四日；至壬辰，月又掩之，復順行而東；四月戊午，月又干太微而暈；己未，熒惑出端門，在左執法南尺餘而東。自魏興以來，未有循環反復若此之荐也。是時孝莊將誅權臣，有興復魏室之志，是以誠發於中而熒惑咨謀於上焉。其占曰「有權臣之戮，有大兵之亂，貴人以強死而天下滅亡」。至五月己亥，太白在參晝見。參為晉陽之墟。天意若曰：干明之釁於是乎在矣。七月甲午，有彗星晨見東北方，在中台東一丈，長六尺，色正白，東北行，西南指；丁酉，距下台上星西北一尺而晨伏；庚子，夕見西北方，長尺，東南指，漸移入氐；至八月己未，漸見；癸亥，滅。占曰「彗出太階，有陰謀姦宄興」。凡天事為之徵形以戒告人主，始滌公輔之穢而彗除之，權臣將滅之象；再干太陽之明而後陵奪之，逆亂復興之象也。三月而見者，變近亟也。究于內宮者，反仇其上也，近期在衝，遠期一年。先是，二日壬申，有大流星相隨西北，尾跡不絕以千計。西北直晉陽之墟，而微星，庶人所以載皇極也，人徙而君從之。是月戊戌，有大奔星自極東貫紫宮而出，影跡隨之，遷君之應。至九月，上誅太原王榮、上黨王天穆于明光殿。是夕，尒朱氏黨攻西陽門不克，退屯河陰。十二月，洛陽失守，帝崩于晉陽。自是南宮版蕩，劫殺之禍相踵。先是，永安元年七月丙子，十一月丙寅，十二月癸巳，月皆掩畢大星；至二年三月乙卯，月入畢口；八月乙丑，又距畢左股二寸，光芒相掩，須臾入畢口；十二月丙辰，掩畢右股大星；三年六月乙巳，又犯畢大星；八月庚申，入畢口，犯左股大星；是月辛丑，太白犯軒轅；明年五月，月又犯畢右股，遂入之。畢星，所以建魏國之命也。占曰「天下有變，其君大憂，邊兵起，上將戮，月洊干之，事甚而眾」。及尒朱兆作亂，奉長廣王為主，號年建明。明年二月，又廢之而立節閔。六月，高歡又推安定王為帝於信都，復黜之，後更立武帝。於是三少王相次崩殂，〔二五〕又洛陽再陷，六宮汙辱，有兵及軒轅之效焉。永安二年十月辛亥，十二月丁巳，月皆在畢，暈昴、畢、填星、觜、參、五車；普泰元年正月己丑，月在角，暈軫、角、五車、亢，連環暈北斗、大角、織女；十月，又暈昴、畢、觜、參、井、五車。是時，肆赦之令，歲月相踵。
節閔普泰元年五月辛未，太白出西方，與月並，間容一指，戰祥也。先是，去年十一月辛丑，月在太白北，不容一指。占曰「有破軍殺將，主人不勝」。既而尒朱氏南侵，王師敗績。至是，又與月合，幾將復之乎？十月甲寅，金、火、歲、土聚于觜、參，甚明大。晉魏之墟也，且曰：兵喪並起，霸君興焉。是時，勃海王歡起兵信都，改元中興。至十一月己卯，奔星如斗，起太微，東北流，光明燭地，有聲如雷。占曰「大臣有外事，以所首事命之」。或曰「中國失君，有立王遷主。著而有聲者，盛怒也」。是時，尒朱氏成師北伐。明年三月癸巳，火逆行犯氐。占曰「天子失其宮」。閏月庚申，歲星入鬼，犯天尸。占曰「有戮死之君」。既而尒朱兆等大敗于韓陵，覆師十餘萬。四月，武帝即位，比及歲終，凡殺三廢帝。
孝武永熙元年九月，太白經天。十一月辛丑，有大流星出昴北，東南流，轢畢貫參，光明照地，有聲如雷。天象若曰：將有髦頭之兵，憑陵塞垣，與大司馬合戰。明年正月丁酉，勃海王歡追擊兆等于赤洪嶺，大破之，尒朱氏殲焉。
二年四月，太白晝見。九月丁酉，火、木合于翼，相去一寸，光芒相掩。占曰「是謂內亂，姦臣謀，人主憂」。甲寅，金、火合于軫，相去七寸，光芒相及。占曰「是謂相鑠，不可舉事用兵」。翼、軫南宮之蕃，又荊州也。至三年三月癸巳，有奔星如三斛甕，起匏瓜，西流入市垣，有光燭地，迸流如珠，尾跡數丈，廣且三尺，凝著天，狀如蒼白雲，須臾屈曲蛇行。匏瓜為陰謀；星大如甕，為發謀舉事；光盛且大，人貴而眾也；以所首名之，且為天飾，王者更均封疆。是時，斛斯椿等方說上伐高歡，荊州刺史賀拔勝預謀焉；〔二六〕高歡知之，亦以晉陽之甲來赴。七月，上自將十餘萬，次河橋，望歡軍，憚之不敢戰，遂西幸長安。至十月，勃海王更奉孝靜為主，改元天平，由是分為二國，更均封疆之應也。是月，歡命侯景攻荊州，拔之，勝南奔。是年三月庚子，木逆行，在左執法北一寸，光芒相掩；五月甲申，又在執法西半寸，乍見乍不見。占曰「強臣擅命，改政更元」。十二月，上崩，由是高歡、宇文泰擅權兩國。又二年十一月乙丑，三年八月庚午，十二月庚申，月皆在畢，暈畢、昴、參、五車。自三年二月至明年正月，東、西魏凡四大赦。
三年五月己亥，熒惑逆行，掩南斗魁第二星，遂入斗口。先是，元年十一月，熒惑入斗十餘日，出而逆行，復入之，六十日乃去。斗，大人之事也。占曰「中國大亂，道路不通，天下皆更元易政，吳越之君絕嗣」。是歲，東、西帝割據山河，遂為戰國比。十月至正月，梁、魏三帝皆大赦改元。或曰：斗為壽命之養，而火以亂氣干之，耄荒之戒也。是時梁武帝年已七十矣，怠於聽政，專以講學為業，故皇天殷勤著戒。又若言曰：經遠之謀替矣，將以逆亂終之，而勦其天祿焉。夫天懸而示之，且猶不悟，其後攝提復周，卒有侯景之亂云。三年十二月，梁人立元慶和為魏王，屯平瀨。明年正月，東南行臺元晏大破之。六月，豫州刺史堯雄又大破梁師於南頓。十月，梁攻單父，徐州刺史任祥又大破之，斬虜萬餘級。十一月，柳仲禮寇荊州，〔二七〕諸將又大敗之。時梁軍政益弛，故累有負敗之應。
東魏孝靜天平二年，有星孛于太微，歷下台，及室壁而滅。南宮，成周之墟，孝文之餘烈也，孛星由之，易政徙王之戒。天象若曰：王城為墟，夏聲幾變，而台階持政，有代奪之漸乎？且抵于營室，更都之象也。是後兩霸專權，皆以北俗從事，河南新邑遂為戰爭之郊。間三歲，至興和元年九月，發司州卒十萬營鄴都，十月新宮成。天平元年閏月，月掩心大星；二年八月，又犯之，相去七寸；十一月，又掩心小星。相臣逼主之象，且占曰「人臣伐主，應以善事除殃」。時兩雄王業已定，特以人臣取容而已。至興和二年八月，月又犯心大星。後數年而禪代。
元象二年七月壬戌，〔二八〕金、土合于七星；癸亥，遂犯七星。七星，河南之分，金而犯土，將有封畿之戰，且占曰「其分亡地」。先是，去年十二月癸丑，太白食月；是歲三月壬申，太白又與月合，相距一寸，大戰之祥也。月象強大之國，而金合之，秦師將勝焉。十二月，有流星從天市垣西流，長且一丈，有尾跡。三年正月，勃海王歡攻夏州，克之。十月丁丑，月犯火。占曰「大將有鬥死者」。十二月，大都督竇泰入潼關；明年，宇文泰距擊斬之。十月，遂及勃海王歡戰于沙苑，歡軍敗績，捕虜萬餘。是月，獨孤信拔洛陽。
三年十一月，熒惑犯歲星。占曰「有內亂，臣謀主」。至四年正月，客星出于紫宮。占曰「國有大變」。二月壬申，八月癸未，月再掩五車東南星。卜曰「兵起，道不通」。十一月，太白晝見。占曰「軍興，為不臣」。五年二月庚戌、三月甲子，填星逆順行，再犯上相。上相，司徒也。六月，太白入東井。占曰「秦有兵，大臣當之」。至元象元年七月，太白在柳，晝見。柳，河南也。八月辛卯，有大流星出房、心北，東南行，長且三尺，尾跡分為三段，軍破為三之象也。先是，行臺侯景、司徒高昂圍金墉，西帝及宇文泰自將救之。是月陳于河陰，泰以中軍合戰，大克，司徒高昂死之。既而左右軍不利，西師由是敗績，斬將二十餘人，降卒六萬。是月，西帝太傅梁景叡據長安反，關中大震，尋皆伏誅。天平三年正月，元象元年三月，月再掩軒轅大星。是年，西帝廢皇后乙氏，立蠕蠕女為后。明年五月，火犯軒轅大星。既而乙氏遇害，其後蠕蠕后又死，而乙氏為祟焉。元象元年十月，月犯昴，暈畢、胃；丁未，在翼，暈大星、軒轅左角；十一月，在井，暈五車、兩咸。〔二九〕東西主凡三大赦。
興和元年二月壬子，火犯井。占曰「秦有兵亂，貴人當之」。四月，又入鬼。亦兵喪之祥也，又土地之分也。至二年十一月甲戌，太白在氐，與填星相犯。氐，鄭地也。至四年七月壬午，火、木合于井，相去一尺。占同天平。明年，北豫州刺史高仲密據武牢西叛，宇文泰帥眾援之。戊申，及勃海王戰于邙山，西軍大敗，虜王侯將校四百餘人，獲六萬餘級。元年八月，月在畢，暈昴、畢、觜、五車。二年正月大赦。三年正月至八月，又再暈之，歲星在焉。四年十一月，月暈軒轅、太微；壬申，又暈胃、昴、畢、五車。皆兵饑赦祥也。明年，東西主皆大赦。後年三月，高歡入朝，以春冬亢旱，請賑窮乏，死罪已下皆宥之。先是，元年十月辛丑，有彗星出于南斗，長丈餘；至十一月丙戌，距太白三尺，長丈餘，東南指；二月乙卯，至婁始滅。占曰「彗出南斗之土，皆誅其上」。疑又吳分。始自微末，終成著大，而與兵星合焉。天戒若曰：夫劫殺之萌，其事由來漸矣，而人君辨之不早，終以兵亂橫流，不可撲滅焉。婁又徐方之次，亂之所自招也。至二年四月己丑，金、木相犯于奎；丙午，火、木又相犯于奎。奎為徐方，所以虞蹶防之寇也。歲主建國之命，而省人君之差敗，火主亂，金主兵；三精洊而聚謀，所以哀矜下土而示驅除之戒也。是時，梁主衰老，太子賢明而不能授之以政焉，由是領軍朱异等浸侵明福之權。至武定五年，侯景竊河南六州而叛，又與連衡而附益之。是歲十二月，梁師敗績于彭城，捕虜五萬餘級，江淮之間始蕭然愁歎矣。明年，師大敗，〔三０〕陷溺以十萬數，景遂舉而濟江，三吳大荒，道殣流離者太半，淮表二十六州咸內屬焉。昔三精聚謀於危，九年而高氏霸，至是聚謀於奎而蕭氏亡，亦天之大數云爾。
武定二年四月丁巳，熒惑犯南宮上將；戊寅，又犯右執法。占曰「中坐成刑，金火尤甚」。四年四月庚午，金晝見。六月癸巳，月入畢。九月壬寅，太白在左執法東南三寸許，是為執法事。五年正月，月犯畢大星，貴人之謫也。先是九月，大丞相歡圍玉壁不克，是月，歡薨于晉陽。辛亥，侯景反，僕射慕容紹宗擊之。八月，淮南三王謀反，誅。明年，紹宗攻王思政于潁川，竟溺。四年九月，月在翼，暈軒轅、太微帝坐。五年二月，暈昴、畢、參、井、五車；〔三一〕五月，在張，又暈軒轅、太微。時兵革屢動，東、西帝皆比歲大赦。
七年九月戊午，月掩歲星，在斗。斗為天廟，帝王壽命之期。月由之以干歲星，是為大人有篡殺死亡之禍。是歲，梁武帝以憂逼殂，明年而齊帝，後年西主文帝及梁簡文又終，天下皆有大故，而江表尤甚。八年三月甲午，歲、鎮、太白在虛。虛，齊分，是為驚立絕行，改立王公。熒惑又從而入之，四星聚焉。五月丙寅，帝禪位于齊〔三二〕。是歲，西主大統十六年也。是時兩主立，而東帝得全魏之墟，於天官為正。昔宋武北伐，四星聚奎；及西伐秦，四星聚井；四星聚參而勃海始霸；四星聚危而文宣受終。由是言之，帝王之業其有徵矣。其後六年，西帝禪于周室，天文史失其傳也。
校勘記
〔一〕　魏書卷一百五之四　諸本目錄注「闕」字，宋人校語見上卷校記〔一〕。
〔二〕　八月又犯之　按上已見「十月」，不應記八月在十月後。志二太和十六年八月戊申月犯軒轅。此處下文稱「九月，月犯填星」，據志二亦在十六年，知這裏「八月」上脫「十六年」三字。
〔三〕　實有準命之禍　按「準命」不可解，「準」當是「革」之訛。古代稱改朝換代為「革命」。
〔四〕　明年十二月　諸本無「十」字。按卷七下高祖紀下，事在太和十八年十二月。這次元宏南伐在南齊蕭鸞即位後，卷九八蕭道成傳、南齊書卷五七魏虜傳均有紀載。蕭鸞稱帝在十月，豈得於二月已南伐？這裏「二」上顯脫「十」字，今據紀補。
〔五〕　平南將軍劉藻出南鄭　諸本「藻」訛「薛」，今據卷七下高祖紀下、卷七０劉藻傳改。
〔六〕　二十一年十一月　諸本「二」作「三」。按太和無三十一年，事見卷七下高祖紀下太和二十一年十一月。「三」字訛，今據改。
〔七〕　太傅平陽王丕薨　按此承上文乃景明三年十二月。據卷八世宗紀，丕死在景明四年七月癸卯。疑上脫「明年七月」四字。
〔八〕　三月丁未月再掩太白　按此承上文是景明四年三月。是年三月癸丑朔，無丁未。志二在五月丁未，五月壬子朔，亦無丁未。
〔九〕　揚州諸將大破梁師于陰陵　卷八世宗紀景明四年三月「陰陵」作「陰山」。卷一九中任城王雲附元澄傳、卷九八蕭衍傳稱「攻蕭衍陰山戌破之」。通鑑卷一四五．四五二九頁胡注：「據水經注卷三０淮水篇，陰山關在弋陽縣西南。」這裏「陰陵」當是「陰山」之訛。
〔一０〕又大破梁師于邵陵　卷八世宗紀正始元年二月、卷九八蕭衍傳「邵陵」作「邵陽」。通鑑卷一四五．四五三七頁胡注：「即邵陽州也。」這裏「陵」字當是「陽」之訛。
〔一一〕彼光後王道者　諸本下注「疑」字。按此下當有脫文，不相連屬，今於「者」字下句斷。
〔一二〕至正月宮車晏駕　按上記延昌三年，元恪死在四年正月，「正月」上當脫「明年」或「四年」二字。
〔一三〕二年十一月丙戌月掩畢大星　諸本「二」訛「七」，按永平無七年，今據志二改。
〔一四〕是月中山王略薨　按「是月」承上文是永平三年（五一０）八月。卷八世宗紀是年十月辛卯記「中山王英薨」，卷一九下南平王楨附元英傳亦稱英死於永平三年，略是英子，死於武泰元年（五二八）河陰之禍，亦見卷一九本傳。這裏「略」乃「英」之訛，「是月」亦當作「十月」。
〔一五〕是歲又犯之　按「是歲」下例當記月，據志二是「四月辛卯」，疑脫此四字。
〔一六〕四年四月庚午　諸本「四年」作「二年」。按上記永平四年，下記延昌元年，不應這裏又記「二年」。下文說「十月壬申，月犯軒轅大星」，據志二在永平四年十月壬午，知這裏「二年」乃「四年」之訛。今改正。又是年十月癸亥朔，有壬申，也有壬午，未知孰是。
〔一七〕十二月甲辰月犯歲星　按志二熙平元年「十二月戊戌，月犯歲星；甲辰，月暈東井、觜、參、五車」。這裏抄錄之誤。
〔一八〕癸卯月又犯房　按此承上文乃熙平元年四月，志二在二年四月，疑此誤。
〔一九〕梁志曰至明年義州反　按事見隋書卷二一天文志下梁普通元年（魏正光元年）九月乙亥，下云：「其三年，義州刺史文僧朗以州叛。」梁普通三年即魏正光三年（五二二），這裏作「明年」，則是正光二年，當是比對梁、魏紀年有誤。
〔二０〕間三歲而肅宗崩　百衲本、南本「三」字墨釘，北本、汲本作「五」。殿本考證云：「以上文推之，則以『三』為是」。今殿本、局本皆作「三」，是。
〔二一〕是歲八月蠕蠕後主來奔懷朔鎮　按「是歲」承上文乃正光三年，據卷九肅宗紀，事在二年八月己巳。又下云：「間歲，阿那瑰背約犯塞」，事在四年二月。由二年至四年，故云「間歲」，若「蠕蠕後主來奔」在三年，則當云明年。史臣改竄紀年以附會所謂「徵應」，荒誕可笑。
〔二二〕占曰饑旱有赦　諸本「饑旱」二字注「闕二字」或墨釘，唯百衲本模糊，細審下一字是「旱」字，下文說「夏大旱」也可證。上一字張元濟校勘記作「饑」，今從之。
〔二三〕五年正月沃野鎮人破落汗拔陵反　按拔陵起義據卷九肅宗紀在正光五年三月，其實當在四年。三月乃命元彧統兵鎮壓起義軍之時。此志記事多據本紀，這裏「正」字疑仍是「三」之訛，非別有據。
〔二四〕又有詔內外戒嚴將親征　按此事在孝昌元年十二月，下稱「二月至六月再大赦及月變」，據紀及志二皆在孝昌元年。這裏「又」字上疑脫「孝昌元年」四字。
〔二五〕於是三少王相次崩殂　「王」疑當作「主」。
〔二六〕荊州刺史賀拔勝預謀焉　諸本「勝」作「岳」。按荊州刺史是賀拔勝，見卷一一出帝紀永熙三年七月己丑及卷八０賀拔勝傳。且下文也說「勝南奔」。這裏「岳」乃「勝」之訛，今改正。
〔二七〕十一月柳仲禮冠荊州　百衲本、汲本、局本「十一月」作「十二月」，南、北、殿三本作「十一月」按卷一二孝靜紀、卷九八蕭衍傳，事在天平元年十一月。今從南、北、殿本。
〔二八〕元象二年七月壬戌　按下文稱「三年正月，勃海王歡攻夏州」，「十二月，竇泰入潼關；明年，宇文泰距擊斬之」，都是天平三年和四年正月事。又云：「十月，遂及勃海王歡戰於沙苑」，乃天平四年十月事。次年始改年元象。這裏本當止作「二年」，承上條乃天平二年，「元象」二字衍文。下條首稱「三年十一月」，也是天平的三年，故下云「至元象元年七月」云云，亦可證。
〔二九〕十一月在井暈五車兩咸　南本、殿本、局本「咸」作「年」，百衲本、北本、汲本作「咸」。按志二元象元年「十一月庚午，月在井，暈五車一星及東井、南北河」。據晉書卷一一天文志上云：「亢東咸、西咸各四星，在房、心北」，似「兩咸」不誤。但這裏是說「月在井」，志二稱暈「南、北河」，與上所云「東、西咸」不相及。晉志云：「南河、北河各三星，夾東井」，又云：「南河曰南戍……北河曰北戍。」疑「咸」乃「戍」之訛。「年」字又因「咸」字音近而訛。
〔三０〕明年師大敗　按文義「師」上當脫「梁」字。
〔三一〕五年二月暈昴畢參井五車　按志二在五年正月乙巳，疑「二月」乃「正月」之訛。
〔三二〕五月丙寅帝禪位于齊　按卷一二孝靜紀武定八年五月，「丙寅」作「丙辰」，北齊書卷四文宣紀，丙辰魏帝下禪位詔，戊午，高洋即帝位。是年五月己酉朔，丙辰是八日，戊午是十日，正相連接。丙寅乃十八日，顯誤。
