△內篇二
丘壟之骨，岡阜之支，氣之所隨。
〈此章乃葬法中之綱領也。丘壟為陰，岡阜為陽。丘言其高，骨乃山之帶石者。壟高不能自立，必藉石載土而後能聳也。岡者脊也，土山為阜，言支之有毛脊者。壟之有骨，氣隨而行則易見，支無石，故必觀其毛脊而後能辨也。然有壟而土，支而石者；壟而隱，支而隆者，又全藉乎心目之巧以區別也。支壠之說，景純著書不爲不明第，後人不通其義，注釋雖多，悉皆非是，知之者亦且不肯明白分析。後來宗師又皆不形竹素，唯口授心傳，自非耳提面命，莫之能曉，故知者鮮矣。〉
經曰：氣乘風則散，界水則止。
〈謂生氣隨支壠體質流行，滔滔而去，非水界則莫之能止。及其止也，必得城郭完密，前後左右環圍區穴，然後能藏風，而不致有蕩散之患。楊公雲：明堂惜水如惜血，堂裏避風如避賊。可不慎哉！〉
古人聚之使不散，行之使有止，故謂之風水。
〈高城之地，天陰自上而降，生氣浮露，最怕風寒，易為蕩散。如人深居密室，稍有罅隙通風，適當肩背，便能成疾。故當求其城郭完密，使氣之有聚也。平支之穴，地陽自下而升，生氣沉隱，不畏風吹，亦如人在廣寞之野，雖八面無蔽，己自不覺。或遇天晴日朗，其溫和之氣自若也，故不以寬曠為嫌，但取橫水之有止，使氣之不行也。此言支壠之取用不同者如此。〉
風水之法，得水為上，藏風次之。
〈支壠二者俱欲得水，高壠之地，或從腰落，雖無大江攔截，亦必有池塘以止內氣，不然去水稍遠，而隨身金魚不可無也。倘金魚不界，則謂之雌雄失經，雖藏風亦不可用。平支之地，雖若無蔽，但得橫水攔截，何嫌寬曠。故二者皆以得水為上也。〉
經曰：外氣橫形，內氣止生。蓋言此也。
〈水流土外，謂之外氣；氣藏土內，謂之內氣。故必得外氣形，則內之生氣自然止也。此引經以結上文，得水為上之意。〉
何以言之？氣之盛雖流行，而其餘者猶有止；雖零散，而其深者猶有聚。
〈高壠之地，落勢雄壯，就中析爲兄弟，或去或止，各有結作，自非一地可盡其力量也。而好龍多從腰落，分佈枝蔓在十數裏之間，為城郭、朝樂、官曜、禽鬼、捍門、華表、獬豸、羅星之類，皆本身自帶不可謂。彼既流行而去，而此非其止也，但當求其聚處，而使之不散耳。次言平支之龍，大山跕落平洋，四畔曠闊，其為城郭，亦不過高逾數尺而已，且去穴遼遠。朝山一點，在乎煙靄之中，人見之者，莫不以八風無蔽為嫌，又豈知支龍氣隱雖零散，而其深者猶有聚也，但當求橫水之攔截，使之有止耳。此言支壠之氣盛者如此。〉
故藏於涸燥者宜淺，藏於坦夷者宜深。
〈上句言壠，下句言支。景純言此，則傾囊倒篋，盡洩葬法之玄祕矣，尚何俟他求哉！高壠之地，雨注則傾，故言涸燥，此天氣自上而降氣淳，故當淺葬，陰來而陽受也。平支之地，澆水不流，故言坦夷，此地氣自下而升，氣沉故噹深葬，陽來而陰作也。〉
經曰：淺深得乘，風水自成。
〈此復引經以證上文支壠葬法之不同也。高壠之葬，露而勿隱，故淺取其浮氣也；平支之葬，潛而弗彰，故深取其沉氣也。得乘者，言所葬之棺，得以乘其生氣也。《祕寶經》曰：『陽脈沉潛深處取，陰龍浮露淺中求。坦夷涸燥無過此，卻與排星事不侔。』其亦淺深得乘之，謂歟世俗多用九星白法以定尺寸者，謬也。〉
夫陰陽之氣，噫而為風，升而且為雲，降而為雨，行乎地中而爲生氣。
〈陰陽之氣即地中之生氣也，故噫而爲風，升爲雲，降爲雨，又豈唯是而已哉！凡所以位天地、育萬物者，何莫非此氣也！斯蓋因言葬乘生於地中，故重舉以伸明其義。愚嘗謂能生能殺，皆此氣也。葬得其法，則為生氣，失其道，則為殺氣。如所謂加減、饒借、吞吐、浮沉之類，並當依法而剪裁之，不致有擅殺、沖刑、破腮、翻鬥之患也。〉
夫土者氣之體，有土斯有氣，氣者水之母，有氣斯有水。
〈氣本無體，假土為體，因土而知有此氣也。水本無母，假氣為母，因氣而知此育水也。五行以天一生水，且水何從在而生哉？生水者金也，金復何從而生乎？生金者土也。天地之先，未有形質，其土安在？豈不聞邵子之言曰：『天地之本，其起於中，乎中，即土也，無氣而有其理也。土腹藏金，無質而有其氣也。乾藏坤內，隱而未見，及乎生水，其兆始萌。言氣為水母者，即乾金之氣也。世人不究本源，但以所見者水爾，故遂以水為天地之始，蓋通而未精者也。』〉
經曰：土形氣形，物因以生。
〈生氣附形而有依土而行，萬物亦莫不非因之而生也。此引經結上有文有土斯有氣之意。〉
