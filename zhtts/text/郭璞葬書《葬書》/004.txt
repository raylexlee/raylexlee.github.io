△內篇三
夫氣行乎地中，其行也因地之勢，其聚也因勢之止。
〈此即土形氣行，有土有氣之意。謂氣行地中，人不見，其始也則因地之勢而知其行也，其次也又因勢之止而知其聚也。〉
葬者原其起，乘其止。
〈善葬者，必原其起，起以觀勢，乘其止以扞穴。凡言止者，乃山川融結，奇秀之所，自非明眼之士莫能見也。《片玉純髓》雲：『草上露華偏在尾，花中香味總居心。』其此之謂歟！或曰䊀穴乘其脈之盡處為止，然則蓋倚撞安可以止雲。曰古人恐後世不識止處，故立為四法以乘之。夫蓋者止於蓋也，倚者止於倚也，撞䊀無不皆然，唯觀義之所在，高低正側，何往而非止也！〉
地勢原脈，山勢原骨，委蛇東西，或為南北。
〈�亦支壠之所由別也。蓋平夷之地多土，陡瀉之地多石，故支之行必認土脊以為脈，壠之行則當求石脊以為骨也。其行度之勢，委蛇屈折，千變萬化，本無定式，世固有直來而直結者亦不拘也。此章大略與丘壠之骨、岡阜之支略同。〉
千尺為勢，百尺為形。
〈千尺言其遠，指一枝山之來勢也。百尺言其近，指一穴地之成形也。山川形勢豈真有尺度之拘，特言其髣彿耳。〉
勢來形止，是謂全氣，全氣之地，當葬其止。
〈原其遠勢之來，察其近形之止，形勢既順，山水翕合，則為全氣之地。既得全氣之地，故又當求其止處而葬之，斯爲善矣。止之一字，乃錦囊要旨，故諄諄而屢言之，可謂喫緊爲人矣。世之葬者，不乏全氣之地，但於其止處則有昧焉耳。夫千里求龍，五尺入手，纔差一指，盡廢前功，縱奇峯聳拔，秀水之玄，俱不為我有也。此術前輩所祕，苟無師承，縱百般揣度，竭其心思，終無自悟之理。若得其傳，知其訣，則如數二三，辨黑白，人或見其莽然若可左、可右、可移、可易，又豈知中間自有一定不易之法、尺寸不可遷改者。《指南》雲：『立穴若還裁不正，縱饒吉地也徒然。高低深淺如差誤，福變為災起禍愆。』〉
宛委自復，回環重復。
〈宛委自復，指其勢而言。宛轉委屈，或順或逆，即委蛇東西或為南北之意也。回環重復，以其局而論，縈迂盤礴，層拱疊衛，即朝海拱辰之義也。此章言全氣之地，其融結之情如此。〉
若踞而候也。
〈如人踞然不動，而有所待也。〉
若攬而有也。
〈若貴人端坐，器具華陳，攬之而有餘也。〉
欲近而卻，欲止而深。
〈上句言擁衛之山須得趍揖朝拱，不欲其僣逼衝突而不遜也。下句言瀦蓄之水必得止聚淵澄，不欲其阧瀉反背而無情也。〉
來積止聚，沖陽和陰。
〈來山凝結，其氣積而不散；止水融會，其情聚而不流。斯乃陰陽交濟，山水沖和，故開井而多徵驗也。〉
土高水深，鬱草茂林。
〈水沉深則土壤高厚，氣沖和則草木茂盛。程子曰：曷謂地之美者？土色之光潤，草木之茂盛，乃其驗也。〉
貴若千乘，富如萬金。
〈氣像尊嚴，若千乘之貴也；擁簇繁夥，猶萬金之富。〉
經曰：形止氣蓄，化生萬物，為上地也。
〈堂局完密，形穴止聚，則生氣藏蓄於中矣。善葬者因其聚而乘之，則可以福見，存昌後裔。夫豈獨葬理而然乎？世間萬物何莫不由此氣而成，化育之功。今既山川融結，衆美駢集，故為上地也。〉 葬書集註、醫經正本書、人倫大統賦 24
