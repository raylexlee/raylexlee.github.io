△內篇一
葬者乘生氣也。
〈此章乃錦囊一書之關鍵也，已下諸篇不過註腳而已。生氣者即一元運行之氣也，在天則周流六虛，在地則發生萬物。天無此則氣無以資，地無此則形無以載。故磅礴乎大化，貫通乎品彙，無處無之，而無時不運也。陶侃曰：『先天地而長存，後天地而固有。』蓋亦指此雲耳。且夫生氣藏於地中，人不可見，惟循地之理以求之，然後能知其所在。葬者苟能知其所在，使枯骨得以乘之，則地理之能事畢矣。〉
五氣行乎地中，發而生乎萬物。
〈五氣即五行之氣，乃生氣之別也，夫一氣分而為陰陽，析而為五行，雖運於天實出於地。行則萬物發生，聚則山川融結，融結者，即二五之精、妙合而凝也。〉
人受體於父母，本骸得氣，遺體受廕。
〈父母骸骨，為子孫之本，子孫形體，乃父母之枝，一氣相廕，由本而達枝也。故程子曰：『卜其宅兆，卜其地之美惡也。地之美者則其神靈安，子孫盛，若培壅其根而枝葉茂，理固然也。地之惡者則反是。』蔡季通曰：生死殊途，情氣相感，自然默與之通。今尋暴骨，以生人刺血滴之而滲入，則為親骨肉，不滲則非。其氣類相感有如此者，則知枯骨得廕，生人受福，其理顯然，不待智者而後知也。或謂抱養繼承，元非遺體，僧道嗣續，亦異所生，其何能廕之乎？豈不曰人之心通乎氣，心為氣之主，情通則氣亦通，義絕則廕亦絕。故後母能廕前母兒，前母亦廕後母子。其在物則蔞藪螟蛉之類是也，尚何疑焉？
凡人之無嗣者，亦其大不幸也。聖人設教，必使以同宗繼之者，非曰自私，乃所以正名分辨族類而絕爭端耳。若吾宗果無其人，亦將以異姓續之，不猶愈於斬然而斷滅者乎？蓋衆人之先與天地萬物同出一源，但是、遠日分，遂有親疏之間。然一氣之流行則無以異也。苟念慮之相接，祀事之不廢，則名正理順而情氣感通矣。或者乃謂有人以屠者之子爲嗣後祭其先，見有操刀者享之，理有未然。凡鬼神形影烏得實有，而聖人立爲祭祀者，但使人不忘其本耳，原其實理，只是報心之法也。是故，七戒三斎，思其動靜起居，洋洋如在，降神�祝，名正理順，然後鬼神得而享之。若以爲氣類相感而來格，則其祭五祀之時，祖宗來享，誰其禁之？以其名不正，理不順，故不得而享之也。是以，季氏旅於泰山，聖人譏之。今言操刀者名悖理違，情隔義絕，又烏得而享之乎？北溪陳氏乃引之以爲立嗣，不嚴於同姓之戒，其意雖善，然未免局於量而不能通乎。道體之大，觀張子西銘之辭則聖賢之心可見矣。操刀之妄使其果有此事，亦非儒者之所宜言，不幾於語怪乎？今因論情通義絕，故併及之。〉
經曰：氣感而應鬼，福及後人。
〈地理之學，原於赤松子《青囊經》，唐一行謂錦囊所引經曰，此也。然名存而書亡，世不復傳矣。其曰「氣感而應鬼，福及人」人者，蓋謂父母子孫，本同一氣，互相感召，顯微無間，故能體廕生人，生人旺盛，人受鬼福，固嘗評鬼福之說，切有疑焉。非若人之居室，得其美基則可以挹山川之秀，受陽明之氣，日夕與之交接，以爲地靈人傑之應，於理誠有然者。今既死矣，𩱿升𩲸降，神氣離體，遺骸與死灰槁木等，其無知又烏能受蔭而致禍福？於生人者乎見聞之間，莫不以爲惑世誣衆之事。然而古人葬骨而蔭子子孫富貴者，蓋亦多矣。天下之名墓，在在有之，倘言其妄，則其效驗有不可掩者，謂爲信然，則必有其理以明之，是亦士君子格物致知之一端也。且夫真龍降跡，迢迢百里，或數十里結為一穴。及至穴所，則羣峯矗矗，呈秀於其前，疊樟層層，獻奇於其後，龍虎抱衛，砂水翕聚。形穴既就，則山川之靈秀，造化之精英，凝結融會於其中矣。苟欲盜其精英，竊其靈秀，以父母遺骨藏於融會之地，由是子孫之心寄託於此，因其心之所寄，遂可與之感合，而能致福於將來也。是知人之心通乎氣，而氣通乎天。以人心之靈，合山川這靈，故降神孕精，以鐘爲生息之源，而其富貴貧賤，壽夭賢愚，靡不關系。至於形貌之妍醜，並皆肖像山川之美惡焉，故篙嶽生申，尼丘孕孔，豈偶然哉！嗚呼，非葬骨也，乃葬人之心也；非山川之靈，亦人心自靈耳。世有往往以遺骨棄諸水火而無禍福者，蓋心與之離故也。〉
是以銅山西崩，靈鐘東應。
〈漢未央宮一日無故而鐘自嗚，東方朔日：『必有銅山崩者。』未幾西蜀果奏銅山崩，以日揆之，正未央鍾鳴之日也。帝問朔何以知之，對曰：『銅出於山，氣相感應，猶人受體於父母也。』帝歎曰：物尚爾，況於人乎！昔者曾子養母至孝，子出，母欲其歸，則囓指，而曾子心痛。人凡父母不安而身離待側，則亦心動，但常人孝心薄而不自覺耳。故知山崩鐘應，亦其理也。〉
木華於春，慄芽於室。
〈此亦言一氣之感召也。野人藏慄，春至，慄木華，而家藏之慄亦芽。實之去本已久，彼華此芽，蓋以本性原在，得氣則相感而應，亦猶父母之骨葬乘生氣而子孫福旺也。夫一氣磅礴於天地間，無端倪，無終窮，萬物隨其運化，本不自知，而彼造物者亦不自知也。〉
蓋生者氣之聚，凝結者成骨，死而獨留，故葬者反氣入骨，以廕所生之法也。
〈乾父之精，坤母之血，二氣感合，則精化為骨，血化為肉，復藉神氣資乎其間，遂生而為人。及其死也，神氣飛揚，血肉消殨，骨雖獨存而無知上智之士，圖葬于吉地之中，以內乘生氣，外假子孫思慕，一念與之吻合，則可以復其既往之神，萃其已散之氣。蓋一念即神也，神趍則氣應，地靈而人傑，以無為有，借偽顯真，玄通陰陽，功奪造化，是為反氣入骨，以廕所生之法也。〉
