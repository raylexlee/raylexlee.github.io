△病能論篇第四十六
黃帝問曰：人病胃脘癰者，診當何如？岐伯對曰：診此者，當候胃脈，其脈當沉細，沉細者氣逆，逆者，人迎甚盛，甚盛則熱；人迎者，胃脈也，逆而盛，則熱聚於胃口而不行，故胃胱為癰也。
帝曰：善。人有臥而有所不安者，何也？岐伯曰：臟有所傷，及精有所之寄則安，故人不能懸其病也。
帝曰：人之不得偃臥者，何也？岐伯曰：肺者臟之蓋也，肺氣盛則脈大，脈大則不得偃臥，論在奇恆陰陽中。
帝曰：有病厥者，診右脈沉而緊，左脈浮而遲，不然病主安在？岐伯曰：冬診之，右脈固為沉緊，此應四時，左脈浮而遲，此逆四時，在左當主病在腎，頗關在肺，當腰痛也。
帝曰：何以言之？岐伯曰：少陰脈貫腎絡肺，今得肺脈，腎為之病，故腎為腰痛之病也。
帝曰：善。有病頸癰者，或石治之，或針灸治之，而皆已。其真安在？岐伯曰：此同名異等者也。夫癰氣之息者，宜以針開除去之。夫氣盛血聚者，宜石而瀉之，此所謂同病異治也。
帝曰：有病怒狂者，此病安生？岐伯曰：生於陽也。帝曰：陽何以使人狂？岐伯曰：陽氣者，因暴折而難決，故善怒也，病名曰陽厥。帝曰：何以知之？岐伯曰：陽明者常動，巨陽少陽不動，不動而動，大疾，此其候也。帝曰：治之奈何？岐伯曰：奪其食即已。夫食入於陰，長氣於陽，故奪其食即已。使之服以生鐵絡為飲，夫生鐵絡者，下氣疾也。
帝曰：善。有病身熱解墮，汗出如浴。惡風少氣，此為何病？岐伯曰：病名曰酒風。帝曰：治之奈何？岐伯曰：以澤瀉，朮各十分，麋銜五分，合以三指撮為後飯。
所謂深之細者，其中手如針也。摩之切之，聚者，堅也，博者，大也。
上經者，言氣之通天也。下經者，言病之變化也。金匱者，決死生也。撥度者，切度之也。奇恆者，言奇病也。所謂奇者，使奇病不得以四時死也。恆者，得以四時死也。
所謂揆者，方切求之也，言切求其脈理也。度者，得其病處，以四時度之也。
