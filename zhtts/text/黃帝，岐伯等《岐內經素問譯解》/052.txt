△刺禁論篇第五十二
黃帝問曰：願聞禁數？
岐伯對曰：臟有要害，不可不察。肝生於左，肺藏於右，心部於表，腎治於衳，脾為之使，胃為之市。
膈肓之上，中有父母，七節之傍，中有小心，從之有福，逆之有咎。
刺中心，一日死。其動為噫。
刺中肝，五日死。其動為語。
刺中腎，六日死。其動為嚏。
刺中肺，三日死。其動為咳。
刺中脾，十日死。其動為吞。
刺中膽，一日半死。其動為嘔。
刺跗上中大脈血出不止死。
刺面中溜脈，不幸為盲。
刺頭中腦戶，入腦立死。
刺舌下中脈太過，血出不止為喑。
刺足下佈絡中脈，血不出為腫。
刺郗中大脈，令人僕脫色。
刺氣街中脈，血不出，為腫鼠僕。
刺脊間中髓為傴。
刺乳上，中乳房，為腫根蝕。
刺缺盆中內陷氣泄，令人喘咳逆。
刺手魚腹內陷為腫。
無刺大醉，令人氣亂；無刺大怒，令人氣逆：無刺大勞人；無刺新飽人；無刺大飢人；無刺大渴人；無刺大驚人。
刺陰股中大脈，血出不止，死。
刺客主人內陷中脈，為內漏為聾。
刺膝臏出液為跛。
刺臂太陰脈，出血多，立死。
刺足少陰脈，重虛出血，為舌難以言。
刺膺中陷中，肺為喘逆仰息。
刺肘中內陷氣歸之，為之不屈伸。
刺陰股下三寸內陷，令人遺溺。
刺腋下脅間內陷，令人咳。
刺少腹中膀胱溺出，令人少腹滿。
刺腨腸內陷為腫。
刺眶上陷骨中脈，為漏為盲。
刺關節中液出，不得屈伸。
