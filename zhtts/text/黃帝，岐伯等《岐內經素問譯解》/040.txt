△腹中論篇第四十
黃帝問曰：有病心腹滿，旦食則不能暮食，此為何病？岐伯對曰：名為鼓脹。
帝曰：治之奈何？岐伯曰：治之以雞矢醴，一劑知，二劑已。
帝曰：其時有復發者，何也？岐伯曰：此飲食不節，故時有病也。雖然其病也已時，故當病氣聚於腹也。
帝曰：有病胸脅支滿者，妨於食，病至則先聞腥臊臭，出清液，先唾血，四支清，目眩，時時前後血，病名為何，何以得之？
岐伯曰：病名血枯，此得之年少時，有所大脫血。若醉入房，中氣竭，肝傷，故月事衰少不來也。
帝曰：治之奈何？復以何術？岐伯曰：以四烏鰂骨，一蘆茹，二物併合之，丸以雀卵，大小如豆，以五丸為後飯，飲以鮑魚汁，利腸中，及傷肝也。
帝曰：病有少腹盛，上下左右皆有根，此為何病？可治不？
岐伯曰：病名曰伏梁。
帝曰：伏梁何因而得之？岐伯曰：裹大膿血，居腸胃之外，不可治，治之每切按之致死。
帝曰：何以然？岐伯曰：此下則因陰，必下膿血，上則迫胃脘，生膈俠胃脘內癰，此久病也，難治。居臍上為逆，居臍下為從，勿動亟奪，論在刺法中。
帝曰：人有身體髀股〈骨行〉皆腫，環臍而痛，是為何病？岐伯曰：病名伏梁，此風根也。其氣溢於大腸而著於肓，肓之原在臍下，故環臍而痛也。不可動之，動之為水溺澀之病。
帝曰：夫子數言熱中，消中，不可服高梁芳草石藥。石藥發瘨，芳草發狂。夫熱中消中者，皆富貴人也，今禁高梁，是不合其心，禁芳草石藥，是病不愈，願聞其說。
岐伯曰：夫芳草之氣美，石藥之氣悍，二者其氣急疾堅勁，故非緩心和人，不可以服此二者。
帝曰：不可以服此二者，何以然？岐伯曰：夫熱氣慓悍，藥氣亦然，二者相遇，恐內傷脾，脾者土也，而惡木，服此藥者，至甲乙日更論。
帝曰：善。有病膺腫，頭痛胸滿腹脹，此為何病？何以得之？岐伯曰：名厥逆。
帝曰：治之奈何？岐伯曰：灸之則瘖，石之則狂，須其氣並，乃可治也。
帝曰：何以然？岐伯曰：陰氣重上，有餘於上，灸之則陽氣入陰，入則瘖，石之則陽氣虛，虛則狂，須其氣並而治之，可使全也。
帝曰：善。何以知懷子之且生也？岐伯曰：身有病而無邪脈也。
帝曰：病熱而有所痛者何也？岐伯曰：病熱者陽脈也，以三陽之動也。人迎一盛少陽，二盛太陽，三盛陽明，入陰也。夫陽入於陰，故病在頭與腹，乃〈月真〉脹而頭痛也。帝曰：善。
