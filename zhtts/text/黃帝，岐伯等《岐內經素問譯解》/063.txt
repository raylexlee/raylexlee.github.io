△繆刺論篇第六十三
黃帝問曰：餘聞繆刺，未得其意，何謂繆刺？
岐伯對曰：夫邪之客於形也，必先舍於皮毛，留而不去，入舍於孫脈，留而不去，入舍於絡脈，留而不去，入舍於經脈，內連五臟，散於腸胃，陰陽俱感，五臟乃傷，此邪之從皮毛而入，極於五臟之次也。如此則治其經焉。今邪客於皮毛，入舍於孫絡，留而不去，閉塞不通，不得入於經，流溢於大絡，而生奇病也。夫邪客大絡者，左注右，右注左，上下左右與經相干，而佈於四末，其氣無常處，不入於經俞，命曰繆刺。
帝曰：願聞繆刺，以左取右，以右取左，奈何？其與巨刺何以別之？岐伯曰：邪客於經，左盛則右病，右盛則左病，亦有移易者，左痛未已，而右脈先病，如此者，必巨刺之，必中其經，非絡脈也。故絡病者，其痛與經脈繆處，故命曰繆刺。
帝曰：願聞繆刺奈何？取之何如？岐伯曰：邪客於足少陰之絡，令人卒心痛、暴脹、胸脅肢滿、無積者，刺然骨之前出血，如食頃而已，不已左取右，右取左。病新發者，取五日已。
邪客於手少陽之絡，令人喉痺，舌倦口乾，心煩，臂外廉痛，手不及頭，刺手中指次指爪甲上，去端如韭葉，各一痏，壯者立已，老者有頃已，左取右，右取左，此新病數日已。
邪客於足厥陰之絡，令人卒疝暴痛。刺足大指爪甲上與肉交者，各一痏，男子立已，女子有頃已，左取右，右取左。
邪客於足太陽之絡，令人頭項肩痛。刺足小指爪甲上與肉交者，各一痏，立已。不已，刺外踝下三痏，左取右，右取左，如食頃已。
邪客於手陽明之絡，令人氣滿胸中，喘息而肢胠，胸中熱。刺手大指次指爪甲上，去端如韭葉，各一痏，左取右，右取左，如食頃已。
邪客於臂掌之間，不可得屈。刺其踝後，先以指按之痛，乃刺之。以月死生為數，月生一日一痏，二日二痏，十五日十五痏，十六日十四痏。
邪客於足陽蹻之脈，令人目痛，從內眥始。刺外踝之下半寸所各二痏，左刺右，右刺左，如行十里頃而已。
人有所墮墜，惡血留內，腹中滿脹，不得前後。先飲利藥，此上傷厥陰之脈，下傷少陰之絡。刺足內踝之下，然骨之前，血脈出血，刺足跗上動脈。不已，刺三毛上各一痏，見血立已，左刺右，右刺左，善悲驚不樂，刺如右方。
邪客於手陽明之絡，令人耳聾，時不聞音。刺手大指次指爪甲上去端如韭葉各一痏，立聞。不已，刺中指爪甲上與肉交者，立聞。其不時聞者，不可刺也。耳中生風者，亦刺之如此數，左刺右，右刺左。
凡痺往來，行無常處者，在分肉間痛而刺之，以月死生為數，用針者，隨氣盛衰，以為痏數，針過其日數則脫氣，不及日數則氣不瀉，左刺右，右刺左，病已止，不已復刺之如法，月生一日一痏，二日二痏，漸多之，十五日十五痏，十六日，十四痏，漸少之。
邪客於足陽明之經，令人鼽衄，上齒寒。刺足中指次指爪甲上與肉交者，各一痏，左刺右，右刺左。
邪客於足少陽之絡，令人脅痛，不得息，咳而汗出。刺足小指次指爪甲上與肉交者，各一痏，不得息立已，汗出立止，咳者溫衣飲食，一日已。左刺右，右刺左，病立已，不已，覆刺如法。
邪客於足少陰之絡，令人嗌痛，不可內食，無故善怒，氣上走賁上。刺足下中央之脈，各三痏，凡六刺，立已。左刺右，右刺左，嗌中腫，不能內唾，時不能出唾者，刺然骨之前，出血立已，左刺右，右刺左。
邪客於足太陰之絡，令人腰痛，引少腹控眇，不可以抑息，刺腰尻之解，兩胛之上，是腰俞，以月死生為痏數，發針立已，左刺右，右刺左。
邪客於足太陽之絡，令人拘攣、背急、引脅而痛，刺之從項始，數脊椎俠脊，按疾之應手如痛，刺之傍三痏，立已。
邪客於足少陽之絡，令人留於樞中痛，髀不可舉，刺樞中，以毫針，寒則久留。針以月死生為數，立已。
治諸經刺之，所過者不病，則繆刺之。
耳聾、刺手陽明，不已，刺其通脈，出耳前者。
齒齲，刺手陽明。不已，刺其脈，入齒中，立已。
邪客於五臟之間，其病也，脈引而痛，時來時止，視其病繆刺之於手足爪甲上，視其脈，出其血，間日一刺，一刺不已，五刺已。
繆傳引上齒，齒脣寒痛，視其手背脈血者，去之，足陽明中指爪甲上一痏，手大指次指爪甲上各一痏，立已，左取右，右取左。
邪客於手足少陰太陰足陽明之絡，此五絡皆會於耳中，上絡左角，五絡俱竭，令人身脈皆動，而形無知也，其狀若屍，或曰屍厥。
刺其足大指內側爪甲上，去端如韭葉，後刺足心，後刺足中指爪甲上各一痏，後刺手大指內側，去端如韭葉，後刺手心主，少陰銳骨之端，各一痏，立已。不已，以竹管吹其兩耳，鬄其左角之髮，方一寸燔治，飲以美酒一杯，不能飲者，灌之，立已。
凡刺之數，無視其經脈，切而從之，審其虛實而調之。不調者，經刺之；有痛而經不病者，繆刺之。因視其皮部有血絡者，盡取之，此繆刺之數也。
