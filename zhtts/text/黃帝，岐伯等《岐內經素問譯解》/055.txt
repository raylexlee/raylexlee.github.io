△長刺節論篇第五十五
刺家不診，聽病者言，在頭頭疾痛，為藏針之。刺至骨病已，上無傷骨肉及皮，皮者道也。
陰刺入一，傍四處，治寒熱。
深專者刺大臟，迫臟刺背，背俞也。刺之迫臟，臟會，腹中寒熱去而止。與刺之要，發針而淺出血。
治腐腫者，刺腐上，視癰小大深淺刺。刺大者多血，小者深之，必端內針為故止。
病在少腹有積，刺皮膚以下，至少腹而止。刺俠脊兩旁四椎間，刺兩髂髎季脅肋間，導腹中氣熱下已。
病在少腹，腹痛不得大小便，病名曰疝，得之寒。刺少腹兩股間，刺腰髁骨間，刺而多之，盡靈病已。
病在筋，筋攣節痛，不可以行，名曰筋痺。刺筋上為故，刺分肉間，不可中骨也。病起筋靈病已止。
病在肌膚，肌膚盡痛，名曰肌痺，傷於寒濕。刺大分小分，多發針而深之，以熱為故，無傷筋骨，傷筋骨，癰發若變。諸分盡熱病已止。
病在骨，骨重不可舉，骨髓痠痛，寒氣至，名曰骨痺。深者刺無傷脈肉為故。其道大分小分，骨熱病已止。
病在諸陽脈且寒且熱，諸分且寒且熱，名曰狂。刺之虛脈，視分盡熱病已止。
病初發歲一發，不治月一發，不治月四五發，名曰癲病。刺諸分諸脈。其無寒者，以針調之病止。
病風且寒且熱，靈汗出，一日數過，先刺諸分理絡脈，汗出且寒且熱，三日一刺，百日而已。
病大風骨節重，鬚眉墮，名曰大風，刺肌肉為故。汗出百日，刺骨髓汗出百日，凡二百日鬚眉生而止針。
