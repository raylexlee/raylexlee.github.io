△湯液醪醴論篇第十四
黃帝問曰：為五穀湯液及醪醴奈何？岐伯對曰：必以稻米，炊之稻薪，稻米者完，稻薪者堅。帝曰：何以然？岐伯曰：此得天地之和，高下之宜，故能至完：伐取得時，故能至堅也。
帝曰：上古聖人作湯液醪醴，為而不用何也？岐伯曰：自古聖人之作湯液醪醴者，以為備耳！夫上古作湯液，故為而弗服也。
中古之世，道德稍衰，邪氣時至，服之萬全。
帝曰：今之世不必已何也。岐伯曰：當今之世，必齊毒藥攻其中，鑱石針艾治其外也。
帝曰：形弊血盡而功不應者何？岐伯曰：神不使也。帝曰：何謂神不使？岐伯曰：針石道也。精神不進，志意不治，故病不可愈。今精壞神去，營衛不可復收。何者？嗜慾無窮，而憂患不止，精氣弛壞，營泣衛除，故神去之而病不愈也。
帝曰：夫病之始生也，極微極精，必先入結於皮膚。今良工皆稱曰病成，名曰逆，則針石不能治，良藥不能及也。今良工皆得其法，守其數，親戚兄弟遠近音聲日聞於耳，五色日見於目，而病不愈者，亦何暇不早乎？
岐伯曰：病為本，工為標，標本不得，邪氣不服，此之謂也。
帝曰：其有不從毫毛而生，五臟陽以竭也，津液充郭，其魄獨居，孤精於內，氣耗於外，形不可與衣相保，此四極急而動中，是氣拒於內而形施於外，治之奈何？
岐伯曰：平治於權衡，去宛陳莝，微動四極，溫衣繆剌其處，以復其形。開鬼門，潔淨府，精以時服；五陽已布，疏滌五臟，故精自生，形自盛，骨肉相保，巨氣乃平。帝曰：善。
