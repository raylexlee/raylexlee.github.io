△寶命全形論篇第二十五
黃帝問曰：天復地載，萬物悉備，莫貴於人。人以天地之氣生，四時之法成。君王眾庶，盡欲全形。形之疾病，莫知其情，留淫日深，著於骨髓，心私慮之。餘欲針除其疾病，為之奈何？
岐伯對曰：夫鹽之味鹹者，其氣令器津泄；弦絕者，其音嘶敗；木敷者，其葉發，病深者，其聲噦。人有此三者，是謂壞府，毒藥無治，短針無取，此皆絕皮傷內，血氣爭黑。
帝曰：餘念其痛，心為之亂惑反甚。其病不可更代，百姓聞之，以為殘賊，為之奈何。
岐伯曰：夫人生於地，懸命於天；天地合氣，命之曰人。人能應四時者，天地為之父母；知萬物者，謂之天子。天有陰陽，人有十二節。天有寒暑，人有虛實。能經天地陰陽之化者，不失四時。知十二節之理者，聖智不能欺也，能存八動之變，五勝更立，能達虛實之數者獨出獨入，呿吟至微，秋毫在目。
帝曰：人生有形，不離陰陽。天地合氣，別為九野，分為四時，月有大小，日有短長。萬物並至，不可勝量。虛實呿吟，敢問其方？
岐伯曰：木得金而伐，火得水而滅，土得木而達，金得火而缺，水得土而絕，萬物盡然，不可勝竭。故針有懸布天下者五：黔首共餘食，莫知之也。一曰治神，二曰知養身，三曰知毒藥為真，四曰制砭石大小，五曰知腑臟血氣之診。五法俱立，各有所先。今末世之刺也，虛者實之，滿者泄之，此皆眾工所共知也。若夫法天則地，隨應而動，和之者若響，隨之者若影，道無鬼神，獨來獨往。
帝曰：願聞其道。岐伯曰：凡刺之真，必先治神，五臟已定，九候已備，後乃存針，眾脈不見，眾兇弗聞，外內相得，無以形先，可玩往來，乃施於人。人有虛實，五虛勿近，五實勿遠，至其當發，間不容瞚。手動若務，針耀而勻。靜意視義，觀適之變，是謂冥冥，莫知其形。見其烏烏，見其稷稷，從見其飛，不知其誰。伏如橫弩，起如發機。
帝曰：何如而虛？何如而實？岐伯曰：刺虛者須其實，刺實者須其虛。經氣已至，慎守勿失，深淺在志，遠近若一，如臨深淵，手如握虎，神無營於眾物。
