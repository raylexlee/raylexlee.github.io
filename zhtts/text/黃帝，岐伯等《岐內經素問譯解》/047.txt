△奇病論篇第四十七
黃帝問曰：人有重身，九月而喑，此為何也？岐伯對曰：胞之絡脈絕也。
帝曰：何以言之？岐伯曰：胞絡者，系於腎，少陰之脈貫腎，系舌本，故不能言。
帝曰：治之奈何？岐伯曰：無治也，當十月復。
刺法曰：無損不足，益有餘，以成其疹。
然後調之。
所謂無損不足者，身贏瘦，無用鑱石也；無益其有餘者，腹中有形而泄之，泄之則精出而病獨擅中，故曰疹成也。
帝曰：病脅下滿氣逆，二三歲不已，是為何病？岐伯曰：病名曰息積，此不妨於食，不可灸刺，積為導引服藥，藥不能獨治也。
帝曰：人有身體髀股〈骨行〉皆腫，環臍而痛，是為何病？岐伯曰：病名曰伏梁，此風根也。其氣溢於大腸而著於肓，肓之原在臍下，故環臍而痛也。不可動之，動之為水溺澀之病也。
帝曰：人有尺脈數甚，筋急而見，此為何病？岐伯曰：此所謂疹筋，是人腹必急，白色黑色見，則病甚。
帝曰：人有病頭痛，以數歲不已，此安得之，名為何病？岐伯曰：當有所犯大寒，內至骨髓，髓者，以腦為主，腦逆，故令頭痛，齒亦痛，病名厥逆。帝曰：善。
帝曰：有病口甘者，病名為何？何以得之？岐伯曰：此五氣之溢也，名曰脾痺。夫五味入口，藏於胃，脾為之行其精氣津液在脾，故令人口甘也，此肥美之所發也，此人必數食甘美而多肥也。肥者，令人內熱，甘者令人中滿，故其氣上溢，轉為消渴。治之以蘭，除陳氣也。
帝曰：有病口苦，取陽陵泉。口苦者，病名為何？何以得之？岐伯曰：病名曰膽癉。夫肝者，中之將也，取決於膽，咽為之使，此人者數謀慮不決，故膽虛，氣上逆而口為之苦。治之以膽募俞，治在陰陽十二官相使中。
帝曰：有癃者，一日數十溲，此不足也。身熱如炭，頸膺如格，人迎躁盛，喘息氣逆，此有餘也。太陰脈微細如發者，此不足也。其病安在？名為何病？岐伯曰：病在太陰，其盛在胃，頗在肺，病名曰厥，死不治。此所謂得五有餘，二不足也。
帝曰：何謂五有餘？二不足？岐伯曰：所謂五有餘者，五病之氣有餘也，二不足者，亦病氣之不足也。今外得五有餘，內得二不足，此其身不表不裏，亦正死明矣！
帝曰：人生而有病癲疾者，病名曰何？安所得之？岐伯曰：病名為胎病，此得之在母腹中時，其母有所大驚、氣上而不下，精氣並居，故令子發為癲疾也。
帝曰：有病龐然有水狀，切其脈大緊，身無痛者，形不瘦，不能食，食少，名為何病？岐伯曰：病生在腎，名為腎風，腎風而不能食，善驚，驚已，心氣痿者死。帝曰：善。
