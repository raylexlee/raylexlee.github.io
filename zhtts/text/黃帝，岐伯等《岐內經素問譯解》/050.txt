△刺要論篇第五十
黃帝問曰：願聞刺要？
岐伯對曰：病有浮沉，刺有淺深，各至其理，無過其道，過之則內傷，不及則生外壅，壅則邪從之。淺深不得，反為大賊，內動五臟，後生大病。
故曰：病有在毫毛腠理者，有在皮膚者，有在肌肉者，有在脈者，有在筋者，有在骨者，有在髓者。
是故刺毫毛腠理無傷皮，皮傷則內動肺，肺動則秋病溫瘧，泝泝然寒慄。
刺皮無傷肉，肉傷則內動脾，脾動則七十二日四季之月，病腹脹煩不嗜食。
刺肉無傷脈，脈傷則內動心，心動則夏病心痛。
刺脈無傷筋，筋傷則內動肝，肝動則春病熱而筋弛。
刺筋無傷骨，骨傷則內動腎，腎動則冬病脹，腰痛。
刺骨無傷髓，髓傷則銷鑠胻痠，體解〈亻亦〉然不去矣。
