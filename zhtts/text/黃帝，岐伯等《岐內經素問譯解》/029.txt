△太陰陽明論篇第二十九
黃帝問曰：太陰陽明為表裏，脾胃脈也。生病而異者何也？
岐伯對曰：陰陽異位，更虛更實，更逆更從，或從內或從外，所從不同，故病異名也。
帝曰：願聞其異狀也。岐伯曰：陽者天氣也，主外；陰者地氣也，主內。故陽道實，陰道虛。故犯賊風虛邪者陽受之，食飲不節，起居不時者，陰受之。陽受之則入六腑，陰受之則入五臟。入六腑則身熱不時臥，上為喘呼；入五臟則瞋滿閉塞，下為飧泄，久為腸澼。故喉主天氣，咽主地氣。故陽受風氣，陰受濕氣。
故陰氣從足上行至頭，而下行循臂至指端；陽氣從手上行至頭，而下行至足。故曰陽病者上行極而下，陰病者下行極而上。故傷於風者上先受之，傷於濕者，下先受之。
帝曰：脾病而四肢不用何也？岐伯曰：四肢皆稟氣於胃而不得至經，必因於脾乃得稟也。今脾病不能為胃行其津液，四肢不得稟水谷氣，氣日以衰，脈道不利，筋骨肌內，皆無氣以生，故不用焉。
帝曰：脾不主時何也？岐伯曰：脾者土也。治中央，常以四時長四臟，各十八日寄治，不得獨主於時也。脾臟者常著胃土之精也。土者生萬物而法天地，故上下至頭足不得主時也。
帝曰：脾與腎以膜相連耳，而能為之行其津液何也？岐伯曰：足太陰者三陰也，其脈貫胃，屬脾，絡溢，故太陰為之行氣於三陰。陽明者表也，五臟六腑之海也，亦為之行氣於三陽。臟腑各因其經而受氣於陽明，故為胃行其津液。四肢不得稟水谷氣，日以益衰，陰道不利，筋骨肌肉，無氣以生，故不用焉。
