△刺志論篇第五十三
黃帝問曰：願聞虛實之要？岐伯對曰：氣實形實，氣虛形虛，此其常也，反此者病。谷盛氣盛，谷虛氣虛此其常也，反此者病。脈實血實，脈虛血虛，此其常也，反此者病。
帝曰：如何而反？岐伯曰：氣虛身熱，此謂反也。谷入多而氣少，此謂反也。谷不入而氣多，此謂反也。脈盛血少，此謂反也。脈少血多，此謂反也。
氣盛身寒，得之傷寒，氣虛身熱，得之傷暑。
谷入多而氣少者，得之有所脫血，濕居下也。
谷入少而氣多者，邪在胃及與肺也。
脈小血多者，飲中熱也；脈大血少者，脈有風氣，水漿不入，此之謂也。
夫實者，氣入也；虛者，氣出也。氣實者，熱也；氣虛者，寒也。
入實者，左手開針空也；入虛者，左手閉針空也。
