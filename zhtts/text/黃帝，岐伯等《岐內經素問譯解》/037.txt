△氣厥論篇第三十七
黃帝問曰：五臟六腑寒熱相移者何？
岐伯曰：腎移寒於肝，癰腫少氣。
脾移寒於肝，癰腫筋攣。
肝移寒於心，狂隔中。
心移寒於肺，肺消。肺消者飲一溲二，死不治。
肺移寒於腎，為湧水。湧水者，按腹不堅，水氣客於大腸，疾行則嗚濯濯，如囊裏漿水之病也。
脾移熱於肝，則為驚衄。
肝移熱於心，則死。
心移熱於肺，傳為膈消。
肺移熱於腎，傳為柔痊。
腎移熱於脾，傳為虛，腸澼，死不可治。
胞移熱於膀胱，則癃溺血。
膀胱移熱於小腸，膈腸不便，上為口糜。
小腸移熱於大腸，為虙瘕，為沉。
大腸移熱於胃，善食而瘦入，謂之食亦。
胃移熱於膽，亦曰食亦。
膽移熱於腦，則辛頞鼻淵。鼻淵者，濁涕不下止也，傳為衄蔑、瞑目。故得之氣厥也。
