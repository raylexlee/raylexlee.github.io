△痺論篇第四十三
黃帝問曰：痺之安生？岐伯對曰：風寒濕三氣雜至合而為痺也。
其風氣勝者為行痺，寒氣勝者為痛痺，濕氣勝者為著痺也。
帝曰：其有五者何也？岐伯曰：以冬遇此者為骨痺，以春遇此者為筋痺；以夏遇此者為脈痺；以至陰遇此著為筋痺；以秋遇此者為皮痺。
帝曰：內舍五臟六腑，何氣使然？岐伯曰：五臟皆有合，病久而不去者，內舍於其合也。故骨痺不已，復感於邪，內會於腎；筋痺不已，復感於邪，內會於肝；脈痺不已，復感於邪，內會於心；肌痺不已，復感於邪，內舍於脾；皮痺不已，復感於邪，內舍於肺；所謂痺者，各以其時重感於風寒濕之氣也。
凡痺之客五臟者，肺痺者，煩滿喘而嘔。
心痺者，脈不通，煩則心下鼓，暴上氣而喘，噎乾善噫，厥氣上則恐。
肝痺者，夜臥則驚，多飲，數小便，上為引如懷。
腎痺者，善脹，尻以代踵，脊以代頭。
脾痺者，四支解墮，發咳嘔汁，上為大塞。
腸痺者，數飲而出不得，中氣喘爭，時發飧泄。
胞痺者，少腹膀胱按之內痛，若沃以湯，澀於小便，上為清涕。
陰氣者，靜則神藏，躁則消亡。
飲食自倍，腸胃乃傷。
淫氣喘息，痺聚在肺；淫氣憂思，痺聚在心；淫氣遺溺，痺聚在腎；淫氣乏竭，痺聚在肝；淫氣肌絕，痺聚在脾。諸痺不已，亦益內也。其風氣勝者，其人易已也。
帝曰：痺，其時有死者，或疼久者，或易已者，其何故也？岐伯曰：其入臟者死，其留連筋骨問者疼久，其留皮膚間者易已。
帝曰：其客於六腑者何也？岐伯曰：此亦其食飲居處，為其病本也。六腑亦各有俞，風寒濕氣中其俞，而食飲應之，循俞而入，各舍其腑也。
帝曰：以針治之奈何？岐伯曰：五臟有俞，六腑有合，循脈之分，各有所發，各隨其過，則病瘳也。
帝曰：榮衛之氣，亦令人痺乎？岐伯曰：榮者水谷之精氣也，和調於五臟，灑陳於六腑，乃能入於脈也。故循脈上下貫五臟，絡六腑也。衛者水穀之悍氣也。其氣慓疾滑利，不能入於脈也。故循皮膚之中，分肉之間，燻於肓膜，散於胸腹，逆其氣則病，從其氣則癒，不與風寒濕氣合，故不為痺。
帝曰：善。痺或痛、或不仁、或寒、或熱、或燥、或濕，其故何也？
岐伯曰：痛者寒氣多也，有寒故痛也。
其不痛不仁者，病久入深，榮衛之行澀，經絡時疏，故不通，皮膚不營，故為不仁。
其寒者，陽氣少，陰氣多，與病相益，故寒也。
其熱者，陽氣多，陰氣少，病氣勝，陽遭陰，故為痺熱。
其多汗而濡者，此其逢濕甚也。陽氣少，陰氣盛，兩氣相盛，故汗出而濡也。
帝曰：夫痺之為病，不痛何也？岐伯曰：痺在於骨則重；在於脈則血凝而不流；在於筋則屈不伸；在於肉則不仁；在於皮則寒。故具此五者，則不痛也。
凡痺之類，逢寒則蟲，逢熱則縱。帝曰：善。
