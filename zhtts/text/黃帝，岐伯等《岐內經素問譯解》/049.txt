△脈解篇第四十九
太陽所謂腫，腰脽痛者，正月太陽寅，寅太陽也。正月陽氣出，在上而陰氣盛，陽未得自次也，故腫，腰脽痛也。
病偏虛為跛者，正月陽氣凍解，地氣而出也。所謂偏虛者，冬寒頗有不足者，故偏虛為跛也。
所謂強上引背者，陽氣大上而爭，故強上也。
所謂耳嗚者，陽氣萬物盛上而躍，故耳嗚也。
所謂甚則狂巔疾者，陽盡在上而陰氣從下，下虛上實，故狂巔疾也。
所謂浮為聾者，皆在氣也。
所謂入中為喑者，陽盛已衰故為喑也。
內奪而厥，則為喑俳，此腎虛也，少陰不至者厥也。
少陽所謂心脅痛者，言少陽盛也。盛者心之所表也，九月陽氣盡而陰氣盛，故心脅痛也。
所謂不可反側者，陰氣藏物也，物藏則不動，故不可反側也。
所謂甚則躍者，九月萬物盡衰，草木華落而墮，則氣去陽而之陰，氣盛而陽之下長，故謂躍。
陽明所謂灑灑振寒者，陽明者午也，五月盛陽之陰也，陽盛而陰氣加之，故灑灑振寒也。
所謂脛腫而股不收者，是五月盛陽之陰也。陽者衰於五月，而一陰氣上，與陽始爭，故脛腫而股不收也。
所謂上喘而為水者，陰氣下而復上，上則邪客於臟腑間，故為水也。
所謂胸痛少氣者，水氣在臟腑也；水者陰氣也，陰氣在中，故胸痛少氣也。
所謂甚則厥，惡人與火，聞木音則惕然而驚者，陽氣與陰氣相薄，水火相惡，故惕然而驚也。所謂欲獨閉戶牖而處者，陰陽相薄也，陽盡而陰盛，故欲獨閉戶牖而居。
所謂病至則欲乘高而歌，棄衣而走者，陰陽復爭而外並於陽，故使之棄衣而走也。
所謂客孫脈，則頭痛鼻鼽腹腫者，陽明並於上，上者則其孫絡太陰也，故頭痛鼻鼽腹腫也。
太陰所謂病脹者，太陰子也，十一月萬物氣皆藏於中，故曰病脹。
所謂上走心為噫者，陰盛而上走於陽明，陽明絡屬心，故曰上走心為噫也。
所謂食則嘔者，物盛滿而上溢，故嘔也。
所謂得後與氣則快然如衰者，十二月陰氣下衰而陽氣且出，故曰：得後與氣則快然如衰也。
