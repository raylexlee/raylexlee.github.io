△陰陽別論篇第七
黃帝問曰：人有四經，十二從，何謂？岐伯對曰：四經，應四時；十二從，應十二月；十二月應十二脈。
脈有陰陽，知陽者知陰，知陰者知陽。
凡陽有五，五五二十五陽。
所謂陰者，真臟也。見則為敗，敗必死也。
所謂陽者，胃脘之陽也。
別於陽者，知病處也，別於陰者，知生死之期。
三陽在頭，三陰在手，所謂一也。
別於陽者，知病忌時，別於陰者，知死生之期。
謹熟陰陽，無與眾謀。
所謂陰陽者，去者為陰，至者為陽，靜者為陰，動者為陽，遲者為陰，數者為陽。
凡持真脈之藏脈者，肝主懸絕急，十八日死；心至懸絕，九日死；肺至懸絕，十二日死；腎至懸絕，七日死；脾至懸絕，四日死。
曰：二陽之病發心脾，有不得隱曲，女子不月；其傳為風消，其傳為息賁者，死不治。
曰：三陽為病，發寒熱，下為癰腫，及為痿厥，腨〈疒肙〉；其傳為索澤，其傳為〈疒頽〉疝。
曰：一陽發病，少氣，善咳，善泄；其傳為心掣，其傳為隔。
二陽一陰發病，主驚駭、背痛、善噫、善欠，名曰風厥。
二陰一陽發病，善脹、心滿善氣。
三陰三陽發病，為偏枯萎易，四肢不舉。
鼓一陽曰鉤，鼓一陰曰毛，鼓陽勝急曰弦，鼓陽至而絕曰石，陰陽相過曰溜。
陰爭於內，陽擾於外，魄汗未藏，四逆而起，起則燻肺，使人喘嗚。
陰之所生，和本曰和。
是故剛與剛，陽氣破散，陰氣乃消亡。
淖則剛柔不和，經氣乃絕。
死陰之屬，不過三日而死，生陽之屬，不過四日而死。
所謂生陽死陰者，肝之心謂之生陽，心之肺謂之死陰，肺之腎謂之重陰，腎之脾謂之闢陰，死不治。
結陽者，腫四支。
結陰者，便血一升，再結二升，三結三升。
陰陽結斜，多陰少陽曰石水，少腹腫。
二陽結，謂之消。
三陽結，謂之隔。
三陰結，謂之水。
一陰一陽結，謂之喉痺。
陰搏陽別，謂之有子。
陰陽虛，腸澼死。
陽加於陰，謂之汗。
陰虛陽搏，謂之崩。
三陰俱搏，二十日夜半死；二陰俱搏，十三日夕時死；一陰俱搏，十日死；三陽搏且鼓，三日死；三陰三陽俱搏，心腹滿，發盡不得隱曲，五日死；二陽俱搏，其病溫，死不治，不過十日死。
