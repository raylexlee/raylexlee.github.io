△陽明脈解篇第三十
黃帝問曰：足陽明之脈病，惡人與火，聞木音則惕然而驚，鐘鼓不為動，聞木音而驚何也？願聞其故。岐伯對曰：陽明者，胃脈也，胃者土也，故聞木音而驚者，土惡木也。
帝曰：善。其惡火何也？岐伯曰：陽明主肉，其脈血氣盛，邪客之則熱，熱甚則惡火。
帝曰：其惡人何也？岐伯曰：陽明厥則喘而惋，惋則惡人。
帝曰：或喘而死者，或喘而生者，何也？岐伯曰：厥逆連臟則死，連經則生。
帝曰：善。病甚則棄衣而走，登高而歌，或至不食數日，逾垣上屋，所上之處，皆非其素所能也，病反能者何也？岐伯曰：四肢者諸陽之本也。陽盛則四肢實，實則能登高也。帝曰：其棄衣而走者何也？岐伯曰：熱盛於身，故棄衣欲走也。帝曰：其妄言罵詈，不避親疏而歌者何也？岐伯曰：陽盛則使人妄言罵詈，不避親疏而欲食，不欲食故妄走也。
