△五藏生成篇第十
心之合脈也，其榮色也，其主腎也。
肺之合皮也，其榮毛也，其主心也。
肝之合筋也，其榮爪也，其主肺也。
脾之合肉也，其榮脣也，其主肝也。
腎之合骨也，其榮髮也，其主脾也。
是故多食鹹，則脈凝泣而變色；多食苦，則皮稿而毛拔；多食辛，則筋急而爪枯；多食酸，則肉胝〈月芻〉而脣揭；多食甘，則骨痛而髮落，此五味之所傷也。故心欲苦，肺欲辛，肝欲酸，脾欲甘，腎欲鹹，此五味之所合也。
五臟之氣，故色見青如草茲者死，黃如枳實者死，黑如炲者死，赤如衄血者死，白如枯骨者死，此五色之見死也。青如翠羽者生，赤如雞冠者生，黃如蟹腹者生，白如豕膏者生，黑如烏羽者生，此五色之見生也。生於心，如以縞裹朱。生於肺，如以縞裹紅。生於肝，如以縞裹紺。生於脾，如以縞裹括蔞實。生於腎，如以縞裹紫。此五臟所生之外榮也。
色味當五臟，白當肺辛，赤當辛苦，青當肝酸，黃當脾甘，黑當腎鹼。故白當皮，赤當脈，青當筋，黃當肉，黑當骨。
諸脈者，皆屬於目；諸髓者，皆屬於腦；諸筋者，皆屬於節；諸血者，皆屬於心；諸氣者，皆屬於肺，此四肢八谿之朝夕也。故人臥血歸於肝，肝受血而能視，足受血而能步，掌受血而能握，指受血而能攝。臥出而風吹之，血凝於膚者為痺，凝於脈者為泣、凝於足者為厥。此三者，血行而不得反其空，故為痺厥也。人有大谷十二分，小溪三百五十四名，少十二俞，此皆衛氣所留止，邪氣之所客也，針石緣而去之。
診病之始，五決為紀。欲知其始，先建其母。所謂五決者，五脈也。
是以頭痛巔疾，下虛上實，過在足少陰巨陽，甚則入腎。徇蒙招尤，目冥耳聾，下實上虛，過在足少陽厥陰，甚則入肝。腹滿〈月真〉脹，支膈胠脅、下厥上冒，過在足太陰陽明。咳嗽上氣，厥在胸中，過在手陽明太陰。心煩頭痛，病在膈中，過在手巨陽少陰。
夫脈之小大，滑澀浮沈，可以指別。五臟之象，可以類推。五臟相音，可以意識。五色微診，可以目察。能合脈色，可以萬全。
赤脈之至也，喘而堅。診曰：有積氣在中，時害於食名曰心痺。得之外疾，思慮而心虛，故邪從之。
白脈之至也，喘而浮。上虛下實，驚，有積氣在胸中，喘而虛。名曰肺痺。寒熱，得之醉而使內也。
青脈之至也。長而左右彈。有積氣在心下，肢胠。名曰肝痺。得之寒濕，與疝同法。腰痛足清頭痛。
黃脈之至也，大而虛。有積氣在腹中，有厥氣，名曰厥疝。女子同法，得之疾使四肢，汗出當風。
黑脈之至也，上堅而大。有積氣在小腹與陰，名曰腎痺。得之沐浴，清水而臥。
凡相五色之奇脈，面黃目青，面黃目赤，面黃目白，面黃目黑者，皆不死也。面青目赤，面赤目白，面青目黑，面黑目白，面赤目青，皆死也。
