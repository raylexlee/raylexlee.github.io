△舉痛論篇第三十九
黃帝問曰：餘聞善言天者，必有驗於人，善言古者，必有合於今；善言人者，必有厭於已。如此則道不惑而要數極，所謂明也。
今餘問於夫子，令言而可知，視而可見，捫而可得，令驗於己而發蒙解惑，可得而聞乎？
岐伯再拜稽首曰：何道之問也？帝曰：願聞人之五臟卒痛，何氣使然？岐伯對曰：經脈流行不止，環周不休，寒氣入經而稽遲。泣而不行，客於脈外，則血少，客於脈中則氣不通，故卒然而痛。
帝曰：其痛或卒然而止者；或痛甚不休者；或痛甚不可按者；或按之而痛止者；或按之無益者；或喘動應手者；或心與背相引而痛者；或脅肋與少腹相引而痛者；或腹痛引陰股者；或痛宿昔而成積者；或卒然痛死不知人，有少間復生者；或痛而嘔者；或腹痛而後泄者；或痛而閉不通者。凡此諸痛，各不同形，別之奈何？
岐伯曰：寒氣客於脈外，則脈寒，脈寒則縮踡，縮踡則脈絀急，則外引小絡，故卒然而痛。得炅則痛立止，因重中於寒，則痛久矣。
寒氣客於經脈之中，與炅氣相薄，則脈滿，滿則痛而不可按也。寒氣稽留，炅氣從上，則脈充大而血氣亂，故痛甚不可按也。
寒氣客於腸胃之間，膜原之下，血不得散，小絡急引故痛。按之則血氣散，故按之痛止。
寒氣客於挾脊之脈則深，按之不能及，故按之無益也。
寒氣客於沖脈，沖脈起於關元，隨腹直上，寒氣客則脈不通，脈不通則氣因之，故喘氣應手矣。
寒氣客於背俞之脈，則脈泣，脈泣則血虛，血虛則痛。其俞注於心，故相引而痛。按之則熱氣至，熱氣至則痛上矣。
寒氣客於厥陰之脈，厥陰之脈者，絡陰器，繫於肝。寒氣客於脈中，則血泣脈急，故脅肋與少腹相引痛矣。
厥氣客於陰股，寒氣上及少腹，血泣在下相引，故腹痛引陰股。
寒氣客於小腸膜原之間，絡血之中，血泣不得注入大經，血氣稽留不得行，故宿昔而成積矣。
寒氣客於五臟，厥逆上泄，陰氣竭，陽氣未入，故卒然痛死不知人，氣復反則生矣。
寒氣客於腸胃，厥逆上出，故痛而嘔也。
熱氣留於小腸，腸中痛，癉熱焦渴，則堅乾不得出，故痛而閉不通矣。
帝曰：所謂言而可知者也，視而可見奈何？
岐伯曰：五臟六腑固盡有部，視其五色，黃赤為熱，白為寒，青黑為痛，此所謂視而可見者也。
帝曰：捫而可得奈何？岐伯曰：視其主病之脈堅，而血及陷下者，皆可捫而得也。
帝曰：善。餘知百病生於氣也，怒則氣上，喜則氣緩，悲則氣消，恐則氣下，寒則氣收，炅則氣泄，驚則氣亂，勞則氣耗，思則氣結。九氣不同，何病之生？
岐伯曰：怒則氣逆，甚則嘔血及飧泄，故氣上矣。
喜則氣和志達，榮衛通利，故氣緩矣。
悲則心繫急，肺布葉舉，而上焦不通，榮衛不散，熱氣在中，故氣消矣。
恐則精卻，卻則上焦閉，閉則氣還，還則下焦脹，故氣不行矣。
寒則腠理閉，氣不行，故氣收矣。
炅則腠理開，榮衛通，汗大泄，故氣泄。
驚則心無所依，神無所歸，慮無所定，故氣亂矣。
勞則喘息汗出，外內皆越，故氣耗矣。
思則心有所存，神有所歸，正氣留而不行，故氣結矣。
