△陰陽類論篇第七十九
孟春始至，黃帝燕坐臨觀八極，正八風之氣，而問雷公曰：陰陽之類，經脈之道，五中所主，何臟最貴。雷公對曰：春甲乙青，中主肝，治七十二日，是脈之主時，臣以其臟最貴。
帝曰：卻念上下經，陰陽從容，子所言貴，最其下也。
雷公至齋七日，旦復侍坐。帝曰：三陽為經，二陽為維，一陽為遊部，此知五臟終始。三陽為表，二陰為裏，一陰至絕，作朔晦，卻具合以正其理。
雷公曰：受業未能明？帝曰：所謂三陽者，太陽為經。三陽脈至手太陰，弦浮而不沈，決以度，察以心，合之陰陽之論。所謂二陽者陽明也，至手太陰，弦而沈急不鼓，炅至以病皆死。一陽者少陽也，至手太陰上連人迎，弦急懸不絕，此少陽之病也，專陰則死。
三陰者，六經之所主也。交於太陰、伏鼓不浮，上空志心。二陰至肺，其氣歸膀胱，外連脾胃。一陰獨至，經絕氣浮，不鼓，鉤而滑。此六脈者，乍陰乍陽，交屬相並，繆通五臟，合於陰陽。先至為主，後至為客。
雷公曰：臣悉盡意，受傳經脈，頌得從容之道以合從容，不知陰陽，不知雌雄？帝曰：三陽為父，二陽為衛，一陽為紀；三陰為母，二陰為雌，一陰為獨使。
二陽一陰，陽明主病，不勝一陰，軟而動，九竅皆沈。
三陽一陰，太陽脈勝，一陰不為止，內亂五臟，外為驚駭。
二陰二陽病在肺，少陰脈沈，勝肺傷脾，外傷四支。
二陰二陽皆交至，病在腎，罵詈妄行，巔疾為狂。
二陰一陽，病出於腎。陰氣客遊於心脘，下空竅堤，閉塞不通，四肢別離。
一陰一陽代絕，此陰氣至心，上下無常，出入不知，喉咽於燥，病在土脾。
二陽三陰，至陰皆在，陰不過陽，陽氣不能止陰，陰陽並絕，浮為血瘦，沈為膿附。陰陽皆壯，下至陰陽，上合昭昭，下合冥冥，診決死生之期，遂含歲首。
雷公曰：請問短期，黃帝不應。雷公復問，黃帝曰：在經論中。雷公曰：請問短期？黃帝曰：冬三月之病，病合於陽者，至春正月，脈有死證，皆歸出春。
冬三月之病，在理已盡，草與柳葉皆殺，春陰陽皆，絕期在孟春。
春三月之病曰陽殺，陰陽皆絕，期在草乾。
夏三月之病，至陰不過十日，陰陽交，期在溓水。
秋三月之病，三陽俱起，不治自己。陰陽交合者，立不能坐，坐不能起。三陽獨至，期在石水。二陰獨至，期在盛水。
