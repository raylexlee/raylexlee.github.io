△宣明五氣篇第二十三
五味所入：酸入肝、辛入肺、苦入心、鹹入腎、甘入脾，是為五入。
五氣所病：心為噫、肺為咳、肝為語、脾為吞、腎為欠，為嚏，胃為氣逆為噦，為恐，大腸小腸為泄，下焦溢為水，膀胱不利為癃，不約為遺弱，膽為怒，是為五病。
五精所並：精氣並於心則善，並於肺則悲，並於肝則憂，並於脾則畏，並於腎則恐，是謂五並，虛而相並者也。
五臟所惡：心惡熱、肺惡寒、肝惡風、脾惡濕、腎惡燥。是謂五惡。
五臟化液：心為汗、肺為涕、肝為淚、脾為涎、腎為唾。是為五液。
五味所禁：辛走氣、氣病無多食辛；鹹走血，血病無多食鹹；苦走骨，骨病無多食苦，甘走肉，肉病無多食甘；酸走筋，筋病無多食酸。是謂五禁，無令多食。
五病所發：陰病發於骨，陽病發於血，陰病發於肉，陽病發於冬；陰病發於夏。是謂五發。
五邪所亂：邪入於陽則狂，邪入於陰則痺；搏陽則為巔疾，搏陰則為瘖；陽入之陰則靜，陰出之陽則怒。是為五亂。
五邪所見：春得秋脈，夏得冬脈，長夏得春脈，秋得夏脈，冬得長夏脈，名曰陰出之陽，病善怒不治。是謂五邪，皆同命死不治。
五臟所藏：心藏神、肺藏魄、肝藏魂、脾藏意、腎藏志。是謂五臟所藏。
五臟所主：心主脈、肺主皮、肝主筋、脾主肉、腎主骨。是為五臟所主。
五勞所傷：久視傷血、久臥傷氣、久坐傷肉、久立傷骨、久行傷筋。是謂五勞所傷。
五脈應象：肝脈弦、心脈鉤、脾脈代、肺脈毛、腎脈石。是謂五臟之脈。
