△風論篇第四十二
黃帝問曰：風之傷人也，或為寒熱，或為熱中，或為寒中，或為癘風，或為偏枯，或為風也，其病各異，其名不同。或內至五臟六腑，不知其解，願聞其說。
岐伯對曰：風氣藏在皮膚之間，內不得通，外不得泄。
風者，善行而數變，腠理開，則灑然寒，閉則熱而悶。其寒也，則衰食飲；其熱也，則消肌肉。故使人怢慄而不能食，名曰寒熱。
風氣與陽明入胃，循脈而上至目內眥，其人肥，則風氣不得外泄，則為熱中而目黃；人瘦則外泄而寒，則為寒中而泣出。
風氣與太陽俱入，行諸脈俞，散於分肉之間，與衛氣相干，其道不利。故使肌肉憤〈月真〉而有瘍，衛氣有所凝而不行，故其肉有不仁也。
癘者，有榮氣熱腑，其氣不清，故使其鼻柱壞而色敗，皮膚瘍潰。風寒客於脈而不去，名曰癘風，或名曰寒熱。
以春甲乙傷於風者為肝風，以夏丙丁傷於風者為心風，以季夏戊己傷於邪者為脾風，以秋庚辛中於邪者為肺風，以冬壬癸中於邪者為腎風。
風中五臟六腑之俞，亦為臟腑之風，各入其門戶，所中則為偏風。
風氣循風府而上，則為胸風，風入系頭，則為目風，眼寒。
飲酒中風，則為漏風。
入房汗出中風，則為內風。
新沐中風，則為首風。
久風入中，則為腸風，飧泄。
外在腠理，則為泄風。
故風者，百病之長也，至其變化，乃為他病也，無常方，然致有風氣也。
帝曰：五臟風之形狀不同者何？願聞其診，及其病能。
岐伯曰：肺風之狀，多汗惡風，色皏然白，時咳短氣，晝日則差，暮則甚，診在眉上，其色白。
心風之狀，多汗惡風，焦絕善怒嚇，赤色，病甚則言不可快，診在口，其色赤。
肝風之狀，多汗惡風，善悲，色微蒼，噎乾善怒，時憎女子，診在目下，其色青。
脾風之狀，多汗惡風，身體怠墮，四支不欲動，色薄微黃，不嗜食，診在鼻上，其色黃。
腎風之狀，多汗惡風，面龐然浮腫，脊痛不能正立，其色炲，隱曲不利，診在肌上，其色黑。
胃風之狀，頸多汗，惡風，食飲不下，膈塞不通，腹善脹，失衣則〈月真〉脹，食寒則泄，診形瘦而腹大。
首風之狀，頭面多汗，惡風、當先風一日，則病甚，頭痛不可以出內，至其風日，則病少愈。
漏風之狀，或多汗，常不可單衣，食則汗出，甚則身汗，喘息惡風，衣常濡，口乾善渴，不能勞事。
泄風之狀，多汗，汗出泄衣上，口中乾，上漬其風，不能勞事，身體盡痛，則寒。帝曰：善。
