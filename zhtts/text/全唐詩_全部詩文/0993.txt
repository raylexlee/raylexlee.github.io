第886卷 曹松 等
886.01 【中秋月】曹松
九十日秋色，今秋已十分。孤光吞列宿，四面绝微云。
众木排疏影，寒流叠细纹。遥遥望丹桂，心绪更纷纷。
886.02 【寄方干】曹松
桐庐江水闲，终日对柴关。因想别离处，不知多少山。
钓舟春岸阔，庭树晚烟还。莫便求栖隐，桂枝堪恨颜。
886.03 【宿山寺】曹松
溪山尽日行，方听远钟声。入院逢僧定，登楼见月生。
露垂群木润，泉落一岩清。此景关吾事，通宵寐不成。
886.04 【冬日登江楼】曹松
高楼临古岸，野步晚来登。江水因寒落，山云为雪凝。
远村虽入望，危槛不堪凭。亲老未归去，乡愁徒自兴。
886.05 【寄李处士】曹松
僧话磻溪叟，平生重赤松。夜堂悲蟋蟀，秋水老芙蓉。
吟坐倦垂钓，闲行多倚筇。闻名来已久，未得一相逢。
塔见移来影，钟闻过去声。一斋唯默坐，应笑我营营。
886.06 【客中立春】曹松
玉烛传佳节，阳和应此辰。土牛呈岁稔，彩燕表年春。
腊尽星回次，寒馀月建寅。梅花将柳色，偏思越乡人。
886.07 【南塘暝兴】曹松
水色昏犹白，霞光暗渐无。风荷摇破扇，波月动连珠。
蟋蟀啼相应，鸳鸯宿不孤。小僮频报夜，归步尚踟蹰。
886.08 【送郑谷归宜春】曹松
无成归故国，上马亦高歌。况是飞鸣后，殊为喜庆多。
暑消嵩岳雨，凉吹洞庭波。莫使闲吟去，须期接盛科。
886.09 【送曾德迈归宁宜春】曹松
湘东山川有清辉，袁水词人得意归。几府争驰毛义檄，
一乡看侍老莱衣。筵开灞岸临清浅，路去蓝关入翠微。
想到宜阳更无事，并将欢庆奉庭闱。
886.010 【山泉】李洞
半空飞下水，势去响如雷。静彻啼猿寺，高凌坐客台。
耳同经剑阁，身若到天台。溅树吹成冻，凌祠触作灰。
深中试楖栗，浅处落莓苔。半夜重城闭，潺湲枕上来。
886.011 【松】卢士衡
云外千寻好性灵，伴杉陪柏事孤贞。招呼暑气终无分，
应和凉风别有声。细雨洒时花旋落，道人食处叶重生。
如逢郢匠垂搜采，为栋为梁力不轻。
886.012 【再游紫阳洞重题小松】卢士衡
仙家种此充朝食，叶叶枝枝造化力。去年见时似鹤高，
今年萧骚八九尺。不同矮桧终委地，定向晴空倚天碧。
好期逸士统贞根，昂枝点破秋苔色。寻思凡眼重花开，
宁知此木超尘埃。只是十年五年间，堪作大厦之宏材。
886.013 【湘江晓望】熊皎
笙歌欢罢散离筵，水色朦胧蘸宿烟。山响疏钟何处寺，
火光收钓下滩船。微云过岛侵微月，古岸平江浸远天。
归梦已阑风色动，孤帆仍要住无缘。
886.014 【早行】熊皎
结束何妨早，将行四顾频。山前犹见月，陌上未逢人。
远树动宿鸟，危桥怯病身。渐明恒自慰，应免复迷津。
886.015 【游嵩山】熊皎
独背焦桐访洞天，暂攀灵迹弃尘缘。深逢野草皆疑药，
静见樵人恐是仙。翠木入云空自老，古碑横水莫知年。
可怜幽景堪长往，一任人间岁月迁。
886.016 【九华望庐山】熊皎
九江山势尽峥嵘，惟有匡庐最得名。万叠影遮残雪在，
数峰岚带夕阳明。冷侵醉榻铺秋色，高亚吟龙送水声。
只待丹霄酬志了，白云深处是归程。
886.017 【道傍松】熊皎
偃盖当衢莫记年，独含苍翠鹤应怜。垂阴独向笙歌地，
有韵自成风雨天。尘□路岐分夜月，烧侵根脚起残烟。
论功只合行人赏，销得烦蒸古道边。
886.018 【月中桂】熊皎
断破重轮种者谁，银蟾何事便相随。莫言望夜无攀处，
却是吟人有得时。孤影不凋清露滴，异香常在好风吹。
几回目断云霄外，未必姮娥惜一枝。
886.019 【湖上望庐山】孙鲂
辍棹南湖首重回，笑青吟翠向崔嵬。
天应不许人全见，长把云藏一半来。
886.020 【题梅岭泉】孙鲂
梅岭旧闻传，林亭势峞然。登临真不易，幽胜恐无先。
楚野平千里，吴江曲一边。标形都大别，洞府岂知焉。
飞阁横空去，征帆落面前。南雄雉堞峻，北壮凤台连。
烂熳三春媚，参差百卉妍。风桃诸处锦，洛竹半溪烟。
燕入晴梁语，莺从暖谷迁。石根朝霭碧，帘际晚霞鲜。
径柳行难约，庭莎醉好眠。清明时更异，造化意疑偏。
不独宜韶景，尤须看暑天。药苗繁似结，萝蔓猛如编。
珠亚垂枝果，冰澄汲井泉。粉墙蜩蜕落，丹槛雀雏颠。
炎气微茫觉，清飙左右穿。云峰从勃起，葵叶岂劳扇。
又见秋天丽，浑将夏日悬。红黰著霜树，香老卧池边。
菱芡谁铺绣，莓苔自学钱。暗虫依砌响，明月逗帘圆。
小砌滋新菊，高轩噪暮蝉。雨声寒飒飒，雁影晓联联。
释此何堪玩，深冬更可怜。窗中看短景，树里见重川。
冈阜分明出，杉松气概全。讴成白雪曲，吟是早梅篇。
创制谁人解，根基太守贤。或时留皂盖，尽日簇华筵。
谁咏忧黎庶，狂游泥管弦。交加丰玉食，来去迸金船。
侍从非常客，俳谐像列仙。画旗张赫奕，妖妓舞婵娟。
罢宴心犹恋，将归兴尚牵。只应愁逼夜，宁厌赏经年。
孤贱今何幸，跻攀奈有缘。展眉惊豁达，徐步喜周旋。
讽咏虽知苦，推功靡极玄。聊书四十韵，甘责未精专。
886.021 【庐山瀑布】孙鲂
有山来便有，万丈落云端。雾喷千岩湿，雷倾九夏寒。
图中僧写去，湖上客回看。却羡为猿鹤，飞鸣近碧湍。
886.022 【牡丹】孙鲂
意态天生异，转看看转新。百花休放艳，三月始为春。
蝶死难离槛，莺狂不避人。其如豪贵地，清醒复何因。
886.023 【主人司空后亭牡丹】孙鲂
佳卉挺芳辰，夭容乃绝伦。望开从隔岁，愁过即无春。
体物真英气，馀花似庶人。蜂攒知眷恋，鸟语亦殷勤。
况在豪华地，宁同里巷尘。酷怜应丧德，多赏奈怡神。
忌秽栽时土，尝甜折处津。绕行那识倦，围坐岂辞频。
入梦殊巫峡，临池胜洛滨。乐喧丝杂竹，露渍卯连寅。
饮兴尤思满，吟情自合新。怕风惟怯夜，忧雨不经旬。
栏槛为良援，亭台是四邻。虽非能伐性，争免碍还淳。
斗艳何惭蜀，矜繁未让秦。私心期一日，许近看逡巡。
886.024 【看牡丹二首】孙鲂
莫将红粉比秾华，红粉那堪比此花。隔院闻香谁不惜，
出栏呈艳自应夸。北方有态须倾国，西子能言亦丧家。
输我一枝和晓露，真珠帘外向人斜。
看花长到牡丹月，万事全忘自不知。风促乍开方可惜，
雨淋将谢可堪悲。闲年对坐浑成偶，醉后抛眠恐负伊。
也拟便休还改过，迢迢争奈一年期。
886.025 【题未开牡丹】孙鲂
青苞虽小叶虽疏，贵气高情便有馀。浑未盛时犹若此，
算应开日合何如。寻芳蝶已栖丹槛，衬落苔先染石渠。
无限风光言不得，一心留在暮春初。
886.026 【主人司空见和未开牡丹，辄却奉和】孙鲂
把笔临芳不自怡，首征章句促妖期。已惊常调言多鄙，
遽捧高吟愧可知。绝代贞名应愈重，千金方笑更难移。
狂歌狂醉犹堪羡，大拙当时是老时。
886.027 【又题牡丹上主人司空】孙鲂
一年芳胜一年芳，爱重贤侯意异常。手辟红房看阔狭，
自张青幄盖馨香。白疑美玉无多润，紫觉灵芝不是祥。
只恐梦征他日去，又须疑向凤池傍。
886.028 【牡丹落后有作】孙鲂
未发先愁有一朝，如今零落更魂销。青丛别后无多色，
红线穿来已半焦。蓄恨绮罗犹眷眷，薄情蜂蝶去飘飘。
明年虽道还期在，争奈凭栏乍寂寥。
886.029 【柳絮咏】孙鲂
年年三月里，随处自悠扬。雨过浑疑尽，风来特地狂。
入花蜂有碍，遮水燕无妨。苦是添离思，青门道路长。
886.030 【甘露寺紫薇花】孙鲂
蜀葵鄙下兼全落，菡萏清高且未开。赫日迸光飞蝶去，
紫薇擎艳出林来。闻香不称从僧舍，见影尤思在酒杯。
谁笑晚芳为贱劣，便饶春丽已尘埃。牵吟过夏惟忧尽，
立看移时亦忘回。惆怅寓居无好地，懒能分取一枝栽。
886.031 【芳草】孙鲂
何处不相见，烟苗捧露心。萋萋绿远水，苒苒在空林。
野吹闲摇阔，游人醉卧深。南朝古城里，碑石又应沈。
886.032 【春苔】孙鲂
底物最牵吟，秋苔独自寻。何时连夜雨，叠翠满松阴。
湘岸荒祠静，吴宫古砌深。侯门还可惜，长被马蹄侵。
886.033 【老松】孙鲂
郁郁复苍苍，秋风韵更长。空心应有□，老叶不知霜。
子落生深涧，阴清背夕阳。如逢东岱雨，犹得覆秦王。
886.034 【柳（十一首）】孙鲂
茏葱二月初，青软自相纡。意态花犹少，风流木更无。
影繁晴陌上，烟重古城隅。炀帝河声里，几番荣又枯。
数树新栽在画桥，春来犹自长长条。
东风多事刚牵引，已解纤纤学舞腰。
金堤堤上一林烟，况近清明二月天。
别有数枝遥望见，画桥南面拂秋千。
春物牵情不奈何，就中杨柳态难过。
也知是处无花去，争奈看时未觉多。
小眉初展绿条稠，露压烟濛不自由。
莫是折来偏属意，依稀相似是风流。
九衢春霁湿云凝，着地毵毵碍马行。
拟折无端抛又恋，乱穿来去羡黄莺。
千树阴阴盖御沟，雪花金穗思悠悠。
先朝事后应无也，惟是荒根逐碧流。
摇荡和风恃赖春，蘸流遮路逐年新。
颠狂絮落还堪恨，分外欺凌寂寞人。
暖催春促吐芳芽，伴雨从风处处斜。
莫道玄功无定配，不然争得见桃花。
小池前后碧江滨，窣翠抛青烂熳春。
不是和风为抬举，可能开眼向行人。
深绿依依配浅黄，两般颜色一般香。
到头袅娜成何事，只解年年断客肠。
886.035 【看桑】孙鲂
簇簇互相遮，闲看实可嗟。藉多虽是叶，栽盛不如花。
春绿暗连麦，秋干暮立鸦。旧乡曾种得，经乱属谁家。
886.036 【仙都山留题】刘昭禹
林下事无非，尘中竟不知。白云深拥我，青石合眠谁。
山静捣灵药，夜闲论古诗。此来亲羽客，何日变枯髭。
886.037 【晚霁望岳麓】刘昭禹
湘西斜日边，峭入几寻天。翠落重城内，屏开万户前。
崖崚危溅瀑，林罅静通仙。谁肯功成后，相携扫石眠。
886.038 【石笋】刘昭禹
千古海门石，移归吟叟居。窍腥蛟出后，形瘦浪冲馀。
工语宁无玉，僧知忽有书。好期仙者叱，变化向庭隅。
886.039 【伤雨后牡丹】刘昭禹
废功看不已，醉起又持杯。数日帘常卷，中宵雨忽来。
凄凉无戏蝶，零落在苍苔。造化根难问，令人首可回。
886.040 【送人红花栽】刘昭禹
世上红蕉异，因移万里根。艰难离瘴土，潇洒入朱门。
叶战青云韵，花零宿露痕。长安多未识，谁想动吟魂。
886.041 【晓望】刘乙
地祇逃秀境，神化或殷雷。裂汉娲补合，高峰剑跃开。
即今新定业，何世不遗才。若是浮名道，须言有祸胎。
886.042 【山中早起】刘乙
鸡调扶桑枝，秋空隐少微。阔云霞并曜，高日月争辉。
若厥开天道，同初发帝机。以言当代事，闲辟紫宸扉。
886.043 【晚步】姚揆
陋巷贫疑本姓颜，晚来闲步出林间。数声长笛吹沈日，
一片残云点破山。岛寺渐疏敲石磬，渔家方半掩柴关。
迟回从此搜吟久，待得溪头月上还。
886.044 【秋日江东晚行】姚揆
迢迢驱马过江东，此际令人恨莫穷。一撮秋烟堤上白，
半轮残日岭头红。路岐滋味犹如旧，乡曲声音渐不同。
含思看看到梁苑，画楼丝竹彻遥空。
886.045 【题陶渊明醉石】陈光
片石露寒色，先生遗素风。醉眠芳草合，吟起白云空。
道出乾坤外，声齐日月中。我知彭泽后，千载与谁同。
886.046 【长安新柳】陈光
九陌云初霁，皇衢柳已新。不同天苑景，先得日边春。
色浅微含露，丝轻未惹尘。一枝方欲折，归去及兹晨。
886.047 【雪晴】杨凝式
春来冰未泮，冬至雪初晴。为报方袍客，丰年瑞已成。
