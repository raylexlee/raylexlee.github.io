第886卷 曹松 等
886.01 【中秋月】曹松
九十日秋色，今秋已十分。孤光吞列宿，四面絕微雲。
衆木排疏影，寒流疊細紋。遙遙望丹桂，心緒更紛紛。
886.02 【寄方幹】曹松
桐廬江水閒，終日對柴關。因想別離處，不知多少山。
釣舟春岸闊，庭樹晚煙還。莫便求棲隱，桂枝堪恨顏。
886.03 【宿山寺】曹松
溪山盡日行，方聽遠鐘聲。入院逢僧定，登樓見月生。
露垂羣木潤，泉落一巖清。此景關吾事，通宵寐不成。
886.04 【冬日登江樓】曹松
高樓臨古岸，野步晚來登。江水因寒落，山云爲雪凝。
遠村雖入望，危檻不堪憑。親老未歸去，鄉愁徒自興。
886.05 【寄李處士】曹松
僧話磻溪叟，平生重赤松。夜堂悲蟋蟀，秋水老芙蓉。
吟坐倦垂釣，閒行多倚筇。聞名來已久，未得一相逢。
塔見移來影，鍾聞過去聲。一齋唯默坐，應笑我營營。
886.06 【客中立春】曹松
玉燭傳佳節，陽和應此辰。土牛呈歲稔，彩燕表年春。
臘盡星迴次，寒餘月建寅。梅花將柳色，偏思越鄉人。
886.07 【南塘暝興】曹松
水色昏猶白，霞光暗漸無。風荷搖破扇，波月動連珠。
蟋蟀啼相應，鴛鴦宿不孤。小僮頻報夜，歸步尚踟躕。
886.08 【送鄭谷歸宜春】曹松
無成歸故國，上馬亦高歌。況是飛鳴後，殊爲喜慶多。
暑消嵩嶽雨，涼吹洞庭波。莫使閒吟去，須期接盛科。
886.09 【送曾德邁歸寧宜春】曹松
湘東山川有清輝，袁水詞人得意歸。幾府爭馳毛義檄，
一鄉看侍老萊衣。筵開灞岸臨清淺，路去藍關入翠微。
想到宜陽更無事，並將歡慶奉庭闈。
886.010 【山泉】李洞
半空飛下水，勢去響如雷。靜徹啼猿寺，高凌坐客臺。
耳同經劍閣，身若到天台。濺樹吹成凍，凌祠觸作灰。
深中試楖慄，淺處落莓苔。半夜重城閉，潺湲枕上來。
886.011 【松】盧士衡
雲外千尋好性靈，伴杉陪柏事孤貞。招呼暑氣終無分，
應和涼風別有聲。細雨灑時花旋落，道人食處葉重生。
如逢郢匠垂搜採，爲棟爲梁力不輕。
886.012 【再遊紫陽洞重題小松】盧士衡
仙家種此充朝食，葉葉枝枝造化力。去年見時似鶴高，
今年蕭騷八九尺。不同矮檜終委地，定向晴空倚天碧。
好期逸士統貞根，昂枝點破秋苔色。尋思凡眼重花開，
寧知此木超塵埃。只是十年五年間，堪作大廈之宏材。
886.013 【湘江曉望】熊皎
笙歌歡罷散離筵，水色朦朧蘸宿煙。山響疏鍾何處寺，
火光收釣下灘船。微雲過島侵微月，古岸平江浸遠天。
歸夢已闌風色動，孤帆仍要住無緣。
886.014 【早行】熊皎
結束何妨早，將行四顧頻。山前猶見月，陌上未逢人。
遠樹動宿鳥，危橋怯病身。漸明恆自慰，應免復迷津。
886.015 【遊嵩山】熊皎
獨背焦桐訪洞天，暫攀靈蹟棄塵緣。深逢野草皆疑藥，
靜見樵人恐是仙。翠木入雲空自老，古碑橫水莫知年。
可憐幽景堪長往，一任人間歲月遷。
886.016 【九華望廬山】熊皎
九江山勢盡崢嶸，惟有匡廬最得名。萬疊影遮殘雪在，
數峯嵐帶夕陽明。冷侵醉榻鋪秋色，高亞吟龍送水聲。
只待丹霄酬志了，白雲深處是歸程。
886.017 【道傍松】熊皎
偃蓋當衢莫記年，獨含蒼翠鶴應憐。垂陰獨向笙歌地，
有韻自成風雨天。塵□路岐分夜月，燒侵根腳起殘煙。
論功只合行人賞，銷得煩蒸古道邊。
886.018 【月中桂】熊皎
斷破重輪種者誰，銀蟾何事便相隨。莫言望夜無攀處，
卻是吟人有得時。孤影不凋清露滴，異香常在好風吹。
幾回目斷雲霄外，未必姮娥惜一枝。
886.019 【湖上望廬山】孫魴
輟棹南湖首重回，笑青吟翠向崔嵬。
天應不許人全見，長把雲藏一半來。
886.020 【題梅嶺泉】孫魴
梅嶺舊聞傳，林亭勢峞然。登臨真不易，幽勝恐無先。
楚野平千里，吳江曲一邊。標形都大別，洞府豈知焉。
飛閣橫空去，征帆落面前。南雄雉堞峻，北壯鳳台連。
爛熳三春媚，參差百卉妍。風桃諸處錦，洛竹半溪煙。
燕入晴梁語，鶯從暖谷遷。石根朝靄碧，簾際晚霞鮮。
徑柳行難約，庭莎醉好眠。清明時更異，造化意疑偏。
不獨宜韶景，尤須看暑天。藥苗繁似結，蘿蔓猛如編。
珠亞垂枝果，冰澄汲井泉。粉牆蜩蛻落，丹檻雀雛顛。
炎氣微茫覺，清飆左右穿。雲峯從勃起，葵葉豈勞扇。
又見秋天麗，渾將夏日懸。紅黰著霜樹，香老臥池邊。
菱芡誰鋪繡，莓苔自學錢。暗蟲依砌響，明月逗簾圓。
小砌滋新菊，高軒噪暮蟬。雨聲寒颯颯，雁影曉聯聯。
釋此何堪玩，深冬更可憐。窗中看短景，樹裏見重川。
岡阜分明出，杉鬆氣概全。謳成白雪曲，吟是早梅篇。
創制誰人解，根基太守賢。或時留皁蓋，盡日簇華筵。
誰詠憂黎庶，狂遊泥管絃。交加豐玉食，來去迸金船。
侍從非常客，俳諧像列仙。畫旗張赫奕，妖妓舞嬋娟。
罷宴心猶戀，將歸興尚牽。只應愁逼夜，寧厭賞經年。
孤賤今何幸，躋攀奈有緣。展眉驚豁達，徐步喜周旋。
諷詠雖知苦，推功靡極玄。聊書四十韻，甘責未精專。
886.021 【廬山瀑布】孫魴
有山來便有，萬丈落雲端。霧噴千巖溼，雷傾九夏寒。
圖中僧寫去，湖上客回看。卻羨爲猿鶴，飛鳴近碧湍。
886.022 【牡丹】孫魴
意態天生異，轉看看轉新。百花休放豔，三月始爲春。
蝶死難離檻，鶯狂不避人。其如豪貴地，清醒復何因。
886.023 【主人司空後亭牡丹】孫魴
佳卉挺芳辰，夭容乃絕倫。望開從隔歲，愁過即無春。
體物真英氣，餘花似庶人。蜂攢知眷戀，鳥語亦殷勤。
況在豪華地，寧同里巷塵。酷憐應喪德，多賞奈怡神。
忌穢栽時土，嘗甜折處津。繞行那識倦，圍坐豈辭頻。
入夢殊巫峽，臨池勝洛濱。樂喧絲雜竹，露漬卯連寅。
飲興尤思滿，吟情自合新。怕風惟怯夜，憂雨不經旬。
欄檻爲良援，亭臺是四鄰。雖非能伐性，爭免礙還淳。
鬥豔何慚蜀，矜繁未讓秦。私心期一日，許近看逡巡。
886.024 【看牡丹二首】孫魴
莫將紅粉比穠華，紅粉那堪比此花。隔院聞香誰不惜，
出欄呈豔自應誇。北方有態須傾國，西子能言亦喪家。
輸我一枝和曉露，真珠簾外向人斜。
看花長到牡丹月，萬事全忘自不知。風促乍開方可惜，
雨淋將謝可堪悲。閒年對坐渾成偶，醉後拋眠恐負伊。
也擬便休還改過，迢迢爭奈一年期。
886.025 【題未開牡丹】孫魴
青苞雖小葉雖疏，貴氣高情便有餘。渾未盛時猶若此，
算應開日合何如。尋芳蝶已棲丹檻，襯落苔先染石渠。
無限風光言不得，一心留在暮春初。
886.026 【主人司空見和未開牡丹，輒卻奉和】孫魴
把筆臨芳不自怡，首徵章句促妖期。已驚常調言多鄙，
遽捧高吟愧可知。絕代貞名應愈重，千金方笑更難移。
狂歌狂醉猶堪羨，大拙當時是老時。
886.027 【又題牡丹上主人司空】孫魴
一年芳勝一年芳，愛重賢侯意異常。手闢紅房看闊狹，
自張青幄蓋馨香。白疑美玉無多潤，紫覺靈芝不是祥。
只恐夢徵他日去，又須疑向鳳池傍。
886.028 【牡丹落後有作】孫魴
未發先愁有一朝，如今零落更魂銷。青叢別後無多色，
紅線穿來已半焦。蓄恨綺羅猶眷眷，薄情蜂蝶去飄飄。
明年雖道還期在，爭奈憑欄乍寂寥。
886.029 【柳絮詠】孫魴
年年三月裏，隨處自悠揚。雨過渾疑盡，風來特地狂。
入花蜂有礙，遮水燕無妨。苦是添離思，青門道路長。
886.030 【甘露寺紫薇花】孫魴
蜀葵鄙下兼全落，菡萏清高且未開。赫日迸光飛蝶去，
紫薇擎豔出林來。聞香不稱從僧舍，見影尤思在酒杯。
誰笑晚芳爲賤劣，便饒春麗已塵埃。牽吟過夏惟憂盡，
立看移時亦忘回。惆悵寓居無好地，懶能分取一枝栽。
886.031 【芳草】孫魴
何處不相見，煙苗捧露心。萋萋綠遠水，苒苒在空林。
野吹閒搖闊，遊人醉臥深。南朝古城裏，碑石又應沈。
886.032 【春苔】孫魴
底物最牽吟，秋苔獨自尋。何時連夜雨，疊翠滿松陰。
湘岸荒祠靜，吳宮古砌深。侯門還可惜，長被馬蹄侵。
886.033 【老松】孫魴
鬱郁復蒼蒼，秋風韻更長。空心應有□，老葉不知霜。
子落生深澗，陰清背夕陽。如逢東岱雨，猶得覆秦王。
886.034 【柳（十一首）】孫魴
蘢蔥二月初，青軟自相紆。意態花猶少，風流木更無。
影繁晴陌上，煙重古城隅。煬帝河聲裏，幾番榮又枯。
數樹新栽在畫橋，春來猶自長長條。
東風多事剛牽引，已解纖纖學舞腰。
金堤堤上一林煙，況近清明二月天。
別有數枝遙望見，畫橋南面拂鞦韆。
春物牽情不奈何，就中楊柳態難過。
也知是處無花去，爭奈看時未覺多。
小眉初展綠條稠，露壓煙濛不自由。
莫是折來偏屬意，依稀相似是風流。
九衢春霽溼雲凝，着地毿毿礙馬行。
擬折無端拋又戀，亂穿來去羨黃鶯。
千樹陰陰蓋御溝，雪花金穗思悠悠。
先朝事後應無也，惟是荒根逐碧流。
搖盪和風恃賴春，蘸流遮路逐年新。
顛狂絮落還堪恨，分外欺凌寂寞人。
暖催春促吐芳芽，伴雨從風處處斜。
莫道玄功無定配，不然爭得見桃花。
小池前後碧江濱，窣翠拋青爛熳春。
不是和風爲抬舉，可能開眼向行人。
深綠依依配淺黃，兩般顏色一般香。
到頭嫋娜成何事，只解年年斷客腸。
886.035 【看桑】孫魴
簇簇互相遮，閒看實可嗟。藉多雖是葉，栽盛不如花。
春綠暗連麥，秋幹暮立鴉。舊鄉曾種得，經亂屬誰家。
886.036 【仙都山留題】劉昭禹
林下事無非，塵中竟不知。白雲深擁我，青石合眠誰。
山靜搗靈藥，夜閒論古詩。此來親羽客，何日變枯髭。
886.037 【晚霽望嶽麓】劉昭禹
湘西斜日邊，峭入幾尋天。翠落重城內，屏開萬戶前。
崖崚危濺瀑，林罅靜通仙。誰肯功成後，相攜掃石眠。
886.038 【石筍】劉昭禹
千古海門石，移歸吟叟居。竅腥蛟出後，形瘦浪衝餘。
工語寧無玉，僧知忽有書。好期仙者叱，變化向庭隅。
886.039 【傷雨後牡丹】劉昭禹
廢功看不已，醉起又持杯。數日簾常卷，中宵雨忽來。
淒涼無戲蝶，零落在蒼苔。造化根難問，令人首可回。
886.040 【送人紅花栽】劉昭禹
世上紅蕉異，因移萬里根。艱難離瘴土，瀟灑入朱門。
葉戰青雲韻，花零宿露痕。長安多未識，誰想動吟魂。
886.041 【曉望】劉乙
地祇逃秀境，神化或殷雷。裂漢媧補合，高峯劍躍開。
即今新定業，何世不遺才。若是浮名道，須言有禍胎。
886.042 【山中早起】劉乙
雞調扶桑枝，秋空隱少微。闊雲霞並曜，高日月爭輝。
若厥開天道，同初發帝機。以言當代事，閒闢紫宸扉。
886.043 【晚步】姚揆
陋巷貧疑本姓顏，晚來閒步出林間。數聲長笛吹沈日，
一片殘雲點破山。島寺漸疏敲石磬，漁家方半掩柴關。
遲迴從此搜吟久，待得溪頭月上還。
886.044 【秋日江東晚行】姚揆
迢迢驅馬過江東，此際令人恨莫窮。一撮秋煙堤上白，
半輪殘日嶺頭紅。路岐滋味猶如舊，鄉曲聲音漸不同。
含思看看到梁苑，畫樓絲竹徹遙空。
886.045 【題陶淵明醉石】陳光
片石露寒色，先生遺素風。醉眠芳草合，吟起白雲空。
道出乾坤外，聲齊日月中。我知彭澤後，千載與誰同。
886.046 【長安新柳】陳光
九陌雲初霽，皇衢柳已新。不同天苑景，先得日邊春。
色淺微含露，絲輕未惹塵。一枝方欲折，歸去及茲晨。
886.047 【雪晴】楊凝式
春來冰未泮，冬至雪初晴。爲報方袍客，豐年瑞已成。
