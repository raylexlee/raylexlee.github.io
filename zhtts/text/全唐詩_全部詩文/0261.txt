第260卷 秦系
260.01 【晚秋拾遺朱放訪山居】秦系
不逐時人後，終年獨閉關。家中貧自樂，石上臥常閒。
墜慄添新味，寒花帶老顏。侍臣當獻納，那得到空山。
260.02 【題女道士居（不餌芝朮四十餘年，一作馬戴詩）】秦系
不餌住云溪，休丹罷藥畦。杏花虛結子，石髓任成泥。
掃地青牛臥，栽松白鶴棲。共知仙女麗，莫是阮郎妻。
260.03 【山中枉張宙員外書期訪衡門】秦系
常恨相知晚，朝來枉數行。臥雲驚聖代，拂石候仙郎。
時果連枝熟，春醪滿甕香。貧家仍有趣，山色滿湖光。
260.04 【山中贈張正則評事（系時授右衛佐，以疾不就）】秦系
終年常避喧，師事五千言。流水閒過院，春風與閉門。
山茶邀上客，桂實落前軒。莫強教餘起，微官不足論。
260.05 【題鏡湖野老所居（一作馬戴詩）】秦系
湖裏尋君去，樵風往返吹。樹喧巢鳥出，路細葑田移。
漚苧成魚網，枯根是酒卮。老年唯自適，生事任羣兒。
260.06 【早秋宿崔業居處】秦系
從來席不暖，爲爾便淹留。雞黍今相會，雲山昔共遊。
上簾宜晚景，臥簟覺新秋。身事何須問，餘心正四愁。
260.07 【贈烏程楊蘋明府】秦系
策杖政成時，清溪弄釣絲。當年潘子貌，避病沈侯詩。
漉酒迎賓急，看花署字遲。楊梅今熟未，與我兩三枝。
260.08 【徐侍郎素未相識時攜酒命饌兼命諸詩客同訪會稽山居】秦系
忽道仙翁至，幽人學拜迎。華簪窺甕牖，珍味代藜羹。
洗硯魚仍戲，移樽鳥不驚。蘭亭攀敘卻，會此越中營。
260.09 【春日閒居三首】秦系
一似桃源隱，將令過客迷。礙冠門柳長，驚夢院鶯啼。
澆藥泉流細，圍棋日影低。舉家無外事，共愛草萋萋。
長謠朝復暝，幽獨幾人知。老鶴兼雛弄，叢篁帶筍移。
白雲將袖拂，青鏡出檐窺。邀取漁家叟，花間把酒卮。
寂寂池亭裏，軒窗間綠苔。游魚牽荇沒，戲鳥踏花摧。
小徑僧尋去，高峯鹿下來。中年曾屢闢，多病復遲迴。
260.010 【題石室山王寧所居（罷官學道）】秦系
白雲知所好，柏葉幸加餐。石鏡妻將照，仙書我借看。
鳥來翻藥碗，猿飲怕魚竿。借問檐前樹，何枝曾掛冠。
260.011 【送王道士】秦系
真人俄整舄，雙鶴屢飛翔。恐入壺中住，須傳肘後方。
霓裳雲氣潤，石徑術苗香。一去何時見，仙家日月長。
260.012 【將移耶溪舊居留贈嚴維祕書（一作留呈嚴長史陳祕書）】秦系
雞犬漁舟裏，長謠任興行。那邀落日醉，已被遠山迎。
書篋將非重，荷衣著甚輕。謝安無個事，忽起爲蒼生。
260.013 【秋日過僧惟則故院】秦系
衰草經行處，微燈舊道場。門人失譚柄，野鳥上禪牀。
科斗書空古，栴檀鉢自香。今朝數行淚，卻灑約公房。
260.014 【山中奉寄錢起員外兼簡苗發員外】秦系
空山歲計是胡麻，窮海無樑泛一槎。稚子唯能覓梨慄，
逸妻相共老煙霞。高吟麗句驚巢鶴，閒閉春風看落花。
借問省中何水部，今人幾個屬詩家。
260.015 【獻薛僕射】秦系
由來那敢議輕肥，散發行歌自採薇。逋客未能忘野興，
辟書翻遣脫荷衣。家中匹婦空相笑，池上羣鷗盡欲飛。
更乞大賢容小隱，益看愚谷有光輝。
260.016 【鮑防員外見尋因書情呈贈（曾與系同舉場）】秦系
少小爲儒不自強，如今懶復見侯王。覽鏡已知身漸老，
買山將作計偏長。荒涼鳥獸同三徑，撩亂琴書共一牀。
猶有郎官來問疾，時人莫道我佯狂。
260.017 【寄浙東皇甫中丞】秦系
閒閒麋鹿或相隨，一兩年來鬢欲衰。琴硯共依春酒甕，
雲霞覆著破柴籬。注書不向時流說，種藥空令道者知。
久帶紗巾仍藉草，山中那得見朝儀。
260.018 【題章野人山居（一作馬戴詩）】秦系
帶郭茅亭詩興饒，回看一曲倚危橋。門前山色能深淺，
壁上湖光自動搖。閒花散落填書帙，戲鳥低飛礙柳條。
向此隱來經幾載，如今已是漢家朝。
260.019 【山中枉皇甫溫大夫見招書】秦系
十年木屐步苔痕，石上松間水自喧。三辟草堂仍被褐，
數行書札忽臨門。臥多共息嵇康病，才劣虛同郭隗尊。
亞相已能憐潦倒，山花笑處莫啼猿。
260.020 【題茅山李尊師山居（一作嚴維詩）】秦系
天師百歲少如童，不到山中竟不逢。洗藥每臨新瀑水，
步虛時上最高峯。籬間五月留殘雪，座右千年蔭老松。
此去人寰今遠近，回看去壑一重重。
260.021 【耶溪書懷寄劉長卿員外（時在睦州）】秦系
時人多笑樂幽棲，晚起閒行獨杖藜。雲色卷舒前後嶺，
藥苗新舊兩三畦。偶逢野果將呼子，屢折荊釵亦爲妻。
擬共釣竿長往復，嚴陵灘上勝耶溪。
260.022 【山中崔大夫有書相問（一作崔大夫有書問餘山中）】秦系
客在煙霞裏，閒閒逐狎鷗。終年常裸足，連日半蓬頭。
帶月乘漁艇，迎寒綻鹿裘。已於人事少，多被掛冠留。
素業堆千卷，清風至一丘。蒼黃倒藜杖，傴僂睹銀鉤。
跡愧巢由隱，才非管樂儔。從來自多病，不是傲王侯。
260.023 【張建封大夫奏係爲校書郎因寄此作】秦系
久是煙霞客，潭深釣得魚。不知芸閣上，遺校幾多書。
260.024 【會稽山居寄薛播侍郎袁高給事高參舍人】秦系
稷契今爲相，明君復爲堯。寧知買臣困，猶負會稽樵。
260.025 【閒居覽史】秦系
長策胸中不復論，荷衣藍縷閉柴門。
當時漢祖無三傑，爭得咸陽與子孫。
260.026 【山中贈耿拾遺湋兼兩省故人】秦系
數片荷衣不蔽身，青山白鳥豈知貧。
如今非是秦時世，更隱桃花亦笑人。
260.027 【秋日送僧志幽歸山寺（一作馬戴詩）】秦系
禪室繩牀在翠微，松間荷笠一僧歸。
磬聲寂歷宜秋夜，手冷燈前自衲衣。
260.028 【題僧明惠房】秦系
檐前朝暮雨添花，八十真僧飯一麻。
入定幾時將出定，不知巢燕污袈裟。
260.029 【答泉州薛播使君重陽日贈酒】秦系
欲強登高無力也，籬邊黃菊爲誰開。
共知不是潯陽郡，那得王弘送酒來。
260.030 【題洪道士山院】秦系
霞外主人門不扃，數株桃樹藥囊青。
閒行池畔隨孤鶴，若問多應道姓丁。
260.031 【期王鍊師不至】秦系
黃精蒸罷洗瓊杯，林下從留石上苔。
昨日圍棋未終局，多乘白鶴下山來。
260.032 【題贈張道士山居】秦系
盤石垂蘿即是家，回頭猶看五枝花。
松間寂寂無煙火，應服朝來一片霞。
260.033 【山中書懷寄張建封大夫】秦系
昨日年催白髮新，身如麋鹿不知貧。
時時亦被羣兒笑，賴有南山四老人。
260.034 【山中贈諸暨丹丘明府】秦系
荷衣半破帶莓苔，笑向陶潛酒甕開。
縱醉還須上山去，白雲那肯下山來。
260.035 【奉寄晝公】秦系
蓑笠雙童傍酒船，湖山相引到房前。
團蕉何事教人見，暫借空牀守坐禪。
260.036 【宿雲門上方】秦系
禪室遙看峯頂頭，白雲東去水長流。
松間倘許幽人住，不更將錢買沃州。
260.037 【即事奉呈郎中韋使君（明系試祕書省校書郎）】秦系
久臥雲間已息機，青袍忽著狎鷗飛。
詩興到來無一事，郡中今有謝玄暉。
260.038 【曉雞】秦系
黯黯嚴城罷鼓鼙，數聲相續出寒棲。
不嫌驚破紗窗夢，卻恐爲妖半夜啼。
