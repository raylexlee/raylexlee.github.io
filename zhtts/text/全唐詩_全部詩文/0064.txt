第064卷 姚崇 等
64.01 【奉和聖制夏日遊石淙山】姚崇
二室三塗光地險，均霜揆日處天中。石泉石鏡恆留月，
山鳥山花競逐風。周王久謝瑤池賞，漢主懸慚玉樹宮。
別有祥煙伴佳氣，能隨輕輦共蔥蔥。
64.02 【故洛陽城侍宴應制】姚崇
遊豫停仙蹕，登臨對晚晴。川鳧連倒影，巖鳥應虛聲。
野奏風成曲，山居雲作纓。今朝丘壑上，高興小蓬瀛。
64.03 【春日洛陽城侍宴】姚崇
南山開寶曆，北渚對芳蹊。的歷風梅度，參差露草低。
堯樽臨上席，舜樂下前溪。任重由來醉，乘酣志轉迷。
64.04 【秋夜望月】姚崇
明月有餘鑑，羈人殊未安。桂含秋樹晚，波入夜池寒。
灼灼雲枝淨，光光草露團。所思迷所在，長望獨長嘆。
64.05 【夜渡江（一作柳中庸詩）】姚崇
夜渚帶浮煙，蒼茫晦遠天。舟輕不覺動，纜急始知牽。
聽草遙尋岸，聞香暗識蓮。唯看孤帆影，常似客心懸。
64.06 【奉和聖制龍池篇】姚崇
恭聞帝裏生靈沼，應報明君鼎業新。既協翠泉光寶命，
還符白水出真人。此時舜海潛龍躍，此地堯河帶馬巡。
獨有前池一小雁，叨承舊惠入天津。
64.07 【句】姚崇
扇掩將雛曲，釵承墮馬鬟。（見《海錄碎事》，
又見後張昌宗太平公主山亭侍宴詩）
64.08 【奉和御製璟與張說源乾曜同日上官命宴都堂賜詩應制】宋璟
丞相邦之重，非賢諒不居。老臣慵且憊，何德以當諸。
厚秩先爲忝，崇班復此除。太常陳禮樂，中掖降簪裾。
聖酒山河潤，仙文象緯舒。冒恩懷寵錫，陳力省空虛。
郭隗慚無駿，馮諼愧有魚。不知周勃者，榮幸定何如。
64.09 【奉和聖制同二相已下羣官樂遊園宴】宋璟
侍飲終酺會，承恩續勝遊。戴天惟慶幸，選地即殊尤。
北向祗雙闕，南臨賞一丘。曲江新溜暖，上苑雜花稠。
亹亹韶弦屢，戔戔賁帛周。醉歸填畛陌，榮耀接軒裘。
64.010 【奉和聖制送張說巡邊】宋璟
帝道薄存兵，王師尚有徵。是關司馬法，爰命總戎行。
畫閫崇威信，分麾盛寵榮。聚觀方結轍，出祖遂傾城。
聖酒江河潤，天詞象緯明。德風邊草偃，勝氣朔雲平。
宰國推良器，爲軍挹壯聲。至和常得體，不戰即亡精。
以智泉寧竭，其徐海自清。遲還廟堂坐，贈別故人情。
64.011 【奉和聖制答張說扈從南出雀鼠谷】宋璟
秦地雄西夏，幷州近北胡。禹行山啓路，舜在邑爲都。
忽視寒暄隔，深思險易殊。四時宗伯敘，六義宰臣鋪。
徵作宮常應，星環日每紆。盛哉逢道合，良以致亨衢。
64.012 【蒲津迎駕】宋璟
迴鑾下蒲坂，飛旆指秦京。洛上黃雲送，關中紫氣迎。
霞朝看馬色，月曉聽雞鳴。防拒連山險，長橋壓水平。
省方知化洽，察俗覺時清。天下長無事，空餘襟帶名。
64.013 【送蘇尚書赴益州】宋璟
我望風煙接，君行霰雪飛。園亭若有送，楊柳最依依。
