第770卷 董初 等
770.01 【昭君怨（一作董思恭詩）】董初
新年猶尚小，那堪遠聘秦。裾衫沾馬汗，眉黛染胡塵。
舉眼無相識，路逢皆異人。唯有梅將李，猶帶故鄉春。
770.02 【南山（一作賀朝詩）】賀朝清
湖北雨初晴，湖南山盡見。巖巖石帆影，如得海風便。
仙穴茅山峯，彩雲時一見。邀君共探此，異籙殘幾卷。
770.03 【賦得遊人久不歸（一作劉孝孫詩，又作賀朝詩）】賀朝清
鄉關眇天末，引領悵懷歸。羈旅久淫滯，物色屢芳菲。
稍覺私意盡，行看鬔鬢稀。如何千里外，佇立沾裳衣。
770.04 【白紵辭（此二首又見貞元進士楊衡集中）】楊衡
玉纓翠珮雜輕羅，香汗微漬朱顏酡。爲君起唱白紵歌，
清聲嫋雲思繁多，凝笳哀琴時相和。金壺半傾芳夜促，
梁塵霏霏暗紅燭。令君安坐聽終曲，墜葉飄花難再復。
躡珠履，步瓊筵，輕身起舞紅燭前。芳姿豔態妖且妍，
回眸轉袖暗催弦。涼風蕭蕭漏水急，月華泛溢紅蓮溼，
牽裙攬帶翻成泣。
770.05 【還渭南感舊二首】唐暄
寢室悲長簟，妝樓泣鏡臺。獨悲桃李節，不共一時開。
魂兮若有感，彷彿夢中來。
常時華室靜，笑語度更籌。恍惚人事改，冥漠委荒丘。
陽原嘆薤露，陰壑悼藏舟。清夜妝臺月，空想畫眉愁。
770.06 【贈亡妻張氏】唐暄
嶧陽桐半死，延津劍一沈。如何宿昔內，空負百年心。
770.07 【題司空山觀】李韶
梁代真人上紫微，水盤山腳五雲飛。
松杉老盡無消息，猶得千年一度歸。
770.08 【戲題盱眙壁】韋鵬翼
豈肯閒尋竹徑行，卻嫌絲管好蛙聲。
自從煮鶴燒琴後，背卻青山臥月明。
770.09 【題楊少卿書後】安鴻漸
端溪石硯宣城管，王屋松煙紫兔毫。
更得孤卿老書札，人間無此五般高。
770.010 【自紫陽觀至華陽洞，宿侯尊師草堂簡同遊】李延陵
石林媚煙景，句曲盤江甸。南向佳氣濃，峯峯遙隱見。
漸臨華陽口，微路入蔥蒨。七曜懸洞宮，五雲抱山殿。
銀函意誰發，金液徒堪薦。千載桃花春，秦人深不見。
東溪喜相遇，貞白如會面。青鳥來去閒，紅霞朝夕變。
一從化真骨，萬里乘飛電。蘿月延步虛，松花醉閒宴。
幽人即長往，茂宰應交戰。明發歸琴堂，知君懶爲縣。
770.011 【題鍾雅青紗枕】秦尚運
陰香裝豔入青紗，還與欹眠好事家。
夢裏卻成山色雨，沈山不敢鬥青華。
770.012 【題搔口】張仲謀
嘗聞燒尾便拏空，只過天門更一重。
大禹未生門未鑿，可能天下總無龍。
770.013 【山寺見楊少卿書壁，因題其尾】馮少吉
少卿真跡滿僧居，只恐鐘王也不如。
爲報遠公須愛惜，此書書後更無書。
770.014 【經杜甫舊宅】殷陶
浣花溪裏花多處，爲憶先生在蜀時。萬古只應留舊宅，
千金無復換新詩。沙棚水檻鷗飛盡，樹壓村橋馬過時。
山月不知人事變，夜來江上與誰期。
770.015 【行縣至浮查寺（一作羅晌詩）】羅炯
二十年前此布衣，鹿鳴西上虎符歸。行時賓從光前事，
到處松杉長舊圍。野老競遮官道拜，沙鷗遙避隼旟飛。
春風一宿琉璃地，自有泉聲愜素機。
770.016 【敕和元相公家園即事寄王相公】韓雄
共列中臺貴，能齊物外心。回車青閣晚，解帶碧芳深。
夜水隨畦入，晴花度竹尋。題詩更相應，一字重千金。
770.017 【仲秋太常寺觀公輅車拜陵】苗仲方
南宮初開律，金風已戒涼。拜陵將展敬，車輅儼成行。
士庶觀祠禮，公卿習舊章。郊原佳氣引，園寢瑞煙長。
鹵簿辭丹闕，威儀列太常。聖心何所寄，惟德在無忘。
770.018 【尋易尊師不遇】陳嶰
爛熳紅霞光照衣，苔封白石路微微。
華陽洞裏何人在，落盡松花不見歸。
770.019 【早過梨嶺，喜雪書情呈崔判官】張起
度嶺逢朝雪，行看馬跡深。輕標南國瑞，寒慰北人心。
皎潔停丹嶂，飄颻映綠林。共君歌樂土，無作白頭吟。
770.020 【春情】張起
畫閣餘寒在，新年舊燕歸。梅花猶帶雪，未得試春衣。
770.021 【贈竇蔡二記室入蜀】陳政
崑山積良寶，大廈構衆材。馬卿委官去，鄒子背淮來。
風流信多美，朝夕豫平臺。逸翮獨不羣，清才復遒上。
六輔昔推名，二江今振響。英華雖外發，磨琢終內朗。
四海奮羽儀，清風久播馳。沈鬱林難廁，青山翻易阻。
回首望煙霞，誰知慕儔侶。飄然不繫舟，爲情自可求。
若奉西園夜，浩想北園愁。無因逐萍藻，從爾泛清流。
770.022 【採菊】李建業
簇簇竟相鮮，一枝開幾番。味甘資麴糵，香好勝蘭蓀。
古道風搖遠，荒籬露壓繁。盈筐時採得，服餌近知門。
770.023 【水精環】羅維
王室符長慶，環中得水精。任圓循不極，見素質仍貞。
信是天然瑞，非因樸斫成。無瑕勝玉美，至潔過冰清。
未肯齊珉價，寧同雜佩聲。能銜任黃雀，亦欲應時明。
770.024 【看牡丹】殷益
擁毳對芳叢，由來趣不同。發從今日白，花是去年紅。
豔色隨朝露，馨香逐晚風。何須待零落，然後始知空。
770.025 【賦得垣衣】李得
漠漠復霏霏，爲君垣上衣。昭陽輦下草，應笑此生非。
掩藹青春去，蒼茫白露稀。猶勝萍逐水，流浪不相依。
770.026 【冬晚對雪憶胡處士】王邵
寒更傳唱晚，清鏡覽衰顏。隔牖風驚竹，開簾雪滿山。
灑空深巷靜，積素廣庭閒。借問袁安舍，翛然尚閉關。
770.027 【池上】曹修古
荷葉罩芙蓉，圓青映嫩紅。佳人南陌上，翠蓋立春風。
770.028 【對趙穎歌】朱子真
人間幾日變桑田，誰識神仙洞裏天。
短促雖知有殊異，且須歡醉在生前。
770.029 【賦百舌鳥】嚴郭
此禽輕巧少同倫，我聽長疑舌滿身。星未沒河先報曉，
柳猶粘雪便迎春。頻嫌海燕巢難定，卻訝林鶯語不真。
莫倚清風更多事，玉樓還有晏眠人。
770.030 【孤雁】張子明
隻影翩翩下碧湘，傍池鴛鷺宿銀塘。雖逢夜雨迷深浦，
終向晴天著舊行。憶伴幾回思片月，蛻翎多爲系繁霜。
江南塞北俱關念，兩地飛歸是故鄉。
770.031 【水殿拋球曲二首】李謹言
侍宴黃昏曉未休，玉階夜色月如流。
朝來自覺承恩最，笑倩傍人認繡球。
堪恨隋家幾帝王，舞裀揉盡繡鴛鴦。
如今重到拋球處，不是金爐舊日香。
770.032 【銅雀妓】吳燭
秋色西陵滿綠蕪，繁弦急管強歡娛。
長舒羅袖不成舞，卻向風前承淚珠。
770.033 【戲示諸妓】張保嗣
綠羅裙上標三棒，紅粉腮邊淚兩行。
抄手向前諮大使，這回不敢惱兒郎。
770.034 【末秋到家】潘圖
歸來無所利，骨肉亦不喜。黃犬卻有情，當門臥搖尾。
770.035 【送人往宣城】潘佐
江畔送行人，千山生暮氛。謝安團扇上，爲畫敬亭雲。
770.036 【洛陽河亭奉酬留守郡公追送（一作李益詩）】李逸
離亭餞落暉，臘酒減徵衣。歲晚煙霞重，川寒雲樹微。
戎裝千里至，舊路十年歸。還似汀洲雁，相逢又背飛。
770.037 【送道士曾昭瑩】沈麟
南北東西事，人間會也無。昔曾棲玉笥，今也返玄都。
雪片隨天闊，泉聲落石孤。丹霄人有約，去採石菖蒲。
770.038 【贈別徐侃】安鳳
一自離鄉國，十年在鹹秦。泣盡卞和血，不逢一故人。
今日舊友別，羞此漂泊身。離情吟詩處，麻衣掩淚頻。
淚別各分袂，且及來年春。
770.039 【顧城】李倫
世久荒墟在，白雲幾代耕。市廛新草綠，里社故煙輕。
不謹罹天討，來蘇豈忿兵。誰雲殷鑑遠，今古在人程。
770.040 【金錢花】盧子發
輪廓休誇四字書，紅窠寫出對庭除。
時時買得佳人笑，本色金錢卻不如。
770.041 【故白巖禪師院】王夢周
能師還世名還在，空閉禪堂滿院苔。
花樹不隨人寂寞，數株猶自出牆來。
770.042 【題九天使者廟（又見讖記卷）】孫鹹
獨入玄宮禮至真，焚香不爲賤貧身。秦淮兩岸沙埋骨，
湓浦千家血染塵。廬阜煙霞誰是主，虎溪風月屬何人。
九江太守勤王事，好放天兵渡要津。
770.043 【房公舊竹亭聞琴】李澣
石室寒飆警，孫枝雅器裁。坐來山水操，絃斷吊塵埃。
770.044 【清溪館作】錢戭
指途清溪裏，左右唯深林。雲蔽望鄉處，雨愁爲客心。
遇人多物役，聽鳥時幽音。何必滄浪水，庶茲浣塵襟。
770.045 【晚春宴】韋道遜
日斜賓館晚，春輕麥候初。檐暄巢幕燕，池躍戲蓮魚。
石聲隨流響，桐影傍巖疏。誰能千里外，獨寄八行書。
770.046 【長沙六快詩】王揆
湖外風物奇，長沙信難續。衡峯排古青，湘水湛寒綠。
舟楫通大江，車輪會平陸。昔賢官是邦，仁澤流豐沃。
今賢官是邦，刳啖人脂肉。懷昔甘棠花，傷今猛虎毒。
然此一郡內，所樂人才六。漕與二憲僚，守連兩通屬。
高堂日暮會，深夜繼以燭。幃幕皆綺紈，器皿盡金玉。
歌喉若珠累，舞腰如素束。千態與萬狀，六人歡不足。
因成快活詩，薦之堯舜目。
770.047 【廣州王園寺伏日即事寄北中親友】王言史
南越逢初伏，東林度一朝。曲池煎畏景，高閣絕微飆。
竹簟移先灑，蒲葵破復搖。地偏毛瘴近，山毒火威饒。
裛汗絺如濯，親牀枕並燒。墮枝傷翠羽，萎葉惜紅蕉。
且困流金熾，難成獨酌謠。望霖窺潤礎，思吹候纖條。
旅恨生烏滸，鄉心繫浴橋。誰憐在炎客，一夕壯容銷。
