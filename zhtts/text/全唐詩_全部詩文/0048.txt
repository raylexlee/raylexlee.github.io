第048卷 張九齡
48.01 【奉和聖制經孔子舊宅】張九齡
孔門太山下，不見登封時。徒有先王法，今爲明主思。
恩加萬乘幸，禮致一牢祠。舊宅千年外，光華空在茲。
48.02 【奉和聖制次瓊嶽韻】張九齡
山祇亦望幸，雲雨見靈心。嶽館逢朝霽，關門解宿陰。
鹹京天上近，清渭日邊臨。我武因冬狩，何言是即禽。
48.03 【奉和聖制送李尚書入蜀】張九齡
眷言感忠義，何有間山川。徇節今如此，離情空復然。
皇心在勤恤，德澤委昭宣。周月成功後，明年或勞還。
48.04 【奉和聖制初出洛城】張九齡
東土淹龍駕，西人望翠華。山川只詢物，宮觀豈爲家。
十月回星斗，千官捧日車。洛陽無怨思，巡幸更非賒。
48.05 【奉和聖制途次陝州作】張九齡
馳道當河陝，陳詩問國風。川原三晉別，襟帶兩京同。
後殿函關盡，前旌闕塞通。行看洛陽陌，光景麗天中。
48.06 【敕賜寧王池宴】張九齡
賢王有池館，明主賜春遊。淑氣林間發，恩光水上浮。
徒慚和鼎地，終謝巨川舟。皇澤空如此，輕生莫可酬。
48.07 【天津橋東旬宴得歌字韻】張九齡
清洛象天河，東流形勝多。朝來逢宴喜，春盡卻妍和。
泉鮪歡時躍，林鶯醉裏歌。賜恩頻若此，爲樂奈人何。
48.08 【上陽水窗旬宴得移字韻】張九齡
河漢非應到，汀洲忽在斯。仍逢帝樂下，如逐海槎窺。
春賞時將換，皇恩歲不移。今朝遊宴所，莫比天泉池。
48.09 【折楊柳】張九齡
纖纖折楊柳，持此寄情人。一枝何足貴，憐是故園春。
遲景那能久，芳菲不及新。更愁征戍客，容鬢老邊塵。
48.010 【剪綵】張九齡
奼女矜容色，爲花不讓春。既爭芳意早，誰待物華真。
葉作參差發，枝從點綴新。自然無限態，長在豔陽晨。
48.011 【和崔黃門寓直夜聽蟬之作】張九齡
蟬嘶玉樹枝，向夕惠風吹。幸入連宵聽，應緣飲露知。
思深秋欲近，聲靜夜相宜。不是黃金飾，清香徒爾爲。
48.012 【和姚令公從幸溫湯喜雪】張九齡
萬乘飛黃馬，千金狐白裘。正逢銀霰積，如向玉京遊。
瑞色鋪馳道，花文拂彩旒。還聞吉甫頌，不共郢歌儔。
48.013 【立春日晨起對積雪】張九齡
忽對林亭雪，瑤華處處開。今年迎氣始，昨夜伴春回。
玉潤窗前竹，花繁院裏梅。東郊齋祭所，應見五神來。
48.014 【三月三日申王園亭宴集】張九齡
稽亭追往事，睢苑勝前聞。飛閣凌芳樹，華池落彩雲。
藉草人留酌，銜花鳥赴羣。向來同賞處，惟恨碧林曛。
48.015 【三月三日登龍山】張九齡
伊川與灞津，今日祓除人。豈似龍山上，還同湘水濱。
衰顏憂更老，淑景望非春。禊飲豈吾事，聊將偶俗塵。
48.016 【和王司馬折梅寄京邑昆弟】張九齡
離別念同嬉，芬榮欲共持。獨攀南國樹，遙寄北風時。
林惜迎春早，花愁去日遲。還聞折梅處，更有棣華詩。
48.017 【晚霽登王六東閣】張九齡
試上江樓望，初逢山雨晴。連空青嶂合，向晚白雲生。
彼美要殊觀，蕭條見遠情。情來不可極，日暮水流清。
48.018 【蘇侍郎紫薇庭各賦一物得芍藥】張九齡
仙禁生紅藥，微芳不自持。幸因清切地，還遇豔陽時。
名見桐君籙，香聞鄭國詩。孤根若可用，非直愛華滋。
48.019 【和黃門盧侍御詠竹】張九齡
清切紫庭垂，葳蕤防露枝。色無玄月變，聲有惠風吹。
高節人相重，虛心世所知。鳳凰佳可食，一去一來儀。
48.020 【和韋尚書答梓州兄南亭宴集】張九齡
棠棣聞餘興，烏衣有舊遊。門前杜城陌，池上曲江流。
暇日嘗繁會，清風詠阻修。始知西峙嶽，同氣此相求。
48.021 【答陳拾遺贈竹簪】張九齡
與君嘗此志，因物復知心。遺我龍鍾節，非無玳瑁簪。
幽素宜相重，雕華豈所任。爲君安首飾，懷此代兼金。
48.022 【贈澧陽韋明府】張九齡
君有百鍊刃，堪斷七重犀。誰開太阿匣，持割武城雞。
竟與尚書佩，遙應天子提。何時遇操宰，當使玉如泥。
48.023 【在洪州答綦毋學士】張九齡
旬雨不愆期，由來自若時。爾無言郡政，吾豈欲天欺。
常念涓塵益，惟歡草樹滋。課成非所擬，人望在東菑。
48.024 【酬王六霽後書懷見示】張九齡
雲雨俱行罷，江天已洞開。炎氛霽後滅，邊緒望中來。
作驥君垂耳，爲魚我曝鰓。更憐湘水賦，還是洛陽才。
48.025 【酬王六寒朝見詒】張九齡
賈生流寓日，揚子寂寥時。在物多相背，唯君獨見思。
漁爲江上曲，雪作郢中詞。忽枉兼金訊，長懷伐木詩。
48.026 【林亭詠】張九齡
穿築非求麗，幽閒欲寄情。偶懷因壤石，真意在蓬瀛。
苔益山文古，池添竹氣清。從茲果蕭散，無事亦無營。
48.027 【晨出郡舍林下】張九齡
晨興步北林，蕭散一開襟。復見林上月，娟娟猶未沉。
片雲自孤遠，叢筱亦清深。無事由來貴，方知物外心。
48.028 【園中時蔬盡皆鋤理唯秋蘭數本委而不顧彼雖…遂賦二章】張九齡
場藿已成歲，園葵亦向陽。蘭時獨不偶，露節漸無芳。
旨異菁爲蓄，甘非蔗有漿。人多利一飽，誰復惜馨香。
幸得不鋤去，孤苗守舊根。無心羨旨蓄，豈欲近名園。
遇賞寧充佩，爲生莫礙門。幽林芳意在，非是爲人論。
48.029 【林亭寓言】張九齡
林居逢歲晏，遇物使情多。蘅茝不時與，芬榮奈汝何。
更憐籬下菊，無如松上蘿。因依自有命，非是隔陽和。
48.030 【送使廣州】張九齡
家在湘源住，君今海嶠行。經過正中道，相送倍爲情。
心逐書郵去，形隨世網嬰。因聲謝遠別，緣義不緣名。
48.031 【送姚評事入蜀各賦一物得卜肆】張九齡
蜀嚴化已久，沉冥空所思。嘗聞賣卜處，猶憶下簾時。
驅傳應經此，懷賢倘問之。歸來說往事，歷歷偶心期。
48.032 【送竇校書見餞得雲中辨江樹】張九齡
江水天連色，無涯淨野氛。微明岸傍樹，凌亂渚前雲。
舉棹形徐轉，登艫意漸分。渺茫從此去，空復惜離羣。
48.033 【餞王司馬入計同用洲字】張九齡
元僚行上計，舉餞出林丘。忽望題輿遠，空思解榻遊。
別筵鋪柳岸，徵棹倚蘆洲。獨嘆湘江水，朝宗向北流。
48.034 【東湖臨泛餞王司馬】張九齡
南土秋雖半，東湖草未黃。聊乘風日好，來泛芰荷香。
蘭棹無勞速，菱歌不厭長。忽懷京洛去，難與共清光。
48.035 【餞濟陰梁明府各探一物得荷葉】張九齡
荷葉生幽渚，芳華信在茲。朝朝空此地，采采欲因誰。
但恐星霜改，還將蒲稗衰。懷君美人別，聊以贈心期。
48.036 【餞陳學士還江南同用徵字】張九齡
荷蓧旋江澳，銜杯餞霸陵。別前林鳥息，歸處海煙凝。
風土鄉情接，雲山客念憑。聖朝巖穴選，應待鶴書徵。
48.037 【通化門外送別】張九齡
屢別容華改，長愁意緒微。義將私愛隔，情與故人歸。
薄宦無時賞，勞生有事機。離魂今夕夢，先繞舊林飛。
48.038 【送楊道士往天台】張九齡
鬼谷還成道，天台去學仙。行應松子化，留與世人傳。
此地煙波遠，何時羽駕旋。當須一把袂，城郭共依然。
48.039 【送楊府李功曹】張九齡
平生屬良友，結綬望光輝。何知人事拙，相與宦情非。
別路穿林盡，征帆際海歸。居然已多意，況復兩鄉違。
48.040 【送宛句趙少府】張九齡
解巾行作吏，尊酒謝離居。修竹含清景，華池澹碧虛。
地將幽興愜，人與舊遊疏。林下紛相送，多逢長者車。
48.041 【送韋城李少府】張九齡
送客南昌尉，離亭西候春。野花看欲盡，林鳥聽猶新。
別酒青門路，歸軒白馬津。相知無遠近，萬里尚爲鄰。
48.042 【送蘇主簿赴偃師】張九齡
我與文雄別，胡然邑吏歸。賢人安下位，鷙鳥欲卑飛。
激節輕華冕，移官殉綵衣。羨君行樂處，從此拜庭闈。
48.043 【送廣州周判官】張九齡
海郡雄蠻落，津亭壯越臺。城隅百雉映，水曲萬家開。
裏樹桄榔出，時禽翡翠來。觀風猶未盡，早晚使車回。
48.044 【郡江南上別孫侍御】張九齡
雲嶂天涯盡，川途海縣窮。何言此地僻，忽與故人同。
身負邦君弩，情紆御史驄。王程不我駐，離思逐秋風。
48.045 【道逢北使題贈京邑親知】張九齡
徵驂稍靡靡，去國方遲遲。路繞南登岸，情搖北上旗。
故人憐別日，旅雁逐歸時。歲晏無芳草，將何寄所思。
48.046 【江上使風呈裴宣州耀卿】張九齡
江路與天連，風帆何淼然。遙林浪出沒，孤舫鳥聯翩。
常愛千鈞重，深思萬事捐。報恩非徇祿，還逐賈人船。
48.047 【溪行寄王震】張九齡
山氣朝來爽，溪流日向清。遠心何處愜，閒棹此中行。
叢桂林間待，羣鷗水上迎。徒然適我願，幽獨爲誰情。
48.048 【自豫章南還江上作】張九齡
歸去南江水，磷磷見底清。轉逢空闊處，聊洗滯留情。
浦樹遙如待，江鷗近若迎。津途別有趣，況乃濯吾纓。
48.049 【將至岳陽有懷趙二】張九齡
湘岸多深林，青冥晝結陰。獨無謝客賞，況復賈生心。
草色雖雲發，天光或未臨。江潭非所遇，爲爾白頭吟。
48.050 【使還湘水】張九齡
歸舟宛何處，正值楚江平。夕逗煙村宿，朝緣浦樹行。
於役已彌歲，言旋今愜情。鄉郊尚千里，流目夏雲生。
48.051 【初發道中寄遠】張九齡
日夜鄉山遠，秋風復此時。舊聞胡馬思，今聽楚猿悲。
念別朝昏苦，懷歸歲月遲。壯圖空不息，常恐發如絲。
48.052 【自湘水南行】張九齡
落日催行舫，逶迤洲渚間。雖雲有物役，乘此更休閒。
暝色生前浦，清暉發近山。中流澹容與，唯愛鳥飛還。
48.053 【初入湘中有喜】張九齡
徵鞍窮郢路，歸棹入湘流。望鳥唯貪疾，聞猿亦罷愁。
兩邊楓作岸，數處橘爲洲。卻記從來意，翻疑夢裏遊。
48.054 【耒陽溪夜行】張九齡
乘夕棹歸舟，緣源路轉幽。月明看嶺樹，風靜聽溪流。
嵐氣船間入，霜華衣上浮。猿聲雖此夜，不是別家愁。
48.055 【江上】張九齡
長林何繚繞，遠水復悠悠。盡日餘無見，爲心那不愁。
憶將親愛別，行爲主恩酬。感激空如此，芳時屢已遒。
48.056 【自彭蠡湖初入江】張九齡
江岫殊空闊，雲煙處處浮。上來羣噪鳥，中去獨行舟。
牢落誰相顧，逶迤日自愁。更將心問影，於役復何求。
48.057 【赴使瀧峽】張九齡
溪路日幽深，寒空入兩嶔。霜清百丈水，風落萬重林。
夕鳥聯歸翼，秋猿斷去心。別離多遠思，況乃歲方陰。
48.058 【湖口望廬山瀑布泉】張九齡
萬丈洪泉落，迢迢半紫氛。奔飛流雜樹，灑落出重雲。
日照虹蜺似，天清風雨聞。靈山多秀色，空水共氤氳。
48.059 【湞陽峽】張九齡
行舟傍越岑，窈窕越溪深。水暗先秋冷，山晴當晝陰。
重林間五色，對壁聳千尋。惜此生遐遠，誰知造化心。
48.060 【使至廣州】張九齡
昔年嘗不調，茲地亦邅回。本謂雙鳧少，何知駟馬來。
人非漢使橐，郡是越王臺。去去雖殊事，山川長在哉。
48.061 【春江晚景】張九齡
江林多秀髮，雲日復相鮮。徵路那逢此，春心益渺然。
興來只自得，佳氣莫能傳。薄暮津亭下，餘花滿客船。
48.062 【與王六履震廣州津亭曉望】張九齡
明發臨前渚，寒來淨遠空。水紋天上碧，日氣海邊紅。
景物紛爲異，人情賴此同。乘槎自有適，非欲破長風。
48.063 【初發曲江溪中】張九齡
溪流清且深，松石復陰臨。正爾可嘉處，胡爲無賞心。
我由不忍別，物亦有緣侵。自匪常行邁，誰能知此音。
48.064 【旅宿淮陽亭口號（一作宋之問詩）】張九齡
日暮荒亭上，悠悠旅思多。故鄉臨桂水，今夜渺星河。
暗草霜華髮，空亭雁影過。興來誰與晤，勞者自爲歌。
48.065 【望月懷遠】張九齡
海上生明月，天涯共此時。情人怨遙夜，竟夕起相思。
滅燭憐光滿，披衣覺露滋。不堪盈手贈，還寢夢佳期。
48.066 【秋夕望月】張九齡
清迥江城月，流光萬里同。所思如夢裏，相望在庭中。
皎潔青苔露，蕭條黃葉風。含情不得語，頻使桂華空。
48.067 【詠燕】張九齡
海燕何微眇，乘春亦暫來。豈知泥滓賤，只見玉堂開。
繡戶時雙入，華軒日幾回。無心與物競，鷹隼莫相猜。
48.068 【故刑部李尚書荊谷山集會】張九齡
嘗聞繼老聃，身退道彌耽。結宇倚青壁，疏泉噴碧潭。
苔石隨人古，煙花寄酒酣。山光紛向夕，歸興杜城南。
48.069 【戲題春意】張九齡
一作江南守，江林三四春。相鳴不及鳥，相樂喜關人。
日守朱絲直，年催華髮新。淮陽只有臥，持此度芳辰。
48.070 【庭梅詠】張九齡
芳意何能早，孤榮亦自危。更憐花蒂弱，不受歲寒移。
朝雪那相妒，陰風已屢吹。馨香雖尚爾，飄蕩復誰知。
48.071 【聽箏】張九齡
端居正無緒，那復發秦箏。纖指傳新意，繁弦起怨情。
悠揚思欲絕，掩抑態還生。豈是聲能感，人心自不平。
48.072 【初秋憶金均兩弟】張九齡
江渚秋風至，他鄉離別心。孤雲愁自遠，一葉感何深。
憂喜嘗同域，飛鳴忽異林。青山西北望，堪作白頭吟。
48.073 【秋懷】張九齡
感惜芳時換，誰知客思懸。憶隨鴻向暖，愁學馬思邊。
留滯機還息，紛拏網自牽。東南起歸望，何處是江天。
48.074 【故刑部李尚書輓詞三首】張九齡
仙宗出趙北，相業起山東。明德嘗爲禮，嘉謀屢作忠。
論經白虎殿，獻賦甘泉宮。與善今何在，蒼生望已空。
宿昔三臺踐，榮華駟馬歸。印從青瑣拜，翰入紫宸揮。
題劍恩方重，藏舟事已非。龍門不可望，感激涕沾衣。
永嘆常山寶，沉埋京兆阡。同盟會五月，華表記千年。
渺漫野中草，微茫空裏煙。共悲人事絕，唯對杜陵田。
48.075 【故徐州刺史贈吏部侍郎蘇公輓歌詞三首】張九齡
韋玄方繼相，荀爽復齊名。在貴兼天爵，能賢出世卿。
學聞金馬詔，神見玉人清。藏壑今如此，爲山遂不成。
相如只謝病，子敬忽雲亡。豈悟瑤臺雪，分雕玉樹行。
清規留草議，故事在封章。本謂山公啓，而今歿始揚。
返葬長安陌，秋風簫鼓悲。奈何相送者，不是平生時。
寒影催年急，哀歌助晚遲。寧知建旟罷，丹旐向京師。
48.076 【故滎陽君蘇氏輓歌詞三首】張九齡
門緒公侯列，嬪風詩禮行。松蘿方有寄，桃李忽無成。
劍去雙龍別，雛哀九鳳鳴。何言嶧山樹，還似半心生。
永嘆芳魂斷，行看草露滋。二宗榮盛日，千古別離時。
竟罷生芻贈，空留畫扇悲。容車候曉發，何歲是歸期。
縞服紛相送，玄扃翳不開。更悲泉火滅，徒見柳車回。
舊室容衣奠，新塋拱樹栽。唯應月照簟，潘岳此時哀。
48.077 【眉州康司馬輓歌詞】張九齡
家受專門學，人稱入室賢。劉楨徒有氣，管輅獨無年。
謫去長沙國，魂歸京兆阡。從茲匣中劍，埋沒罷沖天。
48.078 【奉和聖制早發三鄉山行】張九齡
羽衛森森西向秦，山川歷歷在清晨。晴雲稍卷寒巖樹，
宿雨能銷御路塵。聖德由來合天道，靈符即此應時巡。
遺賢一一皆羈致，猶欲高深訪隱淪。
48.079 【奉和聖制龍池篇】張九齡
天啓神龍生碧泉，泉水靈源浸迤延。飛龍已向珠潭出，
積水仍將銀漢連。岸傍花柳看勝畫，浦上樓臺問是仙。
我後元符從此得，方爲萬歲壽圖川。
