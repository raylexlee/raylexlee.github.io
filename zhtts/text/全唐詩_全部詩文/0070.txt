第070卷 李適
70.01 【汾陰后土祠作】李適
昔予讀舊史，遍睹漢世君。武皇實稽古，建茲百代勳。
號令垂懋典，舊經備闕文。西巡歷九嶷，舳艫被江濱。
勒兵十八萬，旌旗何紛紛。朅來茂陵下，英聲不復聞。
我行歲方晏，極望山河分。神光終冥漠，鼎氣獨氛氳。
攬涕步脽上，登高見彼汾。雄圖今安在，飛飛有白雲。
70.02 【答宋十一崖口五渡見贈】李適
聞君訪遠山，躋險造幽絕。眇然青雲境，觀奇彌年月。
登嶺亦溯溪，孤舟事沿越。崿嶂傳彩翠，崖磴互欹缺。
石林上攢叢，金澗下明滅。捫壁窺丹井，梯苔瞰乳穴。
忽枉巖中贈，對玩未嘗輟。殷勤獨往事，委曲煉藥說。
邀餘名山期，從爾泛海澨。歲晏秉宿心，斯言非徒設。
70.03 【餞許州宋司馬赴任】李適
昔吾遊箕山，朅來涉潁水。復有許由廟，迢迢白雲裏。
聞君佐繁昌，臨風悵懷此。儻到平輿泉，寄謝干將裏。
70.04 【奉和聖制九日侍宴應制得高字】李適
禁苑秋光入，宸遊霽色高。萸房頒彩笥，菊蕊薦香醪。
後騎縈堤柳，前旌拂御桃。王枚俱得從，淺淺愧飛毫。
70.05 【遊禁苑幸臨渭亭遇雪應制】李適
長樂喜春歸，披香瑞雪霏。花從銀閣度，絮繞玉窗飛。
寫曜銜天藻，呈祥拂御衣。上林紛可望，無處不光輝。
70.06 【奉和九日登慈恩寺浮圖應制】李適
鳳輦乘朝霽，鸚林對晚秋。天文貝葉寫，聖澤菊花浮。
塔似神功造，龕疑佛影留。幸陪清漢蹕，欣奉淨居遊。
70.07 【侍宴長寧公主東莊應制】李適
鳳樓紆睿幸，龍舸暢宸襟。歌舞平陽第，園亭沁水林。
山花添聖酒，澗竹繞燻琴。願奉瑤池駕，千春侍德音。
70.08 【奉和送金城公主適西蕃應制】李適
絳河從遠聘，青海赴和親。月作臨邊曉，花爲度隴春。
主歌悲顧鶴，帝策重安人。獨有瓊簫去，悠悠思錦輪。
70.09 【安樂公主移入新宅】李適
星橋他日創，仙榜此時開。馬向鋪錢埒，簫聞奏玉臺。
人疑衛叔美，客似長卿才。借問遊天使，誰能取石回。
70.010 【奉和幸望春宮送朔方軍大總管張仁亶】李適
地限驕南牧，天臨餞北征。解衣延寵命，橫劍總威名。
豹略恭宸旨，雄文動睿情。坐觀膜拜入，朝夕受降城。
70.011 【人日宴大明宮恩賜彩縷人勝應制】李適
朱城待鳳韶年至，碧殿疏龍淑氣來。寶帳金屏人已帖，
圖花學鳥勝初裁。林香近接宜春苑，山翠遙添獻壽杯。
向夕憑高風景麗，天文垂耀象昭回。
70.012 【奉和春日幸望春宮應制】李適
玉輦金輿天上來，花園四望錦屏開。輕絲半拂朱門柳，
細纈全披畫閣梅。舞蝶飛行飄御席，歌鶯度曲繞仙杯。
聖詞今日光輝滿，漢主秋風莫道才。
70.013 【奉和立春遊苑迎春】李適
金輿翠輦迎嘉節，御苑仙宮待獻春。淑氣初銜梅色淺，
條風半拂柳牆新。天杯慶壽齊南嶽，聖藻光輝動北辰。
稍覺披香歌吹近，龍驂日暮下城闉。
70.014 【帝幸興慶池戲競渡應制】李適
拂露金輿丹旆轉，凌晨黼帳碧池開。南山倒影從雲落，
北澗搖光寫溜回。急槳爭標排荇度，輕帆截浦觸荷來。
橫汾宴鎬歡無極，歌舞年年聖壽杯。
70.015 【侍宴安樂公主莊應制】李適
平陽金榜鳳凰樓，沁水銀河鸚鵡洲。彩仗遙臨丹壑裏，
仙輿暫幸綠亭幽。前池錦石蓮花豔，後嶺香爐桂蕊秋。
貴主稱觴萬年壽，還輕漢武濟汾遊。
70.016 【侍宴安樂公主新宅應制】李適
銀河半倚鳳凰臺，玉酒相傳鸚鵡杯。
若見君平須借問，仙槎一去幾時來。
70.017 【餞唐永昌赴任東都】李適
聞道飛鳧向洛陽，翩翩矯翮度文昌。
因聲寄意三花樹，少室巖前幾過香。
