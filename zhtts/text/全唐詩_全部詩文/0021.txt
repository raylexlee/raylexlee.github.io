第021卷 相和歌辭
21.01 【相和歌辭·子夜春歌】王翰
春氣滿林香，春遊不可忘。落花吹欲盡，垂柳折還長。
桑女淮南曲，金鞍塞北裝。行行小垂手，日暮渭川陽。
21.02 【相和歌辭·子夜冬歌】崔國輔
寂寥抱冬心，裁羅又褧褧。夜久頻挑燈，霜寒剪刀冷。
21.03 【相和歌辭·子夜冬歌】薛耀
朔風扣羣木，嚴霜凋百草。借問月中人，安得長不老。
21.04 【相和歌辭·子夜四時歌六首·春歌二首】郭元振
青樓含日光，綠池起風色。贈子同心花，殷勤此何極。
陌頭楊柳枝，已被春風吹。妾心正斷絕，君懷那得知。
21.05 【相和歌辭·子夜四時歌六首·秋歌二首】郭元振
邀歡空佇立，望美頻回顧。何時復採菱，江中密相遇。
辟惡茱萸囊，延年菊花酒。與子結綢繆，丹心此何有。
21.06 【相和歌辭·子夜四時歌六首·冬歌二首】郭元振
北極嚴氣升，南至溫風謝。調絲競短歌，拂枕憐長夜。
帷橫雙翡翠，被卷兩鴛鴦。婉態不自得，宛轉君王牀。
21.07 【相和歌辭·子夜四時歌四首·春歌】李白
秦地羅敷女，採桑綠水邊。素手青條上，紅妝白日鮮。
蠶飢妾欲去，五馬莫留連。
21.08 【相和歌辭·子夜四時歌四首·夏歌】李白
鏡湖三百里，菡萏發荷花。五月西施採，人看隘若邪。
回舟不待月，歸去越王家。
21.09 【相和歌辭·子夜四時歌四首·秋歌】李白
長安一片月，萬戶搗衣聲。秋風吹不盡，總是玉關情。
何日平胡虜，良人罷遠征。
21.010 【相和歌辭·子夜四時歌四首·冬歌】李白
明朝驛使發，一夜絮徵袍。素手抽針冷，那堪把剪刀。
裁縫寄遠道，幾日到臨洮。
21.011 【相和歌辭·子夜四時歌四首·春歌】陸龜蒙
山連翠羽屏，草接煙華席。望盡南飛燕，佳人斷信息。
21.012 【相和歌辭·子夜四時歌四首·夏歌】陸龜蒙
蘭眼抬露斜，鶯脣映花老。金龍傾漏盡，玉井敲冰早。
21.013 【相和歌辭·子夜四時歌四首·秋歌】陸龜蒙
涼漢清泬寥，衰林怨風雨。愁聽絡緯唱，似與羈魂語。
21.014 【相和歌辭·子夜四時歌四首·冬歌】陸龜蒙
南光走冷圭，北籟號空木。年年任霜霰，不減篔簹綠。
21.015 【相和歌辭·大子夜歌二首】陸龜蒙
歌謠數百種，子夜最可憐。慷慨吐清音，明轉出天然。
絲竹發歌響，假器揚清音。不知歌謠妙，聲勢出口心。
21.016 【相和歌辭·子夜警歌二首】陸龜蒙
鏤碗傳綠酒，雕爐燻紫煙。誰知苦寒調，共作白雪弦。
恃愛如欲進，含羞出不前。朱口發豔歌，玉指弄嬌弦。
21.017 【相和歌辭·丁督護歌】李白
雲陽上徵去，兩岸饒商賈。吳牛喘月時，拖船一何苦。
水濁不可飲，壺漿半成土。一唱都護歌，心摧淚如雨。
萬人鑿盤石，無由達江滸。君看石芒碭，掩淚悲千古。
21.018 【相和歌辭·團扇郎】張祜
白團扇，今來此去捐。願得入郎手，團圓郎眼前。
21.019 【相和歌辭·團扇郎】劉禹錫
團扇復團扇，奉君清暑殿。秋風入庭樹，從此不相見。
上有乘鸞女，蒼蒼蟲網遍。明年入懷袖，別是機中練。
21.020 【相和歌辭·碧玉歌】李暇
碧玉上宮妓，出入千花林。珠被玳瑁牀，感郎情意深。
21.021 【相和歌辭·懊惱曲】溫庭筠
藕絲作線難勝針，蕊粉染黃那得深。玉白蘭芳不相顧，
倡樓一笑輕千金。莫言自古皆如此，健劍刜鍾鉛繞指。
三秋庭綠盡迎霜，惟有荷花守紅死。西江小吏朱斑輪，
柳縷吐芽香玉春。兩股金釵已相許，不令獨作空城塵。
悠悠楚水流如馬，恨紫愁紅滿平野。野土千年怨不平，
至今燒作鴦鴦瓦。
21.022 【相和歌辭·讀曲歌五首】張祜
窗中獨自起，簾外獨自行。愁見蜘蛛織，尋思直到明。
碓上米不舂，窗中絲罷絡。看渠駕去車，定是無四角。
不見心相許，徒雲腳漫勤。摘荷空摘葉，是底採蓮人。
窗外山魈立，知渠腳不多。三更機底下，摸著是誰梭。
郎去摘黃瓜，郎來收赤棗。郎耕種麻地，今作西舍道。
21.023 【相和歌辭·春江花月夜二首】張子容
林花發岸口，氣色動江新。此夜江中月，流光花上春。
分明石潭裏，宜照浣紗人。
交甫憐瑤佩，仙妃難重期。沉沉綠江晚，惆悵碧雲姿。
初逢花上月，言是弄珠時。
21.024 【相和歌辭·春江花月夜】張若虛
春江潮水連海平，海上明月共潮生。灩灩隨波千萬裏，
何處春江無月明。江流宛轉繞芳甸，月照花林皆似霰。
空裏流霜不覺飛，汀上白沙看不見。江天一色無纖塵。
皎皎空中孤月輪。江畔何人初見月，江月何年初照人。
人生代代無窮已，江月年年望相似。不知江月待何人，
但見長江送流水。白雲一片去悠悠，青楓浦上不勝愁。
誰家今夜扁舟子，何處相思明月樓。可憐樓上月裴回，
應照離人妝鏡臺。玉戶簾中卷不去，搗衣砧上拂還來。
此時相望不相聞，願逐月華流照君。鴻雁長飛光不度，
魚龍潛躍水成文。昨夜閒潭夢落花，可憐春半不還家。
江水流春去欲盡，江潭落月復西斜。斜月沉沉藏海霧，
碣石瀟湘無限路。不知乘月幾人歸，落月搖情滿江樹。
21.025 【相和歌辭·春江花月夜】溫庭筠
玉樹歌闌海雲黑，花庭忽作青蕪國。秦淮有水水無情，
還向金陵漾春色。楊家二世安九重，不御華芝嫌六龍。
百幅錦帆風力滿，連天展盡金芙蓉。珠翠丁星復明滅，
龍頭劈浪哀笳發。千里涵空照水魂，萬枝破鼻團香雪。
漏轉霞高滄海西，頗黎枕上聞天雞。蠻弦代雁曲如語，
一醉昏昏天下迷。四方傾動煙塵起，猶在濃香夢魂裏。
後主荒宮有曉鶯，飛來只隔西江水。
21.026 【相和歌辭·玉樹後庭花】張祜
輕車何草草，獨唱後庭花。玉座誰爲主，徒悲張麗華。
21.027 【相和歌辭·堂堂】溫庭筠
錢塘岸上春如織，淼淼寒潮帶晴色。淮南遊客馬連嘶，
碧草迷人歸不得。風飄客意如吹煙，纖指殷勤傷雁弦。
一曲堂堂紅燭筵，金鯨瀉酒如飛泉。
21.028 【相和歌辭·三閣詞四首】劉禹錫
貴人三閣上，日晏未梳頭。不應有恨事，嬌甚卻成愁。
珠箔曲瓊鉤，子細見揚州。北兵那得度，浪語判悠悠。
沉香帖閣柱，金縷畫門楣。回首降幡下，已見黍離離。
三人出眢井，一身登檻車。朱門漫臨水，不可見鱸魚。
21.029 【相和歌辭·神弦曲】李賀
西山日沒東山昏，旋風吹馬馬踏雲。畫弦素管聲淺繁，
花裙綷縩步秋塵。桂葉刷風桂墜子，青狸哭血寒狐死。
古壁彩虯金帖尾，雨工騎入秋潭水。百年老鴞成木魅，
笑聲碧火巢中起。
21.030 【相和歌辭·神弦別曲】李賀
巫山小女隔雲別，松花春風山上發。綠蓋獨穿香徑歸，
白馬花竿前孑孑。蜀江風澹水如羅，墮蘭誰泛相經過。
南山桂樹爲君死，雲衫殘污紅脂花。
21.031 【相和歌辭·祠漁山神女歌·迎神】王維
坎坎擊鼓，漁山之下。吹洞簫，望極浦。
女巫進，紛屢舞。陳瑤席，湛清酤。風悽悽，又夜雨。
不知神之來兮不來，使我心兮苦復苦。
21.032 【相和歌辭·祠漁山神女歌·送神】王維
紛進舞兮堂前，目眷眷兮瓊筵。來不言兮意不傳，
作暮雨兮愁空山。悲急管兮思繁弦，神之駕兮儼欲旋。
倏雲收兮雨歇，山青青兮水潺湲。
21.033 【相和歌辭·祠神歌·迎神】王睿
蓪草頭花椰葉裙，蒲葵樹下舞蠻雲。
引領望江遙滴酒，白蘋風起水生文。
21.034 【相和歌辭·祠神歌·送神】王睿
棖棖山響答琵琶，酒溼青莎肉飼鴉。
樹葉無聲神去後，紙錢灰出木綿花。
21.035 【相和歌辭·烏夜啼】楊巨源
可憐楊葉復楊花，雪淨煙深碧玉家。烏棲不定枝條弱，
城頭夜半聲啞啞。浮萍搖盪門前水，任罥芙蓉莫墮沙。
21.036 【相和歌辭·烏夜啼】李白
黃雲城邊烏欲棲，歸飛啞啞枝上啼。機中織錦秦川女，
碧紗如煙隔窗語。停梭悵然憶遠人，獨宿孤房淚如雨。
21.037 【相和歌辭·烏夜啼二首】顧況
玉房掣鎖聲翻葉，銀箭添泉繞霜堞。畢逋髮刺月銜城，
八九雛飛其母驚。此是天上老鴉鳴，人間老鴉無此聲。
搖雜佩，耿華燭，良夜羽人彈此曲，東方曈曈赤日旭。
月出江林西，江林寂寂城鴉啼。昔人何處爲此曲，
今人何處聽不足。城寒月曉馳思深，江上青草爲誰綠。
21.038 【相和歌辭·烏夜啼】李羣玉
曾波隔夢渚，一望青楓林。有烏在其間，達曉自悲吟。
是時月黑天，四野煙雨深。如聞生離哭，其聲痛人心。
悄悄夜正長，空山響哀音。遠客不可聽，坐愁華髮侵。
既非蜀帝魂，恐是恆山禽。四子各分散，母聲猶至今。
21.039 【相和歌辭·烏夜啼】聶夷中
衆鳥各歸枝，烏烏爾不棲。還應知妾恨，故向綠窗啼。
21.040 【相和歌辭·烏夜啼】白居易
城上歸時晚，庭前宿處危。月明無葉樹，霜滑有風枝。
啼澀飢喉咽，飛低凍翅垂。畫堂鸚鵡鳥，冷暖不相知。
21.041 【相和歌辭·烏夜啼】王建
庭樹烏，爾何不向別處棲？夜夜夜半當戶啼。
家人把燭出洞戶，驚棲失羣飛落樹。一飛直欲飛上天，
回回不離舊棲處。未明重繞主人屋，欲下空中黑相觸。
風飄雨溼亦不移，君家樹頭多好枝。
21.042 【相和歌辭·烏夜啼】張祜
忽忽南飛返，危弦共怨悽。暗霜移樹宿，殘夜繞枝啼。
咽絕聲重敘，愔淫思乍迷。不妨還報喜，誤使玉顏低。
21.043 【相和歌辭·烏棲曲】李白
姑蘇臺上烏棲時，吳王宮裏醉西施。吳歌楚舞歡未畢，
青山猶銜半邊日。銀箭金壺漏水多，起看秋月墜江波，
東方漸高奈樂何。
21.044 【相和歌辭·烏棲曲】李端
白馬逐牛車，黃昏入狹斜。柳樹烏爭宿，
爭枝未得飛上屋。東房少婦婿從軍，每聽烏啼知夜分。
21.045 【相和歌辭·烏棲曲】王建
章華宮人夜上樓，君王望月西山頭。
夜深宮殿門不鎖，白露滿山山葉墮。
21.046 【相和歌辭·烏棲曲】張籍
西山作宮潮滿池，宮烏曉鳴茱萸枝。
吳姬自唱採蓮曲，君王昨夜舟中宿。
21.047 【相和歌辭·棲烏曲二首】劉方平
蛾眉曼臉傾城國，鳴環動佩新相識。
銀漢斜臨白玉堂，芙蓉行障掩燈光。
畫舸雙艚錦爲纜，芙蓉花發蓮葉暗。
門前月色映橫塘，感郎中夜渡瀟湘。
21.048 【相和歌辭·莫愁樂】張祜
儂居石城下，郎到石城遊。自郎石城出，長在石城頭。
21.049 【相和歌辭·莫愁曲】李賀
草生隴坂下，鴉噪城堞頭。何人此城裏，城角栽石榴。
青絲系五馬，黃金絡雙牛。白魚駕蓮船，夜作十里遊。
歸來無人識，暗上沉香樓。羅牀倚瑤瑟，殘月傾簾鉤。
今日槿花落，明朝梧樹秋。若負平生意，何名作莫愁。
21.050 【相和歌辭·估客樂】李白
海客乘天風，將船遠行役。譬如雲中鳥，一去無蹤跡。
21.051 【相和歌辭·估客樂】元稹
估客無住著，有利身即行。出門求火伴，入戶辭父兄。
父兄相教示，求利莫求名。求名有所避，求利無不營。
火伴相勒縛，賣假莫賣誠。交關少交假，交假本生輕。
自茲相將去，誓死意不更。一解市頭語，便無鄉里情。
鍮石打臂釧，糯米炊項瓔。歸來村中賣，敲作金玉聲。
村中田舍娘，貴賤不敢爭。所費百錢本，已得十倍贏。
顏色轉光淨，飲食亦甘馨。子本頻蕃息，貨賂日兼併。
求珠駕滄海，採玉上荊衡。北買党項馬，西擒吐蕃鸚。
炎洲布火浣，蜀地錦織成。越婢脂肉滑，奚僮眉眼明。
通算衣食費，不計遠近程。經營天下遍，卻到長安城。
城中東西市，聞客次第迎。迎客兼說客，多財爲勢傾。
客心本明黠，聞語心已驚。先問十常侍，次求百公卿。
侯家與主第，點綴無不精。歸來始安坐，富與王家勍。
市卒酒肉臭，縣胥家舍成。豈惟絕言語，奔走極使令。
大兒販材木，巧識樑棟形。小兒販鹽滷，不入州縣徵。
一身偃市利，突若截海鯨。鉤距不敢下，下則牙齒橫。
生爲估客樂，判爾樂一生。爾又生兩子，錢刀何歲平。
21.052 【相和歌辭·賈客樂】張籍
金陵向西賈客多，船中生長樂風波。欲發移船近江口，
船頭祭神各澆酒。停杯共說遠行期，入蜀經蠻遠別離。
金多衆中爲上客，夜夜算緡眠獨遲。秋江初月猩猩語，
孤帆夜發滿湘渚。水工持楫防暗灘，直過山邊及前侶。
年年逐利西復東，姓名不在縣籍中。農夫稅多長辛苦，
棄業長爲販賣翁。
21.053 【相和歌辭·賈客詞】劉禹錫
賈客無定遊，所遊惟利並。眩俗雜良苦，乘時知重輕。
心計析秋毫，搖鉤侔懸衡。錐刀既無棄，轉化日已盈。
邀福禱波神，施財遊化城。妻約雕金釧，女垂貫珠纓。
高貲比封君，奇貨通幸卿。趨時鷙鳥思，藏鏹盤龍形。
大艑浮通川，高樓次旗亭。行止皆有樂，關梁似無徵。
農夫何爲者，辛苦事寒耕。
21.054 【相和歌辭·賈客詞】劉駕
賈客燈下起，猶言發已遲。高山有疾路，暗行終不疑。
寇盜伏其路，猛獸來相追。金玉四散去，空囊委路岐。
揚州有大宅，白骨無地歸。少婦當此日，對鏡弄花枝。
21.055 【相和歌辭·襄陽樂】張祜
大堤花月夜，長江春水流。東風正上信，春夜特來遊。
21.056 【相和歌辭·襄陽曲二首】崔國輔
蕙草嬌紅萼，時光舞碧雞。城中美年少，相見白銅鞮。
少年襄陽地，來往襄陽城。城中輕薄子，知妾解秦箏。
21.057 【相和歌辭·襄陽曲】施肩吾
大堤女兒郎莫尋，三三五五結同心。
清晨對鏡冶容色，意欲取郎千萬金。
21.058 【相和歌辭·襄陽曲】李端
襄陽堤路長，草碧楊柳黃。誰家女兒臨夜妝，
紅羅帳裏有燈光。雀釵翠羽動明璫，欲出不出脂粉香。
同居女伴正衣裳，中庭寒月白如霜。賈生十八稱才子，
空得門前一斷腸。
21.059 【相和歌辭·大堤曲】張柬之
南國多佳人，莫若大堤女。玉牀翠羽帳，寶襪蓮花炬。
魂處自目成，色授開心許。迢迢不可見，日暮空愁予。
21.060 【相和歌辭·大堤曲】楊巨源
二八嬋娟大堤女，開爐相對依江渚。待客登樓向水看，
邀郎卷幔臨花語。細雨濛濛溼芰荷，巴東商侶掛帆多。
自傳芳酒涴紅袖，誰調妍妝回翠蛾。珍簟華燈夕陽後，
當爐理瑟矜纖手。月落星微五鼓聲，春風搖盪窗前柳。
歲歲逢迎沙岸間，北人多識綠雲鬟。無端嫁與五陵少，
離別煙波傷玉顏。
21.061 【相和歌辭·大堤曲】李白
漢水臨襄陽，花開大堤暖。佳期大堤下，淚向南雲滿。
春風復無情，吹我夢魂散。不見眼中人，天長音信斷。
21.062 【相和歌辭·大堤曲】李賀
妾家住橫塘，紅紗滿桂香。青雲教綰頭上髻，
明月與作耳邊璫。蓮風起，江畔春。大堤上，留北人。
郎食鯉魚尾，妾食猩猩脣。莫指襄陽道，綠浦歸帆少。
今日菖蒲花，明朝楓樹老。
21.063 【相和歌辭·大堤行】孟浩然
大堤行樂處，車馬相馳突。歲歲春草生，踏青二三月。
王孫挾珠彈，遊女矜羅襪。攜手今莫同，江花爲誰發。
21.064 【相和歌辭·三洲歌】溫庭筠
團圓莫作波中月，潔白莫爲枝上雪。月隨波動碎潾潾，
雪似梅花不堪折。李娘十六青絲髮，畫帶雙花爲君結。
門前有路輕離別，惟恐歸來舊香滅。
21.065 【相和歌辭·拔蒲歌】張祜
拔蒲來，領郎鏡湖邊。郎心在何處，莫趁新蓮去。
拔得無心蒲，問郎看好無。
21.066 【相和歌辭·楊叛兒】李白
君歌楊叛兒，妾勸新豐酒。何許最關人，烏啼白門柳。
烏啼隱楊花，君醉留妾家。
博山爐中沉香火，雙咽一氣凌紫霞。
21.067 【相和歌辭·常林歡】溫庭筠
宜城酒熟花覆橋，沙晴綠鴨鳴咬咬。穠桑繞舍麥如尾，
幽軋鳴機雙燕巢。馬聲特特荊門道，蠻水揚光色如草。
錦薦金爐夢正長，東家呃喔雞鳴早。
21.068 【相和歌辭·江南弄】王勃
江南弄，巫山連楚夢，行雨行雲幾相送。
瑤軒金谷上春時，玉童仙女無見期。紫露香菸眇難託，
清風明月遙相思。遙相思，草徒綠，爲聽雙飛鳳凰曲。
21.069 【相和歌辭·江南弄】李賀
江中綠霧起涼波，天上疊巘紅嵯峨。水風浦雲生老竹，
渚暝蒲帆如一幅。鱸魚千頭酒百斛，酒中倒臥南山綠。
吳歈越吟未終曲，江上團團帖寒玉。
21.070 【相和歌辭·採蓮曲】崔國輔
玉漵花紅髮，金塘水碧流。相逢畏相失，並著採蓮舟。
21.071 【相和歌辭·採蓮曲】徐彥伯
妾家越水邊，搖艇入江煙。既覓同心侶，復採同心蓮。
折藕絲能脆，開花葉正圓。春歌弄明月，歸棹落花前。
21.072 【相和歌辭·採蓮曲】李白
若耶溪邊採蓮女，笑隔荷花共人語。日照新妝水底明，
風飄香袖空中舉。岸上誰家遊冶郎，三三五五映垂楊。
紫騮嘶入落花去，見此踟躕空斷腸。
21.073 【相和歌辭·採蓮曲】賀知章
稽山罷霧鬱嵯峨，鏡水無風也自波。
莫言春度芳菲盡，別有中流採芰荷。
21.074 【相和歌辭·採蓮曲三首】王昌齡
吳姬越豔楚王妃，爭弄蓮舟水溼衣。
來時浦口花迎入，採罷江頭月送歸。
荷葉羅裙一色裁，芙蓉向臉兩邊開。
亂入池中看不見，聞歌始覺有人來。
越女作桂舟，還將桂爲楫。湖上水渺漫，清江初可涉。
摘取芙蓉花，莫摘芙蓉葉。將歸問夫婿，顏色何如妾。
21.075 【相和歌辭·採蓮曲二首】戎昱
雖聽採蓮曲，詎識採蓮心。漾楫愛花遠，回船愁浪深。
煙生極浦色，日落半江陰。同侶憐波靜，看妝墮玉簪。
涔陽女兒花滿頭，毿毿同泛木蘭舟。
春風日暮南湖裏，爭唱菱歌不肯休。
21.076 【相和歌辭·採蓮曲】儲光羲
淺渚荷花繁，深塘菱葉疏。獨往方自得，恥邀淇上姝。
廣江無術阡，大澤絕方隅。浪中海童語，流下鮫人居。
春雁時隱舟，新荷復滿湖。采采乘日暮，不思賢與愚。
21.077 【相和歌辭·採蓮曲二首】鮑溶
弄舟朅來南塘水，荷葉映身摘蓮子。暑衣清淨鴛鴦喜，
作浪舞花驚不起。殷勤護惜纖纖指，水菱初熟多新刺。
採蓮朅來水無風，蓮潭如鏡松如龍。夏衫短袖交斜紅，
豔歌笑鬥新芙蓉，戲魚住聽蓮花東。
21.078 【相和歌辭·採蓮曲】張籍
秋江岸邊蓮子多，採蓮女兒憑船歌。青房圓實齊戢戢，
爭前競折盪漾波。試牽綠莖下尋藕，斷處絲多刺傷手。
白練束腰袖半卷，不插玉釵妝梳淺。船中未滿度前洲，
借問誰家家住遠。歸時共待暮潮上，自弄芙蓉還蕩槳。
21.079 【相和歌辭·採蓮曲】白居易
菱葉縈波荷颭風，荷花深處小船通。
逢郎欲語低頭笑，碧玉搔頭落水中。
21.080 【相和歌辭·採蓮曲】齊己
越江女，越江蓮，齊菡萏，雙嬋娟。嬉遊向何處，
採摘且同船。浩唱發容與，清波生漪漣。時逢島嶼泊，
幾共鴛鴦眠。襟袖既盈溢，馨香亦相傳。薄暮歸去來，
苧羅生碧煙。
21.081 【相和歌辭·採蓮歸】王勃
採蓮歸，綠水芙蓉衣，秋風起浪鳧雁飛。
桂棹蘭橈下長浦，羅裙玉腕搖輕櫓。葉嶼花潭極望平，
江謳越吹相思苦。相思苦，佳期不可駐。
塞外征夫猶未還，江南採蓮今已暮。今已暮，摘蓮花，
今渠那必盡倡家。官道城南把桑葉，何如江上採蓮花。
蓮花復蓮花，花葉何重疊。葉翠本羞眉，花紅強如頰。
佳人不茲期，悵望別離時。牽花憐共蒂，折藕愛連絲。
故情何處所，新物徒華滋。不惜南津交佩解，
還羞北海雁書遲。採蓮歌有節，採蓮夜未歇。
正逢浩蕩江上風，又值徘徊江上月。蓮浦夜相逢，
吳姬越女何丰茸。共問寒江千里外，徵客關山更幾重。
21.082 【相和歌辭·採蓮女】閻朝隱
採蓮女，採蓮舟，春日春江碧水流。蓮衣承玉釧，
蓮刺罥銀鉤。薄暮斂容歌一曲，氛氳香氣滿汀洲。
21.083 【相和歌辭·湖邊採蓮婦】李白
小姑織白紵，未解將人語。大嫂採芙蓉，溪湖千萬重。
長兄行不在，莫使外人逢。願學秋胡婦，真心比古松。
21.084 【相和歌辭·張靜婉採蓮曲】溫庭筠
蘭膏墜發紅玉春，燕釵拖頸拋盤雲。城西楊柳向嬌晚，
門前溝水波潾潾。麒麟公子朝天客，珮馬璫璫度春陌。
掌中無力舞衣輕，翦斷鮫綃破春碧。抱月飄煙一尺腰，
麝臍龍髓憐嬌饒。秋羅拂衣碎光動，露重花多香不銷。
鸂鶒膠膠塘水滿，綠萍如粟蓮莖短。一夜西風送雨來，
粉痕零落愁紅淺。船頭折藕絲暗牽，藕根蓮子相留連。
郎心似月月易缺，十五十六清光圓。
21.085 【相和歌辭·鳳笙曲】沈佺期
憶昔王子晉，鳳笙遊雲空。揮手弄白日，安能戀青宮。
豈無嬋娟子，結念羅帳中。憐壽不貴色，身世兩無窮。
21.086 【相和歌辭·鳳吹笙曲】李白
仙人十五愛吹笙，學得昆丘綵鳳鳴。始聞煉氣餐金液，
複道朝天赴玉京。玉京迢迢幾千裏，鳳笙去去無邊已。
欲嘆離聲發絳脣，更嗟別調流纖指。此時惜別詎堪聞，
此地相看未忍分。重吟真曲和清吹，卻奏仙歌響綠雲。
綠雲紫氣向函關，訪道應尋緱氏山。莫學吹笙王子晉，
一遇浮丘斷不還。
21.087 【相和歌辭·採菱曲】儲光羲
濁水菱葉肥，清水菱葉鮮。義不遊濁水，志士多苦言。
潮沒具區藪，潦深雲夢田。朝隨北風去，暮逐南風還。
浦口多漁家，相與邀我船。飯稻以終日，羹蓴將永年。
方冬水物窮，又欲休山樊。盡室相隨從，所貴無憂患。
21.088 【相和歌辭·採菱行】劉禹錫
白馬湖平秋日光，紫菱如錦綵鸞翔。盪舟遊女滿中央，
採菱不顧馬上郎。爭多逐勝紛相向，時轉蘭橈破輕浪。
長鬟弱袂動參差，釵影釧文浮蕩漾。笑語哇咬顧晚暉，
蓼花綠岸扣舷歸。歸來共到市橋步，野蔓系船萍滿衣。
家家竹樓臨廣陌，下有連檣多估客。攜觴薦芰夜經過，
醉踏大堤相應歌。屈平祠下沅江水，月照寒波白煙起。
一曲南音此地聞，長安北望三千里。
21.089 【相和歌辭·陽春歌】李白
長安白日照春空，綠楊結煙桑嫋風。披香殿前花始紅，
流芳髮色繡戶中。繡戶中，相經過，飛燕皇后輕身舞，
紫宮夫人絕世歌。聖君三萬六千日，歲歲年年奈樂何。
21.090 【相和歌辭·陽春曲】溫庭筠
雲母空窗曉煙薄，香昏龍氣凝輝閣。霏霏霧雨杏花天，
簾外春威著羅幕。曲欄伏檻金麒麟，沙苑芳郊連翠茵。
廄馬何能齧芳草，路人不敢隨流塵。
21.091 【相和歌辭·陽春曲】莊南傑
紫錦紅囊香滿風，金鸞玉軾搖丁冬。沙鷗白羽翦晴碧，
野桃紅豔燒春空。芳草綿延鎖平地，壟蝶雙雙舞幽翠。
鳳叫龍吟白日長，落花聲底仙娥醉。
21.092 【相和歌辭·陽春曲】貫休
爲口莫學阮嗣宗，不言是非非至公。爲手須似朱雲輩，
折檻英風至今在。男兒結髮事君親，須斅前賢多慷慨。
歷數雍熙房與杜，魏公姚公宋開府。
盡向天上仙宮閒處坐，何不卻辭上帝下下土，
忍見蒼生苦苦苦。
21.093 【相和歌辭·朝雲引】郎大家宋氏
巴西巫峽指巴東，朝雲觸石上朝空。巫山巫峽高何已，
行雨行雲一時起。一時起，三春暮，若言來，
且就陽臺路。
21.094 【相和歌辭·上雲樂】李白
金天之西，白日所沒。康老胡雛，生彼月窟。巉巖儀容，
戌削風骨。碧玉炅炅雙目瞳，黃金拳拳兩鬢紅。
華蓋垂下睫，嵩嶽臨上脣。不睹譎詭貌，豈知造化神。
大道是文康之嚴父，元氣乃文康之老親。撫頂弄盤古，
推車轉天輪。雲見日月初生時，鑄冶火精與水銀。
陽烏未出谷，顧兔半藏身。女媧戲黃土，團作愚下人。
散在六合間，濛濛若沙塵。生死了不盡，
誰明此胡是仙真。西海栽若木，東溟植扶桑。
別來幾多時，枝葉萬里長。中國有七聖，半路頹鴻荒。
陛下應運起，龍飛入咸陽。赤眉立盆子，白水興漢光。
叱吒四海動，洪濤爲簸揚。舉足蹋紫微，天關自開張。
老胡感至德，東來進仙倡。五色師子，九苞鳳凰。
是老胡雞犬，鳴舞飛帝鄉。淋漓颯沓，進退成行。能胡歌，
獻漢酒，跪雙膝，並兩肘，散花指天舉素手。拜龍顏，
獻聖壽，北斗戾，南山摧。
天子九九八十一萬歲，長傾萬歲杯。
21.095 【相和歌辭·上雲樂】李賀
飛香走紅滿天春，花龍盤盤上紫雲。三千宮女列金屋，
五十弦瑟海上聞。大江碎碎銀沙路，嬴女機中斷煙素。
斷煙素，縫舞衣，八月一日君前舞。
21.096 【相和歌辭·鳳台曲】王無競
鳳台何逶迤，嬴女管參差。一旦彩雲至，身去無還期。
遺曲此臺上，世人多學吹。一吹一落淚，至今憐玉姿。
21.097 【相和歌辭·鳳台曲】李白
嘗聞秦帝女，傳得鳳凰聲。是日逢仙子，當時別有情。
人吹彩簫去，天借綠雲迎。曲在身不返，空餘弄玉名。
21.098 【相和歌辭·鳳凰曲】李白
嬴女吹玉簫，吟弄天上春。青鸞不獨去，更有攜手人。
影滅彩雲斷，遺聲落西秦。
21.099 【相和歌辭·君道曲】李白
大君若天覆，廣運無不至。軒後爪牙常先太山稽，
如心之使臂。小白鴻翼於夷吾，劉葛魚水本無二。
土扶可成牆，積德爲厚地。
