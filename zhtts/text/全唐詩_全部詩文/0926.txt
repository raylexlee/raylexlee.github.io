第821卷 皎然
821.01 【吊靈均詞】皎然
昧天道兮有無，聽汨渚兮躊躇。期靈均兮若存，
問神理兮何如。願君精兮爲月，出孤影兮示予。
天獨何兮有君，君在萬兮不羣。既冰心兮皎潔，
上問天兮胡不聞。天不聞，神莫睹，若雲冥冥兮雷霆怒，
蕭條杳眇兮餘草莽。古山春兮爲誰，今猿哀兮何思。
風激烈兮楚竹死，國殤人悲兮雨颸颸。雨颸颸兮望君時，
光茫盪漾兮化爲水，萬古忠貞兮徒爾爲。
821.02 【步虛詞】皎然
予因覽真訣，遂感西城君。玉笙下青冥，人間未曾聞。
日華煉精魄，皎皎無垢氛。謂我有仙骨，且令餌氤氳。
俯仰愧靈顏，願隨鸞鵠羣。俄然動風馭，縹渺歸青雲。
821.03 【奉應顏尚書真卿觀玄真子置酒張樂舞破陣畫洞庭三山歌】皎然
道流跡異人共驚，寄向畫中觀道情。如何萬象自心出，
而心澹然無所營。手援毫，足蹈節，披縑灑墨稱麗絕。
石文亂點急管催，雲態徐揮慢歌發。樂縱酒酣狂更好，
攢峯若雨縱橫掃。尺波澶漫意無涯，片嶺崚嶒勢將倒。
盻睞方知造境難，象忘神遇非筆端。昨日幽奇湖上見，
今朝舒捲手中看。興餘輕拂遠天色，曾向峯東海邊識。
秋空暮景颯颯容，翻疑是真畫不得。顏公素高山水意，
常恨三山不可至。賞君狂畫忘遠遊，不出軒墀坐蒼翠。
821.04 【答韋山人隱起龍文藥瓢歌】皎然
野人藥瓢天下絕，全如渾金割如月。彪炳文章智使然，
生成在我不在天。若言有物不由物，何意中虛道性全。
韋生能詩兼好異，獲此靈瓢遠相遺。仙侯玉帖人漫傳，
若士青囊世何祕。一捧一開如見君，藥盛五色香氛氳。
背上驪龍蟠不睡，張鱗擺頷生風雲。世人強知金丹道，
默仙不成穢仙老。年少紛如陌上塵，不見吾瓢盡枯槁。
聊將系肘步何輕，便有三山孤鶴情。東方小兒乏此物，
遂令仙籍獨無名。
821.05 【桃花石枕歌贈康從事】皎然
卞山幽石產奇璞，荊人至死採不著。何人琢枕持贈君，
片片桃花開未落。劍工見兮可爲劍，玉工辨兮知非石。
至寶由來覽者稀，今君獨鑑應欲惜。何辭售與章天真，
幸得提攜近玉人。可中棄置君不顧，天生秀色徒璘玢。
四座喧喧爭目悅，巧過造化稱一絕。莫言昨日因錯磨，
看取從來無點缺。六月江南暑未闌，一尺花冰試枕看。
高窗正午風颯變，室中不減春天寒。主人所重重枕德，
文章外飾徒相惑。更有堅貞不易心，與君天下爲士則。
821.06 【張伯英草書歌】皎然
伯英死後生伯高，朝看手把山中毫。先賢草律我草狂，
風雲陣發愁鐘王。須臾變態皆自我，象形類物無不可。
閬風遊雲千萬朵，驚龍蹴踏飛欲墮。更睹鄧林花落朝，
狂風亂攪何飄飄。有時凝然筆空握，情在寥天獨飛鶴。
有時取勢氣更高，憶得春江千里濤。張生奇絕難再遇，
草罷臨風展輕素。陰慘陽舒如有道，鬼狀魑容若可懼。
黃公酒壚興偏入，阮籍不嗔嵇亦顧。長安酒榜醉後書，
此日騁君千里步。
821.07 【寒棲子歌（曾居廬山，欲有事羅浮之行）】皎然
君在廬山知不羣，有疑是鶴又是雲。生死塵埃污不得，
眼前榮利徒紛紛。今日惠然來訪我，酒榼書囊肩背荷。
拂除衣上餌煙霞，昨夜胥門宿蔡家。天然不飲亦不食，
拋名換姓覓不得。且向人間作酒仙，不肯將身生羽翼。
停形爲餌天地根，世人皆死我獨存。洗慮因吞清明籙，
世人皆貪我常足。棲子妙今道已成，手把玄樞心運冥。
能令鬼哭神效靈，身如飄風不可絆。朝遊崆峒夕汗漫，
向來坐客猶未散。忽憶羅浮欲去時，遙指孤雲作路岐。
海上仙遊不可見，人間日落空桑枝。
821.08 【翔隼歌送王端公】皎然
古人賞神駿，何如秋隼擊。獨立高標望霜翮，
應看天宇如咫尺。低迴拂地凌風翔，鵬雛敢下雁斷行。
晴空四顧忽不見，有時獨出青霞傍。窮陰萬里落寒日，
氣殺草枯增奮逸。雲塞斜飛攪葉迷，雪天直上穿花疾。
見君高情有所屬，贈別因歌翔隼曲。離亭慘慘客散時，
歌盡路長意不足。
821.09 【白雲歌寄陸中丞使君長源】皎然
一見西山雲，使人情意遠。憑高發詠何超遙，
道妙如君有舒捲。縈空疊景多麗容，衆峯峯上自爲峯。
潔白不由陰雨積，高明肯共雜煙重。萬物有形皆有著，
白雲有形無繫縛。黃金被爍玉亦瑕，一片飄然污不著。
或逢天上或人間，人自營營雲自閒。忽爾飛來暫爲侶，
忽然飛去莫能攀。逸民對雲效高致，禪子逢雲增道意。
白雲遇物無偏頗，自是人心見同異。閶闔天門宜曙看，
爲纓作蓋擁千官。從龍合沓臨清暑，就日逶迤繞露寒。
誰憐西山雲，亭亭處幽絕。坐石長看非我羈，
手中欲攬待君說。貞白先生那得知，只向空山自怡悅。
821.010 【裴端公使君清席，賦得青桂歌送徐長史】皎然
昔年攀桂爲留人，今朝攀桂送歸客。秋風桃李搖落盡，
爲君青青伴松柏。謝公南樓送客還，高歌桂樹凌寒山。
應憐獨秀空林上，空賞敷華積雪間。昨夜一枝生在月，
嬋娟可望不可折。若爲天上堪贈行，徒使亭亭照離別。
821.011 【周長史昉畫毗沙門天王歌】皎然
長史畫神獨感神，高步區中無兩人。雅而逸，高且真，
形生虛無忽可親。降魔大戟縮在手，倚天長劍橫諸紳。
慈威示物雖凜凜，在德無秋唯有春。吾知真象本非色，
此中妙用君心得。苟能下筆合神造，誤點一點亦爲道。
寫出霜縑可舒捲，何人應識此情遠。秋齋清寂無外物，
盥手焚香聊自展。憶昔胡兵圍未解，感得此神天上下。
至今雲旗圖我形，爲君一顧煙塵清。
821.012 【奉和顏魯公真卿落玄真子舴艋舟歌】皎然
滄浪子後玄真子，冥冥釣隱江之汜。刳木新成舴艋舟，
諸侯落舟自茲始。得道身不繫，無機舟亦閒。
從水遠逝兮任風還，朝五湖兮夕三山。停綸乍入芙蓉浦，
擊汰時過明月灣。太公取璜我不取，龍伯釣鰲我不釣。
竹竿嫋嫋魚簁簁，此中自得還自笑。汗漫一遊何可期，
後來誰遇冰雪姿。上古初聞出堯世，今朝還見在堯時。
821.013 【鄭容全成蛟形木機歌】皎然
萬物貴天然，天然不可得。渾樸無勞剞劂工，
幽姿自可蛟龍質。欲騰未去何翩翩，揚袂爭前誰敢拂。
可中風雨一朝至，還應不是池中物。蒼山萬重採一枝，
形如器車生意奇。風號雨噴心不折，衆木千叢君獨知。
高人心，多越格。有時就月吟春風，持來座右驚神客。
愛君開閤江之濱，白雲黃鶴長相親。南郭子綦我不識，
非君獨是是何人。
821.014 【奉同顏使君真卿清風樓賦得洞庭歌送吳鍊師歸林屋洞】皎然
名山洞府到金庭，三十六洞稱最靈。不有古仙啓其祕，
今日安知靈寶經。中山鍊師棲白雲，道成仙秩號元君。
三千甲子朝玉帝，世上如今名始聞。吐納青牙養肌發，
花冠玉舄何高潔。不聞天上來謫仙，自是人間授真訣。
吳興太守道家流，仙師遠放清風樓。應將內景還飛去，
且從分風當此留。湖之山兮樓上見，山冥冥兮水悠悠。
世人不到君自到，縹緲仙都誰與儔。黃鶴孤雲天上物，
物外飄然自天匹。一別千年未可期，仙家不數人間日。
821.015 【戛銅碗爲龍吟歌】皎然
逸僧戛碗爲龍吟，世上未曾聞此音。一從太尉房公賞，
遂使秦人傳至今。初戛徐徐聲漸顯，樂音不管何人辨。
似出龍泉萬丈底，乍怪聲來近而遠。未必全由戛者功，
真生虛無非碗中。寥亮掩清笛，縈迴凌細風。
遙聞不斷在煙杪，萬籟無聲天境空。乍向天臺宿華頂，
秋宵一吟更清迥。能令聽者易常性，憂人忘憂躁人靜。
今日鏗鍠江上聞，蛟螭奔飛如得羣。聲過陰嶺恐成雨，
響駐晴天將起雲。坐來吟盡空江碧，卻尋曏者聽無跡。
人生萬事將此同，暮賤朝榮動還寂。
821.016 【飲茶歌誚崔石使君】皎然
越人遺我剡溪茗，採得金牙爨金鼎。素瓷雪色縹沫香，
何似諸仙瓊蕊漿。一飲滌昏寐，情來朗爽滿天地。
再飲清我神，忽如飛雨灑輕塵。三飲便得道，
何須苦心破煩惱。此物清高世莫知，世人飲酒多自欺。
愁看畢卓甕間夜，笑向陶潛籬下時。崔侯啜之意不已，
狂歌一曲驚人耳。孰知茶道全爾真，唯有丹丘得如此。
821.017 【買藥歌送楊山人】皎然
華陰少年何所希，欲餌丹砂化骨飛。江南藥少淮南有，
暫別胥門上京口。京口斜通江水流，斐回應上青山頭。
夜驚潮沒鸕鷀堰，朝看日出芙蓉樓。搖盪春風亂帆影，
片雲無數是揚州。揚州喧喧賣藥市，浮俗無由識仙子。
河間奼女直千金，紫陽夫人服不死。吾於此道復何如，
昨朝新得蓬萊書。
821.018 【薛卿教長行歌（時量移湖州別駕）】皎然
桂陽仙柳道家說，昔傳蘇君今是薛。聊將握槊偶時人，
便被人間稱冠絕。黃楊文局龜螭蟠，琢成骰子雙琅玕。
初疑月破雲中墮，復怪星移指下攢。誰識兵奇勢可保，
坐看將軍上一道。有時彩王非所希，笑擊單于出重圍。
鳧驚隼擊疾若飛，左顧右盻生光輝。家本聯姻漢戚里，
身是長安貴公子。名高藝絕何翩翩，幾回決勝君王前。
扈遊長樂與祈年，人望青雲白日邊。謫宦江南歲陰晚，
還將此道聊自遣。由來君子行最長，予亦知君寄心遠。
821.019 【桃花石枕歌送安吉康丞】皎然
君吏桃州尚奇蹟，桃州採得桃花石。爛疑朝日照已舒，
含似春風吹未坼。珪璋特達世所珍，吾知此物亦其倫。
應羨花開不凋悴，應嘉玉片無緇磷。立性堅剛平若砥，
君子偏將交道比。何人亦秉堅剛姿，吾見君心得如此。
君心所好我獨知，別多見少長相思。從來賞玩安左右，
萬里提攜君莫辭。
821.020 【賦得吳王送女潮歌，送李判官之河中府】皎然
見說吳王送女時，行宮直到荊溪口。溪上千年送女潮，
爲感吳王至今有。乃知昔人由志誠，流水無情翻有情。
平波忽起二三尺，此上疑與神仙宅。今人猶望荊之湄，
長令望者增所思。吳王已歿女不返，潮水無情那有期。
溪草何草號帝女，溪竹何竹號湘妃。靈濤旦暮自堪傷，
的爍嬋娟又爭發。客歸千里自茲始，覽古高歌感行子。
不知別後相見期，君意何如此潮水。
821.021 【觀李中丞洪二美人唱歌軋箏歌（時量移湖州長史）】皎然
君家雙美姬，善歌工箏人莫知。軋用蜀竹弦楚絲，
清哇宛轉聲相隨。夜靜酒闌佳月前，高張水引何淵淵。
美人矜名曲不誤，蹙響時時如迸泉。趙琴素所嘉，
齊謳世稱絕。箏歌一動凡音輟，凝弦且莫停金罍。
淫聲已闋雅聲來，游魚噞喁鶴裴回。主人高情始爲開，
高情放浪出常格。偶世有名道無跡，勳業先登上將科。
文章已冠諸人籍。每笑石崇無道情，輕身重色禍亦成。
君有佳人當禪伴，於中不廢學無生。愛君天然性寡慾，
家貧祿薄常知足。謫官無慍如古人，交道忘言比前躅。
不意全家萬里來，湖中再見春山綠。吳興公舍幽且閒，
何妨寄隱在其間。時議名齊謝太傅，更看攜妓似東山。
821.022 【陳氏童子草書歌】皎然
書家孺子有奇名，天然大草令人驚。僧虔老時把筆法，
孺子如今皆暗合。飆揮電灑眼不及，但覺毫端鳴颯颯。
有時作點險且能，太行片石看欲崩。偶然長掣濃入燥，
少室枯松欹不倒。夏室炎炎少人歡，山軒日色在闌干。
桐花飛儘子規思，主人高歌興不至。濁醪不飲嫌昏沈，
欲玩草書開我襟。龍爪狀奇鼠須銳，水箋白皙越人惠。
王家小令草最狂，爲予灑出驚騰勢。
821.023 【飲茶歌送鄭容】皎然
丹丘羽人輕玉食，採茶飲之生羽翼。名藏仙府世空知，
骨化雲宮人不識。雲山童子調金鐺，楚人茶經虛得名。
霜天半夜芳草折，爛漫緗花啜又生。賞君此茶祛我疾，
使人胸中蕩憂慄。日上香爐情未畢，醉踏虎溪雲，
高歌送君出。
821.024 【花石長枕歌答章居士贈】皎然
楚山有石郢人琢，琢成長枕知是玉。全疑冰片坐恐銷，
間發花叢驚不足。贈予比之金琅玕，瓊花爛熳浮席端。
吾師道吾不執寶，今日感君因執看。試叩鏗然應清律，
纖塵不留蠅敢拂。萬物皆因造化資，如何獨負清貞質。
南山有云鵠在空，長松爲我生涼風。高友朗詠樂其中，
行住四儀皆道意。不學小乘一曲士，唯將此物安座隅，
取次閒眠有禪味。
821.025 【觀王右丞維滄洲圖歌】皎然
滄洲誤是真，萋萋忽盈視。便有春渚情，褰裳掇芳芷。
颯然風至草不動，始悟丹青得如此。丹青變化不可尋，
翻空作有移人心。猶言雨色斜拂座，乍似水涼來入襟。
滄洲說近三湘口，誰知卷得在君手。披圖擁褐臨水時，
翛然不異滄洲叟。
821.026 【洞庭山維諒上人院階前孤生橘樹歌】皎然
洞庭仙山但生橘，不生凡木與梨慄。真子無私自不栽，
感得一株階下出。細葉繁枝委露新，四時常綠不關春。
若言此物無道性，何意孤生來就人。二月三月山初暖，
最愛低檐數枝短。白花不用烏銜來，自有風吹手中滿。
九月十月爭破顏，金實離離色殷殷，一夜天晴香滿山。
天生珍木異於俗，俗士來逢不敢觸。清陰獨步禪起時，
徙倚前看看不足。
821.027 【春夜賦得漉水囊歌，送鄭明府】皎然
吳縑楚練何白皙，居士持來遺禪客。禪客能裁漉水囊，
不用衣工秉刀尺。先師遺我式無缺，一濾一翻心敢賒。
夕望東峯思漱盥，曨曨斜月懸燈紗。徙倚花前漏初斷，
白猿爭嘯驚禪伴。玉瓶徐瀉賞涓涓，濺著蓮衣水珠滿。
因識仁人爲宦情，還如漉水愛蒼生。聊歌一曲與君別，
莫忘寒泉見底清。
821.028 【湛處士枸杞架歌】皎然
天生靈草生靈地，誤生人間人不貴。獨君井上有一根，
始覺人間衆芳異。拖線垂絲宜曙看，裴回滿架何珊珊。
春風亦解愛此物，嫋嫋時來傍香實。溼雲綴葉擺不去，
翠羽銜花驚畏失。肯羨孤松不凋色，皇天正氣肅不得。
我獨全生異此輩，順時榮落不相背。孤松自被斧斤傷，
獨我柔枝保無害。黃油酒囊石棋局，吾羨湛生心出俗。
擷芳生影風灑懷，其致翛然此中足。
821.029 【觀裴秀才松石障歌】皎然
誰工此松唯拂墨，巧思丹青營不得。初寫松梢風正生，
此中勢與真松爭。高柯細葉動颯颯，乍聽幽飀如有聲。
左右雙松更奇絕，龍鱗麈尾仍半折。經春寒色聚不散，
逼座陰陰將下雪。荊門石狀凌璵璠，蹙成數片倚松根。
何年蒨蒨苔黏跡，幾夜潺潺水擊痕。裴生詩家後來客，
爲我開圖玩松石。對之自有高世心，何事勞君上山屐。
821.030 【送顧處士歌】皎然
吳門顧子予早聞，風貌真古誰似君。人中黃憲與顏子，
物表孤高將片雲。性背時人高且逸，平生好古無儔匹。
醉書在篋稱絕倫，神畫開廚怕飛出。謝氏檀郎亦可儔，
道情還似我家流。安貧日日讀書坐，不見將名幹五侯。
知君別業長洲外，欲行秋田循畎澮。門前便取觳觫乘，
腰上還將鹿盧佩。禪子有情非世情，御荈貢餘聊贈行。
滿道喧喧遇君別，爭窺玉潤與冰清。
821.031 【水精數珠歌】皎然
西方真人爲行密，臂上記珠皎如日。佛名無著心亦空，
珠去珠來體常一。誰道佛身千萬身，重重只向心中出。
821.032 【兵後西日溪行】皎然
一從清氣上爲天，仙叟何年見乾海。黃河幾度濁復清，
此水如今未曾改。西尋仙人渚，誤入桃花穴。
風吹花片使我迷，時時問山驚踏雪。石樑丹竈意更奇，
春草不生多故轍。我來隱道非隱身，如今世上無風塵。
路是武陵路，人非秦代人。飯松得高侶，濯足偶清津。
數片昔賢磐石在，幾回並坐戴綸巾。
821.033 【姑蘇行】皎然
古臺不見秋草衰，卻憶吳王全盛時。千年月照秋草上，
吳王在時幾回望。至今月出君不還，世人空對姑蘇山。
山中精靈安可睹，轍跡人蹤麋鹿聚。嬋娟西子傾國容，
化作寒陵一堆土。
821.034 【短歌行】皎然
古人若不死，吾亦何所悲。蕭蕭煙雨九原上，
白楊青松葬者誰。貴賤同一塵，死生同一指。
人生在世共如此，何異浮雲與流水。短歌行，
短歌無窮日已傾。鄴宮梁苑徒有名，春草秋風傷我情。
何爲不學金仙侶，一悟空王無死生。
821.035 【山月行（一作關山月）】皎然
家家望秋月，不及秋山望。山中萬境長寂寥，
夜夜孤明我山上。海人皆言生海東，山人自謂出山中。
憂虞歡樂皆佔月，月本無心同不同。自從有月山不改，
古人望盡今人在。不知萬世今夜時，孤月將□誰更待。
821.036 【顧渚行寄裴方舟】皎然
我有云泉鄰渚山，山中茶事頗相關。鶗鴂鳴時芳草死，
山家漸欲收茶子。伯勞飛日芳草滋，山僧又是採茶時。
由來慣採無近遠，陰嶺長兮陽崖淺。大寒山下葉未生，
小寒山中葉初卷。吳婉攜籠上翠微，濛濛香刺罥春衣。
迷山乍被落花亂，度水時驚啼鳥飛。家園不遠乘露摘，
歸時露彩猶滴瀝。初看怕出欺玉英，更取煎來勝金液。
昨夜西峯雨色過，朝尋新茗復如何。女宮露澀青芽老，
堯市人稀紫筍多。紫筍青芽誰得識，日暮採之長太息。
清泠真人待子元，貯此芳香思何極。
821.037 【武源行贈丘卿岑】皎然
昔年羣盜阻江東，吳山動搖楚澤空。齊人亦戴蜂蠆毒，
美稷化爲荊棘叢。洶洶四顧多窟穴，浮雲白波名不同。
萬人死地當虎口，一旦生涯懸彀中。昨日將軍殉死節，
悉向生民陷成血。胸中豹略張陣雲，握內蛇矛揮白雪。
長洲南去接孤城，居人散盡鼓譟驚。三春不見芳草色，
四面唯聞刁斗聲。此時狂寇紛如市，君當要衝固深壘。
縱橫計出皆獲全，士卒身先每輕死。掃平氛祲望吳門，
人間歲美桑柘繁。比屋生全受君賜，連營罷戰賴君恩。
如何棄置功不錄，通籍無名滯江曲。灞亭不重李將軍，
漢爵猶輕蘇屬國。荒營寂寂隱山椒，春意空驚故柳條。
野戰攻城盡如此，即今誰是霍嫖姚。
821.038 【長安少年行】皎然
翠樓春酒蝦蟆陵，長安少年皆共矜。
紛紛半醉綠槐道，躞蹀花驄驕不勝。
821.039 【風入松】皎然
西嶺松聲落日秋，千枝萬葉風飀飀。美人援琴弄成曲，
寫得松間聲斷續。聲斷續，清我魂。流波壞陵安足論，
美人夜坐月明裏。含少商兮點清徵，風何悽兮飄飄。
攪寒松兮又夜起。夜未央，曲何長，金徽更促聲泱泱。
何人此時不得意，意苦弦悲聞客堂。
821.040 【陪盧中丞閒遊山寺】皎然
野寺出人境，舍舟登遠峯。林開明見月，萬壑靜聞鍾。
擁燭明山翠，交麾動水容。如何股肱守，塵外得相逢。
821.041 【湖南草堂讀書招李少府】皎然
削去僧家事，南池便隱居。爲憐松子壽，還卜道家書。
藥院常無客，茶樽獨對餘。有時招逸史，來飯野中蔬。
821.042 【答李季蘭】皎然
天女來相試，將花欲染衣。禪心竟不起，還捧舊花歸。
821.043 【酬鄭判官湖上見贈】皎然
歲歲湖南隱已成，如何星使忽知名。
沙鷗慣識無心客，今日逢君不解驚。
821.044 【送旻上人遊天台】皎然
真心不廢別，試看越溪清。知汝機忘盡，春山自有情。
月思華頂宿，雲愛石門行。海近應須泛，無令鷗鷺驚。
821.045 【送別】皎然
聞說情人怨別情，霜天淅瀝在寒城。
長宵漫漫角聲發，禪子無心恨亦生。
821.046 【與昂上人兩字繼合四句初字日】皎然
有一鳥雛，凌寒獨宿。若逢雲雨，兩兩相逐。
821.047 【次日】皎然
野外有一人，獨立無四鄰。彼見是我身，我見是彼身。
