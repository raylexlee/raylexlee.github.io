第347卷 賈棱 等
347.01 【御溝新柳】賈棱
御苑陽和早，章溝柳色新。託根偏近日，布葉乍迎春。
秀質方含翠，清陰欲庇人。輕雲度斜景，多露滴行塵。
嫋嫋堪離贈，依依獨望頻。王孫如可賞，攀折在芳辰。
347.02 【御溝新柳】劉遵古
韶光先禁柳，幾處覆溝新。映水疑分翠，含煙欲佔春。
悠悠遲日晚，嫋嫋好風頻。吐節茸猶嫩，通條澤稍均。
遠和瑤草色，暗拂玉樓塵。願假騫飛便，歸棲及此辰。
347.03 【洛陽清明日雨霽】李正封
曉日清明天，夜來嵩少雨。千門尚煙火，九陌無塵土。
酒綠河橋春，漏閒宮殿午。遊人戀芳草，半犯嚴城鼓。
347.04 【詠露】李正封
霏霏靈液重，雲表無聲落。沾樹急玄蟬，灑池棲皓鶴。
流塵清遠陌，飛月澄高閣。宵潤玉堂簾，曙寒金井索。
佳人比珠淚，坐感紅綃薄。
347.05 【夏遊招隱寺暴雨晚晴】李正封
竹柏風雨過，蕭疏臺殿涼。石渠寫奔溜，金剎照頹陽。
鶴飛巖煙碧，鹿鳴澗草香。山僧引清梵，幡蓋繞回廊。
347.06 【禪門寺暮鍾（一作劉復詩）】李正封
簨簴高懸于闐鍾，黃昏發地殷龍宮。
遊人憶到嵩山夜，疊閣連樓倚太空。
347.07 【貢院樓北新栽小松】李正封
青蒼初得地，華省植來新。尚帶山中色，猶含洞裏春。
近樓依北戶，隱砌淨游塵。鶴壽應成蓋，龍形未有鱗。
爲梁資大廈，封爵恥嬴秦。幸此觀光日，清風屢得親。
347.08 【南至隔仗望含元殿香爐】崔立之
千官望長至，萬國拜含元。隔仗爐光出，浮霜煙氣翻。
飄飄縈內殿，漠漠澹前軒。聖日開如捧，卿雲近欲渾。
輪囷灑宮闕，蕭索散乾坤。願倚天風便，披香奉至尊。
347.09 【曲池潔寒流】崔立之
閒尋欹岸步，因向曲池看。透底何澄徹，迴流乍屈盤。
稍隨高樹古，迥與遠天寒。月入鏡華轉，星臨珠影攢。
纖鱗時蔽石，轉吹或生瀾。願假涓微效，來濡拙筆端。
347.010 【賦得春風扇微和】崔立之
時令忽已變，年光俄又春。高低惠風入，遠近芳氣新。
靡靡才偃草，泠泠不動塵。溫和乍扇物，煦嫗偏感人。
去出桂林漫，來過蕙圃頻。晨輝正澹盪，披拂長相親。
347.011 【南至日隔仗望含元殿香爐（一作裴次元詩）】郭遵
冕旒親負扆，卉服盡朝天。暘谷移初日，金爐出御煙。
芬馨流遠近，散漫入貂蟬。霜仗凝逾白，朱欄映轉鮮。
如看浮闕在，稍覺逐風遷。爲沐皇家慶，來瞻羽衛前。
347.012 【賦得春風扇微和】郭遵
微風飄淑氣，散漫及茲晨。習習何處至，熙熙與春親。
曖空看早辨，映日度逾頻。高拂非煙雜，低垂衆卉新。
霽天輕有靄，綺陌盡無塵。還似登臺意，元和欲煦人。
347.013 【賦得風動萬年枝】韋紓
嘉名標萬祀，擢秀出深宮。嫩葉含煙靄，芳柯振惠風。
參差搖翠色，綺靡舞晴空。氣稟禎祥異，榮沾雨露同。
天年方未極，聖壽比應崇。幸列華林裏，知殊衆木中。
347.014 【賦得風動萬年枝】樊陽源
珍木羅前殿，乘春任好風。振柯方嫋嫋，舒葉乍濛濛。
影動丹墀上，聲傳紫禁中。離披偏向日，凌亂半分空。
輕拂祥煙散，低搖翠色同。長令佔天眷，四氣借全功。
347.015 【賦得風動萬年枝】許稷
瓊樹偏春早，光飛處處宜。曉浮三殿日，暗度萬年枝。
婀娜搖仙禁，繽翻映玉池。含芳煙乍合，拂砌影初移。
爲近韶陽煦，皆先衆卉垂。成陰知可待，不與衆芳隨。
347.016 【閏月定四時】許稷
玉律窮三紀，推爲積閏期。月餘因妙算，歲遍自成時。
乍覺年華改，翻憐物候遲。六旬知不惑，四氣本無欺。
月桂虧還正，階蓂落復滋。從斯分曆象，共仰定毫釐。
347.017 【謝真人還舊山】範傳正
麾蓋從仙府，笙歌入舊山。水流丹竈缺，雲起草堂關。
白鹿行爲衛，青鸞舞自閒。種松鱗未立，移石蘚仍斑。
望路煙霞外，回輿巖岫間。豈唯遼海鶴，空嘆令威還。
347.018 【範成君擊洞陰磬】範傳正
歷歷聞金奏，微微下玉京。爲祥家諜久，偏識洞陰名。
澹佇人間聽，鏗鏘古曲成。何須百獸舞，自暢九天情。
注目看無見，留心記未精。雲霄如可託，借鶴向層城。
347.019 【賦得春風扇微和】範傳正
曖曖當遲日，微微扇好風。吹搖新葉上，光動淺花中。
澹盪凝清晝，氤氳曖碧空。稍看生綠水，已覺散芳叢。
徙倚情偏適，裴回賞未窮。妍華不可狀，竟夕氣融融。
347.020 【賦得春風扇微和】豆盧榮
春晴生縹緲，軟吹和初遍。池影動淵淪，山容發蔥蒨。
遲遲入綺閣，習習流芳甸。樹杪颺鶯啼，階前落花片。
韶光恐閒放，旭日宜遊宴。文客拂塵衣，仁風願回扇。
347.021 【賦得春風扇微和】邵偃
微風扇和氣，韶景共芳晨。始見郊原綠，旋過御苑春。
三條開廣陌，八水泛通津。煙動花間葉，香流馬上人。
逶迤雲彩曙，嘹唳鳥聲頻。爲報東堂客，明朝桂樹新。
347.022 【賦得春風扇微和】柳道倫
青陽初入律，淑氣應春風。始辨梅花裏，俄分柳色中。
依微開夕照，澹盪媚晴空。拂水生蘋末，經巖觸桂叢。
稍抽蘭葉紫，微吐杏花紅。願逐仁風布，將俾生植功。
347.023 【賦得春風扇微和】陳九流
喜見陽和至，遙知橐籥功。遲遲散南陽，嫋嫋逐東風。
暗入芳園裏，潛吹草木中。蘭蓀纔有綠，桃杏未成紅。
已覺寒光盡，還看淑氣通。由來榮與悴，今日發應同。
347.024 【謝真人仙駕還舊山】夏方慶
何年成道去，綽約化童顏。天上辭仙侶，人間憶舊山。
滄桑今已變，蘿蔓尚堪攀。雲覆瑤壇淨，苔生丹竈閒。
逍遙堪白石，寂寞閉玄關。應是悲塵世，思將羽駕還。
