第832卷 贯休
832.01 【遇五天僧入五台五首】贯休
十万里到此，辛勤讵可论。唯云吾上祖，见买给孤园。
一月行沙碛，三更到铁门。白头乡思在，回首一销魂。
雪岭顶危坐，乾坤四顾低。河横于阗北，日落月支西。
水石香多白，猿猱老不啼。空馀忍辱草，相对色萋萋。
远礼清凉寺，寻真似善才。身心无所得，日月不将来。
白叠还图象，沧溟亦泛杯。唐人亦何幸，处处觉花开。
涂足油应尽，干陀帔半隳。辟支迦状貌，刹利帝家儿。
结印魔应哭，游心圣不知。深嗟头已白，不得远相随。
送迎经几国，多化帝王心。电激青莲目，环垂紫磨金。
眉根霜入细，梵夹蠹难侵。必似陀波利，他年不可寻。
832.02 【经普化禅师影院】贯休
大一今何处，登堂似昔时。曾蒙金印印，得异野干儿。
影束龙神在，门荒桐竹衰。谁云续僧史，别位著吾师。
832.03 【秋寄李频使君二首】贯休
为郎须塞诏，当路亦驱驱。贵不因人得，清还似句无。
烧烟连野白，山药拶阶枯。想得征黄诏，如今已在途。
务简趣难陪，清吟共绿苔。叶和秋蚁落，僧带野香来。
留客朝尝酒，忧民夜画灰。终期冒风雪，江上见宗雷。
832.04 【上东林和尚】贯休
让紫归青壁，高名四海闻。虽然无一事，得不是要君。
道只传伊字，诗多笑碧云。应怜门下客，馀力亦为文。
832.05 【江边道士】贯休
独住大江滨，不知何代人。药垆生紫气，肌肉似红银。
酒酽竹屋烂，符收山鬼仁。何妨将我去，一看武陵春。
832.06 【送僧之湖外】贯休
去旨趣非常，春风尔莫狂。惟擎一铁钵，旧亦讲金刚。
午饭孤烟里，宵禅大石旁。羡师终不及，湘浪渌茫茫。
832.07 【怀谬独一】贯休
常忆兰陵子，瑰奇皴渴才。思还如我苦，时不为伊来。
岳霞猱掷雪，湖月浪翻杯。未闻沾寸禄，此事亦堪哀。
832.08 【送庐山衲僧】贯休
飞锡下崆【山兇】，清高世少双。冻天方筛雪，别我去何邦。
烧绕赤乌亥，云漫白蚌江。路人争得识，空仰鬓眉庞。
832.09 【寄西山胡汾、吴樵】贯休
带经锄陇者，何止手胼胝。觅句句句好，惭予筋力衰。
云塠临案冷，鹿队过门迟。相忆空回首，江头日暮时。
832.010 【休粮僧】贯休
不食更何忧，自由中自由。身轻嫌衲重，天旱为民愁。
应器谁将去，生台蚁不游。会须传此术，相共老山丘。
832.011 【送杜使君朝觐】贯休
借寇借不得，清声彻帝聪。坐来千里泰，归去一囊空。
遗爱封疆熟，扳辕草木同。路遥山不少，江静思无穷。
花舸冲烟湿，朱衣照浪红。援毫两岸晓，欹枕满旗风。
道罕将人合，心难与圣通。从兹林下客，应□代天功。
832.012 【送人之岭外】贯休
见说还南去，迢迢有侣无。时危须早转，亲老莫他图。
小店蛇羹黑，空山象粪枯。三闾遗庙在，为我一呜呼。
832.013 【题弘式和尚院兼呈杜使君】贯休
二雅兼二密，愔愔只自怡。腊高云屐朽，貌古画师疑。
堑蚁缘金锡，垆烟惹雪眉。仍闻有新作，只是寄相思。
832.014 【湖头别墅三首】贯休
梨栗鸟啾啾，高歌若自由。人谁知此意，旧业在湖头。
饥鼠掀菱壳，新蝉避栗皱。不知江海上，戈甲几时休。
桑柘参桐竹，阴阴一径苔。更无他事出，只有衲僧来。
堑蚁争生食，窗经卷烧灰。可怜门外路，日日起尘埃。
南北如仙境，东西似画图。园飞青啄木，檐挂白蜘蛛。
邻叟教修废，牛童与纳租。寄言来往客，不用问荣枯。
832.015 【三峡闻猿】贯休
历历数声猿，寥寥渡白烟。应栖多月树，况是下霜天。
万里客危坐，千山境悄然。更深仍不住，使我欲移船。
832.016 【闻知闻赴成都辟请】贯休
文翁还化蜀，帟幕列鹓鸾。饮水临人易，烧山觅士难。
锦机花正合，棕蕈火初干。知己相思否，如何借羽翰。
832.017 【题淮南惠照寺律师院】贯休
仪冠凝寒玉，端居似沃州。学徒梧有凤，律藏目无牛。
茗滑香黏齿，钟清雪滴楼。还须结西社，来往悉诸侯。
832.018 【秋末长兴寺作】贯休
荒寺古江滨，莓苔地绝尘。长廊飞乱叶，寒雨更无人。
栗不和皱落，僧多到骨贫。行行行未得，孤坐更谁亲。
832.019 【寄杭州灵隐寺宋震使君】贯休
罢郡归侵夏，仍闻灵隐居。僧房谢脁语，寺额葛洪书。
月树獮猴睡，山池菡萏疏。吾皇爱清静，莫便结吾庐。
832.020 【送人归夏口】贯休
雁雁叶纷纷，行人岂易闻。千山与万水，何处更逢君。
貌不长如玉，人生只似云。倘经三祖寺，一为礼龛坟。
832.021 【送新罗僧归本国】贯休
忘身求至教，求得却东归。离岸乘空去，终年无所依。
月冲阴火出，帆拶大鹏飞。想得还乡后，多应著紫衣。
832.022 【避寇入银山】贯休
草草穿银峡，崎岖路未谙。傍山为店戍，永日绕溪潭。
烧地生芚蕨，人家煮伪蚕。翻如归旧隐，步步入烟岚。
832.023 【闻友人驾前及第】贯休
见心知命好，一别隔烟波。世乱无全士，君方掇大科。
早随銮辂转，莫恋蜀山多。必贡安时策，忠言奈尔何。
832.024 【避地毗陵上王慥使君（时黄贼陷东阳公避地于浙右）】贯休
至理至昭昭，心通即不遥。圣威无远近，吾道太孤标。
辛苦苏氓俗，端贞答盛朝。气高吞海岳，贫甚似渔樵。
庾亮风流澹，刘宽政事超。清须遭贵遇，隐已被谁招。
栗坞修禅寺，仙香寄石桥。风雷巡稼穑，鱼鸟合歌谣。
视事私终杀，忧民态亦凋。道高无不及，恩甚固难消。
大寇山难隔，孤城数合烧。烽烟终日起，汤沐用心燋。
勇义排千阵，诛锄拟一朝。誓盟违日月，旌旆过寒潮。
古驿江云入，荒宫海雨飘。仙松添瘦碧，天骥减丰膘。
似在陈兼卫，终为宋与姚。已观云似鹿，即报首皆枭。
尽愿回清镜，重希在此条。应怜千万户，祷祝向唐尧。
832.025 【送崔尚书朝觐】贯休
至理契穹旻，方生甫与申。一麾歌政正，三相贺仁人。
叵似卢怀慎，全如邵信臣。澄渟消宿蠹，煦爱剧阳春。
对客烟花拆，焚香渥泽新。征黄还有自，挽邓住无因。
峡水全输洁，巫娥却讶神。宋均颜未老，刘宠骨应贫。
大醉辞王翦，含香望紫宸。三峰初有雪，万里正无尘。
伊昔林中社，多招席上珍。终期仙掌下，香火一相亲。
832.026 【寒夜有怀同志】贯休
永夜殊不寐，怀君正寂寥。疏钟寒遍郭，微雪静鸣条。
南省雁孤下，西林鹤屡招。终当谢时去，与子住山椒。
832.027 【寄新定桂雍】贯休
独自住乌龙，应怜是衲僧。句须人未道，君此事偏能。
坞湿云埋观，溪寒月照罾。相思不可见，江上立腾腾。
832.028 【赠灵鹫山道润禅师院】贯休
常恨烟波隔，闻名二十年。结为清气引，来到法堂前。
薪拾纷纷叶，茶烹滴滴泉。莫嫌来又去，天道本泠然。
832.029 【干霄亭晚望怀王棨侍郎】贯休
霜打汀岛赤，孤烟生池塘。清吟倚大树，瑶草何馨香。
久别青云士，常思白石房。谁能共归去，流水似鸣珰。
832.030 【海边见罗邺】贯休
清世诗声出，谁人得似君。命通须有日，天未丧斯文。
楚木寒连寺，修江碧入云。相思喜相见，庭叶正纷纷。
832.031 【送僧之东都】贯休
之子之东洛，囊中有偈新。红尘谁不入，独鹤自难亲。
定鼎门连岳，黄河冻过春。凭师将远意，说似社中人。
832.032 【送于兢补阙赴京】贯休
乱离吾道在，不觉到清时。得句下雪岳，送君登玉墀。
冷惊蝉韵断，凉触火云隳。倘遇南来使，无忘问所之。
832.033 【送郑准赴举】贯休
两河兵火后，西笑见吾曹。海静三山出，天空一鹗高。
赁居槐拶屋，行卷雪埋袍。他日如相觅，栽桃近海涛。
832.034 【寄拄杖上王使君】贯休
拄杖邻僧与，殊常不可名。一条黳玉重，百两紫金轻。
有乳盘春力，无心合道情。惟宜高处著，将寄谢宣城。
832.035 【秋望寄王使君】贯休
静蹑红兰径，凭高旷望时。无端求句苦，永日壑风吹。
大月生峰角，残霞在树枝。只应刘越石，清啸正相宜。
832.036 【送缘有禅师与雷处士入武夷山】贯休
师与雷居士，寻山道入闽。应将熊耳印，别授武夷君。
崖罅仙棺出，江垠毒草分。他年相觅在，莫苦入深云。
832.037 【送友生入越投知己】贯休
才大终难住，东浮景渐暄。知将刖足恨，去击李膺门。
宿雾开花坞，春潮入苎村。预思秋荐后，一鹗出乾坤。
832.038 【寄乌龙山贾泰处士】贯休
庭果色如丹，相思夕照残。云边踏烧去，月下把书看。
涧水仙居共，窗风漆树寒。吾君方侧席，未可便怀安。
832.039 【题大安寺通禅师院】贯休
应行诸岳遍，象屣半无纲。一法寻常说，此机仍未忘。
窗闲藤影老，衲厚瀑痕荒。寄语迷津者，来兹问不妨。
832.040 【春晚寄卢使君】贯休
满郭春如画，空堂心自澄。禅抛金鼎药，诗和玉壶冰。
白雨飘花尽，晴霞向阁凝。寂寥还得句，因寄柳吴兴。
832.041 【武昌县与昼公兼寄邑宰】贯休
小一何人识，腾腾天地间。寻常如一鹤，亦不爱青山。
铁钵年多赤，麻衣带毳斑。只闻寻五柳，时到月中还。
832.042 【别东林僧】贯休
大士宅里宿，芙蓉龛畔游。自怜□□在，子莫苦相留。
燥叶飘山席，孤云傍茗瓯。裴回不能去，房在好峰头。
832.043 【避地寄高蟾】贯休
荒寺雨微微，空堂独掩扉。高吟多忤俗，此貌若为饥。
旅梦遭鸿唤，家山被贼围。空馀老莱子，相见独依依。
832.044 【怀武夷山禅师】贯休
万叠仙山里，无缘见有缘。红心蕉绕屋，白额虎同禅。
古木苔封菌，深崖乳杂泉。终期还此去，世事只如然。
832.045 【秋末闲居作】贯休
幽居山不别，落叶与阶平。尽日吟诗坐，无端个病成。
径苔因旱赤，池水入冬清。惟有东峰叟，相寻月下行。
832.046 【赠许征君】贯休
昼公友秦奚，来往踏溪云。如今又到我，还爱许征君。
落花鸟衔来，永日香氤氲。终期将尔曹，归去麋鹿群。
832.047 【秋夜作因怀天台道者】贯休
万事何须问，良时即此时。高秋半夜雨，落叶满前池。
静怕龙神识，贫从草木欺。平生无限事，只有道人知。
832.048 【偶作因怀大同道友】贯休
蛮木叶不落，微吟漳水滨。二毛空有雪，万事不如人。
【氵堑】水平芳草，山花落净巾。天童好真伴，何日更相亲。
832.049 【边上行】贯休
黑松林外路，风角远嗈嗈。朔气生荒堡，秋尘满病容。
豺掊沙底骨，人上月边烽。休作西行计，西行地渐凶。
832.050 【江西再逢周琏】贯休
六七年不见，相逢鬓已苍。交情终淡薄，诗语更清狂。
未得丹霄便，依前四壁荒。但令吾道在，晚达亦何妨。
832.051 【登鄱阳寺阁】贯休
寺楼闲纵望，不觉到斜晖。故国在何处，多年未得归。
寒江平楚外，细雨一鸿飞。终斅於陵子，吴山有绿薇。
832.052 【秋晚野居】贯休
僻居人不到，吾道本来孤。山色园中有，诗魔象外无。
霜禾连岛赤，烟草倚桥枯。何必求深隐，门前似画图。
832.053 【酬杜使君见寄】贯休
轧轧复轧轧，更深门未关。心疼无所得，诗债若为还。
露洒一鹤睡，钟馀万象闲。惭将此时意，明日寄东山。
832.054 【湖上作】贯休
我竟胡为者，唠唠但爱吟。身中多病在，湖上住年深。
山溜穿苔壁，风钟度雪林。近来心更苦，谁复是知音。
832.055 【送僧归天台寺】贯休
天台四绝寺，归去见师真。莫折枸杞叶，令他十得嗔。
天空闻圣磬，瀑细落花巾。必若云中老，他时得有邻。
