第832卷 貫休
832.01 【遇五天僧入五臺五首】貫休
十萬裏到此，辛勤詎可論。唯雲吾上祖，見買給孤園。
一月行沙磧，三更到鐵門。白頭鄉思在，回首一銷魂。
雪嶺頂危坐，乾坤四顧低。河橫于闐北，日落月支西。
水石香多白，猿猱老不啼。空餘忍辱草，相對色萋萋。
遠禮清涼寺，尋真似善才。身心無所得，日月不將來。
白疊還圖象，滄溟亦泛杯。唐人亦何幸，處處覺花開。
塗足油應盡，幹陀帔半隳。闢支迦狀貌，剎利帝家兒。
結印魔應哭，遊心聖不知。深嗟頭已白，不得遠相隨。
送迎經幾國，多化帝王心。電激青蓮目，環垂紫磨金。
眉根霜入細，梵夾蠹難侵。必似陀波利，他年不可尋。
832.02 【經普化禪師影院】貫休
大一今何處，登堂似昔時。曾蒙金印印，得異野乾兒。
影束龍神在，門荒桐竹衰。誰雲續僧史，別位著吾師。
832.03 【秋寄李頻使君二首】貫休
爲郎須塞詔，當路亦驅驅。貴不因人得，清還似句無。
燒煙連野白，山藥拶階枯。想得徵黃詔，如今已在途。
務簡趣難陪，清吟共綠苔。葉和秋蟻落，僧帶野香來。
留客朝嘗酒，憂民夜畫灰。終期冒風雪，江上見宗雷。
832.04 【上東林和尚】貫休
讓紫歸青壁，高名四海聞。雖然無一事，得不是要君。
道只傳伊字，詩多笑碧雲。應憐門下客，餘力亦爲文。
832.05 【江邊道士】貫休
獨住大江濱，不知何代人。藥壚生紫氣，肌肉似紅銀。
酒釅竹屋爛，符收山鬼仁。何妨將我去，一看武陵春。
832.06 【送僧之湖外】貫休
去旨趣非常，春風爾莫狂。惟擎一鐵鉢，舊亦講金剛。
午飯孤煙裏，宵禪大石旁。羨師終不及，湘浪淥茫茫。
832.07 【懷謬獨一】貫休
常憶蘭陵子，瑰奇皴渴才。思還如我苦，時不爲伊來。
嶽霞猱擲雪，湖月浪翻杯。未聞沾寸祿，此事亦堪哀。
832.08 【送廬山衲僧】貫休
飛錫下崆【山兇】，清高世少雙。凍天方篩雪，別我去何邦。
燒繞赤烏亥，雲漫白蚌江。路人爭得識，空仰鬢眉龐。
832.09 【寄西山胡汾、吳樵】貫休
帶經鋤隴者，何止手胼胝。覓句句句好，慚予筋力衰。
雲塠臨案冷，鹿隊過門遲。相憶空回首，江頭日暮時。
832.010 【休糧僧】貫休
不食更何憂，自由中自由。身輕嫌衲重，天旱爲民愁。
應器誰將去，生臺蟻不遊。會須傳此術，相共老山丘。
832.011 【送杜使君朝覲】貫休
借寇借不得，清聲徹帝聰。坐來千里泰，歸去一囊空。
遺愛封疆熟，扳轅草木同。路遙山不少，江靜思無窮。
花舸衝煙溼，朱衣照浪紅。援毫兩岸曉，欹枕滿旗風。
道罕將人合，心難與聖通。從茲林下客，應□代天功。
832.012 【送人之嶺外】貫休
見說還南去，迢迢有侶無。時危須早轉，親老莫他圖。
小店蛇羹黑，空山象糞枯。三閭遺廟在，爲我一嗚呼。
832.013 【題弘式和尚院兼呈杜使君】貫休
二雅兼二密，愔愔只自怡。臘高雲屐朽，貌古畫師疑。
塹蟻緣金錫，壚煙惹雪眉。仍聞有新作，只是寄相思。
832.014 【湖頭別墅三首】貫休
梨慄鳥啾啾，高歌若自由。人誰知此意，舊業在湖頭。
飢鼠掀菱殼，新蟬避慄皺。不知江海上，戈甲幾時休。
桑柘參桐竹，陰陰一徑苔。更無他事出，只有衲僧來。
塹蟻爭生食，窗經卷燒灰。可憐門外路，日日起塵埃。
南北如仙境，東西似畫圖。園飛青啄木，檐掛白蜘蛛。
鄰叟教修廢，牛童與納租。寄言來往客，不用問榮枯。
832.015 【三峽聞猿】貫休
歷歷數聲猿，寥寥渡白煙。應棲多月樹，況是下霜天。
萬里客危坐，千山境悄然。更深仍不住，使我欲移船。
832.016 【聞知聞赴成都闢請】貫休
文翁還化蜀，帟幕列鵷鸞。飲水臨人易，燒山覓士難。
錦機花正合，棕蕈火初幹。知己相思否，如何借羽翰。
832.017 【題淮南惠照寺律師院】貫休
儀冠凝寒玉，端居似沃州。學徒梧有鳳，律藏目無牛。
茗滑香黏齒，鍾清雪滴樓。還須結西社，來往悉諸侯。
832.018 【秋末長興寺作】貫休
荒寺古江濱，莓苔地絕塵。長廊飛亂葉，寒雨更無人。
慄不和皺落，僧多到骨貧。行行行未得，孤坐更誰親。
832.019 【寄杭州靈隱寺宋震使君】貫休
罷郡歸侵夏，仍聞靈隱居。僧房謝脁語，寺額葛洪書。
月樹獮猴睡，山池菡萏疏。吾皇愛清靜，莫便結吾廬。
832.020 【送人歸夏口】貫休
雁雁葉紛紛，行人豈易聞。千山與萬水，何處更逢君。
貌不長如玉，人生只似雲。倘經三祖寺，一爲禮龕墳。
832.021 【送新羅僧歸本國】貫休
忘身求至教，求得卻東歸。離岸乘空去，終年無所依。
月衝陰火出，帆拶大鵬飛。想得還鄉後，多應著紫衣。
832.022 【避寇入銀山】貫休
草草穿銀峽，崎嶇路未諳。傍山爲店戍，永日繞溪潭。
燒地生芚蕨，人家煮僞蠶。翻如歸舊隱，步步入煙嵐。
832.023 【聞友人駕前及第】貫休
見心知命好，一別隔煙波。世亂無全士，君方掇大科。
早隨鑾輅轉，莫戀蜀山多。必貢安時策，忠言奈爾何。
832.024 【避地毗陵上王慥使君（時黃賊陷東陽公避地於浙右）】貫休
至理至昭昭，心通即不遙。聖威無遠近，吾道太孤標。
辛苦蘇氓俗，端貞答盛朝。氣高吞海嶽，貧甚似漁樵。
庾亮風流澹，劉寬政事超。清須遭貴遇，隱已被誰招。
慄塢修禪寺，仙香寄石橋。風雷巡稼穡，魚鳥合歌謠。
視事私終殺，憂民態亦凋。道高無不及，恩甚固難消。
大寇山難隔，孤城數合燒。烽煙終日起，湯沐用心燋。
勇義排千陣，誅鋤擬一朝。誓盟違日月，旌旆過寒潮。
古驛江雲入，荒宮海雨飄。仙松添瘦碧，天驥減豐膘。
似在陳兼衛，終爲宋與姚。已觀雲似鹿，即報首皆梟。
盡願回清鏡，重希在此條。應憐千萬戶，禱祝向唐堯。
832.025 【送崔尚書朝覲】貫休
至理契穹旻，方生甫與申。一麾歌政正，三相賀仁人。
叵似盧懷慎，全如邵信臣。澄渟消宿蠹，煦愛劇陽春。
對客煙花拆，焚香渥澤新。徵黃還有自，挽鄧住無因。
峽水全輸潔，巫娥卻訝神。宋均顏未老，劉寵骨應貧。
大醉辭王翦，含香望紫宸。三峯初有雪，萬里正無塵。
伊昔林中社，多招席上珍。終期仙掌下，香火一相親。
832.026 【寒夜有懷同志】貫休
永夜殊不寐，懷君正寂寥。疏鍾寒遍郭，微雪靜鳴條。
南省雁孤下，西林鶴屢招。終當謝時去，與子住山椒。
832.027 【寄新定桂雍】貫休
獨自住烏龍，應憐是衲僧。句須人未道，君此事偏能。
塢溼雲埋觀，溪寒月照罾。相思不可見，江上立騰騰。
832.028 【贈靈鷲山道潤禪師院】貫休
常恨煙波隔，聞名二十年。結爲清氣引，來到法堂前。
薪拾紛紛葉，茶烹滴滴泉。莫嫌來又去，天道本泠然。
832.029 【幹霄亭晚望懷王棨侍郎】貫休
霜打汀島赤，孤煙生池塘。清吟倚大樹，瑤草何馨香。
久別青雲士，常思白石房。誰能共歸去，流水似鳴璫。
832.030 【海邊見羅鄴】貫休
清世詩聲出，誰人得似君。命通須有日，天未喪斯文。
楚木寒連寺，修江碧入雲。相思喜相見，庭葉正紛紛。
832.031 【送僧之東都】貫休
之子之東洛，囊中有偈新。紅塵誰不入，獨鶴自難親。
定鼎門連嶽，黃河凍過春。憑師將遠意，說似社中人。
832.032 【送於兢補闕赴京】貫休
亂離吾道在，不覺到清時。得句下雪嶽，送君登玉墀。
冷驚蟬韻斷，涼觸火雲隳。倘遇南來使，無忘問所之。
832.033 【送鄭準赴舉】貫休
兩河兵火後，西笑見吾曹。海靜三山出，天空一鶚高。
賃居槐拶屋，行卷雪埋袍。他日如相覓，栽桃近海濤。
832.034 【寄拄杖上王使君】貫休
拄杖鄰僧與，殊常不可名。一條黳玉重，百兩紫金輕。
有乳盤春力，無心合道情。惟宜高處著，將寄謝宣城。
832.035 【秋望寄王使君】貫休
靜躡紅蘭徑，憑高曠望時。無端求句苦，永日壑風吹。
大月生峯角，殘霞在樹枝。只應劉越石，清嘯正相宜。
832.036 【送緣有禪師與雷處士入武夷山】貫休
師與雷居士，尋山道入閩。應將熊耳印，別授武夷君。
崖罅仙棺出，江垠毒草分。他年相覓在，莫苦入深雲。
832.037 【送友生入越投知己】貫休
才大終難住，東浮景漸暄。知將刖足恨，去擊李膺門。
宿霧開花塢，春潮入苧村。預思秋薦後，一鶚出乾坤。
832.038 【寄烏龍山賈泰處士】貫休
庭果色如丹，相思夕照殘。雲邊踏燒去，月下把書看。
澗水仙居共，窗風漆樹寒。吾君方側席，未可便懷安。
832.039 【題大安寺通禪師院】貫休
應行諸嶽遍，象屣半無綱。一法尋常說，此機仍未忘。
窗閒藤影老，衲厚瀑痕荒。寄語迷津者，來茲問不妨。
832.040 【春晚寄盧使君】貫休
滿郭春如畫，空堂心自澄。禪拋金鼎藥，詩和玉壺冰。
白雨飄花盡，晴霞向閣凝。寂寥還得句，因寄柳吳興。
832.041 【武昌縣與晝公兼寄邑宰】貫休
小一何人識，騰騰天地間。尋常如一鶴，亦不愛青山。
鐵鉢年多赤，麻衣帶毳斑。只聞尋五柳，時到月中還。
832.042 【別東林僧】貫休
大士宅裏宿，芙蓉龕畔遊。自憐□□在，子莫苦相留。
燥葉飄山席，孤雲傍茗甌。裴回不能去，房在好峯頭。
832.043 【避地寄高蟾】貫休
荒寺雨微微，空堂獨掩扉。高吟多忤俗，此貌若爲飢。
旅夢遭鴻喚，家山被賊圍。空餘老萊子，相見獨依依。
832.044 【懷武夷山禪師】貫休
萬疊仙山裏，無緣見有緣。紅心蕉繞屋，白額虎同禪。
古木苔封菌，深崖乳雜泉。終期還此去，世事只如然。
832.045 【秋末閒居作】貫休
幽居山不別，落葉與階平。盡日吟詩坐，無端個病成。
徑苔因旱赤，池水入冬清。惟有東峯叟，相尋月下行。
832.046 【贈許徵君】貫休
晝公友秦奚，來往踏溪雲。如今又到我，還愛許徵君。
落花鳥銜來，永日香氤氳。終期將爾曹，歸去麋鹿羣。
832.047 【秋夜作因懷天台道者】貫休
萬事何須問，良時即此時。高秋半夜雨，落葉滿前池。
靜怕龍神識，貧從草木欺。平生無限事，只有道人知。
832.048 【偶作因懷大同道友】貫休
蠻木葉不落，微吟漳水濱。二毛空有雪，萬事不如人。
【氵塹】水平芳草，山花落淨巾。天童好真伴，何日更相親。
832.049 【邊上行】貫休
黑松林外路，風角遠嗈嗈。朔氣生荒堡，秋塵滿病容。
豺掊沙底骨，人上月邊烽。休作西行計，西行地漸兇。
832.050 【江西再逢周璉】貫休
六七年不見，相逢鬢已蒼。交情終淡薄，詩語更清狂。
未得丹霄便，依前四壁荒。但令吾道在，晚達亦何妨。
832.051 【登鄱陽寺閣】貫休
寺樓閒縱望，不覺到斜暉。故國在何處，多年未得歸。
寒江平楚外，細雨一鴻飛。終斅於陵子，吳山有綠薇。
832.052 【秋晚野居】貫休
僻居人不到，吾道本來孤。山色園中有，詩魔象外無。
霜禾連島赤，菸草倚橋枯。何必求深隱，門前似畫圖。
832.053 【酬杜使君見寄】貫休
軋軋復軋軋，更深門未關。心疼無所得，詩債若爲還。
露灑一鶴睡，鍾餘萬象閒。慚將此時意，明日寄東山。
832.054 【湖上作】貫休
我竟胡爲者，嘮嘮但愛吟。身中多病在，湖上住年深。
山溜穿苔壁，風鍾度雪林。近來心更苦，誰復是知音。
832.055 【送僧歸天台寺】貫休
天台四絕寺，歸去見師真。莫折枸杞葉，令他十得嗔。
天空聞聖磬，瀑細落花巾。必若雲中老，他時得有鄰。
