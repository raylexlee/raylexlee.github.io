第634卷 司空圖
634.01 【狂題十八首】司空圖
莫恨艱危日日多，時情其奈幸門何。
貔貅睡穩蛟龍渴，猶把燒殘朽鐵磨。
別鶴淒涼指法存，戴逵能恥近王門。
世間第一風流事，借得王公玉枕痕。
交疏自古戒言深，肝膽徒傾致鑠金。
不是史遷書與說，誰知孤負李陵心。
南華落筆似荒唐，若肯經綸亦不狂。
偶作客星侵帝座，卻應虛薄是嚴光。
不勞世路更相猜，忍到須休惜得材。
幾度懶乘風水便，拗船折舵恐難回。
由來相愛只詩僧，怪石長松自得朋。
卻怕他生還識字，依前日下作孤燈。
老禪乘仗莫過身，遠岫孤雲見亦頻。
應是佛邊猶怕鬧，信緣須作且閒人。
止竟閒人不愛閒，只偷無事閉柴關。
轟霆攪破蛟龍窟，也被狂風捲出山。
地下修文著作郎，生前飢處倒空牆。
何如神爽騎星去，猶自研幾助玉皇。
雨洗芭蕉葉上詩，獨來憑檻晚晴時。
故園雖恨風荷膩，新句閒題亦滿池。
初時拄杖向鄰村，漸到清明亦杜門。
三十年來辭病表，今朝臥病感皇恩。
來時雖恨失青氈，自見芭蕉幾十篇。
應是阿劉還宿債，剩拚才思折供錢。
芭蕉叢畔碧嬋娟，免更悠悠擾蜀川。
應到去時題不盡，不勞分寄校書箋。
自傷衰病漸難平，永夜禪牀雨滴聲。
聞道虎瘡仍帶鏃，吼來和痛亦橫行。
昨日流鶯今日蟬，起來又是夕陽天。
六龍飛轡長相窘，更忍乘危自著鞭。
有是有非還有慮，無心無跡亦無猜。
不平便激風波險，莫向安時稔禍胎。
十年三署讓官頻，認得無才又索身。
莫道太行同一路，大都安穩屬閒人。
曾聞劫火到蓬壺，縮盡鰲頭海亦枯。
今日家山同此恨，人歸未得鶴歸無。
634.02 【遊仙二首】司空圖
蛾眉新畫覺嬋娟，鬥走將花阿母邊。
仙曲教成慵不理，玉階相簇打金錢。
劉郎相約事難諧，雨散雲飛自此乖。
月姊殷勤留不住，碧空遺下水精釵。
634.03 【漫書五首】司空圖
長擬求閒未得閒，又勞行役出秦關。
逢人漸覺鄉音異，卻恨鶯聲似故山。
溪邊隨事有桑麻，盡日山程十數家。
莫怪行人頻悵望，杜鵑不是故鄉花。
海上昔聞麋愛鶴，山中今日鹿憎龜。
愛憎止竟須關分，莫把微才望所知。
世路快心無好事，恩門嘉話合書紳。
神藏鬼伏能千變，亦勝忘機避要津。
四翁識勢保安閒，須爲生靈暫出山。
一種老人能算度，磻溪心跡愧商顏。
634.04 【偶詩五首】司空圖
閒韻雖高不衒才，偶拋猿鳥乍歸來。
夕陽照個新紅葉，似要題詩落硯臺。
芙蓉騷客空留怨，芍藥詩家只寄情。
誰似天才李山甫，牡丹屬思亦縱橫。
賢豪出處盡沉吟，白日高懸只照心。
一掬信陵墳上土，便如碣石累千金。
聲貌由來固絕倫，今朝共許佔殘春。
當歌莫怪頻垂淚，得地翻慚早失身。
中宵茶鼎沸時驚，正是寒窗竹雪明。
甘得寂寥能到老，一生心地亦應平。
634.05 【雜題二首】司空圖
先知左袒始同行，須待龍樓羽翼成。
若使只憑三傑力，猶應漢鼎一毫輕。
魚在枯池鳥在林，四時無奈雪霜侵。
若教激勸由真宰，亦獎青松徑寸心。
634.06 【光化踏青有感】司空圖
引得車回莫認恩，卻成寂寞與誰論。
到頭不是君王意，羞插垂楊更傍門。
634.07 【丑年冬】司空圖
醉日昔聞都下酒，何如今喜折新茶。
不堪病渴仍多慮，好向灉湖便出家。
634.08 【白菊三首】司空圖
人間萬恨已難平，栽得垂楊更系情。
猶喜閏前霜未下，菊邊依舊舞身輕。
莫惜西風又起來，猶能婀娜傍池臺。
不辭暫被霜寒挫，舞袖招香即卻回。
爲報繁霜且莫催，窮秋須到自低垂。
橫拖長袖招人別，只待春風卻舞來。
634.09 【扇】司空圖
珍重逢秋莫棄捐，依依只仰故人憐。
有時池上遮殘日，承得霜林幾個蟬。
634.010 【修史亭三首】司空圖
山前鄰叟去紛紛，獨強衰羸愛杜門。
漸覺一家看冷落，地爐生火自溫存。
甘心七十且酣歌，自算平生幸已多。
不似香山白居士，晚將心地著禪魔。
烏紗巾上是青天，檢束酬知四十年。
誰料平生臂鷹手，挑燈自送佛前錢。
634.011 【力疾山下吳村看杏花十九首】司空圖
春來漸覺一川明，馬上繁花作陣迎。
掉臂只將詩酒敵，不勞金鼓助橫行。
閶闔曾排捧御爐，猶看曉月認金鋪。
羸形不畫凌煙閣，只爲微才激壯圖。
鏡留雪鬢暖消無，春到梨花日又晡。
移取扶桑階下種，年年看長礙金烏。
折來未盡不須休，年少爭來莫與留。
更願狂風知我意，一時吹向海西頭。
才情百巧鬥風光，卻笑雕花刻葉忙。
熨帖新巾來與裹，猶看騰踏少年場。
浮世榮枯總不知，且憂花陣被風欺。
儂家自有麒麟閣，第一功名只賞詩。
白衫裁袖本教寬，朱紫由來亦一般。
王老小兒吹笛看，我儂試舞爾儂看。
單牀薄被又羈棲，待到花開亦甚迷。
若道折多還有罪，只應鶯囀是金雞。
近來桃李半燒枯，歸臥鄉園只老夫。
莫算明年人在否，不知花得更開無。
漢王何事損精神，花滿深宮不見春。
穠豔三千臨粉鏡，獨悲掩面李夫人。
能豔能芳自一家，勝鸞勝鳳勝煙霞。
客來須共醒醒看，碾盡明昌幾角茶。
造化無端欲自神，裁紅剪翠爲新春。
不如分減閒心力，更助英豪濟活人。
徘徊自勸莫沾纓，分付年年穀口鶯。
卻賴無情容易別，有情早個不勝情。
閒步偏宜舞袖迎，春光何事獨無情。
垂楊合是詩家物，只愛敷溪道北生。
亦知王大是昌齡，杜二其如律韻清。
還有酸寒堪笑處，擬誇朱紱更崢嶸。
潘郎愛說是詩家，枉佔河陽一縣花。
千載幾人搜警句，補方金字愛晴霞。
行樂溪邊步轉遲，出山漸減探花期。
去年四度今三度，恐到憑人折去時。
此身衰病轉堪嗟，長忍春寒獨惜花。
更恨新詩無紙寫，蜀箋堆積是誰家。
昨日黃昏始看回，夢中相約又銜杯。
起來聞道風飄卻，猶擬教人掃取來。
634.012 【少儀】司空圖
昨日登班綴柏臺，更慚起草屬微才。
錦窠不是尋常錦，兼向丘遲奪得來。
634.013 【重陽四首】司空圖
檐前減燕菊添芳，燕盡庭前菊又荒。
老大比他年少少，每逢佳節更悲涼。
雨寒莫待菊花催，須怕晴空暖並開。
開卻一枝開卻盡，且隨幽蝶更徘徊。
青娥懶唱無衣換，黃菊新開乞酒難。
長有長亭惆悵事，隔河更得對憑欄。
白髮怕寒梳更懶，黃花晴日照初開。
籬頭應是蝶相報，已被鄰家攜酒來。
634.014 【長命縷】司空圖
他鄉處處堪悲事，殘照依依惜別天。
此去知名長命縷，殷勤爲我唱花前。
634.015 【柏東】司空圖
冥得機心豈在僧，柏東閒步愛騰騰。
免教世路人相忌，逢著村醪亦不憎。
634.016 【歌者十二首】司空圖
追逐翻嫌傍管絃，金釵擊節自當筵。
風霜一夜燕鴻斷，唱作江南袚禊天。
玉樹花飄鳳失棲，一聲初壓管絃低。
清回煩暑成瀟灑，豔逐寒雲變慘悽。
十斛明珠亦易拚，欲兼人藝古來難。
五雲合是新聲染，熔作瓊漿灑露盤。
不似新聲唱亦新，旋調玉管旋生春。
愁腸隔斷珠簾外，只爲今宵共聽人。
十年逃難別雲林，暫輟狂歌且聽琴。
轉覺淡交言有味，此聲知是古人心。
五柳先生自識微，無言共笑手空揮。
胸中免被風波撓，肯爲螳螂動殺機。
風霜寒水旅人心，幾處笙歌繡戶深。
分泊一場雲散後，未勝初夜便聽琴。
自憐眼暗難求藥，莫恨花繁便有風。
桃李更開須強看，明年兼恐聽歌聾。
白雲深處寄生涯，歲暮生情賴此花。
蜂蝶繞來忙繞袖，似知教折送鄰家。
重九仍重歲漸闌，強開病眼更登攀。
年年認得酣歌處，猶恐招魂葬故山。
繞壁依稀認寫真，更須粉繪飾羸身。
淒涼不道身無壽，九日還無舊會人。
鶴氅花香搭槿籬，枕前蛩迸酒醒時。
夕陽似照陶家菊，黃蝶無窮壓故枝。
634.017 【題裴晉公華岳廟題名】司空圖
嶽前大隊赴淮西，從此中原息鼓鼙。
石闕莫教苔蘚上，分明認取晉公題。
634.018 【楊柳枝壽杯詞十八首】司空圖
樂府翻來佔太平，風光無處不含情。
千門萬戶喧歌吹，富貴人間只此聲。
撼晚梳空不自持，與君同折上樓時。
春風還有常情處，系得人心免別離。
灞亭東去徹隋堤，贈別何須醉似泥。
萬里往來無一事，便帆輕拂亂鶯啼。
臺城細仗曉初移，詔賜千官禊飲時。
綠帳遠籠清珮響，更曛晴日上龍旗。
桃源仙子不須誇，聞道惟栽一片花。
何似浣紗溪畔住，綠陰相間兩三家。
偶然樓上卷珠簾，往往長條拂枕函。
恰值小娥初學舞，擬偷金縷押春衫。
池邊影動散鴛鴦，更引微風亂繡牀。
直待玉窗塵不起，始應金雁得成行。
稻畦分影向江村，憔悴經霜只半存。
昨日流鶯今不見，亂螢飛出照黃昏。
客淚休沾漢水濱，舞腰羞殺漢宮人。
狂風更與回煙帚，掃盡繁花獨佔春。
遊人莫嘆易凋衰，長樂榮枯自有期。
看取明年春意動，更於何處最先知。
昔年行樂及芳時，一上丹梯桂一枝。
笑問江頭醉公子，饒君滿把麴塵絲。
渡頭殘照一行新，獨自依依向北人。
莫恨鄉程千里遠，眼中從此故鄉春。
絮惹輕枝雪未飄，小溪煙束帶危橋。
鄰家女伴頻攀折，不覺回身罥翠翹。
處處縈空百萬枝，一枝枝好更題詩。
隔城遠岫招行客，便與朱樓當酒旗。
錦城分得映金溝，兩岸年年引勝遊。
若似松篁須帶雪，人間何處認風流。
日暖津頭絮已飛，看看還是送君歸。
莫言萬緒牽愁思，緝取長繩系落暉。
大堤時節近清明，霞襯煙籠繞郡城。
好是梨花相映處，更勝松雪日初晴。
聖主千年樂未央，御溝金翠滿垂楊。
年年織作昇平字，高映南山獻壽觴。
634.019 【山鵲】司空圖
多驚本爲好毛衣，只賴人憐始卻歸。
衆鳥自知顏色減，妒他偏向眼前飛。
634.020 【李居士】司空圖
高風只在五峯前，應是精靈降作賢。
萬里無雲惟一鶴，鄉中同看卻昇天。
634.021 【杏花】司空圖
詩家偏爲此傷情，品韻由來莫與爭。
解笑亦應兼解語，只應慵語倩鶯聲。
634.022 【白菊三首】司空圖
不疑陶令是狂生，作賦其如有定情。
猶勝江南隱居士，詩魔終嫋負孤名。
自古詩人少顯榮，逃名何用更題名。
詩中有慮猶須戒，莫向詩中著不平。
登高可羨少年場，白菊堆邊鬢似霜。
益算更希沾上藥，今朝第七十重陽。
634.023 【聽雨（一作王建詩）】司空圖
半夜思家睡裏愁，雨聲落落屋檐頭。
照泥星出依前黑，淹爛庭花不肯休。
634.024 【楊柳枝二首】司空圖
陶家五柳簇衡門，還有高情愛此君。
何處更添詩境好，新蟬欹枕每先聞。
數枝珍重蘸滄浪，無限塵心暫免忙。
煩暑若和煙露裛，便同佛手灑清涼。
634.025 【修史亭二首】司空圖
少年已慣擲年光，時節催驅獨不忙。
今日無疑亦無病，前程無事擾醫王。
籬落輕寒整頓新，雪晴步屣會諸鄰。
自從南至歌風頂，始見人煙外有人。
634.026 【漫書】司空圖
樂退安貧知是分，成家報國亦何慚。
到還僧院心期在，瑟瑟澄鮮百丈潭。
634.027 【雜題二首】司空圖
棋局長攜上釣船，殺中棋殺勝絲牽。
洪爐任鑄千鈞鼎，只在磻溪一縷懸。
曉鏡高窗氣象深，自憐清格笑塵心。
世間不爲蛾眉誤，海上方應鶴背吟。
634.028 【題休休亭（一作耐辱居士歌）】司空圖
咄，諾，休休休，莫莫莫，伎兩雖多性靈惡，
賴是長教閒處著。休休休，莫莫莫，一局棋，一爐藥，
天意時情可料度。白日偏催快活人，黃金難買堪騎鶴。
若曰爾何能，答言耐辱莫。
634.029 【馮燕歌（一作沈下賢詩）】司空圖
魏中義士有馮燕，遊俠幽並最少年。避仇偶作滑臺客，
嘶風躍馬來翩翩。此時恰遇鶯花月，堤上軒車晝不絕。
兩面高樓語笑聲，指點行人情暗結。擲果潘郎誰不慕，
朱門別見紅妝露。故故推門掩不開，似教歐軋傳言語。
馮生敲鐙袖籠鞭，半拂垂楊半惹煙。樹間春鳥知人意，
的的心期暗與傳。傳道張嬰偏嗜酒，從此香閨爲我有。
梁間客燕正相欺，屋上鳴鳩空自鬥。嬰歸醉臥非仇汝，
豈知負過人懷懼。燕依戶扇欲潛逃，巾在枕傍指令取。
誰言狼戾心能忍，待我情深情不隱。回身本謂取巾難，
倒柄方知授霜刃。憑君撫劍即遲疑，自顧平生心不欺。
爾能負彼必相負，假手他人覆在誰？窗間紅豔猶可掬，
熟視花鈿情不足。唯將大義斷胸襟，粉頸初回如切玉。
鳳凰釵碎各分飛，怨魄嬌魂何處追，凌波如喚遊金谷，
羞彼揶揄淚滿衣。新人藏匿舊人起，白晝喧呼駭鄰里。
誣執張嬰不自明，貴免生前遭考捶。官將赴市擁紅塵，
掉臂人來擗看人。傳聲莫遣有冤濫，盜殺嬰家即我身。
初聞僚吏翻疑嘆，呵叱風狂詞不變。縲囚解縛猶自疑，
疑是夢中方脫免。未死勸君莫浪言，臨危不顧始知難。
已爲不平能割愛，更將身命救深冤。白馬賢侯賈相公，
長懸金帛募才雄。拜章請贖馮燕罪，千古三河激義風。
黃河東注無時歇，注盡波瀾名不滅。爲感詞人沈下賢，
長歌更與分明說。此君精爽知猶在，長與人間留炯誡。
鑄作金燕香作堆，焚香酬酒聽歌來。
634.030 【寄薛起居】司空圖
小域新銜賀聖朝，亦知蹇分巧難拋。
粗才自合無岐路，不破工夫漫解嘲。
634.031 【月下留丹竈】司空圖
月下留丹竈，壇邊樹羽衣。異香人不覺，殘夜鶴分飛。
朝會初元盛，蓬瀛舊侶稀。瑤函真跡在，妖魅敢揚威。
634.032 【元日】司空圖
甲子今重數，生涯只自憐。殷勤元日日，欹午又明年。
634.033 【洛陽詠古（一作胡曾詩）】司空圖
石勒童年有戰機，洛陽長嘯倚門時。
晉朝不是王夷甫，大智何由得預知。
634.034 【詩品二十四則·雄渾】司空圖
大用外腓，真體內充。返虛入渾，積健爲雄。
具備萬物，橫絕太空。荒荒油雲，寥寥長風。
超以象外，得其環中。持之匪強，來之無窮。
634.035 【詩品二十四則·沖淡】司空圖
素處以默，妙機其微。飲之太和，獨鶴與飛。
猶之惠風，苒苒在衣。閱音修篁，美曰載歸。
遇之匪深，即之愈稀。脫有形似，握手已違。
634.036 【詩品二十四則·纖穠】司空圖
采采流水，蓬蓬遠春。窈窕深谷，時見美人。
碧桃滿樹，風日水濱。柳陰路曲，流鶯比鄰。
乘之愈往，識之愈真。如將不盡，與古爲新。
634.037 【詩品二十四則·沈著】司空圖
綠杉野屋，落日氣清。脫巾獨步，時聞鳥聲。
鴻雁不來，之子遠行。所思不遠，若爲平生。
海風碧雲，夜渚月明。如有佳語，大河前橫。
634.038 【詩品二十四則·高古】司空圖
畸人乘真，手把芙蓉。泛彼浩劫，窅然空縱。
月出東鬥，好風相從。太華夜碧，人聞清鍾。
虛佇神素，脫然畦封。黃唐在獨，落落玄宗。
634.039 【詩品二十四則·典雅】司空圖
玉壺買春，賞雨茆屋。坐中佳士，左右修竹。
白雲初晴，幽鳥相逐。眠琴綠陰，上有飛瀑。
落花無言，人淡如菊。書之歲華，其曰可讀。
634.040 【詩品二十四則·洗煉】司空圖
猶礦出金，如鉛出銀。超心鍊冶，絕愛緇磷。
空潭瀉春，古鏡照神。體素儲潔，乘月返真。
載瞻星辰，載歌幽人。流水今日，明月前身。
634.041 【詩品二十四則·勁健】司空圖
行神如空，行氣如虹。巫峽千尋，走雲連風。
飲真茹強，蓄素守中。喻彼行健，是謂存雄。
天地與立，神化攸同。期之以實，御之以終。
634.042 【詩品二十四則·綺麗】司空圖
神存富貴，始輕黃金。濃盡必枯，淺者屢深。
露餘山青，紅杏在林。月明華屋，畫橋碧陰。
金尊酒滿，共客彈琴。取之自足，良殫美襟。
634.043 【詩品二十四則·自然】司空圖
俯拾即是，不取諸鄰。俱道適往，著手成春。
如逢花開，如瞻歲新。真予不奪，強得易貧。
幽人空山，過水採蘋。薄言情晤，悠悠天鈞。
634.044 【詩品二十四則·含蓄】司空圖
不著一字，盡得風流。語不涉難，已不堪憂。
是有真宰，與之沈浮。如淥滿酒，花時返秋。
悠悠空塵，忽忽海漚。淺深聚散，萬取一收。
634.045 【詩品二十四則·豪放】司空圖
觀花匪禁，吞吐大荒。由道返氣，處得以狂。
天風浪浪，海山蒼蒼。真力彌滿，萬象在旁。
前招三辰，後引鳳凰。曉策六鰲，濯足扶桑。
634.046 【詩品二十四則·精神】司空圖
欲返不盡，相期與來。明漪絕底，奇花初胎。
青春鸚鵡，楊柳池臺。碧山人來，清酒滿杯。
生氣遠出，不著死灰。妙造自然，伊誰與裁？
634.047 【詩品二十四則·縝密】司空圖
是有真跡，如不可知。意象欲生，造化已奇。
水流花開，清露未晞。要路愈遠，幽行爲遲。
語不欲犯，思不欲癡。猶春於綠，明月雪時。
634.048 【詩品二十四則·疏野】司空圖
惟性所宅，真取弗羈。拾物自富，與率爲期。
築屋松下，脫帽看詩。但知旦暮，不辨何時。
倘然適意，豈必有爲。若其天放，如是得之。
634.049 【詩品二十四則·清奇】司空圖
娟娟羣松，下有漪流。晴雪滿汀，隔溪漁舟。
可人如玉，步屟尋幽。載行載止，空碧悠悠。
神出古異，淡不可收。如月之曙，如氣之秋。
634.050 【詩品二十四則·委曲】司空圖
登彼太行，翠繞羊腸。杳靄流玉，悠悠花香。
力之於時，聲之於羌。似往已回，如幽匪藏。
水理漩洑，鵬風翱翔。道不自器，與之圓方。
634.051 【詩品二十四則·實境】司空圖
取語甚直，計思匪深。忽逢幽人，如見道心。
晴澗之曲，碧松之陰。一客荷樵，一客聽琴。
情性所至，妙不自尋。遇之自天，冷然希音。
634.052 【詩品二十四則·悲慨】司空圖
大風捲水，林木爲摧。意苦若死，招憩不來。
百歲如流，富貴冷灰。大道日往，若爲雄才。
壯士拂劍，浩然彌哀。蕭蕭落葉，漏雨蒼苔。
634.053 【詩品二十四則·形容】司空圖
絕佇靈素，少回清真。如覓水影，如寫陽春。
風雲變態，花草精神。海之波瀾，山之嶙峋。
俱似大道，妙契同塵。離形得似，庶幾斯人。
634.054 【詩品二十四則·超詣】司空圖
匪神之靈，匪機之微。如將白雲，清風與歸。
遠引若至，臨之已非。少有道契，終與俗違。
亂山高木，碧苔芳暉。誦之思之，其聲愈稀。
634.055 【詩品二十四則·飄逸】司空圖
落落欲往，矯矯不羣。緱山之鶴，華頂之雲。
高人畫中，令色絪縕。御風蓬葉，泛彼無垠。
如不可執，如將有聞。識者已領，期之愈分。
634.056 【詩品二十四則·曠達】司空圖
生者百歲，相去幾何？歡樂苦短，憂愁實多。
何如尊酒，日往煙蘿。花覆茆檐，疏雨相過。
倒酒既盡，杖藜行過。孰不有古，南山峨峨。
634.057 【詩品二十四則·流動】司空圖
若納水輨，如轉丸珠。夫豈可道，假體遺愚。
荒荒坤軸，悠悠天樞。載要其端，載同其符。
超超神明，返返冥無。來往千載，是之謂乎。
634.058 【句】司空圖
忍事敵災星。（以下《困學紀聞》）
物望傾心久，兇渠破膽頻。（《詠房太尉》。自注：初琯
建親王分鎮天下議，明皇從之，肅宗以是疑琯，受讒廢。
先是祿山見分鎮詔書，附膺嘆曰：“吾不得天下矣！”）
鼎飫和方濟，臺階潤欲平。（《緯略》）。
夜短猿悲減，風和鵲喜虛。
驊騮思故第，鸚鵡失佳人。
鯨鯢人海涸，魑魅棘林幽。
棋聲花院閉，幡影石壇高。
地涼清鶴夢，林靜肅僧儀。
晚妝留拜月，春睡更生香。
隔谷見雞犬，山苗接楚田。人家寒食月，花影午時天。
（見圖與人論詩，舉得意者二十二聯，無全什者附記於此）
官路好禽聲，軒車駐晚程。南樓山最秀，北路邑偏清。
（虞鄉縣樓）
多病形容五十三，誰憐借笏趁朝參。（華下乞歸，
見《摭言》）
十年太華無知己，只得虛中兩首詩。（王禹偁雲：人多
以四皓、二疏目圖，惟僧虛中贈圖詩云：道裝汀鶴識，
春醉野人扶。言其操履檢身，非傲世也。又云：
有時看御札，特地掛朝衣。言其尊戴存誠，非邀君也。
故圖詩云雲，言得其意趣）
看師逸跡兩師宜，高適歌行李白詩。（贈□光，
見《宣和書譜》）
