第368卷 庾承宣 等
368.01 【賦得冬日可愛】庾承宣
宿霧開天霽，寒郊見初日。林疏照逾遠，冰輕影微出。
豈假陽和氣，暫忘玄冬律。愁抱望自寬，羈情就如失。
欣欣事幾許，曈曈狀非一。傾心倘知期，良願自茲畢。
368.02 【贈毛仙翁】鄭澣
至道無名，至人長生。爰觀繪事，似挹真形。方口渥丹，
濃眉刷青。松姿本秀，鶴質自輕。道德神仙，內蘊心靈。
紅肌絲髮，外彰華精。色如含芳，貌若和光。胚渾造化，
含吐陰陽。吾聞安期，隱見不常。或在世間，或游上蒼。
猗歟真人，得非後身。寫此仙骨，久而不磷。皎皎明眸，
瞭然如新。藹藹童顏，的然如春。金石可並，丹青不泯。
通天台上，有見常人。俗士觀瞻，方悟幽塵。君子圖之，
敬兮如神。
368.03 【和李德裕遊漢州房公湖二首】鄭澣
太尉留琴地，時移重可尋。徽弦一掩抑，風月助登臨。
榮駐青油騎，高張白雪音。祗言酬唱美，良史記王箴。
靜對煙波夕，猶思棟宇清。臥龍空有處，馴鳥獨忘情。
顧步襟期遠，參差物象橫。自宜雕樂石，爽氣際青城。
368.04 【中書相公任兵部侍郎日後閣植四松逾數年…此官因獻拙什】鄭澣
丞相當時植，幽襟對此開。人知舟楫器，天假棟樑材。
錯落龍鱗出，褵褷鶴翅回。重陰羅武庫，細響靜山臺。
得地公堂裏，移根澗水隈。吳臣夢寐遠，秦嶽歲年摧。
轉覺飛纓繆，何因繼組來。幾尋珠履跡，願比角弓培。
柏悅猶依社，星高久照臺。後凋應共操，無復問良媒。
368.05 【和李德裕房公舊竹亭聞琴】鄭澣
石室寒飆騖，孫枝雅器裁。坐來山水操，絃斷吊遺埃。
368.06 【句】鄭澣
但慮彩色污，無虞臂胛肥。（段成式記，長安菩薩寺
有畫維摩變，爲俗講僧文淑裝之，筆跡盡矣，故興元
鄭尚書題句云云）。
368.07 【遊棲霞寺】張匯
躋險入幽林，翠微含竹殿。泉聲無休歇，山色時隱見。
潮來雜風雨，梅落成霜霰。一從方外遊，頓覺塵心變。
368.08 【春風扇微和】張匯
木德生和氣，微微入曙風。暗催南向葉，漸翥北歸鴻。
澹盪侵冰谷，悠揚轉蕙叢。拂塵回廣路，泛籟過遙空。
暖上煙光際，雲移律候中。扶搖如可借，從此戾蒼穹。
368.09 【觀藏冰】張匯
寒氣方窮律，陰精正結冰。體堅風帶壯，影素月臨凝。
冬賦凌人掌，春期命婦升。鑿來壺色徹，納處鏡光澄。
魯史曾留問，豳詩舊見稱。同觀裏射享，王道頌還興。
368.010 【賦得春風扇微和】陳通方
習習和風扇，悠悠淑氣微。陽升知候改，律應喜春歸。
池柳晴初拆，林鶯暖欲飛。川原浮彩翠，臺館動光輝。
泛豔搖丹闕，揚芳入粉闈。發生當有分，枯朽幸因依。
368.011 【金谷園懷古】陳通方
緩步洛城下，軫懷金谷園。昔人隨水逝，舊樹逐春繁。
冉冉搖風弱，菲菲裛露翻。歌臺豈易見，舞袖乍如存。
戲蝶香中起，流鶯暗處喧。徒聞施錦帳，此地擁行軒。
368.012 【句】陳通方
應念路傍憔悴翼，昔年喬木幸同遷。（《紀事》雲：通方
登第，與王播同年。播年五十六，通方甚少。因期集，
撫播背曰：王老奉贈一第，言其日暮途遠。及第同贈官
也，播恨之。後通方丁家艱，辛苦萬狀。播爲正郎，判
鹽鐵。通方窮悴，求之，即不甚給。時李虛中爲副使，
方以詩求爲汲引云云。播不得已，薦爲江西院官）
368.013 【立春日曉望三素雲】李應
玄鳥初來日，靈仙望裏分。冰容朝上界，玉輦擁朝雲。
碧落流輕豔，紅霓間彩文。帶煙時縹緲，向鬥更氤氳。
彷彿隨風馭，迢遙出曉雰。茲辰三見後，希得從元君。
368.014 【立春日曉望三素雲】陳師穆
晴曉初春日，高心望素雲。彩光浮玉輦，紫氣隱元君。
縹緲中天去，逍遙上界分。鸞驂攀不及，仙吹遠難聞。
禮候於斯睹，明循在解紛。人歸懸想處，霞色自氛氳。
368.015 【立春日曉望三素雲】李季何
靄靄青春曙，飛仙駕五雲。浮輪初縹緲，承蓋下氤氳。
薄影隨風度，殊容向日分。羽毛紛共遠，環珮杳猶聞。
靜合煙霞色，遙將鸞鶴羣。年年瞻此節，應許從元君。
368.016 【春臺晴望】李程
曲臺送春目，景物麗新晴。靄靄煙收翠，忻忻木向榮。
靜看遲日上，閒愛野雲平。風慢遊絲轉，天開遠水明。
登高塵慮息，觀徼道心清。更有遷喬意，翩翩出谷鶯。
368.017 【玉壺冰（一作詠冰壺）】李程
琢玉性惟堅，成壺體更圓。虛心含衆象，應物受寒泉。
溫潤資天質，清貞稟自然。日融光乍散，雪照色逾鮮。
至鑑功寧宰，無私照豈偏。明將水鏡對，白與粉闈連。
拂拭終爲美，提攜佇見傳。勿令毫髮累，遺恨鮑公篇。
368.018 【賦得竹箭有筠】李程
常愛凌寒竹，堅貞可喻人。能將先進禮，義與後凋鄰。
冉冉猶全節，青青尚有筠。陶鈞二儀內，柯葉四時春。
待鳳花仍吐，停霜色更新。方持不易操，對此欲觀身。
368.019 【觀慶雲圖】李程
五雲從表瑞，藻繪宛成圖。柯葉何時改，丹青此不渝。
非煙色尚麗，似蓋狀應殊。渥彩看猶在，輕陰望已無。
方將遇翠幄，那羨起蒼梧。欲識從龍處，今逢聖合符。
368.020 【贈毛仙翁】李程
茫茫塵累愧腥羶，強把蜉蝣望列仙。閒指紫霄峯下路，
卻歸白鹿洞中天。吹簫鳳去經何代，茹玉方傳得幾年。
他日更來人世看，又應東海變桑田。
368.021 【省試春臺晴望】高弁
層臺聊一望，遍賞帝城春。風暖聞啼鳥，冰開見躍鱗。
晴山煙外翠，香蕊日邊新。已變青門柳，初銷紫陌塵。
金湯千里國，車騎萬方人。此處雲霄近，憑高願致身。
368.022 【霜菊】席夔
時令忽已變，行看被霜菊。可憐後時秀，當此凜風肅。
淅瀝翠枝翻，悽清金蕊馥。凝姿節堪重，澄豔景非淑。
寧祛青女威，願盈君子掬。持來泛樽酒，永以照幽獨。
368.023 【賦得竹箭有筠】席夔
共愛東南美，青青嘆有筠。貞姿衆木異，秀色四時均。
枝葉當無改，風霜豈憚頻。虛心如待物，勁節自留春。
鮮潤期棲鳳，嬋娟可並人。可憐初籜卷，粉澤更宜新。
368.024 【省試觀慶雲圖】李行敏
縑素傳休祉，丹青狀慶雲。非煙凝漠漠，似蓋乍紛紛。
尚駐從龍意，全舒捧日文。光因五色起，影向九霄分。
裂素觀嘉瑞，披圖賀聖君。寧同窺汗漫，方此睹氛氳。
368.025 【賦得冬日可愛（一作張正元詩）】陳諷
寒日臨清晝，寥天一望時。未消埋徑雪，先暖讀書帷。
屬思光難駐，舒情影若遺。晉臣曾比德，謝客昔言詩。
散彩寧偏照，流陰信不追。餘輝如可就，回燭幸無私。
368.026 【郡齋三月下旬作（以下三首一作張又新詩）】崔護
春事日已歇，池塘曠幽尋。殘紅披獨墜，嫩綠間淺深。
偃仰卷芳褥，顧步愛新陰。謀春未及竟，夏初遽見侵。
368.027 【五月水邊柳】崔護
結根挺涯涘，垂影覆清淺。睡臉寒未開，懶腰晴更軟。
搖空條已重，拂水帶方展。似醉煙景凝，如愁月露泫。
絲長魚誤恐，枝弱禽驚踐。長別幾多情，含春任攀搴。
368.028 【三月五日陪裴大夫泛長沙東湖】崔護
上巳餘風景，芳辰集遠坰。彩舟浮泛蕩，繡轂下娉婷。
林樹回蔥蒨，笙歌入杳冥。湖光迷翡翠，草色醉蜻蜓。
鳥弄桐花日，魚翻穀雨萍。從今留勝會，誰看畫蘭亭。
368.029 【山雞舞石鏡】崔護
廬峯開石鏡，人說舞山雞。物象纖無隱，禽情只自迷。
景當煙霧歇，心喜錦翎齊。宛轉烏呈彩，婆娑鳳欲棲。
何言資羽族，在地得天倪。應笑翰音者，終朝飲敗醯。
368.030 【題都城南莊】崔護
去年今日此門中，人面桃花相映紅。
人面不知何處在，桃花依舊笑春風。
368.031 【晚雞】崔護
黯黯嚴城罷鼓鼙，數聲相續出寒棲。
不嫌驚破紗窗夢，卻恐爲奴半夜啼。
