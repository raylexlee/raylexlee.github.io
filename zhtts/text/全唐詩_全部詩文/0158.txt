第158卷 張巡 等
158.01 【聞笛】張巡
岧嶢試一臨，虜騎附城陰。不辨風塵色，安知天地心。
營開邊月近，戰苦陣雲深。旦夕更樓上，遙聞橫笛音。
158.02 【守睢陽作】張巡
接戰春來苦，孤城日漸危。合圍侔月暈，分守若魚麗。
屢厭黃塵起，時將白羽揮。裹瘡猶出陣，飲血更登陴。
忠信應難敵，堅貞諒不移。無人報天子，心計欲何施。
158.03 【題衡陽泗州寺】張抃
一水悠悠百粵通，片帆無奈信秋風。幾層峽浪寒舂月，
盡日江天雨打篷。漂泊漸搖青草外，鄉關誰念雪園東。
未知今夜依何處，一點漁燈出葦叢。
158.04 【古意二首】賀蘭進明
秦庭初指鹿，羣盜滿山東。忤意皆誅死，所言誰肯忠。
武關猶未啓，兵入望夷宮。爲祟非涇水，人君道自窮。
崇蘭生澗底，香氣滿幽林。采采欲爲贈，何人是同心。
日暮徒盈把，裴回憂思深。慨然紉雜佩，重奏丘中琴。
158.05 【行路難五首】賀蘭進明
君不見巖下井，百尺不及泉。君不見山上苗，
數寸凌雲煙。人生賦命亦如此，何苦太息自憂煎。
但願親友長含笑，相逢不乏杖頭錢。寒夜邀歡須秉燭，
豈得常思花柳年。
君不見門前柳，榮耀暫時蕭索久。君不見陌上花，
狂風吹去落誰家。鄰家思婦見之嘆，蓬首不梳心歷亂。
盛年夫婿長別離，歲暮相逢色已換。
君不見芳樹枝，春花落盡蜂不窺。君不見樑上泥，
秋風始高燕不棲。蕩子從軍事征戰，蛾眉嬋娟守空閨。
獨宿自然堪下淚，況復時聞烏夜啼。
君不見雲中月，暫盈還復缺。君不見林下風，
聲遠意難窮。親故平生或聚散，歡娛未盡尊酒空。
嘆息青青陵上柏，歲寒能有幾人同。
君不見東流水，一去無窮已。君不見西郊雲，
日夕空氛氳。羣雁裴回不能去，一雁悲鳴復失羣。
人生結交在終始，莫以升沈中路分。
158.06 【夜渡江】閭丘曉
舟人自相報，落日下芳潭。夜火連淮市，春風滿客帆。
水窮滄海畔，路盡小山南。且喜鄉園近，言榮意未甘。
158.07 【奉和劉採訪縉雲南嶺作】庾光先
百越城池枕海圻，永嘉山水復相依。懸蘿弱筱垂清淺，
宿雨朝暾和翠微。鳥訝山經傳不盡，花隨月令數仍稀。
幸陪謝客題詩句，誰與王孫此地歸。
158.08 【思歸，寄東林澈上人】韋丹
王事紛紛無暇日，浮生冉冉只如雲。
已爲平子歸休計，五老巖前必共聞。
158.09 【答澈公】韋丹
空山泉落松窗靜，閒地草生春日遲。
白髮漸多身未退，依依常在永禪師。
158.010 【洛出書】蕭昕
海內昔凋瘵，天網斯浡潏。龜靈啓聖圖，龍馬負書出。
大哉明德盛，遠矣彝倫秩。地敷作乂功，人免爲魚恤。
既彰千國理，豈止百川溢。永賴至於今，疇庸未雲畢。
158.011 【臨風舒錦】蕭昕
麗錦匹雲終，襜襜展向風。花開翻覆翠，色亂動搖紅。
縷散悠揚裏，文回照灼中。低垂疑步障，吹起作晴虹。
既與丘遲夢，深知卓氏功。還鄉將制服，從此表亨通。
158.012 【東皇太一詞】李希仲
吉日初齊戒，靈巫穆上皇。焚香布瑤席，鳴佩奠椒漿。
緩舞花飛滿，清歌水去長。回波送神曲，雲雨滿瀟湘。
158.013 【薊北行二首】李希仲
旄頭有精芒，胡騎獵秋草。羽檄南渡河，邊庭用兵早。
漢家愛征戰，宿將今已老。辛苦羽林兒，從戎榆關道。
一身救邊速，烽火通薊門。前軍飛鳥斷，格鬥塵沙昏。
寒日鼓聲急，單于夜將奔。當須徇忠義，身死報國恩。
158.014 【送妻】楊志堅
平生志業在琴詩，頭上如今有二絲。漁父尚知溪谷暗，
山妻不信出身遲。荊釵任意撩新鬢，明鏡從他別畫眉。
今日便同行路客，相逢即是下山時。
