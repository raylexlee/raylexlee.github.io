第776卷 冯道之
776.01 【山中作】冯道之
草堂在岩下，卜居聊自适。桂气满阶庭，松阴生枕席。
远瞻惟鸟度，旁信无人迹。霭霭云生峰，潺潺水流石。
颇寻黄卷理，庶就丹砂益。此即契吾生，何为苦尘役。
776.02 【短歌二首】徐谦
穷通皆是运，荣辱岂关身。不愿门前客，看时逢故人。
意气青云里，爽朗烟霞外。不羡一囊钱，唯重心襟会。
776.03 【塞下曲】杨达
秋日并州路，黄榆落故关。孤城吹角罢，数骑射雕还。
帐幕遥临水，牛羊自下山。行人正垂泪，烽火起云间。
776.04 【明妃怨】杨达
汉国明妃去不还，马驼弦管向阴山。
匣中纵有菱花镜，羞对单于照旧颜。
776.05 【送邹尊师归洞庭（一作杨达诗）】杨逵
众岛在波心，曾居旧隐林。近闻飞檄急，转忆卧云深。
卖药唯供酒，归舟只载琴。遥知明月夜，坐石自开襟。
776.06 【送张兵曹赴营田】魏兼恕
河曲今无战，王师每务农。选才当重委，足食乃深功。
草色孤城外，云阴绝漠中。萧关休叹别，归望在乘骢。
776.07 【晚霁登汝南大云阁】贾彦璋
禅宫新歇雨，香阁晚登临。邑树晴光起，川苗佳气深。
水包城下岸，云细郢中岑。自叹牵卑日，聊开望远心。
776.08 【宿香山阁】贾彦璋
暝望香山阁，梯云宿半空。轩窗闭潮海，枕席拂烟虹。
朱网防栖鸽，纱灯护夕虫。一闻鸡唱晓，已见日曈曈。
776.09 【苏著作山池】贾彦璋
水树子云家，峰瀛宛不赊。芥浮舟是叶，莲发岫为花。
酌蚁开春瓮，观鱼凭海查。游苏多石友，题赠满瑶华。
776.010 【王龙骧墓】贾彦璋
昔擅登坛宠，爰光典午朝。刀悬临益梦，龙启渡江谣。
茂绩当年举，英魂此地销。唯馀孤垄上，日夕起松飙。
776.011 【折杨柳】欧阳瑾
垂柳拂妆台，葳蕤叶半开。年华枝上见，边思曲中来。
嫩色宜新雨，轻花伴落梅。朝朝倦攀折，征戍几时回。
776.012 【江南曲】李叔卿
湖上女，江南花，无双越女春浣纱。风似箭，月如弦，
少年吴儿晓进船。郗家子弟谢家郎，乌巾白袷紫香囊。
菱歌思欲绝，楚舞断人肠。歌舞未终涕双陨，
旧宫坡阤才嶙隐。西山暮雨过江来，北渚春云沿海尽。
渡口水流缓，妾归宵剩迟。含情为君再理曲，
月华照出澄江时。
776.013 【芳树】李叔卿
春看玫瑰树，西邻即宋家。门深重暗叶，墙近度飞花。
影拂桃阴浅，香传李径斜。靓妆愁日暮，流涕向窗纱。
776.014 【送杨谏议赴河西节度判官兼呈韩王二侍御】熊曜
贤哉征西将，幕府多俊人。筹议秉刀尺，话言在经纶。
先鞭羡之子，走马辞咸秦。庭论许名实，数公当即真。
行行弄文翰，婉婉光使臣。今者所从谁，不闻歌苦辛。
黄云萧关道，白日惊沙尘。虏寇有时猎，汉兵行复巡。
王师已无战，传檄奉良臣。
776.015 【登巴陵开元寺西阁赠衡岳僧方外】李宾
衡岳有开士，五峰秀贞骨。见君万里心，海水照秋月。
大臣南溟去，问道皆请谒。洒以甘露言，清凉润肌发。
湖海落天镜，香阁凌银阙。登眺餐惠风，心花期启发。
776.016 【登瓦官寺阁】李宾
晨登瓦官阁，极眺金陵城。钟山对北户，淮水入南荣。
漫漫雨花落，嘈嘈天乐鸣。两廊振法鼓，四角吹风筝。
杳无霄汉上，仰攀日月行。山空霸气灭，地古寒阴生。
寥廓云海晚，苍茫宫观平。门馀阊阖字，楼识凤凰名。
雷作百川动，神扶万栱倾。灵光一向贵，长此镇吴京。
776.017 【金陵怀古】唐尧臣
晋末英雄起，神器沦荒服。胡月蚀中原，白日升旸谷。
金陵实形胜，关山固重复。巨壑隍北壖，长江堑西隩。
凿山拟嵩华，穿地象伊穀。草昧席罗图，荜路戴黄屋。
一时因地险，五世享天禄。礼乐何煌煌，文章纷郁郁。
多士春林秀，作颂清风穆。出入三百年，朝事几翻覆。
搀抢如云勃，鲸鲵旋自曝。倦闻金鼎移，骤睹灵龟卜。
吁嗟王气尽，坐悲天运倏。天道何茫茫，善淫乃相复。
行路偏衣半，遂亡大梁族。日隐汀洲上，登舻【舟鹿】川陆。
月回吴山树，风闻楚江鹄。因依兰蕙丛，采襭不盈掬。
776.018 【咏浮沤为辛明府作】郑缙
行潦散轻沤，清规吐未收。雨来波际合，风起浪中浮。
晶晃明苔砌，参差绕芥舟。影疑星泛晓，光似露涵秋。
皎皎珠同净，漂漂梗共流。洁容无变染，圆知有谦柔。
欲作微涓效，先从淡水游。
776.019 【莺（一作孙处玄诗）】郑缙
欲啭声犹涩，将飞羽未调。高风不借便，何处得迁乔。
776.020 【鹦鹉】吴英秀
莫把金笼闭鹦鹉，个个聪明解人语。
忽然更向君前言，三十六宫愁几许。
776.021 【马】陈凝
未明龙骨骏，幸得到神州。自有千金价，宁忘伯乐酬。
虽知殊款段，莫敢比骅骝。若遇追风便，当轩一举头。
776.022 【凤】伊梦昌
好是山家凤，歌成非楚鸡。毫光洒风雨，纹彩动云霓。
竹实不得饱，桐孙何足栖。岐阳今好去，律吕正凄凄。
776.023 【送韦员外赴朔方】郑严
白露边秋早，皇华戎事催。已推仙省妙，更是幕中才。
出饯倾朝列，深功伫帝台。坐闻长策利，终见勒铭回。
776.024 【险竿行】柳曾
山险惊摧輈，水险能覆舟。奈何平地不肯立，
走上百尺高竿头。我不知尔是人耶复猱耶，
使我为尔长叹嗟。我闻孝子不许国，忠臣不爱家。
尔今轻命重黄金，忠孝两亏徒尔夸。始以险技悦君目，
终以贪心媚君禄。百尺高竿百度缘，一足参差一家哭。
险竿儿，听我语，更有险徒险于汝。重于权者失君恩，
落向天涯海边去。险竿儿，尔须知，险途欲往尔可思。
上得不下下不得，我谓此辈险于险竿儿。
776.025 【琵琶行】牛殳
何人劚得一片木，三尺春冰五音足。一弹决破真珠囊，
迸落金盘声断续。飘飘飖飖寒丁丁，虫豸出蛰神鬼惊。
秋鸿叫侣代云黑，猩猩夜啼蛮月明。潏潏汩汩声不定，
胡雏学汉语未正。若似长安月蚀时，满城敲鼓声噒噒。
青山飞起不压物，野水流来欲湿人。伤心忆得陈后主，
春殿半酣细腰舞。黄莺百舌正相呼，玉树后庭花带雨。
二妃哭处山重重，二妃没后云溶溶。夜深霜露锁空庙，
零落一丛斑竹风。金谷园中草初绿，石崇一弄思归曲。
当时二十四友人，手把金杯听不足。又似贾客蜀道间，
千铎万磬鸣空山。未若此调呦呦兮啁啁，嘈嘈兮啾啾。
引之于山，兽不能走。吹之于水，鱼不能游。
方知此艺不可有，人间万事凭双手。若何为我再三弹，
送却花前一尊酒。
776.026 【方响歌】牛殳
乐中何乐偏堪赏，无过夜深听方响。缓击急击曲未终，
暴雨飘飘生坐上。铿铿铛铛寒重重，盘涡蹙派鸣蛟龙。
高楼漏滴金壶水，碎电打著山寺钟。又似公卿入朝去，
环珮鸣玉长街路。忽然碎打入破声，石崇推倒珊瑚树。
长短参差十六片，敲击宫商无不遍。此乐不教外人闻，
寻常只向堂前宴。
776.027 【经太华】卫光一
太华五千寻，重岩合沓起。势飞白云外，影倒黄河里。
上有千莲叶，服之久不死。山高采难得，叹息徒仰止。
776.028 【季夏入北山】林璠
整驾俟明发，逶迤历险途。天形逼峰尽，地势入溪无。
树绕圆潭密，云横叠障孤。谁怜后时者，六月未南图。
776.029 【适思】颜胄
芳岁不我与，飒然凉风生。繁华扫地歇，蟋蟀充堂鸣。
感物增忧思，奋衣出游行。行值古墓林，白骨下纵横。
田竖鞭髑髅，村童扫精灵。精灵无奈何，像设安所荣。
石人徒瞑目，表柱烧无声。试读碑上文，乃是昔时英。
位极君诏葬，勋高盈忠贞。宠终禁樵采，立嗣修坟茔。
运否前政缺，群盗多蚊虻。即此丘垄坏，铁心为沾缨。
当其崇树日，岂意侵夺并。冥漠生变故，凄凉结幽明。
悲端岂自我，外物纷相萦。所适非所见，前登江上城。
倚楼临绿水，一望解伤情。
