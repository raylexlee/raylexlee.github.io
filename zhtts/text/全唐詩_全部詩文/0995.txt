第888卷 靈澈 等
888.01 【奉和郎中題仙岩瀑布十四韻】靈澈
致閒在一郡，民安已三年。每懷貞士心，孫許猶差肩。
採異百代後，得之古人前。捫險路坱圠，臨深聞潺湲。
上有千歲樹，下飛百丈泉。清谷長雷雨，丹青凝霜煙。
遙將大壑近，暗與方壺連。白石顏色寒，老藤花葉鮮。
軒皇自茲去，喬木空依然。碧山東極海，明月高升天。
平野生竹柏，雖遠地不偏。永願酬國恩，自將布金田。
穆穆早朝人，英英丹陛賢。誰思滄洲意，方欲涉巨川。
888.02 【過商山】貫休
吟緣橫翠憶天台，嘯狖啼猿見盡猜。四個老人何處去，
一聲仙鶴過溪來。皇城宮闕回頭盡，紫閣煙霞爲我開。
天際峯峯盡堪住，紅塵中去大悠哉。
888.03 【過西塞山】齊己
空江平野流，風島葦颼颼。殘日銜西塞，孤帆向北洲。
邊鴻渡漢口，楚樹出吳頭。終日高雲裏，身依片石休。
888.04 【中秋月】可朋
登樓仍喜此宵晴，圓魄才觀思便清。海面乍浮猶隱映，
天心高掛最分明。片雲想有神仙出，回野應無鬼魅形。
曾向洞庭湖上看，君山半霧水初平。
888.05 【僧院泉】修睦
澄澈照人膽，深山只一般。來難窮處所，心去助波瀾。
砌曲夜聲苦，窗虛客夢闌。無心誰肯愛，時有老僧看。
888.06 【題僧院泉】修睦
何處雲根新布得，歸仍半日在煙蘿。莫輕竹引經窗小，
須信更深入耳多。繞砌雖然清自別，出門長恐濁相和。
從此無心戀滄海，滄海無風亦起波。
888.07 【嶽上作】修睦
始好步青苔，蟬聲且莫催。辛勤來到此，容易便言回。
遠水月未上，四方雲正開。更堪逢道侶，特地話天台。
888.08 【望西山】修睦
積翠異諸嶽，令人看莫休。有時經暮雨，獨得倚高樓。
雲外僧應老，林間水正秋。到頭歸隱處，豈在問嵩丘。
888.09 【題虎掊泉】修睦
一自虎掊得，清聲四遠流。衆人憐爾處，長夜洗心頭。
出谷花隨去，背巖猿下偷。林邊落江徼，風起雨翛翛。
888.010 【松】修睦
細韻颼颼入骨涼，影兼巢鶴過高牆。
盤根一種依平地，自是梧桐不久長。
888.011 【岳陽對柳】修睦
誰此種秋色，令人看莫窮。正垂雲夢雨，不奈洞庭風。
昔出長安道，獨遊隋苑東。當時今日思，須信苦相同。
888.012 【歸山吟】清豁
聚如浮沫散如雲，聚不相將散不分。
入郭當時君是我，歸山今日我非君。
888.013 【遊倚帝山二首】吳筠
山間非吾心，物表翼所託。振衣超煩滓，策杖追岑壑。
絕地窮【山含】岈，造天究磐礴。邇臨煙霞積，逖睇宇宙廓。
俯驚白雲湧，仰駭飛泉落。苔濃鮮翠屏，松古麗丹崿。
目冀睹喬羨，心希馭龍鶴。乃知巢由情，豈伊猿鳥樂。
茲山何獨秀，萬仞倚昊蒼。晨躋煙霞趾，夕憩靈仙場。
俯觀海上月，坐弄浮雲翔。松風振雅音，桂露含晴光。
不出六合外，超然萬累忘。信彼古來士，巖棲道彌彰。
888.014 【翰林院望終南山】吳筠
竊慕隱淪道，所歡巖穴居。誰言忝休命，遂入承明廬。
物情不可易，幽中未嘗攄。幸見終南山，岧嶢凌太虛。
青靄長不滅，白雲閒卷舒。悠然相探討，延望空躊躕。
跡繫心無極，神超興有餘。何當解維縶，永託逍遙墟。
888.015 【秋日彭蠡湖中觀廬山】吳筠
泛舟太湖上，回瞰茲山隈。萬頃滄波中，千峯鬱崔嵬。
涼煙發爐嶠，秋日明帝臺。絕巔凌大漠，懸流瀉昭回。
穹崇石樑引，岈豁天門開。飛鳥屢隱見，白雲時往來。
超然契清賞，目醉心悠哉。董氏出六合，王君升九垓。
誰言曠遐祀，庶可相追陪。從此永棲託，拂衣謝浮埃。
888.016 【秋日望倚帝山】吳筠
楚服多奇山，靈表先倚帝。孤秀白雲裏，青冥何崇麗。
秋天已晴朗，晚日更澄霽。遠峯列在目，杳與神襟契。
倏忽遺世間，宛如再登詣。伊予抱斯志，代處人煙閉。
何事牽俗網，悠然負芝桂。朅來從隱淪，式保羨門計。
888.017 【薔薇花】李冶
翠融紅綻渾無力，斜倚欄干似詫人。深處最宜香惹蝶，
摘時兼恐焰燒春。當空巧結玲瓏帳，著地能鋪錦繡裀。
最好凌晨和露看，碧紗窗外一枝新。
888.018 【柳】李冶
最愛纖纖曲水濱，夕陽移影過青蘋。東風又染一年綠，
楚客更傷千里春。低葉已藏依岸棹，高枝應閉上樓人。
舞腰漸重煙光老，散作飛綿惹翠裀。
