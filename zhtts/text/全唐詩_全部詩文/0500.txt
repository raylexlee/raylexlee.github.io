第493卷 沈亞之
493.01 【虎丘山真娘墓】沈亞之
金釵淪劍壑，茲地似花臺。油壁何人值，錢塘度曲哀。
翠餘長染柳，香重欲薰梅。但道行雲去，應隨魂夢來。
493.02 【答殷堯藩贈罷涇源記室】沈亞之
勞君輟雅話，聽說事疆場。提筆從徵虜，飛書始伏羌。
河流辭馬嶺，節臥聽龍驤。孤負平生劍，空憐射鬥光。
493.03 【五月六日，發石頭城，步望前船，示舍弟兼寄侯郎】沈亞之
客子去淮陽，逶迤別夢長。水關開夜鎖，霧棹起晨涼。
煙月期同賞，風波勿異行。隱山曾撼櫓，轉瀨指遙檣。
蒲葉吳刀綠，筠筒楚糉香。因書報惠遠，爲我憶檀郎。
493.04 【別龐子肅】沈亞之
自爲應仙才，丹砂煉幾回。山秋夢桂樹，月曉憶瑤臺。
雨雪依巖避，煙雲逐步開。今朝龍仗去，早晚鶴書來。
493.05 【春色滿皇州】沈亞之
何處春輝好，偏宜在雍州。花明夾城道，柳暗曲江頭。
風軟遊絲重，光融瑞氣浮。鬥雞憐短草，乳燕傍高樓。
繡轂盈香陌，新泉溢御溝。回看日欲暮，還騎似川流。
493.06 【宿白馬津寄寇立】沈亞之
客思聽蛩嗟，秋懷似亂砂。劍頭懸日影，蠅鼻落燈花。
天外歸鴻斷，漳南別路賒。聞君同旅舍，幾得夢還家。
493.07 【汴州船行賦岸傍所見】沈亞之
古木曉蒼蒼，秋林拂岸香。露珠蟲網細，金縷兔絲長。
秋浪時回沫，驚鱗乍觸航。蓬煙拈綠線，棘實綴紅囊。
亂穗搖鼯尾，出根掛鳳腸。聊持一濯足，誰道比滄浪。
493.08 【送文穎上人遊天台】沈亞之
露花浮翠瓦，鮮思起芳叢。此際斷客夢，況復別志公。
既歷天台去，言過赤城東。莫說人間事，崎嶇塵土中。
493.09 【宿後自華陽行次昭應寄王直方】沈亞之
重歸能幾日，物意早如春。暖色先驪岫，寒聲別雁羣。
川光如戲劍，帆態似翔雲。爲報東園蝶，南枝日已曛。
493.010 【題海榴樹呈八叔大人】沈亞之
曾在蓬壺伴衆仙，文章枝葉五雲邊。幾時奉宴瑤臺下，
何日移榮玉砌前。染日裁霞深雨露，凌寒送暖佔風煙。
應笑強如河畔柳，逢波逐浪送張騫。
493.011 【西蕃請謁廟】沈亞之
肅肅層城裏，巍巍祖廟清。聖恩覃布濩，異域獻精誠。
冠蓋分行列，戎夷辨姓名。禮終齊百拜，心潔表忠貞。
瑞氣千重色，簫韶九奏聲。仗移迎日轉，旌動逐風輕。
休運威儀正，年推俎豆盈。不才慚聖澤，空此望華纓。
493.012 【勸政樓下觀百官獻壽】沈亞之
御氣黃花節，臨軒紫陌頭。早陽生彩仗，霽色入仙樓。
獻壽皆鴛鷺，瞻天在冕旒。菊尊開九日，鳳歷啓千秋。
樂闋祥煙起，杯酣瑞影收。年年歌舞夕，此地慶皇休。
493.013 【山出雲】沈亞之
片雲朝出岫，孤色迥難親。蓋小辭山早，根輕觸石新。
飄揚經綠野，明麗照青春。拂樹疑舒葉，臨江似結鱗。
從龍方有感，捧日豈無因。看助爲霖去，恩沾雨露均。
493.014 【曲江亭望慈恩杏花發】沈亞之
曲臺晴好望，近接梵王家。十畝開金地，千株發杏花。
帶雲猶誤雪，映日欲欺霞。紫陌傳香遠，紅泉落影斜。
園中春尚早，亭上路非賒。芳景偏堪賞，其如積歲華。
493.015 【村居】沈亞之
有樹巢宿鳥，無酒共客醉。月上蟬韻殘，梧桐陰繞地。
獨出村舍門，吟劇微風起。蕭蕭蘆荻叢，叫嘯如山鬼。
應緣我憔悴，爲我哭秋思。
493.016 【春詞酬元微之（一作施肩吾詩）】沈亞之
黃鶯啼時春日高，紅芳發盡井邊桃。
美人手暖裁衣易，片片輕花落翦刀。
493.017 【題侯仙亭】沈亞之
新創仙亭覆石壇，雕樑峻宇入雲端。
嶺北嘯猿高枕聽，湖南山色捲簾看。
493.018 【送龐子肅】沈亞之
三年遊宦也迷津，馬困長安九陌塵。
都作無成不歸去，古來妻嫂笑蘇秦。
493.019 【夢挽秦弄玉】沈亞之
泣葬一枝紅，生同死不同。金鈿墜芳草，香繡滿春風。
舊日聞簫處，高樓當月中。梨花寒食夜，深閉翠微宮。
493.020 【夢別秦穆公】沈亞之
擊髆舞，恨滿煙光無處所。淚如雨，欲擬著辭不成語。
金鳳銜紅舊繡衣，幾度宮中同看舞。人間春日正歡樂，
日暮東風何處去。
493.021 【夢遊秦宮（一作題宮門）】沈亞之
君王多感放東歸，從此秦宮不復期。
春景似傷秦喪主，落花如雨淚胭脂。
493.022 【湘中怨】沈亞之
隆佳秀兮昭盛時，播薰綠兮淑華歸。顧室荑與處萼兮，
潛重房以飾姿。見稚態之韶羞兮，蒙長靄以爲幃。
醉融光兮渺渺瀰瀰，迷千里兮涵煙眉，晨陶陶兮暮熙熙。
舞婑那之穠條兮，騁盈盈以披遲。酡遊顏兮倡蔓卉縠，
流茜霓兮石發髓旎。（《風光詞》）。
溯青山兮江之隅，拖湘波兮嫋綠裾。荷拳拳兮未舒，
匪同歸兮將焉如。（《汜人歌》）。
493.023 【文祝延二闋】沈亞之
閩山之杭杭兮水堋堋，吞荒抱大兮香疊層。
騰氣清渾兮朝昏，神生其中兮宅幽凝。居如山兮惠如水，
處端卓兮赴下而忘鄙。集人之祈兮從人之所市，
攀清明兮叩彷彿。我民清兮期吉日，願聽誠兮陳所當。
侯臨我兮恩如光，照導兮天覆。惠流吾兮樂且康，
恭聞侯兮飲食失常。民縈憂兮心苦瘡，飽我之飢兮侯由有谷。
神有澤兮宜蔭沃，脫侯之恙兮歸侯之多福。
羣卑勤之恭潔兮，鑑貞盟乎山竹。（右一闋爲祈神）。
兕載吹兮音咿咿，銅鐃呶兮睋呼眓睢。樟之蓋兮麓下，
雲垂幄兮爲帷。合吾民兮將安，維吾侯之康兮樂欣。
餚盤列兮答神，神擺漁篁兮降拂窣窣。
右持妓兮左夫人，態修邃兮佻眇。調丹含瓊兮瑳佳笑，
馨炮羶燔兮溢按豆。爵盎無虛兮果摭雜佑，
秋雲清醉兮流融光。巫裾旋兮覡袖翔，
瞪虛凝兮覽回楊。語神歡兮酒雲央，望吾侯兮遵賞事。
朝馬駕兮搦寶轡，千弭函弦兮森道騎。吾何樂兮神軒，
維侯之康兮居遊自遂。（右一闋爲酬神）。
