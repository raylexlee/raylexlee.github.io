第750卷 李中
750.01 【和潯陽宰感舊絕句五首】李中
追感古今情不已，竹軒閒取史書看。
欲親往哲無因見，空樹臨風襟袖寒。
潯陽物景真難及，練瀉澄江最好看。
曾上虛樓吟倚檻，五峯擎雪照人寒。
園林春媚千花發，爛熳如將畫障看。
惟愛松筠多冷淡，青青偏稱雪霜寒。
知君百里鳴琴處，公退千山盡日看。
政化有同風偃草，更將餘力拯孤寒。
昔歲尋芳忻得侶，江堤物景盡情看。
就中吟戀垂楊下，撼起啼鶯晚吹寒。
750.02 【哭柴郎中】李中
昔歲遭逢在海城，曾容孤跡奉雙旌。酒邊不厭笙歌盛，
花下只愁風雨生。棋接山亭松影晚，吟陪月檻露華清。
音塵自此無因問，淚灑川波夕照明。
750.03 【訪章禪老】李中
比尋禪客叩禪機，澄卻心如月在池。
松下偶然醒一夢，卻成無語問吾師。
750.04 【泊秋浦】李中
葦岸風高宿雁驚，維舟特地起鄉情。
漁兒隔水吹橫笛，半夜空江月正明。
750.05 【閒居言懷】李中
未達難隨衆，從他俗所憎。閒聽九秋雨，遠憶四明僧。
病後倦吟嘯，貧來疏友朋。寂寥元合道，未必是無能。
750.06 【舟次彭澤】李中
飄泛經彭澤，扁舟思莫窮。無人秋浪晚，一岸蓼花風。
鄉里夢漸遠，交親書未通。今宵見圓月，難坐冷光中。
750.07 【宿鐘山知覺院】李中
宿投林下寺，中夜覺神清。磬罷僧初定，山空月又生。
籠燈吐冷豔，巖樹起寒聲。待曉紅塵裏，依前冒遠程。
750.08 【遊茅山二首】李中
綠蘚深迎步，紅霞爛滿衣。洞天應不遠，鸞鶴向人飛。
茅許仙蹤在，煙霞一境清。夷希何許叩，松徑月空明。
750.09 【鶴】李中
九皋羽翼下晴空，萬里心難駐玉籠。清露滴時翹蘚徑，
白雲開處唳松風。歸當華表千年後，怨在瑤琴別操中。
好共靈龜作儔侶，十洲三島逐仙翁。
750.010 【暮春吟懷寄姚端先輩】李中
無奈詩魔旦夕生，更堪芳草滿長汀。故人還爽花前約，
新月又生江上亭。莊夢斷時燈欲燼，蜀魂啼處酒初醒。
何時得見登龍客，隔卻千山萬仞青。
750.011 【送圓上人歸廬山】李中
蓮宮舊隱塵埃外，策杖臨風拂袖還。踏雪獨尋青嶂下，
聽猿重入白雲間。蕭騷紅樹當門老，斑駁蒼苔鎖徑閒。
預想松軒夜禪處，虎溪圓月照空山。
750.012 【送相里秀才之匡山國子監】李中
氣秀情閒杳莫羣，廬山游去志求文。已能探虎窮騷雅，
又欲囊螢就典墳。目豁乍窺千里浪，夢寒初宿五峯雲。
業成早赴春闈約，要使嘉名海內聞。
750.013 【漁父二首】李中
偶向蘆花深處行，溪光山色晚來晴。
漁家開戶相迎接，稚子爭窺犬吠聲。
雪鬢衰髯白布袍，笑攜赬鯉換村醪。
殷勤留我宿溪上，釣艇歸來明月高。
750.014 【旅次聞砧】李中
砧杵誰家夜搗衣，金風淅淅露微微。
月中獨坐不成寐，舊業經年未得歸。
750.015 【寄楊先生】李中
仙翁別後無信，應共煙霞卜鄰。莫把壺中祕訣，
輕傳塵裏遊人。浮生日月自急，上境鶯花正春。
安得一招琴酒，與君共泛天津。
750.016 【對酒招陳昭用】李中
花開葉落堪悲，似水年光暗移。身世都如夢役，
是非空使神疲。良圖有分終在，所欲無勞妄思。
幸有一壺清酒，且來閒語希夷。
750.017 【旅夜聞笛】李中
長笛起誰家，秋涼夜漏賒。一聲來枕上，孤客在天涯。
木末風微動，窗前月漸斜。暗牽詩思苦，不獨落梅花。
750.018 【送紹明上人之毗陵】李中
忽起毗陵念，飄然不可留。聽蟬離古寺，攜錫上扁舟。
月出沙汀冷，風高葦岸秋。回期端的否，千里路悠悠。
750.019 【再到山陽尋故人不遇二首】李中
維舟登野岸，因訪故人居。亂後知何處，荊榛匝弊廬。
欲問當年事，耕人都不知。空餘堤上柳，依舊自垂絲。
750.020 【寄廬山簡寂觀重道者】李中
憶昔採芝廬嶽頂，清宮常接絳霄人。玉書閒展石樓曉，
瑤瑟醉彈琪樹春。惟恨仙桃遲結實，不憂滄海易成塵。
似醒一夢歸凡世，空向彤霞寄夢頻。
750.021 【思湓渚舊居】李中
昔歲曾居湓水頭，草堂吟嘯興何幽。迎僧常踏竹間蘚，
愛月獨登溪上樓。寒翠入檐嵐岫曉，冷聲縈枕野泉秋。
從拘宦路無由到，昨夜分明夢去遊。
750.022 【思朐陽春遊感舊寄柴司徒五首】李中
王孫昔日甚相親，共賞西園正媚春。
醉臥如茵芳草上，覺來花月影籠身。
煙鋪芳草正綿綿，藉草傳杯似列仙。
暫輟笙歌且聯句，含毫花下破香箋。
南陌風和舞蝶狂，惜春公子戀斜陽。
高歌飲罷將回轡，衣上花兼百草香。
春郊飲散暮煙收，卻引絲簧上翠樓。
紅袖歌長金斝亂，銀蟾飛出海東頭。
昔年常接五陵狂，洪飲花間數十場。
別後或驚如夢覺，音塵難問水茫茫。
750.023 【泉】李中
潺潺青嶂底，來處一何長。漱石苔痕滑，侵松鶴夢涼。
泛花穿竹塢，瀉月下蓮塘。想得歸何處，天涯助渺茫。
750.024 【題徐五教池亭】李中
多士池塘好，塵中景恐無。年來養鷗鷺，夢不去江湖。
泉脈通深澗，風聲起短蘆。驚魚跳藻荇，戲蝶上菰蒲。
泛泛容漁艇，閒閒載酒壺。漲痕山雨過，翠積岸苔鋪。
花影沈波底，煙光入座隅。曉香憐杜若，夜浸愛蟾蜍。
步逸心難厭，看吟興不辜。憑君命奇筆，爲我寫成圖。
750.025 【遙賦義興潛泉】李中
見說靈泉好，潺湲興莫窮。誰當秋霽後，獨聽月明中。
濺石苔花潤，隨流木葉紅。何當化霖雨，濟物顯殊功。
750.026 【和毗陵尉曹昭用見寄】李中
決獄多餘暇，冥搜萬象空。捲簾疏雨後，鎖印夕陽中。
還往多名士，編題尚古風。宦途知此味，能有幾人同。
750.027 【梅花】李中
羣木方憎雪，開花長在先。流鶯與舞蝶，不見許因緣。
750.028 【舟次吉水逢蔡文慶秀才】李中
別後音塵斷，相逢又共吟。雪霜今日鬢，煙月舊時心。
艤棹夕陽在，聽鴻秋色深。一尊開口笑，不必話升沈。
750.029 【新喻縣偶寄彭仁正字】李中
經年離象魏，孤宦在南荒。酒醒公齋冷，雨多歸夢長。
志難酬國澤，術欠致民康。吾子應相笑，區區道未光。
750.030 【和彭正字喜雪見寄】李中
千門忻應瑞，偏稱上樓看。密灑虛窗曉，狂飄大野寒。
園深宜竹樹，簾卷洽杯盤。已作豐年兆，黎民意盡安。
750.031 【海上和柴軍使清明書事】李中
清明時節好煙光，英傑高吟興味長。捧日即應還禁衛，
當春何惜醉朐陽。千山過雨難藏翠，百卉臨風不藉香。
卻是旅人悽屑甚，夜來魂夢到家鄉。
750.032 【壬申歲承命之任淦陽再過廬山國學感舊寄劉鈞明府】李中
三十年前共苦辛，囊螢曾寄此煙岑。讀書燈暗嫌雲重，
搜句石平憐蘚深。各歷宦途悲聚散，幾看時輩或浮沈。
再來物景還依舊，風冷松高猿狖吟。
750.033 【留題胡參卿秀才幽居】李中
竹蔭庭除蘚色濃，道心安逸寂寥中。扣門時有棲禪客，
灑酒多招採藥翁。江近好聽菱芡雨，徑香偏愛蕙蘭風。
我慚名宦猶拘束，脫屣心情未得同。
750.034 【放鷺鷥】李中
池塘多謝久淹留，長得霜翎放自由。
好去蒹葭深處宿，月明應認舊江秋。
750.035 【柳絮】李中
年年二月暮，散亂雜飛花。雨過微風起，狂飄千萬家。
750.036 【早春】李中
一種和風至，千花未放妍。草心並柳眼，長是被恩先。
750.037 【春雲】李中
陰去爲膏澤，晴來媚曉空。無心亦無滯，舒捲在東風。
750.038 【送姚端秀才遊毗陵】李中
毗陵嘉景太湖邊，才子經遊稱少年。風弄青帘沽酒市，
月明紅袖採蓮船。若耶罨畫應相似，越岫吳峯盡接連。
此去高吟須早返，廣寒丹桂莫遷延。
750.039 【和朐陽載筆魯裕見寄】李中
燕臺多事每開顏，相許論交淡薄間。飲興共憐芳草岸，
吟情同愛夕陽山。露濃小徑蛩聲咽，月冷空庭竹影閒。
何事此時攀憶甚，與君俱是別鄉關。
750.040 【敘吟二首】李中
往哲蒐羅妙入神，隋珠和璧未爲珍。
而今所得慚難繼，謬向平生著苦辛。
成僻成魔二雅中，每逢知己是亨通。
言之無罪終難厭，欲把風騷繼古風。
750.041 【貽毗陵正勤禪院奉長老】李中
隨緣駐瓶錫，心已悟無生。默坐煙霞散，閒觀水月明。
竹深風倍冷，堂迥磬偏清。願作傳燈者，忘言學淨名。
750.042 【冬日書懷寄惟真大師】李中
自別吾師後，風騷道甚孤。雪霜侵鬢髮，音信隔江湖。
擾擾悲時世，悠悠役夢途。向公期盡節，多病怕傾壺。
賤跡雖慚滯，幽情忍使辜。詩成天外句，棋覆夜中圖。
落壁燈花碎，飄窗雪片粗。煮茶燒慄興，早晚復圍爐。
750.043 【獻中書潘舍人】李中
運葉半千數，天鍾許國臣。鵬霄開羽翼，鳳闕演絲綸。
顧問當清夜，從容向紫宸。立言成雅誥，正意敘彝倫。
樸素偕前哲，馨香越搢紳。褒辭光萬代，優旨重千鈞。
公退誰堪接，清閒道是鄰。世間身屬幻，物外意通津。
吊往兼春夢，文高賦復新。琴彈三峽水，屏畫十洲春。
庭冷鋪苔色，池寒浸月輪。竹風來枕簟，藥氣上衣巾。
茶譜傳溪叟，棋經受羽人。清虛雖得趣，獻替不妨陳。
杞梓呈才後，神仙入侍頻。孤寒皆有賴，中外亦同忻。
有士曾多難，無門得望塵。忙忙罹險阻，往往耗精神。
尋果巢枝願，終全負米身。遭逢敦孝治，蹇塞值通津。
最慶清朝祿，還沾白髮親。甘柔心既遂，虛薄報何因。
遠宦聯綿歷，卑棲夙夜勤。良時空愛惜，末路每悲辛。
骨立駒猶病，顏凋女尚貧。而今諧顧遇，尺蠖願求伸。
