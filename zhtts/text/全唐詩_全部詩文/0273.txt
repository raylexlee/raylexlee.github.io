第272卷 韋元甫 等
272.01 【木蘭歌】韋元甫
木蘭抱杼嗟，借問復爲誰。欲聞所慼慼，感激強其顏。
老父隸兵籍，氣力日衰耗。豈足萬里行，有子復尚少。
胡沙沒馬足，朔風裂人膚。老父舊羸病，何以強自扶。
木蘭代父去，秣馬備戎行。易卻紈綺裳，洗卻鉛粉妝。
馳馬赴軍幕，慷慨攜干將。朝屯雪山下，暮宿青海傍。
夜襲燕支虜，更攜于闐羌。將軍得勝歸，士卒還故鄉。
父母見木蘭，喜極成悲傷。木蘭能承父母顏，
卻卸巾韝理絲簧。昔爲烈士雄，今爲嬌子容。
親戚持酒賀父母，始知生女與男同。門前舊軍都，
十年共崎嶇。本結弟兄交，死戰誓不渝。今者見木蘭，
言聲雖是顏貌殊。驚愕不敢前，嘆息徒嘻籲。世有臣子心，
能如木蘭節。忠孝兩不渝，千古之名焉可滅。
272.02 【登越王樓見喬公詩偶題】王鋌
雲架重樓出郡城，虹梁雅韻仲宣情。越王空置千年跡，
丞相兼揚萬古名。過鳥時時衝客會，閒風往往弄江聲。
謬將蹇步尋高躅，魚目驪珠豈繼明。
272.03 【清如玉壺冰】潘炎
琰玉性惟堅，成壺體更圓。虛心含景象，應物受寒泉。
溫潤資天質，清貞稟自然。日融光乍散，雪照色逾鮮。
至鑑功寧宰，無私照豈偏。明將冰鏡對，白與粉花連。
拂拭終爲美，提攜佇見傳。勿令毫髮累，遺恨鮑公篇。
272.04 【長至日上公獻壽】張叔良
鳳闕晴鍾動，雞人曉漏長。九重初啓鑰，三事正稱觴。
日至龍顏近，天旋聖歷昌。休光連雪淨，瑞氣雜爐香。
化被君臣洽，恩沾士庶康。不因稽舊典，誰得紀朝章。
272.05 【涇渭揚清濁】呂牧
涇渭橫秦野，逶迤近帝城。二渠通作潤，萬戶映皆清。
明晦看殊色，潺湲聽一聲。岸虛深草掩，波動曉煙輕。
御獵思投釣，漁歌好濯纓。合流知禹力，同共到滄瀛。
272.06 【別張賈】韋夏卿
束簡下高閣，買符驅短轅。故人惜分袂，結念醉芳樽。
切切別思纏，蕭蕭徵騎煩。臨歸無限意，相視卻忘言。
272.07 【送顧況歸茅山】韋夏卿
聖代爲遷客，虛皇作近臣。法尊稱大洞，學淺忝初真。
鸞鳳文章麗，煙霞翰墨新。羨君尋句曲，白鵠是三神。
272.08 【和丘員外題湛長史舊居】韋夏卿
道勝物能齊，累輕身易退。苟安一丘上，何必三山外。
雲霞長若綺，松石常如黛。徒有昔王過，竟遺青史載。
詩因野寺詠，酒向山椒酹。異時逢爾知，茲辰駐餘旆。
272.09 【同韋夏卿送顧況歸茅山】綦毋誠
謫宦聞嘗賦，遊仙便作詩。白銀雙闕戀，青竹一龍騎。
先入茅君洞，旋過葛稚陂。無然列禦寇，五日有還期。
272.010 【感秋】姚倫
試向疏林望，方知節候殊。亂聲千葉下，寒影一巢孤。
不蔽秋天雁，驚飛夜月烏。霜風與春日，幾度遣榮枯。
272.011 【過章秀才洛陽客舍】姚倫
達人心自適，旅舍當閒居。不出來時徑，重看讀了書。
晚山嵐色近，斜日樹陰疏。盡是忘言客，聽君誦子虛。
272.012 【賦得生芻一束】於結
比玉人應重，爲芻物自輕。向風傾弱葉，裛露示纖莖。
蒨練宜春景，芊綿對雨情。每慚蘋藻用，多謝茞蘭榮。
孺子才雖遠，公孫策未行。諮詢如不棄，終冀及微生。
272.013 【賦得生芻一束】鄭孺華
孫弘期射策，長倩贈生芻。至潔心將比，忘憂道不孤。
芝蘭方入室，蕭艾莫同途。馥馥香猶在，青青色更殊。
芳寧九春歇，薰豈十年無。葑菲如堪採，山苗自可逾。
272.014 【空靈岸】張叔卿
寒盡鴻先去，江回客未歸。早知名是幻，不敢繡爲衣。
霧積川原暗，山多郡縣稀。今朝下湘岸，更逐鷓鴣飛。
272.015 【流桂州】張叔卿
莫問蒼梧遠，而今世路難。胡塵不到處，即是小長安。
272.016 【酬竇大閒居見寄】房孺復
來自三湘到五溪，青楓無樹不猿啼。名慚竹使宦情少，
路隔桃源歸思迷。鵩鳥賦成知性命，鯉魚書至恨暌攜。
煩君強著潘年比，騎省風流詎可齊。
272.017 【送妓人出家】楊郇伯
盡出花鈿與四鄰，雲鬟剪落厭殘春。暫驚風燭難留世，
便是蓮花不染身。貝葉欲翻迷錦字，梵聲初學誤梁塵。
從今豔色歸空後，湘浦應無解珮人。
272.018 【宿北樂館】陳潤
欲眠不眠夜深淺，越鳥一聲空山遠。庭木蕭蕭落葉時，
溪聲雨聲聽不辨。溪流潺潺雨習習，燈影山光滿窗入。
棟裏不知渾是雲，曉來但覺衣裳溼。
272.019 【東都所居寒食下作】陳潤
江南寒食早，二月杜鵑鳴。日暖山初綠，春寒雨欲晴。
浴蠶當社日，改火待清明。更喜瓜田好，令人憶邵平。
272.020 【登西靈塔】陳潤
塔廟出招提，登臨碧海西。不知人意遠，漸覺鳥飛低。
稍與雲霞近，如將日月齊。遷喬未得意，徒欲躡雲梯。
272.021 【送駱徵君】陳潤
野人膺辟命，溪上掩柴扉。黃卷猶將去，青山豈更歸。
馬留苔蘚跡，人脫薜蘿衣。他日相思處，天邊望少微。
272.022 【賦得浦外虹送人】陳潤
日影化爲虹，彎彎出浦東。一條微雨後，五色片雲中。
輪勢隨天度，橋形跨海通。還將飲水處，持送使車雄。
272.023 【賦得秋河曙耿耿】陳潤
晚望秋高夜，微明欲曙河。橋成鵲已去，機罷女應過。
月上殊開練，雲行類動波。尋源不可到，耿耿復如何。
272.024 【賦得池塘生春草（一作陳陶詩）】陳潤
謝公遺詠處，池水夾通津。古往人何在，年來草自春。
色宜波際綠，香愛雨中新。今日青青意，空悲行路人。
272.025 【闕題】陳潤
丈夫不感恩，感恩寧有淚。心頭感恩血，一滴染天地。
272.026 【哭長孫侍郎（一作杜甫詩）】杜誦
道爲詩書重，名因賦頌雄。禮闈曾擢桂，憲府既乘驄。
流水生涯盡，浮雲世事空。唯餘舊臺柏，蕭瑟九原中。
272.027 【明皇帝輓歌】鄭丹
律歷千年會，車書萬里同。固期常戴日，豈意厭觀風。
地慘新疆理，城摧舊戰功。山河萬古壯，今夕盡歸空。
272.028 【肅宗輓歌】鄭丹
國以重明受，天從諒闇移。諸侯方北面，白日忽西馳。
龍影當泉落，鴻名向廟垂。永言青史上，還見戴無爲。
272.029 【落花】鄭昈
早春見花枝，朝朝恨發遲。直看花落盡，卻意未開時。
以此方人世，彌令感盛衰。始知山簡繞，頻向習家池。
272.030 【宿新安江深渡館寄鄭州王使君】朱長文
霜飛十月中，搖落衆山空。孤館閉寒木，大江生夜風。
賦詩忙有意，沈約在關東。
272.031 【春眺揚州西上崗寄徐員外】朱長文
蕪城西眺極蒼流，漠漠春煙間曙樓。瓜步早潮吞建業，
蒜山晴雪照揚州。隋家故事不能問，鶴在仙池期我遊。
272.032 【送李司直歸浙東幕兼寄鮑將軍（一作朱灣詩）】朱長文
翩翩書記早曾聞，二十年來願見君。今日相逢悲白髮，
同時幾許在青雲。人從北固山邊去，水到西陵渡口分。
會作王門曳裾客，爲餘前謝鮑將軍。
272.033 【望中有懷】朱長文
龍向洞中銜雨出，鳥從花裏帶香飛。
白雲斷處見明月，黃葉落時聞搗衣。
272.034 【題虎丘山西寺】朱長文
王氏家山昔在茲，陸機爲賦陸雲詩。
青蓮香匝東西宇，日月與僧無盡時。
272.035 【吳興送梁補闕歸朝賦得荻花】朱長文
柳家汀洲孟冬月，雲寒水清荻花發。
一枝持贈朝天人，願比蓬萊殿前雪。
272.036 【句】朱長文
夜靜忽疑身是夢，更聞寒雨滴芭蕉。
（《宿僧房》，見《詩式》）。
