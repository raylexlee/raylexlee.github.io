第429卷 白居易
429.01 【自題寫真（時爲翰林學士）】白居易
我貌不自識，李放寫我真。靜觀神與骨，合是山中人。
蒲柳質易朽，麋鹿心難馴。何事赤墀上，五年爲侍臣。
況多剛狷性，難與世同塵。不惟非貴相，但恐生禍因。
宜當早罷去，收取雲泉身。
429.02 【遣懷（自此後詩在渭村作）】白居易
寓心身體中，寓性方寸內。此身是外物，何足苦憂愛。
況有假飾者，華簪及高蓋。此又疏於身，覆在外物外。
操之多惴慄，失之又悲悔。乃知名與器，得喪俱爲害。
頹然環堵客，蘿蕙爲巾帶。自得此道來，身窮心甚泰。
429.03 【渭上偶釣】白居易
渭水如鏡色，中有鯉與魴。偶持一竿竹，懸釣在其傍。
微風吹釣絲，嫋嫋十尺長。誰知對魚坐，心在無何鄉。
昔有白頭人，亦釣此渭陽。釣人不釣魚，七十得文王。
況我垂釣意，人魚又兼忘。無機兩不得，但弄秋水光。
興盡釣亦罷，歸來飲我觴。
429.04 【隱几】白居易
身適忘四支，心適忘是非。既適又忘適，不知吾是誰。
百體如槁木，兀然無所知。方寸如死灰，寂然無所思。
今日復明日，身心忽兩遺。行年三十九，歲暮日斜時。
四十心不動，吾今其庶幾。
429.05 【春眠】白居易
新浴肢體暢，獨寢神魂安。況因夜深坐，遂成日高眠。
春被薄亦暖，朝窗深更閒。卻忘人間事，似得枕上仙。
至適無夢想，大和難名言。全勝彭澤醉，欲敵曹溪禪。
何物呼我覺，伯勞聲關關。起來妻子笑，生計春茫然。
429.06 【閒居】白居易
空腹一盞粥，飢食有餘味。南檐半牀日，暖臥因成睡。
綿袍擁兩膝，竹几支雙臂。從旦直至昏，身心一無事。
心足即爲富，身閒乃當貴。富貴在此中，何必居高位。
君看裴相國，金紫光照地。心苦頭盡白，才年四十四。
乃知高蓋車，乘者多憂畏。
429.07 【夏日】白居易
東窗晚無熱，北戶涼有風。盡日坐復臥，不離一室中。
中心本無系，亦與出門同。
429.08 【適意二首】白居易
十年爲旅客，常有飢寒愁。三年作諫官，復多屍素羞。
有酒不暇飲，有山不得遊。豈無平生志，拘牽不自由。
一朝歸渭上，泛如不繫舟。置心世事外，無喜亦無憂。
終日一蔬食，終年一布裘。寒來彌懶放，數日一梳頭。
朝睡足始起，夜酌醉即休。人心不過適，適外復何求。
早歲從旅遊，頗諳時俗意。中年忝班列，備見朝廷事。
作客誠已難，爲臣尤不易。況餘方且介，舉動多忤累。
直道速我尤，詭遇非吾志。胸中十年內，消盡浩然氣。
自從返田畝，頓覺無憂愧。蟠木用難施，浮雲心易遂。
悠悠身與世，從此兩相棄。
429.09 【首夏病間】白居易
我生來幾時，萬有四千日。自省於其間，非憂即有疾。
老去慮漸息，年來病初愈。忽喜身與心，泰然兩無苦。
況茲孟夏月，清和好時節。微風吹袷衣，不寒復不熱。
移榻樹陰下，竟日何所爲。或飲一甌茗，或吟兩句詩。
內無憂患迫，外無職役羈。此日不自適，何時是適時。
429.010 【晚春酤酒】白居易
百花落如雪，兩鬢垂作絲。春去有來日，我老無少時。
人生待富貴，爲樂常苦遲。不如貧賤日，隨分開愁眉。
賣我所乘馬，典我舊朝衣。盡將酤酒飲，酩酊步行歸。
名姓日隱晦，形骸日變衰。醉臥黃公肆，人知我是誰。
429.011 【蘭若寓居】白居易
名宦老慵求，退身安草野。家園病懶歸，寄居在蘭若。
薜衣換簪組，藜杖代車馬。行止輒自由，甚覺身瀟灑。
晨遊南塢上，夜息東庵下。人間千萬事，無有關心者。
429.012 【麴生訪宿】白居易
西齋寂已暮，叩門聲樀樀。知是君宿來，自拂塵埃席。
村家何所有，茶果迎來客。貧靜似僧居，竹林依四壁。
廚燈斜影出，檐雨餘聲滴。不是愛閒人，肯來同此夕。
429.013 【聞庾七左降，因詠所懷】白居易
我病臥渭北，君老謫巴東。相悲一長嘆，薄命與君同。
既嘆還自哂，哂嘆兩未終。後心誚前意，所見何迷濛。
人生大塊間，如鴻毛在風。或飄青雲上，或落泥塗中。
袞服相天下，倘來非我通。布衣委草莽，偶去非吾窮。
外物不可必，中懷須自空。無令怏怏氣，留滯在心胸。
429.014 【答卜者】白居易
病眼昏似夜，衰鬢颯如秋。除卻須衣食，平生百事休。
知君善易者，問我決疑不。不卜非他故，人間無所求。
429.015 【歸田三首】白居易
人生何所欲，所欲唯兩端。中人愛富貴，高士慕神仙。
神仙須有籍，富貴亦在天。莫戀長安道，莫尋方丈山。
西京塵浩浩，東海浪漫漫。金門不可入，琪樹何由攀。
不如歸山下，如法種春田。
種田意已決，決意復何如。賣馬買犢使，徒步歸田廬。
迎春治耒耜，候雨闢菑畬。策杖田頭立，躬親課僕伕。
吾聞老農言，爲稼慎在初。所施不鹵莽，其報必有餘。
上求奉王稅，下望備家儲。安得放慵惰，拱手而曳裾。
學農未爲鄙，親友勿笑餘。更待明年後，自擬執犁鋤。
三十爲近臣，腰間鳴佩玉。四十爲野夫，田中學鋤谷。
何言十年內，變化如此速。此理固是常，窮通相倚伏。
爲魚有深水，爲鳥有高木。何必守一方，窘然自牽束。
化吾足爲馬，吾因以行陸。化吾手爲彈，吾因以求肉。
形骸爲異物，委順心猶足。幸得且歸農，安知不爲福。
況吾行欲老，瞥若風前燭。孰能俄頃間，將心繫榮辱。
429.016 【秋遊原上】白居易
七月行已半，早涼天氣清。清晨起巾櫛，徐步出柴荊。
露杖筇竹冷，風襟越蕉輕。閒攜弟侄輩，同上秋原行。
新棗未全赤，晚瓜有餘馨。依依田家叟，設此相逢迎。
自我到此村，往來白髮生。村中相識久，老幼皆有情。
留連向暮歸，樹樹風蟬聲。是時新雨足，禾黍夾道青。
見此令人飽，何必待西成。
429.017 【九日登西原宴望（同諸兄弟作）】白居易
病愛枕蓆涼，日高眠未輟。弟兄呼我起，今日重陽節。
起登西原望，懷抱同一豁。移座就菊叢，糕酒前羅列。
雖無絲與管，歌笑隨情發。白日未及傾，顏酡耳已熱。
酒酣四向望，六合何空闊。天地自久長，斯人幾時活。
請看原下村，村人死不歇。一村四十家，哭葬無虛月。
指此各相勉，良辰且歡悅。
429.018 【寄同病者】白居易
三十生二毛，早衰爲沉痾。四十官七品，拙宦非由他。
年顏日枯槁，時命日蹉跎。豈獨我如此，聖賢無奈何。
回觀親舊中，舉目尤可嗟。或有終老者，沉賤如泥沙。
或有始壯者，飄忽如風花。窮餓與夭促，不如我者多。
以此反自慰，常得心平和。寄言同病者，回嘆且爲歌。
429.019 【遊藍田山卜居】白居易
脫置腰下組，擺落心中塵。行歌望山去，意似歸鄉人。
朝蹋玉峯下，暮尋藍水濱。擬求幽僻地，安置疏慵身。
本性便山寺，應須旁悟真。
429.020 【村雪夜坐】白居易
南窗背燈坐，風霰暗紛紛。寂寞深村夜，殘雁雪中聞。
429.021 【東園玩菊】白居易
少年昨已去，芳歲今又闌。如何寂寞意，復此荒涼園。
園中獨立久，日澹風露寒。秋蔬盡蕪沒，好樹亦凋殘。
唯有數叢菊，新開籬落間。攜觴聊就酌，爲爾一留連。
憶我少小日，易爲興所牽。見酒無時節，未飲已欣然。
近從年長來，漸覺取樂難。常恐更衰老，強飲亦無歡。
顧謂爾菊花，後時何獨鮮。誠知不爲我，借爾暫開顏。
429.022 【觀稼】白居易
世役不我牽，身心常自若。晚出看田畝，閒行旁村落。
累累繞場稼，嘖嘖羣飛雀。年豐豈獨人，禽鳥聲亦樂。
田翁逢我喜，默起具尊杓。斂手笑相延，社酒有殘酌。
愧茲勤且敬，藜杖爲淹泊。言動任天真，未覺農人惡。
停杯問生事，夫種妻兒獲。筋力苦疲勞，衣食常單薄。
自慚祿仕者，曾不營農作。飢食無所勞，何殊衛人鶴。
429.023 【聞哭者】白居易
昨日南鄰哭，哭聲一何苦。雲是妻哭夫，夫年二十五。
今朝北里哭，哭聲又何切。雲是母哭兒，兒年十七八。
四鄰尚如此，天下多夭折。乃知浮世人，少得垂白髮。
餘今過四十，念彼聊自悅。從此明鏡中，不嫌頭似雪。
429.024 【新構亭臺，示諸弟侄】白居易
平臺高數尺，臺上結茅茨。東西疏二牖，南北開兩扉。
蘆簾前後卷，竹簟當中施。清泠白石枕，疏涼黃葛衣。
開襟向風坐，夏日如秋時。嘯傲頗有趣，窺臨不知疲。
東窗對華山，三峯碧參差。南檐當渭水，臥見雲帆飛。
仰摘枝上果，俯折畦中葵。足以充飢渴，何必慕甘肥。
況有好羣從，旦夕相追隨。
429.025 【自吟拙什，因有所懷】白居易
懶病每多暇，暇來何所爲。未能拋筆硯，時作一篇詩。
詩成淡無味，多被衆人嗤。上怪落聲韻，下嫌拙言詞。
時時自吟詠，吟罷有所思。蘇州及彭澤，與我不同時。
此外復誰愛，唯有元微之。謫向江陵府，三年作判司。
相去二千里，詩成遠不知。
429.026 【東坡秋意，寄元八】白居易
寥落野陂畔，獨行思有餘。秋荷病葉上，白露大如珠。
忽憶同賞地，曲江東北隅。秋池少遊客，唯我與君俱。
啼蛩隱紅蓼，瘦馬蹋青蕪。當時與今日，俱是暮秋初。
節物苦相似，時景亦無餘。唯有人分散，經年不得書。
429.027 【閒居】白居易
深閉竹間扉，靜掃松下地。獨嘯晚風前，何人知此意。
看山盡日坐，枕帙移時睡。誰能從我遊，使君心無事。
429.028 【詠拙】白居易
所稟有巧拙，不可改者性。所賦有厚薄，不可移者命。
我性愚且蠢，我命薄且屯。問我何以知，所知良有因。
亦曾舉兩足，學人蹋紅塵。從茲知性拙，不解轉如輪。
亦曾奮六翮，高飛到青雲。從茲知命薄，摧落不逡巡。
慕貴而厭賤，樂富而惡貧。同此天地間，我豈異於人。
性命苟如此，反則成苦辛。以此自安分，雖窮每欣欣。
葺茅爲我廬，編蓬爲我門。縫布作袍被，種穀充盤飧。
靜讀古人書，閒釣清渭濱。優哉復遊哉，聊以終吾身。
429.029 【詠慵】白居易
有官慵不選，有田慵不農。屋穿慵不葺，衣裂慵不縫。
有酒慵不酌，無異尊常空。有琴慵不彈，亦與無弦同。
家人告飯盡，欲炊慵不舂。親朋寄書至，欲讀慵開封。
嘗聞嵇叔夜，一生在慵中。彈琴復鍛鐵，比我未爲慵。
429.030 【冬夜】白居易
家貧親愛散，身病交遊罷。眼前無一人，獨掩村齋臥。
冷落燈火暗，離披簾幕破。策策窗戶前，又聞新雪下。
長年漸省睡，夜半起端坐。不學坐忘心，寂莫安可過。
兀然身寄世，浩然心委化。如此來四年，一千三百夜。
429.031 【村中留李三固言宿】白居易
平生早遊宦，不道無親故。如我與君心，相知應有數。
春明門前別，金氏陂中遇。村酒兩三杯，相留寒日暮。
勿嫌村酒薄，聊酌論心素。請君少踟躕，繫馬門前樹。
明年身若健，便擬江湖去。他日縱相思，知君無覓處。
後會既茫茫，今宵君且住。
429.032 【友人夜訪】白居易
檐間清風簟，松下明月杯。幽意正如此，況乃故人來。
429.033 【遊悟真寺詩（一百三十韻）】白居易
元和九年秋，八月月上弦。我遊悟真寺，寺在王順山。
去山四五里，先聞水潺湲。自茲舍車馬，始涉藍溪灣。
手拄青竹杖，足蹋白石灘。漸怪耳目曠，不聞人世喧。
山下望山上，初疑不可攀。誰知中有路，盤折通巖巔。
一息幡竿下，再休石龕邊。龕間長丈餘，門戶無扃關。
仰窺不見人，石發垂若鬟。驚出白蝙蝠，雙飛如雪翻。
回首寺門望，青崖夾朱軒。如擘山腹開，置寺於其間。
入門無平地，地窄虛空寬。房廊與臺殿，高下隨峯巒。
巖崿無撮土，樹木多瘦堅。根株抱石長，屈曲蟲蛇蟠。
松桂亂無行，四時鬱芊芊。枝梢嫋青翠，韻若風中弦。
日月光不透，綠陰相交延。幽鳥時一聲，聞之似寒蟬。
首憩賓位亭，就坐未及安。須臾開北戶，萬里明豁然。
拂檐虹霏微，繞棟雲迴旋。赤日間白雨，陰晴同一川。
野綠簇草樹，眼界吞秦原。渭水細不見，漢陵小於拳。
卻顧來時路，縈紆映朱欄。歷歷上山人，一一遙可觀。
前對多寶塔，風鐸鳴四端。欒櫨與戶牖，恰恰金碧繁。
雲昔迦葉佛，此地坐涅槃。至今鐵鉢在，當底手跡穿。
西開玉像殿，白佛森比肩。斗藪塵埃衣，禮拜冰雪顏。
疊霜爲袈裟，貫雹爲華鬘。逼觀疑鬼功，其跡非雕鐫。
次登觀音堂，未到聞栴檀。上階脫雙履，斂足升淨筵。
六楹排玉鏡，四座敷金鈿。黑夜自光明，不待燈燭燃。
衆寶互低昂，碧珮珊瑚幡。風來似天樂，相觸聲珊珊。
白珠垂露凝，赤珠滴血殷。點綴佛髻上，合爲七寶冠。
雙瓶白琉璃，色若秋水寒。隔瓶見舍利，圓轉如金丹。
玉笛何代物，天人施祇園。吹如秋鶴聲，可以降靈仙。
是時秋方中，三五月正圓。寶堂豁三門，金魄當其前。
月與寶相射，晶光爭鮮妍。照人心骨冷，竟夕不欲眠。
曉尋南塔路，亂竹低嬋娟。林幽不逢人，寒蝶飛翾翾。
山果不識名，離離夾道蕃。足以療飢乏，摘嘗味甘酸。
道南藍穀神，紫傘白紙錢。若歲有水旱，詔使修蘋蘩。
以地清淨故，獻奠無葷羶。危石疊四五，礨嵬欹且刓。
造物者何意，堆在巖東偏。冷滑無人跡，苔點如花箋。
我來登上頭，下臨不測淵。目眩手足掉，不敢低頭看。
風從石下生，薄人而上摶。衣服似羽翮，開張欲飛鶱。
𡾼々三面峯，峯尖刀劍攢。往往白雲過，決開露青天。
西北日落時，夕暉紅團團。千里翠屏外，走下丹砂丸。
東南月上時，夜氣青漫漫。百丈碧潭底，寫出黃金盤。
藍水色似藍，日夜長潺潺。週迴繞山轉，下視如青環。
或鋪爲慢流，或激爲奔湍。泓澄最深處，浮出蛟龍涎。
側身入其中，懸磴尤險艱。捫蘿蹋樛木，下逐飲澗猿。
雪迸起白鷺，錦跳驚紅鱣。歇定方盥漱，濯去支體煩。
淺深皆洞徹，可照腦與肝。但愛清見底，欲尋不知源。
東崖饒怪石，積甃蒼琅玕。溫潤髮於外，其間韞璵璠。
卞和死已久，良玉多棄捐。或時泄光彩，夜與星月連。
中頂最高峯，拄天青玉竿。【鼠冋】【鼠令】上不得，豈我能攀援。
上有白蓮池，素葩覆清瀾。聞名不可到，處所非人寰。
又有一片石，大如方尺磚。插在半壁上，其下萬仞懸。
雲有過去師，坐得無生禪。號爲定心石，長老世相傳。
卻上謁仙祠，蔓草生綿綿。昔聞王氏子，羽化升上玄。
其西曬藥臺，猶對芝朮田。時復明月夜，上聞黃鶴言。
回尋畫龍堂，二叟鬢髮斑。想見聽法時，歡喜禮印壇。
復歸泉窟下，化作龍蜿蜒。階前石孔在，欲雨生白煙。
往有寫經僧，身靜心精專。感彼雲外鴿，羣飛千翩翩。
來添硯中水，去吸巖底泉。一日三往復，時節長不愆。
經成號聖僧，弟子名楊難。誦此蓮花偈，數滿百億千。
身壞口不壞，舌根如紅蓮。顱骨今不見，石函尚存焉。
粉壁有吳畫，筆彩依舊鮮。素屏有褚書，墨色如新幹。
靈境與異跡，周覽無不殫。一遊五晝夜，欲返仍盤桓。
我本山中人，誤爲時網牽。牽率使讀書，推輓令效官。
既登文字科，又忝諫諍員。拙直不合時，無益同素餐。
以此自慚惕，慼慼常寡歡。無成心力盡，未老形骸殘。
今來脫簪組，始覺離憂患。及爲山水遊，彌得縱疏頑。
野麋斷羈絆，行走無拘攣。池魚放入海，一往何時還。
身著居士衣，手把南華篇。終來此山住，永謝區中緣。
我今四十餘，從此終身閒。若以七十期，猶得三十年。
429.034 【酬張十八訪宿見贈（自此後詩爲贊善大夫時所作）】白居易
昔我爲近臣，君常稀到門。今我官職冷，君君來往頻。
我受狷介性，立爲頑拙身。平生雖寡合，合即無緇磷。
況君秉高義，富貴視如雲。五侯三相家，眼冷不見君。
問其所與遊，獨言韓舍人。其次即及我，我愧非其倫。
胡爲謬相愛，歲晚逾勤勤。落然頹檐下，一話夜達晨。
牀單食味薄，亦不嫌我貧。日高上馬去，相顧猶逡巡。
長安久無雨，日赤風昏昏。憐君將病眼，爲我犯埃塵。
遠從延康裏，來訪曲江濱。所重君子道，不獨愧相親。
429.035 【朝歸書寄元八】白居易
進入閣前拜，退就廊下餐。歸來昭國裏，人臥馬歇鞍。
卻睡至日午，起坐心浩然。況當好時節，雨後清和天。
柿樹綠陰合，王家庭院寬。瓶中鄠縣酒，牆上終南山。
獨眠仍獨坐，開襟當風前。禪師與詩客，次第來相看。
要語連夜語，須眠終日眠。除非奉朝謁，此外無別牽。
年長身且健，官貧心甚安。幸無急病痛，不至苦飢寒。
自此聊以適，外緣不能幹。唯應靜者信，難爲動者言。
臺中元侍御，早晚作郎官。未作郎官際，無人相伴閒。
429.036 【酬吳七見寄】白居易
曲江有病客，尋常多掩關。又聞馬死來，不出身更閒。
聞有送書者，自起出門看。素緘署丹字，中有瓊瑤篇。
口吟耳自聽，當暑忽翛然。似漱寒玉冰，如聞商風弦。
首章嘆時節，末句思笑言。懶慢不相訪，隔街如隔山。
嘗聞陶潛語，心遠地自偏。君住安邑里，左右車徒喧。
竹藥閉深院，琴尊開小軒。誰知市南地，轉作壺中天。
君本上清人，名在石堂間。不知有何過，謫作人間仙。
常恐歲月滿，飄然歸紫煙。莫忘蜉蝣內，進士有同年。
429.037 【昭國閒居】白居易
貧閒日高起，門巷晝寂寂。時暑放朝參，天陰少人客。
槐花滿田地，僅絕人行跡。獨在一牀眠，清涼風雨夕。
勿嫌坊曲遠，近即多牽役。勿嫌祿俸薄，厚即多憂責。
平生尚恬曠，老大宜安適。何以養吾真，官閒居處僻。
429.038 【喜陳兄至】白居易
黃鳥啼欲歇，青梅結半成。坐憐春物盡，起入東園行。
攜觴懶獨酌，忽聞叩門聲。閒人猶喜至，何況是陳兄。
從容盡日語，稠疊長年情。勿輕一盞酒，可以話平生。
429.039 【贈杓直】白居易
世路重祿位，棲棲者孔宣。人情愛年壽，夭死者顏淵。
二人如何人，不奈命與天。我今信多幸，撫己愧前賢。
已年四十四，又爲五品官。況茲知足外，別有所安焉。
早年以身代，直赴逍遙篇。近歲將心地，迴向南宗禪。
外順世間法，內脫區中緣。進不厭朝市，退不戀人寰。
自吾得此心，投足無不安。體非導引適，意無江湖閒。
有興或飲酒，無事多掩關。寂靜夜深坐，安穩日高眠。
秋不苦長夜，春不惜流年。委形老小外，忘懷生死間。
昨日共君語，與餘心膂然。此道不可道，因君聊強言。
429.040 【寄張十八】白居易
飢止一簟食，渴止一壺漿。出入止一馬，寢興止一牀。
此外無長物，於我有若亡。胡然不知足，名利心遑遑。
念茲彌懶放，積習遂爲常。經旬不出門，竟日不下堂。
同病者張生，貧僻住延康。慵中每相憶，此意未能忘。
迢迢青槐街，相去八九坊。秋來未相見，應有新詩章。
早晚來同宿，天氣轉清涼。
429.041 【題玉泉寺】白居易
湛湛玉泉色，悠悠浮雲身。閒心對定水，清淨兩無塵。
手把青筇杖，頭戴白綸巾。興盡下山去，知我是誰人。
429.042 【朝迴游城南】白居易
朝退馬未困，秋初日猶長。回轡城南去，郊野正清涼。
水竹夾小徑，縈迴繞川岡。仰看晚山色，俯弄秋泉光。
青松系我馬，白石爲我牀。常時簪組累，此日和身忘。
旦隨鵷鷺末，暮遊鷗鶴旁。機心一以盡，兩處不亂行。
誰辨心與跡，非行亦非藏。
429.043 【舟行（江州路上作）】白居易
帆影日漸高，閒眠猶未起。起問鼓枻人，已行三十里。
船頭有行竈，炊稻烹紅鯉。飽食起婆娑，盥漱秋江水。
平生滄浪意，一旦來遊此。何況不失家，舟中載妻子。
429.044 【湓浦早冬】白居易
潯陽孟冬月，草木未全衰。祇抵長安陌，涼風八月時。
日西湓水曲，獨行吟舊詩。蓼花始零落，蒲葉稍離披。
但作城中想，何異曲江池。
429.045 【江州雪】白居易
新雪滿前山，初晴好天氣。日西騎馬出，忽有京都意。
城柳方綴花，檐冰才結穗。須臾風日暖，處處皆飄墜。
行吟賞未足，坐嘆銷何易。猶勝嶺南看，雰雰不到地。
