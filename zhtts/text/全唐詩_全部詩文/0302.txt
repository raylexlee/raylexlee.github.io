第301卷 王建
301.01 【题柏岩禅师影堂】王建
山中砖塔闭，松下影堂新。恨不生前识，今朝礼画身。
301.02 【送人】王建
河亭收酒器，语尽各西东。回首不相见，行车秋雨中。
301.03 【春意二首】王建
去日丁宁别，情知寒食归。缘逢好天气，教熨看花衣。
谁是杏园主，一枝临古岐。从伤早春意，乞取欲开枝。
301.04 【夜闻子规】王建
子规啼不歇，到晓口应穿。况是不眠夜，声声在耳边。
301.05 【四望驿松】王建
当初北涧别，直至此庭中。何意闻鞞耳，听君枝上风。
301.06 【江馆】王建
水面细风生，菱歌慢慢声。客亭临小市，灯火夜妆明。
301.07 【题江台驿（一作江台驿有题）】王建
水北金台路，年年行客稀。近闻天子使，多取雁门归。
301.08 【赠谪者】王建
何罪过长沙，年年北望家。重封岭头信，一树海边花。
301.09 【戏酬卢秘书】王建
芸香阁里人，采摘御园春。取此和仙药，犹治老病身。
301.010 【小松】王建
小松初数尺，未有直生枝。闲即傍边立，看多长却迟。
301.011 【秋夜】王建
夜久叶露滴，秋虫入户飞。卧多骨髓冷，起覆旧绵衣。
301.012 【水精】王建
映水色不别，向月光还度。倾在荷叶中，有时看是露。
301.013 【香印】王建
闲坐烧印香，满户松柏气。火尽转分明，青苔碑上字。
301.014 【秋灯】王建
向壁暖悠悠，罗帏寒寂寂。斜照碧山图，松间一片石。
301.015 【落叶】王建
陈绿向参差，初红已重叠。中庭初扫地，绕树三两叶。
301.016 【园果】王建
雨中梨果病，每树无数个。小儿出入看，一半鸟啄破。
301.017 【野菊】王建
晚艳出荒篱，冷香著秋水。忆向山中见，伴蛩石壁里。
301.018 【荒园】王建
朝日满园霜，牛冲篱落坏。扫掠黄叶中，时时一窠薤。
301.019 【南涧】王建
野桂香满溪，石莎寒覆水。爱此南涧头，终日潺湲里。
301.020 【晚蝶】王建
粉翅嫩如水，绕砌乍依风。日高山露解，飞入菊花中。
301.021 【田家】王建
啾啾雀满树，霭霭东坡雨。田家夜无食，水中摘禾黍。
301.022 【新嫁娘词三首】王建
邻家人未识，床上坐堆堆。郎来傍门户，满口索钱财。
锦幛两边横，遮掩侍娘行。遣郎铺簟席，相并拜亲情。
三日入厨下，洗手作羹汤。未谙姑食性，先遣小姑尝。
301.023 【故行宫】王建
寥落古行宫，宫花寂寞红。白头宫女在，闲坐说玄宗。
301.024 【酬从侄再看诗本（一作酬从侄借诗本）】王建
眼暗没功夫，慵来剪刻粗。自看花样古，称得少年无。
301.025 【别自栽小树】王建
去年今日栽，临去见花开。好住守空院，夜间人不来。
301.026 【早发汾南】王建
桥上车马发，桥南烟树开。青山斜不断，迢递故乡来。
301.027 【宫中三台词二首】王建
鱼藻池边射鸭，芙蓉园里看花。
日色柘袍相似，不著红鸾扇遮。
池北池南草绿，殿前殿后花红。
天子千年万岁，未央明月清风。
301.028 【江南三台词四首】王建
扬州桥边少妇，长安城里商人。
二年不得消息，各自拜鬼求神。
青草湖边草色，飞猿岭上猿声。
万里湘江客到，有风有雨人行。
树头花落花开，道上人去人来。
朝愁暮愁即老，百年几度三台。
闻身强健且为，头白齿落难追。
准拟百年千岁，能得几许多时。
301.029 【御猎】王建
青山直绕凤城头，浐水斜分入御沟。
新教内人唯射鸭，长随天子苑东游。
301.030 【长门烛】王建
秋夜床前蜡烛微，铜壶滴尽晓钟迟。
残光欲灭还吹著，年少宫人未睡时。
301.031 【过绮岫宫（东都永宁县西五里）】王建
玉楼倾倒粉墙空，重叠青山绕故宫。
武帝去来罗袖尽，野花黄蝶领春风。
301.032 【朝天词十首寄上魏博田侍中】王建
山川初展国图宽，未识龙颜坐不安。
风动白髯旌节下，过时天子御楼看。
相感君臣总泪流，恩深舞蹈不知休。
初从战地来无物，唯奏新添十八州。
催修水殿宴沂公，与别诸侯总不同。
隔月太常先习乐，金书牌纛彩云中。
无人敢夺在先筹，天子门边送与球。
遥索彩箱新样锦，内人舁出马前头。
御马牵来亲自试，珠球到处玉蹄知。
殿头宣赐连催上，未解红缨不敢骑。
老作三公经献寿，临时犹自语差池。
私从班里来长跪，捧上金杯便合仪。
四海无波乞放闲，三封手疏犯龙颜。
他时若有边尘动，不待天书自出山。
胡马悠悠未尽归，玉关犹隔吐蕃旗。
老臣一表求高卧，边事从今欲问谁。
威容难画改频频，眉目分毫恐不真。
有诏别图书阁上，先教粉本定风神。
重赐弓刀内宴回，看人城外满楼台。
君臣不作多时别，收尽边旗当日来。
301.033 【霓裳词十首】王建
弟子部中留一色，听风听水作霓裳。
散声未足重来授，直到床前见上皇。
中管五弦初半曲，遥教合上隔帘听。
一声声向天头落，效得仙人夜唱经。
自直梨园得出稀，更番上曲不教归。
一时跪拜霓裳彻，立地阶前赐紫衣。
旋翻新谱声初足，除却梨园未教人。
宣与书家分手写，中官走马赐功臣。
伴教霓裳有贵妃，从初直到曲成时。
日长耳里闻声熟，拍数分毫错总知。
弦索摐摐隔彩云，五更初发一山闻。
武皇自送西王母，新换霓裳月色裙。
敕赐宫人澡浴回，遥看美女院门开。
一山星月霓裳动，好字先从殿里来。
传呼法部按霓裳，新得承恩别作行。
应是贵妃楼上看，内人舁下彩罗箱。
朝元阁上山风起，夜听霓裳玉露寒。
宫女月中更替立，黄金梯滑并行难。
知向华清年月满，山头山底种长生。
去时留下霓裳曲，总是离宫别馆声。
301.034 【宫前早春（一作华清宫）】王建
酒幔高楼一百家，宫前杨柳寺前花。
内园分得温汤水，二月中旬已进瓜。
301.035 【奉同曾郎中题石瓮寺得嵌韵】王建
寺门连内绕丹岩，下界云开数过帆。
遥指上皇翻曲处，百官题字满西嵌。
301.036 【旧宫人】王建
先帝旧宫宫女在，乱丝犹挂凤凰钗。
霓裳法曲浑抛却，独自花间扫玉阶。
301.037 【新授戒尼师】王建
新短方裙叠作棱，听钟洗钵绕青蝇。
自知戒相分明后，先出坛场礼大僧。
301.038 【太和公主和蕃】王建
塞黑云黄欲渡河，风沙眯眼雪相和。
琵琶泪湿行声小，断得人肠不在多。
301.039 【元太守同游七泉寺】王建
盘磴回廊古塔深，紫芝红药入云寻。
晚吹箫管秋山里，引得獮猴出象林。
301.040 【望定州寺】王建
回看佛阁青山半，三四年前到上头。
省得老僧留不住，重寻更可有因由。
301.041 【道中寄杜书记】王建
西南东北暮天斜，巴字江边楚树花。
珍重荆州杜书记，闲时多在广师家。
301.042 【听琴】王建
无事此身离白云，松风溪水不曾闻。
至心听著仙翁引，今看青山围绕君。
301.043 【赠陈评事】王建
识君虽向歌钟会，说事不离云水间。
春夜酒醒长起坐，灯前一纸洞庭山。
301.044 【寄画松僧】王建
天香寺里古松僧，不画枯松落石层。
最爱临江两三树，水禽栖处解无藤。
301.045 【花褐裘】王建
对织芭蕉雪毳新，长缝双袖窄裁身。
到头须向边城著，消杀秋风称猎尘。
301.046 【夜看美人宫棋】王建
宫棋布局不依经，黑白分明子数停。
巡拾玉沙天汉晓，犹残织女两三星。
301.047 【上田仆射】王建
一方新地隔河烟，曾接诸生听管弦。
却忆去年寒食会，看花犹在水堂前。
301.048 【江陵道中】王建
菱叶参差萍叶重，新蒲半折夜来风。
江村水落平地出，溪畔渔船青草中。
301.049 【冬至后招于秀才】王建
日近山红暖气新，一阳先入御沟春。
闻闲立马重来此，沐浴明年称意身。
301.050 【别曲】王建
毒蛇在肠疮满背，去年别家今别弟。
马头对哭各东西，天边柳絮无根蒂。
301.051 【长安别】王建
长安清明好时节，只宜相送不宜别。
恶心床上铜片明，照见离人白头发。
301.052 【宫人斜】王建
未央墙西青草路，宫人斜里红妆墓。
一边载出一边来，更衣不减寻常数。
301.053 【春词】王建
良人朝早半夜起，樱桃如珠露如水。
下堂把火送郎回，移枕重眠晓窗里。
301.054 【野池】王建
野池水满连秋堤，菱花结实蒲叶齐。
川口雨晴风复止，蜻蜓上下鱼东西。
301.055 【题崔秀才里居】王建
自知名出休呈卷，爱去人家远处居。
时复打门无别事，铺头来索买残书。
301.056 【酬柏侍御答酒】王建
茱萸酒法大家同，好是盛来白碗中。
这度自知颜色重，不消诗里弄溪翁。
301.057 【别药栏】王建
芍药丁香手里栽，临行一日绕千回。
外人应怪难辞别，总是山中自取来。
301.058 【长门】王建
长门闭定不求生，烧却头花卸却筝。
病卧玉窗秋雨下，遥闻别院唤人声。
301.059 【题渭亭】王建
云开远水傍秋天，沙岸蒲帆隔野烟。
一片蔡州青草色，日西铺在古台边。
301.060 【过喜祥山馆】王建
夜过深山算驿程，三回黑地听泉声。
自离军马身轻健，得向溪边尽足行。
301.061 【送迁客】王建
万里潮州一逐臣，悠悠青草海边春。
天涯莫道无回日，上岭还逢向北人。
301.062 【废寺】王建
废寺乱来为县驿，荒松老柏不生烟。
空廊屋漏画僧尽，梁上犹书天宝年。
301.063 【题禅师房】王建
浮生不住叶随风，填海移山总是空。
长向人间愁老病，谁来闲坐此房中。
301.064 【看石楠花】王建
留得行人忘却归，雨中须是石楠枝。
明朝独上铜台路，容见花开少许时。
301.065 【长安县后亭看画】王建
水冻横桥雪满池，新排石笋绕巴篱。
县门斜掩无人吏，看画双飞白鹭鸶。
301.066 【华岳庙二首】王建
女巫遮客买神盘，争取琵琶庙里弹。
闻有马蹄生拍树，路人来去向南看。
自移西岳门长锁，一个行人一遍开。
上庙参天今见在，夜头风起觉神来。
301.067 【酬赵侍御】王建
年少同为邺下游，闲寻野寺醉登楼。
别来衣马从胜旧，争向边尘满白头。
301.068 【镊白】王建
总道老来无用处，何须白发在前生。
如今不用偷年少，拔却三茎又五茎。
301.069 【送山人二首】王建
嵩山古寺离来久，回见溪桥野叶黄。
辛苦老师看守处，为悬秋药闭空房。
山客狂来跨白驴，袖中遗却颍阳书。
人间亦有妻儿在，抛向嵩阳古观居。
301.070 【扬州寻张籍不见】王建
别后知君在楚城，扬州寺里觅君名。
西江水阔吴山远，却打船头向北行。
301.071 【宿长安县后斋】王建
新向金阶奏罢兵，长安县里绕池行。
喜欢得伴山僧宿，看雪吟诗直到明。
301.072 【夜看扬州市】王建
夜市千灯照碧云，高楼红袖客纷纷。
如今不似时平日，犹自笙歌彻晓闻。
301.073 【寄韦谏议】王建
百年看似暂时间，头白求官亦未闲。
独有龙门韦谏议，三征不起恋青山。
301.074 【寻补阙旧宅】王建
知得清名二十年，登山上坂乞新篇。
除书近拜侍臣去，空院鸟啼风竹前。
301.075 【初冬旅游】王建
远投人宿趁房迟，僮仆伤寒马亦饥。
为客悠悠十月尽，庄头栽竹已过时。
301.076 【江馆对雨】王建
鸟声愁雨似秋天，病客思家一向眠。
草馆门临广州路，夜闻蛮语小江边。
301.077 【雨过山村】王建
雨里鸡鸣一两家，竹溪村路板桥斜。
妇姑相唤浴蚕去，闲看中庭栀子花。
301.078 【山店（一作卢纶诗）】王建
登登石路何时尽，决决溪泉到处闻。
风动叶声山犬吠，一家松火隔秋云。
301.079 【雨中寄东溪韦处士】王建
雨中溪破无干地，浸著床头湿著书。
一个月来山水隔，不知茅屋若为居。
301.080 【乞竹】王建
乞取池西三两竿，房前栽著病时看。
亦知自惜难判割，犹胜横根引出栏。
301.081 【人家看花】王建
年少狂疏逐君马，去来憔悴到京华。
恨无闲地栽仙药，长傍人家看好花。
301.082 【未央风】王建
五更先起玉阶东，渐入千门万户中。
总向高楼吹舞袖，秋风还不及春风。
301.083 【归山庄】王建
长安寄食半年馀，重向人边乞荐书。
山路独归冲夜雪，落斜骑马避柴车。
301.084 【寒食忆归】王建
京中曹局无多事，寒食贫儿要在家。
遮莫杏园胜别处，亦须归看傍村花。
301.085 【留别张广文】王建
谢恩新入凤凰城，乱定相逢合眼明。
千万求方好将息，杏花寒食的同行。
301.086 【送郑山人归山】王建
玉作车辕蒲作轮，当初不起颍阳人。
一家总入嵩山去，天子何因得谏臣。
301.087 【伤堕水乌】王建
一乌堕水百乌啼，相吊相号绕故堤。
眼见行人车辗过，不妨同伴各东西。
301.088 【看棋】王建
彼此抽先局势平，傍人道死的还生。
两边对坐无言语，尽日时闻下子声。
301.089 【设酒寄独孤少府】王建
自看和酿一依方，缘看松花色较黄。
不分君家新酒熟，好诗收得被回将。
301.090 【赠人二首（一作赠工部郎中）】王建
金炉烟里要班头，欲得归山可自由。
每度报朝愁入阁，在先教示小千牛。
多在蓬莱少在家，越绯衫上有红霞。
朝回不向诸馀处，骑马城西检校花。
301.091 【楼前】王建
天宝年前勤政楼，每年三日作千秋。
飞龙老马曾教舞，闻著音声总举头。
301.092 【寄刘蕡问疾】王建
年少病多应为酒，谁家将息过今春。
赊来半夏重熏尽，投著山中旧主人。
301.093 【听雨（一作司空图诗）】王建
半夜思家睡里愁，雨声落落屋檐头。
照泥星出依前黑，淹烂庭花不肯休。
301.094 【新晴】王建
夏夜新晴星校少，雨收残水入天河。
檐前熟著衣裳坐，风冷浑无扑火蛾。
301.095 【秋日后（一作新晴后）】王建
住处近山常足雨，闻晴燃曝旧芳茵。
立秋日后无多热，渐觉生衣不著身。
301.096 【哭孟东野二首】王建
吟损秋天月不明，兰无香气鹤无声。
自从东野先生死，侧近云山得散行。
老松临死不生枝，东野先生早哭儿。
但是洛阳城里客，家传一本杏殇诗。
301.097 【寄蜀中薛涛校书（一作胡曾诗）】王建
万里桥边女校书，枇杷花里闭门居。
扫眉才子于今少，管领春风总不如。
301.098 【路中上田尚书】王建
去路何词见六亲，手中刀尺不如人。
可怜池阁秋风夜，愁绿娇红一遍新。
301.099 【于主簿厅看花】王建
小叶稠枝粉压摧，暖风吹动鹤翎开。
若无别事为留滞，应便抛家宿看来。
301.0100 【江楼对雨寄杜书记】王建
竹烟花雨细相和，看著闲书睡更多。
好是主人无事日，应持小酒按新歌。
301.0101 【观蛮妓】王建
欲说昭君敛翠蛾，清声委曲怨于歌。
谁家年少春风里，抛与金钱唱好多。
301.0102 【送顾非熊秀才归丹阳】王建
江城柳色海门烟，欲到茅山始下船。
知道君家当瀑布，菖蒲潭在草堂前。
301.0103 【老人歌】王建
白发老人垂泪行，上皇生日出京城。
如今供奉多新意，错唱当时一半声。
301.0104 【和元郎中从八月十二至十五夜玩月五首】王建
半秋初入中旬夜，已向阶前守月明。
从未圆时看却好，一分分见傍轮生。
乱云遮却台东月，不许教依次第看。
莫为诗家先见镜，被他笼与作艰难。
今夜月明胜昨夜，新添桂树近东枝。
立多地湿舁床坐，看过墙西寸寸迟。
月似圆来色渐凝，玉盆盛水欲侵棱。
夜深尽放家人睡，直到天明不炷灯。
合望月时常望月，分明不得似今年。
仰头五夜风中立，从未圆时直到圆。
301.0105 【对酒】王建
为病比来浑断绝，缘花不免却知闻。
从来事事关身少，主领春风只在君。
301.0106 【晓望华清宫】王建
晓来楼阁更鲜明，日出阑干见鹿行。
武帝自知身不死，看修玉殿号长生。
301.0107 【赠李愬仆射二首】王建
和雪翻营一夜行，神旗冻定马无声。
遥看火号连营赤，知是先锋已上城。
旗幡四面下营稠，手诏频来老将忧。
每日城南空挑战，不知生缚入唐州。
301.0108 【秋夜对雨寄石瓮寺二秀才】王建
夜山秋雨滴空廊，灯照堂前树叶光。
对坐读书终卷后，自披衣被扫僧房。
301.0109 【华清宫前柳】王建
杨柳宫前忽地春，在先惊动探春人。
晓来唯欠骊山雨，洗却枝头绿上尘。
301.0110 【别杨校书】王建
从军秣马十三年，白发营中听早蝉。
故作老丞身不避，县名昭应管山泉。
301.0111 【和门下武相公春晓闻莺】王建
侵黑行飞一两声，春寒啭小未分明。
若教更解诸馀语，应向宫花不惜情。
301.0112 【田侍郎归镇（一作上魏博田侍中八首）】王建
去处长将决胜筹，回回身在阵前头。
贼城破后先锋入，看著红妆不敢收。
熨帖朝衣抛战袍，夔龙班里侍中高。
对时先奏牙间将，次第天恩与节旄。
踏著家乡马脚轻，暮山秋色眼前明。
老人上酒齐头拜，得侍中来尽再生。
功成谁不拥藩方，富贵还须是本乡。
万里双旌汾水上，玉鞭遥指白云庄。
鼓吹幡旗道两边，行男走女喜骈阗。
旧交省得当时别，指点如今却少年。
广场破阵乐初休，彩纛高于百尺楼。
老将气雄争起舞，管弦回作大缠头。
笳声万里动燕山，草白天清塞马闲。
触处不如别处乐，可怜秋月照江关。
将士请衣忘却贫，绿窗红烛酒楼新。
家家尽踏还乡曲，明月街中不绝人。
301.0113 【寄广文张博士】王建
春明门外作卑官，病友经年不得看。
莫道长安近于日，升天却易到城难。
301.0114 【早春书情】王建
渐老风光不著人，花溪柳陌早逢春。
近来行到门前少，趁暖闲眠似病人。
301.0115 【唐昌观玉蕊花】王建
一树笼松玉刻成，飘廊点地色轻轻。
女冠夜觅香来处，唯见阶前碎月明。
301.0116 【眼病寄同官】王建
天寒眼痛少心情，隔雾看人夜里行。
年少往来常不住，墙西冻地马蹄声。
301.0117 【九日登丛台】王建
平原池阁在谁家，双塔丛台野菊花。
零落故宫无入路，西来涧水绕城斜。
301.0118 【题酸枣县蔡中郎碑】王建
苍苔满字土埋龟，风雨销磨绝妙词。
不向图经中旧见，无人知是蔡邕碑。
301.0119 【江陵使至汝州】王建
回看巴路在云间，寒食离家麦熟还。
日暮数峰青似染，商人说是汝州山。
301.0120 【十五夜望月寄杜郎中】王建
中庭地白树栖鸦，冷露无声湿桂花。
今夜月明人尽望，不知秋思在谁家。
301.0121 【寄同州田长史】王建
除听好语耳常聋，不见诗人眼底空。
莫怪出城为长史，总缘山在白云中。
301.0122 【外按】王建
夹城门向野田开，白鹿非时出洞来。
日暮秦陵尘土起，从东外按使初回。
