第116卷 張子容
116.01 【春江花月夜二首】張子容
林花發岸口，氣色動江新。此夜江中月，流光花上春。
分明石潭裏，宜照浣紗人。
交甫憐瑤珮，仙妃難重期。沉沉綠江晚，惆悵碧雲姿。
初逢花上月，言是弄珠時。
116.02 【雲陽驛陪崔使君邵道士夜宴】張子容
一尉東南遠，誰知此夜歡。諸侯傾皁蓋，仙客整黃冠。
染翰燈花滿，飛觴雲氣寒。欣承國士遇，更借美人看。
116.03 【除夜樂城逢孟浩然】張子容
遠客襄陽郡，來過海岸家。樽開柏葉酒，燈發九枝花。
妙曲逢盧女，高才得孟嘉。東山行樂意，非是競繁華。
116.04 【送蘇倩遊天台】張子容
靈異尋滄海，笙歌訪翠微。江鷗迎共狎，雲鶴待將飛。
琪樹嘗仙果，瓊樓試羽衣。遙知神女問，獨怪阮郎歸。
116.05 【泛永嘉江日暮回舟】張子容
無雲天欲暮，輕鷁大江清。歸路煙中遠，回舟月上行。
傍潭窺竹暗，出嶼見沙明。更值微風起，乘流絲管聲。
116.06 【永嘉即事寄贛縣袁少府瓘】張子容
山繞樓臺出，谿通裏閈斜。曾爲謝客郡，多有逐臣家。
海氣朝成雨，江天晚作霞。題書報賈誼，此溼似長沙。
116.07 【樂城歲日贈孟浩然（一作王維詩）】張子容
土地窮甌越，風光肇建寅。插桃銷瘴癘，移竹近階墀。
半是吳風俗，仍爲楚歲時。更逢習鑿齒，言在漢川湄。
116.08 【永嘉作】張子容
拙宦從江左，投荒更海邊。山將孤嶼近，水共惡谿連。
地溼梅多雨，潭蒸竹起煙。未應悲晚發，炎瘴苦華年。
116.09 【送孟八浩然歸襄陽二首（下篇一作王維詩）】張子容
東越相逢地，西亭送別津。風潮看解纜，雲海去愁人。
鄉在桃林岸，山連楓樹春。因懷故園意，歸與孟家鄰。
杜門不欲出，久與世情疏。以此爲長策，勸君歸舊廬。
醉歌田舍酒，笑讀古人書。好是一生事，無勞獻子虛。
116.010 【貶樂城尉日作】張子容
竄謫邊窮海，川原近惡谿。有時聞虎嘯，無夜不猿啼。
地暖花長髮，巖高日易低。故鄉可憶處，遙指鬥牛西。
116.011 【自樂城赴永嘉枉路泛白湖寄松陽李少府】張子容
西行礙淺石，北轉入谿橋。樹色煙輕重，湖光風動搖。
百花亂飛雪，萬嶺疊青霄。猿掛臨潭筱，鷗迎出浦橈。
惟應賞心客，茲路不言遙。
116.012 【九日陪潤州邵使君登北固山】張子容
五馬向西椒，重陽坐麗譙。徐州帶綠水，楚國在青霄。
張幕連江樹，開筵接海潮。凌雲詞客語，迴雪舞人嬌。
梅福慚仙吏，羊公賞下僚。新豐酒舊美，況是菊花朝。
116.013 【璧池望秋月】張子容
涼夜窺清沼，池空水月秋。滿輪沉玉鏡，半魄落銀鉤。
蟾影搖輕浪，菱花渡淺流。漏移光漸潔，雲斂色偏浮。
似璧悲三獻，疑珠怯再投。能持千里意，來照楚鄉愁。
116.014 【長安早春（一作孟浩然詩）】張子容
開國維東井，城池起北辰。鹹歌太平日，共樂建寅春。
雪盡黃山樹，冰開黑水津。草迎金埒馬，花伴玉樓人。
鴻漸看無數，鶯歌聽欲頻。何當桂枝擢，還及柳條新。
116.015 【贈司勳蕭郎中】張子容
作相開黃閣，爲郎奏赤墀。君臣道合體，父子貴同時。
國以推賢答，家無內舉疑。鳳池真水鏡，蘭省得華滋。
未睹風流日，先聞新賦詩。江山清謝脁，花木媚丘遲。
吏部來何暮，王言念在茲。丹青無不可，霖雨亦相期。
昔我投荒處，孤煙望島夷。羣鷗終日狎，落葉數年悲。
漁父留歌詠，江妃入興詞。今將獻知己，相感勿吾欺。
116.016 【巫山】張子容
巫嶺岧嶢天際重，佳期宿昔願相從。
朝雲暮雨連天暗，神女知來第幾峯。
116.017 【除日】張子容
臘月今知晦，流年此夕除。拾樵供歲火，帖牖作春書。
柳覺東風至，花疑小雪餘。忽逢雙鯉贈，言是上冰魚。
