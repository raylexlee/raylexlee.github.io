第458卷 白居易
458.01 【病中诗十五首·初病风】白居易
六十八衰翁，乘衰百疾攻。朽株难免蠹，空穴易来风。
肘痹宜生柳，头旋剧转蓬。恬然不动处，虚白在胸中。
458.02 【病中诗十五首·枕上作】白居易
风疾侵凌临老头，血凝筋滞不调柔。甘从此后支离卧，
赖是从前烂漫游。回思往事纷如梦，转觉馀生杳若浮。
浩气自能充静室，惊飙何必荡虚舟。腹空先进松花酒，
膝冷重装桂布裘。若问乐天忧病否，乐天知命了无忧。
458.03 【病中诗十五首·答闲上人来问因何风疾】白居易
一床方丈向阳开，劳动文殊问疾来。
欲界凡夫何足道，四禅天始免风灾。
458.04 【病中诗十五首·病中五绝句】白居易
世间生老病相随，此事心中久自知。
今日行年将七十，犹须惭愧病来迟。
方寸成灰鬓作丝，假如强健亦何为。
家无忧累身无事，正是安闲好病时。
李君墓上松应拱，元相池头竹尽枯。
多幸乐天今始病，不知合要苦治无。
目昏思寝即安眠，足软妨行便坐禅。
身作医王心是药，不劳和扁到门前。
交亲不要苦相忧，亦拟时时强出游。
但有心情何用脚，陆乘肩舆水乘舟。
458.05 【病中诗十五首·送嵩客】白居易
登山临水分无期，泉石烟霞今属谁。
君到嵩阳吟此句，与教二十六峰知。
458.06 【病中诗十五首·罢灸】白居易
病身佛说将何喻，变灭须臾岂不闻。
莫遣净名知我笑，休将火艾灸浮云。
458.07 【病中诗十五首·卖骆马】白居易
五年花下醉骑行，临卖回头嘶一声。
项籍顾骓犹解叹，乐天别骆岂无情。
458.08 【病中诗十五首·别柳枝】白居易
两枝杨柳小楼中，袅袅多年伴醉翁。
明日放归归去后，世间应不要春风。
458.09 【病中诗十五首·就暖偶酌戏诸诗酒旧侣】白居易
低屏软褥卧藤床，舁向前轩就日阳。一足任他为外物，
三杯自要沃中肠。头风若见诗应愈，齿折仍夸笑不妨。
细酌徐吟犹得在，旧游未必便相忘。
458.010 【病中诗十五首·岁暮呈思黯相公、皇甫朗之及梦得尚书】白居易
岁暮皤然一老夫，十分流辈九分无。
莫嫌身病人扶侍，犹胜无身可遣扶。
458.011 【病中诗十五首·自解】白居易
房传往世为禅客，王道前生应画师。我亦定中观宿命，
多生债负是歌诗。不然何故狂吟咏，病后多于未病时。
458.012 【岁暮病怀赠梦得（时与梦得同患足疾）】白居易
十年四海故交亲，零落唯残两病身。共遣数奇从是命，
同教步蹇有何因。眼随老减嫌长夜，体待阳舒望早春。
新乐堂前旧池上，相过亦不要他人。
458.013 【雪后过集贤裴令公旧宅有感】白居易
梁王捐馆后，枚叟过门时。有泪人还泣，无情雪不知。
台亭留尽在，宾客散何之。唯有萧条雁，时来下故池。
458.014 【酬梦得贫居咏怀见赠】白居易
岁阴生计两蹉跎，相顾悠悠醉且歌。厨冷难留乌止屋，
门闲可与雀张罗。病添庄舄吟声苦，贫欠韩康药债多。
日望挥金贺新命，俸钱依旧又如何。
458.015 【酬梦得见喜疾瘳】白居易
暖卧摩绵褥，晨倾药酒螺。昏昏布裘底，病醉睡相和。
末疾徒云尔，馀年有几何。须知差与否，相去校无多。
458.016 【夜闻筝中弹潇湘送神曲感旧】白居易
缥缈巫山女，归来七八年。殷勤湘水曲，留在十三弦。
苦调吟还出，深情咽不传。万重云水思，今夜月明前。
458.017 【感苏州旧舫】白居易
画梁朽折红窗破，独立池边尽日看。
守得苏州船舫烂，此身争合不衰残。
458.018 【感旧石上字】白居易
闲拨船行寻旧池，幽情往事复谁知。
太湖石上镌三字，十五年前陈结之。
458.019 【见敏中初到邠宁秋日登城楼诗诗中颇多乡思因以寄和】白居易
想尔到边头，萧条正值秋。二年贫御史，八月古邠州。
丝管闻虽乐，风沙见亦愁。望乡心若苦，不用数登楼。
458.020 【斋戒】白居易
每因斋戒断荤腥，渐觉尘劳染爱轻。六贼定知无气色，
三尸应恨少恩情。酒魔降伏终须尽，诗债填还亦欲平。
从此始堪为弟子，竺乾师是古先生。
458.021 【戏礼经老僧】白居易
香火一炉灯一盏，白头夜礼佛名经。
何年饮著声闻酒，直到如今醉未醒。
458.022 【近见慕巢尚书诗中屡有叹老思退之意又于洛下…谕之】白居易
近见诗中叹白发，遥知阃外忆东都。烟霞偷眼窥来久，
富贵粘身摆得无。新置林园犹濩落，未终婚嫁且踟蹰。
应须待到悬车岁，然后东归伴老夫。
458.023 【对镜偶吟，赠张道士抱元】白居易
闲来对镜自思量，年貌衰残分所当。白发万茎何所怪，
丹砂一粒不曾尝。眼昏久被书料理，肺渴多因酒损伤。
今日逢师虽已晚，枕中治老有何方。
458.024 【病入新正】白居易
枕上惊新岁，花前念旧欢。是身老所逼，非意病相干。
风月情犹在，杯觞兴渐阑。便休心未伏，更试一春看。
458.025 【卧疾来早晚】白居易
卧疾来早晚，悬悬将十旬。婢能寻本草，犬不吠医人。
酒瓮全生醭，歌筵半委尘。风光还欲好，争向枕前春。
458.026 【强起迎春，戏寄思黯】白居易
杖策人扶废病身，晴和强起一迎春。
他时蹇跛纵行得，笑杀平原楼上人。
458.027 【梦得前所酬篇有炼尽美少年之句因思往事…以长句答之】白居易
炼尽少年成白首，忆初相识到今朝。昔饶春桂长先折，
今伴寒松取后凋。生事纵贫犹可过，风情虽老未全销。
声华宠命人皆得，若个如君历七朝。
458.028 【病后寒食】白居易
故纱绛帐旧青毡，药酒醺醺引醉眠。斗擞弊袍春晚后，
摩挲病脚日阳前。行无筋力寻山水，坐少精神听管弦。
抛掷风光负寒食，曾来未省似今年。
458.029 【老病相仍以诗自解】白居易
荣枯忧喜与彭殇，都是人间戏一场。虫臂鼠肝犹不怪，
鸡肤鹤发复何伤。昨因风发甘长往，今遇阳和又小康。
还似远行装束了，迟回且住亦何妨。
458.030 【皇甫郎中亲家翁赴任绛州，宴送出城赠别】白居易
慕贤入室交先定，结援通家好复成。新妇不嫌贫活计，
娇孙同慰老心情。洛桥歌酒今朝散，绛路风烟几日行。
欲识离群相恋意，为君扶病出都城。
458.031 【春暖】白居易
风痹宜和暖，春来脚较轻。莺留花下立，鹤引水边行。
发少嫌巾重，颜衰讶镜明。不论亲与故，自亦昧平生。
458.032 【残春晚起，伴客笑谈】白居易
掩户下帘朝睡足，一声黄鸟报残春。披衣岸帻日高起，
两角青衣扶老身。策杖强行过里巷，引杯闲酌伴亲宾。
莫言病后妨谈笑，犹恐多于不病人。
458.033 【送唐州崔使君侍亲赴任】白居易
连持使节历专城，独贺崔侯最庆荣。乌府一抛霜简去，
朱轮四从板舆行。发时止许沙鸥送，到日方乘竹马迎。
唯虑郡斋宾友少，数杯春酒共谁倾。
458.034 【春晚咏怀赠皇甫朗之】白居易
艳阳时节又蹉跎，迟暮光阴复若何。一岁平分春日少，
百年通计老时多。多中更被愁牵引，少处兼遭病折磨。
赖有销忧治闷药，君家浓酎我狂歌。
458.035 【春尽日宴罢，感事独吟（开成五年三月三十日作）】白居易
五年三月今朝尽，客散筵空独掩扉。病共乐天相伴住，
春随樊子一时归。闲听莺语移时立，思逐杨花触处飞。
金带缒腰衫委地，年年衰瘦不胜衣。
458.036 【病中辱崔宣城长句见寄兼有觥绮之赠因以四韵总而酬之】白居易
刘桢病发经春卧，谢脁诗来尽日吟。三道旧夸收片玉，
一章新喜获双金。信题霞绮缄情重，酒试银觥表分深。
科第门生满霄汉，岁寒少得似君心。
458.037 【前有别杨柳枝绝句梦得继和云春尽絮飞留不得…戏答】白居易
柳老春深日又斜，任他飞向别人家。
谁能更学孩童戏，寻逐春风捉柳花。
458.038 【池上早夏】白居易
水积春塘晚，阴交夏木繁。舟船如野渡，篱落似江村。
静拂琴床席，香开酒库门。慵闲无一事，时弄小娇孙。
458.039 【谈氏外孙生三日喜是男偶吟成篇兼戏呈梦得】白居易
玉芽珠颗小男儿，罗荐兰汤浴罢时。芣苡春来盈女手，
梧桐老去长孙枝。庆传媒氏燕先贺，喜报谈家乌预知。
明日贫翁具鸡黍，应须酬赛引雏诗。
458.040 【开成大行皇帝挽歌词四首，奉敕撰进】白居易
御宇恢皇化，传家叶至公。华夷臣妾内，尧舜弟兄中。
制度移民俗，文章变国风。开成与贞观，实录事多同。
晏驾辞双阙，灵仪出九衢。上云归碧落，下席葬苍梧。
蓂晚馀尧历，龟新启夏图。三朝联棣萼，从古帝王无。
严恭七月礼，哀恸万人心。地感胜秋气，天愁结夕阴。
鼎湖龙渐远，濛汜日初沈。唯有云韶乐，长留治世音。
化成同轨表清平，恩结连枝感圣明。帝与九龄虽吉梦，
山呼万岁是虚声。月低仪仗辞兰路，风引笳箫入柏城。
老病龙髯攀不及，东周退傅最伤情。
458.041 【时热少客，因咏所怀】白居易
冠栉心多懒，逢迎兴渐微。况当时热甚，幸遇客来稀。
湿洒池边地，凉开竹下扉。露床青篾簟，风架白蕉衣。
院静留僧宿，楼空放妓归。衰残强欢宴，此事久知非。
458.042 【宣州崔大夫阁老忽以近诗数十首见示吟讽之下…郡斋】白居易
谢玄晖殁吟声寝，郡阁寥寥笔砚闲。无复新诗题壁上，
虚教远岫列窗间。忽惊歌雪今朝至，必恐文星昨夜还。
再喜宣城章句动，飞觞遥贺敬亭山。
458.043 【足疾】白居易
足疾无加亦不瘳，绵春历夏复经秋。开颜且酌尊中酒，
代步多乘池上舟。幸有眼前衣食在，兼无身后子孙忧。
应须学取陶彭泽，但委心形任去留。
458.044 【晚池泛舟，遇景成咏，赠吕处士】白居易
岸浅桥平池面宽，飘然轻棹泛澄澜。风宜扇引开怀入，
树爱舟行仰卧看。别境客稀知不易，能诗人少咏应难。
唯怜吕叟时相伴，同把磻溪旧钓竿。
458.045 【梦微之】白居易
夜来携手梦同游，晨起盈巾泪莫收。漳浦老身三度病，
咸阳草树八回秋。君埋泉下泥销骨，我寄人间雪满头。
阿卫韩郎相次去，夜台茫昧得知不。
458.046 【感秋咏意】白居易
炎凉迁次速如飞，又脱生衣著熟衣。绕壁暗蛩无限思，
恋巢寒燕未能归。须知流辈年年失，莫叹衰容日日非。
旧语相传聊自慰，世间七十老人稀。
458.047 【老病幽独，偶吟所怀】白居易
眼渐昏昏耳渐聋，满头霜雪半身风。已将身出浮云外，
犹寄形于逆旅中。觞咏罢来宾阁闭，笙歌散后妓房空。
世缘俗念消除尽，别是人间清净翁。
458.048 【和杨尚书罢相后夏日游永安水亭兼招本曹杨侍郎同行】白居易
道行无喜退无忧，舒卷如云得自由。良冶动时为哲匠，
巨川济了作虚舟。竹亭阴合偏宜夏，水槛风凉不待秋。
遥爱翩翩双紫凤，入同官署出同游。
458.049 【在家出家】白居易
衣食支吾婚嫁毕，从今家事不相仍。夜眠身是投林鸟，
朝饭心同乞食僧。清唳数声松下鹤，寒光一点竹间灯。
中宵入定跏趺坐，女唤妻呼多不应。
458.050 【夜凉】白居易
露白风清庭户凉，老人先著夹衣裳。
舞腰歌袖抛何处，唯对无弦琴一张。
458.051 【继之尚书自余病来寄遗非一又蒙览醉吟先生…酬谢】白居易
衰残与世日相疏，惠好唯君分有馀。茶药赠多因病久，
衣裳寄早及寒初。交情郑重金相似，诗韵清锵玉不如。
醉傅狂言人尽笑，独知我者是尚书。
458.052 【五年秋病后独宿香山寺三绝句】白居易
经年不到龙门寺，今夜何人知我情。
还向畅师房里宿，新秋月色旧滩声。
饮徒歌伴今何在，雨散云飞尽不回。
从此香山风月夜，只应长是一身来。
石盆泉畔石楼头，十二年来昼夜游。
更过今年年七十，假如无病亦宜休。
458.053 【题香山新经堂招僧】白居易
烟满秋堂月满庭，香花漠漠磬泠泠。
谁能来此寻真谛，白老新开一藏经。
458.054 【偶题邓公（公即给事中珽之子也，饥穷老病，退居此村）】白居易
偶因携酒寻村客，聊复回车访薜萝。且值雪寒相慰问，
不妨春暖更经过。翁居山下年空老，我得人间事校多。
一种共翁头似雪，翁无衣食自如何。
458.055 【早入皇城赠王留守仆射】白居易
津桥残月晓沈沈，风露凄清禁署深。
城柳宫槐谩摇落，悲愁不到贵人心。
458.056 【寄题庐山旧草堂，兼呈二林寺道侣】白居易
三十年前草堂主，而今虽在鬓如丝。登山寻水应无力，
不似江州司马时。渐伏酒魔休放醉，犹残口业未抛诗。
君行过到炉峰下，为报东林长老知。
458.057 【改业】白居易
先生老去饮无兴，居士病来闲有馀。犹觉醉吟多放逸，
不如禅定更清虚。柘枝紫袖教丸药，羯鼓苍头遣种蔬。
却被山僧戏相问，一时改业意何如。
458.058 【山下留别佛光和尚】白居易
劳师送我下山行，此别何人识此情。
我已七旬师九十，当知后会在他生。
458.059 【山中五绝句·岭上云】白居易
岭上白云朝未散，田中青麦旱将枯。
自生自灭成何事，能逐东风作雨无。
458.060 【山中五绝句·石上苔】白居易
漠漠斑斑石上苔，幽芳静绿绝纤埃。
路傍凡草荣遭遇，曾得七香车辗来。
458.061 【山中五绝句·林下樗】白居易
香檀文桂苦雕镌，生理何曾得自全。
知我无材老樗否，一枝不损尽天年。
458.062 【山中五绝句·涧中鱼】白居易
海水桑田欲变时，风涛翻覆沸天池。
鲸吞蛟斗波成血，深涧游鱼乐不知。
458.063 【山中五绝句·洞中蝙蝠】白居易
千年鼠化白蝙蝠，黑洞深藏避网罗。
远害全身诚得计，一生幽暗又如何。
458.064 【自戏三绝句·心问身】白居易
心问身云何泰然，严冬暖被日高眠。
放君快活知恩否，不早朝来十一年。
458.065 【自戏三绝句·身报心】白居易
心是身王身是宫，君今居在我宫中。
是君家舍君须爱，何事论恩自说功。
458.066 【自戏三绝句·心重答身】白居易
因我疏慵休罢早，遣君安乐岁时多。
世间老苦人何限，不放君闲奈我何。
458.067 【会昌元年春五绝句·病后喜过刘家】白居易
忽忆前年初病后，此生甘分不衔杯。
谁能料得今春事，又向刘家饮酒来。
458.068 【会昌元年春五绝句·赠举之仆射】白居易
鸡球饧粥屡开筵，谈笑讴吟间管弦。
一月三回寒食会，春光应不负今年。
458.069 【会昌元年春五绝句·卢尹贺梦得会中作】白居易
病闻川守贺筵开，起伴尚书饮一杯。
任意少年长笑我，老人自觅老人来。
458.070 【会昌元年春五绝句·题朗之槐亭】白居易
春风可惜无多日，家酝唯残软半瓶。
犹望君归同一醉，篮舁早晚入槐亭。
458.071 【会昌元年春五绝句·劝梦得酒】白居易
谁人功画麒麟阁，何客新投魑魅乡。
两处荣枯君莫问，残春更醉两三场。
458.072 【过裴令公宅二绝句】白居易
风吹杨柳出墙枝，忆得同欢共醉时。
每到集贤坊地过，不曾一度不低眉。
梁王旧馆雪濛濛，愁杀邹枚二老翁。
假使明朝深一尺，亦无人到兔园中。
458.073 【百日假满，少傅官停，自喜言怀】白居易
长告今朝满十旬，从兹萧洒便终身。老嫌手重抛牙笏，
病喜头轻换角巾。疏傅不朝悬组绶，尚平无累毕婚姻。
人言世事何时了，我是人间事了人。
458.074 【早热】白居易
畏景又加旱，火云殊未收。篱暄饥有雀，池涸渴无鸥。
岸帻头仍痛，褰裳汗亦流。若为当此日，迁客向炎州。
458.075 【题崔少尹上林坊新居】白居易
坊静居新深且幽，忽疑缩地到沧洲。宅东篱缺嵩峰出，
堂后池开洛水流。高下三层盘野径，沿洄十里泛渔舟。
若能为客烹鸡黍，愿伴田苏日日游。
458.076 【新涧亭】白居易
烟萝初合涧新开，闲上西亭日几回。
老病归山应未得，且移泉石就身来。
458.077 【对酒有怀寄李十九郎中】白居易
往年江外抛桃叶，去岁楼中别柳枝。寂寞春来一杯酒，
此情唯有李君知。吟君旧句情难忘，风月何时是尽时。
458.078 【杨六尚书频寄新诗诗中多有思闲相就之志…报而谕之】白居易
君年殊未及悬车，未合将闲逐老夫。身健正宜金印绶，
位高方称白髭须。若论尘事何由了，但问云心自在无。
进退是非俱是梦，丘中阙下亦何殊。
458.079 【偶吟自慰兼呈梦得（予与梦得甲子同，今俱七十）】白居易
且喜同年满七旬，莫嫌衰病莫嫌贫。已为海内有名客，
又占世间长命人。耳里声闻新将相，眼前失尽故交亲。
尊荣富寿难兼得，闲坐思量最要身。
458.080 【寄潮州杨继之】白居易
相府潮阳俱梦中，梦中何者是穷通。
他时事过方应悟，不独荣空辱亦空。
458.081 【雪暮偶与梦得同致仕裴宾客王尚书饮】白居易
黄昏惨惨雪霏霏，白首相欢醉不归。
四个老人三百岁，人间此会亦应稀。
458.082 【雪朝乘兴欲诣李司徒留守，先以五韵戏之】白居易
夜寒生酒思，晓雪引诗情。热饮一两盏，冷吟三五声。
铺花怜地冻，销玉畏天晴。好拂乌巾出，宜披鹤氅行。
梁园应有兴，何不召邹生。
458.083 【赠思黯】白居易
为怜清浅爱潺湲，一日三回到水边。
若道归仁滩更好，主人何故别三年。
458.084 【听歌六绝句·听都子歌】白居易
都子新歌有性灵，一声格转已堪听。
更听唱到嫦娥字，犹有樊家旧典刑。
458.085 【听歌六绝句·乐世（一名六么）】白居易
管急弦繁拍渐稠，绿腰宛转曲终头。
诚知乐世声声乐，老病人听未免愁。
458.086 【听歌六绝句·水调（第五遍乃五言调调韵最切）】白居易
五言一遍最殷勤，调少情多似有因。
不会当时翻曲意，此声肠断为何人。
458.087 【听歌六绝句·想夫怜】白居易
玉管朱弦莫急催，容听歌送十分杯。
长爱夫怜第二句，请君重唱夕阳开。
458.088 【听歌六绝句·何满子】白居易
世传满子是人名，临就刑时曲始成。
一曲四调歌八叠，从头便是断肠声。
458.089 【听歌六绝句·离别难】白居易
绿杨陌上送行人，马去车回一望尘。
不觉别时红泪尽，归来无泪可沾巾。
458.090 【闲乐】白居易
坐安卧稳舆平肩，倚杖披衫绕四边。空腹三杯卯后酒，
曲肱一觉醉中眠。更无忙苦吟闲乐，恐是人间自在天。
