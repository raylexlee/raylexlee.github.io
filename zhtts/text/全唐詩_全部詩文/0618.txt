第606卷 林宽
606.01 【送李员外频之建州】林宽
勾践江头月，客星台畔松。为郎久不见，出守暂相逢。
鸟泊牵滩索，花空押号钟。远人思化切，休上武夷峰。
606.02 【送许棠先辈归宣州】林宽
发枯穷律韵，字字合埙篪。日月所到处，姓名无不知。
莺啼谢守垒，苔老谪仙碑。诗道丧来久，东归为吊之。
606.03 【穷冬太学】林宽
投迹依槐馆，荒亭草合时。雪深鸢啸急，薪湿鼎吟迟。
默坐同谁话，非僧不我知。匡庐瀑布畔，何日副心期。
606.04 【陪郑諴郎中假日省中寓直】林宽
宪厅名最重，假日许从容。床满诸司印，庭高五粒松。
井寻芸吏汲，茶拆岳僧封。鸟度帘旌暮，犹吟隔苑钟。
606.05 【送谢石先辈归宣州】林宽
名随春色远，湖外已先知。花尽方辞醉，莺残是放时。
天寒千尺岳，颔白半联诗。笋蕨犹堪采，荣归及养期。
606.06 【下第寄欧阳瓒】林宽
诗人道僻命多奇，更值干戈乱起时。
莫作江宁王少府，一生吟苦竟谁知。
606.07 【寄何绍馀】林宽
雁过君犹未入城，清贤门下旧知名。风波冻马遥逢见，
革橐饥僮尚挈行。住在闲坊无辙迹，别来何寺有泉声。
芙蓉苑北曲江岸，期看终南新雪晴。
606.08 【送人宰浦城】林宽
东南犹阻寇，梨岭更谁登。作宰应无俸，归船必有僧。
滩平眠獭石，烧断饮猿藤。岁尽校殊最，方当见异能。
606.09 【省试腊后望春宫】林宽
皇都初度腊，凤辇出深宫。高凭楼台上，遥瞻灞浐中。
仗凝霜彩白，袍映日华红。柳眼方开冻，莺声渐转风。
御沟穿断霭，骊岫照斜空。时见宸游兴，因观稼穑功。
606.010 【寄省中知己】林宽
门掩清曹晚，静将乌府邻。花开封印早，雪下典衣频。
怪木风吹阁，废巢时落薪。每怜吾道苦，长说向同人。
606.011 【朱坡】林宽
朱坡坡上望，不似在秦京。渐觉溪山秀，更高鱼鸟情。
夜吟禅子室，晓爨猎人铛。恃此偷佳赏，九衢蜩未鸣。
606.012 【酬陈樵见寄】林宽
失意闲眠起更迟，又将羁薄谢深知。囊书旋入酒家尽，
纱帽长依僧壁垂。待月句新遭鬼哭，寻山貌古被猿窥。
元和才子多如此，除却清吟何所为。
606.013 【华清宫】林宽
殿角钟残立宿鸦，朝元归驾望无涯。
香泉空浸宫前草，未到春时争发花。
606.014 【终南山】林宽
标奇耸峻壮长安，影入千门万户寒。
徒自倚天生气色，尘中谁为举头看。
606.015 【歌风台】林宽
蒿棘空存百尺基，酒酣曾唱大风词。
莫言马上得天下，自古英雄尽解诗。
606.016 【送人归日东】林宽
沧溟西畔望，一望一心摧。地即同正朔，天教阻往来。
波翻夜作电，鲸吼昼为雷。门外人参径，到时花几开。
606.017 【寓兴】林宽
西母一杯酒，空言浩劫春。英雄归厚土，日月照闲人。
衰草珠玑冢，冷灰龙凤身。茂陵骊岫晚，过者暗伤神。
606.018 【少年行】林宽
柳烟侵御道，门映夹城开。白日莫空过，青春不再来。
报仇冲雪去，乘醉臂鹰回。看取歌钟地，残阳满坏台。
606.019 【塞上还答友人】林宽
无端游绝塞，归鬓已苍然。戎羯围中过，风沙马上眠。
草衰频过烧，耳冷不闻蝉。从此甘贫坐，休言更到边。
606.020 【哭栖白供奉】林宽
侍辇才难得，三朝有上人。琢诗方到骨，至死不离贫。
风帐孤萤入，霜阶积叶频。夕阳门半掩，过此亦无因。
606.021 【送升道靖恭相公分司】林宽
东风时不遇，果见致君难。海岳影犹动，鹍鹏势未安。
星沉关锁冷，鸡唱驿灯残。谁似二宾客，门闲嵩洛寒。
606.022 【关下早行】林宽
轧轧推危辙，听鸡独早行。风吹宿霭散，月照华山明。
白首东西客，黄河昼夜清。相逢皆有事，唯我是闲情。
606.023 【曲江】林宽
曲江初碧草初青，万毂千蹄匝岸行。倾国妖姬云鬓重，
薄徒公子雪衫轻。琼镌狒𤝞绕觥舞，金蹙辟邪拏拨鸣。
柳絮杏花留不得，随风处处逐歌声。
606.024 【长安遣怀】林宽
醉下高楼醒复登，任从浮薄笑才能。
青龙寺里三门上，立为南山不为僧。
606.025 【送僧游太白峰】林宽
云深游太白，莫惜遍探奇。顶上多灵迹，尘中少客知。
悬崖倚冻瀑，飞狖过孤枝。出定更何事，相逢必有诗。
606.026 【哭造微禅师】林宽
神迁不火葬，新塔露疏柽。是物皆磨灭，唯师出死生。
虚堂散钓叟，怪木哭山精。林下路长在，无因更此行。
606.027 【献同年孔郎中】林宽
炊琼爇桂帝关居，卖尽寒衣典尽书。驱马每寻霜影里，
到门常在鼓声初。蟾枝交彩清兰署，鸾珮排光映玉除。
一顾深恩身未杀，争期皎日负吹嘘。
606.028 【闻雁】林宽
接影横空背雪飞，声声寒出玉关迟。
上阳宫里三千梦，月冷风清闻过时。
606.029 【送惠补阙】林宽
诏下搜岩野，高人入竹林。长因抗疏日，便作去官心。
清俸供僧尽，沧洲寄迹深。东门有归路，徒自弃华簪。
606.030 【和友人贼后】林宽
带号乞兵急，英雄陷贼围。江山犹未静，鱼鸟欲何归。
城露桑榆尽，时平老幼稀。书从战后得，读彻血盈衣。
606.031 【长安即事】林宽
暝鼓才终复晓鸡，九门何计出沉迷，樵童乱打金吾鼓，
豪马争奔丞相堤。翡翠鬟欹钗上燕，麒麟衫束海中犀。
须知不是诗人事，空忆泉声菊畔畦。
606.032 【和周繇校书先辈省中寓直】林宽
古木重门掩，幽深只欠溪。此中真吏隐，何必更岩栖。
名姓镌幢记，经书逐库题。字随飞蠹缺，阶与落星齐。
伴直僧谈静，侵霜蛩韵低。粘尘贺草没，剥粉薛禽迷。
衰藓墙千堵，微阳菊半畦。鼓残鸦去北，漏在月沉西。
每忆终南雪，几登云阁梯。时因搜句次，那惜一招携。
606.033 【苦雨】林宽
霪霖翳日月，穷巷变沟坑。骤洒纤枝折，奔倾坏堵平。
蒙簦来客绝，跃甃噪蛙狞。败屐阴苔积，摧檐湿菌生。
斜飞穿裂瓦，迸落打空铛。叶底迟归蝶，林中滞出莺。
润侵书缝黑，冷浸鬓丝明。牖暗参差影，阶寒断续声。
尺薪功比桂，寸粒价高琼。遥想管弦里，无因识此情。
