第606卷 林寬
606.01 【送李員外頻之建州】林寬
勾踐江頭月，客星臺畔松。爲郎久不見，出守暫相逢。
鳥泊牽灘索，花空押號鍾。遠人思化切，休上武夷峯。
606.02 【送許棠先輩歸宣州】林寬
發枯窮律韻，字字合壎篪。日月所到處，姓名無不知。
鶯啼謝守壘，苔老謫仙碑。詩道喪來久，東歸爲吊之。
606.03 【窮冬太學】林寬
投跡依槐館，荒亭草合時。雪深鳶嘯急，薪溼鼎吟遲。
默坐同誰話，非僧不我知。匡廬瀑布畔，何日副心期。
606.04 【陪鄭諴郎中假日省中寓直】林寬
憲廳名最重，假日許從容。牀滿諸司印，庭高五粒松。
井尋芸吏汲，茶拆嶽僧封。鳥度簾旌暮，猶吟隔苑鍾。
606.05 【送謝石先輩歸宣州】林寬
名隨春色遠，湖外已先知。花盡方辭醉，鶯殘是放時。
天寒千尺嶽，頷白半聯詩。筍蕨猶堪採，榮歸及養期。
606.06 【下第寄歐陽瓚】林寬
詩人道僻命多奇，更值干戈亂起時。
莫作江寧王少府，一生吟苦竟誰知。
606.07 【寄何紹餘】林寬
雁過君猶未入城，清賢門下舊知名。風波凍馬遙逢見，
革橐飢僮尚挈行。住在閒坊無轍跡，別來何寺有泉聲。
芙蓉苑北曲江岸，期看終南新雪晴。
606.08 【送人宰浦城】林寬
東南猶阻寇，梨嶺更誰登。作宰應無俸，歸船必有僧。
灘平眠獺石，燒斷飲猿藤。歲盡校殊最，方當見異能。
606.09 【省試臘後望春宮】林寬
皇都初度臘，鳳輦出深宮。高憑樓臺上，遙瞻灞滻中。
仗凝霜彩白，袍映日華紅。柳眼方開凍，鶯聲漸轉風。
御溝穿斷靄，驪岫照斜空。時見宸遊興，因觀稼穡功。
606.010 【寄省中知己】林寬
門掩清曹晚，靜將烏府鄰。花開封印早，雪下典衣頻。
怪木風吹閣，廢巢時落薪。每憐吾道苦，長說向同人。
606.011 【朱坡】林寬
朱坡坡上望，不似在秦京。漸覺溪山秀，更高魚鳥情。
夜吟禪子室，曉爨獵人鐺。恃此偷佳賞，九衢蜩未鳴。
606.012 【酬陳樵見寄】林寬
失意閒眠起更遲，又將羈薄謝深知。囊書旋入酒家盡，
紗帽長依僧壁垂。待月句新遭鬼哭，尋山貌古被猿窺。
元和才子多如此，除卻清吟何所爲。
606.013 【華清宮】林寬
殿角鍾殘立宿鴉，朝元歸駕望無涯。
香泉空浸宮前草，未到春時爭發花。
606.014 【終南山】林寬
標奇聳峻壯長安，影入千門萬戶寒。
徒自倚天生氣色，塵中誰爲舉頭看。
606.015 【歌風臺】林寬
蒿棘空存百尺基，酒酣曾唱大風詞。
莫言馬上得天下，自古英雄盡解詩。
606.016 【送人歸日東】林寬
滄溟西畔望，一望一心摧。地即同正朔，天教阻往來。
波翻夜作電，鯨吼晝爲雷。門外人蔘徑，到時花幾開。
606.017 【寓興】林寬
西母一杯酒，空言浩劫春。英雄歸厚土，日月照閒人。
衰草珠璣冢，冷灰龍鳳身。茂陵驪岫晚，過者暗傷神。
606.018 【少年行】林寬
柳煙侵御道，門映夾城開。白日莫空過，青春不再來。
報仇衝雪去，乘醉臂鷹回。看取歌鐘地，殘陽滿壞臺。
606.019 【塞上還答友人】林寬
無端遊絕塞，歸鬢已蒼然。戎羯圍中過，風沙馬上眠。
草衰頻過燒，耳冷不聞蟬。從此甘貧坐，休言更到邊。
606.020 【哭棲白供奉】林寬
侍輦才難得，三朝有上人。琢詩方到骨，至死不離貧。
風帳孤螢入，霜階積葉頻。夕陽門半掩，過此亦無因。
606.021 【送升道靖恭相公分司】林寬
東風時不遇，果見致君難。海嶽影猶動，鵾鵬勢未安。
星沉關鎖冷，雞唱驛燈殘。誰似二賓客，門閒嵩洛寒。
606.022 【關下早行】林寬
軋軋推危轍，聽雞獨早行。風吹宿靄散，月照華山明。
白首東西客，黃河晝夜清。相逢皆有事，唯我是閒情。
606.023 【曲江】林寬
曲江初碧草初青，萬轂千蹄匝岸行。傾國妖姬雲鬢重，
薄徒公子雪衫輕。瓊鐫狒𤝞繞觥舞，金蹙辟邪拏撥鳴。
柳絮杏花留不得，隨風處處逐歌聲。
606.024 【長安遣懷】林寬
醉下高樓醒復登，任從浮薄笑才能。
青龍寺裏三門上，立爲南山不爲僧。
606.025 【送僧遊太白峯】林寬
雲深遊太白，莫惜遍探奇。頂上多靈蹟，塵中少客知。
懸崖倚凍瀑，飛狖過孤枝。出定更何事，相逢必有詩。
606.026 【哭造微禪師】林寬
神遷不火葬，新塔露疏檉。是物皆磨滅，唯師出死生。
虛堂散釣叟，怪木哭山精。林下路長在，無因更此行。
606.027 【獻同年孔郎中】林寬
炊瓊爇桂帝關居，賣盡寒衣典盡書。驅馬每尋霜影裏，
到門常在鼓聲初。蟾枝交彩清蘭署，鸞珮排光映玉除。
一顧深恩身未殺，爭期皎日負吹噓。
606.028 【聞雁】林寬
接影橫空背雪飛，聲聲寒出玉關遲。
上陽宮裏三千夢，月冷風清聞過時。
606.029 【送惠補闕】林寬
詔下搜巖野，高人入竹林。長因抗疏日，便作去官心。
清俸供僧盡，滄洲寄跡深。東門有歸路，徒自棄華簪。
606.030 【和友人賊後】林寬
帶號乞兵急，英雄陷賊圍。江山猶未靜，魚鳥欲何歸。
城露桑榆盡，時平老幼稀。書從戰後得，讀徹血盈衣。
606.031 【長安即事】林寬
暝鼓才終復曉雞，九門何計出沉迷，樵童亂打金吾鼓，
豪馬爭奔丞相堤。翡翠鬟欹釵上燕，麒麟衫束海中犀。
須知不是詩人事，空憶泉聲菊畔畦。
606.032 【和周繇校書先輩省中寓直】林寬
古木重門掩，幽深只欠溪。此中真吏隱，何必更巖棲。
名姓鐫幢記，經書逐庫題。字隨飛蠹缺，階與落星齊。
伴直僧談靜，侵霜蛩韻低。粘塵賀草沒，剝粉薛禽迷。
衰蘚牆千堵，微陽菊半畦。鼓殘鴉去北，漏在月沉西。
每憶終南雪，幾登雲閣梯。時因搜句次，那惜一招攜。
606.033 【苦雨】林寬
霪霖翳日月，窮巷變溝坑。驟灑纖枝折，奔傾壞堵平。
蒙簦來客絕，躍甃噪蛙獰。敗屐陰苔積，摧檐溼菌生。
斜飛穿裂瓦，迸落打空鐺。葉底遲歸蝶，林中滯出鶯。
潤侵書縫黑，冷浸鬢絲明。牖暗參差影，階寒斷續聲。
尺薪功比桂，寸粒價高瓊。遙想管絃裏，無因識此情。
