第239卷 錢起
239.01 【同程九早入中書（一作錢珝詩）】錢起
漢家賢相重英奇，蟠木何材也見知。不意雲霄能自致，
空驚鵷鷺忽相隨。臘雪初明柏子殿，春光欲上萬年枝。
獨慚皇鑑明如日，未厭春光向玉墀。
239.02 【仲春宴王補闕城東小池】錢起
王孫興至幽尋好，芳草春深景氣和。藥院愛隨流水入，
山齋喜與白雲過。猶嫌巢鶴窺人遠，不厭叢花對客多。
醉來倚玉無餘事，目送歸鴻笑復歌。
239.03 【夜宿靈臺寺寄郎士元】錢起
西日橫山含碧空，東方吐月滿禪宮。朝瞻雙頂青冥上，
夜宿諸天色界中。石潭倒獻蓮花水，塔院空聞松柏風。
萬里故人能尚爾，知君視聽我心同。
239.04 【題郎士元半日吳村別業，兼呈李長官】錢起
半日吳村帶晚霞，閒門高柳亂飛鴉。橫雲嶺外千重樹，
流水聲中一兩家。愁人昨夜相思苦，閏月今年春意賒。
自嘆梅生頭似雪，卻憐潘令縣如花。
239.05 【猷川雪後送僧粲臨還京，時避世臥疾】錢起
連步青溪幾萬重，有時共立在孤峯。齋到盂空餐雪麥，
經傳金字坐雲松。呻吟獨臥猷川水，振錫先聞長樂鍾。
回望羣山攜手處，離心一一涕無從。
239.06 【和李員外扈駕幸溫泉宮】錢起
未央月曉度疏鍾，鳳輦時巡出九重。雪霽山門迎瑞日，
雲開水殿候飛龍。經寒不入宮中樹，佳氣常薰仗外峯。
遙羨枚皋扈仙蹕，偏承霄漢渥恩濃。
239.07 【長信怨】錢起
長信螢來一葉秋，蛾眉淚盡九重幽。鳷鵲觀前明月度，
芙蓉闕下絳河流。鴛衾久別難爲夢，鳳管遙聞更起愁。
誰分昭陽夜歌舞，君王玉輦正淹留。
239.08 【送河南陸少府】錢起
雲間陸生美且奇，銀章朱綬映金羈。自料抱材將致遠，
寧嗟趨府暫牽卑。東城社日催巢燕，上苑秋聲散御梨。
朝夕詔書還柏署，行看飛隼集高枝。
239.09 【送李評事赴潭州使幕】錢起
湖南遠去有餘情，蘋葉初齊白芷生。謾說簡書催物役，
遙知心賞緩王程。興過山寺先雲到，嘯引江帆帶月行。
幕下由來貴無事，佇聞談笑靜黎氓。
239.010 【送李九貶南陽】錢起
玉柱金罍醉不歡，雲山驛道向東看，鴻聲斷續暮天遠，
柳影蕭疏秋日寒。霜降幽林沾蕙若，弦驚翰苑失鴛鸞。
秋來回首君門阻，馬上應歌行路難。
239.011 【送裴頔侍御使蜀】錢起
柱史才年四十強，鬚髯玄發美清揚。朝天繡服乘恩貴，
出使星軺滿路光。錦水繁花添麗藻，峨嵋明月引飛觴。
多才自有云霄望，計日應追鴛鷺行。
239.012 【送韋信愛子歸覲】錢起
離舟解纜到斜暉，春水東流燕北飛。才子學詩趨露冕，
棠花含笑待斑衣。稍聞江樹啼猿近，轉覺山林過客稀。
借問還珠盈合浦，何如鯉也入庭闈。
239.013 【送興平王少府遊梁】錢起
舊識相逢情更親，攀歡甚少愴離頻。黃綬罷來多遠客，
青山何處不愁人。日斜官樹聞蟬滿，雨過關城見月新。
梁國遺風重詞賦，諸侯應念馬卿貧。
239.014 【送張員外出牧嶽州】錢起
鳳凰銜詔與何人，喜政多才寵寇恂。臺上鴛鸞爭送遠，
岳陽雲樹待行春。自憐黃閣知音在，不厭彤幨出守頻。
應笑馮唐衰且拙，世情相見白頭新。
239.015 【送孫十尉溫縣】錢起
飛花落絮滿河橋，千里傷心送客遙。不惜芸香染黃綬，
惟憐鴻羽下青霄。雲衢有志終驤首，吏道無媒且折腰。
急管繁弦催一醉，頹陽不駐引徵鑣。
239.016 【送鍾評事應宏詞下第東歸】錢起
芳歲歸人嗟轉蓬，含情回首灞陵東。蛾眉不入秦臺鏡，
鷁羽還驚宋國風。世事悠揚春夢裏，年光寂寞旅愁中。
勸君稍盡離筵酒，千里佳期難再同。
239.017 【送嚴維尉河南】錢起
蕙葉青青花亂開，少年趨府下蓬萊。甘泉未獻揚雄賦，
吏道何勞賈誼才。徵陌獨愁飛蓋遠，離筵只惜暝鍾催。
欲知別後相思處，願植瓊枝向柏臺。
239.018 【送馬員外拜官覲省】錢起
二十爲郎事漢文，鴛雛驥子自爲羣。筆精已許臺中妙，
劍術還令世上聞。歸覲屢經槐裏月，出師常笑棘門軍。
莫言來往朝天遠，看取鳴鞘入斷雲。
239.019 【送冷朝陽擢第後歸金陵覲省】錢起
萊子晝歸今始好，潘園景色夏偏濃。夕陽流水吟詩去，
明月青山出竹逢。兄弟相歡初讓果，鄉人爭賀舊登龍。
佳期少別俄千里，雲樹愁看過幾重。
239.020 【九日宴浙江西亭】錢起
詩人九日憐芳菊，筵客高齋宴浙江。漁浦浪花搖素壁，
西陵樹色入秋窗。木奴向熟懸金實，桑落新開瀉玉缸。
四子醉時爭講習，笑論黃霸舊爲邦。
239.021 【和王員外雪晴早朝】錢起
紫微晴雪帶恩光，繞仗偏隨鴛鷺行。長信月留寧避曉，
宜春花滿不飛香。獨看積素凝清禁，已覺輕寒讓太陽。
題柱盛名兼絕唱，風流誰繼漢田郎。
239.022 【避暑納涼】錢起
木槿花開畏日長，時搖輕扇倚繩牀。初晴草蔓緣新筍，
頻雨苔衣染舊牆。十旬河朔應虛醉，八柱天台好納涼。
無事始然知靜勝，深垂紗帳詠滄浪。
239.023 【早夏】錢起
楚狂身世恨情多，似病如憂正是魔，花萼敗春多寂寞，
葉陰迎夏已清和。鸝黃好鳥搖深樹，細白佳人著紫羅。
軍旅閱詩裁不得，可憐風景遣如何。
239.024 【題嵩陽焦道士石壁】錢起
三峯花畔碧堂懸，錦裏真人此得仙。玉體才飛西蜀雨，
霓裳欲向大羅天。彩雲不散燒丹竈，白鹿時藏種玉田。
幸入桃源因去世，方期丹訣一延年。
239.025 【題延州聖僧穴】錢起
定力無涯不可稱，未知何代坐禪僧。默默山門宵閉月，
熒熒石壁晝然燈。四時樹長書經葉，萬歲巖懸拄杖藤。
昔日捨身緣救鴿，今時出見有飛鷹。
239.026 【樂遊原晴望上中書李侍郎】錢起
爽氣朝來萬里清，憑高一望九秋輕。不知鳳沼霖初霽，
但覺堯天日轉明。四野山河通遠色，千家砧杵共秋聲，
遙想青雲丞相府，何時開閣引書生。
239.027 【幽居春暮書懷（一作石門暮春，一作藍田春暮）】錢起
自哂鄙夫多野性，貧居數畝半臨湍。溪雲雜雨來茅屋，
山雀將雛到藥欄。仙籙滿牀閒不厭，陰符在篋老羞看。
更憐童子宜春服，花裏尋師指杏壇。
239.028 【謁許由廟】錢起
故向箕山訪許由，林泉物外自清幽。松上掛瓢枝幾變，
石間洗耳水空流。綠苔唯見遮三徑，青史空傳謝九州。
緬想古人增嘆惜，颯然雲樹滿巖秋。
239.029 【過張成侍御宅】錢起
丞相幕中題鳳人，文章心事每相親。從軍誰謂仲宣樂，
入室方知顏子貧。杯裏紫茶香代酒，琴中綠水靜留賓。
欲知別後相思意，唯願瓊枝入夢頻。
239.030 【酬考功楊員外見贈佳句(黃卷讀來今已老白頭受屈不曾言)】錢起
上林諫獵知才薄，尺組承恩愧命牽。潢潦難滋滄海潤，
螢光空盡太陽前。虛名濫接登龍士，野性寧忘種黍田。
相國無私人守樸，何辭老去上皇年。
239.031 【寄永嘉王十二】錢起
永嘉風景入新年，才子詩成定可憐。夢裏還鄉不相見，
天涯憶戴復誰傳。花傾曉露垂如淚，鶯拂遊絲斷若弦。
願得迴風吹海雁，飛書一宿到君邊。
239.032 【七盤嶺阻寇聞李端公先到南楚】錢起
日暮窮途淚滿襟，雲天南望羨飛禽。阮腸暗與孤鴻斷，
江水遙連別恨深。明月既能通憶夢，青山何用隔同心。
秦楚眼看成絕國，相思一寄白頭吟。
239.033 【酬趙給事相尋不遇留贈】錢起
誰憶顏生窮巷裏，能勞馬跡破春苔。忽看童子掃花處，
始愧夕郎題鳳來。斜景適隨詩興盡，好風才送珮聲回。
豈無雞黍期他日，惜此殘春阻綠杯。
239.034 【山中酬楊補闕見過】錢起
日暖風恬種藥時，紅泉翠壁薜蘿垂。幽溪鹿過苔還靜，
深樹雲來鳥不知。青瑣同心多逸興，春山載酒遠相隨。
卻慚身外牽纓冕，未勝杯前倒接䍦。
239.029 【同王錥起居程浩郎中韓翃舍人題安國寺用上人院】錢起
慧眼沙門真遠公，經行宴坐有儒風。香緣不絕簪裾會，
禪想寧妨藻思通。曙後爐煙生不滅，晴來階色並歸空。
狂夫入室無餘事，唯與天花一笑同。
239.030 【尋司勳李郎中不遇】錢起
知己知音同舍郎，如何咫尺阻清揚。每恨蒹葭傍芳樹，
多慚新燕入華堂。重花不隔陳蕃榻，修竹能深夫子牆。
唯有早朝趨鳳閣，朝時憐羽接鴛行。
239.031 【贈張南史】錢起
紫泥何日到滄洲，笑向東陽沈隱侯。黛色晴峯雲外出，
縠文江水縣前流。使臣自欲論公道，才子非關厭薄遊。
溪畔秋蘭雖可佩，知君不得少停舟。
239.032 【暇日覽舊詩因以題詠】錢起
逍遙心地得關關，偶被功名涴我閒。有壽亦將歸象外，
無詩兼不戀人間。何窮默識輕洪範，未喪斯文勝大還。
筐篋靜開難似此，蕊珠春色海中山。
239.033 【漢武出獵】錢起
漢家無事樂時雍，羽獵年年出九重。玉帛不朝金闕路，
旌旗長繞彩霞峯。且貪原獸輕黃屋，寧畏漁人犯白龍。
薄暮方歸長樂觀，垂楊幾處綠煙濃。
239.034 【宴曹王宅】錢起
賢王駟馬退朝初，小苑三春帶雨餘。林沼蔥蘢多貴氣，
樓臺隱映接天居。仙雞引敵穿紅藥，宮燕銜泥落綺疏。
自嘆平生相識願，何如今日廁應徐。
239.035 【重贈趙給事】錢起
久飛鴛掖出時髦，恥負平生稽古勞。玉樹滿庭家轉貴，
雲衢獨步位初高。能迂騶馭尋蝸舍，不惜瑤華報木桃。
應念潛郎守貧病，常悲休沐對蓬蒿。
239.036 【贈闕下裴舍人】錢起
二月黃鶯飛上林，春城紫禁曉陰陰。長樂鐘聲花外盡，
龍池柳色雨中深。陽和不散窮途恨，霄漢長懷捧日新。
獻賦十年猶未遇，羞將白髮對華簪。
239.037 【登劉賓客高齋（時公初退相，一作春題劉相公山齋）】錢起
能以功成疏寵位，不將心賞負雲霞。林間客散孫弘閣，
城上山宜綺季家。蝴蝶晴連池岸草，黃鸝晚出柳園花。
日陪鯉也趨文苑，誰道門生隔絳紗。
239.038 【哭辛霽】錢起
流水辭山花別枝，隨風一去絕還期。昨夜故人泉下宿，
今朝白髮鏡中垂。音徽寂寂空成夢，容範朝朝無見時。
旦暮餘生幾息在，不應存沒未嘗悲。
239.039 【和慕容法曹尋漁者寄城中故人】錢起
孤煙一點綠溪湄，漁父幽居即舊基。飢鷺不驚收釣處，
閒麛應乳負暄時。茅齋對雪開尊好，稚子焚枯飯客遲。
勝事宛然懷抱裏，頃來新得謝公詩。
239.040 【山花】錢起
山花照塢復燒溪，樹樹枝枝儘可迷。野客未來枝畔立，
流鶯已向樹邊啼。從容只是愁風起，眷戀常須向日西。
別有妖妍勝桃李，攀來折去亦成蹊。
239.041 【送楊著作歸東海】錢起
楊柳出關色，東行千里期。酒酣暫輕別，路遠始相思。
欲識離心盡，斜陽到海時。
239.042 【送李協律還東京】錢起
芳草忽無色，王孫復入關。長河侵驛道，匹馬傍雲山。
愁見離居久，螢飛秋月閒。
239.043 【秋館言懷】錢起
蟋蟀已秋思，蕙蘭仍碧滋。蹉跎獻賦客，嘆息此良時。
日夕雲臺下，商歌空自悲。
239.044 【和劉明府宴縣前山亭】錢起
城隅勞心處，雪後歲芳開。山映千花出，泉經萬井來。
翔鸞欲下舞，上客且留杯。
239.045 【新雨喜得王卿書問】錢起
苦雨暗秋徑，寒花垂紫苔。愁中綠尊盡，夢裏故人來。
果有相思字，銀鉤新月開。
239.046 【賦得巢燕送客】錢起
能棲杏梁際，不與黃雀羣。夜影寄紅燭，朝飛高碧雲。
含情別故侶，花月惜春分。
239.047 【題張藍田訟堂】錢起
角巾高枕向晴山，頌簡庭空不用關。秋風窗下琴書靜，
夜景門前人吏閒。稍覺淵明歸思遠，東皋月出片雲還。
239.048 【江行無題一百首（一作錢珝詩）】錢起
傾酒向漣漪，乘流東去時。寸心同尺璧，投此報馮夷。
江曲全縈楚，雲飛半自秦。峴山回首望，如別故關人。
浦煙函夜色，冷日轉秋旻。自有沈碑石，清光不照人。
楚岸雲空合，楚城人不來。只今誰善舞，莫恨發陽臺。
行背青山郭，吟當白露秋。風流無屈宋，空詠古荊州。
晚來漁父喜，罾重欲收遲。恐有長江使，金錢願贖龜。
去指龍沙路，徒懸象闕心。夜涼無遠夢，不爲偶聞砧。
霽雲疏有葉，雨浪細無花。隱放扁舟去，江天自有涯。
好日當秋半，層波動旅腸。已行千里外，誰與共秋光。
潤色非東里，官曹更建章。宦遊難自定，來喚棹船郎。
夜江清未曉，徒惜月光沉。不是因行樂，堪傷老大心。
翳日多喬木，維舟取束薪。靜聽江叟語，俱是厭兵人。
箭漏日初短，汀菸草未衰。雨餘雖更綠，不是採蘋時。
山雨夜來漲，喜魚跳滿江。岸沙平欲盡，垂蓼入船窗。
渚邊新雁下，舟上獨淒涼。俱是南來客，憐君綴一行。
牽路沿江狹，沙崩岸不平。盡知行處險，誰肯載時輕。
雲密連江暗，風斜著物鳴。一杯真戰將，笑爾作愁兵。
柳拂斜開路，籬邊數戶村。可能還有意，不掩向江門。
不識桓公渴，徒吟子美詩。江清唯獨看，心外更誰知。
憔悴異靈均，非讒作逐臣。如逢漁父問，未是獨醒人。
水涵秋色靜，雲帶夕陽高。詩癖非吾病，何妨吮短毫。
登舟非古岸，還似阻西陵。箕伯無多少，回頭詎不能。
帆翅初張處，雲鵬怒翼同。莫愁千里路，自有到來風。
秋雲久無雨，江燕社猶飛。卻笑舟中客，今年未得歸。
佳節雖逢菊，浮生正似萍。故山何處望，荒岸小長亭。
行到楚江岸，蒼茫人正迷。只知秦塞遠，格磔鷓鴣啼。
月下江流靜，村荒人語稀。鷺鷥雖有伴，仍共影雙飛。
鬥轉月未落，舟行夜已深。有村知不遠，風便數聲砧。
棹驚沙鳥迅，飛濺夕陽波。不顧魚多處，應防一目羅。
漸覺江天遠，難逢故國書。可能無往事，空食鼎中魚。
岸草連荒色，村聲樂稔年。晚晴初獲稻，閒卻採蓮船。
灘淺爭遊鷺，江清易見魚。怪來吟未足，秋物欠紅蕖。
蛩響依莎草，螢飛透水煙。夜涼誰詠史，空泊運租船。
睡穩葉舟輕，風微浪不驚。任君蘆葦岸，終夜動秋聲。
自念平生意，曾期一郡符。豈知因謫宦，斑鬢入江湖。
煙渚復煙渚，畫屏休畫屏。引愁天末去，數點暮山青。
水天涼夜月，不是惜清光。好物隨人祕，秦淮憶建康。
古來多思客，搖落恨江潭。今日秋風至，蕭疏獨沔南。
映竹疑村好，穿蘆覺渚幽。漸安無曠土，姜芋當農收。
秋風動客心，寂寂不成吟。飛上危檣立，啼烏報好音。
見底高秋水，開懷萬里天。旅吟還有伴，沙柳數枝蟬。
九日自佳節，扁舟無一杯。曹園舊尊酒，戲馬憶高臺。
兵火有餘燼，貧村才數家。無人爭曉渡，殘月下寒沙。
渚禽菱芡足，不向稻粱爭。靜宿涼灣月，應無失侶聲。
輕雲未護霜，樹杪橘初黃。信是知名物，微風過水香。
渺渺望天涯，清漣浸赤霞。難逢星漢使，烏鵲日乘槎。
土曠深耕少，江平遠釣多。生平皆棄本，金革竟如何。
海月非常物，等閒不可尋。披沙應有地，淺處定無金。
風晚冷颼颼，蘆花已白頭。舊來紅葉寺，堪憶玉京秋。
風好來無陣，雲閒去有蹤。釣歌無遠近，應喜罷艨艟。
吳疆連楚甸，楚俗異吳鄉。漫把尊中物，無人啄蟹筐。
岸綠野煙遠，江紅斜照微。撐開小漁艇，應到月明歸。
雨餘江始漲，漾漾見流薪。曾嘆河中木，斯言憶古人。
葉舟維夏口，煙野獨行時。不見頭陀寺，空懷幼婦碑。
晚泊武昌岸，津亭疏柳風。數株曾手植，好事憶陶公。
墜露曉猶濃，秋花不易逢。涉江雖已晚，高樹搴芙蓉。
舟航依浦定，星斗滿江寒。若比陰霾日，何妨夜未闌。
近戍離金落，孤岑望火門。唯將知命意，瀟灑向乾坤。
叢菊生堤上，此花長後時。有人還採掇，何必在春期。
夕景殘霞落，秋寒細雨晴。短纓何用濯，舟在月中行。
堤壞漏江水，地坳成野塘。晚荷人不折，留取作秋香。
左宦終何路，攄懷亦自寬。襞箋嘲白鷺，無意喻梟鸞。
樓空人不歸，雲似去時衣。黃鶴無心下，長應笑令威。
白帝朝驚浪，潯陽暮映雲。等閒生險易，世路只如君。
櫓慢開輕浪，帆虛帶白雲。客船雖狹小，容得庾將軍。
風雨正甘寢，雲霓忽晚晴。放歌雖自遣，一歲又崢嶸。
靜看秋江水，風微浪漸平。人間馳競處，塵土自波成。
風勁帆方疾，風回棹卻遲。較量人世事，不校一毫釐。
咫尺愁風雨，匡廬不可登。只疑雲霧窟，猶有六朝僧。
幽思正遲遲，沙邊濯弄時。自憐非博物，猶未識鳧葵。
曾有煙波客，能歌西塞山。落帆唯待月，一釣紫菱灣。
千頃水紋細，一拳嵐影孤。君山寒樹綠，曾過洞庭湖。
光闊重湖水，低斜遠雁行。未曾無興詠，多謝沈東陽。
晚菊繞江壘，忽如開古屏。莫言時節過，白日有餘馨。
秋寒鷹隼健，逐雀下雲空。知是江湖闊，無心擊塞鴻。
日落長亭晚，山門步障青。可憐無酒分，處處有旗亭。
江草何多思，冬青尚滿洲。誰能驚鵩鳥，作賦爲沙鷗。
遠岸無行樹，經霜有半紅。停船搜好句，題葉贈江楓。
身世比行舟，無風亦暫休。敢言終破浪，唯願穩乘流。
數畝蒼苔石，煙濛鶴卵洲。定因詞客遇，名字始風流。
興閒停桂楫，路好過鬆門。不負佳山水，還開酒一尊。
幽懷念煙水，長恨隔龍沙。今日滕王閣，分明見落霞。
短楫休敲桂，孤根自駐萍。自憐非劍氣，空向鬥牛星。
江流何渺渺，懷古獨依依。漁父非賢者，蘆中但有磯。
高浪如銀屋，江風一發時。筆端降太白，才大語終奇。
細竹漁家路，晴陽看結繒。喜來邀客坐，分與折腰菱。
幸有煙波興，寧辭筆硯勞。緣情無怨刺，卻似反離騷。
平湖五百里，江水想通波。不奈扁舟去，其如決計何。
數峯雲斷處，去岸映高山。身到韋江日，猶應未得閒。
一灣斜照水，三版順風船。未敢相邀約，勞生只自憐。
江雨正霏微，江村晚渡稀。何曾妨釣艇，更待得魚歸。
沙上獨行時，高吟到楚詞。難將垂岸蓼，盈把當江蘺。
新野舊樓名，潯陽勝賞情。照人長一色，江月共悽清。
願飲西江水，那吟北渚愁。莫教留滯跡，遠比蔡昭侯。
湖口分江水，東流獨有情。當時好風物，誰伴謝宣城。
潯陽江畔菊，應似古來秋。爲問幽棲客，吟時得酒不。
高峯有佳號，千尺倚寒松。若使爐煙在，猶應爲上公。
萬木已清霜，江邊村事忙。故溪黃稻熟，一夜夢中香。
楚水苦縈迴，征帆落又開。可緣非直路，卻有好風來。
遠謫歲時晏，暮江風雨寒。仍愁系舟處，驚夢近長灘。
239.049 【言懷】錢起
夜月霽未好，雲泉堪夢歸。如何建章漏，催著早朝衣。
239.050 【和張僕射塞下曲（一作盧綸詩）】錢起
月黑雁飛高，單于夜遁逃。欲將輕騎逐，大雪滿弓刀。
239.051 【送李明府去官】錢起
謗言三至後，直道嘆何如。今日藍溪水，無人不夜魚。
239.052 【赴章陵酬李卿贈別】錢起
一官叨下秩，九棘謝知音。芳草文園路，春愁滿別心。
239.053 【逢俠者】錢起
燕趙悲歌士，相逢劇孟家。寸心言不盡，前路日將斜。
239.054 【郎員外見尋不遇】錢起
軒騎來相訪，漁樵悔晚歸。更憐垂露跡，花裏點牆衣。
239.055 【過李侍御宅（一作過故呂侍御宅）】錢起
不見承明客，愁聞長樂鍾。馬卿何早世，漢主欲登封。
239.056 【宿洞口館】錢起
野竹通溪冷，秋泉入戶鳴。亂來人不到，芳草上階生。
239.057 【九日寄侄箊箕等】錢起
採菊偏相憶，傳香寄便風。今朝竹林下，莫使桂尊空。
239.058 【梨花】錢起
豔靜如籠月，香寒未逐風。桃花徒照地，終被笑妖紅。
239.059 【題崔逸人山亭】錢起
藥徑深紅蘚，山窗滿翠微。羨君花下酒，蝴蝶夢中飛。
239.060 【藍田溪雜詠二十二首·登臺（一作望山臺）】錢起
望山登春臺，目盡趣難極。晚景下平阡，花際霞峯色。
239.061 【藍田溪雜詠二十二首·板橋】錢起
靜宜樵隱度，遠與車馬隔。有時行藥來，喜遇歸山客。
239.062 【藍田溪雜詠二十二首·石井】錢起
片霞照仙井，泉底桃花紅。那知幽石下，不與武陵通。
239.063 【藍田溪雜詠二十二首·古藤】錢起
引蔓出雲樹，垂綸覆巢鶴。幽人對酒時，苔上閒花落。
239.064 【藍田溪雜詠二十二首·晚歸鷺】錢起
池上靜難厭，雲間欲去晚。忽背夕陽飛，乘興清風遠。
239.065 【藍田溪雜詠二十二首·洞仙謠（一作伺山徑）】錢起
幾轉到青山，數重度流水。秦人入雲去，知向桃源裏。
239.066 【藍田溪雜詠二十二首·藥圃】錢起
春畦生百藥，花葉香初霽。好容似風光，偏來入叢蕙。
239.067 【藍田溪雜詠二十二首·石上苔】錢起
淨與溪色連，幽宜松雨滴。誰知古石上，不染世人跡。
239.068 【藍田溪雜詠二十二首·窗裏山】錢起
遠岫見如近，千里一窗裏。坐來石上雲，乍謂壺中起。
239.069 【藍田溪雜詠二十二首·竹間路】錢起
暗歸草堂靜，半入花園去。有時載酒來，不與清風遇。
239.070 【藍田溪雜詠二十二首·竹嶼】錢起
幽鳥清漣上，興來看不足。新篁壓水低，昨夜鴛鴦宿。
239.071 【藍田溪雜詠二十二首·砌下泉】錢起
穿雲來自遠，激砌流偏駛。能資庭戶幽，更引海禽至。
239.072 【藍田溪雜詠二十二首·戲鷗】錢起
乍依菱蔓聚，盡向蘆花滅。更喜好風來，數片翻晴雪。
239.073 【藍田溪雜詠二十二首·遠山鍾】錢起
風送出山鍾，雲霞度水淺。欲知聲盡處，鳥滅寥天遠。
239.074 【藍田溪雜詠二十二首·東陂（一作憶皇子陂）】錢起
永日興難望，掇芳春陂曲。新晴花枝下，愛此苔水綠。
239.075 【藍田溪雜詠二十二首·池上亭】錢起
臨池構杏梁，待客歸煙塘。水上褰簾好，蓮開杜若香。
239.076 【藍田溪雜詠二十二首·銜魚翠鳥】錢起
有意蓮葉間，瞥然下高樹。擘波得潛魚，一點翠光去。
239.077 【藍田溪雜詠二十二首·石蓮花】錢起
幽石生芙蓉，百花慚美色。遠笑越溪女，聞芳不可識。
239.078 【藍田溪雜詠二十二首·潺湲聲】錢起
亂石跳素波，寒聲聞幾處。颼颼暝風引，散出空林去。
239.079 【藍田溪雜詠二十二首·松下雪】錢起
雖因朔風至，不向瑤臺側。唯助苦寒松，偏明後凋色。
239.080 【藍田溪雜詠二十二首·田鶴】錢起
田鶴望碧霄，舞風亦自舉。單飛後片雪，早晚及前侶。
239.081 【藍田溪雜詠二十二首·題南陂】錢起
家住鳳城南，門臨古陂曲。時憐上林雁，半入池塘宿。
239.082 【藍田溪雜詠二十二首·傷秋】錢起
歲去人頭白，秋來樹葉黃。搔頭向黃葉，與爾共悲傷。
239.083 【送崔山人歸山】錢起
東山殘雨掛斜暉，野客巢由指翠微。
別酒稍酣乘興去，知君不羨白雲歸。
239.084 【題禮上人壁畫山水】錢起
連山畫出映禪扉，粉壁香筵滿翠微。
坐來爐氣縈空散，共指晴雲向嶺歸。
239.085 【送歐陽子還江華郡】錢起
江華勝事接湘濱，千里湖山入興新。
才子思歸催去棹，汀花且爲駐殘春。
239.086 【暮春歸故山草堂（一作劉長卿詩：晚春歸山居題窗前竹）】錢起
谷口春殘黃鳥稀，辛夷花盡杏花飛。
始憐幽竹山窗下，不改清陰待我歸。
239.087 【訪李卿不遇】錢起
畫戟朱樓映晚霞，高梧寒柳度飛鴉。
門前不見歸軒至，城上愁看落日斜。
239.088 【與趙莒茶宴】錢起
竹下忘言對紫茶，全勝羽客醉流霞。
塵心洗盡興難盡，一樹蟬聲片影斜。
239.089 【故王維右丞堂前芍藥花開，悽然感懷】錢起
芍藥花開出舊欄，春衫掩淚再來看。
主人不在花長在，更勝青松守歲寒。
239.090 【送張參及第還家】錢起
大學三年聞琢玉，東堂一舉早成名。
借問還家何處好，玉人含笑下機迎。
239.091 【夜泊鸚鵡洲】錢起
月照溪邊一罩蓬，夜聞清唱有微風。
小樓深巷敲方響，水國人家在處同。
239.092 【歸雁】錢起
瀟湘何事等閒回，水碧沙明兩岸苔。
二十五絃彈夜月，不勝清怨卻飛來。
239.093 【春郊】錢起
水繞冰渠漸有聲，氣融煙塢晚來明。
東風好作陽和使，逢草逢花報發生。
239.094 【晚歸嚴明府題門】錢起
降士林沾蕙草寒，弦驚翰苑失鴛鸞。
秋中回首君門阻，馬上應歌行路難。
239.095 【秋夜送趙冽歸襄陽】錢起
斗酒忘言良夜深，紅萱露滴鵲驚林。
欲知別後思今夕，漢水東流是寸心。
239.096 【送符別駕還郡（一作還錢塘）】錢起
驥足駸駸吳越關，屏星復與紫書還。
已知從事元無事，城上愁看海上山。
239.097 【同王員外隴城絕句】錢起
三軍版築脫金刀，黎庶翻慚將士勞。
不憶新城連嶂起，唯驚畫角入雲高。
239.098 【過故洛城】錢起
故城門外春日斜，故城門裏無人家。
市朝欲認不知處，漠漠野田空草花。
239.099 【校獵曲】錢起
長楊殺氣連雲飛，漢主秋畋正掩圍。
重門日晏紅塵出，數騎胡人獵獸歸。
239.0100 【晚過橫灞寄張藍田】錢起
亂水東流落照時，黃花滿徑客行遲。
林端忽見南山色，馬上還吟陶令詩。
239.0101 【九日田舍】錢起
今日陶家野興偏，東籬黃菊映秋田。
浮雲暝鳥飛將盡，始達青山新月前。
239.0102 【長安落第】錢起
花繁柳暗九門深，對飲悲歌淚滿襟。
數日鶯花皆落羽，一回春至一傷心。
