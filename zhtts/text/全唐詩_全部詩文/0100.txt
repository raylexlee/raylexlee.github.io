第100卷 司马逸客 等
100.01 【雅琴篇】司马逸客
亭亭峄阳树，落落千万寻。独抱出云节，孤生不作林。
影摇绿波水，彩绚丹霞岑。直干思有托，雅志期所任。
匠者果留盼，雕斫为雅琴。文以楚山玉，错以昆吾金。
虬凤吐奇状，商徵含清音。清音雅调感君子，
一抚一弄怀知己。不知钟期百年馀，还忆朝朝几千里。
马卿台上应芜没，阮籍帷前空已矣。山情水意君不知，
拂匣调弦为谁理。调弦拂匣倍含情，况复空山秋月明。
陇水悲风已呜咽，离鹍别鹤更凄清。将军塞外多奇操，
中散林间有正声。正声谐风雅，欲竟此曲谁知者。
自言幽隐乏先容，不道人物知音寡。谁能一奏和天地，
谁能再抚欢朝野。朝野欢娱乐未央，车马骈阗盛彩章。
岁岁汾川事箫鼓，朝朝伊水听笙簧。窈窕楼台临上路，
妖娆歌舞出平阳。弹弦本自称仁祖，吹管由来许季长。
犹怜雅歌淡无味，渌水白云谁相贵。还将逸词赏幽心，
不觉繁声论远意。传闻帝乐奏钧天，傥冀微躬备五弦。
愿持东武宫商韵，长奉南熏亿万年。
100.02 【三妇艳】王绍宗
大妇能调瑟，中妇咏新诗。小妇独无事，花庭曳履綦。
上客且安坐，春日正迟迟。
100.03 【别离怨】郑遂初
荡子戍辽东，连年信不通。尘生锦步障，花送玉屏风。
只怨红颜改，宁辞玉簟空。系书春雁足，早晚到云中。
100.04 【寒食（一作沈佺期诗）】李崇嗣
普天皆灭焰，匝地尽藏烟。不知何处火，来就客心然。
100.05 【览镜（一作李嗣宗诗）】李崇嗣
岁去红颜尽，愁来白发新。今朝开镜匣，疑是别逢人。
100.06 【独愁】李崇嗣
闻道成都酒，无钱亦可求。不知将几斗，销得此来愁。
100.07 【昭君怨三首】东方虬
汉道方全盛，朝廷足武臣。何须薄命妾，辛苦事和亲。
掩泪辞丹凤，衔悲向白龙。单于浪惊喜，无复旧时容。
胡地无花草，春来不似春。自然衣带缓，非是为腰身。
100.08 【春雪】东方虬
春雪满空来，触处似花开。不知园里树，若个是真梅。
100.09 【逸人歌赠李山人】张楚金
上有尧兮下有由，眠松阳兮漱颍流。其貌古，其心幽，
浩歌一曲兮林壑秋。道险可惊兮人莫用，
乐天知命兮守岩洞。时击磬兮嗟鸣凤，
吾欲知往古之不可追，自悠悠于凡梦。
100.010 【谪南海过始兴广胜寺果上人房（一作过韶州广界寺）】房融
零落嗟残命，萧条托胜因。方烧三界火，遽洗六情尘。
隔岭天花发，凌空月殿新。谁令乡国梦，终此学分身。
100.011 【咏院中丛竹】吕太一
擢擢当轩竹，青青重岁寒。心贞徒见赏，箨小未成竿。
100.012 【和吕御史咏院中丛竹】张纮
闻君庭竹咏，幽意岁寒多。叹息为冠小，良工将奈何。
100.013 【闺怨（《搜玉集》作张炫诗）】张纮
去年离别雁初归，今夜裁缝萤已飞。
征客近来音信断，不知何处寄寒衣。
100.014 【行路难】张纮
君不见温家玉镜台，提携抱握九重来。
君不见相如绿绮琴，一抚一拍凤凰音。
人生意气须及早，莫负当年行乐心。荆王奏曲楚妃叹，
曲尽欢终夜将半。朱楼银阁正平生，碧草青苔坐芜漫。
当春对酒不须疑，视日相看能几时。春风吹尽燕初至，
此时自为称君意。秋露萎草鸿始归，此时衰暮与君违。
人生翻覆何常定，谁保容颜无是非。
100.015 【别亲朋】郑蜀宾
畏途方万里，生涯近百年。不知将白首，何处入黄泉。
