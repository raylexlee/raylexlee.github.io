第100卷 司馬逸客 等
100.01 【雅琴篇】司馬逸客
亭亭嶧陽樹，落落千萬尋。獨抱出雲節，孤生不作林。
影搖綠波水，彩絢丹霞岑。直幹思有託，雅志期所任。
匠者果留盼，雕斫爲雅琴。文以楚山玉，錯以昆吾金。
虯鳳吐奇狀，商徵含清音。清音雅調感君子，
一撫一弄懷知己。不知鍾期百年餘，還憶朝朝幾千裏。
馬卿臺上應蕪沒，阮籍帷前空已矣。山情水意君不知，
拂匣調絃爲誰理。調絃拂匣倍含情，況復空山秋月明。
隴水悲風已嗚咽，離鵾別鶴更悽清。將軍塞外多奇操，
中散林間有正聲。正聲諧風雅，欲竟此曲誰知者。
自言幽隱乏先容，不道人物知音寡。誰能一奏和天地，
誰能再撫歡朝野。朝野歡娛樂未央，車馬駢闐盛彩章。
歲歲汾川事簫鼓，朝朝伊水聽笙簧。窈窕樓臺臨上路，
妖嬈歌舞出平陽。彈弦本自稱仁祖，吹管由來許季長。
猶憐雅歌淡無味，淥水白雲誰相貴。還將逸詞賞幽心，
不覺繁聲論遠意。傳聞帝樂奏鈞天，儻冀微躬備五絃。
願持東武宮商韻，長奉南燻億萬年。
100.02 【三婦豔】王紹宗
大婦能調瑟，中婦詠新詩。小婦獨無事，花庭曳履綦。
上客且安坐，春日正遲遲。
100.03 【別離怨】鄭遂初
蕩子戍遼東，連年信不通。塵生錦步障，花送玉屏風。
只怨紅顏改，寧辭玉簟空。系書春雁足，早晚到雲中。
100.04 【寒食（一作沈佺期詩）】李崇嗣
普天皆滅焰，匝地盡藏煙。不知何處火，來就客心然。
100.05 【覽鏡（一作李嗣宗詩）】李崇嗣
歲去紅顏盡，愁來白髮新。今朝開鏡匣，疑是別逢人。
100.06 【獨愁】李崇嗣
聞道成都酒，無錢亦可求。不知將幾鬥，銷得此來愁。
100.07 【昭君怨三首】東方虯
漢道方全盛，朝廷足武臣。何須薄命妾，辛苦事和親。
掩淚辭丹鳳，銜悲向白龍。單于浪驚喜，無復舊時容。
胡地無花草，春來不似春。自然衣帶緩，非是爲腰身。
100.08 【春雪】東方虯
春雪滿空來，觸處似花開。不知園裏樹，若個是真梅。
100.09 【逸人歌贈李山人】張楚金
上有堯兮下有由，眠松陽兮漱潁流。其貌古，其心幽，
浩歌一曲兮林壑秋。道險可驚兮人莫用，
樂天知命兮守巖洞。時擊磬兮嗟鳴鳳，
吾欲知往古之不可追，自悠悠於凡夢。
100.010 【謫南海過始興廣勝寺果上人房（一作過韶州廣界寺）】房融
零落嗟殘命，蕭條託勝因。方燒三界火，遽洗六情塵。
隔嶺天花發，凌空月殿新。誰令鄉國夢，終此學分身。
100.011 【詠院中叢竹】呂太一
擢擢當軒竹，青青重歲寒。心貞徒見賞，籜小未成竿。
100.012 【和呂御史詠院中叢竹】張紘
聞君庭竹詠，幽意歲寒多。嘆息爲冠小，良工將奈何。
100.013 【閨怨（《搜玉集》作張炫詩）】張紘
去年離別雁初歸，今夜裁縫螢已飛。
徵客近來音信斷，不知何處寄寒衣。
100.014 【行路難】張紘
君不見溫家玉鏡臺，提攜抱握九重來。
君不見相如綠綺琴，一撫一拍鳳凰音。
人生意氣須及早，莫負當年行樂心。荊王奏曲楚妃嘆，
曲盡歡終夜將半。朱樓銀閣正平生，碧草青苔坐蕪漫。
當春對酒不須疑，視日相看能幾時。春風吹盡燕初至，
此時自爲稱君意。秋露萎草鴻始歸，此時衰暮與君違。
人生翻覆何常定，誰保容顏無是非。
100.015 【別親朋】鄭蜀賓
畏途方萬里，生涯近百年。不知將白首，何處入黃泉。
