第686卷 吴融
686.01 【阌乡寓居十首·阿对泉】吴融
六载抽毫侍禁闱，可堪多病决然归。
五陵年少如相问，阿对泉头一布衣。
686.02 【阌乡寓居十首·蛙声】吴融
稚圭伦鉴未精通，只把蛙声鼓吹同。
君听月明人静夜，肯饶天籁与松风。
686.03 【阌乡寓居十首·茆堂】吴融
结得茆檐瞰碧溪，闲云之外不同栖。
犹嫌未远函关道，正睡刚闻报晓鸡。
686.04 【阌乡寓居十首·清溪】吴融
清溪见底露苍苔，密竹垂藤锁不开。
应是仙家在深处，爱流花片引人来。
686.05 【阌乡寓居十首·钓竿】吴融
曾抛钓渚入秦关，今却持竿傍碧滩。
认得旧溪兼旧意，恰如羊祜识金环。
686.06 【阌乡寓居十首·山僧】吴融
石臼山头有一僧，朝无香积夜无灯。
近嫌俗客知踪迹，拟向中方断石层。
686.07 【阌乡寓居十首·小径】吴融
碍竹妨花一径幽，攀援可到玉峰头。
若教须作康庄好，更有高车驷马忧。
686.08 【阌乡寓居十首·闻提壶鸟】吴融
早于批鵊巧于莺，故国春林足此声。
今在天涯别馆里，为君沽酒复何情。
686.09 【阌乡寓居十首·木塔偶题】吴融
西南古刹近芳林，偶得高秋试一吟。
无限黄花衬黄叶，可须春月始伤心。
686.010 【阌乡寓居十首·山禽】吴融
碧嶂为家烟外栖，衔红啄翠入芳蹊。
可能知我心无定，频袅花枝拂面啼。
686.011 【闻歌】吴融
贯珠一夜奏累累，尽是荀家旧教词。
落尽梁尘肠不断，九原谁报小怜知。
686.012 【即席】吴融
竹引丝随袅翠楼，满筵惊动玉关秋。
何人借与丹青笔，画取当时八字愁。
686.013 【便殿候对】吴融
宣呼昼入蕊珠宫，玉女窗扉薄雾笼。
待得华胥春梦觉，半竿斜日下厢风。
686.014 【南迁途中作七首·登七盘岭二首】吴融
才非贾傅亦迁官，五月驱羸上七盘。
从此自知身计定，不能回首望长安。
七盘岭上一长号，将谓青天鉴郁陶。
近日青天都不鉴，七盘应是未高高。
686.015 【南迁途中作七首·渡汉江初尝鳊鱼有作】吴融
啸父知机先忆鱼，季鹰无事已思鲈。
自惭初识查头味，正是栖栖哭阮涂。
686.016 【南迁途中作七首·溪翁】吴融
饭稻羹菰晓复昏，碧滩声里长诸孙。
应嗟独上涔阳客，排比椒浆奠楚魂。
686.017 【南迁途中作七首·寄友人】吴融
惊魂往往坐疑飘，便好为文慰寂寥。
若待清湘葬鱼了，纵然招得不堪招。
686.018 【南迁途中作七首·途中偶怀】吴融
无路能酬国士恩，短亭寂寂到黄昏。
回肠一寸危如线，赖得商山未有猿。
686.019 【南迁途中作七首·访贯休上人】吴融
休公为我设兰汤，方便教人学洗肠。
自觉尘缨顿潇洒，南行不复问沧浪。
686.020 【鸳鸯】吴融
翠翘红颈覆金衣，滩上双双去又归。
长短死生无两处，可怜黄鹄爱分飞。
686.021 【野步】吴融
一曲两曲涧边草，千枝万枝村落花。
携筇深去不知处，几叹山阿隔酒家。
686.022 【酬僧】吴融
玉堂全不限常朝，卧待重城宿雾销。
翻忆故山深雪里，满炉枯柏带烟烧。
686.023 【买带花樱桃】吴融
粉红轻浅靓妆新，和露和烟别近邻。
万一有情应有恨，一年荣落两家春。
686.024 【海棠二首】吴融
太尉园林两树春，年年奔走探花人。
今来独倚荆山看，回首长安落战尘。
云绽霞铺锦水头，占春颜色最风流。
若教更近天街种，马上多逢醉五侯。
686.025 【送僧上峡归东蜀】吴融
巴字江流一棹回，紫袈裟是禁中裁。
如从十二峰前过，莫赋佳人殊未来。
686.026 【杏花】吴融
春物竞相妒，杏花应最娇。红轻欲愁杀，粉薄似啼销。
愿作南华蝶，翩翩绕此条。
686.027 【草】吴融
染亦不可成，画亦不可得。苌弘未死时，应无此颜色。
686.028 【和杨侍郎】吴融
目极家山远，身拘禁苑深。烟霄惭暮齿，麋鹿愧初心。
686.029 【山居喜友人相访】吴融
秋雨空山夜，非君不此来。高于剡溪雪，一棹到门回。
686.030 【远山】吴融
隐隐隔千里，巍巍知几重。平时未能去，梦断一声钟。
686.031 【江树】吴融
终日冲奔浪，何年坠乱风。谢公堪入咏，目极在云中。
686.032 【蔷薇】吴融
万卉春风度，繁花夏景长。馆娃人尽醉，西子始新妆。
686.033 【梅雨】吴融
浑开又密望中迷，乳燕归迟粉竹低。扑地暗来飞野马，
舞风斜去散醯鸡。初从滴沥妨琴榭，渐到潺湲绕药畦。
少傍海边飘泊处，中庭自有两犁泥。
686.034 【登途怀友人】吴融
日落野原秀，雨馀云物闲。清时正愁绝，高处正跻攀。
京洛遥天外，江河战鼓间。孤怀欲谁寄，应望塞鸿还。
686.035 【闻蝉】吴融
夏在先催过，秋赊已被迎。自应人不会，莫道物无情。
木叶纵未落，鬓丝还易生。西风正相乱，休上夕阳城。
686.036 【秋色】吴融
染不成乾画未销，霏霏拂拂又迢迢。
曾从建业城边路，蔓草寒烟锁六朝。
686.037 【自讽】吴融
本是沧洲把钓人，无端三署接清尘。
从来不解长流涕，也渡湘漓作逐臣。
686.038 【宿青云驿】吴融
苍黄负谴走商颜，保得微躬出武关。
今夜青云驿前月，伴吟应到落西山。
686.039 【秋闻子规】吴融
年年春恨化冤魂，血染枝红压叠繁。
正是西风花落尽，不知何处认啼痕。
686.040 【荆南席上闻歌】吴融
迎愁敛黛一声分，吊屈江边日暮闻。
何事遏云翻不定，自缘踪迹爱行云。
686.041 【武关】吴融
时来时去若循环，双阖平云谩锁山。只道地教秦设险，
不知天与汉为关。贪生莫作千年计，到了都成一梦闲。
争得便如岩下水，从他兴废自潺潺。
686.042 【月夕追事】吴融
曾听豪家碧玉歌，云床冰簟落秋河。月临高阁帘无影，
风过回廊幕有波。屈指尽随云雨散，满头赢得雪霜多。
此时空见清凉影，来伴蛩声咽砌莎。
686.043 【上阳宫辞】吴融
苑路青青半是苔，翠华西去未知回。景阳春漏无人报，
太液秋波有雁来。单影可堪明月照，红颜无奈落花催。
谁能赋得长门事，不惜千金奉酒杯。
686.044 【送于员外归隐蓝田】吴融
曾吟工部两峰寒，今日星郎得挂冠。吾道不行归始是，
世情如此住应难。围棋已访生云石，把钓先寻急雨滩。
若遇秦时雪髯客，紫芝兼可备朝餐。
686.045 【废宅】吴融
风飘碧瓦雨摧垣，却有邻人与锁门。几树好花闲白昼，
满庭荒草易黄昏。放鱼池涸蛙争聚，栖燕梁空雀自喧。
不独凄凉眼前事，咸阳一火便成原。
686.046 【湖州晚望】吴融
鼓角迎秋晚韵长，断虹疏雨间微阳。两条溪水分头碧，
四面人家入骨凉。独鸟归时云斗迥，残蝉急处日争忙。
他年若得壶中术，一簇汀洲尽贮将。
686.047 【宋玉宅】吴融
草白烟寒半野陂，临江旧宅指遗基。已怀湘浦招魂事，
更忆高唐说梦时。穿径早曾闻客住，登墙岂复见人窥。
今朝送别还经此，吟断当年几许悲。
686.048 【春晚书怀】吴融
落尽红芳春意阑，绿芜空锁辟疆园。嫦娥断影霜轮冷，
帝子无踪泪竹繁。未达东邻还绝想，不劳南浦更销魂。
晚来虽共残莺约，争奈风凄又雨昏。
686.049 【寄杨侍郎】吴融
云情鹤态莫夸慵，正上仙楼十二重。吟逸易沈鳷鹊月，
梦长先断景阳钟。奇文已刻金书券，秘语看镌玉检封。
何事春来待归隐，探知溪畔有风松。
686.050 【杏花】吴融
粉薄红轻掩敛羞，花中占断得风流。软非因醉都无力，
凝不成歌亦自愁。独照影时临水畔，最含情处出墙头。
裴回尽日难成别，更待黄昏对酒楼。
686.051 【宪丞裴公上洛退居有寄二首】吴融
鸿在冥冥已自由，紫芝峰下更高秋。抛来簪绂都如梦，
泥著杯香不为愁。晚树拂檐风脱翠，夜滩当户月和流。
自嗟不得从公去，共上仙家十二楼。
瘦如仙鹤爽风篁，外却尘嚣兴绪长。偶坐几回沈皓月，
闲吟是处到残阳。门前立使修书懒，花下留宾压酒忙。
目断琼林攀不得，一重丹水抵三湘。
686.052 【丛祠】吴融
丛祠一炬照秦川，雨散云飞二十年。长路未归萍逐水，
旧居难问草平烟。金鞍正伴桐乡客，粉壁犹怀桂苑仙。
何必向来曾识面，拂尘看字也凄然。
686.053 【分水岭】吴融
两派潺湲不暂停，岭头长泻别离情。南随去马通巴栈，
北逐归人达渭城。澄处好窥双黛影，咽时堪寄断肠声。
紫溪旧隐还如此，清夜梁山月更明。
686.054 【赴职西川过便桥书怀寄同年】吴融
平门桥下水东驰，万里从军一望时。乡思旋生芳草见，
客愁何限夕阳知。秦陵无树烟犹锁，汉苑空墙浪欲吹。
不是伤春爱回首，杏坛恩重马迟迟。
686.055 【太保中书令军前新楼】吴融
十二阑干压锦城，半空人语落滩声。风流近接平津阁，
气色高含细柳营。尽日卷帘江草绿，有时欹枕雪峰晴。
不知捧诏朝天后，谁此登临看月明。
686.056 【玉女庙】吴融
九清何日降仙霓，掩映荒祠路欲迷。愁黛不开山浅浅，
离心长在草萋萋。檐横渌派王馀掷，窗袅红枝杜宇啼。
若得洗头盆置此，靓妆无复碧莲西。
686.057 【坤维军前寄江南弟兄】吴融
二年征战剑山秋，家在松江白浪头。关月几时干客泪，
戍烟终日起乡愁。未知辽堞何当下，转觉燕台不易酬。
独羡一声南去雁，满天风雨到汀州。
686.058 【浐水席上献座主侍郎】吴融
暖泉宫里告虔回，略避红尘小宴开。落絮已随流水去，
啼莺还傍夕阳来。草能缘岸侵罗荐，花不容枝蘸玉杯。
莫讶诸生中独醉，感恩伤别正难裁。
686.059 【送知古上人】吴融
昔年离别浙河东，多难相逢旧楚宫。振锡才寻三径草，
登船忽挂一帆风。几程村饭添盂白，何处山花照衲红。
不似投荒憔悴客，沧浪无际问渔翁。
686.060 【和座主尚书登布善寺楼】吴融
往事何时不系肠，更堪凝睇白云乡。楚王城垒空秋色，
羊祜江山只暝光。林下远分南去马，渡头偏认北归航。
谁知此日凭轩处，一笔工夫胜七襄。
686.061 【金桥感事】吴融
太行和雪叠晴空，二月春郊尚朔风。饮马早闻临渭北，
射雕今欲过山东。百年徒有伊川叹，五利宁无魏绛功。
日暮长亭正愁绝，哀笳一曲戍烟中。
686.062 【萧县道中】吴融
戍火三笼滞晚程，枯桑系马上寒城。满川落照无人过，
卷地飞蓬有烧明。楚客早闻歌凤德，刘琨休更舞鸡声。
草堂旧隐终归去，寄语岩猿莫晓惊。
686.063 【题衮州泗河中石床（李白、杜甫皆此饮咏）】吴融
一片苔床水漱痕，何人清赏动乾坤。谪仙醉后云为态，
野客吟时月作魂。光景不回波自远，风流难问石无言。
迩来多少登临客，千载谁将胜事论。
686.064 【禁直偶书】吴融
玉皇新复五城居，仙馆词臣在碧虚。锦砌渐看翻芍药，
锁窗还咏隔蟾蜍。敢期林上灵乌语，贪草云间彩凤书。
争奈沧洲频入梦，白波无际落红蕖。
686.065 【送弟东归】吴融
偶持麟笔侍金闺，梦想三年在故溪。祖竹定欺檐雪折，
稚杉应拂栋云齐。谩劳筋力趋丹凤，可有文词咏碧鸡。
此别更无闲事嘱，北山高处谢猿啼。
686.066 【和座主尚书春日郊居】吴融
海燕初归朔雁回，静眠深掩百花台。春蔬已为高僧掇，
腊酝还因熟客开。檐外暖丝兼絮堕，槛前轻浪带鸥来。
谢公难避苍生意，自古风流必上台。
686.067 【僧舍白牡丹二首】吴融
腻若裁云薄缀霜，春残独自殿群芳。梅妆向日霏霏暖，
纨扇摇风闪闪光。月魄照来空见影，露华凝后更多香。
天生洁白宜清净，何必殷红映洞房。
侯家万朵簇霞丹，若并霜林素艳难。合影只应天际月，
分香多是畹中兰。虽饶百卉争先发，还在三春向后残。
想得惠林凭此槛，肯将荣落意来看。
686.068 【八月十五夜禁直寄同僚】吴融
中秋月满尽相寻，独入非烟宿禁林。曾恨人间千里隔，
更堪天上九门深。明涵太液鱼龙定，静锁圆灵象纬沈。
目断枚皋何处在，阑干十二忆登临。
686.069 【上巳日花下闲看】吴融
十里香尘扑马飞，碧莲峰下踏青时。云鬟照水和花重，
罗袖抬风惹絮迟。可便无心邀妩媚，还应有泪忆袁熙。
如烟如梦争寻得，溪柳回头万万丝。
686.070 【禅院弈棋偶题】吴融
裛尘丝雨送微凉，偶出樊笼入道场。半偈已能消万事，
一枰兼得了残阳。寻知世界都如梦，自喜身心甚不忙。
更约西风摇落后，醉来终日卧禅房。
686.071 【和张舍人】吴融
玉女盆边雪未销，正多春事莫无憀。杏花向日红匀脸，
云带环山白系腰。莺转树头欹枕听，冻开泉眼杖藜挑。
陵迁谷变如须问，控鹤山人字子乔。
686.072 【送友赴阙】吴融
故人归去指翔鸾，乐带离声可有欢。驿路两行秋吹急，
渭波千叠夕阳寒。空郊已叹周禾熟，旧苑应寻汉火残。
遥羡从公无一事，探花先醉曲江干。
686.073 【过邓城县作】吴融
不用登临足感伤，古来今往尽茫茫。未知尧桀谁臧否，
可便彭殇有短长。楚垒万重多故事，汉波千叠更残阳。
到头一切皆身外，只觉关身是醉乡。
686.074 【文德初闻车驾东游】吴融
龙旆丛丛下剑门，还将瑞气入中原。鳌头一荡山虽没，
乌足重安日不昏。晋客已知周礼在，秦人仍喜汉官存。
自怜闲坐渔矶石，万级云台落梦魂。
686.075 【子规】吴融
举国繁华委逝川，羽毛飘荡一年年。他山叫处花成血，
旧苑春来草似烟。雨暗不离浓绿树，月斜长吊欲明天。
湘江日暮声凄切，愁杀行人归去船。
686.076 【简州归降贺京兆公】吴融
分栋山前曙色开，三千铁骑简州回。云间堕箭飞书去，
风里擎竿露布来。古谓伐谋为上策，今看静胜自中台。
功名一似淮西事，只是元臣不姓裴。
686.077 【登汉州城楼】吴融
雨馀秋色拂孤城，远目凝时万象清。叠翠北来千嶂尽，
漫流东去一江平。从军固有荆州乐，怀古能无岘首情。
欲下阑干一回首，乌归帆没戍烟明。
686.078 【岐下寓居见槐花落因寄从事】吴融
才开便落不胜黄，覆著庭莎衬夕阳。只共蝉催双鬓老，
可知人已十年忙。晓窗须为吟秋兴，夜枕应教梦帝乡。
蜀国马卿看从猎，肯将闲事入凄凉。
686.079 【和人有感】吴融
莫愁家住石城西，月坠星沈客到迷。一院无人春寂寂，
九原何处草萋萋。香魂未散烟笼水，舞袖休翻柳拂堤。
兰棹一移风雨急，流莺千万莫长啼。
