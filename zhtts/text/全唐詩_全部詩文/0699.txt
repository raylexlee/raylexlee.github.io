第686卷 吳融
686.01 【閿鄉寓居十首·阿對泉】吳融
六載抽毫侍禁闈，可堪多病決然歸。
五陵年少如相問，阿對泉頭一布衣。
686.02 【閿鄉寓居十首·蛙聲】吳融
稚圭倫鑑未精通，只把蛙聲鼓吹同。
君聽月明人靜夜，肯饒天籟與松風。
686.03 【閿鄉寓居十首·茆堂】吳融
結得茆檐瞰碧溪，閒雲之外不同棲。
猶嫌未遠函關道，正睡剛聞報曉雞。
686.04 【閿鄉寓居十首·清溪】吳融
清溪見底露蒼苔，密竹垂藤鎖不開。
應是仙家在深處，愛流花片引人來。
686.05 【閿鄉寓居十首·釣竿】吳融
曾拋釣渚入秦關，今卻持竿傍碧灘。
認得舊溪兼舊意，恰如羊祜識金環。
686.06 【閿鄉寓居十首·山僧】吳融
石臼山頭有一僧，朝無香積夜無燈。
近嫌俗客知蹤跡，擬向中方斷石層。
686.07 【閿鄉寓居十首·小徑】吳融
礙竹妨花一徑幽，攀援可到玉峯頭。
若教須作康莊好，更有高車駟馬憂。
686.08 【閿鄉寓居十首·聞提壺鳥】吳融
早於批鵊巧於鶯，故國春林足此聲。
今在天涯別館裏，爲君沽酒復何情。
686.09 【閿鄉寓居十首·木塔偶題】吳融
西南古剎近芳林，偶得高秋試一吟。
無限黃花襯黃葉，可須春月始傷心。
686.010 【閿鄉寓居十首·山禽】吳融
碧嶂爲家煙外棲，銜紅啄翠入芳蹊。
可能知我心無定，頻嫋花枝拂面啼。
686.011 【聞歌】吳融
貫珠一夜奏累累，盡是荀家舊教詞。
落盡梁塵腸不斷，九原誰報小憐知。
686.012 【即席】吳融
竹引絲隨嫋翠樓，滿筵驚動玉關秋。
何人借與丹青筆，畫取當時八字愁。
686.013 【便殿候對】吳融
宣呼晝入蕊珠宮，玉女窗扉薄霧籠。
待得華胥春夢覺，半竿斜日下廂風。
686.014 【南遷途中作七首·登七盤嶺二首】吳融
才非賈傅亦遷官，五月驅羸上七盤。
從此自知身計定，不能回首望長安。
七盤嶺上一長號，將謂青天鑑鬱陶。
近日青天都不鑑，七盤應是未高高。
686.015 【南遷途中作七首·渡漢江初嘗鯿魚有作】吳融
嘯父知機先憶魚，季鷹無事已思鱸。
自慚初識查頭味，正是棲棲哭阮塗。
686.016 【南遷途中作七首·溪翁】吳融
飯稻羹菰曉復昏，碧灘聲里長諸孫。
應嗟獨上涔陽客，排比椒漿奠楚魂。
686.017 【南遷途中作七首·寄友人】吳融
驚魂往往坐疑飄，便好爲文慰寂寥。
若待清湘葬魚了，縱然招得不堪招。
686.018 【南遷途中作七首·途中偶懷】吳融
無路能酬國士恩，短亭寂寂到黃昏。
迴腸一寸危如線，賴得商山未有猿。
686.019 【南遷途中作七首·訪貫休上人】吳融
休公爲我設蘭湯，方便教人學洗腸。
自覺塵纓頓瀟灑，南行不復問滄浪。
686.020 【鴛鴦】吳融
翠翹紅頸覆金衣，灘上雙雙去又歸。
長短死生無兩處，可憐黃鵠愛分飛。
686.021 【野步】吳融
一曲兩曲澗邊草，千枝萬枝村落花。
攜筇深去不知處，幾嘆山阿隔酒家。
686.022 【酬僧】吳融
玉堂全不限常朝，臥待重城宿霧銷。
翻憶故山深雪裏，滿爐枯柏帶煙燒。
686.023 【買帶花櫻桃】吳融
粉紅輕淺靚妝新，和露和煙別近鄰。
萬一有情應有恨，一年榮落兩家春。
686.024 【海棠二首】吳融
太尉園林兩樹春，年年奔走探花人。
今來獨倚荊山看，回首長安落戰塵。
雲綻霞鋪錦水頭，佔春顏色最風流。
若教更近天街種，馬上多逢醉五侯。
686.025 【送僧上峽歸東蜀】吳融
巴字江流一棹回，紫袈裟是禁中裁。
如從十二峯前過，莫賦佳人殊未來。
686.026 【杏花】吳融
春物競相妒，杏花應最嬌。紅輕欲愁殺，粉薄似啼銷。
願作南華蝶，翩翩繞此條。
686.027 【草】吳融
染亦不可成，畫亦不可得。萇弘未死時，應無此顏色。
686.028 【和楊侍郎】吳融
目極家山遠，身拘禁苑深。煙霄慚暮齒，麋鹿愧初心。
686.029 【山居喜友人相訪】吳融
秋雨空山夜，非君不此來。高於剡溪雪，一棹到門回。
686.030 【遠山】吳融
隱隱隔千里，巍巍知幾重。平時未能去，夢斷一聲鍾。
686.031 【江樹】吳融
終日衝奔浪，何年墜亂風。謝公堪入詠，目極在雲中。
686.032 【薔薇】吳融
萬卉春風度，繁花夏景長。館娃人盡醉，西子始新妝。
686.033 【梅雨】吳融
渾開又密望中迷，乳燕歸遲粉竹低。撲地暗來飛野馬，
舞風斜去散醯雞。初從滴瀝妨琴榭，漸到潺湲繞藥畦。
少傍海邊飄泊處，中庭自有兩犁泥。
686.034 【登途懷友人】吳融
日落野原秀，雨餘雲物閒。清時正愁絕，高處正躋攀。
京洛遙天外，江河戰鼓間。孤懷欲誰寄，應望塞鴻還。
686.035 【聞蟬】吳融
夏在先催過，秋賒已被迎。自應人不會，莫道物無情。
木葉縱未落，鬢絲還易生。西風正相亂，休上夕陽城。
686.036 【秋色】吳融
染不成乾畫未銷，霏霏拂拂又迢迢。
曾從建業城邊路，蔓草寒煙鎖六朝。
686.037 【自諷】吳融
本是滄洲把釣人，無端三署接清塵。
從來不解長流涕，也渡湘漓作逐臣。
686.038 【宿青雲驛】吳融
蒼黃負譴走商顏，保得微躬出武關。
今夜青雲驛前月，伴吟應到落西山。
686.039 【秋聞子規】吳融
年年春恨化冤魂，血染枝紅壓疊繁。
正是西風花落盡，不知何處認啼痕。
686.040 【荊南席上聞歌】吳融
迎愁斂黛一聲分，吊屈江邊日暮聞。
何事遏雲翻不定，自緣蹤跡愛行雲。
686.041 【武關】吳融
時來時去若循環，雙闔平雲謾鎖山。只道地教秦設險，
不知天與漢爲關。貪生莫作千年計，到了都成一夢閒。
爭得便如巖下水，從他興廢自潺潺。
686.042 【月夕追事】吳融
曾聽豪家碧玉歌，雲牀冰簟落秋河。月臨高閣簾無影，
風過迴廊幕有波。屈指盡隨雲雨散，滿頭贏得雪霜多。
此時空見清涼影，來伴蛩聲咽砌莎。
686.043 【上陽宮辭】吳融
苑路青青半是苔，翠華西去未知回。景陽春漏無人報，
太液秋波有雁來。單影可堪明月照，紅顏無奈落花催。
誰能賦得長門事，不惜千金奉酒杯。
686.044 【送於員外歸隱藍田】吳融
曾吟工部兩峯寒，今日星郎得掛冠。吾道不行歸始是，
世情如此住應難。圍棋已訪生雲石，把釣先尋急雨灘。
若遇秦時雪髯客，紫芝兼可備朝餐。
686.045 【廢宅】吳融
風飄碧瓦雨摧垣，卻有鄰人與鎖門。幾樹好花閒白晝，
滿庭荒草易黃昏。放魚池涸蛙爭聚，棲燕梁空雀自喧。
不獨淒涼眼前事，咸陽一火便成原。
686.046 【湖州晚望】吳融
鼓角迎秋晚韻長，斷虹疏雨間微陽。兩條溪水分頭碧，
四面人家入骨涼。獨鳥歸時雲鬥迥，殘蟬急處日爭忙。
他年若得壺中術，一簇汀洲盡貯將。
686.047 【宋玉宅】吳融
草白煙寒半野陂，臨江舊宅指遺基。已懷湘浦招魂事，
更憶高唐說夢時。穿徑早曾聞客住，登牆豈復見人窺。
今朝送別還經此，吟斷當年幾許悲。
686.048 【春晚書懷】吳融
落盡紅芳春意闌，綠蕪空鎖闢疆園。嫦娥斷影霜輪冷，
帝子無蹤淚竹繁。未達東鄰還絕想，不勞南浦更銷魂。
晚來雖共殘鶯約，爭奈風悽又雨昏。
686.049 【寄楊侍郎】吳融
雲情鶴態莫誇慵，正上仙樓十二重。吟逸易沈鳷鵲月，
夢長先斷景陽鍾。奇文已刻金書券，祕語看鐫玉檢封。
何事春來待歸隱，探知溪畔有風松。
686.050 【杏花】吳融
粉薄紅輕掩斂羞，花中占斷得風流。軟非因醉都無力，
凝不成歌亦自愁。獨照影時臨水畔，最含情處出牆頭。
裴回盡日難成別，更待黃昏對酒樓。
686.051 【憲丞裴公上洛退居有寄二首】吳融
鴻在冥冥已自由，紫芝峯下更高秋。拋來簪紱都如夢，
泥著杯香不爲愁。晚樹拂檐風脫翠，夜灘當戶月和流。
自嗟不得從公去，共上仙家十二樓。
瘦如仙鶴爽風篁，外卻塵囂興緒長。偶坐幾回沈皓月，
閒吟是處到殘陽。門前立使修書懶，花下留賓壓酒忙。
目斷瓊林攀不得，一重丹水抵三湘。
686.052 【叢祠】吳融
叢祠一炬照秦川，雨散雲飛二十年。長路未歸萍逐水，
舊居難問草平煙。金鞍正伴桐鄉客，粉壁猶懷桂苑仙。
何必向來曾識面，拂塵看字也悽然。
686.053 【分水嶺】吳融
兩派潺湲不暫停，嶺頭長瀉別離情。南隨去馬通巴棧，
北逐歸人達渭城。澄處好窺雙黛影，咽時堪寄斷腸聲。
紫溪舊隱還如此，清夜梁山月更明。
686.054 【赴職西川過便橋書懷寄同年】吳融
平門橋下水東馳，萬里從軍一望時。鄉思旋生芳草見，
客愁何限夕陽知。秦陵無樹煙猶鎖，漢苑空牆浪欲吹。
不是傷春愛回首，杏壇恩重馬遲遲。
686.055 【太保中書令軍前新樓】吳融
十二闌干壓錦城，半空人語落灘聲。風流近接平津閣，
氣色高含細柳營。盡日捲簾江草綠，有時欹枕雪峯晴。
不知捧詔朝天后，誰此登臨看月明。
686.056 【玉女廟】吳融
九清何日降仙霓，掩映荒祠路欲迷。愁黛不開山淺淺，
離心長在草萋萋。檐橫淥派王餘擲，窗嫋紅枝杜宇啼。
若得洗頭盆置此，靚妝無復碧蓮西。
686.057 【坤維軍前寄江南弟兄】吳融
二年征戰劍山秋，家在松江白浪頭。關月幾時幹客淚，
戍煙終日起鄉愁。未知遼堞何當下，轉覺燕臺不易酬。
獨羨一聲南去雁，滿天風雨到汀州。
686.058 【滻水席上獻座主侍郎】吳融
暖泉宮裏告虔回，略避紅塵小宴開。落絮已隨流水去，
啼鶯還傍夕陽來。草能緣岸侵羅薦，花不容枝蘸玉杯。
莫訝諸生中獨醉，感恩傷別正難裁。
686.059 【送知古上人】吳融
昔年離別浙河東，多難相逢舊楚宮。振錫才尋三徑草，
登船忽掛一帆風。幾程村飯添盂白，何處山花照衲紅。
不似投荒憔悴客，滄浪無際問漁翁。
686.060 【和座主尚書登布善寺樓】吳融
往事何時不繫腸，更堪凝睇白雲鄉。楚王城壘空秋色，
羊祜江山只暝光。林下遠分南去馬，渡頭偏認北歸航。
誰知此日憑軒處，一筆工夫勝七襄。
686.061 【金橋感事】吳融
太行和雪疊晴空，二月春郊尚朔風。飲馬早聞臨渭北，
射鵰今欲過山東。百年徒有伊川嘆，五利寧無魏絳功。
日暮長亭正愁絕，哀笳一曲戍煙中。
686.062 【蕭縣道中】吳融
戍火三籠滯晚程，枯桑繫馬上寒城。滿川落照無人過，
卷地飛蓬有燒明。楚客早聞歌鳳德，劉琨休更舞雞聲。
草堂舊隱終歸去，寄語巖猿莫曉驚。
686.063 【題袞州泗河中石牀（李白、杜甫皆此飲詠）】吳融
一片苔牀水漱痕，何人清賞動乾坤。謫仙醉後云爲態，
野客吟時月作魂。光景不回波自遠，風流難問石無言。
邇來多少登臨客，千載誰將勝事論。
686.064 【禁直偶書】吳融
玉皇新復五城居，仙館詞臣在碧虛。錦砌漸看翻芍藥，
鎖窗還詠隔蟾蜍。敢期林上靈烏語，貪草雲間綵鳳書。
爭奈滄洲頻入夢，白波無際落紅蕖。
686.065 【送弟東歸】吳融
偶持麟筆侍金閨，夢想三年在故溪。祖竹定欺檐雪折，
稚杉應拂棟雲齊。謾勞筋力趨丹鳳，可有文詞詠碧雞。
此別更無閒事囑，北山高處謝猿啼。
686.066 【和座主尚書春日郊居】吳融
海燕初歸朔雁回，靜眠深掩百花臺。春蔬已爲高僧掇，
臘醞還因熟客開。檐外暖絲兼絮墮，檻前輕浪帶鷗來。
謝公難避蒼生意，自古風流必上臺。
686.067 【僧舍白牡丹二首】吳融
膩若裁雲薄綴霜，春殘獨自殿羣芳。梅妝向日霏霏暖，
紈扇搖風閃閃光。月魄照來空見影，露華凝後更多香。
天生潔白宜清淨，何必殷紅映洞房。
侯家萬朵簇霞丹，若並霜林素豔難。合影只應天際月，
分香多是畹中蘭。雖饒百卉爭先發，還在三春向後殘。
想得惠林憑此檻，肯將榮落意來看。
686.068 【八月十五夜禁直寄同僚】吳融
中秋月滿盡相尋，獨入非煙宿禁林。曾恨人間千里隔，
更堪天上九門深。明涵太液魚龍定，靜鎖圓靈象緯沈。
目斷枚皋何處在，闌干十二憶登臨。
686.069 【上巳日花下閒看】吳融
十里香塵撲馬飛，碧蓮峯下踏青時。雲鬟照水和花重，
羅袖抬風惹絮遲。可便無心邀嫵媚，還應有淚憶袁熙。
如煙如夢爭尋得，溪柳回頭萬萬絲。
686.070 【禪院弈棋偶題】吳融
裛塵絲雨送微涼，偶出樊籠入道場。半偈已能消萬事，
一枰兼得了殘陽。尋知世界都如夢，自喜身心甚不忙。
更約西風搖落後，醉來終日臥禪房。
686.071 【和張舍人】吳融
玉女盆邊雪未銷，正多春事莫無憀。杏花向日紅勻臉，
雲帶環山白繫腰。鶯轉樹頭欹枕聽，凍開泉眼杖藜挑。
陵遷谷變如須問，控鶴山人字子喬。
686.072 【送友赴闕】吳融
故人歸去指翔鸞，樂帶離聲可有歡。驛路兩行秋吹急，
渭波千疊夕陽寒。空郊已嘆周禾熟，舊苑應尋漢火殘。
遙羨從公無一事，探花先醉曲江幹。
686.073 【過鄧城縣作】吳融
不用登臨足感傷，古來今往盡茫茫。未知堯桀誰臧否，
可便彭殤有短長。楚壘萬重多故事，漢波千疊更殘陽。
到頭一切皆身外，只覺關身是醉鄉。
686.074 【文德初聞車駕東遊】吳融
龍旆叢叢下劍門，還將瑞氣入中原。鰲頭一蕩山雖沒，
烏足重安日不昏。晉客已知周禮在，秦人仍喜漢官存。
自憐閒坐漁磯石，萬級雲臺落夢魂。
686.075 【子規】吳融
舉國繁華委逝川，羽毛飄蕩一年年。他山叫處花成血，
舊苑春來草似煙。雨暗不離濃綠樹，月斜長吊欲明天。
湘江日暮聲悽切，愁殺行人歸去船。
686.076 【簡州歸降賀京兆公】吳融
分棟山前曙色開，三千鐵騎簡州回。雲間墮箭飛書去，
風裏擎竿露布來。古謂伐謀爲上策，今看靜勝自中臺。
功名一似淮西事，只是元臣不姓裴。
686.077 【登漢州城樓】吳融
雨餘秋色拂孤城，遠目凝時萬象清。疊翠北來千嶂盡，
漫流東去一江平。從軍固有荊州樂，懷古能無峴首情。
欲下闌干一回首，烏歸帆沒戍煙明。
686.078 【岐下寓居見槐花落因寄從事】吳融
纔開便落不勝黃，覆著庭莎襯夕陽。只共蟬催雙鬢老，
可知人已十年忙。曉窗須爲吟秋興，夜枕應教夢帝鄉。
蜀國馬卿看從獵，肯將閒事入淒涼。
686.079 【和人有感】吳融
莫愁家住石城西，月墜星沈客到迷。一院無人春寂寂，
九原何處草萋萋。香魂未散煙籠水，舞袖休翻柳拂堤。
蘭棹一移風雨急，流鶯千萬莫長啼。
