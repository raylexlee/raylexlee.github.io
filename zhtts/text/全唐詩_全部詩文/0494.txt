第487卷 鲍溶
487.01 【经旧游】鲍溶
游鱼怀故池，倦鸟怀故窠。故山系归念，行坐青巍峨。
羸马经旧途，此乡喜重过。居人无故老，倍感别日多。
但见野中坟，累累如青螺。凉风日摇落，桑下松婆娑。
叹息追古人，临风伤逝波。古人无不死，叹息欲如何。
朅来遂远心，默默存天和。
487.02 【过薛舍人旧隐】鲍溶
寝门来哭夜，此月小祥初。风意犹忆瑟，萤光乍近书。
墙蒿藏宿鸟，池月上钩鱼。徒引相思泪，涓涓东逝馀。
487.03 【山居】鲍溶
窈窕垂涧萝，蒙茸黄葛花。鸳鸯怜碧水，照影舞金沙。
487.04 【暮秋与裴居晦宴因见采菊花之作（一作暮作秋见菊）】鲍溶
菊花低色过重阳，似忆王孙白玉觞。
今日王孙好收采，高天已下两回霜。
487.05 【望麻姑山】鲍溶
幽人往往怀麻姑，浮世悠悠仙景殊。
自从青鸟不堪使，更得蓬莱消息无。
487.06 【湖上望月】鲍溶
湖上清凉月更好，天边旅人犹未归。
几见金波满还破，草虫声畔露沾衣。
487.07 【襄阳怀古】鲍溶
襄阳太守沈碑意，身后身前几年事。
湘江千岁未为陵，水底鱼龙应识字。
487.08 【秋夜对月寄僧特】鲍溶
忆见特公赏秋处，凉溪看月清光寒。
今夕深溪又相映，特公何处共团圆。
487.09 【望江中金山寺】鲍溶
一朵蓬莱在世间，梵王宫阙翠云间。
近南溪水更清浅，闻道游人未忍还。
487.010 【宿青牛谷梁炼师仙居】鲍溶
随云步入青牛谷，青牛道士留我宿。
可怜夜久月中行，惟有坛边一枝竹。
487.011 【得僧书】鲍溶
身归紫霄岭，书下白云来。翦笋发寒字，烧花芳夜雷。
想随香驭至，不假定钟催。
487.012 【见袁德师侍御说江南有仙檀花，因以戏赠】鲍溶
闻说天坛花耐凉，笑风含露对秋光。
欲求御史更分别，何似衣花岁岁香。
487.013 【和王璠侍御酬友人赠白角冠】鲍溶
芙蓉寒艳镂冰姿，天朗灯深拔豸时。
好见吹笙伊洛上，紫烟丹凤亦相随。
487.014 【送僧择栖游天台二首】鲍溶
身非居士常多病，心爱空王稍觉闲。
师问寄禅何处所，浙东青翠沃洲山。
金岭雪晴僧独归，水文霞彩衲禅衣。
可怜石室烧香夜，江月对心无是非。
487.015 【上巳日寄樊瓘、樊宗宪，兼呈上浙东孟中丞简】鲍溶
世间禊事风流处，镜里云山若画屏。
今日会稽王内史，好将宾客醉兰亭。
487.016 【暮春戏赠樊宗宪】鲍溶
羌笛胡琴春调长，美人何处乐年芳。野船弄酒鸳鸯醉，
官路攀花騕褭狂。应和朝云垂手语，肯嫌夜色断刀光。
487.017 【酬王侍御】鲍溶
惭非青玉制，故以赠仙郎。希冀留书閤，提携在笔床。
讵能辉绣服，安得似芸香。所报何珍重，清明胜夜光。
487.018 【寄宋申锡评事时从李少师移军回归】鲍溶
君逐元侯静虏归，虎旗龙节驻春晖。欲求岱岳燔柴礼，
已锡鲁人缝掖衣。长剑一时天外倚，五云多绕日边飞。
心期共贺太平世，去去故乡亲食薇。
487.019 【夏日怀杜悰驸马】鲍溶
五月清凉萧史家，瑶池分水种菱花。回文地簟龙鳞浪，
交锁天窗蝉翼纱。闲遣青琴飞小雪，自看碧玉破甘瓜。
仍闻圣主知书癖，凤阁烧香对五车。
487.020 【莺雏】鲍溶
双莺衔野蝶，枝上教雏飞。避日花阴语，愁风竹里啼。
须防美人赏，为尔好毛衣。
487.021 【上阳宫月】鲍溶
水北宫城夜柝严，宫西新月影纤纤。受环花幌小开镜，
移烛瑶房皆卷帘。学织机边娥影静，拜新衣上露华沾。
合裁班扇思行幸，愿托凉风箧笥嫌。
487.022 【淮南卧病闻李相夷简移军山阳以靖东寇感激之下因抒长句】鲍溶
太白星前龙虎符，元臣出将顺天诛。教闻清净萧丞相，
计立安危范大夫。玉帐黄昏大刁斗，月营寒晓小单于。
鲁连未必蹈沧海，应见麒麟新画图。
487.023 【读淮南李相行营至楚州诗】鲍溶
阃外建牙威不宾，古来戡难忆忠臣。已分舟楫归元老，
更使熊罴属丈人。玄象合教沧海晏，青龙喜应太山春。
来年二月登封礼，去望台星扈日轮。
487.024 【读李相心中乐】鲍溶
负海狂鲸纵巨鳞，四朝天子阻时巡。谁将侯玉乖南面，
几使戎车殷左轮。久作妖星虚费日，终□天洞亦何人。
果闻丞相心中乐，上赞陶唐一万春。
487.025 【闻国家将行封禅聊抒臣情】鲍溶
云雨由来随六龙，玉泥瑶检不乾封。山知槱柞新烟火，
臣望箫韶旧鼓钟。清跸间过素王庙，翠华高映大夫松。
旅中病客谙尧曲，身贱何由奏九重。
487.026 【和淮南李相公夷简喜平淄青回军之作】鲍溶
横笛临吹发晓军，元戎幢节拂寒云。搜山羽骑乘风引，
下濑楼船背水分。天际兽旗摇火焰，日前鱼甲动金文。
马毛不汗东方靖，行见萧何第一勋。
487.027 【秋暮八月十五夜与王璠侍御赏月因怆远离聊以奉寄】鲍溶
前月月明夜，美人同远光。清尘一以间，今夕坐相忘。
风落芙蓉露，凝馀绣服香。
487.028 【送萧世秀才】鲍溶
心交别我西京去，愁满春魂不易醒。
从此无人访穷病，马蹄车辙草青青。
487.029 【怀惠明禅师】鲍溶
秋天欲霜夜无风，我意不在天地中。雪山世界此凉夜，
宝月独照琉璃宫。解空长老莲花手，曾以佛书亲指授。
雪岭无人又问来，十年夏腊平安否。
487.030 【吴中夜别】鲍溶
楚客秋思著黄叶，吴姬夜歌停碧云。
声尽灯前各流泪，水天凉冷雁离群。
487.031 【隋家井】鲍溶
玉钩栏下寒泉水，金辘轳边影照人。
此水今为九泉路，数枝花照数堆尘。
487.032 【寄王璠侍御求蜀笺】鲍溶
蜀川笺纸彩云初，闻说王家最有馀。
野客思将池上学，石楠红叶不堪书。
487.033 【湘妃列女操】鲍溶
有虞夫人哭虞后，淑女何事又伤离。竹上泪迹生不尽，
寄哀云和五十丝。云和终奏钧天曲，乍听宝琴遥嗣续。
三湘测测流急绿，秋夜露寒蜀帝飞。枫林月斜楚臣宿，
更疑川宫日黄昏。暗携女手殷勤言，环珮玲珑有无间。
终疑既远双悄悄，苍梧旧云岂难召，老猿心寒不可啸。
目眄眄兮意蹉跎，魂腾腾兮惊秋波。曲一尽兮忆再奏，
众弦不声且如何。
487.034 【羽林行】鲍溶
朝出羽林宫，入参云台议。独请万里行，不奏和亲事。
君王重年少，深纳开边利。宝马雕玉鞍，一朝从万骑。
煌煌都门外，祖帐光七贵。歌钟乐行军，云物惨别地。
箫笳整部曲，幢盖动郊次。临风亲戚怀，满袖儿女泪。
行行复何赠，长剑报恩字。
487.035 【鸣雁行】鲍溶
七月朔方雁心苦，联影翻空落南土。八月江南阴复晴，
浮云绕天难夜行。羽翼劳痛心虚惊，一声相呼百处鸣。
楚童夜宿烟波侧，沙上布罗连草色。月暗风悲欲下天，
不知何处容栖息。楚童胡为伤我神，尔不曾作远行人。
江南羽族本不少，宁得网罗此客鸟。
487.036 【织妇词】鲍溶
百日织彩丝，一朝停杼机。机中有双凤，化作天边衣。
使人马如风，诚不阻音徽。影响随羽翼，双双绕君飞。
行人岂愿行，不怨不知归。所怨天尽处，何人见光辉。
487.037 【塞上行】鲍溶
西风应时筋角坚，承露牧马水草冷。
可怜黄河九曲尽，毡馆牢落胡无影。
487.038 【采珠行】鲍溶
东方暮空海面平，骊龙弄珠烧月明。海人惊窥水底火，
百宝错落随龙行。浮心一夜生奸见，月质龙躯看几遍。
擘波下去忘此身，迢迢谓海无灵神。海宫正当龙睡重，
昨夜孤光今得弄。河伯空忧水府贫，天吴不敢相惊动。
一团冰容掌上清，四面人入光中行。腾华乍摇白日影，
铜镜万古羞为灵。海边老翁怨狂子，抱珠哭向无底水。
一富何须龙颔前，千金几葬鱼腹里。鳞虫变化为阴阳，
填海破山无景光。拊心仿佛失珠意，此土为尔离农桑。
饮风衣日亦饱暖，老翁掷却荆鸡卵。
487.039 【采葛行】鲍溶
春溪几回葛花黄，黄麝引子山山香。蛮女不惜手足损，
钩刀一一牵柔长。葛丝茸茸春雪体，深涧择泉清处洗。
殷勤十指蚕吐丝，当窗袅袅声高机。织成一尺无一两，
供进天子五月衣。水精夏殿开凉户，冰山绕座犹难御。
衣亲玉体又何如，杳然独对秋风曙。镜湖女儿嫁鲛人，
鲛绡逼肖也不分。吴中角簟泛清水，摇曳胜被三素云。
自兹贡荐无人惜，那敢更争龙手迹。蛮女将来海市头，
卖与岭南贫估客。
487.040 【南塘二首】鲍溶
南塘旅舍秋浅清，夜深绿蘋风不生。
莲花受露重如睡，斜月起动鸳鸯声。
塘东白日驻红雾，早鱼翻光落碧浔。
画舟兰棹欲破浪，恐畏惊动莲花心。
487.041 【东邻女】鲍溶
双飞鹧鸪春影斜，美人盘金衣上花。
身为父母几时客，一生知向何人家。
487.042 【寄李都护】鲍溶
去年河上送行人，万里弓旌一武臣。
闻道玉关烽火灭，犬戎知有外家亲。
487.043 【长安旅舍怀旧山】鲍溶
昨夜清凉梦本山，眠云唤鹤有惭颜。
青莲道士长堪羡，身外无名至老闲。
487.044 【汉宫词二首】鲍溶
柏梁宸居清窈窕，东方先生夜待诏。
夜久月当承露盘，内人吹笙舞凤鸾。
月映东窗似玉轮，未央前殿绝声尘。
宫槐花落西风起，鹦鹉惊寒夜唤人。
487.045 【荐冰】鲍溶
西陆宜先启，春寒寝庙清。历官分气候，天子荐精诚。
已辨瑶池色，如和玉珮鸣。礼馀神转肃，曙后月残明。
雅合霜容洁，非同雪体轻。空怜一掬水，珍重此时情。
487.046 【送薛补阙入朝（一作鲍防诗）】鲍溶
平原门下十馀人，独受恩多未杀身。每叹陆家兄弟少，
更怜杨氏子孙贫。柴门已断施行马，鲁酒那能醉近臣。
赖有军中遗令在，犹将谈笑对风尘。
487.047 【句】鲍溶
万里岐路多，一身天地窄。（见张为《主客图》）
