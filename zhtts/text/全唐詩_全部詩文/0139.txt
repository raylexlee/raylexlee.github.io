第139卷 储光羲
139.01 【临江亭五咏】储光羲
晋家南作帝，京镇北为关。江水中分地，城楼下带山。
金陵事已往，青盖理无还。落日空亭上，愁看龙尾湾。
山横小苑前，路尽大江边。此地兴王业，无如宋主贤。
潮生建业水，风散广陵烟。直望清波里，只言别有天。
城头落暮晖，城外捣秋衣。江水青云挹，芦花白雪飞。
南州王气疾，东国海风微。借问商歌客，年年何处归。
古木啸寒禽，层城带夕阴。梁园多绿柳，楚岸尽枫林。
山际空为险，江流长自深。平生何以恨，天地本无心。
京山千里过，孤愤望中来。江势将天合，城门向水开。
落霞明楚岸，夕露湿吴台。去去无相识，陈皇安在哉。
139.02 【饯张七琚任宗城即环之季也同产八人俱以才名知】储光羲
他日曾游魏，魏家馀趾存。可怜宫殿所，但见桑榆繁。
此去拜新职，为荣近故园。高阳八才子，况复在君门。
139.03 【留别安庆李太守】储光羲
明牧念行子，又言悲解携。初筵方落日，醉止到鸣鸡。
过客来自北，大军居在西。丘家如讨逆，敢以庶盘溪。
139.04 【洛阳东门送别】储光羲
东城别故人，腊月迟芳辰。不惜孤舟去，其如两地春。
花明洛阳苑，水绿小平津。是日不相见，莺声徒自新。
139.05 【汉阳即事】储光羲
楚国千里远，孰知方寸违。春游欢有客，夕寝赋无衣。
江水带冰绿，桃花随雨飞。九歌有深意，捐佩乃言归。
139.06 【泊江潭贻马校书】储光羲
明月挂青天，遥遥如目前。故人游画阁，却望似云边。
水宿依渔父，歌声好采莲。采莲江上曲，今夕为君传。
139.07 【送沈校书吴中搜书】储光羲
郊外亭皋远，野中岐路分。苑门临渭水，山翠杂春云。
秦阁多遗典，吴台访阙文。君王思校理，莫滞清江濆。
139.08 【寒夜江口泊舟】储光羲
寒潮信未起，出浦缆孤舟。一夜苦风浪，自然增旅愁。
吴山迟海月，楚火照江流。欲有知音者，异乡谁可求。
139.09 【苑外至龙兴院作】储光羲
朝游天苑外，忽见法筵开。山势当空出，云阴满地来。
疏钟清月殿，幽梵静花台。日暮香林下，飘飘仙步回。
139.010 【题虬上人房】储光羲
禅宫分两地，释子一为心。入道无来去，清言见古今。
江寒池水绿，山暝竹园深。别有中天月，遥遥散夕阴。
139.011 【咏山泉（一作题山中流泉）】储光羲
山中有流水，借问不知名。映地为天色，飞空作雨声。
转来深涧满，分出小池平。恬澹无人见，年年长自清。
139.012 【贻主客吕郎中（即皇太子赞谕）】储光羲
上士既开天，中朝为得贤。青云方羽翼，画省比神仙。
委佩云霄里，含香日月前。君王傥借问，客有上林篇。
139.013 【京口留别徐大补阙赵二零陵】储光羲
皇州月初晓，处处鼓钟喧。树出蓬莱殿，城开阊阖门。
近臣朝琐闼，词客向文园。独有三川路，空伤游子魂。
139.014 【答王十三维】储光羲
门生故来往，知欲命浮觞。忽奉朝青阁，回车入上阳。
落花满春水，疏柳映新塘。是日归来暮，劳君奏雅章。
139.015 【奉和中书徐侍郎中书省玩白云寄颖阳赵大】储光羲
青阙朝初退，白云遥在天。非关取雷雨，故欲伴神仙。
泛滟鹓池曲，飘飖琐闼前。犹多远山意，幸入侍臣篇。
139.016 【和张太祝冬祭马步】储光羲
故坛何肃肃，中野自无喧。烈火见陈信，飏言闻永存。
房星隐曙色，朔风动寒原。今日歌天马，非关征大宛。
139.017 【祭风伯坛应张太祝作】储光羲
圣主御青春，纶言命使臣。将修风伯祀，更福太平人。
帟幕宵联事，坛场晓降神。帝心矜动物，非为属车人。
139.018 【寻徐山人遇马舍人】储光羲
泊舟伊川右，正见野人归。日暮春山绿，我心清且微。
岩声风雨度，水气云霞飞。复有金门客，来参萝薜衣。
139.019 【夜观妓】储光羲
白雪宜新舞，清宵召楚妃。娇童携锦荐，侍女整罗衣。
花映垂鬟转，香迎步履飞。徐徐敛长袖，双烛送将归。
139.020 【洛桥送别】储光羲
河桥送客舟，河水正安流。远见轻桡动，遥怜故国游。
海禽逢早雁，江月值新秋。一听南津曲，分明散别愁。
139.021 【秦中送人觐省】储光羲
二月清江外，遥遥饯故人。南山晴有雪，东陌霁无尘。
骑别章台晚，舟行洛水春。知君梁苑去，日见白华新。
139.022 【洛中送人还江东】储光羲
洛城春雨霁，相送下江乡。树绿天津道，山明伊水阳。
孤舟从此去，客思一何长。直望清波里，唯馀落日光。
139.023 【送姚六昆客任会稽何大蹇任孟县】储光羲
越城临渤澥，晋国在河汾。仙绶两乡意，青郊一路分。
野棠春未发，田雀暮成群。他日思吴会，尝因西北云。
139.024 【洛潭送人觐省】储光羲
清洛带芝田，东流入大川。舟轻水复急，别望杳如仙。
细草生春岸，明霞散早天。送君唯一曲，当是白华篇。
139.025 【送人随大夫和蕃】储光羲
西方有六国，国国愿来宾。圣主今无外，怀柔遣使臣。
大夫开幕府，才子作行人。解剑聊相送，边城二月春。
139.026 【仲夏饯魏四河北觐叔】储光羲
落日临御沟，送君还北州。树凉征马去，路暝归人愁。
吴岳夏云尽，渭河秋水流。东篱摘芳菊，想见竹林游。
139.027 【送人寻裴斐】储光羲
柱史回清宪，谪居临汉川。迟君千里驾，方外赏云泉。
路断因春水，山深隔暝烟。湘江见游女，寄摘一枝莲。
139.028 【陇头水送别】储光羲
相送陇山头，东西陇水流。从来心胆盛，今日为君愁。
暗雪迷征路，寒云隐戍楼。唯馀旌旆影，相逐去悠悠。
139.029 【送王上人还襄阳】储光羲
朝看法云散，知有至人还。送客临伊水，行车出故关。
天花满南国，精舍在空山。虽复时来去，中心长日闲。
139.030 【官庄池观竞渡】储光羲
落日吹箫管，清池发棹歌。船争先后渡，岸激去来波。
水叶藏鱼鸟，林花间绮罗。踟蹰仙女处，犹似望天河。
139.031 【重寄虬上人】储光羲
一作云峰别，三看花柳朝。青山隔远路，明月空长霄。
鹊浴西江雨，鸡鸣东海潮。此情劳梦寐，况道双林遥。
139.032 【蓝上茅茨期王维补阙】储光羲
山中人不见，云去夕阳过。浅濑寒鱼少，丛兰秋蝶多。
老年疏世事，幽性乐天和。酒熟思才子，溪头望玉珂。
139.033 【大酺得长字韵时任安宜尉】储光羲
大道启元命，时人居太康。中朝发玄泽，下国被天光。
明诏始端午，初筵当履霜。鼓鼙迎爽气，羽籥映新阳。
太守即悬圃，淮夷成葆疆。小臣惭下位，拜手颂灵长。
139.034 【同张侍御鼎和京兆萧兵曹华岁晚南园】储光羲
公府传休沐，私庭效陆沉。方知从大隐，非复在幽林。
阙下忠贞志，人间孝友心。既将冠盖雅，仍与薜萝深。
寒变中园柳，春归上苑禽。池涵青草色，山带白云阴。
潘岳闲居赋，钟期流水琴。一经当自足，何用遗黄金。
139.035 【奉酬张五丈垂赠】储光羲
彩服去江汜，白云生大梁。星辰动异色，羔雁成新行。
日望天朝近，时忧郢路长。情言间薖轴，惠念及沧浪。
松柏以之茂，江湖亦自忘。贾生方吊屈，岂敢比南昌。
139.036 【秦中守岁】储光羲
众星已穷次，青帝方行春。永感易成戚，离居难重陈。
阖门守初夜，燎火到清晨。或念无生法，多伤未出尘。
广庭日将晏，虚室自为宾。愿以桑榆末，常逢甲子新。
139.037 【献高使君大酺作】储光羲
肃穆郊禋毕，工歌赏事并。三朝遵湛露，一道洽仁明。
布德言皆应，无为物自成。花添罗绮色，莺乱管弦声。
独有同高唱，空陪乐太平。
139.038 【荥阳马氏二子】储光羲
圣君封太岳，十月建行旃。辇路开千里，寒云霁九天。
故人多侍从，二子留伊川。河兖冰初合，关城月屡圆。
暝过荥水上，闻说郑卿贤。材蔽行人右，名居东里先。
制岩开别业，桑柘亦依然。待至金园侧，相将居一廛。
139.039 【观竞渡】储光羲
大夫沉楚水，千祀国人哀。习棹江流长，迎神雨雾开。
标随绿云动，船逆清波来。下怖鱼龙起，上惊凫雁回。
能令秋大有，鼓吹远相催。
139.040 【太学贻张筠】储光羲
璧池忝门子，俄顷变炎凉。绿竹深虚馆，清流响洞房。
园林在建业，新友去咸阳。中夜鼓钟静，初秋漏刻长。
浮云开太室，华盖上明堂。空此远相望，劳歌还自伤。
139.041 【田家即事】储光羲
桑柘悠悠水蘸堤，晚风晴景不妨犁。高机犹织卧蚕子，
下坂饥逢饷饁妻。杏色满林羊酪熟，麦凉浮垄雉媒低。
生时乐死皆由命，事在皇天志不迷。
139.042 【洛阳道五首献吕四郎中】储光羲
洛水春冰开，洛城春水绿。朝看大道上，落花乱马足。
剧孟不知名，千金买宝剑。出入平津邸，自言娇且艳。
大道直如发，春日佳气多。五陵贵公子，双双鸣玉珂。
春风二月时，道傍柳堪把。上枝覆官阁，下枝覆车马。
洛水照千门，千门碧空里。少年不得志，走马游新市。
139.043 【同武平一员外游湖】储光羲
竹吹留歌扇，莲香入舞衣。前溪多曲溆，乘兴莫先归。
139.044 【长安道】储光羲
鸣鞭过酒肆，袨服游倡门。百万一时尽，含情无片言。
西行一千里，暝色生寒树。暗闻歌吹声，知是长安路。
139.045 【江南曲四首】储光羲
绿江深见底，高浪直翻空。惯是湖边住，舟轻不畏风。
逐流牵荇叶，缘岸摘芦苗。为惜鸳鸯鸟，轻轻动画桡。
日暮长江里，相邀归渡头。落花如有意，来去逐船流。
隔江看树色，沿月听歌声。不是长干住，那从此路行。
139.046 【关山月】储光羲
一雁过连营，繁霜覆古城。胡笳在何处，半夜起边声。
139.047 【玉真公主山居】储光羲
山北天泉苑，山西凤女家。不言沁园好，独隐武陵花。
139.048 【沧浪峡（一作储嗣宗诗）】储光羲
沧浪临古道，道上若成尘。自有沧浪峡，谁为无事人。
139.049 【奉真观】储光羲
真门迥向北，驰道直向西。为与天光近，云色成虹霓。
139.050 【明妃曲四首】储光羲
西行陇上泣胡天，南向云中指渭川。
毳幕夜来时宛转，何由得似汉王边。
胡王知妾不胜悲，乐府皆传汉国辞。
朝来马上箜篌引，稍似宫中闲夜时。
日暮惊沙乱雪飞，傍人相劝易罗衣。
强来前殿看歌舞，共待单于夜猎归。
彩骑双双引宝车，羌笛两两奏胡笳。
若为别得横桥路，莫隐宫中玉树花。
139.051 【同武平一员外游湖五首时武贬金坛令】储光羲
红荷碧筱夜相鲜，皂盖兰桡浮翠筵。
舟中对舞邯郸曲，月下双弹卢女弦。
青林碧屿暗相期，缓楫挥觥欲赋诗。
借问高歌凡几转，河低月落五更时。
朝来仙阁听弦歌，暝入花亭见绮罗。
池边命酒怜风月，浦口回船惜芰荷。
朦胧竹影蔽岩扉，淡荡荷风飘舞衣。
舟寻绿水宵将半，月隐青林人未归。
花潭竹屿傍幽蹊，画楫浮空入夜溪。
芰荷覆水船难进，歌舞留人月易低。
139.052 【题茅山华阳洞】储光羲
华阳洞口片云飞，细雨濛濛欲湿衣。
玉箫遍满仙坛上，应是茅家兄弟归。
139.053 【寄孙山人】储光羲
新林二月孤舟还，水满清江花满山。
借问故园隐君子，时时来往住人间。
