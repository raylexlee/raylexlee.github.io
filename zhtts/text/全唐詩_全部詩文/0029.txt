第029卷 雜歌謠辭
29.01 【雜歌謠辭·漁父歌】張志和
西塞山邊白鷺飛，桃花流水鱖魚肥。青箬笠，綠蓑衣，
春江細雨不須歸。
釣臺漁父褐爲裘，兩兩三三舴艋舟。能縱棹，慣乘流，
長江白浪不曾憂。
霅溪灣裏釣漁翁，舴艋爲家西復東。江上雪，浦邊風，
笑著荷衣不嘆窮。
松江蟹舍主人歡，菰飯蓴羹亦共餐。楓葉落，荻花幹，
醉宿漁舟不覺寒。
青草湖中月正圓，巴陵漁父棹歌連。釣車子，掘頭船，
樂在風波不用仙。
29.02 【雜歌謠辭·漁父歌】和凝
白芷汀寒立鷺鷥，蘋風輕翦浪花時。煙冪冪，日遲遲，
香引芙蓉惹釣絲。
29.03 【雜歌謠辭·漁父歌】歐陽炯
風浩寒溪照膽明，小君山上玉蟾生。荷露墜，翠煙輕，
撥剌游魚幾處驚。
29.04 【雜歌謠辭·漁父歌】李珣
水接衡門十里餘，信船歸去臥看書。輕爵祿，慕玄虛，
莫道漁人只爲魚。
避世垂綸不記年，官高爭得似君閒。傾白酒，對青山，
笑指柴門待月還。
棹警鷗飛水濺袍，影侵潭面柳垂絛。終日醉，絕塵勞，
曾見錢塘八月濤。
29.05 【雜歌謠辭·雞鳴曲】王建
雞初鳴，明星照東屋。雞再鳴，紅霞生海腹。
百官待漏雙闕前，聖人亦掛山龍服。寶釵命婦燈下起，
環珮玲瓏曉光裏。直內初燒玉案香，司更尚滴銅壺水。
金吾衛裏直郎妻，到明不睡聽晨雞。天頭日月相送迎，
夜棲旦鳴人不迷。
29.06 【雜歌謠辭·雞鳴曲】李廓
星稀月沒上五更，膠膠角角雞初鳴。徵人牽馬出門立，
辭妾欲向安西行。再鳴引頸檐頭下，月中角聲催上馬。
才分地色第三鳴，旌旗紅塵已出城。婦人上城亂招手，
夫婿不聞遙哭聲。長恨雞鳴別時苦，不遣雞棲近窗戶。
29.07 【雜歌謠辭·吳楚歌（一曰燕美人歌）】張籍
庭前春鳥啄林聲，紅夾羅襦縫未成。
今朝社日停針線，起向朱櫻樹下行。
29.08 【雜歌謠辭·李夫人歌】李商隱
一帶不結心，兩股方安髻。慚愧白茅人，月沒教星替。
剩結茱萸枝，多擘秋蓮的。獨自有波光，彩囊盛不得。
蠻絲繫條脫，妍眼和香屑。壽宮不惜鑄南人，
柔腸早被秋波割。清澄有餘幽素香，鰥魚渴鳳真珠房。
不知瘦骨類冰井，更許夜簾通曉霜。土花漠碧雲茫茫，
黃河欲盡天蒼黃。
29.09 【雜歌謠辭·李夫人歌】李賀
紫皇宮殿重重開，夫人飛入瓊瑤臺。綠香繡帳何時歇，
青雲無光宮水咽。翩聯桂花墜秋月，孤鸞驚啼商絲髮。
紅璧闌珊懸佩當，歌臺小妓遙相望。玉蟾滴水雞人唱，
露華蘭葉參差光。
29.010 【雜歌謠辭·李夫人歌】鮑溶
璿閨羽帳華燭陳，方士夜降夫人神。葳蕤半露芙蓉色，
窈窕將期環珮身。麗如三五月，可望難親近。
顰黛含犀竟不言，春思秋怨誰能問。欲求巧笑如生時，
歌塵在空瑟銜絲。神來未及夢相見，帝比初亡心更悲。
愛之慾其生又死，東流萬代無回水。宮漏丁丁夜向晨，
煙銷霧散愁方士。
29.011 【雜歌謠辭·李夫人歌】張祜
延年不語望三星，莫說夫人上涕零。
爭奈世間惆悵在，甘泉宮夜看圖形。
29.012 【雜歌謠辭·中山孺子妾歌】李白
中山孺子妾，特以色見珍。雖不如延年妹，
亦是當時絕世人。桃李出深井，花豔驚上春。
一貴復一賤，關天豈由身。芙蓉老秋霜，團扇羞網塵。
戚姬髡翦入舂市，萬古共悲辛。
29.013 【雜歌謠辭·臨江王節士歌】李白
洞庭白波木葉稀，燕鴻始入吳雲飛。吳雲寒，燕鴻苦，
風號沙宿瀟湘浦，節士感秋淚如雨。白日當天心，
照之可以事明主。壯士憤，雄風生，安得倚天劍，
跨海斬長鯨。
29.014 【雜歌謠辭·司馬將軍歌（代隴上健兒陳安）】李白
狂風吹古月，竊弄章華臺。北落明星動光彩，
南征猛將如雲雷。手中電曳倚天劍，直斬長鯨海水開。
我見樓船壯心目，頗似龍驤下三蜀。揚兵習戰張虎旗，
江中白浪如銀屋。身居玉帳臨河魁，紫髯若戟冠崔嵬。
細柳開營揖天子，始知灞上爲嬰孩。羌笛橫吹阿嚲回，
向月樓中吹落梅。將軍自起舞長劍，壯士呼聲動九垓。
功成獻凱見明主，丹青畫像麒麟臺。
29.015 【雜歌謠辭·鄭櫻桃歌】李頎
石季龍，僭天祿，擅雄豪，美人姓鄭名櫻桃。
櫻桃美顏香且澤，娥娥侍寢專宮掖。後庭卷衣三萬人，
翠眉清鏡不得親。官軍女騎一千匹，繁花照耀漳河春。
織成花映紅綸巾，紅旗掣曳鹵簿新。鳴鼙走馬接飛鳥，
銅馱琴瑟隨去塵。鳳陽重門如意館，百尺金梯倚銀漢。
自言富貴不可量，女爲公主男爲王。赤花雙簟珊瑚牀，
盤龍斗帳琥珀光。淫昏僞位神所惡，滅石者陵終不誤。
鄴城蒼蒼白露微，世事翻覆黃雲飛。
29.016 【雜歌謠辭·襄陽歌】李白
落日欲沒峴山西，倒著接【罒離】花下迷。襄陽小兒齊拍手，
攔街爭唱白銅鞮。傍人借問笑何事，笑殺山公醉似泥。
鸕鷀杓，鸚鵡杯，百年三萬六千日，一日須傾三百杯。
遙看漢水鴨頭綠，恰似葡萄初醱醅。此江若變作春酒，
壘麴便築糟丘臺。千金駿馬換少妾，醉坐雕鞍歌落梅。
車傍側掛一壺酒，鳳笙龍管行相催。咸陽市上嘆黃犬，
何如月下傾金罍。君不見晉朝羊公一片石，
龜龍剝落生莓苔。淚亦不能爲之墮，心亦不能爲之哀。
誰能憂彼身後事，金鳧銀鴨葬死灰。
清風朗月不用一錢買，玉山自倒非人推。
舒州杓，力士鐺，李白與爾同死生。襄王雲雨今安在，
江水東流猿夜聲。
29.023 【雜歌謠辭·襄陽曲】李白
襄陽行樂處，歌舞白銅鞮。江城回淥水，花月使人迷。
山公醉酒時，酩酊襄陽下。頭上白接【罒離】，倒著還騎馬。
峴山臨漢江，水淥沙如雪。上有墮淚碑，青苔久磨滅。
且醉習家池，莫看墮淚碑。山公欲上馬，笑殺襄陽兒。
29.033 【雜歌謠辭·蘇小小歌】李賀
幽蘭露，如啼眼。無物結同心，煙花不堪翦。草如茵，
松如蓋。風爲裳，水爲佩。油壁車，久相待。
冷翠燭，勞光彩。西陵下，風吹雨。
29.034 【雜歌謠辭·蘇小小歌】溫庭筠
買蓮莫破券，買酒莫解金。酒裏春容抱離恨，
水中蓮子懷芳心。吳公女兒腰似束，家在錢塘小江曲。
一自檀郎逐便風，門前春水年年綠。
29.035 【雜歌謠辭·蘇小小歌】張祜
車輪不可遮，馬足不可絆。長怨十字街，使郎心四散。
新人千里去，故人千里來。翦刀橫眼底，方覺淚難裁。
登山不愁峻，涉海不愁深。中擘庭前棗，教郎見赤心。
29.036 【雜歌謠辭·挾瑟歌】陸龜蒙
挾瑟爲君撫，君嫌聲太古。寥寥倚浪絲，【口祭】々沉湘語。
賴有秋風知，清泠吹玉柱。
29.037 【雜歌謠辭·敕勒歌】
敕勒金隤壁，陰山無歲華。帳外風飄雪，營前月照沙。
羌兒吹玉管，胡姬踏錦花。卻笑江南客，梅落不歸家。
29.038 【雜歌謠辭·黃獐歌】
黃獐黃獐草裏藏，彎弓射爾傷。
29.039 【雜歌謠辭·得體歌】
得體紇那也，紇囊得體那。潭裏船車鬧，揚州銅器多。
三郎當殿坐，聽唱得體歌。
29.040 【雜歌謠辭·得寶歌】
得寶弘農野，弘農得寶那。潭裏船車鬧，揚州銅器多。
三郎當殿坐，聽唱得寶歌。
29.041 【雜歌謠辭·黃臺瓜辭】李賢
種瓜黃臺下，瓜熟子離離。一摘使瓜好，再摘令瓜稀。
三摘尚自可，摘絕抱蔓歸。
29.042 【雜歌謠辭·古歌】沈佺期
落葉流風向玉臺，夜寒秋思洞房開。水精簾外金波下，
雲母窗前銀漢回。玉階陰陰苔蘚色，君王履綦難再得。
璇閨窈窕秋夜長，繡戶徘徊秋月光。燕姬彩帳芙蓉色，
秦子金爐蘭麝香。北斗七星橫夜半，清歌一曲斷君腸。
29.043 【雜歌謠辭·古歌】薛維翰
美人怨何深，含情倚金閣。不嚬復不語，紅淚雙雙落。
美人閉紅燭，燭坐裁新錦。頻放翦刀聲，夜寒知未寢。
29.044 【雜歌謠辭·黃曇子歌】溫庭筠
參差綠蒲短，搖豔雲塘滿。紅瀲蕩融融，鶯翁鸂鶒暖。
萋芊小城路，馬上修蛾懶。羅衫褭向風，點粉金鸝卵。
29.045 【雜歌謠辭·邯鄲郭公辭】溫庭筠
金笳悲故曲，玉座積深塵。言是邯鄲伎，不易鄴城人。
青苔竟埋骨，紅粉自傷神。唯有漳河柳，還向舊營春。
29.046 【雜歌謠辭·箜篌謠】李白
攀天莫登龍，走山莫騎虎。貴賤結交心不移，
唯有嚴陵及光武。周公稱大聖，管蔡寧相容。
漢謠一斗粟，不與淮南舂。兄弟尚路人，吾心安所從。
它人方寸間，山海幾千重。輕言託朋友，對面九疑峯。
多花必早落，桃李不如松。管鮑久已死，何人繼其蹤。
29.047 【雜歌謠辭·鄴城童子謠】李賀
鄴城中，暮塵起。將黑丸，斫文吏。棘爲鞭，虎爲馬。
團團走，鄴城下。切玉劍，射日弓。獻何人，奉相公。
扶轂來，關右兒。香掃途，相公歸。
29.048 【雜歌謠辭·大麥行】杜甫
大麥乾枯小麥黃，婦人行泣夫走藏。東至集壁西梁洋，
問誰腰鐮胡與羌。豈無蜀兵三千人，部領辛苦江山長。
安得如鳥有羽翅，託身白雲還故鄉。
29.049 【雜歌謠辭·白鼉鳴】張籍
天欲雨，有東風，南溪白鼉鳴窟中。六月人家井無水，
夜聞白鼉人盡起。
29.050 【雜歌謠辭·步虛詞】陳羽
漢武清齋讀鼎書，內官扶上畫雲車。
壇上月明宮殿閉，仰看星斗禮空虛。
29.051 【雜歌謠辭·步虛詞】顧況
回步遊三洞，清心禮七真。飛符超羽翼，禁火醮星辰。
殘藥沾雞犬，靈香出鳳麟。壺中無窄處，願得一容身。
29.052 【雜歌謠辭·步虛詞】劉禹錫
阿母種桃雲海際，花落子成二千歲。
海風吹折最繁枝，跪捧瓊盤獻天帝。
華表千年鶴一歸，凝丹爲頂雪爲衣。
星星仙語人聽盡，卻向五雲翻翅飛。
29.053 【雜歌謠辭·步虛詞】韋渠牟
玉簡真人降，金書道籙通。煙霞方蔽日，雲雨已生風。
四極威儀異，三天使命同。那將人世戀，不去上清宮。
羽駕正翩翩，雲鴻最自然。霞冠將月曉，珠佩與星連。
鏤玉留新訣，雕金得舊編。不知飛鳥學，更有幾人仙。
上帝求仙使，真符取玉郎。三才閒布象，二景鬱生光。
騎吏排龍虎，笙歌走鳳凰。天高人不見，暗入白雲鄉。
鸞鶴共徘徊，仙官使者催。香花三洞啓，風雨百神來。
鳳篆文初定，龍泥印已開。何須生羽翼，始得上瑤臺。
羽節忽排煙，蘇君已得仙。命風驅日月，縮地走山川。
幾處留丹竈，何時種玉田。一朝騎白虎，直上紫微天。
靜發降靈香，思神意智長。虎存時促步，龍想更成章。
扣齒風雷響，挑燈日月光。仙雲在何處，彷彿滿空堂。
幾度遊三洞，何方召百神。風雲皆守一，龍虎亦全真。
執節仙童小，燒香玉女春。應須絕巖內，委曲問皇人。
上法杳無營，玄修似有情。道宮瓊作想，真帝玉爲名。
召嶽驅旌節，馳雷發吏兵。雲車降何處，齋室有仙卿。
羽衛一何鮮，香雲起暮煙。方朝太素帝，更向玉清天。
鳳曲凝猶吹，龍驂儼欲前。真文幾時降，知在永和年。
大道何年學，真符此日催。還持金作印，未要玉爲臺。
羽節分明授，霞衣整頓裁。應緣五雲使，教上列仙來。
獨自授金書，蕭條詠紫虛。龍行還當馬，雲起自成車。
九轉風煙合，千年井竈餘。參差從太一，壽等混元初。
道學已通神，香花會女真。霞牀珠斗帳，金薦玉輿輪。
一室心偏靜，三天夜正春。靈官竟誰降，仙相有夫人。
上界有黃房，仙家道路長。神來知位次，樂變協宮商。
競把琉璃碗，誰傾白玉漿。霞衣最芬馥，蘇合是靈香。
珠佩紫霞纓，夫人會八靈。太霄猶有觀，絕宅豈無形。
暮雨徘徊降，仙歌宛轉聽。誰逢玉妃輦，應檢九真經。
西海辭金母，東方拜木公。雲行疑帶雨，星步欲凌風。
羽袖揮丹鳳，霞巾曳彩虹。飄颻九霄外，下視望仙宮。
玉樹雜金花，天河織女家。月邀丹鳳舄，風送紫鸞車。
霧縠籠綃帶，雲屏列錦霞。瑤臺千萬裏，不覺往來賒。
舞鳳凌天出，歌麟入夜聽。雲容衣眇眇，風韻曲泠泠。
扣齒端金簡，焚香檢玉經。仙宮知不遠，只近太微星。
紫府與玄洲，誰來物外遊。無煩騎白鹿，不用駕青牛。
金化顏應駐，雲飛鬢不秋。仍聞碧海上，更用玉爲樓。
轡鶴復驂鸞，全家去不難。雞聲隨羽化，犬影入雲看。
釀玉當成酒，燒金且轉丹。何妨五色綬，次第給仙官。
29.054 【雜歌謠辭·步虛詞】皎然
予因覽真訣，遂感西域君。玉笙下青冥，人間未曾聞。
日華煉魂魄，皎皎無垢氛。謂我有仙骨，且令餌氤氳。
俯仰愧靈顏，願隨鸞鶴羣。俄然動風馭，縹眇歸青雲。
29.055 【雜歌謠辭·步虛詞】高駢
青溪道士人不識，上天下天鶴一隻。
洞門深鎖碧窗寒，滴露研朱寫周易。
29.056 【雜歌謠辭·步虛引】陳陶
小隱山人十洲客，莓苔爲衣雙耳白。青編爲我忽降書，
暮雨虹霓一千尺。赤城門閉六丁直，曉日已燒東海色。
朝天半夜聞玉雞，星斗離離礙龍翼。
