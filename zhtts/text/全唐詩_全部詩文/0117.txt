第117卷 張旭 等
117.01 【清溪泛舟】張旭
旅人倚徵棹，薄暮起勞歌。笑攬清溪月，清輝不厭多。
117.02 【桃花溪】張旭
隱隱飛橋隔野煙，石磯西畔問漁船。
桃花盡日隨流水，洞在清溪何處邊。
117.03 【山行留客】張旭
山光物態弄春輝，莫爲輕陰便擬歸。
縱使晴明無雨色，入雲深處亦沾衣。
117.04 【春遊值雨】張旭
欲尋軒檻列清尊，江上煙雲向晚昏。
須倩東風吹散雨，明朝卻待入華園。
117.05 【春草】張旭
春草青青萬里餘，邊城落日見離居。
情知海上三年別，不寄雲間一紙書。
117.06 【柳】張旭
濯濯煙條拂地垂，城邊樓畔結春思。
請君細看風流意，未減靈和殿裏時。
117.07 【南山（一作賀朝清詩）】賀朝
湖北雨初晴，湖南山盡見。巖巖石帆影，如得海風便。
仙穴茅山峯，彩雲時一見。邀君共探此，異籙殘幾卷。
117.08 【孤興】賀朝
晴日暖珠箔，夭桃色正新。紅粉青鏡中，娟娟可憐嚬。
君子在遐險，蕙心誰見珍。羅幕空掩晝，玉顏靜移春。
江瑟語幽獨，再三情未申。黃鵠千里翅，芳音遲所因。
117.09 【從軍行】賀朝
朔胡乘月寇邊城，軍書插羽刺中京。天子金壇拜飛將，
單于玉塞振佳兵。騎射先鳴推任俠，龍韜決勝佇時英。
聞有河湟客，愔愔理帷帟。常山啓霸圖，汜水先天策，
銜珠浴鐵向桑乾，釁旗膏劍指烏丸。鳴雞已報關山曉，
來雁遙傳沙塞寒。直爲甘心從苦節，隴頭流水鳴嗚咽。
邊樹蕭蕭不覺春，天山漠漠長飛雪。魚麗陣接塞雲平，
雁翼營通海月明。始看晉幕飛鵝入，旋聞齊壘啼烏聲。
自從一戍燕支山，春光幾度晉陽關。金河未轉青絲騎，
玉箸應啼紅粉顏。鴻歸燕相續，池邊芳草綠。
已見氛清細柳營，莫更春歌落梅曲。烽沉竈減靜邊亭，
海晏山空肅已寧。行望鳳京旋凱捷，重來麟閣畫丹青。
117.010 【賦得遊人久不歸（一作劉孝孫詩，又作賀朝清）】賀朝
鄉關眇天末，引領悵懷歸。羈旅久淫滯，物色屢芳菲。
稍覺出意盡，行看蓬鬢稀。如何千里外，佇立沾裳衣。
117.011 【宿香山閣（一作賈彥璋詩）】賀朝
暝上春山閣，梯雲宿半空。軒窗閉潮海，枕蓆拂煙虹。
朱網防棲鴿，紗燈護夕蟲。一聞雞唱曉，已見日曈曈。
117.012 【贈酒店胡姬】賀朝
胡姬春酒店，弦管夜鏘鏘。紅毾鋪新月，貂裘坐薄霜。
玉盤初鱠鯉，金鼎正烹羊。上客無勞散，聽歌樂世娘。
117.013 【賦得春鶯送友人二首（一作劉孝孫詩後四句在前作一首）】賀朝
翅掩飛鶯舞，啼惱婕妤悲。料取金閨意，因君問所思。
流鶯拂繡羽，二月上林期。待雪銷金禁，銜花向玉墀。
117.014 【三日綠潭篇】萬齊融
春潭滉漾接隋宮，宮闕連延潭水東。蘋苔嫩色涵波綠，
桃李新花照底紅。垂菱布藻如妝鏡，麗日晴天相照映。
素影沉沉對蝶飛，金沙礫礫窺魚泳。佳人祓禊賞韶年，
傾國傾城並可憐。拾翠總來芳樹下，踏青爭繞綠潭邊。
公子王孫恣遊玩，沙陽水曲情無厭。禽浮似挹羽觴杯，
鱗躍疑投水心劍。金鞍玉勒騁輕肥，落絮紅塵擁路飛。
綠水殘霞催席散，畫樓初月待人歸。
117.015 【仗劍行】萬齊融
昨夜星官動紫微，今年天子用武威。登車一呼風雷動，
遙震陰山撼巍巍。胡驕子，當見旄頭蝕應死。
願騎單馬仗天威，挼取長繩縛虜歸。仗劍遙叱路傍子，
匈奴頭血濺君衣。
117.016 【贈別江頭】萬齊融
東南飛鳥處，言是故鄉天。江上風花晚，君行定幾千。
計程頻破月，數別屢開年。明歲潯陽水，相思寄採蓮。
117.017 【送陳七還廣陵】萬齊融
風流誰代子，雖有舊無雙。歡酒言相送，愁弦意不降。
落花馥河道，垂楊拂水窗。海潮與春夢，朝夕廣陵江。
117.018 【遊春】邢巨
海嶽三峯古，春皇二月寒。綠潭漁子釣，紅樹美人攀。
弱蔓環沙嶼，飛花點石關。溪山遊未厭，琴酌弄晴灣。
117.019 【遊宣州琴溪同武平一作】邢巨
靈溪非人跡，仙意素所秉。鱗嶺森翠微，澄潭照秋景。
117.020 【春江花月夜】張若虛
春江潮水連海平，海上明月共潮生。灩灩隨波千萬裏，
何處春江無月明。江流宛轉繞芳甸，月照花林皆似霰。
空裏流霜不覺飛，汀上白沙看不見。江天一色無纖塵，
皎皎空中孤月輪。江畔何人初見月，江月何年初照人。
人生代代無窮已，江月年年只相似。不知江月待何人，
但見長江送流水。白雲一片去悠悠，青楓浦上不勝愁。
誰家今夜扁舟子，何處相思明月樓。可憐樓上月裴回，
應照離人妝鏡臺。玉戶簾中卷不去，搗衣砧上拂還來。
此時相望不相聞，願逐月華流照君。鴻雁長飛光不度，
魚龍潛躍水成文。昨夜閒潭夢落花，可憐春半不還家。
江水流春去欲盡，江潭落月復西斜。斜月沉沉藏海霧，
碣石瀟湘無限路。不知乘月幾人歸，落月搖情滿江樹。
117.021 【代答閨夢還】張若虛
關塞年華早，樓臺別望違。試衫著暖氣，開鏡覓春暉。
燕入窺羅幕，蜂來上畫衣。情催桃李豔，心寄管絃飛。
妝洗朝相待，風花暝不歸。夢魂何處入，寂寂掩重扉。
117.022 【洪州客舍寄柳博士芳】薛業
去年燕巢主人屋，今年花發路傍枝。年年爲客不到舍，
舊國存亡那得知。胡塵一起亂天下，何處春風無別離。
117.023 【晚秋贈張折衝此公事制舉】薛業
都尉今無事，時清但閉關。夜霜戎馬瘦，秋草射堂閒。
位以穿楊得，名因折桂還。馮唐真不遇，嘆息鬢毛斑。
