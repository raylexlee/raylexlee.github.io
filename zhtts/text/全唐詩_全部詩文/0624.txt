第612卷 皮日休
612.01 【奉和魯望四明山九題·石窗】皮日休
窗開自真宰，四達見蒼涯。苔染渾成綺，雲漫便當紗。
欞中空吐月，扉際不扃霞。未會通何處，應憐玉女家。
612.02 【奉和魯望四明山九題·過雲】皮日休
粉洞二十里，當中幽客行。片時迷鹿跡，寸步隔人聲。
以杖探虛翠，將襟惹薄明。經時未過得，恐是入層城。
612.03 【奉和魯望四明山九題·雲南】皮日休
雲南背一川，無雁到峯前。墟里生紅藥，人家發白泉。
兒童皆似古，婚嫁盡如仙。共作真官戶，無由稅石田。
612.04 【奉和魯望四明山九題·雲北】皮日休
雲北晝冥冥，空疑背壽星。犬能諳藥氣，人解寫芝形。
野歇遇松蓋，醉書逢石屏。焚香住此地，應得入金庭。
612.05 【奉和魯望四明山九題·鹿亭】皮日休
鹿羣多此住，因構白雲楣。待侶傍花久，引麛穿竹遲。
經時掊玉澗，盡日嗅金芝。爲在石窗下，成仙自不知。
612.06 【奉和魯望四明山九題·樊榭】皮日休
主人成列仙，故榭獨依然。石洞哄人笑，松聲驚鹿眠。
井香爲大藥，鶴語是靈篇。欲買重棲隱，雲峯不售錢。
612.07 【奉和魯望四明山九題·潺湲洞】皮日休
陰宮何處淵，到此洞潺湲。敲碎一輪月，熔銷半段天。
響高吹谷動，勢急噴雲旋。料得深秋夜，臨流盡古仙。
612.08 【奉和魯望四明山九題·青欞子】皮日休
山風熟異果，應是供真仙。味似雲腴美，形如玉腦圓。
銜來多野鶴，落處半靈泉。必共玄都奈，花開不記年。
612.09 【奉和魯望四明山九題·鞠侯】皮日休
堪羨鞠侯國，碧巖千萬重。煙蘿爲印綬，雲壑是堤封。
泉遣狙公護，果教【犭軍】子供。爾徒如不死，應得躡玄蹤。
612.010 【五貺詩·五瀉舟】皮日休
何事有青錢，因人買釣船。闊容兼餌坐，深許共蓑眠。
短好隨朱鷺，輕堪倚白蓮。自知無用處，卻寄五湖仙。
612.011 【五貺詩·華頂杖】皮日休
金庭仙樹枝，道客自攜持。探洞求丹粟，挑雲覓白芝。
量泉將濯足，闌鶴把支頤。以此將爲贈，惟君盡得知。
612.012 【五貺詩·太湖硯】皮日休
求於花石間，怪狀乃天然。中瑩五寸劍，外差千疊蓮。
月融還似洗，雲溼便堪研。寄與先生後，應添內外篇。
612.013 【五貺詩·烏龍養和】皮日休
壽木拳數尺，天生形狀幽。把疑傷虺節，用恐破蛇瘤。
置合月觀內，買須雲肆頭。料君攜去處，煙雨太湖舟。
612.014 【五貺詩·訶陵樽】皮日休
一片鱟魚殼，其中生翠波。買須能紫貝，用合對紅螺。
盡瀉判狂藥，禁敲任浩歌。明朝與君後，爭那玉山何。
612.015 【早春病中書事寄魯望】皮日休
眼暈見雲母，耳虛聞海濤。惜春狂似蝶，養病躁於猱。
案靜方書古，堂空藥氣高。可憐真宰意，偏解困吾曹。
612.016 【又寄次前韻】皮日休
病根冬養得，春到一時生。眼暗憐晨慘，心寒怯夜清。
妻仍嫌酒癖，醫只禁詩情。應被高人笑，憂身不似名。
612.017 【秋晚留題魯望郊居二首】皮日休
竹樹冷濩落，入門神已清。寒蛩傍枕響，秋菜上牆生。
黃犬病仍吠，白驢飢不鳴。唯將一杯酒，盡日慰劉楨。
冷臥空齋內，餘酲夕未消。秋花如有恨，寒蝶似無憀。
檐上落鬥雀，籬根生晚潮。若輪羈旅事，猶自勝皋橋。
612.018 【初冬章上人院】皮日休
寒到無妨睡，僧吟不廢禪。尚關經病鶴，猶濾欲枯泉。
靜案貝多紙，閒爐波律煙。清譚兩三句，相向自翛然。
612.019 【臨頓爲吳中偏勝之地陸魯望居之不出郛郭曠若…奉題屋壁】皮日休
一方蕭灑地，之子獨深居。繞屋親栽竹，堆牀手寫書。
高風翔砌鳥，暴雨失池魚。暗識歸山計，村邊買鹿車。
籬疏從綠槿，檐亂任黃茅。壓酒移谿石，煎茶拾野巢。
靜窗懸雨笠，閒壁掛煙匏。支遁今無骨，誰爲世外交。
繭稀初上簇，醅盡未乾牀。盡日留蠶母，移時祭麴王。
趁泉澆竹急，候雨種蓮忙。更葺園中景，應爲顧闢疆。
靜僻無人到，幽深每自知。鶴來添口數，琴到益家資。
壞塹生魚沫，頹檐落燕兒。空將綠蕉葉，來往寄閒詩。
夏過無擔石，日高開板扉。僧雖與筒簟，人不典蕉衣。
鶴靜共眠覺，鷺馴同釣歸。生公石上月，何夕約譚微。
經歲岸烏紗，讀書三十車。水痕侵病竹，蛛網上衰花。
詩任傳漁客，衣從遞酒家。知君秋晚事，白幘刈胡麻。
寂歷秋懷動，蕭條夏思殘。久貧空酒庫，多病束魚竿。
玄想凝鶴扇，清齋拂鹿冠。夢魂無俗事，夜夜到金壇。
閉門無一事，安穩臥涼天。砌下翹飢鶴，庭陰落病蟬。
倚杉閒把易，燒朮靜論玄。賴有包山客，時時寄紫泉。
病起扶靈壽，翛然強到門。與杉除敗葉，爲石整危根。
薜蔓任遮壁，蓮莖臥枕盆。明朝有忙事，召客斫桐孫。
緩頰稱無利，低眉號不能。世情都太薄，俗意就中憎。
雲態不知驟，鶴情非會徵。畫臣誰奉詔，來此寫姜肱。
612.020 【遊棲霞寺】皮日休
不見明居士，空山但寂寥。白蓮吟次缺，青靄坐來銷。
泉冷無三伏，松枯有六朝。何時石上月，相對論逍遙。
612.021 【旅舍除夜】皮日休
永夜誰能守，羈心不放眠。挑燈猶故歲，聽角已新年。
出谷空嗟晚，銜杯尚愧先。晚來辭逆旅，雪涕野槐天。
612.022 【魯望示廣文先生吳門二章情格高散可醒俗態…魯望之命也】皮日休
我見先生道，休思鄭廣文。鶴翻希作伴，鷗卻覓爲羣。
逸好冠清月，高宜著白雲。朝廷未無事，爭任醉醺醺。
能諳肉芝樣，解講隱書文。終古神仙窟，窮年麋鹿羣。
行廚煮白石，臥具拂青雲。應在雷平上，支頤復半醺。
612.023 【虎丘寺殿前有古杉一本形狀醜怪圖之不盡…三百言以見志】皮日休
種日應逢晉，枯來必自隋。鱷狂將立處，螭鬥未開時。
卓犖擲槍幹，叉牙束戟枝。初驚蟉篆活，復訝獝狂癡。
勁質如堯瘦，貞容學舜黴。勢能擒土伯，醜可駭山祇。
虎爪拏巖穩，虯身脫浪欹。槎頭禿似刷，枿觜利於錐。
突兀方相脛，鱗皴夏氏胝。根應藏鬼血，柯欲漏龍漦。
拗似神荼怒，呀如猰貐飢。朽癰難可吮，枯瘇不堪治。
一炷玄雲拔，三尋黑槊奇。狼頭㪍窣豎，蠆尾掘攣垂。
目燥那逢爟，心開豈中鈹。任苔爲疥癬，從蠹作瘡痍。
品格齊遼鶴，年齡等寶龜。將懷宿地力，欲負拔山姿。
未倒防風骨，初僵負貳屍。漆書明古本，鐵室抗全師。
碨礧還無極，伶俜又莫持。堅應敵駿骨，文定寫醟皮.
蟠屈愁凌剎，騰驤恐攫池。搶煙寒嶱【山薜】，披蔦靜褵褷。
威仰誠難識，句芒恐不知。好燒胡律看，堪共達多期。
寡色諸芳笑，無聲衆籟疑。終添八柱位，未要一繩維。
盡日來唯我，當春玩更誰。他年如入用，直構太平基。
612.024 【新秋言懷寄魯望三十韻】皮日休
新秋入破宅，疏淡若平郊。戶牖深如窟，詩書亂似巢。
移牀驚蟋蟀，拂匣動蠨蛸。靜把泉華掬，閒拈乳管敲。
檜身渾個矮，石面得能【幽頁】。小桂如拳葉，新松似手梢。
鶴鳴轉清角，鶻下撲金髇。合藥還慵服，爲文亦懶抄。
煩心入夜醒，疾首帶涼抓。杉葉尖如鏃，藤絲韌似鞘。
僨田含紫芋，低蔓隱青匏。老柏渾如疥，陰苔忽似膠。
王餘落敗塹，胡孟入空庖。度日忘冠帶，經時憶酒餚。
有心同木偶，無舌並金鐃。興欲添玄測，狂將換易爻。
達人唯落落，俗士自譊譊。底力將排難，何顏用解嘲。
欲銷燬後骨，空轉坐來胞。猶豫應難抱，狐疑不易包。
等閒逢毒蠚，容易遇咆哮。時事方千蠍，公途正二崤。
名微甘世棄，性拙任時拋。白日須投分，青雲合定交。
仕應同五柳，歸莫舍三茅。澗鹿從來去，煙蘿任溷殽。
狙公鬧後戲，雲母病來摷。從此居方丈，終非競鬥筲。
道窮應鬼遣，性拙必天教。無限疏慵事，憑君解一瓟。
612.025 【奉和魯望秋日遣懷次韻】皮日休
高蹈爲時背，幽懷是事兼。神仙君可致，江海我能淹。
共守庚申夜，同看乙巳佔。藥囊除紫蠹，丹竈拂紅鹽。
與物深無競，於生亦太廉。鴻災因足警，魚禍爲稀潛。
筆硯秋光洗，衣巾夏蘚沾。酒甔香竹院，魚籠掛茅檐。
琴忘因拋譜，詩存爲致籤。茶旗經雨展，石筍帶雲尖。
鶴共心情慢，烏同面色黔。向陽裁白帢，終歲憶貂襜。
取嶺爲山障，將泉作水簾。溪晴多晚鷺，池廢足秋蟾。
破衲雖雲補，閒齋未辦苫。共君還有役，竟夕得厭厭。
612.026 【江南書情二十韻寄祕閣韋校書貽之商洛宋先輩垂文二同年】皮日休
四載加前字，今來未改銜。君批鳳尾詔，我住虎頭巖。
季氏唯謀逐，臧倉只擬讒。時訛輕五羖，俗淺重三緘。
瘦去形如鶴，憂來態似獑。才非師趙壹，直欲效陳鹹。
孤竹寧收笛，黃琮未作瑊。作羊寧免狠，爲兔即須毚。
枕戶槐從亞，侵階草懶芟。壅泉教咽咽，壘石放巉巉。
掣釣隨心動，抽書任意杴。茶教弩父摘，酒遣僰童監。
默坐看山困，清齋飲水嚴。蘚生天竺屐，煙外洞庭帆。
病久新烏帽，閒多著白衫。藥苞陳雨匼，詩草蠹雲函。
遣客呼林狖，辭人寄海螊。室唯搜古器，錢只買秋杉。
寡合無深契，相期有至諴。他年如訪問，煙蔦暗髟髟。
612.027 【憶洞庭觀步十韻】皮日休
前時登觀步，暑雨正錚摐。上戍看綿蕝，登村度石矼。
崦花時有蔟，溪鳥不成雙。遠樹點黑槊，遙峯露碧幢。
巖根瘦似殼，杉破腹如腔。【礻交】【礻了】漁人服，筕篖野店窗。
多攜白木鍤，愛買紫泉缸。仙犬聲音古，遺民意緒厖。
何文堪緯地，底策可經邦。自此將妻子，歸山不姓龐。
612.028 【諫議以罷郡將歸以六韻賜示，因佇酬獻】皮日休
欲下持衡詔，先容解印歸。露濃春後澤，霜薄霽來威。
舊化堪治疾，餘恩可療飢。隔花攀去棹，穿柳挽行衣。
佐理能無取，酬知力甚微。空將千感淚，異日拜黃扉。
