第112卷 賀知章
112.01 【唐禪社首樂章·順和】賀知章
至哉含柔德，萬物資以生。常順稱厚載，流謙通變盈。
聖心事能察，增廣陳厥誠。黃祇僾如在，泰折俟咸亨。
112.02 【唐禪社首樂章·太和】賀知章
肅我成命，於昭黃祇。裘冕而祀，陟降在斯。
五音克備，八變聿施。緝熙肆靖，厥心匪離。
112.03 【唐禪社首樂章·肅和】賀知章
黃祇是祗，我其夙夜。夤畏誠絜，匪遑寧舍。
禮以琮玉，薦厥茅藉。念茲降康，胡寧克暇。
112.04 【唐禪社首樂章·雍和】賀知章
夙夜宥密，不敢寧宴。五齊既陳，八音在縣。
粢盛以絜，房俎斯薦。惟德惟馨，尚茲克遍。
112.05 【唐禪社首樂章·壽和】賀知章
惟以明發，有懷載殷。樂盈而反，禮順其禋。
立清以獻，薦欲是親。於穆不已，裒對斯臻。
112.06 【唐禪社首樂章·福和】賀知章
穆穆天子，告成岱宗。大裘如濡，執珽有顒。
樂以平志，禮以和容。上帝臨我，雲胡肅邕。
112.07 【唐禪社首樂章·太和】賀知章
昭昭有唐，天俾萬國。列祖應命，四宗順則。
申錫無疆，宗我同德。曾孫繼緒，享神配極。
112.08 【曉發】賀知章
江皋聞曙鍾，輕枻理還舼。海潮夜約約，川露晨溶溶。
始見沙上鳥，猶埋雲外峯。故鄉杳無際，明發懷朋從。
112.09 【奉和御製春臺望】賀知章
青陽布王道，玄覽陶真性。欣若天下春，高逾域中聖。
神皋類觀賞，帝裏如懸鏡。繚繞八川浮，岧嶢雙闕映。
曉色遍昭陽，晴雲卷建章。華滋的皪丹青樹，
顥氣氤氳金玉堂。尚有靈蛇下鄜畤，還徵瑞寶入陳倉。
自昔秦奢漢窮武，後庭萬餘宮百數。旗回五丈殿千門，
連綿南隥出西垣。廣畫螓蛾誇窈窕，羅生玳瑁象崑崙。
乃眷天晴興隱恤，古來土木良非一。荊臨章觀趙叢臺。
何如堯階將禹室。層欄窈窕下龍輿，清管逶迤半綺疏。
一聽南風引鸞舞，長謠北極仰鶉居。
112.010 【望人家桃李花】賀知章
山源夜雨度仙家，朝發東園桃李花。桃花紅兮李花白，
照灼城隅復南陌。南陌青樓十二重，春風桃李爲誰容。
棄置千金輕不顧，踟躕五馬謝相逢。徒言南國容華晚，
遂嘆西家飄落遠。的皪長奉明光殿，氛氳半入披香苑。
苑中珍木元自奇，黃金作葉白銀枝。千年萬歲不凋落，
還將桃李更相宜。桃李從來露井傍，成蹊結影矜豔陽。
莫道春花不可樹，會持仙實薦君王。
112.011 【送人之軍】賀知章
常經絕脈塞，復見斷腸流。送子成今別，令人起昔愁。
隴雲晴半雨，邊草夏先秋。萬里長城寄，無貽漢國憂。
112.012 【奉和聖制送張說上集賢學士賜宴賦得謨字】賀知章
西學垂玄覽，東堂發聖謨。天光燭武殿，時宰集鴻都。
枯朽沾皇澤，翾飛舞帝梧。跡同遊汗漫，榮是出泥塗。
三嘆承湯鼎，千歡接舜壺。微軀不可答，空欲詠依蒲。
112.013 【奉和聖制送張說巡邊】賀知章
荒憬盡懷忠，梯航已自通。九攻雖不戰，五月尚持戎。
遣戍徵周牒，恢邊重漢功。選車命元宰，授律取文雄。
胄出天弧上，謀成帝幄中。詔旂分夏物，專土錫唐弓。
帳宿伊川右，鉦傳晉苑東。饔人藉蕡實，樂正理絲桐。
岐陌涵餘雨，離川照晚虹。恭聞詠方叔，千載舞皇風。
112.014 【題袁氏別業（一作偶遊主人園）】賀知章
主人不相識，偶坐爲林泉。莫謾愁沽酒，囊中自有錢。
112.015 【詠柳（一作柳枝詞）】賀知章
碧玉妝成一樹高，萬條垂下綠絲絛。
不知細葉誰裁出，二月春風似剪刀。
112.016 【採蓮曲】賀知章
稽山罷霧鬱嵯峨，鏡水無風也自波。
莫言春度芳菲盡，別有中流採芰荷。
112.017 【回鄉偶書二首】賀知章
少小離鄉老大回，鄉音難改鬢毛衰。
兒童相見不相識，笑問客從何處來。
離別家鄉歲月多，近來人事半銷磨。
唯有門前鏡湖水，春風不改舊時波。
112.018 【答朝士】賀知章
鈒鏤銀盤盛蛤蜊，鏡湖蓴菜亂如絲。
鄉曲近來佳此味，遮渠不道是吳兒。
112.019 【句】賀知章
落花真好些，一醉一回顛。（見《詩式》）
