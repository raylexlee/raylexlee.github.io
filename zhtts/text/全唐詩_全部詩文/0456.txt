第450卷 白居易
450.01 【戊申岁暮咏怀三首】白居易
穷冬月末两三日，半百年过六七时。龙尾趁朝无气力，
牛头参道有心期。荣华外物终须悟，老病傍人岂得知。
犹被妻儿教渐退，莫求致仕且分司。
唯生一女才十二，只欠三年未六旬。婚嫁累轻何怕老，
饥寒心惯不忧贫。紫泥丹笔皆经手，赤绂金章尽到身。
更拟踟蹰觅何事，不归嵩洛作闲人。
七年囚闭作笼禽，但愿开笼便入林。幸得展张今日翅，
不能辜负昔时心。人间祸福愚难料，世上风波老不禁。
万一差池似前事，又应追悔不抽簪。
450.02 【赠梦得】白居易
心中万事不思量，坐倚屏风卧向阳。渐觉咏诗犹老丑，
岂宜凭酒更粗狂。头垂白发我思退，脚蹋青云君欲忙。
只有今春相伴在，花前剩醉两三场。
450.03 【想东游五十韵】白居易
海内时无事，江南岁有秋。生民皆乐业，地主尽贤侯。
郊静销戎马，城高逼斗牛。平河七百里，沃壤二三州。
坐有湖山趣，行无风浪忧。食宁妨解缆，寝不废乘流。
泉石谙天竺，烟霞识虎丘。馀芳认兰泽，遗咏思蘋洲。
菡萏红涂粉，菰蒲绿泼油。鳞差渔户舍，绮错稻田沟。
紫洞藏仙窟，玄泉贮怪湫。精神昂老鹤，姿彩媚潜虬。
静阅天工妙，闲窥物状幽。投竿出比目，掷果下猕猴。
味苦莲心小，浆甜蔗节稠。橘苞从自结，藕孔是谁锼。
逐日移潮信，随风变棹讴。递夫交烈火，候吏次鸣驺。
梵塔形疑踊，阊门势欲浮。客迎携酒榼，僧待置茶瓯。
小宴闲谈笑，初筵雅献酬。稍催朱蜡炬，徐动碧牙筹。
圆醆飞莲子，长裾曳石榴。柘枝随画鼓，调笑从香球。
幕飏云飘槛，帘褰月露钩。舞繁红袖凝，歌切翠眉愁。
弦管宁容歇，杯盘未许收。良辰宜酩酊，卒岁好优游。
鲙缕鲜仍细，莼丝滑且柔。饱餐为日计，稳睡是身谋。
名愧空虚得，官知止足休。自嫌犹屑屑，众笑大悠悠。
物表疏形役，人寰足悔尤。蛾须远灯烛，兔勿近罝罘。
幻世春来梦，浮生水上沤。百忧中莫入，一醉外何求。
未死痴王湛，无儿老邓攸。蜀琴安膝上，周易在床头。
去去无程客，行行不系舟。劳君频问讯，劝我少淹留。
云雨多分散，关山苦阻修。一吟江月别，七见日星周。
珠玉传新什，鹓鸾念故俦。悬旌心宛转，束楚意绸缪。
驿舫妆青雀，官槽秣紫骝。镜湖期远泛，禹穴约冥搜。
预扫题诗壁，先开望海楼。饮思亲履舄，宿忆并衾裯。
志气吾衰也，风情子在不。应须相见后，别作一家游。
450.04 【病免后喜除宾客】白居易
卧在漳滨满十旬，起为商皓伴三人。
从今且莫嫌身病，不病何由索得身。
450.05 【长乐亭留别】白居易
灞浐风烟函谷路，曾经几度别长安。昔时蹙促为迁客，
今日从容自去官。优诏幸分四皓秩，祖筵惭继二疏欢。
尘缨世网重重缚，回顾方知出得难。
450.06 【陕府王大夫相迎偶赠】白居易
紫微阁老自多情，白首园公岂要迎。伴我绿槐阴下歇，
向君红旆影前行。纶巾发少浑欹仄，篮舆肩齐甚稳平。
但问主人留几日，分司宾客去无程。
450.07 【别陕州王司马】白居易
笙歌惆怅欲为别，风景阑珊初过春。
争得遣君诗不苦，黄河岸上白头人。
450.08 【将至东都先寄令狐留守】白居易
黄鸟无声叶满枝，闲吟想到洛城时。惜逢金谷三春尽，
恨拜铜楼一月迟。诗境忽来还自得，醉乡潜去与谁期。
东都添个狂宾客，先报壶觞风月知。
450.09 【答崔十八见寄】白居易
明朝欲见琴尊伴，洗拭金杯拂玉徽。君乞曹州刺史替，
我抛刑部侍郎归。倚疮老马收蹄立，避箭高鸿尽翅飞。
岂料洛阳风月夜，故人垂老得相依。
450.010 【赠皇甫宾客】白居易
轻衣稳马槐阴路，渐近东来渐少尘。耳闹久憎闻俗事，
眼明初喜见闲人。昔曾对作承华相，今复连为博望宾。
始信淡交宜久远，与君转老转相亲。
450.011 【归履道宅】白居易
驿吏引藤舆，家童开竹扉。往时多暂住，今日是长归。
眼下有衣食，耳边无是非。不论贫与富，饮水亦应肥。
450.012 【问江南物】白居易
归来未及问生涯，先问江南物在耶。引手摩挲青石笋，
回头点检白莲花。苏州舫故龙头暗，王尹桥倾雁齿斜。
别有夜深惆怅事，月明双鹤在裴家。
450.013 【萧庶子相过】白居易
半日停车马，何人在白家。殷勤萧庶子，爱酒不嫌茶。
450.014 【答尉迟少尹问所须】白居易
乍到频劳问所须，所须非玉亦非珠。
爱君水阁宜闲咏，每有诗成许去无。
450.015 【咏闲】白居易
但有闲销日，都无事系怀。朝眠因客起，午饭伴僧斋。
树合阴交户，池分水夹阶。就中今夜好，风月似江淮。
450.016 【同崔十八寄元浙东王陕州】白居易
未能同隐云林下，且复相招禄仕间。随月有钱胜卖药，
终年无事抵归山。镜湖水远何由泛，棠树枝高不易攀。
惆怅八科残四在，两人荣闹两人闲。
450.017 【答苏庶子月夜闻家僮奏乐见赠】白居易
墙西明月水东亭，一曲霓裳按小伶。
不敢邀君无别意，弦生管涩未堪听。
450.018 【偶吟】白居易
里巷多通水，林园尽不扃。松身为外户，池面是中庭。
元氏诗三帙，陈家酒一瓶。醉来狂发咏，邻女映篱听。
450.019 【白莲池泛舟】白居易
白藕新花照水开，红窗小舫信风回。
谁教一片江南兴，逐我殷勤万里来。
450.020 【池上即事】白居易
行寻甃石引新泉，坐看修桥补钓船。绿竹挂衣凉处歇，
清风展簟困时眠。身闲当贵真天爵，官散无忧即地仙。
林下水边无厌日，便堪终老岂论年。
450.021 【酬裴相公见寄二绝】白居易
习静心方泰，劳生事渐稀。可怜安稳地，舍此欲何归。
一双垂翅鹤，数首解嘲文。总是迂闲物，争堪伴相君。
450.022 【答梦得闻蝉见寄（一作新蝉酬刘梦得见寄）】白居易
开缄思浩然，独咏晚风前。人貌非前日，蝉声似去年。
槐花新雨后，柳影欲秋天。听罢无他计，相思又一篇。
450.023 【令狐尚书许过弊居先赠长句】白居易
不矜轩冕爱林泉，许到池头一醉眠。已遣平治行药径，
兼教扫拂钓鱼船。应将笔砚随诗主，定有笙歌伴酒仙。
只候高情无别物，苍苔石笋白花莲。
450.024 【自题】白居易
老宜官冷静，贫赖俸优饶。热月无堆案，寒天不趁朝。
傍看应寂寞，自觉甚逍遥。徒对盈尊酒，兼无愁可销。
450.025 【答崔十八】白居易
劳将白叟比黄公，今古由来事不同。
我有商山君未见，清泉白石在胸中。
450.026 【偶咏】白居易
御热蕉衣健，扶羸竹杖轻。诵经凭槛立，散药绕廊行。
暝槿无风落，秋虫欲雨鸣。身闲当将息，病亦有心情。
450.027 【答苏六】白居易
但喜暑随三伏去，不知秋送二毛来。
更无别计相宽慰，故遣阳关劝一杯。
450.028 【秋游】白居易
下马闲行伊水头，凉风清景胜春游。
何事古今诗句里，不多说著洛阳秋。
450.029 【偶作】白居易
张翰一杯酒，荣期三乐歌。聪明伤混沌，烦恼污头陀。
簟冷秋生早，阶闲日上多。近来门更静，无雀可张罗。
450.030 【游平原赠晦叔】白居易
照水容虽老，登山力未衰。欲眠先命酒，暂歇亦吟诗。
且喜身无缚，终惭鬓有丝。回头语闲伴，闲校十年迟。
450.031 【不出门】白居易
不出门来又数旬，将何销日与谁亲。鹤笼开处见君子，
书卷展时逢古人。自静其心延寿命，无求于物长精神。
能行便是真修道，何必降魔调伏身。
450.032 【叹鹤病】白居易
右翅低垂左胫伤，可怜风貌甚昂藏。
亦知白日青天好，未要高飞且养疮。
450.033 【临都驿送崔十八】白居易
勿言临都五六里，扶病出城相送来。莫道长安一步地，
马头西去几时回。与君后会知何处，为我今朝尽一杯。
450.034 【对镜】白居易
三分鬓发二分丝，晓镜秋容相对时。去作忙官应太老，
退为闲叟未全迟。静中得味何须道，稳处安身更莫疑。
若使至今黄绮在，闻吾此语亦分司。
450.035 【劝酒十四首·何处难忘酒七首】白居易
何处难忘酒，长安喜气新。初登高第后，乍作好官人。
省壁明张榜，朝衣稳称身。此时无一醆，争奈帝城春。
何处难忘酒，天涯话旧情。青云俱不达，白发递相惊。
二十年前别，三千里外行。此时无一醆，何以叙平生。
何处难忘酒，朱门羡少年。春分花发后，寒食月明前。
小院回罗绮，深房理管弦。此时无一醆，争过艳阳天。
何处难忘酒，霜庭老病翁。暗声啼蟋蟀，干叶落梧桐。
鬓为愁先白，颜因醉暂红。此时无一醆，何计奈秋风。
何处难忘酒，军功第一高。还乡随露布，半路授旌旄。
玉柱剥葱手，金章烂椹袍。此时无一醆，何以骋雄豪。
何处难忘酒，青门送别多。敛襟收涕泪，簇马听笙歌。
烟树灞陵岸，风尘长乐坡。此时无一醆，争奈去留何。
何处难忘酒，逐臣归故园。赦书逢驿骑，贺客出都门。
半面瘴烟色，满衫乡泪痕。此时无一醆，何物可招魂。
450.036 【劝酒十四首·不如来饮酒七首】白居易
莫隐深山去，君应到自嫌。齿伤朝水冷，貌苦夜霜严。
渔去风生浦，樵归雪满岩。不如来饮酒，相对醉厌厌。
莫作农夫去，君应见自愁。迎春犁瘦地，趁晚喂羸牛。
数被官加税，稀逢岁有秋。不如来饮酒，酒伴醉悠悠。
莫作商人去，恓惶君未谙。雪霜行塞北，风水宿江南。
藏镪百千万，沉舟十二三。不如来饮酒，仰面醉酣酣。
莫事长征去，辛勤难具论。何曾画麟阁，只是老辕门。
虮虱衣中物，刀枪面上痕。不如来饮酒，合眼醉昏昏。
莫学长生去，仙方误杀君。那将薤上露，拟待鹤边云。
矻矻皆烧药，累累尽作坟。不如来饮酒，闲坐醉醺醺。
莫上青云去，青云足爱憎。自贤夸智慧，相纠斗功能。
鱼烂缘吞饵，蛾焦为扑灯。不如来饮酒，任性醉腾腾。
莫入红尘去，令人心力劳。相争两蜗角，所得一牛毛。
且灭嗔中火，休磨笑里刀。不如来饮酒，稳卧醉陶陶。
450.037 【和令狐相公寄刘郎中兼见示长句】白居易
日月天衢仰面看，尚淹池凤滞台鸾。碧幢千里空移镇，
赤笔三年未转官。别后纵吟终少兴，病来虽饮不多欢。
酒军诗敌如相遇，临老犹能一据鞍。
450.038 【即事】白居易
见月连宵坐，闻风尽日眠。室香罗药气，笼暖焙茶烟。
鹤啄新晴地，鸡栖薄暮天。自看淘酒米，倚杖小池前。
450.039 【期宿客不至】白居易
风飘雨洒帘帷故，竹映松遮灯火深。
宿客不来嫌冷落，一尊酒对一张琴。
450.040 【问移竹】白居易
问君移竹意如何，慎勿排行但间窠。
多种少栽皆有意，大都少校不如多。
450.041 【重阳席上赋白菊】白居易
满园花菊郁金黄，中有孤丛色似霜。
还似今朝歌酒席，白头翁入少年场。
450.042 【偶吟二首】白居易
眼下有衣兼有食，心中无喜亦无忧。正如身后有何事，
应向人间无所求。静念道经深闭目，闲迎禅客小低头。
犹残少许云泉兴，一岁龙门数度游。
晴教晒药泥茶灶，闲看科松洗竹林。活计纵贫长净洁，
池亭虽小颇幽深。厨香炊黍调和酒，窗暖安弦拂拭琴。
老去生涯只如此，更无馀事可劳心。
450.043 【何处春先到】白居易
何处春先到，桥东水北亭。冻花开未得，冷酒酌难醒。
就日移轻榻，遮风展小屏。不劳人劝醉，莺语渐丁宁。
450.044 【勉闲游】白居易
天时人事常多故，一岁春能几处游。不是尘埃便风雨，
若非疾病即悲忧。贫穷心苦多无兴，富贵身忙不自由。
唯有分司官恰好，闲游虽老未能休。
450.045 【寄两银榼与裴侍郎，因题两绝句】白居易
贫无好物堪为信，双榼虽轻意不轻。
愿奉谢公池上酌，丹心绿酒一时倾。
惯和麹糵堪盛否，重用盐梅试洗看。
小器不知容几许，襄阳米贱酒升宽。
450.046 【小桥柳】白居易
细水涓涓似泪流，日西惆怅小桥头。
衰杨叶尽空枝在，犹被霜风吹不休。
450.047 【哭微之二首】白居易
八月凉风吹白幕，寝门廊下哭微之。
妻孥朋友来相吊，唯道皇天无所知。
文章卓荦生无敌，风骨英灵殁有神。
哭送咸阳北原上，可能随例作灰尘。
450.048 【马上晚吟】白居易
人少街荒已寂寥，风多尘起重萧条。上阳落叶飘宫树，
中渡流澌拥渭桥。出早冒寒衣校薄，归迟侵黑酒全消。
如今不是闲行日，日短天阴坊曲遥。
450.049 【醉中重留梦得】白居易
刘郎刘郎莫先起，苏台苏台隔云水。
酒醆来从一百分，马头去便三千里。
450.050 【雪夜喜李郎中见访，兼酬所赠】白居易
可怜今夜鹅毛雪，引得高情鹤氅人。红蜡烛前明似昼，
青毡帐里暖如春。十分满醆黄金液，一尺中庭白玉尘。
对此欲留君便宿，诗情酒分合相亲。
450.051 【任老】白居易
不愁陌上春光尽，亦任庭前日影斜。
面黑眼昏头雪白，老应无可更增加。
450.052 【劝欢】白居易
火急欢娱慎勿迟，眼看老病悔难追。
尊前花下歌筵里，会有求来不得时。
450.053 【答王尚书问履道池旧桥】白居易
虹梁雁齿随年换，素板朱栏逐日修。但恨尚书能久别，
莫忘州守不频游。重移旧柱开中眼，乱种新花拥两头。
李郭小船何足问，待君乘过济川舟。
450.054 【晚归府】白居易
晚从履道来归府，街路虽长尹不嫌。
马上凉于床上坐，绿槐风透紫蕉衫。
450.055 【从龙潭寺至少林寺，题赠同游者】白居易
山屐田衣六七贤，搴芳蹋翠弄潺湲。九龙潭月落杯酒，
三品松风飘管弦。强健且宜游胜地，清凉不觉过炎天。
始知驾鹤乘云外，别有逍遥地上仙。
450.056 【夜从法王寺下归岳寺】白居易
双刹夹虚空，缘云一径通。似从忉利下，如过剑门中。
灯火光初合，笙歌曲未终。可怜狮子座，舁出净名翁。
450.057 【宿龙潭寺】白居易
夜上九潭谁是伴，云随飞盖月随杯。
明年尚作三川守，此地兼将歌舞来。
450.058 【嵩阳观夜奏霓裳】白居易
开元遗曲自凄凉，况近秋天调是商。爱者谁人唯白尹，
奏时何处在嵩阳。回临山月声弥怨，散入松风韵更长。
子晋少姨闻定怪，人间亦便有霓裳。
450.059 【过元家履信宅】白居易
鸡犬丧家分散后，林园失主寂寥时。落花不语空辞树，
流水无情自入池。风荡宴船初破漏，雨淋歌阁欲倾欹。
前庭后院伤心事，唯是春风秋月知。
450.060 【和杜录事题红叶】白居易
寒山十月旦，霜叶一时新。似烧非因火，如花不待春。
连行排绛帐，乱落剪红巾。解驻篮舆看，风前唯两人。
450.061 【题崔常侍济上别墅（时常侍以长告罢归，今故先报泉石）】白居易
求荣争宠任纷纷，脱叶金貂只有君。散员疏去未为贵，
小邑陶休何足云。山色好当晴后见，泉声宜向醉中闻。
主人忆尔尔知否，抛却青云归白云。
450.062 【过温尚书旧庄】白居易
白石清泉抛济口，碧幢红旆照河阳。
村人都不知时事，犹自呼为处士庄。
450.063 【天坛峰下赠杜录事】白居易
年颜气力渐衰残，王屋中峰欲上难。顶上将探小有洞，
喉中须咽大还丹。河车九转宜精炼，火候三年在好看。
他日药成分一粒，与君先去扫天坛。
450.064 【赠僧五首·钵塔院如大师（师年八十三）】白居易
百千万劫菩提种，八十三年功德林。若不秉持僧行苦，
将何报答佛恩深。慈悲不瞬诸天眼，清净无尘几地心。
每岁八关蒙九授，殷勤一戒重千金。
450.065 【赠僧五首·神照上人（照以说坛为佛事）】白居易
心如定水随形应，口似悬河逐病治。
曾向众中先礼拜，西方去日莫相遗。
450.066 【赠僧五首·自远禅师（远以无事为佛事）】白居易
自出家来长自在，缘身一衲一绳床。
令人见即心无事，每一相逢是道场。
450.067 【赠僧五首·宗实上人（实即樊司空之子舍官位妻子出家）】白居易
荣华恩爱弃成唾，戒定真如和作香。
今古虽殊同一法，瞿昙抛却转轮王。
450.068 【赠僧五首·清闲上人（自蜀入洛，于长寿寺说法度人）】白居易
梓潼眷属何年别，长寿坛场近日开。
应是蜀人皆度了，法轮移向洛中来。
450.069 【弹秋思】白居易
信意闲弹秋思时，调清声直韵疏迟。
近来渐喜无人听，琴格高低心自知。
450.070 【自咏】白居易
随宜饮食聊充腹，取次衣裘亦暖身。未必得年非瘦薄，
无妨长福是单贫。老龟岂羡牺牲饱，蟠木宁争桃李春。
随分自安心自断，是非何用问闲人。
450.071 【分司初到洛中，偶题六韵，兼戏呈冯尹】白居易
相府念多病，春宫容不才。官衔依口得，俸料逐身来。
白首林园在，红尘车马回。招呼新客侣，扫掠旧池台。
小舫宜携乐，新荷好盖杯。不知金谷主，早晚贺筵开。
450.072 【春风】白居易
春风先发苑中梅，樱杏桃梨次第开。
荠花榆荚深村里，亦道春风为我来。
