第491卷 张萧远 等
491.01 【履春冰】张萧远
一步一愁新，轻轻恐陷人。薄光全透日，残影半销春。
蝉想行时翼，鱼惊蹋处鳞。底虚难驻足，岸阔怯回身。
岂暇踟蹰久，宁辞顾盼频。愿将兢慎意，从此赴通津。
491.02 【观灯】张萧远
十万人家火烛光，门门开处见红妆。歌钟喧夜更漏暗，
罗绮满街尘土香。星宿别从天畔出，莲花不向水中芳。
宝钗骤马多遗落，依旧明朝在路傍。
491.03 【送宫人入道】张萧远
舍宠求仙畏色衰，辞天素面立阶墀。金丹拟驻千年貌，
玉指休匀八字眉。师主与收珠翠后，君王看戴角冠时。
从来宫女皆相妒，闻向瑶台尽泪垂。
491.04 【句】张萧远
秦云寂寂僧还定，尽日无人鹿绕床。
日暮风吹官渡柳，白鸦飞出石头墙。（《废城》）
双双白燕入祠堂。（乳石洞玉女祠。并见《主客图》）。
491.05 【见志】李播
去岁买琴不与价，今年沽酒未还钱。
门前债主雁行立，屋里醉人鱼贯眠。
491.06 【鱼上冰】王季则
北陆收寒尽，东风解冻初。冰消通浅溜，气变跃潜鱼。
应节似知化，扬鬐任所如。浮沉非乐藻，沿溯异传书。
结网时空久，临川意有馀。为龙将可望，今日愧才虚。
491.07 【鱼上冰（一作王公亮诗）】纪元皋
春生寒气灭，稍动伏泉鱼。乍喜东风至，来观曲浦初。
近冰朱鬣见，望日锦鳞舒。渐觉流澌退，还忻掉尾馀。
噞喁情自乐，沿溯意宁疏。倘得随鲲化，终能戾太虚。
491.08 【鱼上冰】吴晃
春水潜鳞发，寒潭旧藻疏。扬鬐顺气后，振鬣上冰初。
戏广怜空洁，浮清媚景虚。戒贪还避饵，思达每怀书。
湿映流澌薄，狂游触浪馀。终希泮涣泽，为化北溟鱼。
491.09 【赠柳氏妓】郑还古
冶艳出神仙，歌声胜管弦。词轻白纻曲，歌遏碧云天。
未拟生裴秀，如何乞郑玄。不堪金谷水，横过坠楼前。
491.010 【吉州道中】郑还古
吉州新置掾，驰驿到条山。薏苡殊非谤，羊肠未是艰。
自惭多白发，争敢竞朱颜。若有前生债，今朝不懊还。
491.011 【望思台】郑还古
谗语能令骨肉离，奸情难测事堪悲。
何因掘得江充骨，捣作微尘祭望思。
491.012 【日南长至】独孤铉
玉历颁新律，凝阴发一阳。轮辉犹惜短，圭影此偏长。
晷度经南斗，流晶尽北堂。乍疑周户耀，可爱逗林光。
积雪销微照，初萌动早芒。更升台上望，云物已昭彰。
491.013 【延平天庆观】王初
剑化江边绿构新，层台不染玉梯尘。千章隐篆标龙简，
一曲空歌降凤钧。岚气湿衣云叶晚，天香飘户月枝春。
盟经早晚闻仙语，学种三芝伴羽人。
491.014 【送叶秀才】王初
快骑璁珑刻玉羁，河梁返照上征衣。层冰春近蟠龙起，
九泽云闲独鹤飞。行想北山清梦断，重游西洛故人稀。
汉庭狗监深知己，有日前驱负弩归。
491.015 【送王秀才谒池州吴都督】王初
池阳去去跃雕鞍，十里长亭百草干。衣袂障风金镂细，
剑光横雪玉龙寒。晴郊别岸乡魂断，晓树啼乌客梦残。
南馆星郎东道主，摇鞭休问路行难。
491.016 【青帝】王初
青帝邀春隔岁还，月娥孀独夜漫漫。韩凭舞羽身犹在，
素女商弦调未残。终古兰岩栖偶鹤，从来玉谷有离鸾。
几时幽恨飘然断，共待天池一水干。
491.017 【银河】王初
阊阖疏云漏绛津，桥头秋夜鹊飞频。犹残仙媛湔裙水，
几见星妃度袜尘。历历素榆飘玉叶，涓涓清月湿冰轮。
年来若有乘槎客，为吊波灵是楚臣。
491.018 【书秋】王初
千里南云度塞鸿，秋容无迹淡平空。人间玉岭清宵月，
天上银河白昼风。潘赋登山魂易断，楚歌遗佩怨何穷。
往来未若奇张翰，欲鲙霜鲸碧海东。
491.019 【自和书秋】王初
陇首斜飞避弋鸿，颓云萧索见层空。汉宫夜结双茎露，
阊阖凉生六幕风。湘女怨弦愁不禁，鄂君香被梦难穷。
江边两桨连歌渡，惊散游鱼莲叶东。
491.020 【立春后作】王初
东君珂佩响珊珊，青驭多时下九关。
方信玉霄千万里，春风犹未到人间。
491.021 【梅花二首】王初
应为阳春信未传，固将青艳属残年。
东君欲待寻佳约，剩寄衣香与粉绵。
迎春雪艳飘零极，度夕蟾华掩映多。
欲托清香传远信，一枝无计奈愁何。
491.022 【春日咏梅花二首】王初
靓妆才罢粉痕新，递晓风回散玉尘。
若遣有情应怅望，已兼残雪又兼春。
青帝来时值远芳，残花残雪尚交光。
隔年拟待春消息，得见春风已断肠。
491.023 【即夕】王初
榆叶飘零碧汉流，玉蟾珠露两清秋。
仙家若有单栖恨，莫向银台半夜游。
491.024 【送陈校勘入宿】王初
日落风回卷碧霓，芳蓬一夜拆龙泥。
银台级级连清汉，桂子香浓月杵低。
491.025 【即夕】王初
风幌凉生白袷衣，星榆才乱绛河低。
月明休近相思树，恐有韩凭一处栖。
491.026 【早春咏雪】王初
句芒宫树已先开，珠蕊琼花斗剪裁。
散作上林今夜雪，送教春色一时来。
491.027 【望雪】王初
银花珠树晓来看，宿醉初醒一倍寒。
已似王恭披鹤氅，凭栏仍是玉栏干。
491.028 【雪霁】王初
星榆叶叶昼离披，云粉千重凝不飞。
昆玉楼台珠树密，夜来谁向月中归。
491.029 【舟次汴堤】王初
曲岸兰丛雁飞起，野客维舟碧烟里。
竿头五两转天风，白日杨花满流水。
491.030 【玉声如乐】刘轲
玉叩能旋止，人言与乐并。繁音忽已阕，雅韵诎然清。
佩想停仙步，泉疑咽夜声。曲终无异听，响极有馀情。
特达知难拟，玲珑岂易名。昆山如可得，一片伫为荣。
491.031 【喜陈懿老示新制】朱昼
一别一千日，一日十二忆。苦心无闲时，今夕见玉色。
玉色复何异，弘明含群德。有文如星宿，飞入我胸臆。
忧愁方破坏，欢喜重补塞。使我心貌全，且非黄金力。
将攀下风手，愿假仙鸾翼。
491.032 【赠友人古镜】朱昼
我有古时镜，初自坏陵得。蛟龙犹泥蟠，魑魅幸月蚀。
摩久见菱蕊，青于蓝水色。赠君将照色，无使心受惑。
491.033 【赋得花藤药合寄颍阴故人】朱昼
藤生南海滨，引蔓青且长。剪削为花枝，何人无文章。
非才亦有心，割骨闻馀芳。繁叶落何处，孤贞在中央。
愿盛黄金膏，寄与青眼郎。路远莫知意，水深天苍苍。
491.034 【春色满皇州（一作薛能诗）】滕迈
蔼蔼复悠悠，春归十二楼。最明云里阙，先满日边州。
色媚青门外，光摇紫陌头。上林荣旧树，太液镜新流。
暖带祥烟起，清添瑞景浮。阳和如启蛰，从此事芳游。
491.035 【杨柳枝词】滕迈
三条陌上拂金羁，万里桥边映酒旗。
此日令人肠欲断，不堪将入笛中吹。
491.036 【句】滕迈
陶令门前罥接䍦，亚夫营里拂朱旗。（《柳》，
见《云溪友议》）
491.013 【留别吉州太守宗人迈】滕倪
秋初江上别旌旗，故国无家泪欲垂。千里未知投足处，
前程便是听猿时。误攻文字身空老，却返渔樵计已迟。
羽翼凋零飞不得，丹霄无路接差池。
491.014 【句】滕倪
映水有深意，见人无惧心。（《题鹭鸶障子》。
以下并见《云溪友议》）
白发不能容相国，也同闲客满头生。
