第491卷 張蕭遠 等
491.01 【履春冰】張蕭遠
一步一愁新，輕輕恐陷人。薄光全透日，殘影半銷春。
蟬想行時翼，魚驚蹋處鱗。底虛難駐足，岸闊怯回身。
豈暇踟躕久，寧辭顧盼頻。願將兢慎意，從此赴通津。
491.02 【觀燈】張蕭遠
十萬人家火燭光，門門開處見紅妝。歌鐘喧夜更漏暗，
羅綺滿街塵土香。星宿別從天畔出，蓮花不向水中芳。
寶釵驟馬多遺落，依舊明朝在路傍。
491.03 【送宮人入道】張蕭遠
舍寵求仙畏色衰，辭天素面立階墀。金丹擬駐千年貌，
玉指休勻八字眉。師主與收珠翠後，君王看戴角冠時。
從來宮女皆相妒，聞向瑤臺盡淚垂。
491.04 【句】張蕭遠
秦雲寂寂僧還定，盡日無人鹿繞牀。
日暮風吹官渡柳，白鴉飛出石頭牆。（《廢城》）
雙雙白燕入祠堂。（乳石洞玉女祠。並見《主客圖》）。
491.05 【見志】李播
去歲買琴不與價，今年沽酒未還錢。
門前債主雁行立，屋裏醉人魚貫眠。
491.06 【魚上冰】王季則
北陸收寒盡，東風解凍初。冰消通淺溜，氣變躍潛魚。
應節似知化，揚鬐任所如。浮沉非樂藻，沿溯異傳書。
結網時空久，臨川意有餘。爲龍將可望，今日愧才虛。
491.07 【魚上冰（一作王公亮詩）】紀元皋
春生寒氣滅，稍動伏泉魚。乍喜東風至，來觀曲浦初。
近冰朱鬣見，望日錦鱗舒。漸覺流澌退，還忻掉尾餘。
噞喁情自樂，沿溯意寧疏。倘得隨鯤化，終能戾太虛。
491.08 【魚上冰】吳晃
春水潛鱗發，寒潭舊藻疏。揚鬐順氣後，振鬣上冰初。
戲廣憐空潔，浮清媚景虛。戒貪還避餌，思達每懷書。
溼映流澌薄，狂遊觸浪餘。終希泮渙澤，爲化北溟魚。
491.09 【贈柳氏妓】鄭還古
冶豔出神仙，歌聲勝管絃。詞輕白紵曲，歌遏碧雲天。
未擬生裴秀，如何乞鄭玄。不堪金谷水，橫過墜樓前。
491.010 【吉州道中】鄭還古
吉州新置掾，馳驛到條山。薏苡殊非謗，羊腸未是艱。
自慚多白髮，爭敢競朱顏。若有前生債，今朝不懊還。
491.011 【望思臺】鄭還古
讒語能令骨肉離，姦情難測事堪悲。
何因掘得江充骨，搗作微塵祭望思。
491.012 【日南長至】獨孤鉉
玉曆頒新律，凝陰發一陽。輪輝猶惜短，圭影此偏長。
晷度經南鬥，流晶盡北堂。乍疑周戶耀，可愛逗林光。
積雪銷微照，初萌動早芒。更升臺上望，雲物已昭彰。
491.013 【延平天慶觀】王初
劍化江邊綠構新，層臺不染玉梯塵。千章隱篆標龍簡，
一曲空歌降鳳鈞。嵐氣溼衣雲葉晚，天香飄戶月枝春。
盟經早晚聞仙語，學種三芝伴羽人。
491.014 【送葉秀才】王初
快騎璁瓏刻玉羈，河梁返照上征衣。層冰春近蟠龍起，
九澤雲閒獨鶴飛。行想北山清夢斷，重遊西洛故人稀。
漢庭狗監深知己，有日前驅負弩歸。
491.015 【送王秀才謁池州吳都督】王初
池陽去去躍雕鞍，十里長亭百草幹。衣袂障風金鏤細，
劍光橫雪玉龍寒。晴郊別岸鄉魂斷，曉樹啼烏客夢殘。
南館星郎東道主，搖鞭休問路行難。
491.016 【青帝】王初
青帝邀春隔歲還，月娥孀獨夜漫漫。韓憑舞羽身猶在，
素女商弦調未殘。終古蘭巖棲偶鶴，從來玉谷有離鸞。
幾時幽恨飄然斷，共待天池一水乾。
491.017 【銀河】王初
閶闔疏雲漏絳津，橋頭秋夜鵲飛頻。猶殘仙媛湔裙水，
幾見星妃度襪塵。歷歷素榆飄玉葉，涓涓清月溼冰輪。
年來若有乘槎客，爲吊波靈是楚臣。
491.018 【書秋】王初
千里南雲度塞鴻，秋容無跡淡平空。人間玉嶺清宵月，
天上銀河白晝風。潘賦登山魂易斷，楚歌遺佩怨何窮。
往來未若奇張翰，欲鱠霜鯨碧海東。
491.019 【自和書秋】王初
隴首斜飛避弋鴻，頹雲蕭索見層空。漢宮夜結雙莖露，
閶闔涼生六幕風。湘女怨弦愁不禁，鄂君香被夢難窮。
江邊兩槳連歌渡，驚散游魚蓮葉東。
491.020 【立春後作】王初
東君珂佩響珊珊，青馭多時下九關。
方信玉霄千萬裏，春風猶未到人間。
491.021 【梅花二首】王初
應爲陽春信未傳，固將青豔屬殘年。
東君欲待尋佳約，剩寄衣香與粉綿。
迎春雪豔飄零極，度夕蟾華掩映多。
欲託清香傳遠信，一枝無計奈愁何。
491.022 【春日詠梅花二首】王初
靚妝才罷粉痕新，遞曉風回散玉塵。
若遣有情應悵望，已兼殘雪又兼春。
青帝來時值遠芳，殘花殘雪尚交光。
隔年擬待春消息，得見春風已斷腸。
491.023 【即夕】王初
榆葉飄零碧漢流，玉蟾珠露兩清秋。
仙家若有單棲恨，莫向銀臺半夜遊。
491.024 【送陳校勘入宿】王初
日落風回捲碧霓，芳蓬一夜拆龍泥。
銀臺級級連清漢，桂子香濃月杵低。
491.025 【即夕】王初
風幌涼生白袷衣，星榆才亂絳河低。
月明休近相思樹，恐有韓憑一處棲。
491.026 【早春詠雪】王初
句芒宮樹已先開，珠蕊瓊花鬥剪裁。
散作上林今夜雪，送教春色一時來。
491.027 【望雪】王初
銀花珠樹曉來看，宿醉初醒一倍寒。
已似王恭披鶴氅，憑欄仍是玉欄干。
491.028 【雪霽】王初
星榆葉葉晝離披，雲粉千重凝不飛。
崑玉樓臺珠樹密，夜來誰向月中歸。
491.029 【舟次汴堤】王初
曲岸蘭叢雁飛起，野客維舟碧煙裏。
竿頭五兩轉天風，白日楊花滿流水。
491.030 【玉聲如樂】劉軻
玉叩能旋止，人言與樂並。繁音忽已闋，雅韻詘然清。
佩想停仙步，泉疑咽夜聲。曲終無異聽，響極有餘情。
特達知難擬，玲瓏豈易名。崑山如可得，一片佇爲榮。
491.031 【喜陳懿老示新制】朱晝
一別一千日，一日十二憶。苦心無閒時，今夕見玉色。
玉色復何異，弘明含羣德。有文如星宿，飛入我胸臆。
憂愁方破壞，歡喜重補塞。使我心貌全，且非黃金力。
將攀下風手，願假仙鸞翼。
491.032 【贈友人古鏡】朱晝
我有古時鏡，初自壞陵得。蛟龍猶泥蟠，魑魅幸月蝕。
摩久見菱蕊，青於藍水色。贈君將照色，無使心受惑。
491.033 【賦得花藤藥合寄潁陰故人】朱晝
藤生南海濱，引蔓青且長。剪削爲花枝，何人無文章。
非才亦有心，割骨聞餘芳。繁葉落何處，孤貞在中央。
願盛黃金膏，寄與青眼郎。路遠莫知意，水深天蒼蒼。
491.034 【春色滿皇州（一作薛能詩）】滕邁
藹藹復悠悠，春歸十二樓。最明雲裏闕，先滿日邊州。
色媚青門外，光搖紫陌頭。上林榮舊樹，太液鏡新流。
暖帶祥煙起，清添瑞景浮。陽和如啓蟄，從此事芳遊。
491.035 【楊柳枝詞】滕邁
三條陌上拂金羈，萬里橋邊映酒旗。
此日令人腸欲斷，不堪將入笛中吹。
491.036 【句】滕邁
陶令門前罥接䍦，亞夫營裏拂朱旗。（《柳》，
見《云溪友議》）
491.013 【留別吉州太守宗人邁】滕倪
秋初江上別旌旗，故國無家淚欲垂。千里未知投足處，
前程便是聽猿時。誤攻文字身空老，卻返漁樵計已遲。
羽翼凋零飛不得，丹霄無路接差池。
491.014 【句】滕倪
映水有深意，見人無懼心。（《題鷺鷥障子》。
以下並見《云溪友議》）
白髮不能容相國，也同閒客滿頭生。
