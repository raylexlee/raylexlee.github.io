第624卷 陸龜蒙
624.01 【二遺詩】陸龜蒙
誰從毫末見參天，又到蒼蒼化石年。萬古清風吹作籟，
一條寒溜滴成穿。閒追金帶徒勞恨，靜格朱絲更可憐。
幸與野人俱散誕，不煩良匠更雕鐫。
624.02 【鵁鶄】陸龜蒙
詞賦曾誇鸀鳿流，果爲名誤別滄洲。雖蒙靜置疏籠晚，
不似閒棲折葦秋。自昔稻粱高鳥畏，至今珪組野人仇。
防徽避繳無窮事，好與裁書謝白鷗。
624.03 【新秋月夕，客有自遠相尋者，作吳體二首以贈】陸龜蒙
風初寥寥月乍滿，杉篁左右供餘清。因君一話故山事，
憶鶴互應深溪聲。雲門老僧定未起，白閣道士遙相迎。
日聞羽檄日夜急，掉臂欲歸巖下行。
驚聞遠客訪良夜，扶病起坐綸巾欹。清談白紵思悄悄，
玉繩銀漢光離離。三吳煙霧且如此，百越琛贐來何時。
林端片月落未落，強慰別情言後期。
624.04 【閒書】陸龜蒙
病學高僧置一牀，披衣才暇即焚香。閒階雨過苔花潤，
小簟風來薤葉涼。南國羽書催部曲，東山毛褐傲羲皇。
昇平聞道無時節，試問中林亦不妨。
624.05 【獨夜】陸龜蒙
新秋霽夜有清境，窮襜病客無佳期。生公把經向石說，
而我對月須人爲。獨行獨坐亦獨酌，獨玩獨吟還獨悲。
古稱獨坐與獨立，若比羣居終校奇。
624.06 【寄吳融】陸龜蒙
一夜秋聲入井桐，數枝危綠怕西風。霏霏晚砌煙華上，
淅淅疏簾雨氣通。君整輪蹄名未了，我依琴鶴病相攻。
到頭江畔從漁事，織作中流萬尺篊。
624.07 【中秋待月】陸龜蒙
轉缺霜輪上轉遲，好風偏似送佳期。簾斜樹隔情無限，
燭暗香殘坐不辭。最愛笙調聞北里，漸看星澹失南箕。
何人爲校清涼力，未似初圓欲午時。
624.08 【重憶白菊】陸龜蒙
我憐貞白重寒芳，前後叢生夾小堂。月朵暮開無絕豔，
風莖時動有奇香。何慚謝雪清才詠，不羨劉梅貴主妝。
更憶幽窗凝一夢，夜來村落有微霜。
624.09 【別墅懷歸】陸龜蒙
水國初冬和暖天，南榮方好背陽眠。題詩朝憶復暮憶，
見月上弦還下弦。遙爲晚花吟白菊，近炊香稻識紅蓮。
何人授我黃金百，買取蘇君負郭田。
624.010 【寄淮南鄭寶書記】陸龜蒙
記室千年翰墨孤，唯君才學似應徐。五丁驅得神功盡，
二酉搜來祕檢疏。煬帝帆檣留澤國，淮王箋奏入班書。
清詞醉草無因見，但釣寒江半尺鱸。
624.011 【小雪後書事】陸龜蒙
時候頻過小雪天，江南寒色未曾偏。楓汀尚憶逢人別，
麥隴唯應欠雉眠。更擬結茅臨水次，偶因行藥到村前。
鄰翁意緒相安慰，多說明年是稔年。
624.012 【寒夜同襲美訪北禪院寂上人】陸龜蒙
月樓風殿靜沉沉，披拂霜華訪道林。鳥在寒枝棲影動，
人依古堞坐禪深。明時尚阻青雲步，半夜猶追白石吟。
自是海邊鷗伴侶，不勞金偈更降心。
624.013 【和襲美江南道中懷茅山廣文南陽博士三首次韻】陸龜蒙
一片輕帆背夕陽，望三峯拜七真堂。天寒夜漱雲牙淨，
雪壞晴梳石髮香。自拂煙霞安筆格，獨開封檢試砂牀。
莫言洞府能招隱，會輾飆輪見玉皇。
壺中行坐可攜天，何況林間息萬緣。組綬任垂三品石，
佩環從落四公泉。丹臺已運陰陽火，碧簡須雕次第仙。
想得雷平春色動，五芝煙甲又芊眠。
良常應不動移文，金醴從酸亦自醺。桂父舊歌飛絳雪，
桐孫新韻倚玄雲。春臨柳谷鶯先覺，曙醮蕪香鶴共聞。
珍重雙雙玉條脫，盡憑三島寄羊君。
624.014 【早春雪中作吳體寄襲美】陸龜蒙
迎春避臘不肯下，欺花凍草還飄然。光填馬窟蓋塞外，
勢壓鶴巢偏殿巔。山爐癭節萬狀火，墨突乾衰孤穗煙。
君披鶴氅獨自立，何人解道真神仙。
624.015 【奉和襲美吳中言情見寄次韻】陸龜蒙
菰煙蘆雪是儂鄉，釣線隨身好坐忘。徒愛右軍遺點畫，
閒披左氏得膏肓。無因月殿聞移屟，只有風汀去採香。
莫問江邊漁艇子，玉皇看賜羽衣裳。
624.016 【和襲美揚州看辛夷花次韻】陸龜蒙
柳疏梅墮少春叢，天遣花神別緻功。高處朵稀難避日，
動時枝弱易爲風。堪將亂蕊添雲肆，若得千株便雪宮。
不待羣芳應有意，等閒桃杏即爭紅。
624.017 【奉和襲美行次野梅次韻】陸龜蒙
飛棹參差拂早梅，強欺寒色尚低徊。風憐薄媚留香與，
月會深情借豔開。梁殿得非蕭帝瑞，齊宮應是玉兒媒。
不知謝客離腸醒，臨水應添萬恨來。
624.018 【奉和襲美暇日獨處見寄】陸龜蒙
謝府殷樓少暇時，又拋清宴入書帷。三千餘歲上下古，
八十一家文字奇。冷夢漢皋懷鹿隱，靜憐煙島覺鴻離。
知君滿篋前朝事，鳳諾龍奴借與窺。
624.019 【奉和襲美見訪不遇】陸龜蒙
爲愁煙岸老塵囂，扶病呼兒劚翠苕。只道府中持簡牘，
不知林下訪漁樵。花盤小墢晴初壓，葉擁疏籬凍未燒。
倚仗遍吟春照午，一池冰段幾多消。
624.020 【酬襲美見寄海蟹】陸龜蒙
藥杯應阻蟹螯香，卻乞江邊採捕郎。自是揚雄知郭索，
且非何胤敢餦餭。骨清猶似含春靄，沫白還疑帶海霜。
強作南朝風雅客，夜來偷醉早梅傍。
624.021 【奉和襲美開元寺客省早景即事次韻】陸龜蒙
日上罘罳疊影紅，一聲清梵萬緣空。褵褷滿地貝多雪，
料峭入樓于闐風。水榭初抽寥泬思，作窗猶掛夢魂中。
靈香散盡禪家接，誰共殷源小品同。
624.022 【獨夜有懷因作吳體寄襲美】陸龜蒙
人吟側景抱凍竹，鶴夢缺月沈枯梧。清澗無波鹿無魄，
白雲有根虯有須。雲虯澗鹿真逸調，刀名錐利非良圖。
不然快作燕市飲，笑撫肉枅眠酒壚。
624.023 【闔閭城北有賣花翁，討春之士往往造焉，因招襲美】陸龜蒙
故城邊有賣花翁，水曲舟輕去盡通。十畝芳菲爲舊業，
一家煙雨是元功。閒添藥品年年別，笑指生涯樹樹紅。
若要見春歸處所，不過攜手問東風。
624.024 【奉和襲美病中庭際海石榴花盛發見寄次韻】陸龜蒙
紫府真人餉露囊，猗蘭燈燭未熒煌。丹華乞曙先侵日，
金焰欺寒卻照霜。誰與佳名從海曲，只應芳裔出河陽。
那堪謝氏庭前見，一段清香染郄郎。
624.025 【襲美以春橘見惠兼之雅篇，因次韻酬謝】陸龜蒙
到春猶作九秋鮮，應是親封白帝煙。良玉有漿須讓味，
明珠無纇亦羞圓。堪居漢苑霜梨上，合在仙家火棗前。
珍重更過三十子，不堪分付野人邊。
624.026 【奉和襲美病中書情寄上崔諫議次韻】陸龜蒙
或偃虛齋或在公，藹然林下昔賢風。庭前有蝶爭煙蕊，
簾外無人報水筒。行藥不離深幌底，寄書多向遠山中。
西園夜燭偏堪憶，曾爲題詩刻半紅。
624.027 【奉酬襲美病中見寄】陸龜蒙
逢花逢月便相招，忽臥雲航隔野橋。春恨與誰同酩酊，
玄言何處問逍遙。題詩石上空回筆，拾蕙汀邊獨倚橈。
早晚卻還巖下電，共尋芳徑結煙條。
624.028 【奉和襲美病孔雀】陸龜蒙
懶移金翠傍檐楹，斜倚芳叢舊態生。唯奈瘴煙籠飲啄，
可堪春雨滯飛鳴。鴛鴦水畔回頭羨，豆蔻圖前舉眼驚。
爭得鷓鴣來伴著，不妨還校有心情。
624.029 【上元日道室焚修寄襲美】陸龜蒙
三清今日聚靈官，玉刺齊抽謁廣寒。執蓋冒花香寂歷，
侍晨交佩響闌珊。將排鳳節分階易，欲校龍書下筆難。
唯有世塵中小兆，夜來心拜七星壇。
624.030 【正月十五惜春寄襲美】陸龜蒙
六分春色一分休，滿眼東波盡是愁。花匠凝寒應束手，
酒龍多病尚垂頭。無窮懶惰齊中散，有底機謀敵右侯。
見織短篷裁小楫，拏煙閒弄個漁舟。
624.031 【襲美病中聞餘遊顏家園見寄，次韻酬之】陸龜蒙
日華風蕙正交光，羯末相攜藉草塘。佳酒旋傾醽醁嫩，
短船閒弄木蘭香。菸絲鳥拂來縈帶，蕊榼人收去約簧。
今日好爲聯句會，不成剛爲欠檀郎。
624.032 【春雨即事寄襲美】陸龜蒙
小謝輕埃日日飛，城邊江上阻春暉。雖愁野岸花房凍，
還得山家藥筍肥。雙屐著頻看齒折，敗裘披苦見毛稀。
比鄰釣叟無塵事，灑笠鳴蓑夜半歸。
624.033 【奉和襲美抱疾杜門見寄次韻】陸龜蒙
雖失春城醉上期，下帷裁遍未裁詩。因吟郢岸百畝蕙，
欲採商崖三秀枝。棲野鶴籠寬使織，施山僧飯別教炊。
但醫沈約重瞳健，不怕江花不滿枝。
624.034 【偶掇野蔬寄襲美有作】陸龜蒙
野園煙裏自幽尋，嫩甲香蕤引漸深。行歇每依鴉舅影，
挑頻時見鼠姑心。凌風藹彩初攜籠，帶露虛疏或貯襟。
欲助春盤還愛否，不妨蕭灑似家林。
624.035 【奉和襲美臥疾感春見寄次韻】陸龜蒙
共尋花思極飛騰，疾帶春寒去未能。煙徑水涯多好鳥，
竹牀蒲椅但高僧。須知日富爲神授，只有家貧免盜憎。
除卻數函圖籍外，更將何事結良朋。
624.036 【徐方平後聞赦因寄襲美】陸龜蒙
新春旒扆御翬軒，海內初傳渙汗恩。秦獄已收爲厲氣，
瘴江初返未招魂。英材盡作龍蛇蟄，戰地多成虎豹村。
除卻數般傷痛外，不知何事及王孫。
624.037 【襲美以魚箋見寄，因謝成篇】陸龜蒙
搗成霜粒細鱗鱗，知作愁吟喜見分。向日乍驚新繭色，
臨風時辨白萍文。好將花下承金粉，堪送天邊詠碧雲。
見倚小窗親襞染，盡圖春色寄夫君。
624.038 【次和襲美病後春思】陸龜蒙
氣和靈府漸氤氳，酒有賢人藥有君。七字篇章看月得，
百勞言語傍花聞。閒尋古寺消晴日，最憶深溪枕夜雲。
早晚共搖孤艇去，紫屏風外碧波文。
624.039 【襲美以公齋小宴見招，因代書寄之】陸龜蒙
早雲才破漏春陽，野客晨興喜又忙。自與酌量煎藥水，
別教安置曬書牀。依方釀酒愁遲去，借樣裁巾怕索將。
唯待數般幽事了，不妨還入少年場。
624.040 【京口】陸龜蒙
江干古渡傷離情，斷山零落春潮平。東風料峭客帆遠，
落葉夕陽天際明。戰舸昔浮千騎去，釣舟今載一翁輕。
可憐宋帝籌帷處，蒼翠無煙草自生。
624.041 【潤州送人往長洲】陸龜蒙
秋來頻上向吳亭，每上思歸意剩生。廢苑池臺煙裏色，
夜村蓑笠雨中聲。汀洲月下菱船疾，楊柳風高酒旆輕。
君住松江多少日，爲嘗鱸鱠與蓴羹。
624.042 【潤州江口送人謁池陽衛郎中】陸龜蒙
山翁曾約舊交歡，須拂侯門側注冠。月在石頭搖戍角，
風生江口亞帆竿。閒隨野醉溪聲鬧，獨伴清譚曉色殘。
待取新秋歸更好，九華蒼翠入樓寒。
