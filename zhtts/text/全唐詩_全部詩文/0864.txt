第760卷 周庠 等
760.01 【寄禪月大師】周庠
昨日塵游到幾家，就中偏省近宣麻。水田鋪座時移畫，
金地譚空說盡沙。傍竹欲添犀浦石，栽松更碾味江茶。
有時捻得休公卷，倚柱閒吟見落霞。
760.02 【寄禪月大師】張格
龍華咫尺斷來音，日夕空馳詠德心。禪月字清師號別，
壽春詩古帝恩深。畫成羅漢驚三界，書似張顛直萬金。
莫倚名高忘故舊，曉晴閒步一相尋。
760.03 【贈禪月大師】王鍇
長愛吾師性自然，天心白月水中蓮。神通力遍恆沙外，
詩句名高八米前。尋訪不聞朝振錫，修行唯說夜安禪。
太平時節俱無事，莫惜時來話草玄。
760.04 【奉詔賦蜀主降唐】牛希濟
滿城文武欲朝天，不覺鄰師犯塞煙。唐主再懸新日月，
蜀王難保舊山川。非干將相扶持拙，自是君臣數盡年。
古往今來亦如此，幾曾歡笑幾潸然。
760.05 【蜀馱引】馮涓
昂藏大步蠶叢國，曲頸微伸高九尺。
卓女窺窗莫我知，嚴仙據案何曾識。
自古皆傳蜀道難，爾何能過拔蛇山。
忽驚登得雞翁磧，又恐礙著鹿頭關。
760.06 【句】馮涓
不隨俗物皆成土，只待良時卻補天。（《題支機石》，
見《紀事》）
釜魚化作池中物，木履浮爲天際船。（《苦雨》）
760.07 【從幸秦川賦鷙獸詩】李浩弼
巖下年年自寢訛，生靈餐盡意如何。爪牙衆後民隨減，
溪壑深來骨已多。天子紀綱猶被弄，客人窮獨固難過。
長途莫怪無人跡，盡被山王棱殺他。
760.08 【批子弟理舊居狀】楊玢
四鄰侵我我從伊，畢竟須思未有時。
試上含元殿基望，秋風秋草正離離。
760.09 【登慈恩寺塔】楊玢
紫雲樓下曲江平，鴉噪殘陽麥隴青。
莫上慈恩最高處，不堪看又不堪聽。
760.010 【遣歌妓】楊玢
垂老無端用意乖，誰知道侶厭清齋。
如今又採蘼蕪去，辜負張君繡靸鞋。
760.011 【和題劍門】韓昭
閉關防老寇，孰敢振威棱。險固疑天設，山河自古憑。
三川奚所賴，雙劍最堪矜。鳥道微通處，煙霞鎖百層。
760.012 【從幸秦川過白衛獻詩】韓昭
吾王巡狩爲安邊，此去秦亭尚數千。夜照路岐山店火，
曉通消息戍瓶煙。爲雲巫峽雖神女，跨鳳秦樓是謫仙。
八駿似龍人似虎，何愁飛過大漫天。
760.013 【記皁江墮水事】楊鼎夫
青城山峭皁江寒，欲度當時作等閒。棹逆狂風趨近岸，
舟逢怪石碎前灣。手攜弱杖倉皇處，命出洪濤頃刻間。
今日深恩無以報，令人羞記雀銜環。
760.014 【題張道隱太山祠畫龍】蔣貽恭
世人空解競丹青，惟子通玄得墨靈。應有鬼神看下筆，
豈無風雨助成形。威疑噴浪歸滄海，勢欲拏雲上杳冥。
靜閉綠堂深夜後，曉來簾幕似聞腥。
760.015 【詠蠶】蔣貽恭
辛勤得繭不盈筐，燈下繅絲恨更長。
著處不知來處苦，但貪衣上繡鴛鴦。
760.016 【漁父歌三首】李珣
水接衡門十里餘，信船歸去臥看書。
輕爵祿，慕玄虛，莫道漁人只爲魚。
避世垂綸不記年，官高爭得似君閒。
傾白酒，對青山，笑指柴門待月還。
棹警鷗飛水濺袍，影侵潭面柳垂絛。
終日醉，絕塵勞，曾見錢塘八月濤。
760.017 【感禿鶖潛吟】顧夐
昔日曾看瑞應圖，萬般祥瑞不如無。
摩訶池上分明見，仔細看來是那鶘。
760.018 【與杜光庭】張令問
試問朝中爲宰相，何如林下作神仙。
一壺美酒一爐藥，飽聽松風白晝眠。
