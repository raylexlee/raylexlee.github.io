第159卷 孟浩然
159.01 【從張丞相遊南紀城獵，戲贈裴迪張參軍】孟浩然
從禽非吾樂，不好雲夢田。歲暮登城望，偏令鄉思懸。
公卿有几几，車騎何翩翩。世祿金張貴，官曹幕府賢。
順時行殺氣，飛刃爭割鮮。十里屆賓館，徵聲匝妓筵。
高標回落日，平楚散芳煙。何意狂歌客，從公亦在旃。
159.02 【登江中孤嶼，贈白雲先生王迥】孟浩然
悠悠清江水，水落沙嶼出。回潭石下深，綠筱岸傍密。
鮫人潛不見，漁父歌自逸。憶與君別時，泛舟如昨日。
夕陽開返照，中坐興非一。南望鹿門山，歸來恨如失。
159.03 【晚春臥病寄張八】孟浩然
南陌春將晚，北窗猶臥病。林園久不遊，草木一何盛。
狹逕花障迷，閒庭竹掃淨。翠羽戲蘭苕，赬鱗動荷柄。
念我平生好，江鄉遠從政。雲山阻夢思，衾枕勞歌詠。
歌詠復何爲，同心恨別離。世途皆自媚，流俗寡相知。
賈誼才空逸，安仁鬢欲絲。遙情每東注，奔晷復西馳。
常恐填溝壑，無由振羽儀。窮通若有命，欲向論中推。
159.04 【秋登蘭山寄張五】孟浩然
北山白雲裏，隱者自怡悅。相望試登高，心飛逐鳥滅。
愁因薄暮起，興是清秋髮。時見歸村人，沙行渡頭歇。
天邊樹若薺，江畔舟如月。何當載酒來，共醉重陽節。
159.05 【入峽寄弟】孟浩然
吾昔與爾輩，讀書常閉門。未嘗冒湍險，豈顧垂堂言。
自此歷江湖，辛勤難具論。往來行旅弊，開鑿禹功存。
壁立千峯峻，潈流萬壑奔。我來凡幾宿，無夕不聞猿。
浦上搖歸戀，舟中失夢魂。淚沾明月峽，心斷鶺鴒原。
離闊星難聚，秋深露已繁。因君下南楚，書此示鄉園。
159.06 【湖中旅泊，寄閻九司戶防】孟浩然
桂水通百越，扁舟期曉發。荊雲蔽三巴，夕望不見家。
襄王夢行雨，才子謫長沙。長沙饒瘴癘，胡爲苦留滯。
久別思款顏，承歡懷接袂。接袂杳無由，徒增旅泊愁。
清猿不可聽，沿月下湘流。
159.07 【大堤行寄萬七】孟浩然
大堤行樂處，車馬相馳突。歲歲春草生，踏青二三月。
王孫挾珠彈，遊女矜羅襪。攜手今莫同，江花爲誰發。
159.08 【仲夏歸漢南園，寄京邑耆舊】孟浩然
嘗讀高士傳，最嘉陶徵君。日耽田園趣，自謂羲皇人。
予復何爲者，棲棲徒問津。中年廢丘壑，上國旅風塵。
忠欲事明主，孝思侍老親。歸來當炎夏，耕稼不及春。
扇枕北窗下，採芝南澗濱。因聲謝同列，吾慕潁陽真。
159.09 【題雲門山，寄越府包戶曹、徐起居】孟浩然
我行適諸越，夢寐懷所歡。久負獨往願，今來恣遊盤。
臺嶺踐磴石，耶溪溯林湍。舍舟入香界，登閣憩旃檀。
晴山秦望近，春水鏡湖寬。遠懷佇應接，卑位徒勞安。
白雲日夕滯，滄海去來觀。故國眇天末，良朋在朝端。
遲爾同攜手，何時方掛冠。
159.010 【宿揚子津，寄潤州長山劉隱士】孟浩然
所思在建業，欲往大江深。日夕望京口，煙波愁我心。
心馳茅山洞，目極楓樹林。不見少微星，星霜勞夜吟。
159.011 【書懷貽京邑同好】孟浩然
維先自鄒魯，家世重儒風。詩禮襲遺訓，趨庭沾末躬。
晝夜常自強，詞翰頗亦工。三十既成立，嗟吁命不通。
慈親向羸老，喜懼在深衷。甘脆朝不足，簞瓢夕屢空。
執鞭慕夫子，捧檄懷毛公。感激遂彈冠，安能守固窮。
當途訴知己，投刺匪求蒙。秦楚邈離異，翻飛何日同。
159.012 【還山貽湛法師】孟浩然
幼聞無生理，常欲觀此身。心跡罕兼遂，崎嶇多在塵。
晚途歸舊壑，偶與支公鄰。導以微妙法，結爲清淨因。
煩惱業頓舍，山林情轉殷。朝來問疑義，夕話得清真。
墨妙稱古絕，詞華驚世人。禪房閉虛靜，花葯連冬春。
平石藉琴硯，落泉灑衣巾。欲知冥滅意，朝夕海鷗馴。
159.013 【夏日南亭懷辛大】孟浩然
山光忽西落，池月漸東上。散發乘夕涼，開軒臥閒敞。
荷風送香氣，竹露滴清響。欲取鳴琴彈，恨無知音賞。
感此懷故人，中宵勞夢想。
159.014 【秋宵月下有懷】孟浩然
秋空明月懸，光彩露沾溼。驚鵲棲未定，飛螢捲簾入。
庭槐寒影疏，鄰杵夜聲急。佳期曠何許，望望空佇立。
159.015 【將適天台，留別臨安李主簿】孟浩然
枳棘君尚棲，匏瓜吾豈系。念離當夏首，漂泊指炎裔。
江海非墮遊，田園失歸計。定山既早發，漁浦亦宵濟。
泛泛隨波瀾，行行任艫枻。故林日已遠，羣木坐成翳。
羽人在丹丘，吾亦從此逝。
159.016 【送丁大鳳進士赴舉，呈張九齡】孟浩然
吾觀鷦鷯賦，君負王佐才。惜無金張援，十上空歸來。
棄置鄉園老，翻飛羽翼摧。故人今在位，岐路莫遲迴。
159.017 【送吳悅遊韶陽】孟浩然
五色憐鳳雛，南飛適鷓鴣。楚人不相識，何處求椅梧。
去去日千里，茫茫天一隅。安能與斥鷃，決起但槍榆。
159.018 【適越留別譙縣張主簿、申屠少府】孟浩然
朝乘汴河流，夕次譙縣界。幸值西風吹，得與故人會。
君學梅福隱，餘從伯鸞邁。別後能相思，浮雲在吳會。
159.019 【送陳七赴西軍】孟浩然
吾觀非常者，碌碌在目前。君負鴻鵠志，蹉跎書劍年。
一聞邊烽動，萬里忽爭先。餘亦赴京國，何當獻凱還。
159.020 【送從弟邕下第後尋會稽】孟浩然
疾風吹征帆，倏爾向空沒。千里在俄頃，三江坐超忽。
向來共歡娛，日夕成楚越。落羽更分飛，誰能不驚骨。
159.021 【送辛大之鄂渚不及】孟浩然
送君不相見，日暮獨愁緒。江上空裴回，天邊迷處所。
郡邑經樊鄧，山河入嵩汝。蒲輪去漸遙，石徑徒延佇。
159.022 【江上別流人】孟浩然
以我越鄉客，逢君謫居者。分飛黃鶴樓，流落蒼梧野。
驛使乘雲去，征帆沿溜下。不知從此分，還袂何時把。
159.023 【宴包二融宅】孟浩然
閒居枕清洛，左右接大野。門庭無雜賓，車轍多長者。
是時方盛夏，風物自瀟灑。五日休沐歸，相攜竹林下。
開襟成歡趣，對酒不能罷。煙暝棲鳥迷，餘將歸白社。
159.024 【與王昌齡宴王道士房】孟浩然
歸來臥青山，常夢遊清都。漆園有傲吏，惠好在招呼。
書幌神仙籙，畫屏山海圖。酌霞復對此，宛似入蓬壺。
159.025 【襄陽公宅飲】孟浩然
窈窕夕陽佳，丰茸春色好。欲覓淹留處，無過狹斜道。
綺席捲龍鬚，香杯浮瑪瑙。北林積修樹，南池生別島。
手撥金翠花，心迷玉紅草。談笑光六義，發論明三倒。
座非陳子驚，門還魏公掃。榮辱應無間，歡娛當共保。
159.026 【尋香山湛上人】孟浩然
朝遊訪名山，山遠在空翠。氛氳亙百里，日入行始至。
杖策尋故人，解鞭暫停騎。石門殊豁險，篁徑轉森邃。
法侶欣相逢，清談曉不寐。平生慕真隱，累日探奇異。
野老朝入田，山僧暮歸寺。松泉多逸響，苔壁饒古意。
谷口聞鐘聲，林端識香氣。願言投此山，身世兩相棄。
159.027 【雲門寺西六七里，聞符公蘭若最幽，與薛八同往】孟浩然
謂予獨迷方，逢子亦在野。結交指松柏，問法尋蘭若。
小溪劣容舟，怪石屢驚馬。所居最幽絕，所住皆靜者。
雲簇興座隅，天空落階下。上人亦何聞，塵念都已舍。
四禪合真如，一切是虛假。願承甘露潤，喜得惠風灑。
依止託山門，誰能效丘也。
159.028 【宿天台桐柏觀】孟浩然
海行信風帆，夕宿逗雲島。緬尋滄洲趣，近愛赤城好。
捫蘿亦踐苔，輟棹恣探討。息陰憩桐柏，採秀弄芝草。
鶴唳清露垂，雞鳴信潮早。願言解纓紱，從此去煩惱。
高步凌四明，玄蹤得三老。紛吾遠遊意，學彼長生道。
日夕望三山，雲濤空浩浩。
159.029 【峴潭作】孟浩然
石潭傍隈隩，沙岸曉夤緣。試垂竹竿釣，果得槎頭鯿。
美人騁金錯，纖手膾紅鮮。因謝陸內史，蓴羹何足傳。
159.030 【題終南翠微寺空上人房】孟浩然
翠微終南里，雨後宜返照。閉關久沈冥，杖策一登眺。
遂造幽人室，始知靜者妙。儒道雖異門，雲林頗同調。
兩心相喜得，畢景共談笑。暝還高窗眠，時見遠山燒。
緬懷赤城標，更憶臨海嶠。風泉有清音，何必蘇門嘯。
159.031 【初春漢中漾舟】孟浩然
羊公峴山下，神女漢皋曲。雪罷冰復開，春潭千丈綠。
輕舟恣來往，探玩無厭足。波影搖妓釵，沙光逐人目。
傾杯魚鳥醉，聯句鶯花續。良會難再逢，日入須秉燭。
159.032 【宿業師山房，期丁大不至】孟浩然
夕陽度西嶺，羣壑倏已暝。松月生夜涼，風泉滿清聽。
樵人歸欲盡，煙鳥棲初定。之子期宿來，孤琴候蘿徑。
159.033 【耶溪泛舟】孟浩然
落景餘清輝，輕橈弄溪渚。澄明愛水物，臨泛何容與。
白首垂釣翁，新妝浣紗女。相看似相識，脈脈不得語。
159.034 【彭蠡湖中望廬山】孟浩然
太虛生月暈，舟子知天風。掛席候明發，眇漫平湖中。
中流見匡阜，勢壓九江雄。黤黕容霽色，崢嶸當曉空。
香爐初上日，瀑布噴成虹。久欲追尚子，況茲懷遠公。
我來限於役，未暇息微躬。淮海途將半，星霜歲欲窮。
寄言巖棲者，畢趣當來同。
159.035 【登鹿門山】孟浩然
清曉因興來，乘流越江峴。沙禽近方識，浦樹遙莫辨。
漸至鹿門山，山明翠微淺。巖潭多屈曲，舟楫屢迴轉。
昔聞龐德公，採藥遂不返。金澗餌芝朮，石牀臥苔蘚。
紛吾感耆舊，結攬事攀踐。隱跡今尚存，高風邈已遠。
白雲何時去，丹桂空偃蹇。探討意未窮，回艇夕陽晚。
159.036 【遊明禪師西山蘭若】孟浩然
西山多奇狀，秀出倚前楹。停午收彩翠，夕陽照分明。
吾師住其下，禪坐證無生。結廬就嵌窟，剪苕通往行。
談空對樵叟，授法與山精。日暮方辭去，田園歸冶城。
159.037 【登望楚山最高頂】孟浩然
山水觀形勝，襄陽美會稽。最高唯望楚，曾未一攀躋。
石壁疑削成，衆山比全低。晴明試登陟，目極無端倪。
雲夢掌中小，武陵花處迷。暝還歸騎下，蘿月映深溪。
159.038 【疾愈過龍泉寺精舍，呈易、業二公】孟浩然
停午聞山鍾，起行散愁疾。尋林採芝去，轉谷松翠密。
傍見精舍開，長廊飯僧畢。石渠流雪水，金子耀霜橘。
竹房思舊遊，過憩終永日。入洞窺石髓，傍崖採蜂蜜。
日暮辭遠公，虎溪相送出。
159.039 【萬山潭作】孟浩然
垂釣坐盤石，水清心亦閒。魚行潭樹下，猿掛島藤間。
遊女昔解佩，傳聞於此山。求之不可得，沿月棹歌還。
159.040 【與黃侍御北津泛舟】孟浩然
津無蛟龍患，日夕常安流。本欲避驄馬，何如同鷁舟。
豈伊今日幸，曾是昔年遊。莫奏琴中鶴，且隨波上鷗。
堤緣九里郭，山面百城樓。自顧躬耕者，才非管樂儔。
聞君薦草澤，從此泛滄洲。
159.041 【洗然弟竹亭】孟浩然
吾與二三子，平生結交深。俱懷鴻鵠志，昔有鶺鴒心。
逸氣假毫翰，清風在竹林。達是酒中趣，琴上偶然音。
159.042 【山中逢道士雲公】孟浩然
春餘草木繁，耕種滿田園。酌酒聊自勸，農夫安與言。
忽聞荊山子，時出桃花源。採樵過北谷，賣藥來西村。
村煙日雲夕，榛路有歸客。杖策前相逢，依然是疇昔。
邂逅歡覯止，殷勤敘離隔。謂予搏扶桑，輕舉振六翮。
奈何偶昌運，獨見遺草澤。既笑接輿狂，仍憐孔丘厄。
物情趨勢利，吾道貴閒寂。偃息西山下，門庭罕人跡。
何時還清溪，從爾煉丹液。
159.043 【越中逢天台太乙子】孟浩然
仙穴逢羽人，停艫向前拜。問餘涉風水，何處遠行邁。
登陸尋天台，順流下吳會。茲山夙所尚，安得問靈怪。
上逼青天高，俯臨滄海大。雞鳴見日出，常覿仙人旆。
往來赤城中，逍遙白雲外。莓苔異人間，瀑布當空界。
福庭長自然，華頂舊稱最。永此從之遊，何當濟所屆。
159.044 【家園臥疾，畢太祝曜見尋】孟浩然
伏枕舊遊曠，笙簧勞夢思。平生重交結，迨此令人疑。
冰室無暖氣，炎雲空赫曦。隙駒不暫駐，日聽涼蟬悲。
壯圖哀未立，斑白恨吾衰。夫子自南楚，緬懷嵩汝期。
顧予衡茅下，兼致稟物資。脫分趨庭禮，殷勤伐木詩。
脫君車前鞅，設我園中葵。斗酒須寒興，明朝難重持。
159.045 【白雲先生王迥見訪】孟浩然
閒歸日無事，雲臥晝不起。有客款柴扉，自雲巢居子。
居閒好芝朮，採藥來城市。家在鹿門山，常遊澗澤水。
手持白羽扇，腳步青芒履。聞道鶴書徵，臨流還洗耳。
159.046 【田園作】孟浩然
弊廬隔塵喧，惟先養恬素。卜鄰近三徑，植果盈千樹。
粵餘任推遷，三十猶未遇。書劍時將晚，丘園日已暮。
晨興自多懷，晝坐常寡悟。沖天羨鴻鵠，爭食羞雞鶩。
望斷金馬門，勞歌採樵路。鄉曲無知己，朝端乏親故。
誰能爲揚雄，一薦甘泉賦。
159.047 【採樵作】孟浩然
採樵人深山，山深樹重疊。橋崩臥槎擁，路險垂藤接。
日落伴將稀，山風拂蘿衣。長歌負輕策，平野望煙歸。
159.048 【自潯陽泛舟經明海】孟浩然
大江分九流，淼淼成水鄉。舟子乘利涉，往來至潯陽。
因之泛五湖，流浪經三湘。觀濤壯枚發，吊屈痛沉湘。
魏闕心恆在，金門詔不忘。遙憐上林雁，冰泮也迴翔。
159.049 【早發漁浦潭】孟浩然
東旭早光芒，渚禽已驚聒。臥聞漁浦口，橈聲暗相撥。
日出氣象分，始知江湖闊。美人常晏起，照影弄流沫。
飲水畏驚猿，祭魚時見獺。舟行自無悶，況值晴景豁。
159.050 【經七里灘】孟浩然
予奉垂堂誡，千金非所輕。爲多山水樂，頻作泛舟行。
五嶽追向子，三湘吊屈平。湖經洞庭闊，江入新安清。
復聞嚴陵瀨，乃在茲湍路。疊障數百里，沿洄非一趣。
彩翠相氛氳，別流亂奔注。釣磯平可坐，苔磴滑難步。
猿飲石下潭，鳥還日邊樹。觀奇恨來晚，倚棹惜將暮。
揮手弄潺湲，從茲洗塵慮。
159.051 【歲暮海上作】孟浩然
仲尼既雲歿，餘亦浮於海。昏見斗柄回，方知歲星改。
虛舟任所適，垂釣非有待。爲問乘槎人，滄洲復誰在。
159.052 【南歸阻雪】孟浩然
我行滯宛許，日夕望京豫。曠野莽茫茫，鄉山在何處。
孤煙村際起，歸雁天邊去。積雪覆平皋，飢鷹捉寒兔。
少年弄文墨，屬意在章句。十上恥還家，裴回守歸路。
159.053 【聽鄭五愔彈琴】孟浩然
阮籍推名飲，清風滿竹林。半酣下衫袖，拂拭龍脣琴。
一杯彈一曲，不覺夕陽沉。予意在山水，聞之諧夙心。
159.054 【同張明府清鏡嘆】孟浩然
妾有盤龍鏡，清光常晝發。自從生塵埃，有若霧中月。
愁來試取照，坐嘆生白髮。寄語邊塞人，如何久離別。
159.055 【庭橘】孟浩然
明發覽羣物，萬木何陰森。凝霜漸漸水，庭橘似懸金。
女伴爭攀摘，摘窺礙葉深。並生憐共蒂，相示感同心。
骨刺紅羅被，香黏翠羽簪。擎來玉盤裏，全勝在幽林。
159.056 【早梅】孟浩然
園中有早梅，年例犯寒開。少婦曾攀折，將歸插鏡臺。
猶言看不足，更欲剪刀裁。
159.057 【清明即事】孟浩然
帝裏重清明，人心自愁思。車聲上路合，柳色東城翠。
花落草齊生，鶯飛蝶雙戲。空堂坐相憶，酌茗聊代醉。
159.058 【和盧明府送鄭十三還京兼寄之什】孟浩然
昔時風景登臨地，今日衣冠送別筵。醉坐自傾彭澤酒，
思歸長望白雲天。洞庭一葉驚秋早，濩落空嗟滯江島。
寄語朝廷當世人，何時重見長安道。
159.059 【高陽池送朱二】孟浩然
當昔襄陽雄盛時，山公常醉習家池。池邊釣女日相隨，
妝成照影競來窺。澄波澹澹芙蓉發，綠岸毿毿楊柳垂。
一朝物變人亦非，四面荒涼人徑稀。意氣豪華何處在，
空餘草露溼羅衣。此地朝來餞行者，翻向此中牧征馬。
征馬分飛日漸斜，見此空爲人所嗟。殷勤爲訪桃源路，
予亦歸來松子家。
159.060 【鸚鵡洲送王九之江左】孟浩然
昔登江上黃鶴樓，遙愛江中鸚鵡洲。洲勢逶迤繞碧流，
鴛鴦鸂鶒滿灘頭。灘頭日落沙磧長，金沙熠熠動飆光。
舟人牽錦纜，浣女結羅裳。月明全見蘆花白，
風起遙聞杜若香。君行采采莫相忘。
159.061 【送王七尉松滋，得陽臺雲】孟浩然
君不見巫山神女作行雲，霏紅沓翠曉氛氳。
嬋娟流入楚王夢，倏忽還隨零雨分。空中飛去復飛來，
朝朝暮暮下陽臺。愁君此去爲仙尉，便逐行雲去不回。
159.062 【夜歸鹿門山歌】孟浩然
山寺鐘鳴晝已昏，漁梁渡頭爭渡喧。人隨沙路向江村，
餘亦乘舟歸鹿門。鹿門月照開煙樹，忽到龐公棲隱處。
巖扉松徑長寂寥，惟有幽人夜來去。
159.063 【長樂宮】孟浩然
秦城舊來稱窈窕，漢家更衣應不少。紅粉邀君在何處，
青樓苦夜長難曉。長樂宮中鍾暗來，可憐歌舞慣相催。
歡娛此事今寂寞，惟有年年陵樹哀。
159.064 【示孟郊】孟浩然
蔓草蔽極野，蘭芝結孤根。衆音何其繁，伯牙獨不喧。
當時高深意，舉世無能分。鍾期一見知，山水千秋聞。
爾其保靜節，薄俗徒云云。
