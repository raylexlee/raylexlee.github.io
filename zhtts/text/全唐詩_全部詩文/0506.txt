第498卷 姚合
498.01 【閒居遣懷十首】姚合
身外無徭役，開門百事閒。倚松聽唳鶴，策杖望秋山。
萍任連池綠，苔從匝地斑。料無車馬客，何必掃柴關。
閒臥銷長日，親朋笑我疏。詩篇隨分有，人事度年無。
情性僻難改，愁懷酒爲除。誰能思此計，空備滿牀書。
白日逍遙過，看山復繞池。展書尋古事，翻卷改新詩。
賒酒風前酌，留僧竹裏棋。同人笑相問，羨我足閒時。
好景時牽目，茅齋興有餘。遠山經雨後，庭樹得秋初。
道侶憐栽藥，高人笑養魚。優遊隨本性，甘被棄慵疏。
永日廚煙絕，何曾暫廢吟。閒時隨思緝，小酒恣情斟。
看月嫌松密，垂綸愛水深。世間多少事，無事可關心。
一生能幾日，愁恨也無端。遇酒酕醄飲，逢花爛熳看。
青雲非失路，白髮未相干。以此多攜解，將心但自寬。
萬事徒紛擾，難關枕上身。朗吟銷白日，沈醉度青春。
演步憐山近，閒眠厭客頻。市朝曾不到，長免滿衣塵。
野性多疏惰，幽棲更稱情。獨行看影笑，閒坐弄琴聲。
懶拜腰肢硬，慵趨禮樂生。業文隨日遣，不是爲求名。
生計甘寥落，高名愧自由。慣無身外事，不信世間愁。
好酒盈杯酌，閒詩任筆酬。涼風從入戶，雲水更宜秋。
拙直難和洽，從人笑掩關。不能行戶外，寧解走塵間。
被酒長酣思，無愁可上顏。何言歸去事，著處是青山。
498.02 【武功縣中作三十首（一作武功縣閒居）】姚合
縣去帝城遠，爲官與隱齊。馬隨山鹿放，雞雜野禽棲。
繞舍惟藤架，侵階是藥畦。更師嵇叔夜，不擬作書題。
方拙天然性，爲官是事疏。惟尋向山路，不寄入城書。
因病多收藥，緣餐學釣魚。養身成好事，此外更空虛。
微官如馬足，只是在泥塵。到處貧隨我，終年老趁人。
簿書銷眼力，杯酒耗心神。早作歸休計，深居養此身。
簿書多不會，薄俸亦難銷。醉臥慵開眼，閒行懶繫腰。
移花兼蝶至，買石得雲饒。且自心中樂，從他笑寂寥。
曉鍾驚睡覺，事事便相關。小市柴薪貴，貧家砧杵閒。
讀書多旋忘，賒酒數空還。長羨劉伶輩，高眠出世間。
性疏常愛臥，親故笑悠悠。縱出多攜枕，因衙始裹頭。
上山方覺老，過寺暫忘愁。三考千餘日，低腰不擬休。
客至皆相笑，詩書滿臥牀。愛閒求病假，因醉棄官方。
鬢髮寒唯短，衣衫瘦漸長。自嫌多檢束，不似舊來狂。
一日看除目，終年損道心。山宜衝雪上，詩好帶風吟。
野客嫌知印，家人笑買琴。只應隨分過，已是錯彌深。
鄰里皆相愛，門開數見過。秋涼送客遠，夜靜詠詩多。
就架題書目，尋欄記藥窠。到官無別事，種得滿庭莎。
窮達天應與，人間事莫論。微官長似客，遠縣豈勝村。
竟日多無食，連宵不閉門。齋心調筆硯，唯寫五千言。
縣僻仍牢落，遊人到便回。路當邊地去，村入郭門來。
酒戶愁偏長，詩情病不開。可曾衙小吏，恐謂踏青苔。
自下青山路，三年著綠衣。官卑食肉僭，才短事人非。
野客教長醉，高僧勸早歸。不知何計是，免與本心違。
月出方能起，庭前看種莎。吏來山鳥散，酒熟野人過。
岐路荒城少，煙霞遠岫多。同官數相引，下馬上西坡。
作吏荒城裏，窮愁欲不勝。病多唯識藥，年老漸親僧。
夢覺空堂月，詩成滿硯冰。故人多得路，寂寞不相稱。
誰念東山客，棲棲守印牀。何年得事盡，終日逐人忙。
醉臥誰知叫，閒書不著行。人間長檢束，與此豈相當。
朝朝眉不展，多病怕逢迎。引水遠通澗，壘山高過城。
秋燈照樹色，寒雨落池聲。好是吟詩夜，披衣坐到明。
簿籍誰能問，風寒趁早眠。每旬常乞假，隔月探支錢。
還往嫌詩僻，親情怪酒顛。謀身須上計，終久是歸田。
閉門風雨裏，落葉與階齊。野客嫌杯小，山翁喜枕低。
聽琴知道性，尋藥得詩題。誰更能騎馬，閒行只杖藜。
腥羶都不食，稍稍覺神清。夜犬因風吠，鄰雞帶雨鳴。
守官常臥病，學道別稱名。小有洞中路，誰能引我行。
宦名渾不計，酒熟且開封。晴月銷燈色，寒天挫筆鋒。
驚禽時並起，閒客數相逢。舊國蕭條思，青山隔幾重。
假日多無事，誰知我獨忙。移山入縣宅，種竹上城牆。
驚蝶遺花蕊，遊蜂帶蜜香。唯愁明早出，端坐吏人旁。
門外青山路，因循自不歸。養生宜縣僻，說品喜官微。
淨愛山僧飯，閒披野客衣。誰憐幽谷鳥，不解入城飛。
一官無限日，愁悶欲何如。掃舍驚巢燕，尋方落壁魚。
從僧乞淨水，憑客報閒書。白髮誰能鑷，年來四十餘。
朝朝門不閉，長似在山時。賓客抽書讀，兒童斫竹騎。
久貧還易老，多病懶能醫。道友應相怪，休官日已遲。
慼慼常無思，循資格上官。閒人得事晚，常骨覓仙難。
醉臥疑身病，貧居覺道寬。新詩久不寫，自算少人看。
漫作容身計，今知拙有餘。青衫迎驛使，白髮憶山居。
道友憐蔬食，吏人嫌草書。須爲長久事，歸去自耕鋤。
主印三年坐，山居百事休。焚香開敕庫，踏月上城樓。
飲酒多成病，吟詩易長愁。殷勤問漁者，暫借手中鉤。
長憶青山下，深居遂性情。壘階溪石淨，燒竹竈煙輕。
點筆圖雲勢，彈琴學鳥聲。今朝知縣印，夢裏百憂生。
自知狂僻性，吏事固相疏。只是看山立，無嫌出縣居。
印朱沾墨硯，戶籍雜經書。月俸尋常請，無妨乏斗儲。
作吏無能事，爲文舊致功。詩標八病外，心落百憂中。
拜別登朝客，歸依煉藥翁。不知還往內，誰與此心同。
498.03 【罷武功縣將入城】姚合
乍拋衫笏覺身輕，依舊還稱學道名。欲泥山僧分屋住，
羞從野老借牛耕。妻兒盡怕爲逋客，親故相邀遣到城。
無奈同官珍重意，幾回臨路卻休行。
青衫脫下便狂歌，種薤栽莎劚古坡。野客相逢添酒病，
春山暫上著詩魔。亦知官罷貧還甚，且喜閒來睡得多。
欲與九衢親故別，明朝拄杖始經過。
498.04 【秋日閒居二首】姚合
九陌宅重重，何門憐此翁。荒庭唯菊茂，幽徑與山通。
落葉帶衣上，閒雲來酒中。此心誰得見，林下鹿應同。
先憶花時節，家山聽更歸。愛詩看古集，憶酒典寒衣。
睡少身還健，愁多食不肥。自憐疏懶性，無事出門稀。
498.05 【閒居晚夏】姚合
閒居無事擾，舊病亦多痊。選字詩中老，看山屋外眠。
片霞侵落日，繁葉咽鳴蟬。對此心還樂，誰知乏酒錢。
498.06 【閒居】姚合
不自識疏鄙，終年住在城。過門無馬跡，滿宅是蟬聲。
帶病吟雖苦，休官夢已清。何當學禪觀，依止古先生。
498.07 【街西居三首】姚合
受得山野性，住城多事違。青山在宅南，回首東西稀。
淺淺一井泉，數家同汲之。獨我惡水濁，鑿井庭之陲。
自鑿還自飲，亦爲衆所非。吁嗟世間事，潔身誠難爲。
日出窮巷喜，溫然勝重衣。重衣豈不暖，所暖人不齊。
兀兀復行行，不離階與墀。
丈夫非馬蹄，安得知路岐。窮賤餐茹薄，興與養性宜。
乃知長生術，豪貴難得之。
498.08 【閒居遣興】姚合
終年城裏住，門戶似山林。客怪身名晚，妻嫌酒病深。
寫方多識藥，失譜廢彈琴。文字非經濟，空虛用破心。
498.09 【莊居即事】姚合
休看小字大書名，向日持經眼卻明。時過無心求富貴，
身閒不夢見公卿。因尋嶽寺葷辛斷，自到王城禮數生。
斜月照牀新睡覺，西風半夜鶴來聲。
498.010 【親仁里居】姚合
三年賃舍親仁裏，寂寞何曾似在城。飲酒自緣防冷病，
尋人多是爲閒行。軒車無路通門巷，親友因詩道姓名。
自別青山歸未得，羨君長聽石泉聲。
498.011 【莊居野行】姚合
客行野田間，比屋皆閉戶。借問屋中人，盡去作商賈。
官家不稅商，稅農服作苦。居人盡東西，道路侵壟畝。
採玉上山顛，探珠入水府。邊兵索衣食，此物同泥土。
古來一人耕，三人食猶飢。如今千萬家，無一把鋤犁。
我倉常空虛，我田生蒺藜。上天不雨粟，何由活烝黎。
498.012 【春日閒居】姚合
居止日蕭條，庭前唯藥苗。身閒眠自久，眼荖視還遙。
檐燕酬鶯語，鄰花雜絮飄。客來無酒飲，搔首擲空瓢。
498.013 【獨居】姚合
深閉柴門長不出，功夫自課少閒時。翻音免問他人字，
覆局何勞對手棋。生計如雲無定所，窮愁似影每相隨。
到頭歸向青山是，塵路茫茫欲告誰。
498.014 【早春閒居】姚合
寂寞日何爲，閒居春色遲。驚風起庭雪，寒雨長檐澌。
強飲樽中酒，嘲山世外詩。此生仍且在，難與老相離。
498.015 【原上新居（一作王建詩）】姚合
秋來梨果熟，行哭小兒飢。鄰富雞長往，莊貧客漸稀。
借牛耕地晚，賣樹納錢遲。牆下當官道，依前夾竹籬。
498.016 【將歸山】姚合
野人慣去山中住，自到城來悶不勝。宮樹蟬聲多卻樂，
侯門月色少於燈。飢來唯擬重餐藥，歸去還應只別僧。
聞道舊溪茆屋畔，春風新上數枝藤。
498.017 【山中述懷】姚合
爲客久未歸，寒山獨掩扉。曉來山鳥散，雨過杏花稀。
天遠雲空積，溪深水自微。此情對春色，盡醉欲忘機。
498.018 【偶然書懷】姚合
十年通籍入金門，自愧名微枉搢紳。煉得丹砂疑不食，
從茲白髮日相親。家山迢遞歸無路，杯酒稀疏病到身。
漢有馮唐唐有我，老爲郎吏更何人。
498.019 【客舍有懷】姚合
旅人無事喜，終日思悠悠。逢酒嫌杯淺，尋書怕字稠。
貧來許錢聖，夢覺見身愁。寂寞中林下，飢鷹望到秋。
498.020 【及第後夜中書事】姚合
夜睡常驚起，春光屬野夫。新銜添一字，舊友遜前途。
喜過還疑夢，狂來不似儒。愛花持燭看，憶酒犯街沽。
天上名應定，人間盛更無。報恩丞相閤，何啻殺微軀。
498.021 【偶題】姚合
年年九陌看春還，舊隱空勞夢寐間。遲日逍遙芸草長，
聖朝清淨諫臣閒。偶逢遊客同傾酒，自有前騶恥見山。
道侶書來相責誚，朝朝欲報作何顏。
498.022 【感時】姚合
憶昔未出身，索寞無精神。逢人話天命，自賤如埃塵。
君今纔出身，颯爽鞍馬春。逢人話天命，自重如千鈞。
信涉名利道，舉動皆喪真。君今自世情，何況天下人。
498.023 【憶山】姚合
閒處無人到，乖疏稱野情。日高搔首起，林下散衣行。
泉引窗前過，雲看石罅生。別來愁欲老，虛負出山名。
498.024 【客遊旅懷】姚合
客行無定止，終日路岐間。馬爲賒來貴，僮緣借得頑。
詩書愁觸雨，店舍喜逢山。舊業嵩陽下，三年未得還。
498.025 【迎春】姚合
半年留醉待花開，曉去迎春夜始回。風暖慢行尋曲水，
天晴遠望立高臺。亦知無處將詩請，唯得終朝把酒催。
今日柳條全弄色，遊人相伴看春來。
498.026 【遊春十二首】姚合
正月一日後，尋春更不眠。自知還近僻，衆說過於顛。
看水寧依路，登山欲到天。悠悠芳思起，多是晚風前。
官卑長少事，縣僻又無城。未曉衝寒起，迎春忍病行。
樹枝風掉軟，菜甲土浮輕。好個林間鵲，今朝足喜聲。
詩酒相牽引，朝朝思不窮。苔痕雪水裏，春色竹煙中。
迎雨緣池草，摧花倚樹風。書非名利事，愛此少人同。
塵中主印吏，誰遣有高情。趁暖檐前坐，尋芳樹底行。
土融凝墅色，冰敗滿池聲。漸覺春相泥，朝來睡不輕。
疏頑無異事，隨例但添年。舊曆藏深篋，新衣薄絮綿。
暖風渾酒色，晴日暢琴絃。同伴無辭困，遊春貴在先。
看春長不足，豈更覺身勞。寺裏花枝淨，山中水色高。
嫩雲輕似絮，新草細如毛。並起詩人思，還應費筆毫。
悠悠小縣吏，憔悴入新年。遠思遭詩惱，閒情被酒牽。
戀花林下飲，愛草野中眠。疏懶今成性，誰人肯更憐。
處處春光遍，遊人亦不稀。向陽傾冷酒，看影試新衣。
嫩樹行移長，幽禽語旋飛。同來皆去盡，衝夜獨吟歸。
朝朝看春色，春色似相憐。酒醒鶯啼裏，詩成蝶舞前。
摘花盈手露，折竹滿庭煙。親故多相笑，疏狂似少年。
卑官還不惡，行止得逍遙。晴野花侵路，春陂水上橋。
塵埃生暖色，藥草長新苗。看卻煙光散，狂風處處飄。
身被春光引，經時更不歸。嚼花香滿口，書竹粉黏衣。
弄日鶯狂語，迎風蝶倒飛。自知疏懶性，得事亦應稀。
曉脫青衫出，閒行氣味長。一瓶春酒色，數頃野花香。
朝客聞應羨，山僧見亦狂。不將僮僕去，恐爲損風光。
498.027 【賞春】姚合
閒人只是愛春光，迎得春來喜欲狂。買酒怕遲教走馬，
看花嫌遠自移牀。嬌鶯語足方離樹，戲蝶飛高始過牆。
顛倒醉眠三數日，人間百事不思量。
498.028 【春日即事】姚合
春來眠不得，誰復念生涯。夜聽四鄰樂，朝尋九陌花。
輕煙浮草色，微雨濯年華。乞假非關病，朝衣在酒家。
498.029 【春日江次】姚合
野步出茆齋，閒行坐石臺。久悲鄉路遠，猶喜杏花開。
鷗鷺皆飛去，帆檣何處來。因凝千里目，落日尚徘徊。
498.030 【揚州春詞三首】姚合
廣陵寒食天，無霧復無煙。暖日凝花柳，春風散管絃。
園林多是宅，車馬少於船。莫喚遊人住，遊人困不眠。
滿郭是春光，街衢土亦香。竹風輕履舄，花露膩衣裳。
谷鳥鳴還豔，山夫到更狂。可憐遊賞地，煬帝國傾亡。
江北煙光裏，淮南勝事多。市鄽持燭入，鄰里漾船過。
有地惟栽竹，無家不養鵝。春風蕩城郭，滿耳是笙歌。
498.031 【寒食二首（一作張籍詩）】姚合
今朝一百五，出戶雨初晴。舞愛雙飛蝶，歌聞百囀鶯。
江深青草岸，花滿白雲城。爲政多孱懦，應無酷吏名。
出城煙火少，況復是今朝。閒坐將誰語，臨觴只自謠。
階前春蘚遍，衣上落花飄。伎樂州人戲，使君心寂寥。
498.032 【暮春書事】姚合
窮巷少芳菲，蒼苔一徑微。酒醒聞客別，年長送春歸。
宿願眠雲嶠，浮名系鎖闈。未因丞相庇，難得脫朝衣。
498.033 【春晚雨中】姚合
寂寂春將老，閒人強自歡。迎風鶯語澀，帶雨蝶飛難。
傍砌木初長，眠花景漸闌。臨軒平目望，情思若爲寬。
498.034 【送春】姚合
昨迎今復送，來晚去逡巡。芳盡空繁樹，愁多獨病身。
靜思傾酒懶，閒望上樓頻。爲向春風道，明年早報春。
498.035 【別春】姚合
留春不得被春欺，春若無情遣泥誰。寂寞自疑生冷病，
淒涼還似別親知。隨風未辨歸何處，澆酒唯求住少時。
一去近當三百日，從朝至夜是相思。
498.036 【夏夜】姚合
閒齋深夜靜，獨坐又閒行。密樹月籠影，疏籬水隔聲。
斷猿時叫谷，棲鳥每搖檉。寂寞求名士，誰知此夕情。
498.037 【秋日有懷】姚合
秋來不復眠，但覺思悠然。菊色慾經露，蟲聲漸替蟬。
詩情生酒裏，心事在山邊。舊裏無因到，西風又一年。
498.038 【秋夕遣懷】姚合
昨宵白露下，秋氣滿山城。風勁衣巾脆，窗虛筆墨輕。
臨書愛真跡，避酒怕狂名。只擬隨麋鹿，悠悠過一生。
498.039 【秋中夜坐】姚合
疏散永無事，不眠常夜分。月中松露滴，風引鶴同聞。
498.040 【同衛尉崔少卿九月六日飲】姚合
酒熟菊還芳，花飄盞亦香。與君先一醉，舉世待重陽。
風色初晴利，蟲聲向晚長。此時如不飲，心事亦應傷。
498.041 【九日憶硯山舊居】姚合
帝裏閒人少，誰同把酒杯。硯山籬下菊，今日幾枝開。
曉角驚眠起，秋風引病來。長年歸思切，更值雁聲催。
498.042 【秋晚江次】姚合
蕭蕭晚景寒，獨立望江壖。沙渚幾行雁，風灣一隻船。
落霞澄返照，孤嶼隔微煙。極目思無盡，鄉心到眼前。
498.043 【除夜二首】姚合
衰殘歸未遂，寂寞此宵情。舊國當千里，新年隔數更。
寒猶近北峭，風漸向東生。誰見長安陌，晨鐘度火城。
殷勤惜此夜，此夜在逡巡。燭盡年還別，雞鳴老更新。
儺聲方去疫，酒色已迎春。明日持杯處，誰爲最後人。
498.044 【晦日送窮三首】姚合
年年到此日，瀝酒拜街中。萬戶千門看，無人不送窮。
送窮窮不去，相泥欲何爲。今日官家宅，淹留又幾時。
古人皆恨別，此別恨消魂。只是空相送，年年不出門。
498.045 【詠雲】姚合
靄靄紛紛不可窮，戛笙歌處盡隨龍。來依銀漢一千里，
歸傍巫山十二峯。呈瑞每聞開麗色，避風仍見掛喬松。
憐君翠染雙蟬鬢，鏡裏朝朝近玉容。
498.046 【詠雪】姚合
愁雲殘臘下陽臺，混卻乾坤六出開。與月交光呈瑞色，
共花爭豔傍寒梅。飛隨郢客歌聲遠，散逐宮娥舞袖回。
其那知音不相見，剡溪乘興爲君來。
498.047 【郡中對雪】姚合
霏微著草樹，漸布與階平。遠近如空色，飄颺無落聲。
飛鴉疑翅重，去馬覺蹄輕。遙想故山下，樵夫應滯行。
498.048 【對月】姚合
銀輪玉兔向東流，瑩淨三更正好遊。
一片黑雲何處起，皁羅籠卻水精球。
498.049 【八月十五夜看月】姚合
亭亭千萬裏，三五復秋中。此夕光應絕，常時思不同。
九霄微有露，四海靜無風。惆悵逡巡別，誰能看碧空。
498.050 【賦月華臨靜夜】姚合
長空埃壒滅，皎皎月華臨。色正秋將半，光鮮夜自深。
九霄晴更徹，四野氣難侵。靜照遙山出，孤明列宿沉。
高人應不寐，驚鵲復何心。漏盡東方曉，佳期何處尋。
498.051 【酬任疇協律夏中苦雨見寄】姚合
銀漢波瀾溢，經旬雨未休。細聽宜隔牖，遠望憶高樓。
風急飄還斷，雲低落更稠。走童驚掣電，飢鳥啄浮漚。
絲網張空際，蛛繩續瓦溝。青蛙多入戶，潢潦欲勝舟。
雷怒疑山破，池渾似土流。灰人漫禳厭，水馬恣沈浮。
廣陌應翻浪，貧居恐作湫。陽精藏不耀，陰氣盛難收。
遠色重林暮，繁聲四壁秋。望晴思見日，防冷欲披裘。
枕潤眠還懶，車羸出轉憂。散空煙漠漠，迸溜竹修修。
樹暗蟬吟咽，巢傾燕語愁。琴書涼簟淨，燈燭夜窗幽。
天下那能向，龍邊豈易求。溼煙凝竈額，荒草覆牆頭。
酒思悽方罷，詩情耿始抽。下牀先仗屐，汲井恐飄甌。
危坐徒相憶，佳期未有由。勞君寄新什，終日不能酬。
498.052 【和座主相公雨中作】姚合
清氣潤華屋，東風吹雨勻。花低驚豔重，竹淨覺聲真。
山際凝如霧，雲中散似塵。蕭蕭下碧落，點點救生民。
緩灑雷霆細，微沾瓦礫新。詩成難繼和，造化筆通神。
498.053 【惡神行雨】姚合
凶神扇【⺮欺】惡神行，洶湧挨排白霧生。風擊水凹波撲凸，
雨漴山口地嵌坑。龍噴黑氣翻騰滾，鬼掣紅光劈劃揁。
哮吼忽雷聲揭石，滿天啾唧鬧轟轟。
498.054 【苦雨】姚合
江昏山半晴，南阻絕人行。葭菼連雲色，松杉共雨聲。
早秋仍燕舞，深夜更鼉鳴。爲報迷津客，訛言未可輕。
