第108卷 李元纮 等
108.01 【奉和圣制送张说上集贤学士赐宴（赋得私字）】李元纮
硕儒延凤沼，金马被鸿私。馔玉趋丹禁，笺花降紫墀。
衔恩倾旨酒，鼓舞咏康时。暂觏群书缉，逾昭盛业丕。
接筵欣有命，搦管愧无词。自惊一何幸，太阳还及葵。
108.02 【绿墀怨】李元纮
征马噪金珂，嫖姚向北河。绿苔行迹少，红粉泪痕多。
宝屋粘花絮，银筝覆网罗。别君如昨日，青海雁频过。
108.03 【相思怨】李元纮
望月思氛氲，朱衾懒更熏。春生翡翠帐，花点石榴裙。
燕语时惊妾，莺啼转忆君。交河一万里，仍隔数重云。
108.04 【奉和圣制送张说上集贤学士赐宴（赋得升字）】裴漼
问道图书盛，尊儒礼教兴。石渠因学广，金殿为贤升。
日月恩光照，风云宠命膺。谋谟言可范，舟楫事斯凭。
宴喜明时洽，光辉湛露凝。大哉尧作主，天下颂歌称。
108.05 【奉和御制旋师喜捷】裴漼
殊类骄无长，王师示有征。中军才受律，妖寇已亡精。
斩虏还遮塞，绥降更筑城。从来攻必克，天策振奇兵。
108.06 【奉和御制平胡】裴漼
玄漠圣恩通，由来书轨同。忽闻窥月满，相聚寇云中。
庙略占黄气，神兵出绛宫。将军行逐虏，使者亦和戎。
一举轒輼灭，再麾沙漠空。直将威禁暴，非用武为雄。
饮至明军礼，酬勋锡武功。干戈还载戢，文德在唐风。
108.07 【奉和圣制龙池篇（第十章）】裴漼
乾坤启圣吐龙泉，泉水年年胜一年。始看鱼跃方成海，
即睹飞龙利在天。洲渚遥将银汉接，楼台直与紫微连。
休气荣光恒不散，悬知此地是神仙。
108.08 【奉和圣制送张说上集贤学士赐宴（赋得宾字）】刘升
图书应明主，策府宴嘉宾。台曜临东壁，乾光自北辰。
网罗穷象系，述作究天人。圣酒千钟洽，仙厨百味陈。
成山徒可仰，涉海讵知津。幸逢文教盛，还睹颂声新。
108.09 【奉和圣制送张说上集贤学士赐宴（赋得登字）】萧嵩
帝曰简才能，旌贤在股肱。文章礼一变，礼乐道逾弘。
芸阁英华入，宾门鹓鹭登。恩筵过所望，圣泽实超恒。
夏叶开红药，馀花发紫藤。微臣亦何幸，叨此预文朋。
108.010 【奉和御制左丞相说右丞相璟太子少傅乾曜同日上官…赐诗】萧嵩
审官思共理，多士属惟唐。历选台庭旧，来熙帝业昌。
入朝师百辟，论道协三光。垂拱咨元老，亲贤辅少阳。
登庸崇礼送，宠德耀宸章。御酒飞觞洽，仙闱雅乐张。
荷恩思有报，陈力愧无良。愿罄公忠节，同心奉我皇。
108.011 【奉和圣制送张说上集贤学士赐宴（赋得西字）】韦抗
广庭临璧沼，多士侍金闺。英宰文儒叶，明君日月齐。
集贤光首拜，改殿发新题。早夏初移律，馀花尚拂溪。
壶觞接云上，经术引关西。圣德鸿名远，将陪玉检泥。
108.012 【奉和圣制送张说上集贤学士赐宴（赋得催字）】李暠
偃武尧风接，崇文汉道恢。集贤更内殿，清选自中台。
佐命留侯业，词华博物才。天厨千品降，御酒百壶催。
鹓鹭方成列，神仙喜暂陪。复欣同拜首，叨此颂良哉。
108.013 【奉和圣制送张说上集贤学士赐宴（赋得华字）】韦述
修文中禁启，改字令名加。台座征人杰，书坊应国华。
赋诗开广宴，赐酒酌流霞。云散明金阙，池开照玉沙。
掖垣留宿鸟，温树落馀花。谬此天光及，衔恩醉日斜。
108.014 【晚渡伊水】韦述
悠悠涉伊水，伊水清见石。是时春向深，两岸草如积。
迢递望洲屿，逶迤亘津陌。新树落疏红，遥原上深碧。
回瞻洛阳苑，遽有长山隔。烟雾犹辨家，风尘已为客。
登陟多异趣，往来见行役。云起早已昏，鸟飞日将夕。
光阴逝不借，超然慕畴昔。远游亦何为，归来存竹帛。
108.015 【春日山庄】韦述
初岁开韶月，田家喜载阳。晚晴摇水态，迟景荡山光。
浦净渔舟远，花飞樵路香。自然成野趣，都使俗情忘。
108.016 【广陵送别宋员外佐越郑舍人还京（一作张谔诗）】韦述
朱绂临秦望，皇华赴洛桥。文章南渡越，书奏北归朝。
树入江云尽，城衔海月遥。秋风将客思，川上晚萧萧。
108.017 【奉和圣制送张说上集贤学士赐宴（赋得今字）】陆坚
圣主崇文教，层霄降德音。尊贤泽既厚，式宴宠逾深。
复有夔龙相，良哉简帝心。得人惟迈昔，多士谅推今。
书殿荣光满，儒门喜气临。顾惟诚滥吹，徒此接衣簪。
108.018 【句】陆坚
风移覃土宇，云上浃群臣。（千秋节应制，《海录碎事》）
108.019 【奉和圣制送张说上集贤学士赐宴（赋得回字）】程行谌
圣主崇文化，锵锵得盛才。相因归梦立，殿以集贤开。
象系微言阐，诗书至道该。尧尊承帝泽，禹膳自天来。
礼洽欢逾长，风恬暑更回。国朝将舜颂，同是一康哉。
108.020 【奉和圣制送张说上集贤学士赐宴（赋得风字）】褚琇
讲习延东观，趋陪盛北宫。惟师恢帝则，敷教叶天工。
宣室恩尝异，金华礼更崇。洞门清永日，华绶接微风。
萐降尧厨翠，榴开舜酒红。文思光万宇，高议待升中。
108.021 【奉和御制左丞相说右丞相璟太子少傅乾曜同日上官…赐诗】裴光庭
乐贤闻往诰，褒德偶兹辰。端揆升元老，师谋择累仁。
紫庭崇让毕，粉署礼容陈。既荷恩荣旧，俱承宠命新。
天文悬瑞色，圣酒泛华茵。杂遝喧箫鼓，欢娱洽搢绅。
掖垣招近侍，虚薄厕清尘。共保坚贞节，常期雨露均。
108.022 【奉和圣制左丞相说右丞相璟太子少傅乾曜同…宴都堂赐诗】宇文融
申甫生周日，宣慈举舜年。何如偶昌运，比德迈前贤。
宠获元良密，荣瞻端揆迁。职优三事老，位在百僚先。
北极回宸渥，南宫饰御筵。飞文瑶札降，赐酒玉杯传。
谬列台衡重，俱承雨露偏。誓将同竭力，相与郊尘涓。
108.023 【奉和圣制同二相已下群官乐游园宴】崔沔
五日酺才毕，千年乐未央。复承天所赐，终宴国之阳。
地胜春逾好，恩深乐更张。落花飞广座，垂柳拂行觞。
庶尹陪三史，诸侯具万方。酒酣同抃跃，歌舞咏时康。
108.024 【奉和圣制同二相已下群臣乐游园宴】崔尚
春日照长安，皇恩宠庶官。合钱承罢宴，赐帛复追欢。
供帐凭高列，城池入迥宽。花催相国醉，鸟和乐人弹。
北阙云中见，南山树杪看。乐游宜缔赏，舞咏惜将阑。
108.025 【奉和圣制同二相以下群官乐游园宴】胡皓
五酺终宴集，三锡又欢娱。仙阜崇高异，神州眺览殊。
南山临皓雪，北阙对明珠。广座鹓鸿满，昌庭驷马趋。
绮罗含草树，丝竹吐郊衢。衔杯不能罢，歌舞乐唐虞。
108.026 【奉和圣制送张尚书巡边】胡皓
燕公为汉将，武德奉文思。利用经戎莽，英图叶圣诒。
塞沙制长策，穷石卷摇旗。万里要相贺，三边又在兹。
棱威方逐逐，谈笑坐怡怡。宠饯纷郊道，充厨竭御司。
尝醪企行迈，听乐罢涟洏。衮旒垂翰墨，缨蕤迭赋诗。
金山无积阻，玉树有华滋。请迨炎风暮，归旌候此时。
108.027 【和宋之问寒食题临江驿】胡皓
闻道山阴会，仍为火忌辰。途中甘弃日，江上苦伤春。
流水翻催泪，寒灰更伴人。丹心终不改，白发为谁新。
108.028 【出峡】胡皓
巴东三峡尽，旷望九江开。楚塞云中出，荆门水上来。
鱼龙潜啸雨，凫雁动成雷。南国秋风晚，客思几悠哉。
108.029 【同蔡孚起居咏鹦鹉（一作裴漼诗）】胡皓
鹦鹉殊姿致，鸾皇得比肩。常寻金殿里，每话玉阶前。
贾谊才方达，扬雄老未迁。能言既有地，何惜为闻天。
108.030 【大漠行】胡皓
单于犯蓟壖，虏骑略萧边。南山木叶飞下地，
北海蓬根乱上天。科斗连营太原道，鱼丽合阵武威川。
三军遥倚伏，万里相驰逐。旌旆悠悠静潮源，
鼙鼓喧喧动卢谷。穷徼出幽陵，吁嗟倦寝兴。
马蹄冻溜石，胡毳暖生冰。云沙泱漭天光闭，
河塞阴沉海色凝。崆峒北国谁能托，萧索边心常不乐。
近见行人畏白龙，遥闻公主愁黄鹤。阳春半，岐路间；
瑶台苑，玉门关。百花芳树红将歇，二月兰皋绿未还。
阵云不散鱼龙水，雨雪犹飞鸿鹄山。山嶂绵连那可极，
路远辛勤梦颜色。北堂萱草不寄来，东园桃李长相忆。
汉将纷纭攻战盈，胡寇萧条幽朔清。韩昌拜节偏知送，
郑吉驱旌坐见迎。火绝烟沉左西极，谷静山空右北平。
但得将军能百胜，不须天子筑长城。
