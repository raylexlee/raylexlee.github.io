第587卷 李频
587.01 【湘口送友人】李频
中流欲暮见湘烟，苇岸无穷接楚田。去雁远冲云梦雪，
离人独上洞庭船。风波尽日依山转，星汉通霄向水连。
零落梅花过残腊，故园归醉及新年。
587.02 【鄂州头陀寺上方】李频
高寺上方无不见，天涯行客思迢迢。西江帆挂东风急，
夏口城衔楚塞遥。沙渚渔归多湿网，桑林蚕后尽空条。
感时叹物寻僧话，惟向禅心得寂寥。
587.03 【寄远】李频
槐欲成阴分袂时，君期十日复金扉。槐今落叶已将尽，
君向远乡犹未归。化石早曾闻节妇，沉湘何必独灵妃。
须知此意同生死，不学他人空寄衣。
587.04 【题张司马别墅】李频
庭前树尽手中栽，先后花分几番开。巢鸟恋雏惊不起，
野人思酒去还来。自抛官与青山近，谁讶身为白发催。
门外寻常行乐处，重重履迹在莓苔。
587.05 【长安即事】李频
长遇豪家不敢过，此身谁与取高科。故园久绝书来后，
南国空看雁去多。中夜永怀听叠漏，先秋归梦涉层波。
愁人白发自生早，我独少年能几何。
587.06 【汉上逢同年崔八】李频
去岁曾游帝里春，杏花开过各离秦。偶先托质逢知己，
独未还家作旅人。世上路岐何缭绕，空中光景自逡巡。
一回相见一回别，能得几时年少身。
587.07 【五月一日蒙替本官不得随例入阙，感怀献送相公】李频
五月倾朝谒紫宸，一朝无分在清尘。含香已去星郎位，
衣锦惟思婺女邻。折狱也曾为俗吏，劝农元本是耕人。
知将何事酬公道，只养生灵似养身。
587.08 【春闺怨】李频
红妆女儿灯下羞，画眉夫婿陇西头。
自怨愁容长照镜，悔教征戍觅封侯。
587.09 【送边将】李频
防秋戎马恐来奔，诏发将军出雁门。遥领短兵登陇首，
独横长剑向河源。悠扬落日黄云动，苍莽阴风白草翻。
若纵干戈更深入，应闻收得到昆仑。
587.010 【太和公主还宫】李频
天骄发使犯边尘，汉将推功遂夺亲。离乱应无初去貌，
死生难有却回身。禁花半老曾攀树，宫女多非旧识人。
重上凤楼追故事，几多愁思向青春。
587.011 【将赴黔州先寄本府中丞】李频
八月瞿塘到底翻，孤舟上得已销魂。幕中职罢犹趋府，
阙下官成未谢恩。丹嶂耸空无过鸟，青林覆水有垂猿。
感知肺腑终难说，从此辞归便扫门。
587.012 【和友人下第北游感怀】李频
圣代为儒可致身，谁知又别五陵春。青门独出空归鸟，
紫陌相逢尽醉人。江岛去寻垂钓远，塞山来见举头频。
且须共漉边城酒，何必陶家有白纶。
587.013 【乐游原春望】李频
五陵佳气晚氛氲，霸业雄图势自分。秦地山河连楚塞，
汉家宫殿入青云。未央树色春中见，长乐钟声月下闻。
无那杨华起愁思，满天飘落雪纷纷。
587.014 【黄雀行】李频
欲窃高仓集御河，翩翩疑渡畏秋波。朱宫晚树侵莺语，
画阁香帘夺燕窠。疏影暗栖寒露重，空城饥噪暮烟多。
谁令不解高飞去，破宅荒庭有网罗。
587.015 【长安寓居寄柏侍郎】李频
霜轻两鬓欲相侵，愁绪无端不可寻。秦女红妆空觅伴，
郢郎白雪少知音。长亭古木春先老，太华青烟晚更深。
独向灞陵东北望，一封书寄万重心。
587.016 【春日思归】李频
春情不断若连环，一夕思归鬓欲斑。壮志未酬三尺剑，
故乡空隔万重山。音书断绝干戈后，亲友相逢梦寐间。
却羡浮云与飞鸟，因风吹去又吹还。
587.017 【朔中即事】李频
关门南北杂戎夷，草木秋来即出师。落日风沙长暝早，
穷冬雨雪转春迟。山头堠火孤明后，星外行人四绝时。
自古边功何不立，汉家中外自相疑。
587.018 【感怀献门下相公】李频
谁云郎选不由诗，上相怜才积有时。却是龙钟到门晚，
终非稽古致身迟。谋将郡印归难遂，读著家书坐欲痴。
日望南宫看列宿，迢迢婺女与乡比。
587.019 【赠长城庾将军】李频
初年三十拜将军，近代英雄独未闻。向国报恩心比石，
辞天作镇气凌云。逆风走马貂裘卷，望塞悬弧雁阵分。
定拥节麾从此去，安西大破犬戎群。
587.020 【浙东献郑大夫】李频
圣主东忧涨海滨，思移副相倚陶钧。楼台独坐江山月，
舟楫先行泽国春。遥想万家开户外，近闻群盗窜诸邻。
几时入去调元化，天下同为尧舜人。
587.021 【镜湖夜泊有怀（东晋太守马臻所筑）】李频
广水遥堤利物功，因思太守惠无穷。自从版筑兴农隙，
长与耕耘致岁丰。涨接星津流荡漾，宽浮云岫动虚空。
想当战国开时有，范蠡扁舟祗此中。
587.022 【宣州献从叔大夫】李频
清时选地任贤明，从此观风辍尹京。日月天中辞洛邑，
云山江上领宣城。万家闾井俱安寝，千里农桑竟起耕。
闻说圣朝同汉代，已愁征入拜公卿。
587.023 【贺同年翰林从叔舍人知制诰】李频
仙禁何人蹑近踪，孔门先选得真龙。别居云路抛三省，
专掌天书在九重。五色毫挥成涣汗，百寮班下独从容。
芳年贵盛谁为比，郁郁青青岳顶松。
587.024 【吴门别主人（一作吴门月夜与曹太尉话别）】李频
早晚更看吴苑月，小斋长忆落西窗。
不知明夜谁家见，应照离人隔楚江。
587.025 【自黔中归新安】李频
朝过春关辞北阙，暮参戎幕向南巴。
却将仙桂东归去，江月相随直到家。
587.026 【奉和郑薰相公】李频
三四株松匝草亭，便成彭泽柳为名。
莲峰隐去难辞阙，浐水朝回与出城。
587.027 【及第后还家过岘岭】李频
魏驮山前一朵花，岭西更有几千家。
石斑鱼鲊香冲鼻，浅水沙田饭绕牙。
587.028 【春日旅舍】李频
未识东西南北路，青春白日坐销难。
如何一别故园后，五度花开五处看。
587.029 【过长江伤贾岛】李频
忽从一宦远流离，无罪无人子细知。
到得长江闻杜宇，想君魂魄也相随。
587.030 【自遣】李频
永拟东归把钓丝，将行忽起半心疑。
青云道是不平地，还有平人上得时。
587.031 【寄曹邺】李频
终南山是枕前云，禁鼓无因晓夜闻。
朝客秋来不朝日，曲江西岸去寻君。
587.032 【述怀】李频
望月疑无得桂缘，春天又待到秋天。
杏花开与槐花落，愁去愁来过几年。
587.033 【客洛酬刘驾】李频
浮世总应相送老，共君偏更远行多。
此回不似前回别，听尽离歌逐棹歌。
587.034 【题钓台障子】李频
君家尽是我家山，严子前台枕古湾。
却把钓竿终不可，几时入海得鱼还。
587.035 【题阳山顾炼师草堂】李频
若到当时上升处，长生何事后无人。
前峰自去种松子，坐见年来取茯神。
587.036 【闻金吾妓唱梁州】李频
闻君一曲古梁州，惊起黄云塞上愁。
秦女树前花正发，北风吹落满城秋。
587.037 【游蜀回简友人】李频
别来十二月，去到漏天边。不是因逢闰，还应是隔年。
587.038 【赠泾州王侍御】李频
一旦天书下紫微，三年旌旆陇云飞。
塞门无事春空到，边草青青战马肥。
587.039 【夏日宿秘书姚监宅】李频
贵宅多嘉树，先秋有好风。情闲离阙下，梦野在山中。
露色浮寒瓦，萤光堕暗丛。听吟丽句尽，河汉任西东。
587.040 【过嵩阴隐者】李频
当门看少室，倚杖复披衣。每日醒还醉，无人是与非。
架书抽读乱，庭果摘尝稀。独有江南客，思家未得归。
587.041 【留别山家】李频
闲门不易求，半月在林丘。已与山水别，难为花木留。
孤怀归静夜，远会隔高秋。莫道无言去，冥心在重游。
587.042 【送人游吴】李频
楚田开雪后，草色与君看。积水浮春气，深山滞雨寒。
毗陵孤月出，建业一钟残。为把乡书去，因收别泪难。
587.043 【东渭桥晚眺】李频
秦地有吴洲，千樯渭曲头。人当返照立，水彻故乡流。
落第春难过，穷途日易愁。谁知桥上思，万里在江楼。
587.044 【送延陵韦少府】李频
延陵称贵邑，季子有高踪。古迹传多代，仙山管几峰。
微泉声小雨，异木色深冬。去毕三年秩，新诗箧不容。
587.045 【淮南送友人归沧州】李频
风色忽西转，坐为千里分。高帆背楚落，寒日逆淮曛。
断烧缘乔木，盘雕隐片云。乡关百战地，归去始休军。
587.046 【夏日题盩厔友人书斋】李频
修竹齐高树，书斋竹树中。四时无夏气，三伏有秋风。
黑处巢幽鸟，阴来叫候虫。窗西太白雪，万仞在遥空。
587.047 【寻山】李频
一径入双崖，初疑有几家。行穷人不见，坐久日空斜。
石上生灵草，泉中落异花。终须结茅屋，向此学餐霞。
587.048 【送元遂上人归钱唐】李频
白衣游帝乡，已得事空王。却返湖山寺，高禅水月房。
雨中过岳黑，秋后宿船凉。回顾秦人语，他生会别方。
587.049 【贻友人喻坦之】李频
从容心自切，饮水胜衔杯。共在山中长，相随阙下来。
修身空有道，取事各无媒。不信升平代，终遗草泽才。
587.050 【送友人往振武】李频
风沙遥见说，道路替君愁。碛夜星垂地，云明火上楼。
征鸿辞塞雪，战马识边秋。不共将军语，何因有去留。
587.051 【赋得长城斑竹杖】李频
秦兴版筑时，翦伐不知谁。异代馀根在，幽人得手持。
细看生古意，闲倚动边思。莫作鸠形并，空将鹤发期。
587.052 【送德清喻明府】李频
棹返霅溪云，仍参旧使君。州传多古迹，县记是新文。
水栅横舟闭，湖田立木分。但如诗思苦，为政即超群。
587.053 【送薛能少府任盩厔】李频
不才甘下第，君子蹇何重。相送昆明岸，同看太白峰。
数瓢留顷刻，残照迫从容。好去烟霞县，仙人有旧踪。
587.054 【送许寿下第归东山】李频
吾君设礼闱，谁合学忘机。却是高人起，难为下第归。
出关心纵野，避世事终稀。莫更今秋夕，相思望少微。
587.055 【冬夜酬范秘书（一作九衢春日酬范秘书）】李频
九衢行一匝，不敢入他门。累日无馀事，通宵得至言。
命嗟清世蹇，春觉闰冬暄。翻覆吟佳句，何酬国士恩。
587.056 【送陆肱尉江夏】李频
如何执简去，便作挂帆期。泽国三春早，江天落日迟。
县人齐候处，洲鸟欲飞时。免褐方三十，青云岂白髭。
587.057 【汉上送人西归】李频
几作西归梦，因为怆别心。野衔天去尽，山夹汉来深。
叠浪翻残照，高帆引片阴。空留相赠句，毕我白头吟。
587.058 【蜀中逢友人】李频
自古有行役，谁人免别家。相欢犹陌上，一醉任天涯。
积叠山藏蜀，潺湲水绕巴。他年复何处，共说海棠花。
587.059 【寄范评事】李频
行坐不相遗，辕门载笔时。雅知难更遇，旧分合长思。
梦即重寻熟，书常转达迟。山斋终拟到，何日遂心期。
587.060 【南游过湘汉即事寄友人】李频
南去远驱逐，三湘五月行。巴山雪水下，楚泽火云生。
向野聊中饭，乘凉探暮程。离怀不可说，已迫峡猿声。
587.061 【送许浑侍御赴润州】李频
家山近石头，遂意恣东游。祖席离乌府，归帆转蜃楼。
阴氛出海散，落月向潮流。别有为霖日，孤云未自由。
587.062 【喜友人厉图南及第】李频
相忧过己切，相贺似身荣。心达无前后，神交共死生。
承家吾子事，登第世人情。未有通儒术，明时道不行。
587.063 【送友人下第归越】李频
归意随流水，江湖共在东。山阴何处去，草际片帆通。
雨色春愁里，潮声晓梦中。虽为半年客，便是往来鸿。
587.064 【寄友人】李频
一别一相见，须臾老此生。客衣寒后薄，山思夜深清。
诗近吟何句，髭新白几茎。路岐如昨日，来往梦分明。
587.065 【送友人下第归宛陵】李频
天涯长恋亲，阙下独伤春。拟住还求己，须归不为身。
临岐仍犯雪，挂席始离尘。共泣东风别，同为沧海人。
587.066 【秋夜对月寄凤翔范书记】李频
月过秋霖后，光应夜夜清。一回相忆起，几度独吟行。
河汉东西直，山川远近明。寸心遥往处，新有雁来声。
587.067 【送孙明秀才往潘州访韦卿】李频
北鸟飞不到，北人今去游。天涯浮瘴水，岭外问潘州。
草木春冬茂，猿猱日夜愁。定知迁客泪，应只对君流。
587.068 【八月十五夜对月】李频
阴盛此宵中，多为雨与风。坐无云雨至，看与雪霜同。
抱湿离遥海，倾寒向迥空。年年不可值，还似命难通。
587.069 【及第后归】李频
家临浙水傍，岸对买臣乡。纵棹随归鸟，乘潮向夕阳。
苦吟身得雪，甘意鬓成霜。况此年犹少，酬知足自强。
587.070 【过巫峡】李频
拥棹向惊湍，巫峰直上看。削成从水底，耸出在云端。
暮雨晴时少，啼猿渴下难。一闻神女去，风竹扫空坛。
