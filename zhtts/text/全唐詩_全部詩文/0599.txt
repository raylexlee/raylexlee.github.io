第587卷 李頻
587.01 【湘口送友人】李頻
中流欲暮見湘煙，葦岸無窮接楚田。去雁遠衝雲夢雪，
離人獨上洞庭船。風波盡日依山轉，星漢通霄向水連。
零落梅花過殘臘，故園歸醉及新年。
587.02 【鄂州頭陀寺上方】李頻
高寺上方無不見，天涯行客思迢迢。西江帆掛東風急，
夏口城銜楚塞遙。沙渚漁歸多溼網，桑林蠶後盡空條。
感時嘆物尋僧話，惟向禪心得寂寥。
587.03 【寄遠】李頻
槐欲成陰分袂時，君期十日復金扉。槐今落葉已將盡，
君向遠鄉猶未歸。化石早曾聞節婦，沉湘何必獨靈妃。
須知此意同生死，不學他人空寄衣。
587.04 【題張司馬別墅】李頻
庭前樹盡手中栽，先後花分幾番開。巢鳥戀雛驚不起，
野人思酒去還來。自拋官與青山近，誰訝身爲白髮催。
門外尋常行樂處，重重履跡在莓苔。
587.05 【長安即事】李頻
長遇豪家不敢過，此身誰與取高科。故園久絕書來後，
南國空看雁去多。中夜永懷聽疊漏，先秋歸夢涉層波。
愁人白髮自生早，我獨少年能幾何。
587.06 【漢上逢同年崔八】李頻
去歲曾遊帝裏春，杏花開過各離秦。偶先託質逢知己，
獨未還家作旅人。世上路岐何繚繞，空中光景自逡巡。
一回相見一回別，能得幾時年少身。
587.07 【五月一日蒙替本官不得隨例入闕，感懷獻送相公】李頻
五月傾朝謁紫宸，一朝無分在清塵。含香已去星郎位，
衣錦惟思婺女鄰。折獄也曾爲俗吏，勸農元本是耕人。
知將何事酬公道，只養生靈似養身。
587.08 【春閨怨】李頻
紅妝女兒燈下羞，畫眉夫婿隴西頭。
自怨愁容長照鏡，悔教征戍覓封侯。
587.09 【送邊將】李頻
防秋戎馬恐來奔，詔發將軍出雁門。遙領短兵登隴首，
獨橫長劍向河源。悠揚落日黃雲動，蒼莽陰風白草翻。
若縱干戈更深入，應聞收得到崑崙。
587.010 【太和公主還宮】李頻
天驕發使犯邊塵，漢將推功遂奪親。離亂應無初去貌，
死生難有卻回身。禁花半老曾攀樹，宮女多非舊識人。
重上鳳樓追故事，幾多愁思向青春。
587.011 【將赴黔州先寄本府中丞】李頻
八月瞿塘到底翻，孤舟上得已銷魂。幕中職罷猶趨府，
闕下官成未謝恩。丹嶂聳空無過鳥，青林覆水有垂猿。
感知肺腑終難說，從此辭歸便掃門。
587.012 【和友人下第北遊感懷】李頻
聖代爲儒可致身，誰知又別五陵春。青門獨出空歸鳥，
紫陌相逢盡醉人。江島去尋垂釣遠，塞山來見舉頭頻。
且須共漉邊城酒，何必陶家有白綸。
587.013 【樂遊原春望】李頻
五陵佳氣晚氛氳，霸業雄圖勢自分。秦地山河連楚塞，
漢家宮殿入青雲。未央樹色春中見，長樂鐘聲月下聞。
無那楊華起愁思，滿天飄落雪紛紛。
587.014 【黃雀行】李頻
欲竊高倉集御河，翩翩疑渡畏秋波。朱宮晚樹侵鶯語，
畫閣香簾奪燕窠。疏影暗棲寒露重，空城飢噪暮煙多。
誰令不解高飛去，破宅荒庭有網羅。
587.015 【長安寓居寄柏侍郎】李頻
霜輕兩鬢欲相侵，愁緒無端不可尋。秦女紅妝空覓伴，
郢郎白雪少知音。長亭古木春先老，太華青煙晚更深。
獨向灞陵東北望，一封書寄萬重心。
587.016 【春日思歸】李頻
春情不斷若連環，一夕思歸鬢欲斑。壯志未酬三尺劍，
故鄉空隔萬重山。音書斷絕干戈後，親友相逢夢寐間。
卻羨浮雲與飛鳥，因風吹去又吹還。
587.017 【朔中即事】李頻
關門南北雜戎夷，草木秋來即出師。落日風沙長暝早，
窮冬雨雪轉春遲。山頭堠火孤明後，星外行人四絕時。
自古邊功何不立，漢家中外自相疑。
587.018 【感懷獻門下相公】李頻
誰雲郎選不由詩，上相憐才積有時。卻是龍鍾到門晚，
終非稽古致身遲。謀將郡印歸難遂，讀著家書坐欲癡。
日望南宮看列宿，迢迢婺女與鄉比。
587.019 【贈長城庾將軍】李頻
初年三十拜將軍，近代英雄獨未聞。向國報恩心比石，
辭天作鎮氣凌雲。逆風走馬貂裘卷，望塞懸弧雁陣分。
定擁節麾從此去，安西大破犬戎羣。
587.020 【浙東獻鄭大夫】李頻
聖主東憂漲海濱，思移副相倚陶鈞。樓臺獨坐江山月，
舟楫先行澤國春。遙想萬家開戶外，近聞羣盜竄諸鄰。
幾時入去調元化，天下同爲堯舜人。
587.021 【鏡湖夜泊有懷（東晉太守馬臻所築）】李頻
廣水遙堤利物功，因思太守惠無窮。自從版築興農隙，
長與耕耘致歲豐。漲接星津流蕩漾，寬浮雲岫動虛空。
想當戰國開時有，范蠡扁舟祗此中。
587.022 【宣州獻從叔大夫】李頻
清時選地任賢明，從此觀風輟尹京。日月天中辭洛邑，
雲山江上領宣城。萬家閭井俱安寢，千里農桑竟起耕。
聞說聖朝同漢代，已愁徵入拜公卿。
587.023 【賀同年翰林從叔舍人知制誥】李頻
仙禁何人躡近蹤，孔門先選得真龍。別居雲路拋三省，
專掌天書在九重。五色毫揮成渙汗，百寮班下獨從容。
芳年貴盛誰爲比，郁郁青青嶽頂松。
587.024 【吳門別主人（一作吳門月夜與曹太尉話別）】李頻
早晚更看吳苑月，小齋長憶落西窗。
不知明夜誰家見，應照離人隔楚江。
587.025 【自黔中歸新安】李頻
朝過春關辭北闕，暮參戎幕向南巴。
卻將仙桂東歸去，江月相隨直到家。
587.026 【奉和鄭薰相公】李頻
三四株松匝草亭，便成彭澤柳爲名。
蓮峯隱去難辭闕，滻水朝回與出城。
587.027 【及第後還家過峴嶺】李頻
魏馱山前一朵花，嶺西更有幾千家。
石斑魚鮓香沖鼻，淺水沙田飯繞牙。
587.028 【春日旅舍】李頻
未識東西南北路，青春白日坐銷難。
如何一別故園後，五度花開五處看。
587.029 【過長江傷賈島】李頻
忽從一宦遠流離，無罪無人子細知。
到得長江聞杜宇，想君魂魄也相隨。
587.030 【自遣】李頻
永擬東歸把釣絲，將行忽起半心疑。
青雲道是不平地，還有平人上得時。
587.031 【寄曹鄴】李頻
終南山是枕前雲，禁鼓無因曉夜聞。
朝客秋來不朝日，曲江西岸去尋君。
587.032 【述懷】李頻
望月疑無得桂緣，春天又待到秋天。
杏花開與槐花落，愁去愁來過幾年。
587.033 【客洛酬劉駕】李頻
浮世總應相送老，共君偏更遠行多。
此回不似前回別，聽盡離歌逐棹歌。
587.034 【題釣臺障子】李頻
君家盡是我家山，嚴子前臺枕古灣。
卻把釣竿終不可，幾時入海得魚還。
587.035 【題陽山顧鍊師草堂】李頻
若到當時上升處，長生何事後無人。
前峯自去種松子，坐見年來取茯神。
587.036 【聞金吾妓唱梁州】李頻
聞君一曲古梁州，驚起黃雲塞上愁。
秦女樹前花正發，北風吹落滿城秋。
587.037 【遊蜀回簡友人】李頻
別來十二月，去到漏天邊。不是因逢閏，還應是隔年。
587.038 【贈涇州王侍御】李頻
一旦天書下紫微，三年旌旆隴雲飛。
塞門無事春空到，邊草青青戰馬肥。
587.039 【夏日宿祕書姚監宅】李頻
貴宅多嘉樹，先秋有好風。情閒離闕下，夢野在山中。
露色浮寒瓦，螢光墮暗叢。聽吟麗句盡，河漢任西東。
587.040 【過嵩陰隱者】李頻
當門看少室，倚杖復披衣。每日醒還醉，無人是與非。
架書抽讀亂，庭果摘嘗稀。獨有江南客，思家未得歸。
587.041 【留別山家】李頻
閒門不易求，半月在林丘。已與山水別，難爲花木留。
孤懷歸靜夜，遠會隔高秋。莫道無言去，冥心在重遊。
587.042 【送人遊吳】李頻
楚田開雪後，草色與君看。積水浮春氣，深山滯雨寒。
毗陵孤月出，建業一鍾殘。爲把鄉書去，因收別淚難。
587.043 【東渭橋晚眺】李頻
秦地有吳洲，千檣渭曲頭。人當返照立，水徹故鄉流。
落第春難過，窮途日易愁。誰知橋上思，萬里在江樓。
587.044 【送延陵韋少府】李頻
延陵稱貴邑，季子有高蹤。古蹟傳多代，仙山管幾峯。
微泉聲小雨，異木色深冬。去畢三年秩，新詩篋不容。
587.045 【淮南送友人歸滄州】李頻
風色忽西轉，坐爲千里分。高帆背楚落，寒日逆淮曛。
斷燒緣喬木，盤雕隱片雲。鄉關百戰地，歸去始休軍。
587.046 【夏日題盩厔友人書齋】李頻
修竹齊高樹，書齋竹樹中。四時無夏氣，三伏有秋風。
黑處巢幽鳥，陰來叫候蟲。窗西太白雪，萬仞在遙空。
587.047 【尋山】李頻
一徑入雙崖，初疑有幾家。行窮人不見，坐久日空斜。
石上生靈草，泉中落異花。終須結茅屋，向此學餐霞。
587.048 【送元遂上人歸錢唐】李頻
白衣遊帝鄉，已得事空王。卻返湖山寺，高禪水月房。
雨中過嶽黑，秋後宿船涼。回顧秦人語，他生會別方。
587.049 【貽友人喻坦之】李頻
從容心自切，飲水勝銜杯。共在山中長，相隨闕下來。
修身空有道，取事各無媒。不信昇平代，終遺草澤才。
587.050 【送友人往振武】李頻
風沙遙見說，道路替君愁。磧夜星垂地，雲明火上樓。
徵鴻辭塞雪，戰馬識邊秋。不共將軍語，何因有去留。
587.051 【賦得長城斑竹杖】李頻
秦興版築時，翦伐不知誰。異代餘根在，幽人得手持。
細看生古意，閒倚動邊思。莫作鳩形並，空將鶴髮期。
587.052 【送德清喻明府】李頻
棹返霅溪雲，仍參舊使君。州傳多古蹟，縣記是新文。
水柵橫舟閉，湖田立木分。但如詩思苦，爲政即超羣。
587.053 【送薛能少府任盩厔】李頻
不才甘下第，君子蹇何重。相送昆明岸，同看太白峯。
數瓢留頃刻，殘照迫從容。好去煙霞縣，仙人有舊蹤。
587.054 【送許壽下第歸東山】李頻
吾君設禮闈，誰合學忘機。卻是高人起，難爲下第歸。
出關心縱野，避世事終稀。莫更今秋夕，相思望少微。
587.055 【冬夜酬範祕書（一作九衢春日酬範祕書）】李頻
九衢行一匝，不敢入他門。累日無餘事，通宵得至言。
命嗟清世蹇，春覺閏冬暄。翻覆吟佳句，何酬國士恩。
587.056 【送陸肱尉江夏】李頻
如何執簡去，便作掛帆期。澤國三春早，江天落日遲。
縣人齊候處，洲鳥欲飛時。免褐方三十，青雲豈白髭。
587.057 【漢上送人西歸】李頻
幾作西歸夢，因爲愴別心。野銜天去盡，山夾漢來深。
疊浪翻殘照，高帆引片陰。空留相贈句，畢我白頭吟。
587.058 【蜀中逢友人】李頻
自古有行役，誰人免別家。相歡猶陌上，一醉任天涯。
積疊山藏蜀，潺湲水繞巴。他年復何處，共說海棠花。
587.059 【寄範評事】李頻
行坐不相遺，轅門載筆時。雅知難更遇，舊分合長思。
夢即重尋熟，書常轉達遲。山齋終擬到，何日遂心期。
587.060 【南遊過湘漢即事寄友人】李頻
南去遠驅逐，三湘五月行。巴山雪水下，楚澤火雲生。
向野聊中飯，乘涼探暮程。離懷不可說，已迫峽猿聲。
587.061 【送許渾侍御赴潤州】李頻
家山近石頭，遂意恣東遊。祖席離烏府，歸帆轉蜃樓。
陰氛出海散，落月向潮流。別有爲霖日，孤雲未自由。
587.062 【喜友人厲圖南及第】李頻
相憂過己切，相賀似身榮。心達無前後，神交共死生。
承家吾子事，登第世人情。未有通儒術，明時道不行。
587.063 【送友人下第歸越】李頻
歸意隨流水，江湖共在東。山陰何處去，草際片帆通。
雨色春愁裏，潮聲曉夢中。雖爲半年客，便是往來鴻。
587.064 【寄友人】李頻
一別一相見，須臾老此生。客衣寒後薄，山思夜深清。
詩近吟何句，髭新白幾莖。路岐如昨日，來往夢分明。
587.065 【送友人下第歸宛陵】李頻
天涯長戀親，闕下獨傷春。擬住還求己，須歸不爲身。
臨岐仍犯雪，掛席始離塵。共泣東風別，同爲滄海人。
587.066 【秋夜對月寄鳳翔範書記】李頻
月過秋霖後，光應夜夜清。一回相憶起，幾度獨吟行。
河漢東西直，山川遠近明。寸心遙往處，新有雁來聲。
587.067 【送孫明秀才往潘州訪韋卿】李頻
北鳥飛不到，北人今去遊。天涯浮瘴水，嶺外問潘州。
草木春冬茂，猿猱日夜愁。定知遷客淚，應只對君流。
587.068 【八月十五夜對月】李頻
陰盛此宵中，多爲雨與風。坐無雲雨至，看與雪霜同。
抱溼離遙海，傾寒向迥空。年年不可值，還似命難通。
587.069 【及第後歸】李頻
家臨浙水傍，岸對買臣鄉。縱棹隨歸鳥，乘潮向夕陽。
苦吟身得雪，甘意鬢成霜。況此年猶少，酬知足自強。
587.070 【過巫峽】李頻
擁棹向驚湍，巫峯直上看。削成從水底，聳出在雲端。
暮雨晴時少，啼猿渴下難。一聞神女去，風竹掃空壇。
