第151卷 劉長卿
151.01 【送盧侍御赴河北】劉長卿
謫居爲別倍傷情，何事從戎獨遠行。千里按圖收故地，
三軍罷戰及春耕。江天渺渺鴻初去，漳水悠悠草欲生。
莫學仲連逃海上，田單空愧取聊城。
151.02 【送子婿崔真父歸長城】劉長卿
送君卮酒不成歡，幼女辭家事伯鸞。桃葉宜人誠可詠，
柳花如雪若爲看。心憐稚齒鳴環去，身愧衰顏對玉難。
惆悵暮帆何處落，青山無限水漫漫。
151.03 【送陸澧倉曹西上】劉長卿
長安此去欲何依，先達誰當薦陸機。日下鳳翔雙闕迥，
雪中人去二陵稀。舟從故里難移棹，家住寒塘獨掩扉。
臨水自傷流落久，贈君空有淚沾衣。
151.04 【送柳使君赴袁州】劉長卿
宜陽出守新恩至，京口因家始願違。五柳閉門高士去，
三苗按節遠人歸。月明江路聞猿斷，花暗山城見吏稀。
惟有郡齋窗裏岫，朝朝空對謝玄暉。
151.05 【戲題贈二小男】劉長卿
異鄉流落頻生子，幾許悲歡並在身。欲並老容羞白髮，
每看兒戲憶青春。未知門戶誰堪主，且免琴書別與人。
何幸暮年方有後，舉家相對卻沾巾。
151.06 【謫官後臥病官舍，簡賀蘭侍郎（一作貶睦州祖庸見贈）】劉長卿
青春衣繡共稱宜，白首垂絲恨不遺。江上幾回今夜月，
鏡中無復少年時。生還北闕誰相引，老向南邦衆所悲。
歲歲任他芳草綠，長沙未有定歸期。
151.07 【歲日見新曆，因寄都官裴郎中】劉長卿
青陽振蟄初頒歷，白首銜冤欲問天。絳老更能經幾歲，
賈生何事又三年。愁佔蓍草終難決，病對椒花倍自憐。
若道平分四時氣，南枝爲底發春偏。
151.08 【江州重別薛六、柳八二員外】劉長卿
生涯豈料承優詔，世事空知學醉歌。江上月明胡雁過，
淮南木落楚山多。寄身且喜滄洲近，顧影無如白髮何。
今日龍鍾人共棄，愧君猶遣慎風波。
151.09 【青溪口送人歸嶽州】劉長卿
洞庭何處雁南飛，江菼蒼蒼客去稀。帆帶夕陽千里沒，
天連秋水一人歸。黃花裛露開沙岸，白鳥銜魚上釣磯。
歧路相逢無可贈，老年空有淚沾衣。
151.010 【送靈澈上人還越中】劉長卿
禪客無心杖錫還，沃洲深處草堂閒。身隨敝屨經殘雪，
手綻寒衣入舊山。獨向青溪依樹下，空留白日在人間。
那堪別後長相憶，雲木蒼蒼但閉關。
151.011 【送耿拾遺歸上都】劉長卿
若爲天畔獨歸秦，對水看山欲暮春。窮海別離無限路，
隔河征戰幾歸人。長安萬里傳雙淚，建德千峯寄一身。
想到郵亭愁駐馬，不堪西望見風塵。
151.012 【和樊使君登潤州城樓】劉長卿
山城迢遞敞高樓，露冕吹鐃居上頭。春草連天隨北望，
夕陽浮水共東流。江田漠漠全吳地，野樹蒼蒼故蔣州。
王粲尚爲南郡客，別來何處更銷憂。
151.013 【餞王相公出牧括州】劉長卿
縉雲詎比長沙遠，出牧猶承明主恩。城對寒山開畫戟，
路飛秋葉轉朱轓。江潮淼淼連天望，旌旆悠悠上嶺翻。
蕭索庭槐空閉閤，舊人誰到翟公門。
151.014 【題靈祐和尚故居】劉長卿
嘆逝翻悲有此身，禪房寂寞見流塵。多時行徑空秋草，
幾日浮生哭故人。風竹自吟遙入磬，雨花隨淚共沾巾。
殘經窗下依然在，憶得山中問許詢。
151.015 【尋龍井楊老】劉長卿
柴門草舍絕風塵，空谷耕田學子真。泉咽恐勞經隴底，
山深不覺有秦人。手栽松樹蒼蒼老，身臥桃園寂寂春。
唯有胡麻當雞黍，白雲來往未嫌貧。
151.016 【見故人李均所借古鏡恨其未獲歸府斯人已亡愴然有作】劉長卿
故人留鏡無歸處，今日懷君試暫窺。歲久豈堪塵自入，
夜長應待月相隨。空憐瓊樹曾臨匣，猶見菱花獨映池。
所恨平生還不早，如今始掛隴頭枝。
151.017 【聞虞沔州有替，將歸上都，登漢東城寄贈】劉長卿
淮南搖落客心悲，溳水悠悠怨別離。早雁初辭舊關塞，
秋風先入古城池。腰章建隼皇恩賜，露冕臨人白髮垂。
惆悵恨君先我去，漢陽耆老憶旌麾。
151.018 【獻淮寧軍節度使李相公】劉長卿
建牙吹角不聞喧，三十登壇衆所尊。家散萬金酬士死，
身留一劍答君恩。漁陽老將多回席，魯國諸生半在門。
白馬翩翩春草細，郊原西去獵平原。
151.019 【觀校獵，上淮西相公】劉長卿
龍驤校獵邵陵東，野火初燒楚澤空。師事黃公千戰後，
身騎白馬萬人中。笳隨晚吹吟邊草，箭沒寒雲落塞鴻。
三十擁旄誰不羨，周郎少小立奇功。
151.020 【送皇甫曾赴上都】劉長卿
東遊久與故人違，西去荒涼舊路微。秋草不生三徑處，
行人獨向五陵歸。離心日遠如流水，回首川長共落暉。
楚客豈勞傷此別，滄江欲暮自沾衣。
151.021 【送李錄事兄歸襄鄧】劉長卿
十年多難與君同，幾處移家逐轉蓬。白首相逢征戰後，
青春已過亂離中。行人杳杳看西月，歸馬蕭蕭向北風。
漢水楚雲千萬裏，天涯此別恨無窮。
151.022 【漢陽獻李相公】劉長卿
退身高臥楚城幽，獨掩閒門漢水頭。春草雨中行徑沒，
暮山江上捲簾愁。幾人猶憶孫弘閣，百口同乘范蠡舟。
早晚卻還丞相印，十年空被白雲留。
151.023 【長沙過賈誼宅】劉長卿
三年謫宦此棲遲，萬古惟留楚客悲。秋草獨尋人去後，
寒林空見日斜時。漢文有道恩猶薄，湘水無情吊豈知。
寂寂江山搖落處，憐君何事到天涯。
151.024 【奉酬辛大夫喜湖南臘月連日降雪見示之作】劉長卿
長沙耆舊拜旌麾，喜見江潭積雪時。柳絮三冬先北地，
梅花一夜遍南枝。初開窗閣寒光滿，欲掩軍城暮色遲。
閭里何人不相慶，萬家同唱郢中詞。
151.025 【登餘幹古縣城】劉長卿
孤城上與白雲齊，萬古荒涼楚水西。官舍已空秋草綠，
女牆猶在夜烏啼。平江渺渺來人遠，落日亭亭向客低。
沙鳥不知陵谷變，朝飛暮去弋陽溪。
151.026 【將赴嶺外，留題蕭寺遠公院（寺即梁朝蕭內史創）】劉長卿
竹房遙閉上方幽，苔徑蒼蒼訪昔遊。內史舊山空日暮，
南朝古木向人秋。天香月色同僧室，葉落猿啼傍客舟。
此去播遷明主意，白雲何事欲相留。
151.027 【初聞貶謫，續喜量移，登幹越亭贈鄭校書】劉長卿
青青草色滿江洲，萬里傷心水自流。越鳥豈知南國遠，
江花獨向北人愁。生涯已逐滄浪去，冤氣初逢渙汗收。
何事還邀遷客醉，春風日夜待歸舟。
151.028 【北歸入至德州界，偶逢洛陽鄰家李光宰】劉長卿
生涯心事已蹉跎，舊路依然此重過。近北始知黃葉落，
向南空見白雲多。炎州日日人將老，寒渚年年水自波。
華髮相逢俱若是，故園秋草復如何。
151.029 【自江西歸至舊任官舍，贈袁贊府（時經劉展平後）】劉長卿
卻見同官喜復悲，此生何幸有歸期。空庭客至逢搖落，
舊邑人稀經亂離。湘路來過回雁處，江城臥聽搗衣時。
南方風土勞君問，賈誼長沙豈不知。
151.030 【赴南中題褚少府湖上亭子（一作李嘉祐詩）】劉長卿
種田東郭傍春陂，萬事無情把釣絲。綠竹放侵行徑裏，
青山常對捲簾時。紛紛花落門空閉，寂寂鶯啼日更遲。
從此別君千萬裏，白雲流水憶佳期。
151.031 【上巳日越中與鮑侍郎泛舟耶溪】劉長卿
蘭橈縵轉傍汀沙，應接雲峯到若耶。舊浦滿來移渡口，
垂楊深處有人家。永和春色千年在，曲水鄉心萬里賒。
君見漁船時借問，前洲幾路入煙花。
151.032 【雙峯下哭故人李宥】劉長卿
憐君孤壟寄雙峯，埋骨窮泉復幾重。白露空沾九原草，
青山猶閉數株松。圖書經亂知何在，妻子因貧失所從。
惆悵東皋卻歸去，人間無處更相逢。
151.033 【使次安陸寄友人】劉長卿
新年草色遠萋萋，久客將歸失路蹊。暮雨不知溳口處，
春風只到穆陵西。孤城盡日空花落，三戶無人自鳥啼。
君在江南相憶否，門前五柳幾枝低。
151.034 【哭陳歙州】劉長卿
千秋萬古葬平原，素業清風及子孫。旅櫬歸程傷道路，
舉家行哭向田園。空山寂寂開新壟，喬木蒼蒼掩舊門。
儒行公才竟何在，獨憐棠樹一枝存。
151.035 【酬屈突陝】劉長卿
落葉紛紛滿四鄰，蕭條環堵絕風塵。鄉看秋草歸無路，
家對寒江病且貧。藜杖懶迎徵騎客，菊花能醉去官人。
憐君計畫誰知者，但見蓬蒿空沒身。
151.036 【送惠法師遊天台，因懷智大師故居】劉長卿
翠屏瀑水知何在，鳥道猿啼過幾重。落日獨搖金策去，
深山誰向石橋逢。定攀巖下叢生桂，欲買雲中若個峯。
憶想東林禪誦處，寂寥惟聽舊時鐘。
151.037 【自夏口至鸚鵡洲，夕望岳陽，寄源中丞】劉長卿
汀洲無浪復無煙，楚客相思益渺然。漢口夕陽斜渡鳥，
洞庭秋水遠連天。孤城背嶺寒吹角，獨戍臨江夜泊船。
賈誼上書憂漢室，長沙謫去古今憐。
151.038 【送侯中丞流康州】劉長卿
長江極目帶楓林，匹馬孤雲不可尋。遷播共知臣道枉，
猜讒卻爲主恩深。轅門畫角三軍思，驛路青山萬里心。
北闕九重誰許屈，獨看湘水淚沾襟。
151.039 【別嚴士元（一作李嘉祐詩）】劉長卿
春風倚棹闔閭城，水國春寒陰復晴。細雨溼衣看不見，
閒花落地聽無聲。日斜江上孤帆影，草綠湖南萬里情。
東道若逢相識問，青袍今日誤儒生。
151.040 【避地江東，留別淮南使院諸公】劉長卿
長安路絕鳥飛通，萬里孤雲西復東。舊業已應成茂草，
餘生只是任飄蓬。何辭向物開秦鏡，卻使他人得楚弓。
此去行持一竿竹，等閒將狎釣漁翁。
151.041 【罪所上御史惟則】劉長卿
誤因微祿滯南昌，幽系圜扉晝夜長。黃鶴翅垂同燕雀，
青松心在任風霜。鬥間誰與看冤氣，盆下無由見太陽。
賢達不能同感激，更於何處問蒼蒼。
151.042 【送台州李使君，兼寄題國清寺】劉長卿
露冕新承明主恩，山城別是武陵源。花間五馬時行縣，
山外千峯常在門。晴江洲渚帶春草，古寺杉松深暮猿。
知到應真飛錫處，因君一想已忘言。
151.043 【獄中聞收東京有赦】劉長卿
傳聞闕下降絲綸，爲報關東滅虜塵。壯志已憐成白首，
餘生猶待發青春。風霜何事偏傷物，天地無情亦愛人。
持法不須張密網，恩波自解惜枯鱗。
151.044 【溫湯客舍】劉長卿
冬狩溫泉歲欲闌，宮城佳氣晚宜看。湯燻仗裏千旗暖，
雪照山邊萬井寒。君門獻賦誰相達，客舍無錢輒自安。
且喜禮闈秦鏡在，還將妍醜付春官。
151.045 【送孫逸歸廬山（得帆字）】劉長卿
爐峯絕頂楚雲銜，楚客東歸棲此巖。彭蠡湖邊香橘柚，
潯陽郭外暗楓杉。青山不斷三湘道，飛鳥空隨萬里帆。
常愛此中多勝事，新詩他日佇開緘。
151.046 【送馬秀才落第歸江南】劉長卿
南客懷歸鄉夢頻，東門悵別柳條新。殷勤斗酒城陰暮，
盪漾孤舟楚水春。湘竹舊斑思帝子，江蘺初綠怨騷人。
憐君此去未得意，陌上愁看淚滿巾。
151.047 【送常十九歸嵩少故林】劉長卿
迢迢此恨杳無涯，楚澤嵩丘千里賒。歧路別時驚一葉，
雲林歸處憶三花。秋天蒼翠寒飛雁，古堞蕭條晚噪鴉。
他日山中逢勝事，桃源洞裏幾人家。
151.048 【送宇文遷明府赴洪州張觀察追攝豐城令】劉長卿
送君不復遠爲心，餘亦扁舟湘水陰。路逐山光何處盡，
春隨草色向南深。陳蕃待客應懸榻，宓賤之官獨抱琴。
倘見主人論謫宦，爾來空有白頭吟。
151.049 【送李將軍（一作送開府侄隨故李使君旅親卻赴上都）】劉長卿
徵西諸將一如君，報德誰能不顧勳。身逐塞鴻來萬里，
手披荒草看孤墳。擒生絕漠經胡雪，懷舊長沙哭楚雲。
歸去蕭條灞陵上，幾人看葬李將軍。
151.050 【西陵寄一上人】劉長卿
東山訪道成開士，南渡隋陽作本師。了義惠心能善誘，
吳風越俗罷淫祠。室中時見天人命，物外長懸海嶽期。
多謝清言異玄度，懸河高論有誰持。
151.051 【賦得（一作皇甫冉詩，題作春思）】劉長卿
鶯啼燕語報新年，馬邑龍堆路幾千。家住層城臨漢苑，
心隨明月到胡天。機中錦字論長恨，樓上花枝笑獨眠。
爲問元戎竇車騎，何時返旆勒燕然。
151.052 【三月李明府後亭泛舟（一作皇甫冉詩）】劉長卿
江南風景復如何，聞道新亭更欲過。處處紉蘭春浦淥，
萋萋籍草遠山多。壺觴須就陶彭澤，時俗猶傳晉永和。
更待持橈徐轉去，微風落日水增波。
151.053 【喜朱拾遺承恩拜命赴任上都】劉長卿
詔書徵拜脫荷裳，身去東山閉草堂。閶闔九天通奏籍，
華亭一鶴在朝行。滄洲離別風煙遠，青瑣幽深漏刻長。
今日卻回垂釣處，海鷗相見已高翔。
151.054 【鄖上送韋司士歸上都舊業（司士即鄭公之孫頃客於鄖上）】劉長卿
前朝舊業想遺塵，今日他鄉獨爾身。鄖地國除爲過客，
杜陵家在有何人。蒼苔白露生三徑，古木寒蟬滿四鄰。
西去茫茫問歸路，關河漸近淚盈巾。
151.055 【感懷】劉長卿
秋風落葉正堪悲，黃菊殘花欲待誰。水近偏逢寒氣早，
山深常見日光遲。愁中卜命看周易，夢裏招魂讀楚詞。
自笑不如湘浦雁，飛來即是北歸時。
151.056 【送楊於陵歸宋汴州別業】劉長卿
半山溪雨帶斜暉，向水殘花映客衣。旅食嗟餘當歲晚，
能文似汝少年稀。新河柳色千株暗，故國雲帆萬里歸。
離亂要知君到處，寄書須及雁南飛。
151.057 【送崔使君赴壽州】劉長卿
列郡專城分國憂，彤幨皁蓋古諸侯。仲華遇主年猶少，
公瑾論功位已酬。草色青青迎建隼，蟬聲處處雜鳴騶。
千里相思如可見，淮南木葉正驚秋。
151.058 【上陽宮望幸】劉長卿
玉輦西巡久未還，春光猶入上陽間。萬木長承新雨露，
千門空對舊河山。深花寂寂宮城閉，細草青青御路閒。
獨見彩雲飛不盡，只應來去候龍顏。
151.059 【過裴舍人故居】劉長卿
慘慘天寒獨掩扃，紛紛黃葉滿空庭。孤墳何處依山木，
百口無家學水萍。籬花猶及重陽發，鄰笛那堪落日聽。
書幌無人長不卷，秋來芳草自爲螢。
151.060 【登松江驛樓北望故園】劉長卿
淚盡江樓北望歸，田園已陷百重圍。平蕪萬里無人去，
落日千山空鳥飛。孤舟漾漾寒潮小，極浦蒼蒼遠樹微。
白鷗漁父徒相待，未掃欃槍懶息機。
151.061 【秋夜有懷高三十五適，兼呈空上人（一作皇甫冉詩）】劉長卿
晚節逢君趣道深，結茅栽樹近東林。吾師幾度曾摩頂，
高士何年遂發心。北渚三更聞過雁，西城萬里動寒砧。
不見支公與玄度，相思擁膝坐長吟。
151.062 【送孔巢父赴河南軍（一作皇甫冉詩）】劉長卿
江南相送隔煙波，況復新秋一雁過。聞道全軍徵北虜，
又言詩將會南河。邊心冉冉鄉人絕，寒色青青戰馬多。
共許陳琳工奏記，知君名行未蹉跎。
151.063 【登潤州萬歲樓（一作皇甫冉詩）】劉長卿
高樓獨上思依依，極浦遙山合翠微。江客不堪頻北望，
塞鴻何事又南飛。垂山古渡寒煙積，瓜步空洲遠樹稀。
聞道王師猶轉戰，更能談笑解重圍。
151.064 【江樓送太康郭主簿赴嶺南】劉長卿
對酒憐君安可論，當官愛士如平原。料錢用盡卻爲謗，
食客空多誰報恩。萬里孤舟向南越，蒼梧雲中暮帆滅。
樹色應無江北秋，天涯尚見淮陽月。驛路南隨桂水流，
猿聲不絕到炎州。青山落日那堪望，誰見思君江上樓。
151.065 【客舍喜鄭三見寄】劉長卿
客舍逢君未換衣，閉門愁見桃花飛。遙想故園今已爾，
家人應念行人歸。寂寞垂楊映深曲，長安日暮靈臺宿。
窮巷無人鳥雀閒，空庭新雨莓苔綠。北中分與故交疏，
何幸仍回長者車，十年未稱平生意，好得辛勤謾讀書。
151.066 【送賈三北遊】劉長卿
賈生未達猶窘迫，身馳匹馬邯鄲陌。片雲郊外遙送人，
斗酒城邊暮留客。顧予他日仰時髦，不堪此別相思勞。
雨色新添漳水綠，夕陽遠照蘇門高。把袂相看衣共緇，
窮愁只是惜良時。亦知到處逢下榻，莫滯秋風西上期。
151.067 【齊一和尚影堂】劉長卿
一公住世忘世紛，暫來複去誰能分。身寄虛空如過客，
心將生滅是浮雲。蕭散浮雲往不還，淒涼遺教歿仍傳。
舊地愁看雙樹在，空堂只是一燈懸。一燈長照恆河沙，
雙樹猶落諸天花。天花寂寂香深殿，苔蘚蒼蒼閟虛院。
昔餘精念訪禪扉，常接微言清道機。今來寂寞無所得，
唯共門人淚滿衣。
151.068 【潁川留別司倉李萬】劉長卿
故人早負干將器，誰言未展平生意。想君疇昔高步時，
肯料如今折腰事。且知投刃皆若虛，日揮案牘常有餘。
槐暗公庭趨小吏，荷香陂水膾鱸魚。客裏相逢款話深，
如何歧路剩沾襟。白雲西上催歸念，潁水東流是別心。
落日徵驂隨去塵，含情揮手背城闉。已恨良時空此別，
不堪秋草更愁人。
151.069 【聽笛歌留別鄭協律】劉長卿
舊遊憐我長沙謫，載酒沙頭送遷客。天涯望月自沾衣，
江上何人復吹笛。橫笛能令孤客愁，淥波淡淡如不流。
商聲寥亮羽聲苦，江天寂歷江楓秋。靜聽關山聞一叫，
三湘月色悲猿嘯。又吹楊柳激繁音，千里春色傷人心。
隨風飄向何處落，唯見曲盡平湖深。明發與君離別後，
馬上一聲堪白首。
151.070 【時平後送範倫歸安州】劉長卿
昨聞戰罷圖麟閣，破虜收兵卷戎幕。滄海初看漢月明，
紫微已見胡星落。憶昔扁舟此南渡，荊棘煙塵滿歸路。
與君攜手姑蘇臺，望鄉一日登幾回。白雲飛鳥去寂寞，
吳山楚岫空崔嵬。事往時平還舊丘，青青春草近家愁。
洛陽舉目今誰在，潁水無情應自流。吳苑西人去欲稀，
留連一日空知非。江潭歲盡愁不盡，鴻雁春歸身未歸。
萬里遙懸帝鄉憶，五年空帶風塵色。卻到長安逢故人，
不道姓名應不識。
151.071 【小鳥篇，上裴尹】劉長卿
藩籬小鳥何甚微，翩翩日夕空此飛。只緣六翮不自致，
長似孤雲無所依。西城黯黯斜暉落，衆鳥紛紛皆有託。
獨立雖輕燕雀羣，孤飛還懼鷹鸇搏。自憐天上青雲路，
弔影徘徊獨愁暮。銜花縱有報恩時，擇木誰容託身處。
歲月蹉跎飛不進，羽毛憔悴何人問。繞樹空隨烏鵲驚，
巢林只有鷦鷯分。主人庭中蔭喬木，愛此清陰欲棲宿。
少年挾彈遙相猜，遂使驚飛往復回。不辭奮翼向君去，
唯怕金丸隨後來。
151.072 【登吳古城歌】劉長卿
登古城兮思古人，感賢達兮同埃塵。望平原兮寄遠目，
嘆姑蘇兮聚麋鹿。黃池高會事未終，滄海橫流人蕩覆。
伍員殺身誰不冤，竟看墓樹如所言。越王嘗膽安可敵，
遠取石田何所益。一朝空謝會稽人，萬古猶傷甬東客。
黍離離兮城坡坨，牛羊踐兮牧豎歌。野無人兮秋草綠，
園爲墟兮古木多。白楊蕭蕭悲故柯，黃雀啾啾爭晚禾。
荒阡斷兮誰重過，孤舟逝兮愁若何。天寒日暮江楓落，
葉去辭風水自波。
151.073 【疲兵篇】劉長卿
驕虜乘秋下薊門，陰山日夕煙塵昏。三軍疲馬力已盡，
百戰殘兵功未論。陣雲泱漭屯塞北，羽書紛紛來不息。
孤城望處增斷腸，折劍看時可沾臆。元戎日夕且歌舞，
不念關山久辛苦。自矜倚劍氣凌雲，卻笑聞笳淚如雨。
萬里飄颻空此身，十年征戰老胡塵。赤心報國無片賞，
白首還家有幾人。朔風蕭蕭動枯草，旌旗獵獵榆關道。
漢月何曾照客心，胡笳只解催人老。軍前仍欲破重圍，
閨裏猶應愁未歸。小婦十年啼夜織，行人九月憶寒衣。
飲馬滹河晚更清，行吹羌笛遠歸營。只恨漢家多苦戰，
徒遺金鏃滿長城。
151.074 【新安送陸澧歸江陰】劉長卿
新安路，人來去。早潮復晚潮，明日知何處。
潮水無情亦解歸，自憐長在新安住。
151.075 【弄白鷗歌】劉長卿
泛泛江上鷗，毛衣皓如雪。朝飛瀟湘水，夜宿洞庭月。
歸客正夷猶，愛此滄江閒白鷗。
151.076 【長沙贈衡嶽祝融峯般若禪師】劉長卿
般若公，般若公，負鉢何時下祝融。歸路卻看飛鳥外，
禪房空掩白雲中。桂花寥寥閒自落，流水無心西復東。
151.077 【贈湘南漁父】劉長卿
問君何所適，暮暮逢煙水。獨與不繫舟，往來楚雲裏。
釣魚非一歲，終日只如此。日落江清桂楫遲，
纖鱗百尺深可窺。沈鉤垂餌不在得，白首滄浪空自知。
151.078 【明月灣尋賀九不遇】劉長卿
楚水日夜綠，傍江春草滋。青青遙滿目，萬里傷心歸。
故人川上覆何之，明月灣南空所思。故人不在明月在，
誰見孤舟來去時。
151.079 【題曲阿三昧王佛殿前孤石】劉長卿
孤石自何處，對之疑舊遊。氛氳峴首夕，蒼翠剡中秋。
迥出羣峯當殿前，雪山靈鷲慚貞堅。一片孤雲長不去，
莓苔古色空蒼然。
151.080 【送友人東歸】劉長卿
對酒灞亭暮，相看愁自深。河邊草已綠，此別難爲心。
關路迢迢匹馬歸，垂楊寂寂數鶯飛。憐君獻策十餘載，
今日猶爲一布衣。
151.081 【入桂渚次砂牛石穴】劉長卿
扁舟傍歸路，日暮瀟湘深。湘水清見底，楚雲淡無心。
片帆落桂渚，獨夜依楓林。楓林月出猿聲苦，
桂渚天寒桂花吐。此中無處不堪愁，江客相看淚如雨。
151.082 【嚴陵釣臺，送李康成赴江東使】劉長卿
潺湲子陵瀨，彷彿如在目。七里人已非，千年水空綠。
新安江上孤帆遠，應逐楓林萬餘轉。古臺落日共蕭條，
寒水無波更清淺。臺上漁竿不復持，卻令猿鳥向人悲。
灘聲山翠至今在，遲爾行舟晚泊時。
151.083 【送姨子弟往南郊】劉長卿
一展慰久闊，寸心仍未伸。別時兩童稚，及此俱成人。
那堪適會面，遽已悲分首。客路向楚雲，河橋對衰柳。
送君匹馬別河橋，汝南山郭寒蕭條。今我單車復西上，
郎去灞陵轉惆悵。何處共傷離別心，明月亭亭兩鄉望。
151.084 【銅雀臺】劉長卿
嬌愛更何日，高臺空數層。含啼映雙袖，不忍看西陵。
漳河東流無復來，百花輦路爲蒼苔。青樓月夜長寂寞，
碧雲日暮空徘徊。君不見，鄴中萬事非昔時，
古人不在今人悲。春風不逐君王去，草色年年舊宮路。
宮中歌舞已浮雲，空指行人往來處。
151.085 【王昭君歌】劉長卿
自矜嬌豔色，不顧丹青人。那知粉繪能相負，
卻使容華翻誤身。上馬辭君嫁驕虜，玉顏對人啼不語。
北風雁急浮雲秋，萬里獨見黃河流。纖腰不復漢宮寵，
雙蛾長向胡天愁。琵琶弦中苦調多，蕭蕭羌笛聲相和。
誰憐一曲傳樂府，能使千秋傷綺羅。
151.086 【送杜越江佐覲省往新安江】劉長卿
去帆楚天外，望遠愁復積。想見新安江，扁舟一行客。
清流數千丈，底下看白石。色混元氣深，波連洞庭碧。
鳴桹去未已，前路行可覿。猿鳥悲啾啾，杉松雨聲夕。
送君東赴歸寧期，新安江水遠相隨。見說江中孤嶼在，
此行應賦謝公詩。
151.087 【湘中憶歸】劉長卿
終日空理棹，經年猶別家。頃來行已遠，彌覺天無涯。
白雲意自深，滄海夢難隔。迢遞萬里帆，飄颻一行客。
獨憐西江外，遠寄風波里。平湖流楚天，孤雁渡湘水。
湘流澹澹空愁予，猿啼啾啾滿南楚。扁舟泊處聞此聲，
江客相看淚如雨。
151.088 【送郭六侍從之武陵郡】劉長卿
常愛武陵郡，羨君將遠尋。空憐世界迫，孤負桃源心。
洛陽遙想桃源隔，野水閒流春自碧。花下常迷楚客船，
洞中時見秦人宅。落日相看斗酒前，送君南望但依然。
河梁馬首隨春草，江路猿聲愁暮天。丈人別乘佐分憂，
才子趨庭兼勝遊。澧浦荊門行可見，知君詩興滿滄洲。
151.089 【山鴝鵒歌（一作韋應物詩）】劉長卿
山鴝鵒，長在此山吟古木。嘲哳相呼響空谷，
哀鳴萬變如成曲。江南逐臣悲放逐，倚樹聽之心斷續。
巴人峽裏自聞猿，燕客水頭空擊築。山鴝鵒，
一生不及雙黃鵠。朝去秋田啄殘粟，暮入寒林嘯羣族。
鳴相逐，啄殘粟，食不足。青雲杳杳無力飛，
白露蒼蒼抱枝宿。不知何事守空山，萬壑千峯自愁獨。
151.090 【望龍山懷道士許法棱】劉長卿
心惆悵，望龍山。雲之際，鳥獨還。懸崖絕壁幾千丈，
綠蘿嫋嫋不可攀。龍山高，誰能踐。靈原中，蒼翠晚。
嵐煙瀑水如向人，終日迢迢空在眼。中有一人披霓裳，
誦經山頂飧瓊漿。空林閒坐獨焚香，真官列侍儼成行。
朝入青霄禮玉堂，夜掃白雲眠石牀。桃花洞里居人滿，
桂樹山中住日長，龍山高高遙相望。
151.091 【戲贈幹越尼子歌】劉長卿
鄱陽女子年十五，家本秦人今在楚。厭向春江空浣沙，
龍宮落髮披袈裟。五年持戒長一食，至今猶自顏如花。
亭亭獨立青蓮下，忍草禪枝繞精舍。自用黃金買地居，
能嫌碧玉隨人嫁。北客相逢疑姓秦，鉛花拋卻仍青春。
一花一竹如有意，不語不笑能留人。黃鸝欲棲白日暮，
天香未散經行處。卻對香爐閒誦經，春泉漱玉寒泠泠。
雲房寂寂夜鍾後，吳音清切令人聽。人聽吳音歌一曲，
杳然如在諸天宿。誰堪世事更相牽，惆悵回船江水淥。
151.092 【遊四窗】劉長卿
四明山絕奇，自古說登陸。蒼崖倚天立，覆石如覆屋。
玲瓏開戶牖，落落明四目。箕星分南野，有鬥掛檐北。
日月居東西，朝昏互出沒。我來遊其間，寄傲巾半幅。
白雲本無心，悠然伴幽獨。對此脫塵鞅，頓忘榮與辱。
長笑天地寬，仙風吹佩玉。
151.093 【和中丞出使恩命過終南別業】劉長卿
不過林園久，多因寵遇偏。故山長寂寂，春草過年年。
花待朝衣間，雲迎驛騎連。松蘿深舊閤，樵木散閒田。
拜闕貪搖佩，看琴懶更弦。君恩催早入，已夢傅巖邊。
151.094 【岳陽樓】劉長卿
行盡清溪日已蹉，雲容山影兩嵯峨。樓前歸客怨秋夢，
湖上美人疑夜歌。獨坐高高風勢急，平湖渺渺月明多。
終期一艇載樵去，來往片帆愁白波。
151.095 【春望寄王涔陽】劉長卿
清明別後雨晴時，極浦空顰一望眉。湖畔春山煙點點，
雲中遠樹墨離離。依微水戍聞鉦鼓，掩映沙村見酒旗。
風暖草長愁自醉，行吟無處寄相思。
151.096 【留辭】劉長卿
南楚迢迢通漢口，西江淼淼去揚州。
春風已遣歸心促，縱復芳菲不可留。
