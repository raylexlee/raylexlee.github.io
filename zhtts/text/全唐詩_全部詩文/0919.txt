第814卷 无可
814.01 【奉和裴舍人春日杜城旧事】无可
早晚辞纶綍，观农下杜西。草新池似镜，麦暖土如泥。
鹓鹭依川宿，骅骝向野嘶。春来诗更苦，松韵亦含凄。
814.02 【酬厉侍御秋中思归树石所居见寄】无可
三峰居接近，数里蹑云行。深去通仙境，思归厌宦名。
月从高掌出，泉向乱松鸣。坐石眠霞侣，秋来短褐成。
814.03 【奉和段著作山居呈诸同志三首次本韵】无可
香花怀道侣，巾舄立双童。解印鸳鸿内，抽毫水石中。
履温行烧地，衣赤动霞风。又似朝天去，诸僧不可同。
官辞中秘府，疏放野麋齐。偃仰青霄近，登临白日低。
折腰窥乳窦，定足涉冰溪。染翰挥岚翠，僧名几处题。
暂收丹陛迹，独往乱山居。入雪知人远，眠云觉俗虚。
足垂岩顶石，缨濯洞中渠。只见僧酬答，新归绝壑书。
814.04 【春日送丽处士归龙山】无可
爱弟直霜台，家山羡独回。出门时返顾，何日更西来。
柳亦临关发，花应到越开。渔舟谁伴上，依旧恣沿洄。
814.05 【寄兴善寺崔律师】无可
沐浴前朝像，深秋白发师。从来居此寺，未省有东池。
幽石丛圭片，孤松动雪枝。顷曾听道话，别起远山思。
814.06 【送清散游太白山】无可
卷经归太白，蹑藓别萝龛。若履浮云上，须看积翠南。
倚身松入汉，瞑目月离潭。此境堪长往，尘中事可谙。
814.07 【冬晚姚谏议宅会送元绪上人归南山】无可
禅客诗家见，凝寒忽告还。分题回谏笔，留偈在商关。
盘径缘高雪，闲房在半山。自知麋鹿性，亦欲离人间。
814.08 【送契公自桂阳赴南海】无可
南行登岭首，与俗洗烦埃。磬罢孤舟发，禅移积瘴开。
中餐湘鸟下，朝讲海人来。莫便将经卷，炎方去不回。
814.09 【冬中与诸公会宿姚端公宅，怀永乐殷侍御】无可
柱史静开筵，所思何地偏。故人为县吏，五老远峰前。
宾榻寒侵树，公庭夜落泉。会当随假务，一就白云禅。
814.010 【同刘秀才宿见赠】无可
浮云流水心，只是爱山林。共恨多年别，相逢一夜吟。
既能持苦节，勿谓少知音。忆就西池宿，月圆松竹深。
814.011 【官池上】无可
迥疏城阙内，寒泻出云波。岸广山鱼到，汀闲海鹭过。
泛沟侵道急，流叶入宫多。移舸浮中沚，清宵彻晓河。
814.012 【中秋月】无可
蟾宜天地静，三五对阶蓂。照耀超诸夜，光芒掩众星。
影寒池更澈，露冷树销青。枉值中秋半，长乖宿洞庭。
814.013 【雪】无可
松亚竹珊珊，心知万井欢。山明迷旧径，溪满涨新澜。
客醉瑶台曙，兵防玉塞寒。红楼知有酒，谁肯学袁安。
814.014 【宿西岳白石院】无可
白石上嵌空，寒云西复东。瀑流悬住处，雏鹤失禅中。
岳壁松多古，坛基雪不通。未能亲近去，拥褐愧相同。
814.015 【送僧】无可
四海无拘系，行心兴自浓。百年三事衲，万里一枝筇。
夜减当晴影，春消过雪踪。白云深处去，知宿在何峰。
814.016 【送赞律师归嵩山（一作清江诗）】无可
禅意归心急，山深定易安。清贫修道苦，孝友别家难。
雪路寻溪转，花宫映岳看。到时孤塔暮，松月向人寒。
814.017 【春晚喜悟禅师自琉璃上方见过】无可
琉璃师到城，谈性外诸经。下岭雪霜在，近人林木清。
苔痕深草履，瀑布滴铜瓶。乐问山中事，宵言彻晓星。
814.018 【秋暮与诸文士集宿姚端公所居】无可
宵清月复圆，共集侍臣筵。独寡区中学，空论树下禅。
风多秋晚竹，云尽夜深天。此会东西去，堪愁又隔年。
814.019 【客中闻从兄岛游蒲绛因寄】无可
遥遥行李心，苍野入寒深。吟待黄河雪，眠听绛郡砧。
差期逢缺月，访信出空林。何处孤灯下，只闻嘹唳禽。
814.020 【送李长吉之任东井】无可
江盘栈转虚，候吏拜行车。家世维城后，官资宰邑初。
市饶黄犊卖，田蹑白云鉏。万里千山路，何因欲寄书。
814.021 【宿安国简公院（一作安国寺静居法师故院）】无可
雨后清凉境，因还欲不回。井甘桐有露，竹迸地多苔。
幡映宫墙动，香从御苑来。青龙旧经疏，寥落有谁开。
814.022 【京口别崔固】无可
积雨晴时近，西风叶满泉。相逢嵩岳客，共听楚城蝉。
宿馆横秋岛，归帆张远田。别君还寂寞，不似剡中年。
814.023 【中秋夜陇州徐常侍座中咏月】无可
陇城秋月满，太守待停歌。与鹤来松杪，开烟出海波。
气笼星欲尽，光满露初多。若遣山僧说，高明不可过。
814.024 【中秋江驿示韦益】无可
莫惜三更坐，难销万里情。同看一片月，俱在广州城。
泪逐金波满，魂随夜鹊惊。支颐乡思断，无语到鸡鸣。
814.025 【中秋台看月】无可
海雨洗烟埃，月从空碧来。水光笼草树，练影挂楼台。
皓耀迷鲸口，晶荧失蚌胎。宵分凭栏望，应合见蓬莱。
814.026 【中秋夜南楼寄友人】无可
海月出白浪，湖光射高楼。朗吟无绿酒，贱价买清秋。
气冷鱼龙寂，轮高星汉幽。他乡此夜客，对酌经多愁。
814.027 【吊从兄岛】无可
尽日叹沉沦，孤高碣石人。诗名从盖代，谪宦竟终身。
蜀集重编否，巴仪薄葬新。青门临旧卷，欲见永无因。
814.028 【题崔驸马林亭】无可
宫花野药半相和，藤蔓参差惜不科。纤草连门留径细，
高楼出树见山多。洞中避暑青苔满，池上吟诗白鸟过。
更买太湖千片石，叠成云顶绿嵾峨。
814.029 【送韩校书赴江西】无可
车马东门别，扬帆过楚津。花繁期到幕，雪在已离秦。
吟落江沙月，行飞驿骑尘。猿声孤岛雨，草色五湖春。
折苇鸣风岸，遥烟起暮蘋。鄱江连郡府，高兴寄何人。
814.030 【送姚中丞赴陕州】无可
二陕周分地，恩除左掖臣。门阑开幕重，枪甲下天新。
夹道行霜骑，迎风满草人。河流银汉水，城赛铁牛神。
意气思高谢，依违许上陈。何妨向红旆，自与白云亲。
814.031 【送李使君赴琼州兼五州招讨使】无可
分竹雄兼使，南方到海行。临门双旆引，隔岭五州迎。
猿鹤同枝宿，兰蕉夹道生。云垂前骑失，山豁去帆轻。
雨雾蒸秋岸，浪涛震夜城。政闲开迥阁，欹枕岛风清。
814.032 【送姚明府赴招义县】无可
濠梁古县城，结束赴王程。道路携家去，波涛隔月行。
车临芳草下，吏踏落花迎。暮郭山遥见，春洲鸟不惊。
风烟谯国远，桑柘楚田平。何以书能化，长淮彻海清。
814.033 【送杜司马再游蜀中】无可
为客应非愿，愁成欲别时。还游蜀国去，不惜杜陵期。
剑水啼猿在，关林转栈迟。日光低峡口，雨势出蛾眉。
山迥逢残角，云开识远夷。勿令双鬓发，并向锦城衰。
814.034 【赠王将军】无可
勋高绝少年，分卫玉阶前。雄勇明王重，温恭执友贤。
功书唐史满，名到虏庭偏。剑彩浮龙影，衣香袭御烟。
搜书秋霁阁，走马夕阳田。急兔投深草，瞋鹰下半天。
野人盈邸第，朝客醉盘筵。位在将军列，官随宪府迁。
刻心思报国，吁气欲开边。选帅如公议，须知少比肩。
814.035 【寄羽林卢大夫将军】无可
将军直禁闱，绣服耀金羁。羽卫九天静，英豪四塞知。
望云回朔雁，隔水射宫麋。旧国无归思，秋堂梦战时。
门风荀氏敌，剑艺霍家推。计日旌旄下，萧萧万马随。
814.036 【书事寄万年厉员外】无可
帝城皆剧县，令尹美居东。遂拜赵张下，暂离星象中。
拥归从北阙，送上动南宫。举起盆中日，驱行草上风。
不惊卢犬吠，渐见夏台空。紫禁黄山绕，沧溟素浐通。
封疆亲日月，邑里出王公。逐盗千门启，兴祥五稼丰。
胥徒迎晓集，赋税共秋终。条教关天道，歌谣入圣聪。
土膏寒麦覆，人海昼尘蒙。廨宇松连翠，朝街日散红。
文场新桂茂，粉署旧兰崇。留客把盈爵，抽毫咏早鸿。
前驺潘岳贵，故里邵平穷。劝隐莲峰久，期耕树谷同。
凫飞将去叶，剑气尚埋丰。何必华阴土，方垂拂拭功。
814.037 【小雪】无可
片片互玲珑，飞扬玉漏终。乍微全满地，渐密更无风。
集物圆方别，连云远近同。作膏凝瘠土，呈瑞下深宫。
气射重衣透，花窥小隙通。飘秦增旧岭，发汉揽长空。
迥冒巢松鹤，孤鸣穴岛虫。过三知腊尽，盈尺贺年丰。
委积休闻竹，稀疏渐见鸿。盖沙资澶漫，洒海助冲融。
草木潜加润，山河更益雄。因知天地力，覆育有全功。
814.038 【和宾客相国咏雪诗】无可
近腊千岩白，迎春四气催。云阴连海起，风急度山来。
尽日隋堤絮，经冬越岭梅。艳疑歌处散，轻似舞时回。
道蕴诗传丽，相如赋骋才。霁添松筱媚，寒积蕙兰猜。
暗涨宫池水，平封辇路埃。烛龙初照耀，巢鹤乍裴回。
檐日琼先挂，墙风粉旋摧。五门环玉垒，双阙对瑶台。
绮席陵寒坐，珠帘远曙开。灵芝霜下秀，仙桂月中栽。
卷幌书千帙，援琴酒百杯。垂休编太史，呈瑞表中台。
皓夜迷三径，浮光彻九垓。兹辰是丰岁，歌咏属良哉。
814.039 【中秋夜君山脚下看月】无可
汹涌吹苍雾，朦朣吐玉盘。雨师清滓秽，川后扫波澜。
气射繁星灭，光笼八表寒。来驱云涨晚，路上碧霄宽。
熠耀游何在，蟾蜍食渐难。棹飞银电碎，林映白虹攒。
水魄连空合，霜辉压树干。夜深高不动，天下仰头看。
814.040 【哭张籍司业】无可
先生抱衰疾，不起茂陵间。夕临诸孤少，荒居吊客还。
遗文禅东岳，留语葬乡山。多雨铭旌故，残灯素帐闲。
乐章谁与集，垄树即堪攀。神理今难问，予将叫帝关。
814.041 【寄题庐山二林寺】无可
庐岳东南秀，香花惠远踪。名齐松岭峻，气比沃州浓。
积岫连何处，幽崖越几重。双流湓隐隐，九派棹憧憧。
山限东西寺，林交旦暮钟。半天倾瀑溜，数郡见炉峰。
岩并金绳道，潭分玉像容。江微匡俗路，日杲晋朝松。
棕径新苞拆，梅篱故叶壅。岚光生叠砌，霞焰发高墉。
窗籁虚闻狖，庭烟黑过龙。定僧仙峤起，逋客虎溪逢。
濩落垂杨户，荒凉种杏封。塔留红舍利，池吐白芙蓉。
画壁披云见，禅衣对鹤缝。喧经泉滴沥，没履草丰茸。
翠窦欹攀乳，苔桥侧杖筇。探奇盈梦想，搜峭涤心胸。
冥奥终难尽，登临惜未从。上方薇蕨满，归去养乖慵。
814.042 【御沟水】无可
鉴禁疏云数道开，垂风岸柳拂青苔。
银波玉沫空池去，曾历千岩万壑来。
814.043 【中秋月彩如昼，寄上南海从翁侍御】无可
海静天高景气殊，鲸睛失彩蚌潜珠。
不知今夜越台上，望见瀛洲方丈无。
