第814卷 無可
814.01 【奉和裴舍人春日杜城舊事】無可
早晚辭綸綍，觀農下杜西。草新池似鏡，麥暖土如泥。
鵷鷺依川宿，驊騮向野嘶。春來詩更苦，松韻亦含悽。
814.02 【酬厲侍御秋中思歸樹石所居見寄】無可
三峯居接近，數里躡雲行。深去通仙境，思歸厭宦名。
月從高掌出，泉向亂松鳴。坐石眠霞侶，秋來短褐成。
814.03 【奉和段著作山居呈諸同志三首次本韻】無可
香花懷道侶，巾舄立雙童。解印鴛鴻內，抽毫水石中。
履溫行燒地，衣赤動霞風。又似朝天去，諸僧不可同。
官辭中祕府，疏放野麋齊。偃仰青霄近，登臨白日低。
折腰窺乳竇，定足涉冰溪。染翰揮嵐翠，僧名幾處題。
暫收丹陛跡，獨往亂山居。入雪知人遠，眠雲覺俗虛。
足垂巖頂石，纓濯洞中渠。只見僧酬答，新歸絕壑書。
814.04 【春日送麗處士歸龍山】無可
愛弟直霜臺，家山羨獨回。出門時返顧，何日更西來。
柳亦臨關發，花應到越開。漁舟誰伴上，依舊恣沿洄。
814.05 【寄興善寺崔律師】無可
沐浴前朝像，深秋白髮師。從來居此寺，未省有東池。
幽石叢圭片，孤鬆動雪枝。頃曾聽道話，別起遠山思。
814.06 【送清散遊太白山】無可
卷經歸太白，躡蘚別蘿龕。若履浮雲上，須看積翠南。
倚身松入漢，瞑目月離潭。此境堪長往，塵中事可諳。
814.07 【冬晚姚諫議宅會送元緒上人歸南山】無可
禪客詩家見，凝寒忽告還。分題回諫筆，留偈在商關。
盤徑緣高雪，閒房在半山。自知麋鹿性，亦欲離人間。
814.08 【送契公自桂陽赴南海】無可
南行登嶺首，與俗洗煩埃。磬罷孤舟發，禪移積瘴開。
中餐湘鳥下，朝講海人來。莫便將經卷，炎方去不回。
814.09 【冬中與諸公會宿姚端公宅，懷永樂殷侍御】無可
柱史靜開筵，所思何地偏。故人爲縣吏，五老遠峯前。
賓榻寒侵樹，公庭夜落泉。會當隨假務，一就白雲禪。
814.010 【同劉秀才宿見贈】無可
浮雲流水心，只是愛山林。共恨多年別，相逢一夜吟。
既能持苦節，勿謂少知音。憶就西池宿，月圓松竹深。
814.011 【官池上】無可
迥疏城闕內，寒瀉出雲波。岸廣山魚到，汀閒海鷺過。
泛溝侵道急，流葉入宮多。移舸浮中沚，清宵徹曉河。
814.012 【中秋月】無可
蟾宜天地靜，三五對階蓂。照耀超諸夜，光芒掩衆星。
影寒池更澈，露冷樹銷青。枉值中秋半，長乖宿洞庭。
814.013 【雪】無可
松亞竹珊珊，心知萬井歡。山明迷舊徑，溪滿漲新瀾。
客醉瑤臺曙，兵防玉塞寒。紅樓知有酒，誰肯學袁安。
814.014 【宿西嶽白石院】無可
白石上嵌空，寒雲西復東。瀑流懸住處，雛鶴失禪中。
嶽壁松多古，壇基雪不通。未能親近去，擁褐愧相同。
814.015 【送僧】無可
四海無拘繫，行心興自濃。百年三事衲，萬里一枝筇。
夜減當晴影，春消過雪蹤。白雲深處去，知宿在何峯。
814.016 【送贊律師歸嵩山（一作清江詩）】無可
禪意歸心急，山深定易安。清貧修道苦，孝友別家難。
雪路尋溪轉，花宮映嶽看。到時孤塔暮，松月向人寒。
814.017 【春晚喜悟禪師自琉璃上方見過】無可
琉璃師到城，談性外諸經。下嶺雪霜在，近人林木清。
苔痕深草履，瀑布滴銅瓶。樂問山中事，宵言徹曉星。
814.018 【秋暮與諸文士集宿姚端公所居】無可
宵清月復圓，共集侍臣筵。獨寡區中學，空論樹下禪。
風多秋晚竹，雲盡夜深天。此會東西去，堪愁又隔年。
814.019 【客中聞從兄島遊蒲絳因寄】無可
遙遙行李心，蒼野入寒深。吟待黃河雪，眠聽絳郡砧。
差期逢缺月，訪信出空林。何處孤燈下，只聞嘹唳禽。
814.020 【送李長吉之任東井】無可
江盤棧轉虛，候吏拜行車。家世維城後，官資宰邑初。
市饒黃犢賣，田躡白雲鉏。萬里千山路，何因欲寄書。
814.021 【宿安國簡公院（一作安國寺靜居法師故院）】無可
雨後清涼境，因還欲不回。井甘桐有露，竹迸地多苔。
幡映宮牆動，香從御苑來。青龍舊經疏，寥落有誰開。
814.022 【京口別崔固】無可
積雨晴時近，西風葉滿泉。相逢嵩嶽客，共聽楚城蟬。
宿館橫秋島，歸帆張遠田。別君還寂寞，不似剡中年。
814.023 【中秋夜隴州徐常侍座中詠月】無可
隴城秋月滿，太守待停歌。與鶴來松杪，開煙出海波。
氣籠星欲盡，光滿露初多。若遣山僧說，高明不可過。
814.024 【中秋江驛示韋益】無可
莫惜三更坐，難銷萬里情。同看一片月，俱在廣州城。
淚逐金波滿，魂隨夜鵲驚。支頤鄉思斷，無語到雞鳴。
814.025 【中秋臺看月】無可
海雨洗煙埃，月從空碧來。水光籠草樹，練影掛樓臺。
皓耀迷鯨口，晶熒失蚌胎。宵分憑欄望，應合見蓬萊。
814.026 【中秋夜南樓寄友人】無可
海月出白浪，湖光射高樓。朗吟無綠酒，賤價買清秋。
氣冷魚龍寂，輪高星漢幽。他鄉此夜客，對酌經多愁。
814.027 【吊從兄島】無可
盡日嘆沉淪，孤高碣石人。詩名從蓋代，謫宦竟終身。
蜀集重編否，巴儀薄葬新。青門臨舊卷，欲見永無因。
814.028 【題崔駙馬林亭】無可
宮花野藥半相和，藤蔓參差惜不科。纖草連門留徑細，
高樓出樹見山多。洞中避暑青苔滿，池上吟詩白鳥過。
更買太湖千片石，疊成雲頂綠嵾峨。
814.029 【送韓校書赴江西】無可
車馬東門別，揚帆過楚津。花繁期到幕，雪在已離秦。
吟落江沙月，行飛驛騎塵。猿聲孤島雨，草色五湖春。
折葦鳴風岸，遙煙起暮蘋。鄱江連郡府，高興寄何人。
814.030 【送姚中丞赴陝州】無可
二陝周分地，恩除左掖臣。門闌開幕重，槍甲下天新。
夾道行霜騎，迎風滿草人。河流銀漢水，城賽鐵牛神。
意氣思高謝，依違許上陳。何妨向紅旆，自與白雲親。
814.031 【送李使君赴瓊州兼五州招討使】無可
分竹雄兼使，南方到海行。臨門雙旆引，隔嶺五州迎。
猿鶴同枝宿，蘭蕉夾道生。雲垂前騎失，山豁去帆輕。
雨霧蒸秋岸，浪濤震夜城。政閒開迥閣，欹枕島風清。
814.032 【送姚明府赴招義縣】無可
濠梁古縣城，結束赴王程。道路攜家去，波濤隔月行。
車臨芳草下，吏踏落花迎。暮郭山遙見，春洲鳥不驚。
風煙譙國遠，桑柘楚田平。何以書能化，長淮徹海清。
814.033 【送杜司馬再遊蜀中】無可
爲客應非願，愁成欲別時。還遊蜀國去，不惜杜陵期。
劍水啼猿在，關林轉棧遲。日光低峽口，雨勢出蛾眉。
山迥逢殘角，雲開識遠夷。勿令雙鬢髮，並向錦城衰。
814.034 【贈王將軍】無可
勳高絕少年，分衛玉階前。雄勇明王重，溫恭執友賢。
功書唐史滿，名到虜庭偏。劍彩浮龍影，衣香襲御煙。
搜書秋霽閣，走馬夕陽田。急兔投深草，瞋鷹下半天。
野人盈邸第，朝客醉盤筵。位在將軍列，官隨憲府遷。
刻心思報國，吁氣欲開邊。選帥如公議，須知少比肩。
814.035 【寄羽林盧大夫將軍】無可
將軍直禁闈，繡服耀金羈。羽衛九天靜，英豪四塞知。
望雲回朔雁，隔水射宮麋。舊國無歸思，秋堂夢戰時。
門風荀氏敵，劍藝霍家推。計日旌旄下，蕭蕭萬馬隨。
814.036 【書事寄萬年厲員外】無可
帝城皆劇縣，令尹美居東。遂拜趙張下，暫離星象中。
擁歸從北闕，送上動南宮。舉起盆中日，驅行草上風。
不驚盧犬吠，漸見夏臺空。紫禁黃山繞，滄溟素滻通。
封疆親日月，邑里出王公。逐盜千門啓，興祥五稼豐。
胥徒迎曉集，賦稅共秋終。條教關天道，歌謠入聖聰。
土膏寒麥覆，人海晝塵蒙。廨宇松連翠，朝街日散紅。
文場新桂茂，粉署舊蘭崇。留客把盈爵，抽毫詠早鴻。
前騶潘岳貴，故里邵平窮。勸隱蓮峯久，期耕樹谷同。
鳧飛將去葉，劍氣尚埋豐。何必華陰土，方垂拂拭功。
814.037 【小雪】無可
片片互玲瓏，飛揚玉漏終。乍微全滿地，漸密更無風。
集物圓方別，連雲遠近同。作膏凝瘠土，呈瑞下深宮。
氣射重衣透，花窺小隙通。飄秦增舊嶺，發漢攬長空。
迥冒巢松鶴，孤鳴穴島蟲。過三知臘盡，盈尺賀年豐。
委積休聞竹，稀疏漸見鴻。蓋沙資澶漫，灑海助衝融。
草木潛加潤，山河更益雄。因知天地力，覆育有全功。
814.038 【和賓客相國詠雪詩】無可
近臘千巖白，迎春四氣催。雲陰連海起，風急度山來。
盡日隋堤絮，經冬越嶺梅。豔疑歌處散，輕似舞時回。
道蘊詩傳麗，相如賦騁才。霽添松筱媚，寒積蕙蘭猜。
暗漲宮池水，平封輦路埃。燭龍初照耀，巢鶴乍裴回。
檐日瓊先掛，牆風粉旋摧。五門環玉壘，雙闕對瑤臺。
綺席陵寒坐，珠簾遠曙開。靈芝霜下秀，仙桂月中栽。
卷幌書千帙，援琴酒百杯。垂休編太史，呈瑞表中臺。
皓夜迷三徑，浮光徹九垓。茲辰是豐歲，歌詠屬良哉。
814.039 【中秋夜君山腳下看月】無可
洶湧吹蒼霧，朦朣吐玉盤。雨師清滓穢，川后掃波瀾。
氣射繁星滅，光籠八表寒。來驅雲漲晚，路上碧霄寬。
熠耀遊何在，蟾蜍食漸難。棹飛銀電碎，林映白虹攢。
水魄連空合，霜輝壓樹幹。夜深高不動，天下仰頭看。
814.040 【哭張籍司業】無可
先生抱衰疾，不起茂陵間。夕臨諸孤少，荒居弔客還。
遺文禪東嶽，留語葬鄉山。多雨銘旌故，殘燈素帳閒。
樂章誰與集，壟樹即堪攀。神理今難問，予將叫帝關。
814.041 【寄題廬山二林寺】無可
廬嶽東南秀，香花惠遠蹤。名齊松嶺峻，氣比沃州濃。
積岫連何處，幽崖越幾重。雙流湓隱隱，九派棹憧憧。
山限東西寺，林交旦暮鍾。半天傾瀑溜，數郡見爐峯。
巖並金繩道，潭分玉像容。江微匡俗路，日杲晉朝松。
棕徑新苞拆，梅籬故葉壅。嵐光生疊砌，霞焰發高墉。
窗籟虛聞狖，庭煙黑過龍。定僧仙嶠起，逋客虎溪逢。
濩落垂楊戶，荒涼種杏封。塔留紅舍利，池吐白芙蓉。
畫壁披雲見，禪衣對鶴縫。喧經泉滴瀝，沒履草丰茸。
翠竇欹攀乳，苔橋側杖筇。探奇盈夢想，搜峭滌心胸。
冥奧終難盡，登臨惜未從。上方薇蕨滿，歸去養乖慵。
814.042 【御溝水】無可
鑑禁疏雲數道開，垂風岸柳拂青苔。
銀波玉沫空池去，曾歷千巖萬壑來。
814.043 【中秋月彩如晝，寄上南海從翁侍御】無可
海靜天高景氣殊，鯨睛失彩蚌潛珠。
不知今夜越臺上，望見瀛洲方丈無。
