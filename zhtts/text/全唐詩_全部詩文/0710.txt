第697卷 韋莊
697.01 【上元縣（浙西作）】韋莊
南朝三十六英雄，角逐興亡盡此中。有國有家皆是夢，
爲龍爲虎亦成空。殘花舊宅悲江令，落日青山吊謝公。
止竟霸圖何物在，石麟無主臥秋風。
697.02 【江上逢史館李學士】韋莊
前年分袂陝城西，醉憑徵軒日欲低。去浪指期魚必變，
出門回首馬空嘶。關河自此爲徵壘，城闕於今陷戰鼙。
誰謂世途陵是谷，燕來還識舊巢泥。
697.03 【金陵圖】韋莊
誰謂傷心畫不成，畫人心逐世人情。
君看六幅南朝事，老木寒雲滿故城。
697.04 【謁蔣帝廟】韋莊
建業城邊蔣帝祠，素髯清骨舊風姿。江聲似激秦軍破，
山勢如匡晉祚危。殘雪嶺頭明組練，晚霞檐外簇旌旗。
金陵客路方流落，空祝迴鑾奠酒卮。
697.05 【聞再幸梁洋】韋莊
才喜中原息戰鼙，又聞天子幸巴西。延燒魏闕非關燕，
大狩陳倉不爲雞。興慶玉龍寒自躍，昭陵石馬夜空嘶。
遙思萬里行宮夢，太白山前月欲低。
697.06 【王道者】韋莊
五雲遙指海中央，金鼎曾傳肘後方。三島路岐空有月，
十洲花木不知霜。因攜竹杖聞龍氣，爲使仙童帶橘香。
應笑我曹身是夢，白頭猶自學詩狂。
697.07 【陪金陵府相中堂夜宴】韋莊
滿耳笙歌滿眼花，滿樓珠翠勝吳娃。因知海上神仙窟，
只似人間富貴家。繡戶夜攢紅燭市，舞衣晴曳碧天霞。
卻愁宴罷青蛾散，楊子江頭月半斜。
697.08 【和侯秀才同友生泛舟溪中相招之作】韋莊
嵇阮相將棹酒船，晚風侵浪水侵舷。輕如控鯉初離岸，
遠似乘槎欲上天。雨外鳥歸吳苑樹，鏡中人入洞庭煙。
憑君不用回舟疾，今夜西江月正圓。
697.09 【贈野童】韋莊
羨爾無知野性真，亂搔蓬髮笑看人。
閒衝暮雨騎牛去，肯問中興社稷臣。
697.010 【代書寄馬】韋莊
驅馳曾在五侯家，見說初生自渥窪。鬃白似披梁苑雪，
頸肥如撲杏園花。休嫌綠綬嘶貧舍，好著紅纓入使衙。
穩上雲衢千萬裏，年年長踏魏堤沙。
697.011 【題淮陰侯廟】韋莊
滿把椒漿奠楚祠，碧幢黃鉞舊英威。能扶漢代成王業，
忍見唐民陷戰機。雲夢去時高鳥盡，淮陰歸日故人稀。
如何不借平齊策，空看長星落賊圍。
697.012 【送崔郎中往使西川行在】韋莊
拜書辭玉帳，萬里劍關長。新馬杏花色，綠袍春草香。
一身朝玉陛，幾日過銅梁。莫戀爐邊醉，仙宮待侍郎。
697.013 【潤州顯濟閣曉望】韋莊
清曉水如鏡，隔江人似鷗。遠煙藏海島，初日照揚州。
地壯孫權氣，雲凝庾信愁。一篷何處客，吟憑釣魚舟。
697.014 【觀浙西府相畋遊】韋莊
十里旌旗十萬兵，等閒遊獵出軍城。紫袍日照金鵝鬥，
紅旆風吹畫虎獰。帶箭彩禽雲外落，避雕寒兔月中驚。
歸來一路笙歌滿，更有仙娥載酒迎。
697.015 【官莊】韋莊
誰氏園林一簇煙，路人遙指盡長嘆。
桑田稻澤今無主，新犯香醪沒入官。
697.016 【解維】韋莊
又解征帆落照中，暮程還過秣陵東。
二年辛苦煙波裏，贏得風姿似釣翁。
697.017 【雨霽池上作呈侯學士】韋莊
鹿巾藜杖葛衣輕，雨歇池邊晚吹清。
正是如今江上好，白鱗紅稻紫蓴羹。
697.018 【寓言】韋莊
爲儒逢世亂，吾道欲何之。學劍已應晚，歸山今又遲。
故人三載別，明月兩鄉悲。惆悵滄江上，星星鬢有絲。
697.019 【哭同舍崔員外】韋莊
卻到同遊地，三年一電光。池塘春草在，風燭故人亡。
祭罷泉聲急，齋餘磬韻長。碧天應有恨，斜日吊松篁。
697.020 【題姑蘇凌處士莊】韋莊
一簇林亭返照間，門當官道不曾關。花深遠岸黃鶯鬧，
雨急春塘白鷺閒。載酒客尋吳苑寺，倚樓僧看洞庭山。
怪來話得仙中事，新有人從物外還。
697.021 【過當塗縣】韋莊
客過當塗縣，停車訪舊遊。謝公山有墅，李白酒無樓。
採石花空發，烏江水自流。夕陽誰共感，寒鷺立汀洲。
697.022 【江亭酒醒卻寄維揚餞客】韋莊
別筵人散酒初醒，江步黃昏雨雪零。
滿坐綺羅皆不見，覺來紅樹背銀屏。
697.023 【臺城】韋莊
江雨霏霏江草齊，六朝如夢鳥空啼。
無情最是臺城柳，依舊煙籠十里堤。
697.024 【贈漁翁】韋莊
草衣荷笠鬢如霜，自說家編楚水陽。滿岸秋風吹枳橘，
繞陂煙雨種菰蔣。蘆刀夜鱠紅鱗膩，水甑朝蒸紫芋香。
曾向五湖期范蠡，爾來空闊久相忘。
697.025 【過揚州】韋莊
當年人未識兵戈，處處青樓夜夜歌。花發洞中春日永，
月明衣上好風多。淮王去後無雞犬，煬帝歸來葬綺羅。
二十四橋空寂寂，綠楊摧折舊官河。
697.026 【寄右省李起居】韋莊
已向鴛行接雁行，便應雙拜紫薇郎。才聞闕下徵書急，
已覺回朝草詔忙。白馬似憐朱紱貴，綵衣遙惹御爐香。
多慚十載遊梁客，未換青襟侍素王。
697.027 【鑷白】韋莊
白髮太無情，朝朝鑷又生。始因絲一縷，漸至雪千莖。
不避佳人笑，唯慚稚子驚。新年過半百，猶嘆未休兵。
697.028 【漳亭驛小櫻桃】韋莊
當年此樹正花開，五馬仙郎載酒來。
李白已亡工部死，何人堪伴玉山頹。
697.029 【酬吳秀才霅川相送】韋莊
一葉南浮去似飛，楚鄉雲水本無依。離心不忍聞春鳥，
病眼何堪送落暉。摻袂客從花下散，棹舟人向鏡中歸。
夫君別我應惆悵，十五年來識素衣。
697.030 【對雨獨酌】韋莊
榴花新釀綠於苔，對雨閒傾滿滿杯。荷鍤醉翁真達者，
臥雲逋客竟悠哉。能詩豈是經時策，愛酒原非命世才。
門外綠蘿連洞口，馬嘶應是步兵來。
697.031 【夏初與侯補闕江南有約同泛淮汴西赴行朝莊…四韻吊之】韋莊
本約同來謁帝閽，忽隨川浪去東奔。九重聖主方虛席，
千里高堂尚倚門。世德只應榮伯仲，詩名終自付兒孫。
遙憐月落清淮上，寂寞何人吊旅魂。
697.032 【汴堤行】韋莊
欲上隋堤舉步遲，隔雲烽燧叫非時。才聞破虜將休馬，
又道徵遼再出師。朝見西來爲過客，暮看東去作浮屍。
綠楊千里無飛鳥，日落空投舊店基。
697.033 【旅次甬西見兒童以竹槍紙旗戲爲陣列…餘因感之】韋莊
已聞三世沒軍營，又見兒孫學戰爭。
見爾此言堪慟哭，遣予何日望時平。
697.034 【自孟津舟西上雨中作】韋莊
秋煙漠漠雨濛濛，不卷征帆任晚風。百口寄安滄海上，
一身逃難綠林中。來時楚岸楊花白，去日隋堤蓼穗紅。
卻到故園翻似客，歸心迢遞秣陵東。
697.035 【含山店夢覺作】韋莊
曾爲流離慣別家，等閒揮袂客天涯。
燈前一覺江南夢，惆悵起來山月斜。
697.036 【題貂黃嶺官軍】韋莊
散騎蕭蕭下太行，遠從吳會去陳倉。
斜風細雨江亭上，盡日憑欄憶楚鄉。
697.037 【過內黃縣】韋莊
相州吹角欲斜陽，匹馬搖鞭宿內黃。僻縣不容投刺客，
野陂時遇射鵰郎。雲中粉堞新城壘，店後荒郊舊戰場。
猶指去程千萬裏，秣陵煙樹在何鄉。
697.038 【雜感】韋莊
莫悲建業荊榛滿，昔日繁華是帝京。莫愛廣陵臺榭好，
也曾蕪沒作荒城。魚龍爵馬皆如夢，風月煙花豈有情。
行客不勞頻悵望，古來朝市嘆衰榮。
697.039 【垣縣山中尋李書記山居不遇，留題河次店】韋莊
白雲紅樹𡵻㟍東，名鳥羣飛古畫中。
仙吏不知何處隱，山南山北雨濛濛。
697.040 【送人遊並汾】韋莊
風雨蕭蕭欲暮秋，獨攜孤劍塞垣遊。
如今虜騎方南牧，莫過陰關第一州。
697.041 【李氏小池亭十二韻（時在婺州寄居作）】韋莊
積石亂巉巉，庭莎綠不芟。小橋低跨水，危檻半依巖。
花落魚爭唼，櫻紅鳥競鵮。引泉疏地脈，掃絮積山嵌。
古柳紅綃織，新篁紫綺緘。養猿秋嘯月，放鶴夜棲杉。
枕簟谿雲膩，池塘海雨鹹。語窗雞逞辨，舐鼎犬偏饞。
踏蘚青黏屐，攀蘿綠映衫。訪僧舟北渡，貰酒日西銜。
遲客登高閣，題詩繞翠巖。家藏何所寶，清韻滿琅函。
697.042 【遣興】韋莊
如幻如泡世，多愁多病身。亂來知酒聖，貧去覺錢神。
異國清明節，空江寂寞春。聲聲林上鳥，喚我北歸秦。
697.043 【婺州和陸諫議將赴闕懷陽羨山居】韋莊
望闕路仍遠，子牟魂欲飛。道開燒藥鼎，僧寄臥雲衣。
故國饒芳草，他山掛夕暉。東陽雖勝地，王粲奈思歸。
697.044 【江上題所居】韋莊
故人相別盡朝天，苦竹江頭獨閉關。落日亂蟬蕭帝寺，
碧雲歸鳥謝家山。青州從事來偏熟，泉布先生老漸慳。
不是對花長酩酊，永嘉時代不如閒。
697.045 【婺州屏居蒙右省王拾遺車枉降訪病中延候不得因成寄謝】韋莊
三年流落臥漳濱，王粲思家拭淚頻。畫角莫吹殘月夜，
病心方憶故園春。自爲江上樵蘇客，不識天邊侍從臣。
怪得白鷗驚去盡，綠蘿門外有朱輪。
697.046 【將卜蘭芷村居留別郡中在仕】韋莊
蘭芷江頭寄斷蓬，移家空載一帆風。伯倫嗜酒還因亂，
平子歸田不爲窮。避世漂零人境外，結茅依約畫屏中。
從今隱去應難覓，深入蘆花作釣翁。
697.047 【和陸諫議避地寄東陽進退未決見寄】韋莊
未歸天路紫雲深，暫駐東陽歲月侵。入洛聲華當世重，
閔周章句滿朝吟。開爐夜看黃芽鼎，臥甕閒欹白玉簪。
讀易草玄人不會，憂君心是致君心。
697.048 【山墅閒題】韋莊
邐迤前岡厭後岡，一川桑柘好殘陽。主人饋餉炊紅黍，
鄰父攜竿釣紫魴。靜極卻嫌流水鬧，閒多翻笑野雲忙。
有名不那無名客，獨閉衡門避建康。
697.049 【江上逢故人】韋莊
前年送我曲江西，紅杏園中醉似泥。今日逢君越溪上，
杜鵑花發鷓鴣啼。來時舊里人誰在，別後滄波路幾迷。
江畔玉樓多美酒，仲宣懷土莫悽悽。
697.050 【旅中感遇寄呈李祕書昆仲】韋莊
南望愁雲鎖翠微，謝家樓閣雨霏霏。劉楨病後新詩少，
阮籍貧來好客稀。猶喜故人天外至，許將孤劍日邊歸。
懷鄉不怕嚴陵笑，只待秋風別釣磯。
697.051 【送範評事入關】韋莊
寂寥門戶寡相親，日日頻來只有君。正喜琴尊長作伴，
忽攜書劍遠辭羣。傷心柳色離亭見，【目闋】耳蟬聲故國聞。
爲報明年杏園客，與留絕豔待終軍。
697.052 【東陽酒家贈別二絕句】韋莊
送君同上酒家樓，酩酊翻成一笑休。
正是落花饒悵望，醉鄉前路莫回頭。
天涯方嘆異鄉身，又向天涯別故人。
明日五更孤店月，醉醒何處淚沾巾。
697.053 【江上村居】韋莊
本無蹤跡戀柴扃，世亂須教識道情。顛倒夢魂愁裏得，
撅奇詩句望中生。花緣豔絕栽難好，山爲看多詠不成。
聞道漢軍新破虜，使來仍說近離京。
697.054 【江外思鄉】韋莊
年年春日異鄉悲，杜曲黃鶯可得知。
更被夕陽江岸上，斷腸煙柳一絲絲。
697.055 【和鄭拾遺秋日感事一百韻】韋莊
禍亂天心厭，流離客思傷。有家拋上國，無罪謫遐方。
負笈將辭越，揚帆欲泛湘。避時難駐足，感事易迴腸。
雅道何銷德，妖星忽耀芒。中原初縱燎，下國竟探湯。
盜據三秦地，兵纏八水鄉。戰塵輕犯闕，羽旆遠巡梁。
自此修文代，俄成講武場。熊羆驅涿鹿，犀象走昆陽。
御馬迷新棧，宮娥改舊妝。五丁功再睹，八難事難忘。
鳳引金根疾，兵環玉弩強。建牙雖可恃，摩壘詎能防。
霍廟神遐遠，圯橋路杳茫。出師威似虎，禦敵狠如羊。
眉畫猶思赤，巾裁未厭黃。晨趨鳴鐵騎，夜舞挹瓊觴。
僭侈彤襜亂，喧呼繡㥄攘。但聞爭曳組，詎見學垂繮。
鵲印提新篆，龍泉奪曉霜。軍威徒逗撓，我武自維揚。
負扆勞天眷，凝旒念國章。繡旗張畫獸，寶馬躍紅鴦。
但欲除妖氣，寧思蔽耿光。曉煙生帝裏，夜火入春坊。
鳥怪巢宮樹，狐驕上苑牆。設危終在德，視履豈無祥。
氣激雷霆怒，神驅嶽瀆忙。功高分虎節，位下恥龍驤。
遍命登壇將，巡封異姓王。志求扶墜典，力未振頹綱。
漢路閒鵰鶚，雲衢駐驌驦。寶裝軍器麗，麝裛戰袍香。
日睹兵書捷，時聞虜騎亡。人心驚獬豸，雀意伺螳螂。
上略鹹推妙，前鋒詎可當。紆金光照耀，執玉意藏昂。
覆餗非無謂，奢華事每詳。四民皆組綬，九土墮耕桑。
飛騎黃金勒，香車翠鈿裝。八珍羅膳府，五采鬥筐牀。
宴集喧華第，歌鐘簇畫梁。永期傳子姓，寧誤犯天狼。
未睹君除側，徒思玉在傍。竄身奚可保，易地喜相將。
國運方夷險，天心詎測量。九流雖暫蔽，三柄豈相妨。
小孽乖躔次，中興系昊蒼。法堯功已普，罪己德非涼。
帝念惟思理，臣心豈自遑。詔催青瑣客，時待紫微郎。
定難輸宸算，勝災減御粱。皇恩思蕩蕩，睿澤轉洋洋。
偃臥雖非晚，艱難亦備嘗。舜庭招諫鼓，漢殿上書囊。
儉德遵三尺，清朝俟一匡。世隨漁父醉，身效接輿狂。
竄逐同天寶，遭罹異建康。道孤悲海澨，家遠隔天潢。
卒歲貧無褐，經秋病泛漳。似魚甘去乙，比蟹未成筐。
守道慚無補，趨時愧不臧。殷牛常在耳，晉豎欲潛肓。
忸恨山思板，懷歸海欲航。角吹魂悄悄，笛引淚浪浪。
亂覺乾坤窄，貧知日月長。勢將隨鶴列，忽喜遇鴛行。
已報新回駕，仍聞近納隍。文風銷劍楯，禮物換旂裳。
紫闥重開序，青衿再設庠。黑頭期命爵，赬尾尚憂魴。
吳坂嘶騏驥，岐山集鳳凰。詞源波浩浩，諫署玉鏘鏘。
飼雀曾傳慶，烹蛇詎有殃。弢弓揮勁鏃，匣劍淬神鋩。
諤諤寧慚直，堂堂不謝張。曉風趨建禮，夜月直文昌。
去國時雖久，安邦志不常。良金爐自躍，美玉櫝難藏。
北望心如旆，西歸律變商。跡隨江燕去，心逐塞鴻翔。
晚翠籠桑塢，斜暉掛竹堂。路愁千里月，田愛萬斯箱。
伴釣歌前浦，隨樵上遠岡。鷺眠依晚嶼，鳥浴上枯楊。
驚夢緣欹枕，多吟爲倚廊。訪僧紅葉寺，題句白雲房。
帆外青楓老，尊前紫菊芳。夜燈銀耿耿，曉露玉瀼瀼。
異國慚傾蓋，歸塗俟並糧。身雖留震澤，心已過雷塘。
執友知誰在，家山各已荒。海邊登桂楫，煙外泛雲檣。
巢樹禽思越，嘶風馬戀羌。寒聲愁聽杵，空館厭聞螿。
望闕飛華蓋，趨朝振玉璫。米慚無薏苡，面喜有恍榔。
話別心重結，傷時淚一滂。佇歸蓬島後，綸詔潤青緗。
697.056 【夢入關】韋莊
夢中乘傳過關亭，南望蓮峯簇簇青。
馬上正吟歸去好，覺來江月滿前庭。
697.057 【送人歸上國】韋莊
送君江上日西斜，泣向江邊滿樹花。
若見青雲舊相識，爲言流落在天涯。
697.058 【聞春鳥】韋莊
雲晴春鳥滿江村，還似長安舊日聞。
紅杏花前應笑我，我今憔悴亦羞君。
697.059 【櫻桃樹】韋莊
記得初生雪滿枝，和蜂和蝶帶花移。
而今花落遊蜂去，空作主人惆悵詩。
697.060 【獨鶴】韋莊
夕陽灘上立裴回，紅蓼風前雪翅開。
應爲不知棲宿處，幾回飛去又飛來。
697.061 【新栽竹】韋莊
寂寞階前見此君，繞欄吟罷卻沾巾。
異鄉流落誰相識，唯有叢篁似主人。
697.062 【稻田】韋莊
綠波春浪滿前陂，極目連雲罷亞肥。
更被鷺鷀千點雪，破煙來入畫屏飛。
697.063 【庭前菊】韋莊
爲憶長安爛熳開，我今移爾滿庭栽。
紅蘭莫笑青青色，曾向龍山泛酒來。
697.064 【燕來】韋莊
去歲辭巢別近鄰，今來空訝草堂新。
花開對語應相問，不是村中舊主人。
697.065 【倚柴關】韋莊
杖策無言獨倚關，如癡如醉又如閒。
孤吟盡日何人會，依約前山似故山。
697.066 【題七步廊】韋莊
席門無計那殘陽，更接檐前七步廊。
不羨東都丞相宅，每行吟得好篇章。
697.067 【語松竹】韋莊
庭前芳草綠於袍，堂上詩人慾二毛。
多病不禁秋寂寞，雨松風竹莫騷騷。
