第697卷 韦庄
697.01 【上元县（浙西作）】韦庄
南朝三十六英雄，角逐兴亡尽此中。有国有家皆是梦，
为龙为虎亦成空。残花旧宅悲江令，落日青山吊谢公。
止竟霸图何物在，石麟无主卧秋风。
697.02 【江上逢史馆李学士】韦庄
前年分袂陕城西，醉凭征轩日欲低。去浪指期鱼必变，
出门回首马空嘶。关河自此为征垒，城阙于今陷战鼙。
谁谓世途陵是谷，燕来还识旧巢泥。
697.03 【金陵图】韦庄
谁谓伤心画不成，画人心逐世人情。
君看六幅南朝事，老木寒云满故城。
697.04 【谒蒋帝庙】韦庄
建业城边蒋帝祠，素髯清骨旧风姿。江声似激秦军破，
山势如匡晋祚危。残雪岭头明组练，晚霞檐外簇旌旗。
金陵客路方流落，空祝回銮奠酒卮。
697.05 【闻再幸梁洋】韦庄
才喜中原息战鼙，又闻天子幸巴西。延烧魏阙非关燕，
大狩陈仓不为鸡。兴庆玉龙寒自跃，昭陵石马夜空嘶。
遥思万里行宫梦，太白山前月欲低。
697.06 【王道者】韦庄
五云遥指海中央，金鼎曾传肘后方。三岛路岐空有月，
十洲花木不知霜。因携竹杖闻龙气，为使仙童带橘香。
应笑我曹身是梦，白头犹自学诗狂。
697.07 【陪金陵府相中堂夜宴】韦庄
满耳笙歌满眼花，满楼珠翠胜吴娃。因知海上神仙窟，
只似人间富贵家。绣户夜攒红烛市，舞衣晴曳碧天霞。
却愁宴罢青蛾散，杨子江头月半斜。
697.08 【和侯秀才同友生泛舟溪中相招之作】韦庄
嵇阮相将棹酒船，晚风侵浪水侵舷。轻如控鲤初离岸，
远似乘槎欲上天。雨外鸟归吴苑树，镜中人入洞庭烟。
凭君不用回舟疾，今夜西江月正圆。
697.09 【赠野童】韦庄
羡尔无知野性真，乱搔蓬发笑看人。
闲冲暮雨骑牛去，肯问中兴社稷臣。
697.010 【代书寄马】韦庄
驱驰曾在五侯家，见说初生自渥洼。鬃白似披梁苑雪，
颈肥如扑杏园花。休嫌绿绶嘶贫舍，好著红缨入使衙。
稳上云衢千万里，年年长踏魏堤沙。
697.011 【题淮阴侯庙】韦庄
满把椒浆奠楚祠，碧幢黄钺旧英威。能扶汉代成王业，
忍见唐民陷战机。云梦去时高鸟尽，淮阴归日故人稀。
如何不借平齐策，空看长星落贼围。
697.012 【送崔郎中往使西川行在】韦庄
拜书辞玉帐，万里剑关长。新马杏花色，绿袍春草香。
一身朝玉陛，几日过铜梁。莫恋炉边醉，仙宫待侍郎。
697.013 【润州显济阁晓望】韦庄
清晓水如镜，隔江人似鸥。远烟藏海岛，初日照扬州。
地壮孙权气，云凝庾信愁。一篷何处客，吟凭钓鱼舟。
697.014 【观浙西府相畋游】韦庄
十里旌旗十万兵，等闲游猎出军城。紫袍日照金鹅斗，
红旆风吹画虎狞。带箭彩禽云外落，避雕寒兔月中惊。
归来一路笙歌满，更有仙娥载酒迎。
697.015 【官庄】韦庄
谁氏园林一簇烟，路人遥指尽长叹。
桑田稻泽今无主，新犯香醪没入官。
697.016 【解维】韦庄
又解征帆落照中，暮程还过秣陵东。
二年辛苦烟波里，赢得风姿似钓翁。
697.017 【雨霁池上作呈侯学士】韦庄
鹿巾藜杖葛衣轻，雨歇池边晚吹清。
正是如今江上好，白鳞红稻紫莼羹。
697.018 【寓言】韦庄
为儒逢世乱，吾道欲何之。学剑已应晚，归山今又迟。
故人三载别，明月两乡悲。惆怅沧江上，星星鬓有丝。
697.019 【哭同舍崔员外】韦庄
却到同游地，三年一电光。池塘春草在，风烛故人亡。
祭罢泉声急，斋余磬韵长。碧天应有恨，斜日吊松篁。
697.020 【题姑苏凌处士庄】韦庄
一簇林亭返照间，门当官道不曾关。花深远岸黄莺闹，
雨急春塘白鹭闲。载酒客寻吴苑寺，倚楼僧看洞庭山。
怪来话得仙中事，新有人从物外还。
697.021 【过当涂县】韦庄
客过当涂县，停车访旧游。谢公山有墅，李白酒无楼。
采石花空发，乌江水自流。夕阳谁共感，寒鹭立汀洲。
697.022 【江亭酒醒却寄维扬饯客】韦庄
别筵人散酒初醒，江步黄昏雨雪零。
满坐绮罗皆不见，觉来红树背银屏。
697.023 【台城】韦庄
江雨霏霏江草齐，六朝如梦鸟空啼。
无情最是台城柳，依旧烟笼十里堤。
697.024 【赠渔翁】韦庄
草衣荷笠鬓如霜，自说家编楚水阳。满岸秋风吹枳橘，
绕陂烟雨种菰蒋。芦刀夜鲙红鳞腻，水甑朝蒸紫芋香。
曾向五湖期范蠡，尔来空阔久相忘。
697.025 【过扬州】韦庄
当年人未识兵戈，处处青楼夜夜歌。花发洞中春日永，
月明衣上好风多。淮王去后无鸡犬，炀帝归来葬绮罗。
二十四桥空寂寂，绿杨摧折旧官河。
697.026 【寄右省李起居】韦庄
已向鸳行接雁行，便应双拜紫薇郎。才闻阙下征书急，
已觉回朝草诏忙。白马似怜朱绂贵，彩衣遥惹御炉香。
多惭十载游梁客，未换青襟侍素王。
697.027 【镊白】韦庄
白发太无情，朝朝镊又生。始因丝一缕，渐至雪千茎。
不避佳人笑，唯惭稚子惊。新年过半百，犹叹未休兵。
697.028 【漳亭驿小樱桃】韦庄
当年此树正花开，五马仙郎载酒来。
李白已亡工部死，何人堪伴玉山颓。
697.029 【酬吴秀才霅川相送】韦庄
一叶南浮去似飞，楚乡云水本无依。离心不忍闻春鸟，
病眼何堪送落晖。掺袂客从花下散，棹舟人向镜中归。
夫君别我应惆怅，十五年来识素衣。
697.030 【对雨独酌】韦庄
榴花新酿绿于苔，对雨闲倾满满杯。荷锸醉翁真达者，
卧云逋客竟悠哉。能诗岂是经时策，爱酒原非命世才。
门外绿萝连洞口，马嘶应是步兵来。
697.031 【夏初与侯补阙江南有约同泛淮汴西赴行朝庄…四韵吊之】韦庄
本约同来谒帝阍，忽随川浪去东奔。九重圣主方虚席，
千里高堂尚倚门。世德只应荣伯仲，诗名终自付儿孙。
遥怜月落清淮上，寂寞何人吊旅魂。
697.032 【汴堤行】韦庄
欲上隋堤举步迟，隔云烽燧叫非时。才闻破虏将休马，
又道征辽再出师。朝见西来为过客，暮看东去作浮尸。
绿杨千里无飞鸟，日落空投旧店基。
697.033 【旅次甬西见儿童以竹枪纸旗戏为阵列…余因感之】韦庄
已闻三世没军营，又见儿孙学战争。
见尔此言堪恸哭，遣予何日望时平。
697.034 【自孟津舟西上雨中作】韦庄
秋烟漠漠雨濛濛，不卷征帆任晚风。百口寄安沧海上，
一身逃难绿林中。来时楚岸杨花白，去日隋堤蓼穗红。
却到故园翻似客，归心迢递秣陵东。
697.035 【含山店梦觉作】韦庄
曾为流离惯别家，等闲挥袂客天涯。
灯前一觉江南梦，惆怅起来山月斜。
697.036 【题貂黄岭官军】韦庄
散骑萧萧下太行，远从吴会去陈仓。
斜风细雨江亭上，尽日凭栏忆楚乡。
697.037 【过内黄县】韦庄
相州吹角欲斜阳，匹马摇鞭宿内黄。僻县不容投刺客，
野陂时遇射雕郎。云中粉堞新城垒，店后荒郊旧战场。
犹指去程千万里，秣陵烟树在何乡。
697.038 【杂感】韦庄
莫悲建业荆榛满，昔日繁华是帝京。莫爱广陵台榭好，
也曾芜没作荒城。鱼龙爵马皆如梦，风月烟花岂有情。
行客不劳频怅望，古来朝市叹衰荣。
697.039 【垣县山中寻李书记山居不遇，留题河次店】韦庄
白云红树𡵻㟍东，名鸟群飞古画中。
仙吏不知何处隐，山南山北雨濛濛。
697.040 【送人游并汾】韦庄
风雨萧萧欲暮秋，独携孤剑塞垣游。
如今虏骑方南牧，莫过阴关第一州。
697.041 【李氏小池亭十二韵（时在婺州寄居作）】韦庄
积石乱巉巉，庭莎绿不芟。小桥低跨水，危槛半依岩。
花落鱼争唼，樱红鸟竞鵮。引泉疏地脉，扫絮积山嵌。
古柳红绡织，新篁紫绮缄。养猿秋啸月，放鹤夜栖杉。
枕簟谿云腻，池塘海雨咸。语窗鸡逞辨，舐鼎犬偏馋。
踏藓青黏屐，攀萝绿映衫。访僧舟北渡，贳酒日西衔。
迟客登高阁，题诗绕翠岩。家藏何所宝，清韵满琅函。
697.042 【遣兴】韦庄
如幻如泡世，多愁多病身。乱来知酒圣，贫去觉钱神。
异国清明节，空江寂寞春。声声林上鸟，唤我北归秦。
697.043 【婺州和陆谏议将赴阙怀阳羡山居】韦庄
望阙路仍远，子牟魂欲飞。道开烧药鼎，僧寄卧云衣。
故国饶芳草，他山挂夕晖。东阳虽胜地，王粲奈思归。
697.044 【江上题所居】韦庄
故人相别尽朝天，苦竹江头独闭关。落日乱蝉萧帝寺，
碧云归鸟谢家山。青州从事来偏熟，泉布先生老渐悭。
不是对花长酩酊，永嘉时代不如闲。
697.045 【婺州屏居蒙右省王拾遗车枉降访病中延候不得因成寄谢】韦庄
三年流落卧漳滨，王粲思家拭泪频。画角莫吹残月夜，
病心方忆故园春。自为江上樵苏客，不识天边侍从臣。
怪得白鸥惊去尽，绿萝门外有朱轮。
697.046 【将卜兰芷村居留别郡中在仕】韦庄
兰芷江头寄断蓬，移家空载一帆风。伯伦嗜酒还因乱，
平子归田不为穷。避世漂零人境外，结茅依约画屏中。
从今隐去应难觅，深入芦花作钓翁。
697.047 【和陆谏议避地寄东阳进退未决见寄】韦庄
未归天路紫云深，暂驻东阳岁月侵。入洛声华当世重，
闵周章句满朝吟。开炉夜看黄芽鼎，卧瓮闲欹白玉簪。
读易草玄人不会，忧君心是致君心。
697.048 【山墅闲题】韦庄
逦迤前冈厌后冈，一川桑柘好残阳。主人馈饷炊红黍，
邻父携竿钓紫鲂。静极却嫌流水闹，闲多翻笑野云忙。
有名不那无名客，独闭衡门避建康。
697.049 【江上逢故人】韦庄
前年送我曲江西，红杏园中醉似泥。今日逢君越溪上，
杜鹃花发鹧鸪啼。来时旧里人谁在，别后沧波路几迷。
江畔玉楼多美酒，仲宣怀土莫凄凄。
697.050 【旅中感遇寄呈李秘书昆仲】韦庄
南望愁云锁翠微，谢家楼阁雨霏霏。刘桢病后新诗少，
阮籍贫来好客稀。犹喜故人天外至，许将孤剑日边归。
怀乡不怕严陵笑，只待秋风别钓矶。
697.051 【送范评事入关】韦庄
寂寥门户寡相亲，日日频来只有君。正喜琴尊长作伴，
忽携书剑远辞群。伤心柳色离亭见，【目阕】耳蝉声故国闻。
为报明年杏园客，与留绝艳待终军。
697.052 【东阳酒家赠别二绝句】韦庄
送君同上酒家楼，酩酊翻成一笑休。
正是落花饶怅望，醉乡前路莫回头。
天涯方叹异乡身，又向天涯别故人。
明日五更孤店月，醉醒何处泪沾巾。
697.053 【江上村居】韦庄
本无踪迹恋柴扃，世乱须教识道情。颠倒梦魂愁里得，
撅奇诗句望中生。花缘艳绝栽难好，山为看多咏不成。
闻道汉军新破虏，使来仍说近离京。
697.054 【江外思乡】韦庄
年年春日异乡悲，杜曲黄莺可得知。
更被夕阳江岸上，断肠烟柳一丝丝。
697.055 【和郑拾遗秋日感事一百韵】韦庄
祸乱天心厌，流离客思伤。有家抛上国，无罪谪遐方。
负笈将辞越，扬帆欲泛湘。避时难驻足，感事易回肠。
雅道何销德，妖星忽耀芒。中原初纵燎，下国竟探汤。
盗据三秦地，兵缠八水乡。战尘轻犯阙，羽旆远巡梁。
自此修文代，俄成讲武场。熊罴驱涿鹿，犀象走昆阳。
御马迷新栈，宫娥改旧妆。五丁功再睹，八难事难忘。
凤引金根疾，兵环玉弩强。建牙虽可恃，摩垒讵能防。
霍庙神遐远，圯桥路杳茫。出师威似虎，御敌狠如羊。
眉画犹思赤，巾裁未厌黄。晨趋鸣铁骑，夜舞挹琼觞。
僭侈彤襜乱，喧呼绣㥄攘。但闻争曳组，讵见学垂缰。
鹊印提新篆，龙泉夺晓霜。军威徒逗挠，我武自维扬。
负扆劳天眷，凝旒念国章。绣旗张画兽，宝马跃红鸯。
但欲除妖气，宁思蔽耿光。晓烟生帝里，夜火入春坊。
鸟怪巢宫树，狐骄上苑墙。设危终在德，视履岂无祥。
气激雷霆怒，神驱岳渎忙。功高分虎节，位下耻龙骧。
遍命登坛将，巡封异姓王。志求扶坠典，力未振颓纲。
汉路闲雕鹗，云衢驻骕骦。宝装军器丽，麝裛战袍香。
日睹兵书捷，时闻虏骑亡。人心惊獬豸，雀意伺螳螂。
上略咸推妙，前锋讵可当。纡金光照耀，执玉意藏昂。
覆餗非无谓，奢华事每详。四民皆组绶，九土堕耕桑。
飞骑黄金勒，香车翠钿装。八珍罗膳府，五采斗筐床。
宴集喧华第，歌钟簇画梁。永期传子姓，宁误犯天狼。
未睹君除侧，徒思玉在傍。窜身奚可保，易地喜相将。
国运方夷险，天心讵测量。九流虽暂蔽，三柄岂相妨。
小孽乖躔次，中兴系昊苍。法尧功已普，罪己德非凉。
帝念惟思理，臣心岂自遑。诏催青琐客，时待紫微郎。
定难输宸算，胜灾减御粱。皇恩思荡荡，睿泽转洋洋。
偃卧虽非晚，艰难亦备尝。舜庭招谏鼓，汉殿上书囊。
俭德遵三尺，清朝俟一匡。世随渔父醉，身效接舆狂。
窜逐同天宝，遭罹异建康。道孤悲海澨，家远隔天潢。
卒岁贫无褐，经秋病泛漳。似鱼甘去乙，比蟹未成筐。
守道惭无补，趋时愧不臧。殷牛常在耳，晋竖欲潜肓。
忸恨山思板，怀归海欲航。角吹魂悄悄，笛引泪浪浪。
乱觉乾坤窄，贫知日月长。势将随鹤列，忽喜遇鸳行。
已报新回驾，仍闻近纳隍。文风销剑楯，礼物换旂裳。
紫闼重开序，青衿再设庠。黑头期命爵，赪尾尚忧鲂。
吴坂嘶骐骥，岐山集凤凰。词源波浩浩，谏署玉锵锵。
饲雀曾传庆，烹蛇讵有殃。弢弓挥劲镞，匣剑淬神铓。
谔谔宁惭直，堂堂不谢张。晓风趋建礼，夜月直文昌。
去国时虽久，安邦志不常。良金炉自跃，美玉椟难藏。
北望心如旆，西归律变商。迹随江燕去，心逐塞鸿翔。
晚翠笼桑坞，斜晖挂竹堂。路愁千里月，田爱万斯箱。
伴钓歌前浦，随樵上远冈。鹭眠依晚屿，鸟浴上枯杨。
惊梦缘欹枕，多吟为倚廊。访僧红叶寺，题句白云房。
帆外青枫老，尊前紫菊芳。夜灯银耿耿，晓露玉瀼瀼。
异国惭倾盖，归涂俟并粮。身虽留震泽，心已过雷塘。
执友知谁在，家山各已荒。海边登桂楫，烟外泛云樯。
巢树禽思越，嘶风马恋羌。寒声愁听杵，空馆厌闻螀。
望阙飞华盖，趋朝振玉珰。米惭无薏苡，面喜有恍榔。
话别心重结，伤时泪一滂。伫归蓬岛后，纶诏润青缃。
697.056 【梦入关】韦庄
梦中乘传过关亭，南望莲峰簇簇青。
马上正吟归去好，觉来江月满前庭。
697.057 【送人归上国】韦庄
送君江上日西斜，泣向江边满树花。
若见青云旧相识，为言流落在天涯。
697.058 【闻春鸟】韦庄
云晴春鸟满江村，还似长安旧日闻。
红杏花前应笑我，我今憔悴亦羞君。
697.059 【樱桃树】韦庄
记得初生雪满枝，和蜂和蝶带花移。
而今花落游蜂去，空作主人惆怅诗。
697.060 【独鹤】韦庄
夕阳滩上立裴回，红蓼风前雪翅开。
应为不知栖宿处，几回飞去又飞来。
697.061 【新栽竹】韦庄
寂寞阶前见此君，绕栏吟罢却沾巾。
异乡流落谁相识，唯有丛篁似主人。
697.062 【稻田】韦庄
绿波春浪满前陂，极目连云罢亚肥。
更被鹭鹚千点雪，破烟来入画屏飞。
697.063 【庭前菊】韦庄
为忆长安烂熳开，我今移尔满庭栽。
红兰莫笑青青色，曾向龙山泛酒来。
697.064 【燕来】韦庄
去岁辞巢别近邻，今来空讶草堂新。
花开对语应相问，不是村中旧主人。
697.065 【倚柴关】韦庄
杖策无言独倚关，如痴如醉又如闲。
孤吟尽日何人会，依约前山似故山。
697.066 【题七步廊】韦庄
席门无计那残阳，更接檐前七步廊。
不羡东都丞相宅，每行吟得好篇章。
697.067 【语松竹】韦庄
庭前芳草绿于袍，堂上诗人欲二毛。
多病不禁秋寂寞，雨松风竹莫骚骚。
