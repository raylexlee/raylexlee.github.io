第859卷 呂岩
859.01 【贈劉方處士】呂岩
六國愁看沉與浮，攜琴長嘯出神州。擬向煙霞煮白石，
偶來城市見丹丘。受得金華出世術，期於紫府駕雲遊。
年來摘得黃岩翠，琪樹參差連地肺。露飄香隴玉苗滋，
月上碧峯丹鶴唳。洞天消息春正深，仙路往還俗難繼。
忽因乘興下白雲，與君邂逅於塵世。塵世相逢開口希，
共論太古同流志。瑤琴寶瑟與君彈，瓊漿玉液勸我醉。
醉中亦話興亡事，雲道總無珪組累。浮世短景倏成空，
石火電光看即逝。韶年淑質曾非固，花面玉顏還作土。
芳樽但繼曉復昏，樂事不窮今與古。何如識個玄玄道，
道在杳冥須細考。壺中一粒化奇物，物外千年功力奧。
但能製得水中華，水火翻成金丹竈。丹就人間不久居，
自有碧霄元命誥。玄洲暘谷悉可居，地壽天齡永相保。
鸞車鶴駕逐雲飛，迢迢瑤池應易到。耳聞爭戰還傾覆，
眼見妍華成枯槁。唐家舊國盡荒蕪，漢室諸陵空白草。
蜉蝣世界實足悲，槿花性命莫遲遲。珠璣溢屋非爲福，
羅綺滿箱徒自危。志士戒貪昔所重，達人忘欲寧自期。
劉方劉方審聽我，流光迅速如飛過。陰婬果決用心除，
屍鬼因循爲汝禍。八瓊祕訣君自識，莫待鉛空車又破。
破車壞鉛須震驚，直遇伯陽應不可。悠悠憂家復憂國，
耗盡三田元宅火。咫尺玄關若要開，憑君自解黃金鎖。
859.02 【寄白龍洞劉道人】呂岩
玉走金飛兩曜忙，始聞花發又秋霜。徒誇籛壽千來歲，
也是雲中一電光。一電光，何太疾，百年都來三萬日。
其間寒暑互煎熬，不覺童顏暗中失。縱有兒孫滿眼前，
卻成恩愛轉牽纏。及乎精竭身枯朽，誰解教伊暫駐顏。
延年之道既無計，不免將身歸逝水。但看古往聖賢人，
幾個解留身在世。身在世，也有方，只爲時人誤度量。
競向山中尋草藥，伏鉛製汞點丹陽。點丹陽，事迥別，
須向坎中求赤血。取來離位制陰精，配合調和有時節。
時節正，用媒人，金翁奼女結親姻。金翁偏愛騎白虎，
奼女常駕赤龍身。虎來靜坐秋江裏，龍向潭中奮身起。
兩獸相逢戰一場，波浪奔騰如鼎沸。黃婆丁老助威靈，
撼動乾坤走神鬼。須臾戰罷雲氣收，種個玄珠在泥底。
從此根芽漸長成，隨時灌溉抱真精。十月脫胎吞入口，
忽覺凡身已有靈。此個事，世間稀，不是等閒人得知。
宿世若無仙骨分，容易如何得遇之。金液丹，宜便煉，
大都光景急如箭。要取魚，須結筌，何不收心煉取鉛。
莫教燭被風吹滅，六道輪迴難怨天。近來世上人多詐，
盡著布衣稱道者。問他金木是何般，噤口不言如害啞。
卻雲服氣與休糧，別有門庭道路長。豈不見陰君破迷歌裏說，
太乙含真法最強。莫怪言詞太狂劣，只爲時人難鑑別。
惟君心與我心同，方敢傾心與君說。
859.03 【贈喬二郎】呂岩
與君相見皇都裏，陶陶動便經年醉。醉中往往愛藏真，
亦不爲他名與利。勸君休戀浮華榮，直須奔走煙霞程。
煙霞欲去如何去，先須肘後飛金晶。金晶飛到上宮裏，
上宮下宮通光明。當時玉汞涓涓生，奔歸元海如雷聲。
從此夫妻相際會，歡娛踊躍情無外。水火都來兩半間，
卦候翻成地天泰。一浮一瀋陽煉陰，陰盡方知此理深。
到底根元是何物，分明只是水中金。喬公喬公急下手，
莫逐烏飛兼兔走。何如修煉作真人，塵世浮生終不久。
人道長生沒得來，自古至今有有有。
859.04 【鄂渚悟道歌】呂岩
縱橫天際爲閒客，時遇季秋重陽節。陰雲一布遍長空，
膏澤連綿滋萬物。因雨泥滑門不出，忽聞鄰舍語丹術。
試問鄰公可相傳，一言許肯更無難。數篇奇怪文入手，
一夜挑燈讀不了。曉來日早纔看畢，不覺自醉如恍惚。
恍惚之中見有物，狀如日輪明突屼。自言便是丹砂精，
宜向鼎中烹凡質。凡質本來不化真，化真須得真中物。
不用鉛，不用汞，還丹須向爐中種。玄中之玄號真鉛，
及至用鉛還不用。或名龍，或名虎，或號嬰兒並奼女。
丹砂一粒名千般，一中有一爲丹母。火莫燃，水莫凍，
修之煉之須珍重。直待虎嘯折顛峯，驪龍奪得玄珠弄。
龍吞玄寶忽升飛，飛龍被我捉來騎。一翥上朝歸碧落，
碧落廣闊無東西。無曉無夜無年月，無寒無暑無四時。
自從修到無爲地，始覺奇之又怪之。
859.05 【又記】呂岩
數載樂幽幽，欲逃寒暑逼。不求名與利，猶恐身心役。
苦志慕黃庭，殷勤求道跡。陰功暗心修，善行長日積。
世路果逢師，時人皆不識。我師機行密，懷量性孤僻。
解把五行移，能將四象易。傳餘造化門，始悟希夷則。
服取兩般真，從頭路端的。烹煎日月壺，不離乾坤側。
至道眼前觀，得之元咫尺。真空空不空，真色色非色。
推倒玉葫蘆，迸出黃金液。緊把赤龍頭，猛將驪珠吸。
吞歸臟腑中，奪得神仙力。妙號一黍珠，延年千萬億。
同途聽我吟，與道相親益。未曉真黃芽，徒勞遊紫陌。
把住赤烏魂，突出銀蟾魄。未省此中玄，常流容易測。
三天應有路，九地終無厄。守道且藏愚，忘機要混跡。
羣生莫相輕，已是蓬萊客。
859.06 【祕訣歌】呂岩
求之不見，來即不見。不見不見，君之素面。火裏曾飛，
水中亦見。道路非遙，身心不戀。又不知有返陰之龜，
回陽之雁。遇即遇真人，達即達其神。一萬二千甲子，
這一壺流霞長春。流霞流霞，本性一家。飢餐日精，
渴飲月華。將甲子丁丑之歲，與君決破東門之大瓜。
859.07 【勉牛生、夏侯生】呂岩
二秀才，二秀才兮非秀才，非秀才兮是仙才。
中華國裏親遭遇，仰面觀天笑眼開。鶴形兮龜骨，
龍吟兮虎顏。我有至言相勸勉，願君兮勿猜勿猜。
但煦日吹月，咽雨呵雷。火寄冥宮，水濟丹臺。
金木交而土歸位，鉛汞分而丹露胎。赤血換而白乳流，
透九竅兮動百骸。然然卷，然然舒，哀哀咍咍。
孩兒喘而不死，腹空虛兮長齋。酬名利兮狂歌醉舞，
酬富貴兮麻裰莎鞋。甲子問時休記，看桑田變作黃埃。
青山白雲好居住，勸君歸去來兮歸去來。
859.08 【題四明金鵝寺壁】呂岩
方丈有門出不鑰，見個山童露雙腳。問伊方丈何寂寥，
道是虛空也不著。聞此語，何欣欣，主翁豈是尋常人。
我來謁見不得見，謁心耿耿生埃塵。歸去也，波浩渺，
路入蓬萊山杳杳。相思一上石樓時，雪晴海闊千峯曉。
859.09 【穀神歌】呂岩
我有一腹空谷虛，言之道有又還無。言之無兮不可舍，
言之有兮不可居。谷兮谷兮太玄妙，神兮神兮真大道。
保之守之不死名，修之煉之仙人號。神得一以靈，
谷得一以盈。若人能守一，只此是長生。本不遠離，
身還不見。煉之功若成，自然凡骨變。穀神不死玄牝門，
出入綿綿道若存。修煉還須夜半子，河車般載上崑崙。
龍又吟，虎又嘯，風雲際會黃婆叫。火中奼女正含嬌，
回觀水底嬰兒俏。嬰兒奼女見黃婆，兒女相逢兩意和。
金殿玉堂門十二，金翁木母正來過。重門過後牢關鎖，
點檢鬥牛先下火。進火消陰始一陽，千歲仙桃初結果。
曲江東岸金烏飛，西岸清光玉兔輝。烏兔走歸峯頂上，
爐中奼女脫青衣。脫卻青衣露素體，嬰兒領入重幃裏。
十月情濃產一男，說道長生永不死。勸君煉，勸君修，
穀神不死此中求。此中悟取玄微處，與君白日登瀛洲。
859.010 【修身訣】呂岩
人命急如線，上下來往速如箭。認得是元神，
子後午前須至煉。隨意出，隨意入，天地三才人得一。
既得一，勿遺失，失了永求無一物。堪嘆荒郊冢墓中，
自古滅亡不知屈。
859.011 【長短句】呂岩
落魄且落魄，夜宿鄉村，朝遊城郭。閒來無事玩青山，
困來街市貨丹藥。賣得錢，不算度，酤美酒，自斟酌。
醉後吟哦動鬼神，任意日頭向西落。
859.012 【直指大丹歌】呂岩
三清宮殿隱昆巔，日月光浮起紫煙。池沼泓泓翻玉液，
樓臺疊疊運靈泉。青龍乘火鉛爲汞，白虎騰波汞作鉛。
欲得坎男求匹偶，須憑離女結因緣。黃婆設盡千般計，
金鼎開成一朵蓮。列女擎烏當左畔，將軍戴兔鎮西邊。
黑龜卻伏紅爐下，朱雀還棲華閣前。然後澄神窺見影，
三週功就駕雲輧。
859.013 【漁父詞一十八首·入定】呂岩
閉目藏真神思凝，杳冥中裏見吾宗。
無邊畔，迥朦朧，玄景觀來覺盡空。
859.014 【漁父詞一十八首·初九】呂岩
大道從來屬自然。空堂寂坐守機關。
三田寶，鎮長存，赤帝分明坐廣寒。
859.015 【漁父詞一十八首·玄用】呂岩
日月交加曉夜奔，崑崙頂上定乾坤。
真鏡裏，實堪論，靉靉紅霞曉寂門。
859.016 【漁父詞一十八首·神效】呂岩
恍惚擒來得自然，偷他造化在其間。
神鼎內，火烹煎，盡歷陰陽結作丹。
859.017 【漁父詞一十八首·沐浴】呂岩
卯酉門中作用時，赤龍時蘸玉清池。
雲薄薄，雨微微，看取妖容露雪肌。
859.018 【漁父詞一十八首·延壽】呂岩
子午常餐日月精，玄關門戶啓還扃。
長如此，過平生，且把陰陽子細烹。
859.019 【漁父詞一十八首·瑞鼎】呂岩
會合都從戊巳家，金鉛水汞莫須誇。
只此物，結丹砂，反覆陰陽色轉華。
859.020 【漁父詞一十八首·活得】呂岩
位立三才屬五行，陰陽合處便相生。
龍飛踊，虎狌獰，吐個神珠各戰爭。
859.021 【漁父詞一十八首·燦爛】呂岩
四象分明八卦周，乾坤男女論綢繆。
交會處，更嬌羞，轉覺情深玉體柔。
859.022 【漁父詞一十八首·煉質】呂岩
運本還元於此尋，周流金鼎虎龍吟。
身不老，俗難侵，貌返童顏骨變金。
859.023 【漁父詞一十八首·神異】呂岩
還返初成立變童，瑞蓮開處色輝紅。
金鼎內，迥朦朧，換骨添筋處處通。
859.024 【漁父詞一十八首·知路】呂岩
那個仙經述此方，參同大易顯陰陽。
須窮取，莫顛狂，會者名高道自昌。
859.025 【漁父詞一十八首·朝帝】呂岩
九轉功成數盡乾，開爐撥鼎見金丹。
餐餌了，別塵寰，足躡青雲突上天。
859.026 【漁父詞一十八首·方契理】呂岩
舉世人生何所依，不求自己更求誰。
絕嗜慾，斷貪癡，莫把神明暗裏欺。
859.027 【漁父詞一十八首·自無憂】呂岩
學道初從此處修，斷除貪愛別嬌柔。
長守靜，處深幽，服氣餐霞飽即休。
859.028 【漁父詞一十八首·作甚物】呂岩
貪貴貪榮逐利名，追遊醉後戀歡情。
年不永，代君驚，一報身終那裏生。
859.029 【漁父詞一十八首·疾瞥地】呂岩
萬劫千生得個人，須知先世種來因。
速覺悟。出迷津，莫使輪迴受苦辛。
859.030 【漁父詞一十八首·常自在】呂岩
閉目尋真真自歸，玄珠一顆出輝輝。
終日玩，莫拋離，免使閻王遣使追。
859.031 【口占】呂岩
非神亦非仙，非術亦非幻。天地有終窮，桑田幾遷變。
身固非我有，財亦何足戀。曷不從吾遊，騎鯨騰汗漫。
859.032 【敲爻歌】呂岩
漢終唐國飄蓬客，所以敲爻不可測。縱橫逆順沒遮欄，
靜則無爲動是色。也飲酒，也食肉，守定胭花斷淫慾。
行歌唱詠胭粉詞，持戒酒肉常充腹。色是藥，酒是祿，
酒色之中無拘束。只因花酒誤長生，飲酒帶花神鬼哭。
不破戒，不犯淫，破戒真如性即沈。犯淫壞失長生寶，
得者須由道力人。道力人，真散漢，酒是良朋花是伴。
花街柳巷覓真人，真人只在花街玩。摘花戴飲長生酒，
景裏無爲道自昌。一任羣迷多笑怪，仙花仙酒是仙鄉。
到此鄉，非常客，奼女嬰兒生喜樂。洞中常採四時花，
時花結就長生藥。長生藥，採花心，花蕊層層豔麗春。
時人不達花中理，一訣天機直萬金。謝天地，感虛空，
得遇仙師是祖宗。附耳低言玄妙旨，提上蓬萊第一峯。
