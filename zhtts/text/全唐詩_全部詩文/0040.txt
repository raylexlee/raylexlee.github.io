第040卷 上官儀
40.01 【奉和過舊宅應制】上官儀
石關清晚夏，璇輿御早秋。神麾颺珠雨，仙吹響飛流。
沛水祥雲泛，宛郊瑞氣浮。大風迎漢築，叢煙入舜球。
翠梧臨鳳邸，滋蘭帶鶴舟。偃伯歌玄化，扈蹕頌王遊。
遺簪謬昭獎，珥筆荷恩休。
40.02 【早春桂林殿應詔】上官儀
步輦出披香，清歌臨太液。曉樹流鶯滿，春堤芳草積。
風光翻露文，雪華上空碧。花蝶來未已，山光暖將夕。
40.03 【安德山池宴集】上官儀
上路抵平津，後堂羅薦陳。締交開狎賞，麗席展芳辰。
密樹風煙積，回塘荷芰新。雨霽虹橋晚，花落鳳台春。
翠釵低舞席，文杏散歌塵。方惜流觴滿，夕鳥已城闉。
40.04 【酬薛舍人萬年宮晚景寓直懷友】上官儀
奕奕九成臺，窈窕絕塵埃。蒼蒼萬年樹，玲瓏下冥霧。
池色搖晚空，巖花斂餘煦。清切丹禁靜，浩蕩文河注。
留連窮勝託，夙期暌善謔。東望安仁省，西臨子云閣。
長嘯披煙霞，高步尋蘭若。金狄掩通門，雕鞍歸騎喧。
燕姝對明月，荊豔促芳尊。別有青山路，策杖訪王孫。
40.05 【奉和潁川公秋夜】上官儀
泬寥空色遠，芸黃悽序變。涸浦落遵鴻，長飆送巢燕。
千秋流夕景，萬籟含宵喚。峻雉聆金柝，層臺切銀箭。
40.06 【謝都督輓歌】上官儀
漠漠佳城幽，蒼蒼松檟暮。魯幕飄欲卷，宛駟悲還顧。
楚挽繞廬山，胡笳臨武庫。悵然郊原靜，煙生歸鳥度。
40.07 【八詠應制二首】上官儀
啓重帷，重帷照文杏。翡翠藻輕花，流蘇媚浮影。
瑤笙燕始歸，金堂露初晞。風隨少女至，虹共美人歸。
羅薦已擘鴛鴦被，綺衣復有蒲萄帶。殘紅豔粉映簾中，
戲蝶流鶯聚窗外。洛濱春雪回，巫峽暮雲來。
雪花飄玉輦，雲光上璧臺。共待新妝出，清歌送落梅。
入叢臺，叢臺裛春露。滴瀝間深紅，參差散輕素。
妝蝶驚復聚，黃鸝飛且顧。攀折殊未已，復值驚飛起。
送影舞衫前，飄香歌扇裏。望望惜春暉，行行猶未歸。
暫得佳遊趣，更愁花鳥稀。
且學鳥聲調鳳管，方移花影入鴛機。
40.08 【和太尉戲贈高陽公】上官儀
薰爐御史出神仙，雲鞍羽蓋下芝田。紅塵正起浮橋路，
青樓遙敞御溝前。傾城比態芳菲節，絕世相嬌是六年。
慣是洛濱要解珮，本是河間好數錢。翠釵照耀銜雲發，
玉步逶迤動羅襪。石榴絞帶輕花轉，桃枝綠扇微風發。
無情拂袂欲留賓，詎恨深潭不可越。天津一別九秋長，
豈若隨聞三日香。南國自然勝掌上，東家復是憶王昌。
40.09 【王昭君】上官儀
玉關春色晚，金河路幾千。琴悲桂條上，笛怨柳花前。
霧掩臨妝月，風驚入鬢蟬。緘書待還使，淚盡白雲天。
40.010 【詠雪應詔】上官儀
禁園凝朔氣，瑞雪掩晨曦。花明棲鳳閣，珠散影娥池。
飄素迎歌上，翻光向舞移。幸因千里映，還繞萬年枝。
40.011 【奉和山夜臨秋】上官儀
殿帳清炎氣，輦道含秋陰。悽風移漢築，流水入虞琴。
雲飛送斷雁，月上淨疏林。滴瀝露枝響，空濛煙壑深。
40.012 【江王太妃輓歌】上官儀
黃鶴悲歌絕，椒花清頌餘。埃凝寫鄰鏡，網結和扉魚。
銀消風燭盡，珠滅夜輪虛。別有南陵路，幽叢臨葉疏。
40.013 【故北平公輓歌】上官儀
木落園林曠，庭虛風露寒。北里清音絕，南陔芳草殘。
遠氣猶標劍，浮雲尚寫冠。寂寂琴臺晚，秋陰入井幹。
40.014 【高密長公主輓歌】上官儀
湘渚韜靈蹟，娥臺靜瑞音。鳳逐清簫遠，鸞隨幽鏡沉。
霜處華芙落，風前銀燭侵。寂寞平陽宅，月冷洞房深。
40.015 【詠畫障】上官儀
芳晨麗日桃花浦，珠簾翠帳鳳凰樓。蔡女菱歌移錦纜，
燕姬春望上瓊鉤。新妝漏影浮輕扇，冶袖飄香入淺流。
未減行雨荊臺下，自比凌波洛浦遊。
40.016 【奉和秋日即目應制】上官儀
上苑通平樂，神池邇建章。樓臺相掩映，城闕互相望。
緹油泛行幔，簫吹轉浮樑。晚雲含朔氣，斜照蕩秋光。
落葉飄蟬影，平流寫雁行。槿散凌風縟，荷銷裛露香。
仙歌臨枍詣，玄豫歷長楊。歸路乘明月，千門開未央。
40.017 【入朝洛堤步月】上官儀
脈脈廣川流，驅馬歷長洲。鵲飛山月曙，蟬噪野風秋。
40.018 【春日（一作元萬頃詩）】上官儀
花輕蝶亂仙人杏，葉密鶯啼帝女桑。
飛雲閣上春應至，明月樓中夜未央。
40.019 【從駕閭山詠馬】上官儀
桂香塵處減，練影月前空。定惑由關吏，徒嗟塞上翁。
