第240卷 元結
240.01 【二風詩·治風詩五篇·至仁】元結
（古有仁帝，能全仁明以封天下，故爲《至仁》之詩
二章四韻十二句）
猗皇至聖兮，至惠至仁，德施蘊蘊。
蘊蘊如何？不全不缺，莫知所貺。
猗皇至聖兮，至儉至明，化流瀛瀛。
瀛瀛如何？不虢不赩，莫知其極。
240.02 【二風詩·治風詩五篇·至慈】元結
（古有慈帝，能保靜順以涵萬物，故爲《至慈》之詩
二章四韻十四句）
至化之深兮，猗猗娭娭。如煦如吹，如負如持，
而不知其慈。故莫周莫止，靜和而止。
至化之極兮，瀛瀛溶溶。如涵如封，如隨如從，
而不知其功。故莫由莫己，順時而理。
240.03 【二風詩·治風詩五篇·至勞】元結
（古有勞王，能執勞儉以大功業，故爲《至勞》之詩
三章六韻二十四句）
至哉勤績，不盈不延；誰能頌之，我請頌焉。
於戲勞王，勤亦何極；濟爾九土，山川溝洫。
至哉儉德，不豐不敷；誰能頌之，我請頌夫。
於戲勞王，儉亦何深；戒爾萬代，奢侈荒淫。
至哉茂功，不升不圮；誰能頌之，我請頌矣。
於戲勞王，功亦何大；去爾兆庶，洪湮災害。
240.04 【二風詩·治風詩五篇·至正】元結
（古有正王，能正慎恭和以安上下，故爲《至正》之詩
一章四韻八句）
爲君之道，何以爲明？功不濫賞，罪不濫刑；
讜言則聽，諂言不聽；王至是然，可爲明焉。
240.05 【二風詩·治風詩五篇·至理】元結
（古有理王，能守清一以致無刑，故爲《至理》之詩
一章三韻十二句）
理何爲兮，系修文德。加之清一，莫不順則。意彼刑法，
設以化人；致使無之，而化益純。所謂代刑，以道去殺。
嗚呼嗚呼！人不斯察。
240.06 【二風詩·亂風詩五篇·至荒】元結
（古有荒王，忘戒慎道，以逸豫失國，故爲《至荒》
之詩一章三韻十二句）
國有世謨，仁信勤歟。王實惛荒，終亡此乎。
焉有力恣諂惑，而不亡其國？嗚呼亡王，忍爲此心！
敢正亡王，永爲世箴。
240.07 【二風詩·亂風詩五篇·至亂】元結
（古有亂王，肆極兇虐，亂亡乃已，故爲《至亂》之詩
二章二韻十二句）
嘻乎王家，曾有兇王，中世失國，豈非驕荒。
複復之難，令則可忘。
嘻乎亂王，王心何思？暴淫虐惑，無思不爲；
生人冤怨，言何極之。
240.08 【二風詩·亂風詩五篇·至虐】元結
（古有虐王，昏毒狂忍，無惡不及，故爲《至虐》之詩
二章四韻十八句）
夫爲君上兮，慈順明恕，可以化人。忍行昏恣，
獨樂其身；一徇所欲，萬方悲哀。於斯而喜，當云何哉？
夫爲君上兮，兢慎儉約，可以保身，忍行荒惑，虐暴於人；
前世失國，如王者多。於斯不寤，當如之何。
240.09 【二風詩·亂風詩五篇·至惑】元結
（古有惑王，用奸臣以虐外，寵妖女以亂內，內外用亂，
至於崩亡，故爲《至惑》之詩二章六韻二十句）
賢聖爲上兮，必儉約戒身，鑑察化人，所以保福也。
如何不思，荒恣是爲？上下隔塞，人神怨奰；
敖惡無厭，不畏顛墜。
聖賢爲上兮，必用賢正，黜奸佞之臣，所以長久也。
如何反是，以爲亂矣？寵邪信惑，近佞好諛；廢嫡立庶，
忍爲禍謨。
240.010 【二風詩·亂風詩五篇·至傷】元結
（古有傷王，以崩蕩之餘，無惡不爲也。亂亡之由，
固在累積。故爲《至傷》之詩一章二韻十二句）
夫可傷兮？傷王乎，欲何爲乎？將蠹枯矣，無人救乎？
蠹枯及矣，不可救乎？嗟傷王！自爲人君，變爲人奴！
爲人君者，忘戒乎。
240.011 【補樂歌十首·網罟】元結
（《網罟》，伏羲氏之樂歌也。其義蓋稱伏羲能易人
取禽獸之勞，凡二章，章四句）
吾人苦兮，水深深。網罟設兮，水不深。
吾人苦兮，山幽幽。網罟設兮，山不幽。
240.012 【補樂歌十首·豐年】元結
（《豐年》，神農氏之樂歌也，其義蓋稱神農教人種植
之功。凡二章，章四句）
猗太帝兮，其智如神；分草實兮，濟我生人。
猗太帝兮，其功如天；均四時兮，成我豐年。
240.013 【補樂歌十首·雲門】元結
（《雲門》，軒轅氏之樂歌也，其義蓋言云之出，潤益
萬物，如帝之德，無所不施。凡二章，章四句）
玄雲溶溶兮，垂雨濛濛；類我聖澤兮，涵濡不窮。
玄雲漠漠兮，含映逾光；類我聖德兮，溥被無方。
240.014 【補樂歌十首·九淵】元結
（《九淵》，少昊氏之樂歌也，其義蓋稱少昊之德，
淵然深遠。凡一章，章四句）
聖德至深兮，奫奫如淵；生類娭娭兮，孰知其然。
240.015 【補樂歌十首·五莖】元結
（《五莖》，顓頊氏之樂歌也，其義蓋稱顓頊得五德
之根莖。凡一章，章八句）
植植萬物兮，滔滔根莖；五德涵柔兮，渢渢而生。
其生如何兮秞秞，天下皆自我君兮化成。
240.016 【補樂歌十首·六英】元結
（《六英》，高辛氏之樂歌也，其義蓋稱帝嚳能總
六合之英華。凡二章，章六句）
我有金石兮，擊考崇崇。與汝歌舞兮，上帝之風。
由六合兮，英華渢渢。
我有絲竹兮，韻和泠泠。與汝歌舞兮，上帝之聲。
由六合兮，根底嬴嬴。
240.017 【補樂歌十首·咸池】元結
（《咸池》，陶唐氏之樂歌也，其義蓋稱堯德至大，
無不備全。凡二章，章四句）
元化油油兮，孰知其然。至德汩汩兮，順之以先。
元化浘浘兮，孰知其然。至道泱泱兮，由之以全。
240.018 【補樂歌十首·大韶】元結
（《大韶》，有虞氏之樂歌也，其義蓋稱舜能紹先聖
之德。凡二章，章四句）
森森羣象兮，日見生成。欲聞朕初兮，玄封冥冥。
洋洋至化兮，日見深柔。欲聞大濩兮，大淵油油。
240.019 【補樂歌十首·大夏】元結
（《大夏》，有夏氏之樂歌也，其義蓋稱禹治水，
其功能大中國。凡三章，章四句）
茫茫下土兮，乃生九州。山有長岑兮，川有深流。
茫茫下土兮，乃均四方。國有安乂兮，野有封疆。
茫茫下土兮，乃歌萬年。上有茂功兮，下戴仁天。
240.020 【補樂歌十首·大濩】元結
（《大濩》，有殷氏之樂歌也，其義蓋稱湯救天下，
濩然得所。凡二章，章四句）
萬姓苦兮，怨且哭，不有聖人兮，誰護育。
聖人生兮，天下和。萬姓熙熙兮，舞且歌。
240.021 【系樂府十二首·思太古】元結
東南三千里，沅湘爲太湖。湖上山谷深，有人多似愚。
嬰孩寄樹顛，就水捕鷠鱸。所歡同鳥獸，身意復何拘。
吾行遍九州，此風皆已無。吁嗟聖賢教，不覺久躊躕。
240.022 【系樂府十二首·隴上嘆】元結
援車登隴坂，窮高遂停駕。延望戎狄鄉，巡迴復悲吒。
滋移有情教，草木猶可化。聖賢禮讓風，何不遍西夏。
父子忍猜害，君臣敢欺詐。所適今若斯，悠悠欲安舍。
240.023 【系樂府十二首·頌東夷】元結
嘗聞古天子，朝會張新樂。金石無全聲，宮商亂清濁。
東驚且悲嘆，節變何煩數。始知中國人，耽此亡純樸。
爾爲外方客，何爲獨能覺。其音若或在，蹈海吾將學。
240.024 【系樂府十二首·賤士吟】元結
南風發天和，和氣天下流。能使萬物榮，不能變羈愁。
爲愁亦何爾，自請說此由。諂競實多路，苟邪皆共求。
嘗聞古君子，指以爲深羞。正方終莫可，江海有滄洲。
240.025 【系樂府十二首·欸乃曲】元結
誰能聽欸乃，欸乃感人情。不恨湘波深，不怨湘水清。
所嗟豈敢道，空羨江月明。昔聞扣斷舟，引釣歌此聲。
始歌悲風起，歌竟愁雲生。遺曲今何在，逸爲漁父行。
240.026 【系樂府十二首·貧婦詞】元結
誰知苦貧夫，家有愁怨妻。請君聽其詞，能不爲酸悽。
所憐抱中兒，不如山下麑。空念庭前地，化爲人吏蹊。
出門望山澤，回頭心復迷。何時見府主，長跪向之啼。
240.027 【系樂府十二首·去鄉悲】元結
躊躕古塞關，悲歌爲誰長。日行見孤老，羸弱相提將。
聞其呼怨聲，聞聲問其方。方言無患苦，豈棄父母鄉。
非不見其心，仁惠誠所望。念之何可說，獨立爲悽傷。
240.028 【系樂府十二首·壽翁興】元結
借問多壽翁，何方自修育。惟雲順所然，忘情學草木。
始知世上術，勞苦化金玉。不見充所求，空聞肆耽欲。
清和存王母，潛濩無亂黷。誰正好長生，此言堪佩服。
240.029 【系樂府十二首·農臣怨】元結
農臣何所怨，乃欲幹人主。不識天地心，徒然怨風雨。
將論草木患，欲說昆蟲苦。巡迴宮闕傍，其意無由吐。
一朝哭都市，淚盡歸田畝。謠頌若採之，此言當可取。
240.030 【系樂府十二首·謝大龜】元結
客來自江漢，雲得雙大龜。且言龜甚靈，問我君何疑。
自昔保方正，顧嘗無妄私。順和固鄙分，全守真常規。
行之恐不及，此外將何爲。惠恩如可謝，佔問敢終辭。
240.031 【系樂府十二首·古遺嘆】元結
古昔有遺嘆，所嘆何所爲。有國遺賢臣，萬事爲冤悲。
所遺非遺望，所遺非可遺。所遺非遺用，所遺在遺之。
嗟嗟山海客，全獨竟何辭。心非膏濡類，安得無不遺。
240.032 【系樂府十二首·下客謠】元結
下客無黃金，豈思主人憐。客言勝黃金，主人然不然。
珠玉成彩翠，綺羅如嬋娟。終恐見斯好，有時去君前。
豈知保忠信，長使令德全。風聲與時茂，歌頌萬千年。
240.033 【漫歌八曲·故城東】元結
漫惜故城東，良田野草生。說向縣大夫，大夫勸我耕。
耕者我爲先，耕者相次焉。誰愛故城東，今爲近郭田。
240.034 【漫歌八曲·西陽城】元結
江北有大洲，洲上堪力耕。此中宜五穀，不及西陽城。
城畔多野桑，城中多古荒。衣食可力求，此外何所望。
240.035 【漫歌八曲·大回中】元結
樊水欲東流，大江又北來。樊山當其南，此中爲大回。
回中魚好遊，回中多釣舟。漫欲作漁人，終焉無所求。
240.036 【漫歌八曲·小回中】元結
叢石橫大江，人言是釣臺。水石相沖激，此中爲小回。
回中浪不惡，覆在武昌郭。來客去客船，皆向此中泊。
240.037 【漫歌八曲·將牛何處去二首】元結
將牛何處去，耕彼故城東。相伴有田父，相歡惟牧童。
將牛何處去，耕彼西陽城。叔閒修農具，直者伴我耕。
240.038 【漫歌八曲·將船何處去二首】元結
將船何處去，釣彼大回中。叔靜能鼓橈，正者隨弱翁。
將船何處去，送客小回南。有時逢惡客，還家亦少酣。
240.039 【引極三首·思元極】元結
天曠莽兮杳泱茫，氣浩浩兮色蒼蒼。上何有兮人不測，
積清寥兮成元極。彼元極兮靈且異，思一見兮藐難致。
思不從兮空自傷，心慅【忄咠】兮意惶懹。思假翼兮鸞鳳，
乘長風兮上羾。揖元氣兮本深實，餐至和兮永終日。
240.040 【引極三首·望仙府】元結
山鑿落兮眇嶔岑，雲溶溶兮木棽棽。中何有兮人不睹，
遠欹差兮閟仙府。彼仙府兮深且幽，望一至兮藐無由。
望不從兮知如何，心混混兮意渾和。思假足兮虎豹，
超阻絕兮凌踔。詣仙府兮從羽人，餌五靈兮保清真。
240.041 【引極三首·懷潛君】元結
海浩淼兮汩洪溶，流蘊蘊兮濤洶洶。下何有兮人不聞，
深溢漭兮居潛君。彼潛君兮聖且神，思一見兮藐無因。
思不從兮空踟躕，心回迷兮意縈紆。思假鱗兮鯤龍，
激沆浪兮奔從。拜潛君兮索玄寶，佩元符兮軌皇道。
240.042 【演興四首·招太靈】元結
招太靈兮山之巔，山屹𡵉兮水淪漣。祠之襰兮眇何年，
木修修兮草鮮鮮。嗟魑魅兮淫厲，自古昔兮崇祭。
禧太靈兮端清，予願致夫精誠。久愵兮【忄充】々，
招捃【扌痐】兮呼風。風之聲兮起飀飀，吹玄雲兮散而浮。
望太靈兮儼而安，澹油溶兮都清閒。
240.043 【演興四首·初祀】元結
山之乳兮葺太祠，木孫爲桷兮木母榱。
雲纓爲𣔺兮愚木栭。洞淵禪兮揭巍巍。塗木蘭兮蒔糅蔫，
被弱草兮禘礿聯。仡渾洪兮馥闐闐，管化石兮洞刳天。
翹修釤兮掉蕪殳，靈巫【訁累】兮舞顒幹。薦天【魚孝】兮酒陽泉，
獻水芸兮飯霜秈，與太靈兮千萬年。
240.044 【演興四首·訟木魅】元結
登高峯兮俯幽谷，心悴悴兮念羣木。見樗栲兮相陰覆，
憐梫榕兮不豐茂；見榛梗之森梢，閔樅橎兮合蠹。
槢橈橈兮未堅，椲桹桹兮可屈。
櫁【木本】樽兮不香，拔丰茸兮已實。豈元化之不均兮，
非雨露之偏殊。諒理性之不等於順時兮，
不如瘱吾心以冥想，終念此兮不怡。
儓予莫識天地之意兮，願截惡木之根，傾梟獍之古巢，
取□童以爲薪。割大木使飛焰，徯枯腐之燒焚。
實非吾心之不仁惠也，豈恥夫善惡之相紛。
且欲畚三河之膏壤，裨濟水之清漣。將封灌乎善木，
令橚橚以梴梴。尚畏乎衆善之未茂兮，
爲衆惡之所挑凌。思聚義以爲曹，令敷扶以相勝。
取方所以柯如兮，吾將出於南荒。求壽藤與蟠木，
吾將出於東方。祈有德而來歸，輔神檉與堅香。
且憂顒之翩翩，又愁狖之奔馳。及陰陽兮不和，
惡此土之失時。今神檉兮不茂，使堅香兮不滋。
重嗟惋兮何補，每齊心以精意。切援祝於神明，
冀感通於天地。猶恐衆妖兮木魅，魍魎兮山精，
上誤惑於靈心，經紿於言兮不聽。敢引佩以指水，
誓吾心兮自明。
240.045 【演興四首·閔嶺中】元結
□羣山以延想，吾獨閔乎嶺中。彼嶺中兮何有，
有天含之玉峯。殊閟絕之極顛，上聞產乎翠茸。
欲採之以將壽，眇不知夫所從。大淵蘊蘊兮絕嶘岌岌，
非梯梁以通險，當無路兮可入。彼猛毒兮曹聚，
必憑託乎阻修。常儗儗兮伺人，又如何兮不愁。
彼妖精兮變怪，必假見於風雨。常閃閃而伺人，
又如何兮不苦。欲仗仁兮託信，將徑往兮不難。
久懹懹以㥄惋，卻遲迴而永嘆。懼大靈兮不知，
以予心爲永惟。若不可乎遂已，吾終保夫直方。
則必蒙皮篻以爲矢，弦毋筱以爲弧。化毒銅以爲戟，
刺棘竹以爲殳。得猛烈之材，獲與之而並驅。
且舂刺乎惡毒，又引射夫妖怪。盡羣類兮使無，
令善仁兮不害。然後採梫榕以駕深，
收樅橞兮梯險。躋予身之飄飄，承予步之足炎足炎。
入嶺中而登玉峯，極閟絕而求翠茸。將吾壽兮隨所從，
思未得兮馬如龍。獨翳蔽于山顛，久低迴而慍瘀。
空仰訟於上玄，彼至精兮必應。寧古有而今無，
將與身而皆亡。豈言之而已乎。
