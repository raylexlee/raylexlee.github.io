第275卷 張建封 等
275.01 【競渡歌】張建封
五月五日天晴明，楊花繞江啼曉鶯。使君未出郡齋外，
江上早聞齊和聲。使君出時皆有準，馬前已被紅旗引。
兩岸羅衣破暈香，銀釵照日如霜刃。鼓聲三下紅旗開，
兩龍躍出浮水來。棹影斡波飛萬劍，鼓聲劈浪鳴千雷。
鼓聲漸急標將近，兩龍望標目如瞬。坡上人呼霹靂驚，
竿頭彩掛虹蜺暈。前船搶水已得標，後船失勢空揮橈。
瘡眉血首爭不定，輸岸一朋心似燒。只將輸贏分罰賞，
兩岸十舟五來往。須臾戲罷各東西，競脫文身請書上。
吾今細觀競渡兒，何殊當路權相持。不思得岸各休去，
會到摧車折楫時。
275.02 【酬韓校書愈打球歌】張建封
僕本修文持筆者，今來帥領紅旌下。不能無事習蛇矛，
閒就平場學使馬。軍中伎癢驍智材，競馳駿逸隨我來。
護軍對引相向去，風呼月旋朋先開。俯身仰擊復傍擊，
難於古人左右射。齊觀百步透短門，誰羨養由遙破的。
儒生疑我新發狂，武夫愛我生雄光。杖移鬃底拂尾後，
星從月下流中場。人不約，心自一。馬不鞭，蹄自疾。
凡情莫辨捷中能，拙目翻驚巧時失。韓生訝我爲斯藝，
勸我徐驅作安計。不知戎事竟何成，且愧吾人一言惠。
275.03 【春山夜月】於良史
春山多勝事，賞玩夜忘歸。掬水月在手，弄花香滿衣。
興來無遠近，欲去惜芳菲。南望鳴鐘處，樓臺深翠微。
275.04 【宿藍田山口奉寄沈員外】於良史
山暝飛羣鳥，川長泛四鄰。煙歸河畔草，月照渡頭人。
朋友懷東道，鄉關戀北辰。去留無所適，岐路獨迷津。
275.05 【冬日野望寄李贊府】於良史
地際朝陽滿，天邊宿霧收。風兼殘雪起，河帶斷冰流。
北闕馳心極，南圖尚旅遊。登臨思不已，何處得銷愁。
275.06 【閒居寄薛華】於良史
隱几讀黃老，閒居耳目清。僻居人事少，多病道心生。
雨洗山林溼，鴉鳴池館晴。晚來因廢卷，行藥至西城。
275.07 【江上送友人】於良史
看爾動行棹，未收離別筵。千帆忽見及，亂卻故人船。
紛泊雁羣起，逶迤沙漵連。長亭十里外，應是少人煙。
275.08 【田家秋日送友】於良史
蒼茫日初宴，遙野雲初收。殘雨北山裏，夕陽東渡頭。
舟依漁溓合，水入田家流。何意君迷駕，山林應有秋。
275.09 【自吟】於良史
出身三十年，發白衣猶碧。日暮倚朱門，從朱污袍赤。
275.010 【感興】崔膺
富貴難義合，困窮易感恩。古來忠烈士，多出貧賤門。
世上桃李樹，但結繁華子。白屋抱關人，青雲壯心死。
本以勢利交，勢盡交情已。如何失情後，始嘆門易軌。
275.011 【別佳人（一作崔涯詩）】崔膺
壟上流泉壟下分，斷腸嗚咽不堪聞。
嫦娥一入月中去，巫峽千秋空白雲。
275.012 【御溝新柳】馮宿
夾道天渠遠，垂絲御柳新。千條宜向日，萬戶共迎春。
輕翠含煙發，微音逐吹頻。靜看思渡口，回望憶江濱。
嫋嫋分遊騎，依依駐旅人。陽和如可及，攀折在茲辰。
275.013 【酬白樂天劉夢得（一作尹河南酬樂天夢得）】馮宿
共稱洛邑難其選，何幸天書用不才。遙約和風新草木，
且令新雪靜塵埃。臨岐有愧傾三省，別酌無辭醉百杯。
明歲杏園花下集，須知春色自東來。
275.014 【樂府答孟東野戲贈】陸長源
芙蓉初出水，菡萏露中花。幾吹著枯木，無奈值空槎。
275.015 【酬孟十二新居見寄】陸長源
大道本夷曠，高情亦沖虛。因隨白雲意，偶逐青蘿居。
青蘿紛蒙密，四序無慘舒。餘清濯子襟，散彩還吾廬。
去歲登美第，策名在公車。將必繼管蕭，豈惟躡應徐。
首夏尚清和，殘芳遍丘墟。褰幃蔭窗柳，汲井滋園蔬。
達者貴知心，古人不願餘。愛君蔣生徑，且著茂陵書。
275.016 【答東野夷門雪（郊客於汴將歸賦夷門雪贈別長源答此）】陸長源
好丹與素道不同，失意得途事皆別。東鄰少年樂未央，
南客思歸腸欲絕。千里長河冰復冰，雲鴻冥冥楚山雪。
275.017 【句】陸長源
忽然一曲稱君心，破卻中人百家產。
（《諷刺》。以下並《紀事》）。
城外平人驅欲盡，帳中猶打袞花球。
275.018 【寄興國池鶴上劉相公】張衆甫
馴狎經時久，褵褷短翮存。不隨淮海變，空愧稻粱恩。
獨立秋天靜，單棲夕露繁。欲飛還斂翼，詎敢望乘軒。
275.019 【送李司直使吳（得家花斜沙字，依次用）】張衆甫
使臣方擁傳，王事遠辭家。震澤逢殘雨，新豐過落花。
水萍千葉散，風柳萬條斜。何處看離恨，春江無限沙。
275.020 【送李觀之宣州謁袁中丞賦得三州渡】張衆甫
古渡大江濱，西南距要津。自當舟楫路，應濟往來人。
翻浪驚飛鳥，迴風起綠蘋。君看波上客，歲晚獨垂綸。
275.021 【宿慧山寺】王武陵
秋日遊古寺，秋山正蒼蒼。泛舟次巖壑，稽首金仙堂。
下有寒泉流，上有珍禽翔。石門吐明月，竹木涵清光。
中夜河沈沈，但聞松桂香。曠然出塵境，憂慮澹已忘。
275.022 【秋暮登北樓】王武陵
秋滿空山悲客心，山樓晴望散幽襟。一川紅樹迎霜老，
數曲清溪繞寺深。寒氣急催遙塞雁，夕風高送遠城砧。
三年海上音書絕，鄉國蕭條惟夢尋。
275.023 【宿慧山寺】朱宿
古寺隱秋山，登攀度林樾。悠然青蓮界，此地塵境絕。
機閒任晝昏，慮澹知生滅。微吹遞遙泉，疏鬆對殘月。
庭虛露華綴，池淨荷香發。心悟形未留，遲遲履歸轍。
歲月人間促，煙霞此地多。殷勤竹林寺，更得幾回過。
