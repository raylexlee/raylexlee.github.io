第578卷 溫庭筠
578.01 【送李億東歸】溫庭筠
黃山遠隔秦樹，紫禁斜通渭城。別路青青柳弱，
前溪漠漠苔生。和風澹盪歸客，落月殷勤早鶯。
灞上金樽未飲，宴歌已有餘聲。
578.02 【開聖寺】溫庭筠
路分谿石夾煙叢，十里蕭蕭古樹風。出寺馬嘶秋色裏，
向陵鴉亂夕陽中。竹間泉落山廚靜，塔下僧歸影殿空。
猶有南朝舊碑在，恥將興廢問休公。
578.03 【贈蜀府將（蠻入成都，頻著功勞）】溫庭筠
十年分散劍關秋，萬事皆隨錦水流。志氣已曾明漢節，
功名猶自滯吳鉤。雕邊認箭寒雲重，馬上聽笳塞草愁。
今日逢君倍惆悵，灌嬰韓信盡封侯。
578.04 【西江貽釣叟騫生（一作西江寄友人騫生）】溫庭筠
晴江如鏡月如鉤，泛灩蒼茫送客愁。衣淚潛生竹枝曲，
春潮遙上木蘭舟。事隨雲去身難到，夢逐煙銷水自流。
昨日歡娛竟何在，一枝梅謝楚江頭。
578.05 【寄清源寺僧】溫庭筠
石路無塵竹徑開，昔年曾伴戴顒來。窗間半偈聞鍾後，
松下殘棋送客回。簾向玉峯藏夜雪，砌因藍水長秋苔。
白蓮社裏如相問，爲說遊人是姓雷。
578.06 【重遊圭峯宗密禪師精廬（一作哭盧處士）】溫庭筠
百尺青崖三尺墳，微言已絕杳難聞。戴顒今日稱居士，
支遁他年識領軍。暫對杉松如結社，偶同麋鹿自成羣。
故山弟子空回首，蔥嶺唯應見宋雲。
578.07 【題李處士幽居】溫庭筠
水玉簪頭白角巾，瑤琴寂歷拂輕塵。濃陰似帳紅薇晚，
細雨如煙碧草春。隔竹見籠疑有鶴，捲簾看畫靜無人。
南山自是忘年友，谷口徒稱鄭子真。
578.08 【利州南渡】溫庭筠
澹然空水對斜暉，曲島蒼茫接翠微，波上馬嘶看棹去，
柳邊人歇待船歸。數叢沙草羣鷗散，萬頃江田一鷺飛。
誰解乘舟尋范蠡，五湖煙水獨忘機。
578.09 【贈李將軍】溫庭筠
誰言荀羨愛功勳，年少登壇衆所聞。曾以能書稱內史，
又因明易號將軍。金溝故事春長在，玉軸遺文火半焚。
不學龍驤畫山水，醉鄉無跡似閒雲。
578.010 【寒食日作】溫庭筠
紅深綠暗徑相交，抱暖含芳披紫袍。彩索平時牆婉娩，
輕球落處晚寥梢，窗中草色妒雞卵，盤上芹泥憎燕巢。
自有玉樓春意在，不能騎馬度煙郊。
578.011 【李羽處士寄新醞走筆戲酬】溫庭筠
高談有伴還成藪，沉醉無期即是鄉。已恨流鶯欺謝客，
更將浮蟻與劉郎。檐前柳色分張綠，窗外花枝藉助香。
所恨玳筵紅燭夜，草玄寥落近回塘。
578.012 【郊居秋日有懷一二知己】溫庭筠
稻田鳧雁滿晴沙，釣渚歸來一徑斜。門帶果林招邑吏，
井分蔬圃屬鄰家。皋原寂歷垂禾穗，桑竹參差映豆花。
自笑謾懷經濟策，不將心事許煙霞。
578.013 【題友人池亭（一作偶題林亭）】溫庭筠
月榭風亭繞曲池，粉垣回互瓦參差。侵簾片白搖翻影，
落鏡愁紅寫倒枝。鸂鶒刷毛花蕩漾，鷺鷥拳足雪離披。
山翁醉後如相憶，羽扇清樽我自知。
578.014 【南湖】溫庭筠
湖上微風入檻涼，翻翻菱荇滿回塘。野船著岸偎春草，
水鳥帶波飛夕陽。蘆葉有聲疑霧雨，浪花無際似瀟湘。
飄然篷艇東歸客，盡日相看憶楚鄉。
578.015 【贈袁司錄（一即丞相淮陽公之猶子與庭筠有舊也）】溫庭筠
一朝辭滿有心期，花發楊園雪壓枝。劉尹故人諳往事，
謝郎諸弟得新知。金釵醉就胡姬畫，玉管閒留洛客吹。
記得襄陽耆舊語，不堪風景峴山碑。
578.016 【題西明寺僧院】溫庭筠
曾識匡山遠法師，低松片石對前墀。爲尋名畫來過院，
因訪閒人得看棋。新雁參差雲碧處，寒鴉遼亂葉紅時。
自知終有張華識，不向滄洲理釣絲。
578.017 【偶題】溫庭筠
微風和暖日鮮明，草色迷人向渭城。吳客捲簾閒不語，
楚娥攀樹獨含情。紅垂果蒂櫻桃重，黃染花叢蝶粉輕。
自恨青樓無近信，不將心事許卿卿。
578.018 【寄湘陰閻少府乞釣輪子】溫庭筠
釣輪形與月輪同，獨繭和煙影似空。若向三湘逢雁信，
莫辭千里寄漁翁。篷聲夜滴松江雨，菱葉秋傳鏡水風。
終日垂鉤還有意，尺書多在錦鱗中。
578.019 【哭王元裕】溫庭筠
聞說蕭郎逐逝川，伯牙因此絕清弦。柳邊猶憶青驄影，
墳上俄生碧草煙。篋裏詩書疑謝後，夢中風貌似潘前。
他時若到相尋處，碧樹紅樓自宛然。
578.020 【法雲寺雙檜（一作晉朝柏樹）】溫庭筠
晉朝名輩此離羣，想對濃陰去住分。題處尚尋王內史，
畫時應是顧將軍。長廊夜靜聲疑雨，古殿秋深影勝雲。
一下南臺到人世，曉泉清籟更難聞。
578.021 【送陳嘏之侯官兼簡李常侍】溫庭筠
縱得步兵無綠蟻，不緣句漏有丹砂。殷勤爲報同袍友，
我亦無心似海槎。春服照塵連草色，夜船聞雨滴蘆花。
梅仙自是青雲客，莫羨相如卻到家。
578.022 【春日野行】溫庭筠
雨漲西塘金堤斜，碧草芊芊晴吐芽。野岸明媚山芍藥，
水田叫噪官蝦蟆。鏡中有浪動菱蔓，陌上無風飄柳花。
何事輕橈句溪客，綠萍方好不歸家。
578.023 【溪上行】溫庭筠
綠塘漾漾煙濛濛，張翰此來情不窮。雪羽褵褷立倒影，
金鱗撥剌跳晴空。風翻荷葉一向白，雨溼蓼花千穗紅。
心羨夕陽波上客，片時歸夢釣船中。
578.024 【投翰林蕭舍人】溫庭筠
人間鵷鷺杳難從，獨恨金扉直九重。萬象晚歸仁壽鏡，
百花春隔景陽鍾。紫微芒動詞初出，紅燭香殘誥未封。
每過朱門愛庭樹，一枝何日許相容。
578.025 【春日偶作】溫庭筠
西園一曲豔陽歌，擾擾車塵負薜蘿。自欲放懷猶未得，
不知經世竟如何。夜聞猛雨判花盡，寒戀重衾覺夢多。
釣渚別來應更好，春風還爲起微波。
578.026 【春暮宴罷寄宋壽先輩】溫庭筠
斜掩朱門花外鍾，曉鶯時節好相逢。窗間桃蕊宿妝在，
雨後牡丹春睡濃。蘇小風姿迷下蔡，馬卿才調似臨邛。
誰憐芳草生三徑，參佐橋西陸士龍。
578.027 【馬嵬驛】溫庭筠
穆滿曾爲物外遊，六龍經此暫淹留。返魂無驗青煙滅，
埋血空生碧草愁。香輦卻歸長樂殿，曉鍾還下景陽樓。
甘泉不復重相見，誰道文成是故侯。
578.028 【和道溪君別業（一作和友人溪居別業）】溫庭筠
積潤初銷碧草新，鳳陽晴日帶雕輪。風飄弱柳平橋晚，
雪點寒梅小苑春。屏上樓臺陳後主，鏡中金翠李夫人。
花房透露紅珠落，蛺蝶雙飛護粉塵。
578.029 【奉天西佛寺】溫庭筠
憶昔狂童犯順年，玉虯閒暇出甘泉。宗臣欲舞千鈞劍，
追騎猶觀七寶鞭。星背紫垣終掃地，日歸黃道卻當天。
至今南頓諸耆舊，猶指榛蕪作弄田。
578.030 【題望苑驛（東有馬嵬驛西有端正樹一作相思樹）】溫庭筠
弱柳千條杏一枝，半含春雨半垂絲。景陽寒井人難到，
長樂晨鐘鳥自知。花影至今通博望，樹名從此號相思。
分明十二樓前月，不向西陵照盛姬。
578.031 【寄分司元庶子兼呈元處士】溫庭筠
閉門高臥莫長嗟，水木凝暉屬謝家。緱嶺參差殘曉雪，
洛波清淺露晴沙。劉公春盡蕪菁色，華廙愁深苜蓿花。
月榭知君還悵望，碧霄煙闊雁行斜。
578.032 【題柳】溫庭筠
楊柳千條拂面絲，綠煙金穗不勝吹。香隨靜婉歌塵起，
影伴嬌嬈舞袖垂。羌管一聲何處曲，流鶯百囀最高枝。
千門九陌花如雪，飛過宮牆兩自知。
578.033 【和友人悼亡（一作喪歌姬）】溫庭筠
玉貌潘郎淚滿衣，畫羅輕鬢雨霏微。紅蘭委露愁難盡，
白馬朝天望不歸。寶鏡塵昏鸞影在，鈿箏絃斷雁行稀。
春來多少傷心事，碧草侵階粉蝶飛。
578.034 【李羽處士故里】溫庭筠
柳不成絲草帶煙，海槎東去鶴歸天。愁腸斷處春何限，
病眼開時月正圓。花若有情還悵望，水應無事莫潺湲。
終知此恨銷難盡，辜負南華第一篇。
578.035 【卻經商山寄昔同行人】溫庭筠
曾道逍遙第一篇，爾來無處不恬然。便同南郭能忘象，
兼笑東林學坐禪。人事轉新花爛熳，客程依舊水潺湲，
若教猶作當時意，應有垂絲在鬢邊。
578.036 【池塘七夕】溫庭筠
月出西南露氣秋，綺羅河漢在斜溝。楊家繡作鴛鴦幔，
張氏金爲翡翠鉤。香燭有花妨宿燕，畫屏無睡待牽牛。
萬家砧杵三篙水，一夕橫塘似舊遊。
578.037 【偶遊】溫庭筠
曲巷斜臨一水間，小門終日不開關。紅珠斗帳櫻桃熟，
金尾屏風孔雀閒。雲髻幾迷芳草蝶，額黃無限夕陽山。
與君便是鴛鴦侶，休向人間覓往還。
578.038 【寄河南杜少尹】溫庭筠
十載歸來鬢未凋，玳簪珠履見常僚。豈關名利分榮路，
自有才華作慶霄。鳥影參差經上苑，騎聲斷續過中橋。
夕陽亭畔山如畫，應念田歌正寂寥。
578.039 【贈知音】溫庭筠
翠羽花冠碧樹雞，未明先向短牆啼。窗間謝女青蛾斂，
門外蕭郎白馬嘶。星漢漸移庭竹影，露珠猶綴野花迷。
景陽宮裏鍾初動，不語垂鞭上柳堤。
578.040 【過陳琳墓】溫庭筠
曾於青史見遺文，今日飄蓬過古墳。詞客有靈應識我，
霸才無主始憐君。石麟埋沒藏春草，銅雀荒涼對暮雲。
莫怪臨風倍惆悵，欲將書劍學從軍。
578.041 【題崔公池亭舊遊（一作題懷貞亭舊遊）】溫庭筠
皎鏡方塘菡萏秋，此來重見採蓮舟。誰能不逐當年樂，
還恐添成異日愁。紅豔影多風嫋嫋，碧空雲斷水悠悠。
檐前依舊青山色，盡日無人獨上樓。
578.042 【回中作】溫庭筠
蒼莽寒空遠色愁，嗚嗚戍角上高樓。吳姬怨思吹雙管，
燕客悲歌別五侯。千里關山邊草暮，一星烽火朔雲秋。
夜來霜重西風起，隴水無聲凍不流。
578.043 【西江上送漁父】溫庭筠
卻逐嚴光向若耶，釣輪菱棹寄年華。三秋梅雨愁楓葉，
一夜篷舟宿葦花。不見水雲應有夢，偶隨鷗鷺便成家。
白蘋風起樓船暮，江燕雙雙五兩斜。
578.044 【經故祕書崔監揚州南塘舊居】溫庭筠
昔年曾識範安成，松竹風姿鶴性情。西掖曙河橫漏響，
北山秋月照江聲。乘舟覓吏經輿縣，爲酒求官得步兵。
千頃水流通故墅，至今留得謝公名。
578.045 【七夕】溫庭筠
鵲歸燕去兩悠悠，青瑣西南月似鉤。天上歲時星右轉，
世間離別水東流。金風入樹千門夜，銀漢橫空萬象秋。
蘇小橫塘通桂楫，未應清淺隔牽牛。
578.046 【題韋籌博士草堂（一作薛逢詩，題作韋壽博書齋）】溫庭筠
玄晏先生已白頭，不隨鵷鷺狎羣鷗。元卿謝免開三徑，
平仲朝歸臥一裘。醉後獨知殷甲子，病來猶作晉春秋。
滄浪未濯塵纓在，野水無情處處流。
578.047 【和友人題壁】溫庭筠
衝尚猶來出範圍，肯將經世作風徽。三臺位缺嚴陵臥，
百戰功高范蠡歸。自欲一鳴驚鶴寢，不應孤憤學牛衣。
西州未有看棋暇，澗戶何由得掩扉。
578.048 【春日將欲東歸寄新及第苗紳先輩（一作下第寄司馬札）】溫庭筠
幾年辛苦與君同，得喪悲歡盡是空。猶喜故人先折桂，
自憐羈客尚飄蓬。三春月照千山道，十日花開一夜風。
知有杏園無路入，馬前惆悵滿枝紅。
578.049 【經李徵君故居（一作王建詩）】溫庭筠
露濃煙重草萋萋，樹映闌干柳拂堤。一院落花無客醉，
五更殘月有鶯啼。芳筵想像情難盡，故榭荒涼路已迷。
惆悵羸驂往來慣，每經門巷亦長嘶。
578.050 【送崔郎中赴幕】溫庭筠
一別黔巫似斷絃，故交東去更悽然。心遊目送三千里，
雨散雲飛二十年。發跡豈勞天上桂，屬詞還得幕中蓮。
相思休話長安遠，江月隨人處處圓。
578.051 【經舊遊（一作懷真珠亭）】溫庭筠
珠箔金鉤對彩橋，昔年於此見嬌嬈。香燈悵望飛瓊鬢，
涼月殷勤碧玉簫。屏倚故窗山六扇，柳垂寒砌露千條。
壞牆經雨蒼苔遍，拾得當時舊翠翹。
578.052 【老君廟】溫庭筠
紫氣氤氳捧半巖，蓮峯仙掌共巉巉。廟前晚色連寒水，
天外斜陽帶遠帆。百二關山扶玉座，五千文字閟瑤緘。
自憐金骨無人識，知有飛龜在石函。
578.053 【過五丈原】溫庭筠
鐵馬雲雕久絕塵，柳陰高壓漢營春。天晴殺氣屯關右，
夜半妖星照渭濱。下國臥龍空誤主，中原逐鹿不因人。
象牀錦帳無言語，從此譙周是老臣。
578.054 【和友人傷歌姬】溫庭筠
月缺花殘莫愴然，花須終發月終圓。更能何事銷芳念，
亦有濃華委逝川。一曲豔歌留婉轉，九原春草妒嬋娟。
王孫莫學多情客，自古多情損少年。
578.055 【山中與諸道友夜坐聞邊防不寧因示同志】溫庭筠
龍砂鐵馬犯煙塵，跡近羣鷗意倍親。風捲蓬根屯戊己，
月移松影守庚申。韜鈐豈足爲經濟，巖壑何嘗是隱淪。
心許故人知此意，古來知者竟誰人。
578.056 【祕書省有賀監知章草題詩筆力遒健風尚高遠…因有此作】溫庭筠
越溪漁客賀知章，任達憐才愛酒狂。鸂鶒葦花隨釣艇，
蛤蜊菰菜夢橫塘。幾年涼月拘華省，一宿秋風憶故鄉。
榮路脫身終自得，福庭回首莫相忘。出籠鸞鶴歸遼海，
落筆龍蛇滿壞牆。李白死來無醉客，可憐神彩吊殘陽。
578.057 【題裴晉公林亭】溫庭筠
謝傅林亭暑氣微，山丘零落閟音徽。東山終爲蒼生起，
南浦虛言白首歸。池鳳已傳春水浴，渚禽猶帶夕陽飛。
悠然到此忘情處，一日何妨有萬幾。
