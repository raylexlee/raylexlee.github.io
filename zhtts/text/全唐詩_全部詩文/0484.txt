第477卷 李涉
477.01 【懷古】李涉
尼父未適魯，屢屢倦迷津。徒懷教化心，紆鬱不能伸。
一遇知己言，萬方始喧喧。至今百王則，孰不挹其源。
477.02 【詠古】李涉
大智思濟物，道行心始休。垂綸自消息，歲月任春秋。
紂虐武既賢，風雲固可求。順天行殺機，所向協良謀。
況以丈人師，將濟安川流。何勞問枯骨，再取陰陽籌。
霸國不務仁，兵戈恣相酬。空令渭水跡，千古獨悠悠。
477.03 【題清溪鬼谷先生舊居】李涉
翠壁開天池，青崖列雲樹。水容不可狀，杳若清河霧。
常聞先生教，指示秦儀路。二子纔不同，逞詞過尺度。
偶因從吏役，遠到冥棲處。松月想舊山，煙霞瞭如故。
未遑鍊金鼎，日覺容光暮。萬慮隨境生，何由返真素。
寂寞天籟息，清迥鳥聲曙。回首望重重，無期挹風馭。
477.04 【感興】李涉
隋氏造宮闕，峨峨倚雲煙。搜奇竭四海，立制謀千年。
秦兵半夜來，烈火焚高臺。萬人聚筋血，一旦爲塵埃。
君看汴河路，尚說隋家柳。但問哭陵人，秋草沒來久。
477.05 【鷓鴣詞二首】李涉
湘江煙水深，沙岸隔楓林。何處鷓鴣飛，日斜斑竹陰。
二女空垂淚，三閭枉自沉。惟有鷓鴣啼，獨傷行客心。
越岡連越井，越鳥更南飛。何處鷓鴣啼，夕煙東嶺歸。
嶺外行人少，天涯北客稀。鷓鴣啼別處，相對淚沾衣。
477.06 【山中】李涉
無奈牧童何，放牛喫我竹。隔林呼不應，叫笑如生鹿。
欲報田舍翁，更深不歸屋。
477.07 【寄荊娘寫真】李涉
章華臺南莎草齊，長河柳色連金堤。青樓曈曨曙光蚤，
梨花滿巷鶯新啼。章臺玉顏年十六，小來能唱西梁曲。
教坊大使久知名，郢上詞人歌不足。少年才子心相許，
夜夜高堂夢雲雨。五銖香帔結同心，三寸紅箋替傳語。
緣池並戲雙鴛鴦，田田翠葉紅蓮香。百年恩愛兩相許，
一夕不見生愁腸。上清仙女徵遊伴，欲從湘靈住河漢。
只愁陵谷變人寰，空嘆桑田歸海岸。願分精魄定形影，
永似銀壺掛金井。召得丹青絕世工，寫真與身真相同。
忽然相對兩不語，疑是妝成來鏡中。豈期人願天不違，
雲輧卻駐從山歸。畫圖封裹寄箱篋，洞房豔豔生光輝。
良人翻作東飛翼，卻遣江頭問消息。經年不得一封書，
翠幕雲屏繞空壁。結客有少年，名總身姓江。
征帆三千里，前月發豫章。知我別時言，識我馬上郎。
恨無羽翼飛，使我徒怨滄波長。開篋取畫圖，
寄我形影與客將。如今憔悴不相似，恐君重見生悲傷。
蒼梧九疑在何處，斑斑竹淚連瀟湘。
477.08 【與弟渤新羅劍歌】李涉
我有神劍異人與，暗中往往精靈語。識者知從東海來，
來時一夜因風雨。長河臨曉北斗殘，秋水露背青螭寒。
昨夜大梁城下宿，不借【⻊荅】跌光顏看。刃邊颯颯塵沙缺，
瘢痕半是蛟龍血。雷煥張華久已無，沉冤知向何人說。
我有愛弟都九江，一條直氣今無雙。青光好去莫惆悵，
必斬長鯨鬚少壯。
477.09 【六嘆（本六首，今存三首）】李涉
綺羅香風翡翠車，清明獨傍芙蓉渠。上有云鬟洞仙女，
垂羅掩縠煙中語。風月頻驚桃李時，滄波久別鴛鴻侶。
欲傳一札孤飛翼，山長水遠無消息。卻鎖重門一院深，
半夜空庭明月色。
深院梧桐夾金井，上有轆轤青絲索。美人清晝汲寒泉，
寒泉欲上銀瓶落。迢迢碧甃千餘尺，竟日倚闌空嘆息。
惆悵不來照明鏡，卻掩洞房抱寂寂。
漢臣一沒丁零塞，牧羊西過陰沙外。朝憑南雁信難回，
夜望北辰心獨在。漢家茅土橫九州，高門長戟封王侯。
但將鐘鼓悅私愛，肯以犬羊爲國羞。夜宿寒雲臥冰雪，
嚴風觸刃垂旌節。丁年奉使白頭歸，泣盡李陵衣上血。
477.010 【春山三朅來】李涉
釣魚朅來春日暖，沿溪不厭舟行緩。野竹初栽碧玉長，
澄潭欲下青絲短。昔人避世兼避讎。暮棲雲外朝悠悠。
我今無事亦如此，赤鯉忽到長竿頭。泛泛隨波凡幾里，
碧莎如煙沙似砥。瘦壁橫空怪石危，山花鬥日禽爭水。
有時帶月歸扣舷，身閒自是漁家仙。
山上朅來採新茗，新花亂髮前山頂。瓊英動搖鍾乳碧，
叢叢高下隨崖嶺。未必蓬萊有仙藥，能向鼎中雲漠漠。
越甌遙見裂鼻香，欲覺身輕騎白鶴。
採藥朅來藥苗盛，藥生只傍行人徑。世人重耳不重目，
指似藥苗心不足。野客住山三十載，妻兒共寄浮雲外。
小男學語便分別，已辯君臣知匹配。都市廣長開大鋪，
疾來求者多相誤。見說韓康舊姓名，識之不識先相怒。
477.011 【牧童詞】李涉
朝牧牛，牧牛下江曲。夜牧牛，牧牛度村谷。
荷蓑出林春雨細，蘆管臥吹莎草綠。亂插蓬蒿箭滿腰，
不怕猛虎欺黃犢。
477.012 【醉中贈崔膺】李涉
與君兄弟匡嶺故，與君相逢揚子渡。白浪南分吳塞雲，
綠楊深入隋宮路。隋家文物今雖改，舞館歌臺基尚在。
煬帝陵邊草木深，汴河流水空歸海。古今悠悠人自別，
此地繁華終未歇。大道青樓夾翠煙，瓊墀繡帳開明月。
與君一言兩相許，外舍形骸中爾女。揚州歌酒不可追，
洛神映箔湘妃語。白馬黃金爲身置，誰能獨羨他人醉。
暫到香爐一夕間，能展愁眉百世事。君看白日光如箭，
一度別來顏色變。早謀侯印佩腰間，莫遣看花鬢如霰。
477.013 【岳陽別張祜】李涉
十年蹭蹬爲逐臣，鬢毛白盡巴江春。鹿鳴猿嘯雖寂寞，
水蛟山魅多精神。山瘧困中聞有赦，死灰不望光陰借。
半夜州符喚牧童，虛教衰病生驚怕。巫峽洞庭千里餘，
蠻陬水國何親疏。由來真宰不宰我，徒勞嘆者懷吹噓。
霸橋昔與張生別，萬變桑田何處說。龍蛇縱在沒泥塗，
長衢卻爲駑駘設。愛君氣堅風骨峭，文章真把江淹笑。
洛下諸生懼刺先，烏鳶不得齊鷹鷂。岳陽西南湖上寺，
水閣松房遍文字。新釘張生一首詩，自餘吟著皆無味。
策馬前途須努力，莫學龍鍾虛嘆息。
477.014 【寄河陽從事楊潛】李涉
憶昨天台尋石樑，赤城枕下看扶桑。金烏欲上海如血，
翠色一點蓬萊光。安期先生不可見，蓬萊目極滄海長。
回舟偶得風水便，煙帆數夕歸瀟湘。瀟湘水清巖嶂曲，
夜宿朝遊常不足。一自無名身事閒，五湖雲月偏相屬。
進者恐不榮，退者恐不深。魚遊鳥逝兩雖異，
彼此各有遂生心。身解耕耘妾能織，歲晏飢寒免相逼。
稚子才年七歲餘，漁樵一半分渠力。吾友從軍在河上，
腰佩吳鉤佐飛將。偶與嵩山道士期，西尋汴水來相訪。
見君顏色猶憔悴，知君未展心中事。落日驅車出孟津，
高歌共嘆傷心地。洛邑秦城少年別，兩都陳事空聞說。
漢家天子不東遊，古木行宮閉煙月。洛濱老翁年八十，
西望殘陽臨水泣。自言生長開元中，武皇恩化親沾及。
當時天下無甲兵，雖聞賦斂毫毛輕。紅車翠蓋滿衢路，
洛中歡笑爭逢迎。一從戎馬來幽薊，山谷虎狼無捍制。
九重宮殿閉豺狼，萬國生人自相噬。蹭蹬瘡痍今不平，
干戈南北常縱橫。中原膏血焦欲盡，四郊貪將猶憑陵。
秦中豪寵爭出羣，巧將言智寬明君。南山四皓不敢語，
渭上釣人何足雲。君不見昔時槐柳八百里，
路傍五月清陰起。只今零落幾株殘，枯根半死黃河水。
477.015 【重登滕王閣】李涉
滕王閣上唱伊州，二十年前向此遊。
半是半非君莫問，好山長在水長流。
477.016 【重到襄陽哭亡友韋壽朋】李涉
故人墳樹立秋風，伯道無兒跡便空。
重到笙歌分散地，隔江吹笛月明中。
477.017 【再至長安】李涉
十年謫宦鬼方人，三遇鴻恩始到秦。
今日九衢騎馬望，卻疑渾是剎那身。
477.018 【贈道器法師】李涉
冰作形容雪作眉，早知談論兩川知。
如今不用空求佛，但把令狐宰相詩。
477.019 【廬山得元侍御書】李涉
慚君知我命龍鍾，一紙書來意萬重。
正著白衣尋古寺，忽然郵遞到雲峯。
477.020 【竹枝詞】李涉
荊門灘急水潺潺，兩岸猿啼煙滿山。
渡頭少年應官去，月落西陵望不還。
巫峽雲開神女祠，綠潭紅樹影參差。
不勞戍口初相問，無義灘頭剩別離。
石壁千重樹萬重，白雲斜掩碧芙蓉。
昭君溪上年年月，偏照嬋娟色最濃。
十二峯頭月欲低，空聆灘上子規啼。
孤舟一夜東歸客，泣向東風憶建溪。
477.021 【京口送朱晝之淮南（一作寄贈妓人）】李涉
兩行客淚愁中落，萬樹山花雨後殘。
君到揚州見桃葉，爲傳風水渡江難。
477.022 【題鶴林寺僧舍（寺在鎮江）】李涉
終日昏昏醉夢間，忽聞春盡強登山。
因過竹院逢僧話，又得浮生半日閒。
477.023 【重過文上人院】李涉
南隨越鳥北燕鴻，松月三年別遠公。
無限心中不平事，一宵清話又成空。
477.024 【雙峯寺得舍弟書】李涉
暫入松門拜祖師，殷勤再讀塔前碑。
回頭忽向尋陽使，太守如今是惠持。
477.025 【木蘭花】李涉
碧落真人著紫衣，始堪相併木蘭枝。
今朝繞郭花看遍，盡是深村田舍兒。
477.026 【過招隱寺】李涉
每憶中林訪惠持，今來正遇早春時。
自從休去無心事，唯向高僧說便知。
477.027 【酬舉生許遇山居】李涉
琉璃潭上新秋月，清淨泉中智惠珠。
不似本宗疏二教，許過雲壑訪潛夫。
477.028 【春晚遊鶴林寺寄使府諸公】李涉
野寺尋花春已遲，背巖唯有兩三枝。
明朝攜酒猶堪賞，爲報春風且莫吹。
477.029 【題開聖寺】李涉
宿雨初收草木濃，羣鴉飛散下堂鍾。
長廊無事僧歸院，盡日門前獨看松。
477.030 【奉使淮南】李涉
漢使徵兵詔未休，兩行旌旆接揚州。
試上高樓望春色，一年風景盡堪愁。
477.031 【登北固山亭】李涉
海繞重山江抱城，隋家宮苑此分明。
居人不覺三吳恨，卻笑關河又戰爭。
477.032 【秋日過員太祝林園】李涉
望水尋山二里餘，竹林斜到地仙居。
秋光何處堪消日，玄晏先生滿架書。
477.033 【題武關】李涉
來往悲歡萬里心，多從此路計浮沉。
皆緣不得空門要，舜葬蒼梧直到今。
477.034 【題溫泉】李涉
能使時平四十春，開元聖主得賢臣。
當時姚宋並燕許，盡是驪山從駕人。
477.035 【經溳川館寄使府羣公】李涉
溳川水竹十家餘，漁艇蓬門對岸居。
大勝塵中走鞍馬，與他軍府判文書。
477.036 【葺夷陵幽居】李涉
負郭依山一徑深，萬竿如朿翠沉沉。
從來愛物多成癖，辛苦移家爲竹林。
477.037 【再遊頭陀寺】李涉
無因暫泊魯陽戈，白髮兼愁日日多。
只恐雪晴花便盡，數來山寺亦無他。
477.038 【看射柳枝】李涉
玉弝朱弦敕賜弓，新加二斗得秋風。
萬人齊看翻金勒，百步穿楊逐箭空。
477.039 【寄峽州韋郎中】李涉
年過五十鬢如絲，不必前程更問師。
幸得休耕樂堯化，楚山深處最相宜。
477.040 【贈田玉卿】李涉
長安里巷舊鄰居，未解梳頭五歲餘。
今朝嫁得風流婿，歌舞閒時看讀書。
477.041 【題招隱寺即戴顒舊宅】李涉
兩崖古樹千般色，一井寒泉數丈冰。
欲問前朝戴居士，野煙秋色是丘陵。
477.042 【山居送僧】李涉
失意因休便買山，白雲深處寄柴關。
若逢城邑人相問，報道花時也不閒。
477.043 【過襄陽上於司空頔】李涉
方城漢水舊城池，陵谷依然世自移。
歇馬獨來尋故事，逢人唯說峴山碑。
477.044 【送魏簡能東遊二首】李涉
獻賦論兵命未通，卻乘羸馬出關東。
灞陵原上重回首，十載長安似夢中。
燕市悲歌又送君，目隨徵雁過寒雲。
孤亭宿處時看劍，莫使塵埃蔽鬥文。
477.045 【中秋夜君山臺望月】李涉
大堤花裏錦江前，詩酒同遊四十年。
不料中秋最明夜，洞庭湖上見當天。
477.046 【酬彭伉】李涉
公孫閣裏見君初，衣錦南歸二十餘。
莫嘆屈聲猶未展，同年今日在中書。
477.047 【硤石遇赦】李涉
天網初開釋楚囚，殘骸已廢自知休。
荷蓑不是人間事，歸去滄江有釣舟。
477.048 【贈龍泉洞塵上人】李涉
八十山僧眼未昏，獨尋流水到窮源。
自言共得龍神語，擬作茅庵住洞門。
477.049 【題湖臺】李涉
山有松門江有亭，不勞他處問青冥。
有時帶月牀舁到，一陣風來酒盡醒。
477.050 【送妻入道】李涉
人無回意似波瀾，琴有離聲爲一彈。
縱使空門再相見，還如秋月水中看。
477.051 【遇湖州妓宋態宜二首】李涉
曾識雲仙至小時，芙蓉頭上綰青絲。
當時驚覺高唐夢，唯有如今宋玉知。
陵陽夜會使君筵，解語花枝出眼前。
一從明月西沉海，不見嫦娥二十年。
477.052 【逢舊二首】李涉
碧落高高雲萬重，當時孤鶴去無蹤。
不期陵谷遷朝市，今日遼東特地逢。
將作乘槎去不還，便尋雲海住三山。
不知留得支機石，卻逐黃河到世間。
477.053 【潤州聽暮角（一作晚泊潤州聞角）】李涉
江城吹角水茫茫，曲引邊聲怨思長。
驚起暮天沙上雁，海門斜去兩三行。
477.054 【頭陀寺看竹】李涉
寺前新筍已成竿，策馬重來獨自看。
可惜班皮空滿地，無人解取作頭冠。
477.055 【奉使京西】李涉
盧龍已復兩河平，烽火樓邊處處耕。
何事書生走羸馬，原州城下又添兵。
477.056 【題連雲堡】李涉
由來天地有關扃，斷壑連山接杳冥。
一出縱知邊上事，滿朝誰信語堪聽。
477.057 【再宿武關（一作從秦城回再題武關）】李涉
遠別秦城萬里遊，亂山高下出商州。
關門不鎖寒溪水，一夜潺湲送客愁。
477.058 【長安悶作】李涉
宵分獨坐到天明，又策羸驂信腳行。
每日除書空滿紙，不曾聞有介推名。
477.059 【和尚書舅見寄】李涉
欲隨流水去幽棲，喜伴歸雲入虎溪。
深謝陳蕃憐寂寞，遠飛芳字警沉迷。
477.060 【送王六覲巢縣叔父二首】李涉
巢岸南分戰鳥山，水雲程盡到東關。
絃歌自是君家事，莫怪今來一邑閒。
長憶山陰舊會時，王家兄弟盡相隨。
老來放逐瀟湘路，淚滴秋風引獻之。
477.061 【偶懷】李涉
轉知名宦是悠悠，分付空源始到頭。
待送妻兒下山了，便隨雲水一生休。
477.062 【秋夜題夷陵水館】李涉
凝碧初高海氣秋，桂輪斜落到江樓。
三更浦上巴歌歇，山影沉沉水不流。
477.063 【與梧州劉中丞】李涉
三代盧龍將相家，五分符竹到天涯。
瘴山江上重相見，醉裏同看豆蔻花。
477.064 【聽多美唱歌】李涉
黃鶯慢轉引秋蟬，沖斷行雲直入天。
一曲梁州聽初了，爲君別唱想夫憐。
477.065 【題澗飲寺】李涉
百年如夢竟何成，白髮重來此地行。
還似蕭郎許玄度，再看庭石悟前生。
477.066 【題蘇仙宅枯松】李涉
幾年蒼翠在仙家，一旦枝枯類海槎。
不如酸澀棠梨樹，卻佔高城獨放花。
477.067 【山居】李涉
一從身世兩相遺，往往關門到午時。
想得俗流應大笑，不知年老識便宜。
477.068 【聽鄰女吟】李涉
含情遙夜幾人知，閒詠風流小謝詩。
還似霓旌下煙露，月邊吹落上清詞。
477.069 【題宇文秀才櫻桃】李涉
風光莫佔少年家，白髮殷勤最戀花。
今日顛狂任君笑，趁愁得醉眼麻茶。
477.070 【漢上偶題】李涉
謫仙唐世遊茲郡，花下聽歌醉眼迷。
今日漢江煙樹盡，更無人唱白銅鞮。
477.071 【送楊敬之倅湖南】李涉
久嗟塵匣掩青萍，見說除書試一聽。
聞君卻作長沙傅，便逐秋風過洞庭。
477.072 【送孫堯夫赴舉】李涉
自說軒皇息戰威，萬方無復事戎衣。
卻教孫子藏兵法，空把文章向禮闈。
477.073 【題水月臺】李涉
平流白日無人愛，橋上閒行若個知。
水似晴天天似水，兩重星點碧琉璃。
477.074 【早春霽後發頭陀寺寄院中】李涉
紅樓金剎倚晴岡，雨雪初收望漢陽。
草檄可中能有暇，迎春一醉也無妨。
477.075 【哭田布】李涉
魏師臨陣卻抽營，誰管豺狼作信兵。
縱使將軍能伏劍，何人島上哭田橫。
477.076 【黃葵花】李涉
此花莫遣俗人看，新染鵝黃色未乾。
好逐秋風上天去，紫陽宮女要頭冠。
477.077 【別南溪二首】李涉
如雲不厭蒼梧遠，似雁逢春又北飛。
唯有隱山溪上月，年年相望兩依依。
常嘆春泉去不回，我今此去更難來。
欲知別後留情處，手種巖花次第開。
477.078 【井欄砂宿遇夜客】李涉
暮雨蕭蕭江上村，綠林豪客夜知聞。
他時不用逃名姓，世上如今半是君。
477.079 【謝王連州送海陽圖】李涉
謝家爲郡實風流，畫得青山寄楚囚。
驚起草堂寒氣晚，海陽潮水到牀頭。
477.080 【再謫夷陵題長樂寺】李涉
當時謫宦向夷陵，願得身閒便作僧。
誰知漸漸因緣重，羞見長燃一盞燈。
477.081 【譴謫康州先寄弟渤】李涉
唯將直道信蒼蒼，可料無名抵憲章。
陰騭卻應先有謂，已交鴻雁早隨陽。
477.082 【贈廖道士】李涉
膏已明煎信矣哉，二年人世不歸來。
庭前爲報仙桃樹，今歲花時好好開。
477.083 【山花】李涉
六出花開赤玉盤，當中紅溼耐春寒。
長安若在五侯宅，誰肯將錢買牡丹。
477.084 【聽歌】李涉
颯颯先飛樑上塵，朱脣不動翠眉顰。
願得春風吹更遠，直教愁殺滿城人。
477.085 【送顏覺赴舉】李涉
顏子將才應四科，料量時輩更誰過。
居然一片荊山玉，可怕無人是卞和。
477.086 【題五松驛】李涉
雲木蒼蒼數萬株，此中言命的應無。
人生不得如松樹，卻遇秦封作大夫。
477.087 【湘妃廟】李涉
斑竹林邊有古祠，鳥啼花發盡堪悲。
當時惆悵同今日，南北行人可得知。
477.088 【贈長安小主人】李涉
上清真子玉童顏，花態嬌羞月思閒。
仙路迷人應有術，桃源不必在深山。
477.089 【邠州詞獻高尚書三首】李涉
單于都護再分疆，西引雙旌出帝鄉。
朝日詔書添戰馬，即聞千騎取河湟。
將家難立是威聲，不見多傳衛霍名。
一自元和平蜀後，馬頭行處即長城。
朔方忠義舊來聞，盡是邠城父子軍。
今日兵符歸上將，旄頭不用更妖氛。
477.090 【遊西林寺】李涉
十地初心在此身，水能生月即離塵。
如今再結林中社，可羨當年會里人。
477.091 【題白鹿蘭若】李涉
只去都門十里強，竹陰流水繞回廊。
滿城車馬皆知有，每喚同遊盡道忙。
477.092 【寄趙準乞湘川山居】李涉
閒說班超有舊居，山橫水曲佔商於。
知君不用磻溪石，乞取終年獨釣魚。
477.093 【曉過函谷關】李涉
因韓爲趙兩遊秦，十月冰霜渡孟津。
縱使雞鳴遇關吏，不知餘也是何人。
477.094 【奉和九弟渤見寄絕句】李涉
忽啓新緘吟近詩，詩中韻出碧雲詞。
且喜陟岡愁已散，登舟只恨渡江遲。
477.095 【贈友人孩子】李涉
驪龍頷下亦生珠，便與人間衆寶殊。
他時若要追風日，須得君家萬里駒。
477.096 【奉宣慰使魚十四郎】李涉
年才二十衆知名，孤鶴儀容徹骨清。
口傳天語來人世，卻逐祥雲上玉京。
477.097 【題善光寺】李涉
雲門天竺舊姻緣，臨老移家住玉泉。
早到可中溳南寺，免得翻經住幾年。
477.098 【題宣化寺道光上人居】李涉
二十年前不繫身，草堂曾與雪爲鄰。
常思和尚當時語，衣鉢留將與此人。
477.099 【柳枝詞】李涉
錦池江上柳垂橋，風引蟬聲送寂寥。
不必如絲千萬縷，只禁離恨兩三條。
477.0100 【竹枝詞】李涉
十二山晴花盡開，楚宮雙闕對陽臺。
細腰爭舞君沉醉，白日秦兵天下來。
477.0101 【竹裏】李涉
竹裏編茅倚石根，竹莖疏處見前村。
閒眠盡日無人到，自有春風爲掃門。
477.0102 【失題】李涉
華表千年一鶴歸，丹砂爲頂雪爲衣。
泠泠仙語人聽盡，卻向五雲翻翅飛。
