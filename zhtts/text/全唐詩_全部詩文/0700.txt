第687卷 吳融
687.01 【春歸次金陵】吳融
春陰漠漠覆江城，南國歸橈趁晚程。水上驛流初過雨，
樹籠堤處不離鶯。跡疏冠蓋兼無夢，地近鄉園自有情。
便被東風動離思，楊花千里雪中行。
687.02 【途中見杏花】吳融
一枝紅豔出牆頭，牆外行人正獨愁。長得看來猶有恨，
可堪逢處更難留。林空色暝鶯先到，春淺香寒蝶未遊。
更憶帝鄉千萬樹，澹煙籠日暗神州。
687.03 【秋日經別墅】吳融
別墅蕭條海上村，偶期蘭菊與琴尊。檐橫碧嶂秋光近，
樹帶閒潮晚色昏。幸有白雲眠楚客，不勞芳草思王孫。
北山移去前文在，無復教人嘆曉猿。
687.04 【紅葉】吳融
露染霜乾片片輕，斜陽照處轉烘明。和煙飄落九秋色，
隨浪泛將千里情。幾夜月中藏鳥影，誰家庭際伴蛩聲。
一時衰颯無多恨，看着清風彩剪成。
687.05 【離霅溪感事獻鄭員外】吳融
足恨饒悲不自由，萍無根蒂水長流。庾公明月吟連曙，
謝守青山看入秋。一飯意專堪便死，千金諾在轉難酬。
雲沈鳥去回頭否，平子纔多好賦愁。
687.06 【岐州安西門】吳融
安西門外徹安西，一百年前斷鼓鼙。犬解人歌曾入唱，
馬稱龍子幾來嘶。自從遼水煙塵起，更到塗山道路迷。
今日登臨須下淚，行人無個草萋萋。
687.07 【關西驛亭即事】吳融
晚霞零落雨初收，關上危闌獨悵留。千里好春聊極目，
五陵無事莫回頭。山猶帶雪霏霏恨，柳未禁寒冉冉愁。
直是無情也腸斷，鳥歸帆沒水空流。
687.08 【望嵩山】吳融
三十六峯危似冠，晴樓百尺獨登看。高凌鳥外青冥窄，
翠落人間白晝寒。不覺衡陽遮雁過，如何鍾阜鬥龍盤。
始知萬歲聲長在，只待東巡動玉鸞。
687.09 【題湖城縣西道中槐樹】吳融
零落欹斜此路中，盛時曾識太平風。曉迷天仗歸春苑，
暮送鸞旗指洛宮。一自煙塵生薊北，更無消息幸關東。
而今只有孤根在，鳥啄蟲穿沒亂蓬。
687.010 【東歸次瀛上】吳融
暖煙輕淡草霏霏，一片晴山襯夕暉。水露淺沙無客泛，
樹連疏苑有鶯飛。自從身與滄浪別，長被春教寂寞歸。
回首青門不知處，向人楊柳莫依依。
687.011 【偶書】吳融
青牛關畔寄孤村，山當屏風石當門。芳樹綠陰連蔽芾，
長河飛浪接崑崙。苔田綠後蛙爭聚，麥壟黃時雀更喧。
只此無心便無事，避人何必武陵源。
687.012 【得京中親友書，訝久無音耗，以詩代謝】吳融
退閒何事不忘機，況限溪雲靜掩扉。馬頰浪高魚去少，
雞鳴關險雁來稀。無纔敢更期連茹，有意兼思學采薇。
珍重故人知我者，九霄休復寄音徽。
687.013 【即事】吳融
抵鵲山前雲掩扉，更甘終老脫朝衣。曉窺青鏡千峯入，
暮倚長松獨鶴歸。雲裏引來泉脈細，雨中移得藥苗肥。
何須一箸鱸魚膾，始掛孤帆問釣磯。
687.014 【病中宜茯苓寄李諫議】吳融
千年茯菟帶龍鱗，太華峯頭得最珍。金鼎曉煎雲漾粉，
玉甌寒貯露含津。南宮已借徵詩客，內署今還託諫臣。
飛檄愈風知妙手，也須分藥救漳濱。
687.015 【槎】吳融
浪痕龍跡老欹危，流落何時別故枝。歲月空教苔蘚積，
芳菲長倩薜蘿知。有文在朽人難識，無蠹藏心鳥莫窺。
家近滄浪從泛去，碧天消息不參差。
687.016 【汴上觀】吳融
九曲河冰半段來，嚴霜結出勁風裁。非時已認蟬飄翼，
到海須憂蚌失胎。千里風清聞戛玉，幾人東下憶奔雷。
殷勤莫礙星槎路，從看天津弄杼回。
687.017 【閒居有作】吳融
依依芳樹拂檐平，繞竹清流浸骨清。愛弄綠苔魚自躍，
慣偷紅果鳥無聲。踏青堤上煙多綠，拾翠江邊月更明。
只此超然長往是，幾人能遂鑄金成。
687.018 【離岐下題西湖】吳融
送夏迎秋幾醉來，不堪行色被蟬催。身隨渭水看歸遠，
夢掛秦雲約自回。雨細若爲拋釣艇，月明誰覆上歌臺。
千波萬浪西風急，更爲紅蕖把一杯。
687.019 【岐陽蒙相國對宅因抒懷投獻】吳融
風有危亭月有臺，平津閣畔好裴回。雖非宋玉誅茅至，
且學王家種竹來。已得靜居從馬歇，不堪行色被蟬催。
故園蘭菊三千里，旅夢方應校懶回。
687.020 【晚泊松江】吳融
落日停橈古渡邊，古今蹤跡一蒼然。平沙盡處雲藏樹，
遠吹收來水定天。正困東西千里路，可憐瀟灑五湖船。
如何不及前賢事，卻謝鱸魚在洛川。
687.021 【過澠池書事】吳融
澠池城郭半遺基，無限春愁掛落暉。柳渡風輕花浪綠，
麥田煙暖錦雞飛。相如忠烈千秋斷，二主英雄一夢歸。
莫道新亭人對泣，異鄉殊代也沾衣。
687.022 【富春】吳融
水送山迎入富春，一川如畫晚晴新。雲低遠渡帆來重，
潮落寒沙鳥下頻。未必柳間無謝客，也應花裏有秦人。
嚴光萬古清風在，不敢停橈更問津。
687.023 【高侍御話及皮博士池中白蓮因成一章寄博士兼奉呈】吳融
白玉花開綠錦池，風流御史報人知。看來應是雲中墮，
偷去須從月下移。已被亂蟬催晼晚，更禁涼雨動褵褷。
習家秋色堪圖畫，只欠山公倒接䍦。
687.029 【憶猿】吳融
翠微雲斂日沈空，叫徹青冥怨不窮。連臂影垂溪色裏，
斷腸聲盡月明中。靜含煙峽悽悽雨，高弄霜天嫋嫋風。
猶有北山歸意在，少驚佳樹近房櫳。
687.030 【紅樹】吳融
一聲南雁已先紅，神女霜飛葉葉同。自是孤根非暖地，
莫驚他木耐秋風。暖煙散去陰全薄，明月臨來影半空。
長憶洞庭千萬樹，照山橫浦夕陽中。
687.031 【新雁】吳融
湘浦波春始北歸，玉關搖落又南飛。數聲飄去和秋色，
一字橫來背晚暉。紫閣高翻雲冪冪，灞川低渡雨微微。
莫從思婦臺邊過，未得徵人萬里衣。
687.032 【海上秋懷】吳融
辭無珪組隱無才，門向潮頭過處開。幾度黃昏逢罔象，
有時紅旭見蓬萊。磧連荒戍頻頻火，天絕纖雲往往雷。
昨夜秋風已搖落，那堪更上望鄉臺。
687.033 【憶山泉】吳融
穿雲落石細湔湔，盡日疑聞弄管絃。千仞灑來寒碎玉，
一泓深去碧涵天。煙迷葉亂尋難見，月好風清聽不眠。
春雨正多歸未得，只應流恨更潺湲。
687.034 【東歸望華山】吳融
碧蓮重疊在青冥，落日垂鞭緩客程。不奈春煙籠暗淡，
可堪秋雨洗分明。南邊已放三千馬，北面猶標百二城。
只怕仙人撫高掌，年年相見是空行。
687.035 【遊華州飛泉亭】吳融
走馬街南百畝池，碧蓮花影倒參差。偶同人去紅塵外，
正值僧歸落照時。萬事已爲春棄置，百憂須賴酒醫治。
殷勤待取前峯月，更倚闌干弄釣絲。
687.036 【池上雙鳧二首】吳融
碧池悠漾小鳧雛，兩兩依依只自娛。釣艇忽移還散去，
寒鴟有意即相呼。可憐翡翠歸雲髻，莫羨鴛鴦入畫圖。
幸是羽毛無取處，一生安穩老菰蒲。
雙鳧狎得傍池臺，戲藻銜蒲遠又回。敢爲稻粱凌險去，
幸無鷹隼觸波來。萬絲春雨眠時亂，一片濃萍浴處開。
不在籠欄夜仍好，月汀星沼剩裴回。
687.037 【葉落】吳融
紅影飄來翠影微，一辭林表不知歸。伴愁無色煙猶在，
替恨成啼露未晞。若逐水流應萬里，莫因風起便孤飛。
楚郊千樹秋聲急，日暮紛紛惹客衣。
687.038 【和皮博士赴上京觀中修靈齋贈威儀尊師兼見寄】吳融
霓結雙旌羽綴裙，七星壇上拜元君。精誠有爲天應感，
章奏無私鬼怕聞。鶴馭已從煙際下，鳳膏還向月中焚。
白雲鄉路看看到，好駐流年翊聖文。
687.039 【春雨】吳融
霏霏漠漠暗和春，冪翠凝紅色更新。寒入膩裘濃曉睡，
細隨油壁靜香塵。連雲似織休迷雁，帶柳如啼好贈人。
別有空階寂寥事，綠苔狼藉落花頻。
687.040 【秋池】吳融
冷涵秋水碧溶溶，一片澄明見底空。有日晴來雲襯白，
幾時吹落葉浮紅。香啼蓼穗娟娟露，乾動蓮莖淅淅風。
凌曉無端照衰發，便悲霜雪鏡光中。
687.041 【首陽山】吳融
首陽山枕黃河水，上有兩人曾餓死。不同天下人爲非，
兄弟相看自爲是。遂令萬古識君心，爲臣貴義不貴身。
精靈長在白雲裏，應笑隨時飽死人。
687.042 【太湖石歌】吳融
洞庭山下湖波碧，波中萬古生幽石。鐵索千尋取得來，
奇形怪狀誰能識。初疑朝家正人立，又如戰士方狙擊。
又如防風死後骨，又如於菟活時額。又如成人楓，
又如害癭柏。雨過上停泓，風來中有隙。想得沈潛水府時，
興雲出雨蟠蛟螭。今來硉矹林庭上，長恐忽然生白浪。
用時應不稱媧皇，將去也堪隨博望。噫嘻爾石好憑依，
幸有方池並釣磯。小山叢桂且爲伴，鍾阜白雲長自歸。
何必豪家甲第裏，玉闌干畔爭光輝。一朝荊棘忽流落，
何異綺羅雲雨飛。
687.043 【贈方幹處士歌】吳融
把筆盡爲詩，何人敵夫子？句滿天下口，名聒天下耳。
不識朝，不識市，曠逍遙，閒徙倚。一杯酒，無萬事；
一葉舟，無千里。衣裳白雲，坐臥流水。霜落風高忽相憶，
惠然見過留一夕。一夕聽吟十數篇，水榭林蘿爲岑寂。
拂旦舍我亦不辭，攜筇徑去隨所適。隨所適，無處覓。
雲半片，鶴一隻。
687.044 【李周彈箏歌（淮南韋太尉席上贈）】吳融
古人云，絲不如竹，竹不如肉。乃知此語未必然，
李周彈箏聽不足。聞君七歲八歲時，五音六律皆生知。
就中十三絃最妙，應宮出入年方少。青驄慣走長楸日，
幾度承恩蒙急召。一字雁行斜御筵，鏘金戛羽凌非煙。
始似五更殘月裏，悽悽切切清露蟬。又如石罅堆葉下，
泠泠瀝瀝蒼崖泉。鴻門玉斗初向地，織女金梭飛上天。
有時上苑繁花發，有時太液秋波闊。當頭獨坐摐一聲，
滿座好風生拂拂。天顏開，聖心悅，紫金白珠沾賜物。
出來無暇更還家，且上青樓醉明月。年將六十藝轉精，
自寫梨園新曲聲。近來一事還惆悵，故里春荒菸草平。
供奉供奉且聽語，自昔興衰看樂府。只如伊州與梁州，
盡是太平時歌舞。旦夕君王繼此聲，不要停弦淚如雨。
687.045 【贈【鞏 言】光上人草書歌】吳融
篆書樸，隸書俗，草聖貴在無羈束。江南有僧名【鞏 言】光，
紫毫一管能顛狂。人家好壁試揮拂，瞬目已流三五行。
摘如鉤，挑如撥，斜如掌，回如斡。又如夏禹鎖淮神，
波底出來手正拔。又如朱亥錘晉鄙，袖中抬起腕欲脫。
有時軟縈盈，一穗秋雲曳空闊。有時瘦巉巖，
百尺枯松露槎枿。忽然飛動更驚人，一聲霹靂龍蛇活。
稽山賀老昔所傳，又聞能者惟張顛。上人致功應不下，
其奈飄飄滄海邊。可中一入天子國，絡素裁縑灑毫墨。
不繫知之與不知，須言一字千金值。
687.043 【贈李長史歌】吳融
危欄壓溪溪澹碧，翠嫋紅飄鶯寂寂。此日長亭愴別離，
座中忽遇吹蘆客。雙攘輕袖當高軒，含商吐羽凌非煙。
初疑一百尺瀑布，八九月落香爐巔。又似鮫人爲客罷，
迸淚成珠玉盤瀉。碧珊瑚碎震澤中，金鋃鐺撼龜山下。
鏗訇揭調初驚人，幽咽細聲還感神。紫鳳將雛叫山月，
玄兔喪子啼江春。諮嗟長史出人藝，如何值此艱難際。
可中長似承平基，肯將此爲閒人吹。不是東城射雉處，
即應南苑鬥雞時。白櫻桃熟每先賞，紅芍藥開長有詩。
賣珠曾被武皇問，薰香不怕賈公知。今來流落一何苦，
江南江北九寒暑。翠華猶在橐泉中，一曲梁州淚如雨。
長史長史聽我語，從來藝絕多失所。羅君贈君兩首詩，
半是悲君半自悲。
687.044 【贈廣利大師歌】吳融
化人之心固甚難，自化之心更不易。化人可以程限之，
自化元須有其志。在心爲志者何人，今日得之於廣利。
三十年前識師初，正見把筆學草書。崩雲落日千萬狀，
隨手變化生空虛。海北天南幾回別，每見書蹤轉奇絕。
近來兼解作歌詩，言語明快有氣骨。堅如百鍊鋼，
挺特不可屈。又如千里馬，脫繮飛滅沒。好是不雕刻，
縱橫衝口發。昨來示我十餘篇，詠殺江南風與月。
乃知性是天，習是人。莫輕河邊羖𣩄，飛作天上麒麟。
但日新，又日新，李太白，非通神。
687.045 【古離別（雜言）】吳融
紫鸞黃鵠雖別離，一舉千里何難追。猶聞啼風與叫月，
流連斷續令人悲。賦情更有深繾綣，碧甃千尋尚爲淺。
蟾蜍正向清夜流，蛺蝶須教墮絲罥。莫道斷絲不可續，
丹穴鳳凰膠不遠。莫道流水不回波，海上兩潮長自返。
687.046 【風雨吟】吳融
風騷騷，雨涔涔，長洲苑外荒居深。門外流水流澶漫，
河邊古木鳴蕭森。夐無禽影，寂無人音。端然拖愁坐，
萬感叢於心。姑蘇碧瓦十萬戶，中有樓臺與歌舞。
尋常倚月復眠花，莫說斜風兼細雨。
應不知天地造化是何物，亦不知榮辱是何主。
吾囷長滿是太平，吾樂不極是天生。豈憂天下有大憝，
四郊刁斗常錚錚。官軍擾人甚於賊，將臣怕死唯守城。
又豈復憂朝廷苦弛慢，中官轉縱橫。李膺勾黨即罹患，
竇武忠謀又未行。又豈憂文臣盡遭束高閣，
文教從今日蕭索。若更無人稍近前，把筆到頭同一惡。
可嘆吳城城中人，無人與我交一言。蓬蒿滿徑塵一榻，
獨此閔閔何其煩。雖然小或可謀大，嫠婦之憂史尚存。
況我長懷丈夫志，今來流落滄溟涘。有時驚事再諮嗟，
因風因雨更憔悴。只有閒橫膝上琴，怨傷怨恨聊相寄。
伯牙海上感滄溟，何似今朝風雨思。
687.047 【江行】吳融
來時風，去時雨，蕭蕭颯颯春江浦。欹欹側側海門帆，
軋軋啞啞洞庭櫓。
687.048 【壁畫折竹雜言】吳融
枯纏藤，重欹雪。渭曲逢，湘江別。不是從來無本根，
畫工取勢教摧折。
687.049 【古錦裾六韻（錦上有鸚鵡、鶴，陸處士有序）】吳融
濯水經何日，隨風故有人。綠衣猶偪畫，丹頂尚迷真。
暗淡雲沈古，青蒼蘚剝新。映襟知惹淚，侵韉想縈塵。
掣曳無由睹，流傳久自珍。武威應認得，牽挽幾當春。
687.050 【賦得欲曉看妝面】吳融
朧朧欲曙色，隱隱辨殘妝。月始雲中出，花猶霧裏藏。
眉邊全失翠，額畔半留黃。轉入金屏影，隈侵角枕光。
有蟬隳鬢樣，無燕著釵行。十二峯前夢，如何不斷腸。
687.051 【府試雨夜帝裏聞猿聲】吳融
雨滴秦中夜，猿聞峽外聲。已吟何遜恨，還賦屈平情。
暗逐哀鴻淚，遙含禁漏清。直疑遊萬里，不覺在重城。
霎霎侵燈亂，啾啾入夢驚。明朝臨曉鏡，別有鬢絲生。
687.052 【題畫柏】吳融
不得月中桂，轉思陵上柏。閒取畫圖看，煩紆果冰釋。
桂生在青冥，萬古煙霧隔。下蔭玄兔窟，上映嫦娥魄。
圓缺且不常，高低圖難測。若非假羽翰，折攀何由得。
天遠眼虛穿，夜闌頭自白。未知陵上柏，一定不移易。
有意兼松茂，無情從麝食。不在是非間，與人爲憤激。
他年上縑素，今日懸屋壁。靈怪不可知，風雨疑來逼。
明朝歸故園，唯此同所適。回首寄團枝，無勞惠消息。
687.053 【平望蚊子二十六韻】吳融
天下有蚊子，候夜噆人膚。平望有蚊子，白晝來相屠。
不避風與雨，羣飛出菰蒲。擾擾蔽天黑，雷然隨舳艫。
利嘴入人肉，微形紅且濡。振蓬亦不懼，至死貪膏腴。
舟人敢停棹，陸者亦疾趨。南北百餘裏，畏之如虎貙。
噫嘻天地間，萬物各有殊。陽者陽爲伍，陰者陰爲徒。
蚊蚋是陰物，夜從喧牆隅。如何正曦赫，吞噬當通衢。
人筋爲爾斷，人力爲爾枯。衣巾穢且甚，盤饌腥有餘。
豈是陽德衰，不能使消除。豈是有主者，此鄉宜毒荼。
吾聞蛇能螫，避之則無虞。吾聞蠆有毒，見之可疾驅。
唯是此蚊子，逢人皆病諸。江南夏景好，水木多蕭疏。
此中震澤路，風月彌清虛。前後幾來往，襟懷曾未舒。
朝既蒙襞積，夜仍跧蘧蒢。雖然好吟嘯，其奈難踟躕。
人生有不便，天意當何如。誰能假羽翼，直上言紅爐。
687.054 【桃花】吳融
滿樹和嬌爛漫紅，萬枝丹彩灼春融。
何當結作千年實，將示人間造化工。
687.055 【木筆花】吳融
嫩如新竹管初齊，粉膩紅輕樣可攜。
誰與詩人偎檻看，好於箋墨並分題。
687.056 【浙東筵上有寄】吳融
襄王席上一神仙，眼色相當語不傳。見了又休真似夢，
坐來雖近遠於天。隴禽有意猶能說，江月無心也解圓。
更被東風勸惆悵，落花時節定翩翩。
687.057 【富水驛東楹有人題詩（筆跡柔媚，出自纖指）】吳融
繡纓霞翼兩鴛鴦，金島銀川是故鄉。只合雙飛便雙死，
豈悲相失與相忘。煙花夜泊紅蕖膩，蘭渚春遊碧草芳。
何事遽驚雲雨別，秦山楚水兩乖張。
687.058 【上巳日】吳融
本學多情劉武威，尋花傍水看春暉。
無端遇著傷心事，贏得淒涼索漠歸。
687.059 【隋堤】吳融
搔首隋堤落日斜，已無餘柳可藏鴉。岸傍昔道牽龍艦，
河底今來走犢車。曾笑陳家歌玉樹，卻隨後主看瓊花。
四方正是無虞日，誰信黎陽有古家。
