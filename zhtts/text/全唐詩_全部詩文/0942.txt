第837卷 貫休
837.01 【山居詩二十四首】貫休
休話喧譁事事難，山翁只合住深山。數聲清磬是非外，
一個閒人天地間。綠圃空階雲冉冉，異禽靈草水潺潺。
無人與向羣儒說，巖桂枝高亦好扳。
難是言休即便休，清吟孤坐碧溪頭。三間茆屋無人到，
十里松陰獨自遊。明月清風宗炳社，夕陽秋色庾公樓。
修心未到無心地，萬種千般逐水流。
好鳥聲長睡眼開，好茶擎乳坐莓苔。不聞榮辱成番盡，
只見熊羆作隊來。詩裏從前欺白雪，道情終遣似嬰孩。
由來此事知音少，不是真風去不回。
萬境忘機是道華，碧芙蓉裏日空斜。幽深有徑通仙窟，
寂寞無人落異花。掣電浮雲真好喻，如龍似鳳不須誇。
君看江上英雄冢，只有松根與柏槎。
鞭後從他素髮兼，湧清奔碧冷侵簾。高奇章句無人愛，
澹泊身心舉世嫌。白石橋高吟不足，紅霞影暖臥無厭。
居山別有非山意，莫錯將予比宋纖。
鳥外塵中四十秋，亦曾高挹漢諸侯。如斯標緻雖清拙，
大丈夫兒合自由。紫術黃菁苗蕺蕺，錦囊香麝語啾啾。
終須心到曹溪叟，千歲櫧根雪滿頭。
慵甚嵇康竟不回，何妨方寸似寒灰。山精日作兒童出，
仙者時將玉器來。筠帚掃花驚睡鹿，地壚燒樹帶枯苔。
不行朝市多時也，許史金張安在哉。
心心心不住希夷，石屋巉巖鬢髮垂。養竹不除當路筍，
愛松留得礙人枝。焚香開卷霞生砌，卷箔冥心月在池。
多少故人頭盡白，不知今日又何之。
龍藏琅函遍九垓，霜鍾金鼓振瓊臺。堪嗟一句無人得，
遂使吾師特地來。無角鐵牛眠少室，生兒石女老黃梅。
令人轉憶龐居士，天上人間不可陪。
五嶽煙霞連不斷，三山洞穴去應通。石窗欹枕疏疏雨，
水碓無人浩浩風。童子唸經深竹裏，獼猴拾蝨夕陽中。
因思往事拋心力，六七年來楚水東。
塵埃中更有埃塵，時復雙眉十爲顰。賴有年光飛似箭，
是何心地亦稱人。回賢參孝時時說，蜂蠆狼貪日日新。
天意剛容此徒在，不堪惆悵不堪陳。
翠竇煙巖畫不成，桂華瀑沫雜芳馨。撥霞掃雪和雲母，
掘石移松得茯苓。好鳥傍花窺玉磬，嫩苔和水沒金瓶。
從他人說從他笑，地覆天翻也只寧。
騰騰兀兀步遲遲，兆朕消磨只自知。龍猛金膏雖未作，
孫登土窟且相宜。薜蘿山帔偏能【糸眉】，橡慄年糧亦且支。
已得真人好消息，人間天上更無疑。
嵐嫩風輕似碧紗，雪樓金像隔煙霞。葛苞玉粉生香壟，
菌簇銀釘滿淨楂。舉世只知嗟逝水，無人微解悟空花。
可憐擾擾塵埃裏，雙鬢如銀事似麻。
千巖萬壑路傾欹，杉檜濛濛獨掩扉。劚藥童穿溪罅去，
採花蜂冒曉煙歸。閒行放意尋流水，靜坐支頤到落暉。
長憶南泉好言語，如斯癡鈍者還稀。
一庵冥目在穹冥，菌枕松牀蘚陣青。乳鹿暗行檉徑雪，
瀑泉微濺石樓經。閒行不覺過天井，長嘯深能動嶽靈。
應恐無人知此意，非凡非聖獨醒醒。
慵刻芙蓉傳永漏，休夸麗藻鄙湯休。且爲小囤盛紅粟，
別有珍禽勝白鷗。拾慄遠尋深澗底，弄猿多在小峯頭。
不能更出塵中也，百鍊剛爲繞指柔。
業薪心火日燒煎，浪死虛生自古然。陸氏稱龍終妄矣，
漢家得鹿更空焉。白衣居士深深說，青眼胡僧遠遠傳。
剛地無人知此意，不堪惆悵落花前。
露滴紅蘭玉滿畦，閒拖象屣到峯西。但令心似蓮花潔，
何必身將槁木齊。古塹細煙紅樹老，半巖殘雪白猿啼。
雖然不是桃源洞，春至桃花亦滿蹊。
自休自已自安排，常願居山事偶諧。僧採樹衣臨絕壑，
狖爭山果落空階。閒擔茶器緣青障，靜衲禪袍坐綠崖。
虛作新詩反招隱，出來多與此心乖。
石壚金鼎紅蕖嫩，香閣茶棚綠巘齊。塢燒崩騰奔澗鼠，
巖花狼藉斗山雞。蒙莊環外知音少，阮籍途窮旨趣低。
應有世人來覓我，水重山疊幾層迷。
自古浮華能几几，逝波終日去滔滔。漢王廢苑生秋草，
吳主荒宮入夜濤。滿屋黃金機不息，一頭白髮氣猶高。
豈知知足金仙子，霞外天香滿毳袍。
如愚何止直如弦，只合深藏碧嶂前。但見山中常有雪，
不知世上是何年。野人愛向庵前笑，赤玃頻來袖畔眠。
只有逍遙好知己，何須更問洞中天。
支公放鶴情相似，範泰論交趣不同。有念盡爲煩惱相，
無私方稱水晶宮。香焚薝蔔諸峯曉，珠掐金剛萬境空。
若買山資言不及，恆河沙劫用無窮。
837.02 【再逢虛中道士三首】貫休
天目西峯古壞壇，壇邊相別雪漫漫。
如今四十餘年也，還共當時恰一般。
囊裏靈龜小似錢，道伊年與我同年。
壺中長挈天相逐，何處昇天更有天。
吾道將君道且殊，君須全似老君須。
尋常有語爭堪信，愛說蟠桃似甕粗。
837.03 【上盧使君二首】貫休
一領彤弓下赤墀，惟將清淨作藩籬。馬卿山嶽金相似，
張緒風情柳不如。心染煙霞新句出，筆驅奸蠹宿根隳。
鄱陽黎庶還堪羨，頭有重天足有犛。
司馬遷文亞聖人，三頭九陌碾香塵。盡傳棣萼麟兼鳳，
終作昌朝甫與申。樓聳嬌歌疏雨過，風含和氣滿城春。
因知寰海昇平去，又見高宗夢裏人。
837.04 【陪馮使君遊六首·登幹霄亭】貫休
擁翠捫蘿山屐輕，飄颻紅旆在青冥。仙科朱紱言非貴，
溪鳥林泉癖愛聽。古桂林邊棋局溼，白雲堆裏茗煙青。
因思廬嶽彌天客，手把金書倚石屏。
837.05 【陪馮使君遊六首·遊靈泉院】貫休
珂珮喧喧滿路岐，亂泉聲里扣禪扉。對花語合希夷境，
坐石苔黏黼黻衣。鳥啄古杉雲冉冉，風吹清磬露霏霏。
惠巖亦有孤峯在，只戀繙經未得歸。
837.06 【陪馮使君遊六首·過相思嶺】貫休
譽自馨香道自怡，相思嶺上卻無機。荒渠葉覆深霞在，
片石人吟一鳥飛。何處風砧傳古曲，誰家冢樹掛斜暉。
因思往事真堪笑，鶴背漁竿未是歸。
837.07 【陪馮使君遊六首·錦沙墩】貫休
臨水登山興自奇，錦沙墩上最多時。雖雲發白孤峯好，
其奈名清聖主知。草媚蓮塘資逸步，雲生松壑有新詩。
翛然別是神仙趣，豈羨東山妓樂隨。
837.08 【陪馮使君遊六首·釣罾潭】貫休
境靜江清無事時，紅旌畫鷁動漁磯。心期只是行春去，
日暮還應待鶴歸。風破綺霞山寺出，人歌白雪島花飛。
自憐亦在仙舟上，玉浪翻翻濺草衣。
837.09 【陪馮使君遊六首·迎仙閣】貫休
澗香霞影繞樓臺，卷箔憑闌耳目開。況從旌旗近鸞鳳，
可憐談笑出塵埃。火雲不入長松徑，露茗何須白玉杯。
誰道迎仙仙不至，今朝還有謝公來。
837.010 【賀雨上王使君二首】貫休
一片丹心合萬靈，應時甘雨帶龍腥。驅塵煞燒連窮□，
□電衝霓滿窅冥。處處已知倉廩溢，家家皆歇管絃聽。
應須蚤勒南山石，黃霸清風滿內庭。
由來天贊德唯馨，朋禱心期事盡行。玄妙久聞談佛母，
感通今日見神明。破除秋熱飄蕭盡，還似春時散漫傾。
他日爲霖亦如此，諸生無不沐經營。
837.011 【感懷寄盧給事二首】貫休
綿綿遠念近來多，喜鵲隨函到綠蘿。雖匪二賢曾入洛，
忽驚六義減沈痾。童扳鄰杏隳牆瓦，燕啄花泥落砌莎。
好更因人寄消息，沃州歸去已蹉跎。
常憶團圓繡像前，東歸經亂獨生全。孤峯已住六七處，
萬事無成三十年。每想苑牆危逼路，更思鉢塔曉凌煙。
如今憔悴荊枝盡，一諷來書一愴然。
837.012 【賀鄭使君】貫休
三衢蜂蠆陷城池，八詠龍韜整武貔。才諭危亡書半幅，
便思父母淚雙垂。戈收甲束投仁境，汗浹魂飄拜虎旗。
死地再生知德重，精兵連譀覺山移。人和美葉禎祥出，
陣善深爲典教推。仗信輸誠方始是，執俘折馘欲何爲。
清威嚴令無纖壒，長路深山不拾遺。七邑恩波歌浩渺，
一方雲物自鮮奇。天文仰視同諸掌，劍術無前更數誰。
戰馬閒眠汀草遠，秋鼙幹揭嶽霞隳。義爲土地精靈伏，
仁作金湯鐵石卑。龔遂劉寬同煦嫗，張飛關羽太驅馳。
笙歌席上偏憐客，刀劍林中亦唸詩。縠渚美爲長飲水，
金山高作受降碑。時猶草草秋方盡，陳是堂堂孰敢窺。
寵渥豈唯分節鉞，勳庸須勒上鍾彝。神資天贊誰堪比，
名遂功成自不知。卷箔倚闌雲欲雪，擁壚傾榼酒如飴。
扶堯社稷常憂老，到郭汾陽亦未遲。釋子霑恩無以報，
只將葑菲賀階墀。
837.013 【送鄭使君】貫休
刺婺廉閩動帝臺，唯將清淨作梯媒。綠沈槍卓妖星落，
白玉壺澄苦霧開。仁愛久懸溪上月，恩光又發嶺頭梅。
天資劉邵龔黃筆，神助韓彭衛霍才。古驛劍江分掩映，
畫旗花舫下喧豗。鳳麟帟幕芙蓉坼，洞壑清威霹靂來。
禮樂封疆添禮樂，塵埃時節勿塵埃。荔支花下驅千騎，
薝蔔林中禮萬回。視事蠻奴磨玉硯，邀賓海月射金盃。
謳歌合合千門樂，鼙角雄雄一閣雷。君父恩深頭早白，
子孫榮襲日難陪。東陽緇素如何好，空向生祠祝上臺。
837.014 【贈楊公杜之舅】貫休
分盡君憂一不遺，鳳書徵入萬民悲。風雲終日如相逐，
雨露前程即可知。畫舸還盛江革石，秋山又看謝安棋。
談諧盡是經邦術，頭角由來出世姿。天地事須歸橐籥，
文章誰得到罘罳。扣舷傍島清吟健，問俗看漁晚泊遲。
霞影滿江搖枕簟，鳥行和月下漣漪。周秦漢魏書書在，
麟鳳龜龍步步隨。金殿恩波將浩浩，圭峯意緒謾孜孜。
郡中條令春常在，境外歌謠美更奇。道者藥壚留要妙，
林僧禪偈寄相思。王楊盧駱真何者，房杜蕭張更是誰。
應念衢民千萬戶，家家皆置一生祠。
837.015 【遊金華山禪院】貫休
茲地曾棲菩薩僧，旃檀樓殿瀑崩騰。因知境勝終難到，
問著人來悉不曾。斜谷暗藏千載雪，薄嵐常翳一龕燈。
多慚不及當時海，又下嵯峨一萬層。
837.016 【寄鄭道士二首】貫休
常憶蘇耽好羽儀，信安山觀住多時。
不知玉質雙棲處，兩個仙人是阿誰。
誰帶金輪髻裏珠，何妨相逐去清都。
舊山大有閒田地，五色香茆有子無。
837.017 【送少年禪師二首】貫休
秀眉青目樹花衣，一鉢隨緣智不知。
佛與輪王嫌不作，世間剛有個癡兒。
萬水千山一鶴飛，豈愁遊子暮何之。
古今此著無人會，王積新輸更不疑。
837.018 【古劍池】貫休
秋水蓮花三四枝，我來慷慨步遲遲。
不決浮雲斬邪佞，真成龍去擬何爲。
837.019 【曹娥碑】貫休
高碑說爾孝應難，彈指端思白浪間。
堪嘆行人不回首，前山應是苧蘿山。
837.020 【比干傳】貫休
昏王亡國豈堪陳，只見明誠不見身。
想得先生也知自，欲將留與後來人。
837.021 【送人遊茆山】貫休
鳥啼花笑暖紛紛，路入青雲白石門。
君到前頭好看好，老僧或恐是茆君。
837.022 【聞杜宇】貫休
咽雨哀風更不停，春光於爾豈無情。
宜須喚得謝豹出，方始年年無此聲。
837.023 【聽曉角】貫休
三會單于滿閣風，五行無忒月朦朧。
如何十萬家休慼，只在嗚嗚咽咽中。
837.024 【宿赤松山觀題道人水閣兼寄郡守】貫休
珠殿香輧倚翠棱，寒棲吾道寄孫登。豈應肘後終無分，
見說仙中亦有僧。雲斂石泉飛險竇，月明山鼠下枯藤。
還如華頂清談夜，因有新詩寄鄭弘。
837.025 【春遊涼泉寺】貫休
一到涼泉未擬歸，迸珠噴玉落階墀。幾多僧只因泉在，
無限松如潑墨爲。雲塹含香啼鳥細，茗甌擎乳落花遲。
青山看著不可上，多病多慵爭奈伊。
837.026 【經吳宮】貫休
夫差昏暗霸圖傾，千古淒涼地不靈。妖豔恩餘宮露濁，
忠臣心苦海山青。蕭條陵隴侵寒水，彷彿樓臺出杳冥。
此是前車況非遠，六朝何更不惺惺。
837.027 【送薛侍郎貶峽州司馬】貫休
得罪唯驚恩未酬，夷陵山水稱閒遊。人如八凱須當國，
猿到三聲不用愁。花落扁舟香冉冉，草侵公署雨修修。
因人好寄新詩好，不獨江東有沃州。
837.028 【將入匡山宿韓判官宅】貫休
一宿蘭堂接上才，白雪歸去幾裴回。黛青峯朵孤吟後，
雪白猿兒必寄來。簾卷茶煙縈墮葉，月明棋子落深苔。
明朝江上空回首，始覺清風不可陪。
837.029 【送鄭侍郎騫赴闕】貫休
文章國器盡琅玕，朝騎駸駸歲欲殘。彩筆只宜天上用，
繡衣偏稱雪中看。休驚斷雁離三楚，漸入祥煙下七槃。
翰苑舊知憑與說，紫金輪畔寄書難。
837.030 【上盧使君】貫休
一別旌旗已一年，二林真子勸安禪。常思雙戟華堂裏，
還似孤峯峭壁前。步出林泉多吉夢，帆侵分野入祥煙。
自憐酷似隨陽雁，霜打風飄到日邊。
837.031 【寄匡山大願和尚】貫休
一聽玄音下竹亭，卻思窗雪與囊螢。只將清淨酬恩德，
敢信文章有性靈。夢歷山牀聞鶴語，吟思海月上沙汀。
不堪回首滄江上，萬仞廬峯在杳冥。
837.032 【別盧使君歸東陽二首】貫休
雨氣濛濛草滿庭，式微吟劇更誰聽。詩逢匠化唯貪住，
日覺恩深不易銘。心苦只應消鬢黑，夢遊頻入倚天青。
從茲還似歸回首，唯祝臺星與福星。
家在嚴陵釣渚旁，細漣嘉樹拂窗涼。難醫林藪煙霞癖，
又出芝蘭父母鄉。孤帆好風千里暖，深花黃鳥一聲長。
終期金鼎調羹日，再近尼丘日月光。
837.033 【溪寺水閣閒眺因寄宋使君】貫休
溪木蕭條一憑闌，玉霜飛後浪花寒。釣魚船上風煙暝，
古木林中砧杵幹。至竟道心方始是，空耽山色亦無端。
誰如太守分憂外，時把西經盡日看。
837.034 【春送趙文觀送故合州座主神櫬歸洛】貫休
喜繼於悲錦水東，還鄉仙騎卻尋嵩。再燒良玉堯雲動，
方報深恩絳帳空。遠道靈輀春欲盡，亂山羸馬恨無窮。
他年必立吾君側，好把書紳答至公。
837.035 【【鞏 言】光大師草書歌】貫休
雪壓千峯橫枕上，窮困雖多還激壯。看師逸跡兩相宜，
高適歌行李白詩。海上驚驅山猛燒，吹斷狂煙著沙草。
江樓曾見落星石，幾回試發將軍炮。別有寒雕掠絕壁，
提上玄猿更生力。又見吳中磨角來，舞槊盤刀初觸擊。
好文天子揮宸翰，御製本多推玉案。晨開水殿教題壁，
題罷紫衣親寵錫。僧家愛詩自拘束，僧家愛畫亦侷促。
唯師草聖藝偏高，一掬山泉心便足。
837.036 【題成都玉局觀孫位畫龍】貫休
我見蘇州崑山佛殿中，金城柱上有二龍。
老僧相傳道是僧繇手，尋常入海共龍鬥。
又聞蜀國玉局觀有孫遇跡，蟠屈身長八十尺。
遊人爭看不敢近，頭覷寒泉萬丈碧。
837.037 【觀地獄圖】貫休
峨峨非劍閣，有樹不堪攀。佛手遮不得，人心似等閒。
周王應未雪，白起作何顏。盡日空彈指，茫茫塵世間。
837.038 【贈雷卿張明府】貫休
任官征戰後，度日寄閒身。封卷還高客，飛書問野人。
廢田教種穀，生路遣尋薪。若起柴桑興，無先漉酒巾。
837.039 【獻錢尚父】貫休
貴逼人來不自由，龍驤鳳翥勢難收。滿堂花醉三千客，
一劍霜寒十四州。鼓角揭天嘉氣冷，風濤動地海山秋。
東南永作金天柱，誰羨當時萬戶侯。
837.040 【繡州張相公見訪】貫休
德符唐德瑞通天，曾叱讒諛玉座前。千襲綵衣宮錦薄，
數牀御札主恩偏。出師暫放張良箸，得罪惟撐范蠡船。
未報君恩終必報，不妨金地禮青蓮。
837.041 【題某公宅】貫休
宅成天下借圖看，始笑平生眼力慳。地佔百灣多是水，
樓無一面不當山。荷深似入苕溪路，石怪疑行雁蕩間。
只恐中原方鼎沸，天心未遣主人閒。
837.042 【海覺禪師山院】貫休
人言海覺老宗師，隱絕層巔世莫知。青草不生行道跡，
白雲常護坐禪扉。六環金錫飛來後，一派銀河瀉落時。
借問大心能濟物，龍門風雹卷天池。
837.043 【悼張道古（昭宗時道古官拾遺以直諫貶蜀中死）】貫休
清河逝水大匆匆，東觀無人失至公。天上君恩三載隔，
鑑中鸞影一時空。墳生苦霧蒼茫外，門掩寒雲寂寞中。
惆悵斯人又如此，一聲蠻笛滿江風。
837.044 【月夕】貫休
霜月夜裴回，樓中羌笛催。曉風吹不盡，江上落殘梅。
837.045 【夜雨】貫休
夜雨山草溼，爽籟雜枯木。閒吟竺仙偈，清絕過於玉。
837.046 【晚望】貫休
落日碧江靜，蓮唱清且閒。更尋花發處，借月過前灣。
837.047 【早霜寄蔡大】貫休
昨夜楚鐘鳴，飛霜下楚城。定知遷客鬢，先向鑑中生。
837.048 【贈寫經僧楚雲】貫休
剔皮刺血誠何苦，爲寫靈山九會文。
十指瀝乾終七軸，後來求法更無君。
837.049 【寄題詮律師院】貫休
錦溪光裏聳樓臺，師院高凌積翠開。深竹杪聞殘磬盡，
一茶中見數帆來。焚香只是看新律，幽步猶疑損綠苔。
莫訝題詩又東去，石房清冷在天台。
837.050 【寄天台葉道士】貫休
負局高風不可陪，玉霄峯北置樓臺。注參同契未將出，
尋楖慄僧多宿來。颼槭松風山棗落，閒關溪鳥術花開。
終須肘後相傳好，莫便乘鸞去不回。
837.051 【送道友歸天台】貫休
蘚濃苔溼冷層層，珍重先生獨去登。氣養三田傳未得，
藥非八石許還曾。雲根應狎玉斧子，月徑多尋銀地僧。
太守苦留終不住，可憐江上去騰騰。
837.052 【陶種柑橙，令山童買之】貫休
高步南山南，高歌北山北。數載買柑橙，山資近又足。
837.053 【春送僧】貫休
蜀魄關關花雨深，送師衝雨到江潯。
不能更折江頭柳，自有青青松柏心。
837.054 【律師】貫休
薝蔔花紅徑草青，雪膚冰骨步輕輕。
今朝暫到焚香處，只恐牀前有蝨聲。
837.055 【書石壁禪居屋壁】貫休
赤旃檀塔六七級，白菡萏花三四枝。
禪客相逢只彈指，此心能有幾人知。
837.056 【句】貫休
今日再三難更識，讖辭唯道待錢來。（周寶蒞丹陽，州人
有事，輒雲待錢來，後果以錢鏐代之。此上錢鏐句也）
雁蕩經行雲漠漠，龍湫宴坐雨濛濛。（雁蕩山今有經行臺、
宴坐峯，皆以休得名）
刻成箏柱雁相挨。
黃昏風雨黑如磐，別我不知何處去。（《俠客》，
見《劍俠傳》）
郭尚父休誇塞北，裴中令莫說淮西。（《野客叢談》）
萬計交人買，華軒保惜深。（《牡丹》，《吟窗雜錄》）
如何忠爲主，至竟不封侯。（《即邊將》）
但看千騎去，知有幾人歸。
一生不蓄買田錢，華屋何心亦偶然。客至多逢僧在坐，
釣歸惟許鶴隨船。（《錦繡萬花谷》）
家爲買琴添舊價，廚因養鶴減晨炊。（同上）
粘粉爲題棲鳳竹，帶香因洗落花泉。（同上）
