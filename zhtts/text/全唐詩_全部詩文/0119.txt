第119卷 崔国辅
119.01 【从军行】崔国辅
塞北胡霜下，营州索兵救。夜里偷道行，将军马亦瘦。
刀光照塞月，阵色明如昼。传闻贼满山，已共前锋斗。
119.02 【杂诗】崔国辅
逢著平乐儿，论交鞍马前。与酤一斗酒，恰用十千钱。
后余在关内，作事多迍邅。何肯相救援，徒闻宝剑篇。
119.03 【古意】崔国辅
红荷楚水曲，彪炳烁晨霞。未得两回摘，秋风吹却花。
时芳不待妾，玉珮无处夸。悔不盛年时，嫁与青楼家。
119.04 【宿法华寺】崔国辅
松雨时复滴，寺门清且凉。此心竟谁证，回憩支公床。
壁画感灵迹，龛经传异香。独游寄象外，忽忽归南昌。
119.05 【题预章馆】崔国辅
杨柳映春江，江南转佳丽。吴门绿波里，越国青山际。
游宦常往来，津亭暂临憩。驿前苍石没，浦外湖沙细。
向晚宴且久，孤舟冏然逝。云留西北客，气歇东南帝。
独有萋萋心，谁知怨芳岁。
119.06 【石头滩作】崔国辅
怅矣秋风时，余临石头濑。因高见远境，尽此数州内。
羽山数点青，海岸杂光碎。离离树木少，漭漭湖波大。
日暮千里帆，南飞落天外。须臾遂入夜，楚色有微霭。
寻远迹已穷，遗荣事多昧。一身犹未理，安得济时代。
且泛朝夕潮，荷衣蕙为带。
119.07 【漂母岸】崔国辅
泗水入淮处，南边古岸存。秦时有漂母，于此饭王孙。
王孙初未遇，寄食何足论。后为楚王来，黄金答母恩。
事迹遗在此，空伤千载魂。茫茫水中渚，上有一孤墩。
遥望不可到，苍苍烟树昏。几年崩冢色，每日落潮痕。
古地多堙圮，时哉不敢言。向夕泪沾裳，遂宿芦洲村。
119.08 【对酒吟】崔国辅
行行日将夕，荒村古冢无人迹。蒙笼荆棘一鸟吟，
屡唱提壶沽酒吃。古人不达酒不足，遗恨精灵传此曲。
寄言世上诸少年，平生且尽杯中醁。
119.09 【奉和华清宫观行香应制】崔国辅
天子蕊珠宫，楼台碧落通。豫游皆汗漫，斋处即崆峒。
云物三光里，君臣一气中。道言何所说，宝历自无穷。
119.010 【七夕】崔国辅
太守仙潢族，含情七夕多。扇风生玉漏，置水写银河。
阁下陈书籍，闺中曝绮罗。遥思汉武帝，青鸟几时过。
119.011 【宿范浦】崔国辅
月暗潮又落，西陵渡暂停。村烟和海雾，舟火乱江星。
路转定山绕，塘连范浦横。鸱夷近何去，空山临沧溟。
119.012 【奉和圣制上巳祓禊应制】崔国辅
元巳秦中节，吾君灞上游。鸣銮通禁苑，别馆绕芳洲。
鹓鹭千官列，鱼龙百戏浮。桃花春欲尽，谷雨夜来收。
庆向尧樽祝，欢从楚棹讴。逸诗何足对，窅作掩东周。
119.013 【九日侍宴应制】崔国辅
运偶千年圣，时传九日神。尧樽列钟鼓，汉阙辟钩陈。
金箓三清降，琼筵五老巡。始惊兰佩出，复咏柏梁新。
云雁楼前晚，霜花酒里春。欢娱无限极，书剑太平人。
119.014 【杭州北郭戴氏荷池送侯愉】崔国辅
秋近万物肃，况当临水时。折花赠归客，离绪断荷丝。
谁谓江国永，故人感在兹。道存过北郭，情极望东菑。
乔木故园意，鸣蝉穷巷悲。扁舟竟何待，中路每迟迟。
119.015 【怨词二首】崔国辅
妾有罗衣裳，秦王在时作。为舞春风多，秋来不堪著。
楼头桃李疏，池上芙蓉落。织锦犹未成，蛩声入罗幕。
119.016 【古意二首】崔国辅
玉笼薰绣裳，著罢眠洞房。不能春风里，吹却兰麝香。
种棘遮蘼芜，畏人来采杀。比至狂夫还，看看几花发。
119.017 【襄阳曲二首】崔国辅
蕙草娇红萼，时光舞碧鸡。城中美年少，相见白铜鞮。
少年襄阳地，来往襄阳城。城中轻薄子，知妾解秦筝。
119.018 【魏宫词】崔国辅
朝日照红妆，拟上铜雀台。画眉犹未了，魏帝使人催。
119.019 【长信草（一作长信宫，一作婕妤怨）】崔国辅
长信宫中草，年年愁处生。故侵珠履迹，不使玉阶行。
119.020 【长乐少年行（一作古意）】崔国辅
遗却珊瑚鞭，白马骄不行。章台折杨柳，春日路傍情。
119.021 【湖南曲（一作古意）】崔国辅
湖南送君去，湖北送君归。湖里鸳鸯鸟，双双他自飞。
119.022 【中流曲（一作古意）】崔国辅
归时日尚早，更欲向芳洲。渡口水流急，回船不自由。
119.023 【王孙游】崔国辅
自与王孙别，频看黄鸟飞。应由春草误，著处不成归。
119.024 【采莲曲】崔国辅
玉溆花争发，金塘水乱流。相逢畏相失，并著采莲舟。
119.025 【子夜冬歌】崔国辅
寂寥抱冬心，裁罗又褧褧。夜久频挑灯，霜寒剪刀冷。
119.026 【丽人曲】崔国辅
红颜称绝代，欲并真无侣。独有镜中人，由来自相许。
119.027 【小长干曲】崔国辅
月暗送潮风，相寻路不通。菱歌唱不彻，知在此塘中。
119.028 【王昭君（一作吟叹曲）】崔国辅
汉使南还尽，胡中妾独存。紫台绵望绝，秋草不堪论。
119.029 【秦女卷衣（一作妾薄命）】崔国辅
虽入秦帝宫，不上秦帝床。夜夜玉窗里，与他卷衣裳。
119.030 【今别离】崔国辅
送别未能旋，相望连水口。船行欲映洲，几度急摇手。
119.031 【卫艳词】崔国辅
淇上桑叶青，青楼含白日。比时遥望君，车马城中出。
119.032 【渭水西别李仑】崔国辅
陇右长亭堠，山阴古塞秋。不知呜咽水，何事向西流。
119.033 【古意】崔国辅
净扫黄金阶，飞霜皎如雪。下帘弹箜篌，不忍见秋月。
119.034 【送韩十四被鲁王推递往济南府】崔国辅
西候情何极，南冠怨有馀。梁王虽好事，不察狱中书。
119.035 【白纻辞二首（前首一作《香风词》）】崔国辅
洛阳梨花落如霰，河阳桃叶生复齐。
坐惜玉楼春欲尽，红绵粉絮裛妆啼。
董贤女弟在椒风，窈窕繁华贵后宫。
璧带金釭皆翡翠，一朝零落变成空。
119.036 【九日】崔国辅
江边枫落菊花黄，少长登高一望乡。
九日陶家虽载酒，三年楚客已沾裳。
119.037 【王昭君】崔国辅
一回望月一回悲，望月月移人不移。
何时得见汉朝使，为妾传书斩画师。
