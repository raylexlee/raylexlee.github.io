第360卷 劉禹錫
360.01 【白舍人自杭州寄新詩有柳色春藏蘇小家…寄浙東元相公】劉禹錫
錢塘山水有奇聲，暫謫仙官領百城。女妓還聞名小小，
使君誰許喚卿卿。鰲驚震海風雷起，蜃鬥噓天樓閣成。
莫道騷人在三楚，文星今向鬥牛明。
360.02 【春日書懷，寄東洛白二十二楊八二庶子】劉禹錫
曾向空門學坐禪，如今萬事盡忘筌。眼前名利同春夢，
醉裏風情敵少年。野草芳菲紅錦地，遊絲撩亂碧羅天。
心知洛下閒才子，不作詩魔即酒顛。
360.03 【白舍人見酬拙詩，因以寄謝】劉禹錫
雖陪三品散班中，資歷從來事不同。名姓也曾鐫石柱，
詩篇未得上屏風。甘陵舊黨凋零盡，魏闕新知禮數崇。
煙水五湖如有伴，猶應堪作釣魚翁。
360.04 【白舍人曹長寄新詩，有遊宴之盛，因以戲酬】劉禹錫
蘇州刺史例能詩，西掖今來替左司。二八城門開道路，
五千兵馬引旌旗。水通山寺笙歌去，騎過虹橋劍戟隨。
若共吳王鬥百草，不如應是欠西施。
360.05 【蘇州白舍人寄新詩，有嘆早白無兒之句，因以贈之】劉禹錫
莫嗟華髮與無兒，卻是人間久遠期。雪裏高山頭白早，
海中仙果子生遲。於公必有高門慶，謝守何煩曉鏡悲。
倖免如新分非淺，祝君長詠夢熊詩。
360.06 【酬樂天揚州初逢席上見贈】劉禹錫
巴山楚水淒涼地，二十三年棄置身。懷舊空吟聞笛賦，
到鄉翻似爛柯人。沉舟側畔千帆過，病樹前頭萬木春。
今日聽君歌一曲，暫憑杯酒長精神。
360.07 【罷郡歸洛途次山陽，留辭郭中丞使君】劉禹錫
自到山陽不許辭，高齋日夜有佳期。管絃正合看書院，
語笑方酣各詠詩。銀漢雪晴褰翠幕，清淮月影落金卮。
洛陽歸客明朝去，容趁城東花發時。
360.08 【楚州開元寺北院枸杞臨井繁茂可觀羣賢賦詩因以繼和】劉禹錫
僧房藥樹依寒井，井有香泉樹有靈。翠黛葉生籠石甃，
殷紅子熟照銅瓶。枝繁本是仙人杖，根老新成瑞犬形。
上品功能甘露味，還知一勺可延齡。
360.09 【和樂天鸚鵡】劉禹錫
養來鸚鵡觜初紅，宜在朱樓繡戶中。頻學喚人緣性慧，
偏能識主爲情通。斂毛睡足難銷日，嚲翅愁時願見風。
誰遣聰明好顏色，事須安置入深籠。
360.010 【洛中逢白監同話遊梁之樂，因寄宣武令狐相公】劉禹錫
曾經謝病各遊梁，今日相逢憶孝王。少有一身兼將相，
更能四面佔文章。開顏坐上催飛盞，回首庭中看舞槍。
借問風前兼月下，不知何客對胡牀。
360.011 【河南王少尹宅燕張常侍白舍人兼呈盧郎中李員外二副使】劉禹錫
將星夜落使星來，三省清臣到外臺。事重各銜天子詔，
禮成同把故人杯。捲簾松竹雪初霽，滿院池塘春欲回。
