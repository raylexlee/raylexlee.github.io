第661卷 羅隱
661.01 【送梅處士歸寧國】羅隱
十五年前即別君，別時天下未紛紜。亂罹且喜身俱在，
存沒那堪耳更聞。良會謾勞悲曩跡，舊交誰去吊荒墳。
殷勤爲謝逃名客，想望千秋嶺上雲。
661.02 【經故友所居（一題上有瓊華觀三字）】羅隱
槐花漠漠向人黃，此地追遊跡已荒。清論不知莊叟達，
死交空嘆趙岐忙。病來未忍言閒事，老去唯知覓醉鄉。
日暮街東策羸馬，一聲橫笛似山陽。
661.03 【大梁從事居汜水（一題作贈盧從事）】羅隱
前年帝裏望行塵，記得仙家第四人。泉暖舊諳龍偃息，
露寒初見鶴精神。歌聲上榻梁園晚，夢繞殘鍾汜水春。
知有篋中編集在，只應從此是經綸。
661.04 【杜處士新居】羅隱
翠斂王孫草，荒誅宋玉茅。寇餘無故物，時薄少深交。
迸筍穿行徑，飢雛出壞巢。小園吾亦有，多病近來拋。
661.05 【絕境】羅隱
絕境非身事，流年但物華。水梳苔發直，風引蕙心斜。
凡客從題鳳，膚音未勝蛙。小船兼有槳，始與問漁家。
661.06 【雪中懷友人】羅隱
臘酒復臘雪，故人今越鄉。所思誰把盞，端坐恨無航。
兔苑舊遊盡，龜臺仙路長。未知鄒孟子，何以奉梁王。
661.07 【秋晚】羅隱
宰邑慚良術，爲文愧壯圖。縱饒長委命，爭奈漸非夫。
杯酒有時有，亂罹無處無。金庭在何域，回首一踟躕。
661.08 【昇仙橋】羅隱
危梁枕路岐，駐馬問前時。價自友朋得，名因婦女知。
直須論運命，不得逞文詞。執戟君鄉里，榮華竟若爲。
661.09 【姑蘇真娘墓】羅隱
春草荒墳墓，萋萋向虎丘。死猶嫌寂寞，生肯不風流。
皎鏡山泉冷，輕裾海霧秋。還應伴西子，香徑夜深遊。
661.010 【靈山寺】羅隱
晚景聊攄抱，憑欄幾蕩魂。檻虛從四面，江闊奈孤根。
幽徑薜蘿色，小山苔蘚痕。欲依師問道，何處繫心猿。
661.011 【倚棹】羅隱
倚棹聽鄰笛，沾衣認酒壚。自緣悲巨室，誰復爲窮途。
樹解將軍夢，城遺御史烏。直應齊始了，傾酌向寒蕪。
661.012 【秋夕對月】羅隱
夜月色可掬，倚樓聊解顏。未能分寇盜，徒欲滿關山。
背冷金蟾滑，毛寒玉兔頑。姮娥謾偷藥，長寡老中閒。
661.013 【寄徵士魏員外】羅隱
家遁蘇門節，清貧粉署官。不矜朝命重，只恨路行難。
窗曉雞譚倦，庭秋蝶夢闌。羨君歸未得，還有釣魚竿。
661.014 【宿彭蠡館】羅隱
孤館少行旅，解鞍增別愁。遠山矜薄暮，高柳怯清秋。
病裏見時態，醉中思舊遊。所懷今已矣，何必恨東流。
661.015 【螢】羅隱
空庭夜未央，點點度西牆。抱影何微細，乘時忽發揚。
不思因腐草，便擬倚孤光。若道能通照，車公業肯長。
661.016 【早秋宿葉墮所居】羅隱
池荷葉正圓，長曆報時殫。曠野雲蒸熱，空庭雨始寒。
蠅蚊猶得志，簟席若爲安。浮世知誰是，勞歌共一歡。
661.017 【蝶】羅隱
漢王刀筆精，寫爾逼天生。舞巧何妨急，飛高所恨輕。
野田黃雀慮，山館主人情。此物那堪作，莊周夢不成。
661.018 【春居】羅隱
春風百卉搖，舊國路迢迢。偶病成疏散，因貧得寂寥。
倚簾高柳弱，乘露小桃夭。春色常無處，村醪更一瓢。
661.019 【輕飆】羅隱
輕飆掠晚莎，秋物慘關河。戰壘平時少，齋壇上處多。
楚雖屈子重，漢亦憶廉頗。不及雲臺議，空山老薜蘿。
661.020 【燕】羅隱
不必嫌漂露，何妨養羽毛。漢妃金屋遠，盧女杏梁高。
野迥雙飛急，煙晴對語勞。猶勝黃雀在，棲息是蓬蒿。
661.021 【陝西晚思】羅隱
長途已自窮，此去更西東。樹色榮衰裏，人心往返中。
別情流水急，歸夢故山空。莫忘交遊分，從來事一同。
661.022 【除夜寄張達】羅隱
梅花已著眼，竹葉況粘脣。只此留殘歲，那堪憶故人。
亂罹書不遠，衰病日相親。江浦思歸意，明朝又一春。
661.023 【寄酬鄴王羅令公五首（前三首一作感德敘懷寄上羅鄴王）】羅隱
營室東回蔭斥丘，少年承襲擁青油。坐調金鼎尊明主，
橫把雕戈拜列侯。書札二王爭巧拙，篇章七子避風流。
西園舊跡今應在，衰老無因奉勝遊。
脈散源分歷幾朝，縱然官宦只卑僚。正憂末派淪滄海，
忽見高枝拂絳霄。十萬貔貅趨玉帳，三千賓客珥金貂。
良時難得吾宗少，應念寒門更寂寥。
敢將衰弱附強宗，細算還緣血脈同。湘浦煙波無舊跡，
鄴都蘭菊有遺風。每憐罹亂書猶達，所恨雲泥路不通。
珍重珠璣兼繡段，草玄堂下寄揚雄。
水雲開霽立高亭，依約黎陽對福星。只見篇章矜鏤管，
不知勳業柱青冥。早緣入夢金方礪，晚爲傳家鼎始銘。
鶴髮四垂煙閣遠，此生何處拜儀形。
錦笈朱囊連復連，紫鸞飛下浙江邊。綃從海室奪煙霧，
樂奏帝宮勝管絃。長笑應劉悲顯達，每嫌伊霍少詩篇。
戴灣老圃根基薄，虛費工夫八十年。
661.024 【春日投錢塘元帥尚父二首】羅隱
正憂衰老辱金臺，敢望昭王顧問來。門外旌旗屯虎豹，
壁閒章句動風雷。三都節已聯翩降，兩地花應次第開。
若比紫髯分鼎足，未聞餘力有瓊瑰。
徵東幕府十三州，敢望非才忝上游。官秩已叨吳品職，
姓名兼顯魯春秋。鹽車顧後聲方重，火井窺來焰始浮。
一句黃河千載事，麥城王粲謾登樓。
661.025 【錢塘府亭】羅隱
新恩別啓館娃宮，還拜吳王向此中。九牧土田周制在，
兩藩茅社漢儀同。春生舊苑芳洲雨，香入高臺小徑風。
更有寵光人未見，問安調膳盡三公。
661.026 【野狐泉】羅隱
潏潏寒光濺路塵，相傳妖物此潛身。
又應改換皮毛後，何處人間作好人。
661.027 【宿紀南驛】羅隱
策蹇南遊憶楚朝，陰風淅淅樹蕭蕭。
不知無忌奸邪骨，又作何山野葛苗。
661.028 【贈無相禪師】羅隱
人人盡道事空王，心裏忙於市井忙。
惟有馬當山上客，死門生路兩相忘。
661.029 【遣興】羅隱
青雲路不通，歸計奈長蒙。老恐醫方誤，窮憂酒醆空。
何堪罹亂後，更入是非中。長短遭譏笑，回頭避釣翁。
661.030 【江夏酬高崇節】羅隱
臘雪都堂試，春風汴水行。十年雖抱疾，何處不無情。
羣盜正當路，此遊應隔生。勞君問流落，山下已躬耕。
661.031 【鶯聲】羅隱
井上梧桐暗，花間霧露晞。一枝晴復暖，百囀是兼非。
金屋夢初覺，玉關人未歸。不堪閒日聽，因爾又沾衣。
661.032 【仿玉臺體】羅隱
青樓枕路隅，壁甃復椒塗。晚夢通簾柙，春寒逼酒壚。
解吟憐芍藥，難見恨菖蒲。試問年多少，鄰姬亦姓胡。
