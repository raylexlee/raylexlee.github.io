第039卷 陈子良
39.01 【上之回】陈子良
承平重游乐，诏跸上之回。属车响流水，清笳转落梅。
岭云盖道转，岩花映绶开。下辇便高宴，何如在瑶台。
39.02 【新成安乐宫（一作新宫词）】陈子良
春色照兰宫，秦女坐窗中。柳叶来眉上，桃花落脸红。
拂尘开扇匣，卷帐却薰笼。衫薄偏憎日，裙轻更畏风。
39.03 【夏晚寻于政世置酒赋韵】陈子良
聊从嘉遁所，酌醴共抽簪。以兹山水地，留连风月心。
长榆落照尽，高柳暮蝉吟。一返桃源路，别后难追寻。
39.04 【入蜀秋夜宿江渚】陈子良
我行逢日暮，弭棹独维舟。水雾一边起，风林两岸秋。
山阴黑断碛，月影素寒流。故乡千里外，何以慰羁愁。
39.05 【赋得妓】陈子良
金谷多欢宴，佳丽正芳菲。流霞席上满，回雪掌中飞。
明月临歌扇，行云接舞衣。何必桃将李，别有待春晖。
39.06 【酬萧侍中春园听妓（一作李元操诗）】陈子良
微雨散芳菲，中园照落晖。红树摇歌扇，绿珠飘舞衣。
繁弦调对酒，杂引动思归。愁人当此夕，羞见落花飞。
39.07 【游侠篇（一作侠客行）】陈子良
洛阳丽春色，游侠骋轻肥。水逐车轮转，尘随马足飞。
云影遥临盖，花气近薰衣。东郊斗鸡罢，南皮射雉归。
日暮河桥上，扬鞭惜晚晖。
39.08 【春晚看群公朝还人为八韵】陈子良
游子惜春暮，策杖出蒿莱。正直康庄晚，群公谒帝回。
履度南宫至，车从北阙来。珂影傍明月，笳声动落梅。
迎风采旄转，照日绶花开。红尘掩鹤盖，翠柳拂龙媒。
绮云临舞阁，丹霞薄吹台。轻肥宁所羡，未若反山隈。
39.09 【赞德上越国公杨素】陈子良
君侯称上宰，命世挺才英。本超骐骥足，复蕴风云情。
摅藻掞锦绮，育德润瑶琼。已踵四知举，非无三杰名。
济世同舟楫，匡政本阿衡。雍容入青琐，肃穆侍丹楹。
桂宫擅鸣珮，槐路独飞缨。高门罗虎戟，绮阁丽雕甍。
金樽酌湛湛，歌扇掩盈盈。匈奴轶燕蓟，烽火照幽并。
天子命薄伐，受脤事专征。七德播雄略，十万骋行兵。
雁行蔽虏甸，鱼贯出长城。交河方饮马，瀚海盛扬旌。
拔剑倚天外，蒙犀辉日精。弯弧穿伏石，挥戈斩大鲸。
鼓鼙朝作气，刁斗夜偏鸣。六郡多壮士，三边岂足平。
岭云朝合阵，山月夜临营。胡尘暗马色，芳树动笳声。
关云未尽散，塞雾常自生。川长蔓草绿，峰迥杂花明。
小人愧王氏，雕文惭马卿。滥此叨书记，何以谢过荣。
高山徒仰止，终是恨才轻。
39.010 【于塞北春日思归】陈子良
我家吴会青山远，他乡关塞白云深。为许羁愁长下泪，
那堪春色更伤心。惊鸟屡飞恒失侣，落花一去不归林。
如何此日嗟迟暮，悲来还作白头吟。
39.011 【送别】陈子良
落叶聚还散，征禽去不归。以我穷途泣，沾君出塞衣。
39.012 【七夕看新妇隔巷停车（一作陈伯材诗）】陈子良
隔巷遥停幰，非复为来迟。只言更尚浅，未是渡河时。
39.013 【咏春雪（一作陈伯材诗）】陈子良
光映妆楼月，花承歌扇风。欲妒梅将柳，故落早春中。
39.014 【骢马】庾抱
枥上浮云骢，本出吴门中。发迹来东道，长鸣起北风。
回鞍拂桂白，赪汗类尘红。灭没徒留影，无因图汉宫。
39.015 【别蔡参军】庾抱
人世多飘忽，沟水易东西。今日欢娱尽，何年风月同。
悲生万里外，恨起一杯中。性灵如未失，南北有征鸿。
39.016 【赋得胥台露】庾抱
胥台既落构，荆棘稍侵扉。栋拆连云影，梁摧照日晖。
翔鹍逐不及，巢燕反无归。唯有团阶露，承晓共沾衣。
39.017 【卧痾喜霁，开扉望月，简宫内知友】庾抱
秋雨移弦望，疲痾倦苦辛。忽对荆山璧，委照越吟人。
高高侵地镜，皎皎彻天津。色丽班姬箧，光润洛川神。
轮辉池上动，桂影隙中新。怀贤虽不见，忽似暂参辰。
39.018 【和乐记室忆江水】庾抱
遥想观涛处，犹意采莲歌。无因关塞叶，共下洞庭波。
39.019 【凌朝浮江旅思（一作韦承庆诗）】马周
太清上初日，春水送孤舟。山远疑无树，潮平似不流。
岸花开且落，江鸟没还浮。羁望伤千里，长歌遣四愁。
39.020 【句】马周
何惜邓林树，不借一枝栖。（出《册府元龟》）
39.021 【出玉关】来济
敛辔遵龙汉，衔凄渡玉关。今日流沙外，垂涕念生还。
39.022 【七夕】张文恭
凤律惊秋气，龙梭静夜机。星桥百枝动，云路七香飞。
映月回雕扇，凌霞曳绮衣。含情向华幄，流态入重闱。
欢馀夕漏尽，怨结晓骖归。谁念分河汉，还忆两心违。
39.023 【佳人照镜】张文恭
倦采蘼芜叶，贪怜照胆明。两边俱拭泪，一处有啼声。
39.024 【奉和同太子监守违恋】薛元超
储禁铜扉启，宸行玉轪遥。空怀寿街吏，尚隔寝门朝。
北首瞻龙戟，尘外想鸾镳。飞文映仙榜，沥思叶神飙。
帝念纡苍璧，乾文焕紫霄。归塘横笔海，平圃振词条。
欲应重轮曲，锵洋韵九韶。
39.025 【答辨才探得招字】萧翼
邂逅款良宵，殷勤荷胜招。弥天俄若旧，初地岂成遥。
酒蚁倾还泛，心猿躁似调。谁怜失群雁，长苦业风飘。
39.026 【道失】欧阳询
已惑孔贵嫔，又被辞人侮。花笺一何荣，七字谁曾许。
不下结绮阁，空迷江令语。雕戈动地来，误杀陈后主。
39.027 【巫山高（一作阎复本诗）】阎立本
君不见巫山高高半天起，绝壁千寻尽相似。
君不见巫山磕匝翠屏开，湘江碧水绕山来。
绿树春娇明月峡，红花朝覆白云台。台上朝云无定所，
此中窕窈神仙女。仙女盈盈仙骨飞，清容出没有光辉。
欲暮高唐行雨送，今宵定入荆王梦。荆王梦里爱秾华，
枕席初开红帐遮。可怜欲晓啼猿处，说道巫山是妾家。
39.028 【同潘屯田冬日早朝】张文琮
假寐怀古人，夙兴瞻晓月。通晨禁门启，冠盖趋朝谒。
霜霭清九衢，霞光照双阙。纷纶文物纪，焕烂声明发。
腰剑动陆离，鸣玉和清越。
39.029 【蜀道难】张文琮
梁山镇地险，积石阻云端。深谷下寥廓，层岩上郁盘。
飞梁架绝岭，栈道接危峦。揽辔独长息，方知斯路难。
39.030 【昭君怨】张文琮
戒途飞万里，回首望三秦。忽见天山雪，还疑上苑春。
玉痕垂粉泪，罗袂拂胡尘。为得胡中曲，还悲远嫁人。
39.031 【咏水】张文琮
标名资上善，流派表灵长。地图罗四渎，天文载五潢。
方流涵玉润，圆折动珠光。独有蒙园吏，栖偃玩濠梁。
39.032 【赋桥】张文琮
造舟浮谓日，鞭石表秦初。星文遥写汉，虹势尚凌虚。
已授文成履，空题武骑书。别有临濠上，栖偃独观鱼。
39.033 【和杨舍人咏中书省花树】张文琮
花萼映芳丛，参差间早红。因风时落砌，杂雨乍浮空。
影照凤池水，香飘鸡树风。岂不爱攀折，希君怀袖中。
