第303卷 劉商 等
303.01 【銅雀妓】劉商
魏主矜蛾眉，美人美於玉。高臺無晝夜，歌舞竟未足。
盛色如轉圜，夕陽落深谷。仍令身歿後，尚縱平生欲。
紅粉淚縱橫，調絃向空屋。舉頭君不在，惟見西陵木。
玉輦豈再來，嬌鬟爲誰綠。那堪秋風裏，更舞陽春曲。
曲罷情不勝，憑闌向西哭。臺邊生野草，來去罥羅縠。
況復陵寢間，雙雙見麋鹿。
303.02 【哭韓淮端公兼上崔中丞】劉商
堅貞與和璧，利用歸干將。金玉徒自寶，高賢無比方。
挺生巖松姿，孤直凌雪霜。亭亭結清陰，不競桃李芳。
讀書哂霸業，翊贊思皇王。千載有疑議，一言能否臧。
儒風久淪弊，顏閔壽不長。邦國豈殄瘁，斯人今又亡。
別離長春草，存沒隔楚鄉。聞問尚書慟，淚凝向日黃。
奄忽薤露晞，杳冥泉夜長。賢愚自修短，天色空蒼蒼。
銘旌斂歸魂，荊棘生路傍。門柳日蕭索，繐帷掩空堂。
燈孤晦處明，高節歿後彰。芳蘭已灰燼，幕府留餘香。
常愛獨坐尊，繡衣如雁行。至今虛左位，言發淚沾裳。
303.03 【秋夜聽嚴紳巴童唱竹枝歌】劉商
巴人遠從荊山客，回首荊山楚雲隔。思歸夜唱竹枝歌，
庭槐葉落秋風多。曲中歷歷敘鄉土，鄉思綿綿楚詞古。
身騎吳牛不畏虎，手提蓑笠欺風雨。猿啼日暮江岸邊，
綠蕪連山水連天。來時十三今十五，一成新衣已再補。
鴻雁南飛報鄰伍，在家歡樂辭家苦。天晴露白鐘漏遲，
淚痕滿面看竹枝。曲終寒竹風嫋嫋，西方落日東方曉。
303.04 【烏夜啼（一作烏棲曲）】劉商
繞樹啞啞驚復棲，含煙碧樹高枝齊。月明露溼枝亦滑，
城上女牆西月低。愁人出戶聽烏啼，團團明月墮牆西。
月中有桂樹，日中有伴侶。何不上天去，一聲啼到曙。
303.05 【隨陽雁歌送兄南遊】劉商
塞鴻聲聲飛不住，終日南征向何處。大漠窮陰多沍寒，
分飛不得長懷安。春去秋來年歲疾，湖南薊北關山難。
寒飛萬里胡天雪。夜度千門漢家月。去住應多兩地情，
東西動作經年別。南州風土復何如，春雁歸時早寄書。
303.06 【賦得射雉歌送楊協律表弟赴婚期】劉商
昔日才高容貌古，相敬如賓不相睹。手奉蘋蘩喜盛門，
心知禮義感君恩。三星照戶春空盡，一樹桃花竟不言。
結束車輿強遊往，和風霽日東皋上。鸞鳳參差陌上行，
麥苗縈隴雉初鳴。修容盡飾將何益，極慮呈材欲導情。
六藝從師得機要，百發穿楊含絕妙。白羽風馳碎錦毛，
青娥怨處嫣然笑。楊生詞賦比潘郎，不似前賢貌不揚。
聽調琴弄能和室，更解彎弧足自防。秋深爲爾持圓扇，
莫忘魯連飛一箭。
303.07 【泛舒城南溪賦得沙…張侍御赴河南元博士赴揚州拜覲僕射】劉商
終日閭閻逐羣雞，喜逢野鶴臨清溪。綠苔春水水中影，
夜月平沙沙上棲。驚謂汀洲白蘋發，又疑曲渚前年雪。
紫頂昂藏肯狎人，一聲嘹亮沖天闕。素質翩翩帶落暉，
湖南渭陽相背飛。東西分散別離促，宇宙蒼茫相見稀。
皇華地仙如鶴馭，乘駕飄飄留不住。延望乘虛入紫霞，
陌頭回首空煙樹。會使摶風羽翮輕，九霄雲路隨先鳴。
303.08 【姑蘇懷古送秀才下第歸江南】劉商
姑蘇臺枕吳江水，層級鱗差向天倚。秋高露白萬林空，
低望吳田三百里。當時雄盛如何比，千仞無根立平地。
臺前夾月吹玉鸞，臺上迎涼撼金翠。銀河倒瀉君王醉，
灩酒峨冠眄西子。宮娃酣態舞娉婷，香飆四颯青城墜。
伍員結舌長噓嚱，忠諫無因到君耳。城烏啼盡海霞銷，
深掩金屏日高睡。王道潛隳伍員死，可嘆鬥間瞻王氣。
會稽勾踐擁長矛，萬馬鳴蹄掃空壘。瓦解冰銷真可恥，
凝豔妖芳安足恃。可憐荒堞晚冥濛，麋鹿呦呦達遺址。
君懷逸氣還東吳，吟狂日日遊姑蘇。興來下筆到奇景，
瑤盤迸灑蛟人珠。大鵬矯翼翻雲衢，嵩峯霽後凌天孤。
海潮秋打羅剎石，月魄夜當彭蠡湖。有時凝思家虛無，
霓幢彷彿遊仙都。琳琅暗戛玉華殿，天香靜嫋金芙蕖。
君聲日下聞來久，清贍何人敢敵手。我逃名跡遁西林，
不得灞陵傾別酒。莫便五湖爲隱淪，年年三十昇仙人。
303.09 【金井歌】劉商
文明化洽天地清，和氣氤氳孕至靈。瑞雪不散抱層嶺，
陽穀霞光射山頂。薙草披沙石竇開，生金曜日明金井。
虞衡相賀爲禎祥，畏人採攫持殳戕。羊馳馬走塵滿道，
郡邸封章開建章。君王儉德先簡易，贍國肥家在仁義。
山澤藏金與萬人，宣言郡邑無專利。閭閻少長競奔湊，
黃金滿袖家富有。歡心蹈舞歌皇風，願載謳歌青史中。
303.010 【柳條歌送客】劉商
露井夭桃春未到，遲日猶寒柳開早。高枝低枝飛鸝黃，
千條萬條覆宮牆。幾回離別折欲盡，一夜東風吹又長。
毿毿拂人行不進，依依送君無遠近。青春去住隨柳條，
卻寄來人以爲信。
303.011 【胡笳十八拍·第一拍】劉商
漢室將衰兮四夷不賓，動干戈兮征戰頻。
哀哀父母生育我，見離亂兮當此辰。紗窗對鏡未經事，
將謂珠簾能蔽身。一朝胡騎入中國，蒼黃處處逢胡人。
忽將薄命委鋒鏑，可惜紅顏隨虜塵。
303.012 【胡笳十八拍·第二拍】劉商
馬上將餘向絕域，厭生求死死不得。戎羯腥羶豈是人，
豺狼喜怒難姑息。行盡天山足霜霰，風土蕭條近胡國。
萬里重陰鳥不飛，寒沙莽莽無南北。
303.013 【胡笳十八拍·第三拍】劉商
如羈囚兮在縲紲，憂慮萬端無處說。使餘刀兮剪餘發，
食餘肉兮飲餘血。誠知殺身願如此，以餘爲妻不如死。
早被蛾眉累此身，空悲弱質柔如水。
303.014 【胡笳十八拍·第四拍】劉商
山川路長誰記得，何處天涯是鄉國。自從驚怖少精神，
不覺風霜損顏色。夜中歸夢來又去，朦朧豈解傳消息。
漫漫胡天叫不聞，明明漢月應相識。
303.015 【胡笳十八拍·第五拍】劉商
水頭宿兮草頭坐，風吹漢地衣裳破。羊脂沐髮長不梳，
羔子皮裘領仍左。狐襟貉袖腥復羶，晝披行兮夜披臥。
氈帳時移無定居，日月長兮不可過。
303.016 【胡笳十八拍·第六拍】劉商
怪得春光不來久，胡中風土無花柳。天翻地覆誰得知，
如今正南看北斗。姓名音信兩不通，終日經年常閉口。
是非取與在指撝，言語傳情不如手。
303.017 【胡笳十八拍·第七拍】劉商
男兒婦人帶弓箭，塞馬蕃羊臥霜霰。寸步東西豈自由，
偷生乞死非情願。龜茲觱篥愁中聽，碎葉琵琶夜深怨。
竟夕無雲月上天，故鄉應得重相見。
303.018 【胡笳十八拍·第八拍】劉商
憶昔私家恣嬌小，遠取珍禽學馴擾。如今淪棄念故鄉，
悔不當初放林表。朔風蕭蕭寒日暮，星河寥落胡天曉。
旦夕思歸不得歸，愁心想似籠中鳥。
303.019 【胡笳十八拍·第九拍】劉商
當日蘇武單于問，道是賓鴻解傳信。學他刺血寫得書，
書上千重萬重恨。髯鬍少年能走馬，彎弓射飛無遠近。
遂令邊雁轉怕人，絕域何由達方寸。
303.020 【胡笳十八拍·第十拍】劉商
恨凌辱兮惡腥羶，憎胡地兮怨胡天。生得胡兒欲棄捐，
及生母子情宛然。貌殊語異憎還愛，心中不覺常相牽。
朝朝暮暮在眼前，腹生手養寧不憐。
303.021 【胡笳十八拍·第十一拍】劉商
日來月往相催遷，迢迢星歲欲周天。無冬無夏臥霜霰，
水凍草枯爲一年。漢家甲子有正朔，絕域三光空自懸。
幾回鴻雁來又去，腸斷蟾蜍虧復圓。
303.022 【胡笳十八拍·第十二拍】劉商
破瓶落井空永沈，故鄉望斷無歸心。寧知遠使問姓名，
漢語泠泠傳好音。夢魂幾度到鄉國，覺後翻成哀怨深。
如今果是夢中事，喜過悲來情不任。
303.023 【胡笳十八拍·第十三拍】劉商
童稚牽衣雙在側，將來不可留又憶。還鄉惜別兩難分，
寧棄胡兒歸舊國。山川萬里復邊戍，背面無由得消息。
淚痕滿面對殘陽，終日依依向南北。
303.024 【胡笳十八拍·第十四拍】劉商
莫以胡兒可羞恥，恩情亦各言其子。手中十指有長短，
截之痛惜皆相似。還鄉豈不見親族，念此飄零隔生死。
南風萬里吹我心，心亦隨風度遼水。
303.025 【胡笳十八拍·第十五拍】劉商
嘆息襟懷無定分，當時怨來歸又恨。不知愁怨情若何，
似有鋒鋩擾方寸。悲歡並行情未快，心意相尤自相問。
不緣生得天屬親，豈向仇讎結恩信。
303.026 【胡笳十八拍·第十六拍】劉商
去時只覺天蒼蒼，歸日始知胡地長。重陰白日落何處，
秋雁所向應南方。平沙四顧自迷惑，遠近悠悠隨雁行。
征途未盡馬蹄盡，不見行人邊草黃。
303.027 【胡笳十八拍·第十七拍】劉商
行盡胡天千萬裏，唯見黃沙白雲起。馬飢跑雪銜草根，
人渴敲冰飲流水。燕山彷彿辨烽戍，鼙鼓如聞漢家壘。
努力前程是帝鄉，生前免向胡中死。
303.028 【胡笳十八拍·第十八拍】劉商
歸來故鄉見親族，田園半蕪春草綠。明燭重燃煨燼灰，
寒泉更洗沈泥玉。載持巾櫛禮儀好，一弄絲桐生死足。
出入關山十二年，哀情盡在胡笳曲。
303.029 【雜言同豆盧郎中郭南七里橋哀悼姚倉曹】劉商
橋邊足離別，終日爲悲辛。登橋因嘆逝，卻羨別離人。
橋下東流水，芳樹櫻桃蕊。流水與潮回，花落明年開。
可憐三語掾，長作九泉灰。宿昔歡遊在何處，
花前飲足求仙去。
303.030 【春日臥病】劉商
楚客經年病，孤舟人事稀。晚晴江柳變，春暮塞鴻歸。
今日方知命，前身自覺非。不能憂歲計，無限故山薇。
303.031 【題禪居廢寺】劉商
凋殘精舍在，連步訪緇衣。古殿門空掩，楊花雪亂飛。
鶴巢松影薄，僧少磬聲稀。青眼能留客，疏鍾逼夜歸。
303.032 【題山寺（一作題悟空寺）】劉商
扁舟水淼淼，曲岸復長塘。古寺春山上，登樓憶故鄉。
雲煙橫極浦，花木擁迴廊。更有思歸意，晴明陟上方。
303.033 【題楊侍郎新亭】劉商
毗陵過柱史，簡易在茅茨。芳草如花種，修篁帶筍移。
徑幽人未賞，檐靜燕初窺。野客憐霜壁，青松畫一枝。
303.034 【同徐城季明府遊重光寺題晃師壁（作同遊重光寺題僧壁）】劉商
野寺僧房遠，陶潛引客來。鳥喧殘果落，蘭敗幾花開。
真性知無住，微言慾望回。竹風清磬晚，歸策步蒼苔。
303.035 【送林袞侍御東陽秩滿赴上都】劉商
幾年烏府內，何處逐鳧歸。關吏迷驄馬，銅章累繡衣。
野亭山草綠，客路柳花飛。況復長安遠，音書從此稀。
303.036 【送人之江東】劉商
含香仍佩玉，宜入鏡中行。盡室隨乘興，扁舟不計程。
渡江霖雨霽，對月夜潮生。莫慮當炎暑，稽山水木清。
303.037 【送李元規昆季赴舉】劉商
見誦甘泉賦，心期折桂歸。鳳雛皆五色，鴻漸又雙飛。
別思看衰柳，秋風動客衣。明朝問禮處，暫覺雁行稀。
303.038 【送楊閒侍御拜命赴上都】劉商
賀客移星使，絲綸出紫微。手中霜作簡，身上繡爲衣。
驄馬朝天疾，臺烏向日飛。親朋皆避路，不是送人稀。
303.039 【賦得月下聞蛩送別】劉商
物候改秋節，炎涼此夕分。暗蟲聲遍草，明月夜無雲。
清迥檐外見，悽其籬下聞。感時兼惜別，羈思自紛紛。
303.040 【重陽日寄上饒李明府】劉商
重陽秋雁未銜蘆，始覺他鄉節候殊。旅館但知聞蟋蟀，
郵童不解獻茱萸。陶潛何處登高醉，倦客停橈一事無。
來歲公田多種黍，莫教黃菊笑楊朱。
303.041 【同諸子哭張元易】劉商
盛德高名總是空，神明福善大朦朧。遊魂永永無歸日，
流水年年自向東。素帷旅櫬鄉關遠，丹旐孤燈客舍中。
伯道共悲無後嗣，孀妻老母斷根蓬。
303.042 【合肥至日愁中寄鄭明府】劉商
失計爲卑吏，三年滯楚鄉。不能隨世俗，應是昧行藏。
白璧空無玷，黃沙只自傷。暮天鄉思亂，曉鏡鬢毛蒼。
灰管移新律，窮陰變一陽。歲時人共換，幽憤日先長。
拙宦慚知己，無媒悔自強。迍邅羞薄命，恩惠費餘光。
衆口誠難稱，長川卻易防。魚竿今尚在，行此掉滄浪。
303.043 【送廬州賈使君拜命】劉商
考績朝稱貴，時清武用文。二天移外府，三命佐元勳。
佩玉兼高位，摐金閱上軍。威容冠是鐵，圖畫閣名芸。
人詠甘棠茂，童謠竹馬羣。懸旌風肅肅，臥轍淚紛紛。
特達恩難報，升沈路易分。侯嬴不得從，心逐信陵君。
