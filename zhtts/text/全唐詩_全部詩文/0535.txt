第526卷 杜牧
526.01 【冬日五湖馆水亭怀别】杜牧
芦荻花多触处飞，独凭虚槛雨微微。寒林叶落鸟巢出，
古渡风高渔艇稀。云抱四山终日在，草荒三径几时归。
江城向晚西流急，无限乡心闻捣衣。
526.02 【不寝】杜牧
到晓不成梦，思量堪白头。多无百年命，长有万般愁。
世路应难尽，营生卒未休。莫言名与利，名利是身仇。
526.03 【泊松江（一作许浑诗，题作夜泊松江渡寄友人）】杜牧
清露白云明月天，与君齐棹木兰船。
南湖风雨一相失，夜泊横塘心渺然。
526.04 【题水西寺】杜牧
三日去还住，一生焉再游。含情碧溪水，重上粲公楼。
526.05 【赠别宣州崔群相公】杜牧
衰散相逢洛水边，却思同在紫薇天。
尽将舟楫板桥去，早晚归来更济川。
526.06 【闻开江相国宋（一作宋相公申锡）下世二首】杜牧
权门阴进夺移才，驿骑如星堕峡来。晁氏有恩忠作祸，
贾生无罪直为灾。贞魂误向崇山没，冤气疑从湘水回。
毕竟成功何处是，五湖云月一帆开。
月落清湘棹不喧，玉杯瑶瑟奠蘋蘩。谁令力制乘轩鹤，
自取机沉在槛猿。位极乾坤三事贵，谤兴华夏一夫冤。
宵衣旰食明天子，日伏青蒲不为言。
526.07 【出关】杜牧
朝缨初解佐江濆，麋鹿心知自有群。汉囿猎稀慵献赋，
楚山耕早任移文。卧归渔浦月连海，行望凤城花隔云。
关吏不须迎马笑，去时无意学终军。
526.08 【暝投云智寺渡溪不得，却取沿江路往】杜牧
双岩泻一川，回马断桥前。古庙阴风地，寒钟暮雨天。
沙虚留虎迹，水滑带龙涎。却下临江路，潮深无渡船。
526.09 【宣城赠萧兵曹（一作许浑诗）】杜牧
桂楫谪湘渚，三年波上春。舟寒句溪雪，衣故洛城尘。
客道耻摇尾，皇恩宽犯鳞。花时去国远，月夕上楼频。
赊酒不辞病，佣书非为贫。行吟值渔父，坐隐对樵人。
紫陌罢双辙，碧潭穷一纶。高秋更南去，烟水是通津。
526.010 【过鲍溶宅有感】杜牧
寥落故人宅，重来身已亡。古苔残墨沼，深竹旧书堂。
秋色池馆静，雨声云木凉。无因展交道，日暮倍心伤。
526.011 【寄兄弟（又见《许浑集》，题作寄小弟）】杜牧
江城红叶尽，旅思倍凄凉。孤梦家山远，独眠秋夜长。
道存空倚命，身贱未归乡。南望仍垂泪，天边雁一行。
526.012 【秋日】杜牧
有计自安业，秋风罢远吟。买山惟种竹，对客更弹琴。
烟起药厨晚，杵声松院深。闲眠得真性，惆怅旧时心。
526.013 【卜居招书侣】杜牧
忆昨未知道，临川每羡鱼。世途行处见，人事病来疏。
微雨秋栽竹，孤灯夜读书。怜君亦同志，晚岁傍山居。
526.014 【西山草堂】杜牧
何处人事少，西峰旧草堂。晒书秋日晚，洗药石泉香。
后岭有微雨，北窗生晓凉。徒劳问归路，峰叠绕家乡。
526.015 【贻隐者】杜牧
回报隐居山，莫忧山兴阑。求人颜色尽，知道性情宽。
信谱弹琴误，缘崖劚药难。东皋亦自给，殊愧远相安。
526.016 【石池】杜牧
通竹引泉脉，泓澄深石盆。惊鱼翻藻叶，浴鸟上松根。
残月留山影，高风耗水痕。谁家洗秋药，来往自开门。
526.017 【送苏协律从事振武】杜牧
琴尊诗思劳，更欲学龙韬。王粲暂投笔，吕虔初佩刀。
夜吟关月苦，秋望塞云高。去去从军乐，雕飞岱马豪。
526.018 【怀政禅师院】杜牧
山斋路几层，败衲学真乘。寒暑移双树，光阴尽一灯。
风飘高竹雪，泉涨小池冰。莫讶频来此，修身欲到僧。
526.019 【送荔浦蒋明府赴任】杜牧
路长春欲尽，歌怨酒多酣。白社莲塘北，青袍桂水南。
驿行盘鸟道，船宿避龙潭。真得诗人趣，烟霞处处谙。
526.020 【秋夕有怀】杜牧
念远坐西阁，华池涵月凉。书回秋欲尽，酒醒夜初长。
露白莲衣浅，风清蕙带香。前年此佳景，兰棹醉横塘。
526.021 【秋霁寄远】杜牧
初霁独登赏，西楼多远风。横烟秋水上，疏雨夕阳中。
高树下山鸟，平芜飞草虫。唯应待明月，千里与君同。
526.022 【经古行宫（一作经华清宫）】杜牧
台阁参差倚太阳，年年花发满山香。重门勘锁青春晚，
深殿垂帘白日长。草色芊绵侵御路，泉声呜咽绕宫墙。
先皇一去无回驾，红粉云环空断肠。
526.023 【宣州开元寺赠惟真上人】杜牧
曾与径山为小师，千年僧行众人知。夜深月色当禅处，
斋后钟声到讲时。经雨绿苔侵古画，过秋红叶落新诗。
劝君莫厌江城客，虽在风尘别有期。
526.024 【秋晚怀茅山石涵村舍】杜牧
十亩山田近石涵，村居风俗旧曾谙。帘前白艾惊春燕，
篱上青桑待晚蚕。云暖采茶来岭北，月明沽酒过溪南。
陵阳秋尽多归思，红树萧萧覆碧潭。
526.025 【留题李侍御书斋】杜牧
曾话平生志，书斋几见留。道孤心易感，恩重力难酬。
独立千峰晚，频来一叶秋。鸡鸣应有处，不学泪空流。
526.026 【行次白沙馆，先寄上河南王侍郎】杜牧
夜程何处宿，山叠树层层。孤馆闲秋雨，空堂停曙灯。
歌惭渔浦客，诗学雁门僧。此意无人识，明朝见李膺。
526.027 【贵游】杜牧
朝回珮马草萋萋，年少恩深卫霍齐。斧钺旧威龙塞北，
池台新赐凤城西。门通碧树开金锁，楼对青山倚玉梯。
南陌行人尽回首，笙歌一曲暮云低。
526.028 【越中】杜牧
石城花暖鹧鸪飞，征客春帆秋不归。
犹自保郎心似石，绫梭夜夜织寒衣。
526.029 【闻范秀才自蜀游江湖】杜牧
蜀道下湘渚，客帆应不迷。江分三峡响，山并九华齐。
秋泊雁初宿，夜吟猿乍啼。归时慎行李，莫到石城西。
526.030 【绿萝】杜牧
绿萝萦数匝，本在草堂间。秋色寄高树，昼阴笼近山。
移花疏处过，劚药困时攀。日暮微风起，难寻旧径还。
526.031 【宿东横山濑】杜牧
孤舟路渐赊，时见碧桃花。溪雨滩声急，岩风树势斜。
猕猴悬弱柳，鸂鶒睡横楂。谩向仙林宿，无人识阮家。
526.032 【贻迁客】杜牧
无机还得罪，直道不伤情。微雨昏山色，疏笼闭鹤声。
闲居多野客，高枕见江城。门外长溪水，怜君又濯缨。
526.033 【陵阳送客】杜牧
南楼送郢客，西郭望荆门。凫鹄下寒渚，牛羊归远村。
兰舟倚行棹，桂酒掩馀樽。重此一留宿，前汀烟月昏。
526.034 【寄桐江隐者（一作许浑诗）】杜牧
潮去潮来洲渚春，山花如绣草如茵。
严陵台下桐江水，解钓鲈鱼能几人。
526.035 【长兴里夏日寄南邻避暑】杜牧
侯家大道傍，蝉噪树苍苍。开锁洞门远，卷帘官舍凉。
栏围红药盛，架引绿萝长。永日一欹枕，故山云水乡。
526.036 【送太昱禅师（一作许浑诗）】杜牧
禅床深竹里，心与径山期。结社多高客，登坛尽小师。
早秋归寺远，新雨上滩迟。别后江云碧，南斋一首诗。
526.037 【梁秀才以早春旅次大梁将归郊扉言怀兼别示…走笔依韵】杜牧
玉塞功犹阻，金门事已陈。世途皆扰扰，乡党尽循循。
客道难投足，家声易发身。松篁标节晚，兰蕙吐词春。
处困羞摇尾，怀忠壮犯鳞。宅临三楚水，衣带二京尘。
敛迹愁山鬼，遗形慕谷神。采芝先避贵，栽橘早防贫。
弦泛桐材响，杯澄糯醁醇。但寻陶令集，休献楚王珍。
林密闻风远，池平见月匀。藤龛红婀娜，苔磴绿嶙峋。
雪树交梁苑，冰河涨孟津。面邀文作友，心许德为邻。
旅馆将分被，婴儿共洒巾。渭阳连汉曲，京口接漳滨。
通塞时应定，荣枯理会均。儒流当自勉，妻族更谁亲。
照瞩三光政，生成四气仁。磻溪有心者，垂白肯湮沦。
526.038 【川守大夫刘公早岁寓居敦行里肆有题壁十韵…辄献此诗】杜牧
旅馆当年葺，公才此日论。林繁轻竹祖，树暗惜桐孙。
炼药藏金鼎，疏泉陷石盆。散科松有节，深薙草无根。
龙卧池犹在，莺迁谷尚存。昔为扬子宅，今是李膺门。
积学萤尝聚，微词凤早吞。百年明素志，三顾起新恩。
雪耀冰霜冷，尘飞水墨昏。莫教垂露迹，岁晚杂苔痕。
526.039 【中秋日拜起居表晨渡天津桥即事十六韵献…兼呈工部刘公】杜牧
碧树康庄内，清川巩洛间。坛分中岳顶，城缭大河湾。
广殿含凉静，深宫积翠闲。楼齐云漠漠，桥束水潺潺。
过雨柽枝润，迎霜柿叶殷。紫鳞冲晚浪，白鸟背秋山。
月拜西归表，晨趋北向班，鸳鸿随半仗，貔虎护重关。
玉帐才容足，金樽暂解颜。迹留伤堕屦，恩在乐衔环。
南省兰先握，东堂桂早攀。龙门君夭矫，莺谷我绵蛮。
分薄嵇心懒，哀多庾鬓班。人惭公幹卧，频送子牟还。
自睹宸居壮，谁忧国步艰。只应时与醉，因病纵疏顽。
526.040 【分司东都寓居履道叨承川尹刘侍郎大夫恩知上四十韵】杜牧
命世须人瑞，匡君在岳灵。气和薰北陆，襟旷纳东溟。
赋妙排鹦鹉，诗能继鶺鴒。蒲亲香案色，兰动粉闱馨。
周孔传文教，萧曹授武经。家僮谙禁掖，厩马识金铃。
性与奸邪背，心因启沃冥。进贤光日月，诛恶助雷霆。
阊阖开时召，箫韶奏处听。水精悬御幄，云母展宫屏。
捧诏巡汧陇，飞书护井陉。先声威虎兕，馀力活蟭螟。
荣重秦军箭，功高汉将铭。戈鋋回紫塞，干戚散彤庭。
顺美皇恩洽，扶颠国步宁。禹谟推掌诰，汤网属司刑。
稚榻蓬莱掩，膺舟巩洛停。马群先去害，民籍更添丁。
猾吏门长塞，豪家户不扃。四知台上镜，三惑井中瓶。
雅韵凭开匣，雄铓待发硎。火中胶绿树，泉下劚青萍。
五岳期双节，三台空一星。凤池方注意，麟阁会图形。
寒暑逾流电，光阴甚建瓴。散曹分已白，崇直眼由青。
赐第成官舍，佣居起客亭。松筠侵巷陌，禾黍接郊坰。
宿雨回为沼。春沙淀作汀。鱼罾栖翡翠，蛛网挂蜻蜓。
迟晓河初转，伤秋露已零。梦馀钟杳杳，吟罢烛荧荧。
字小书难写，杯迟酒易醒。久贫惊早雁，多病放残萤。
雪劲孤根竹，风凋数荚蓂。转喉空婀娜，垂手自娉婷。
胫细摧新履，腰羸减旧鞓。海边慵逐臭，尘外怯吞腥。
隐豹窥重巘，潜虬避浊泾。商歌如不顾，归棹越南氵霝。
526.041 【题白云楼（一作许浑诗，题作汉水伤稼）】杜牧
西北楼开四望通，残霞成绮月悬弓。江村夜涨浮天水，
泽国秋生动地风。高下绿苗千顷尽，新陈红粟万箱空。
才微分薄忧何益，却欲回心学塞翁。
526.042 【赠别】杜牧
眼前迎送不曾休，相续轮蹄似水流。门外若无南北路，
人间应免别离愁。苏秦六印归何日，潘岳双毛去值秋。
莫怪分襟衔泪语，十年耕钓忆沧洲。
526.043 【秋夜与友人宿】杜牧
楚国同游过十霜，万重心事几堪伤。蒹葭露白莲塘浅，
砧杵夜清河汉凉。云外山川归梦远，天涯岐路客愁长。
寒城欲晓闻吹笛，犹卧东轩月满床。
526.044 【将赴京留赠僧院】杜牧
九衢尘土递追攀，马迹轩车日暮间。玄发尽惊为客换，
白头曾见几人闲。空悲浮世云无定，多感流年水不还。
谢却从前受恩地，归来依止叩禅关。
526.045 【寄湘中友人】杜牧
莫恋醉乡迷酒杯，流年长怕少年催。西陵水阔鱼难到，
南回路遥书未回。匹马计程愁日尽，一蝉何事引秋来。
相如已定题桥志，江上无由梦钓台。
526.046 【江上逢友人】杜牧
故国归人酒一杯，暂停兰棹共裴回。村连三峡暮云起，
潮送九江寒雨来。已作相如投赋计，还凭殷浩寄书回。
到时若见东篱菊，为问经霜几度开。
526.047 【金谷怀古】杜牧
凄凉遗迹洛川东，浮世荣枯万古同。桃李香消金谷在，
绮罗魂断玉楼空。往年人事伤心外，今日风光属梦中。
徒想夜泉流客恨，夜泉流恨恨无穷。
526.048 【寄卢先辈】杜牧
一从分首剑江滨，南国相思寄梦频。书去又逢商岭雪，
信回应过洞庭春。关河日日悲长路，霄汉年年望后尘。
愿指丹梯曾到处，莫教犹作独迷人。
526.049 【南楼夜】杜牧
玉管金樽夜不休，如悲昼短惜年流。歌声袅袅彻清夜，
月色娟娟当翠楼。枕上暗惊垂钓梦，灯前偏起别家愁。
思量今日英雄事，身到簪裾已白头。
526.050 【行经庐山东林寺】杜牧
离魂断续楚江壖，叶坠初红十月天。紫陌事多难暂息，
青山长在好闲眠。方趋上国期干禄，未得空堂学坐禅。
他岁若教如范蠡，也应须入五湖烟。
526.051 【途中逢故人，话西山读书早曾游览】杜牧
西岩曾到读书堂，穿竹行莎十里强。湖上梦馀波滟滟，
岭头愁断路茫茫。经过事寄烟霞远，名利尘随日月长。
莫道少年头不白，君看潘岳几茎霜。
526.052 【将赴京题陵阳王氏水居】杜牧
帘卷平芜接远天，暂宽行役到樽前。是非境里有闲日，
荣辱尘中无了年。山簇暮云千野雨，江分秋水九条烟。
马蹄不道贪西去，争向一声高树蝉。
526.053 【送别】杜牧
溪边杨柳色参差，攀折年年赠别离。一片风帆望已极，
三湘烟水返何时。多缘去棹将愁远，犹倚危亭欲下迟。
莫殢酒杯闲过日，碧云深处是佳期。
526.054 【寄远】杜牧
两叶愁眉愁不开，独含惆怅上层台。碧云空断雁行处，
红叶已凋人未来。塞外音书无信息，道傍车马起尘埃。
功名待寄凌烟阁，力尽辽城不肯回。
526.055 【新柳】杜牧
无力摇风晓色新，细腰争妒看来频。绿阴未覆长堤水，
金穗先迎上苑春。几处伤心怀远路，一枝和雨送行尘。
东门门外多离别，愁杀朝朝暮暮人。
526.056 【旅怀作】杜牧
促促因吟昼短诗，朝惊秾色暮空枝。无情春色不长久，
有限年光多盛衰。往事只应随梦里，劳生何处是闲时。
眼前扰扰日一日，暗送白头人不知。
526.057 【雁】杜牧
万里衔芦别故乡，云飞雨宿向潇湘。数声孤枕堪垂泪，
几处高楼欲断肠。度日翩翩斜避影，临风一一直成行，
年年辛苦来衡岳，羽翼摧残陇塞霜。
526.058 【惜春】杜牧
花开又花落，时节暗中迁。无计延春日，何能驻少年。
小丛初散蝶，高柳即闻蝉。繁艳归何处，满山啼杜鹃。
526.059 【鸳鸯】杜牧
两两戏沙汀，长疑画不成。锦机争织样，歌曲爱呼名。
好育顾栖息，堪怜泛浅清。凫鸥皆尔类，惟羡独含情。
526.060 【闻雁】杜牧
带霜南去雁，夜好宿汀沙。惊起向何处，高飞极海涯。
入云声渐远，离岳路由赊。归梦当时断，参差欲到家。
526.061 【江楼晚望】杜牧
湖山翠欲结蒙笼，汗漫谁游夕照中。初语燕雏知社日，
习飞鹰隼识秋风。波摇珠树千寻拔，山凿金陵万仞空。
不欲登楼更怀古，斜阳江上正飞鸿。
