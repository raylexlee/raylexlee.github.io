第545卷 劉得仁
545.01 【禁署早春晴望】劉得仁
御林聞有早鶯聲，玉檻春香九陌晴。寒著霽雲歸紫閣，
暖浮佳氣動芳城。宮池日到冰初解，輦路風吹草欲生。
鴛侶此時皆賦詠，商山雪在思尤清。
545.02 【山中尋道人不遇】劉得仁
年過弱冠風塵裏，常擬隨師學煉形。石路特來尋道者，
雲房空見有仙經。棋於松底留殘局，鶴向潭邊退數翎。
便欲此居閒到老，先生何日下青冥。
545.03 【贈敬晊助教二首（一作無可詩）】劉得仁
到來常聽說清虛，手把玄元七字書。仙籍不知名姓有，
道情惟見往來疏。已能絕粒無飢色，早晚休官買隱居。
便欲去隨爲弟子，片雲孤鶴可相於。
街西靜觀求居處，不到權門到寺頻。禁掖人知連狀薦，
國庠官滿一家貧。清儀稱是蓬瀛客，直氣堪爲諫諍臣。
自顧無成年漸長，報恩惟願殺微身。
545.04 【送祖山人歸山】劉得仁
獨來朝市笑浮雲，卻憶煙霞出帝城。不說金丹能點化，
空教弟子學長生。壺中瀉酒看雲影，洞裏逢師下鶴迎。
料得仙家玉牌上，已鐫白日上升名。
545.05 【監試蓮花峯】劉得仁
太華萬餘重，岧嶢只此峯。當秋倚寥泬，入望似芙蓉。
翠拔千尋直，青危一朵穠。氣分毛女秀，靈有羽人蹤。
倒影侵官路，流香激廟松。塵埃終不及，車馬自憧憧。
545.06 【京兆府試目極千里】劉得仁
獻賦多年客，低眉恨不前。此心常鬱矣，縱目忽超然。
送驥登長路，看鴻入遠天。古墟煙冪冪，窮野草綿綿。
樹與金城接，山疑桂水連。何當開霽日，無物翳平川。
545.07 【尋陳處士山堂】劉得仁
步溪凡幾轉，始得見幽蹤。路隱千根樹，門開萬仞峯。
片雲生石竇，淺水臥枯松。窮穀風光冷，深山翠碧濃。
鶴看空裏過，仙向坐中逢。底露秋潭水，聲微暮觀鍾。
他年來此定，異日願相容。且喜今歸去，人間事更慵。
545.08 【題從伯舍人道正裏南園】劉得仁
帝裏餘新第，朱門面碧岑。曙堂增爽氣，喬木動清陰。
直去親瑤陛，朝回在竹林。風流才子調，好尚古人心。
薜荔遮窗暗，莓苔近井深。禮無青草隔，詩共白衣吟。
軒靜留孤鶴，庭虛到遠砧。掩關裁鳳詔，開鏡理瓊簪。
種植今如此，塵埃永不侵。雲奔投刺者，日日待爲霖。
545.09 【賦得聽松聲】劉得仁
庭際微風動，高松韻自生。聽時無物亂，盡日覺神清。
強與幽泉並，翻嫌細雨並。拂空增鶴唳，過牖合琴聲。
況復當秋暮，偏宜在月明。不知深澗底，蕭瑟有誰聽。
545.010 【宿普濟寺】劉得仁
京寺數何窮，清幽此不同。曲江臨閣北，御苑自牆東。
廣陌車音急，危樓夕景通。亂峯沉暝野，毒暑過秋空。
幡颺虛無裏，星生杳靄中。月光籠月殿，蓮氣入蓮宮。
綴草涼天露，吹人古木風。飲茶除假寐，聞磬釋塵蒙。
童子眠苔淨，高僧話漏終。待鳴曉鍾後，萬井復朣朧。
545.011 【和鄭校書夏日遊鄭泉】劉得仁
太虛懸畏景，古木蔽清陰。爰有泉堪挹，閒思日可尋。
來聞鳴滴滴，照竦碧沈沈。幾脈成溪壑，何人測淺深。
澄時無一物，分處歷千林。淨溉靈根藥，涼浮玉翅禽。
飲疑蠲宿疾，見自失煩襟。僧共雲前瀨，龍和月下吟。
疊光輕吹動，徹底曉霞侵。不用頻游去，令君少進心。
545.012 【和段校書冬夕寄題廬山】劉得仁
名高身未到，此恨蓄多時。是夕吟因話，他年必去隨。
嘗聞廬嶽頂，半入楚江湄。幾處懸崖上，千尋瀑布垂。
爐峯松淅瀝，湓浦柳參差。日色連湖白，鐘聲拂浪遲。
煙梯緣薜荔，嶽寺步欹危。地本饒靈草，林曾出祖師。
石樓霞耀壁，猿樹鶴分枝。細徑縈巖末，高窗見海涯。
嵌空寒更極，寂寞夜尤思。陰谷冰埋術，仙田雪覆芝。
亂泉禪客瀨，異跡逸人知。蘚室新開竈，檉潭未了棋。
如何遂閒放，長得在希夷。空務漁樵事，方無道路悲。
謝公臺尚在，陶令柳潛衰。塵外難相許，人間貴跡遺。
雖懷丹桂影，不忘白雲期。仁者終攜手，今朝預賦詩。
545.013 【書事寄萬年厲員外】劉得仁
帝城皆劇縣，令尹美居東。遂拜趙張下，暫離星象中。
擁歸從北闕，送上動南宮。紫禁黃山繞，滄溟素滻通。
封疆親日月，邑里出王公。賦稅充天府，歌謠入聖聰。
土膏寒麥覆，人海晝塵蒙。廨宇松連翠，朝街火散紅。
文場新桂茂，粉署舊蘭崇。留客揮盈爵，抽毫詠早鴻。
前騶潘岳貴，故里邵平窮。勸隱蓮峯久，期耕樹谷同。
鳧飛將去葉，劍氣尚埋豐。何必華陰土，方垂拂拭功。
545.014 【上姚諫議】劉得仁
高文與盛德，皆謂古無倫。聖代生才子，明庭有諫臣。
已瞻龍袞近，漸向鳳池新。卻憶波濤郡，來時島嶼春。
名因詩句大，家似布衣貧。曾暗投新軸，頻聞獎滯身。
照吟清夕月，送藥紫霞人。終計依門館，何疑不化鱗。
545.015 【上翰林丁學士】劉得仁
今代如堯代，徵賢察衆情。久聆推行實，然後佐聰明。
官自文華重，恩因顧問生。詞人求作稱，天子許和羹。
御柳凋霜晚，宮泉滴月清。直廬寒漏近，秋燭白麻成。
玉殿移時對，金輿數侍行。賜衣香未散，借馬色難名。
時輩何偏羨，儒流此最榮。終當聞燮理，寰宇永昇平。
545.016 【二（一本將後四句作下第吟絕句）】劉得仁
何處訪岐路，青雲但憶歸。風塵數年限，門館一生依。
外族帝王是，中朝親舊稀。翻令浮議者，不許九霄飛。
545.017 【山中舒懷寄上丁學士】劉得仁
五字投精鑑，慚非大雅詞。本求閒賜覽，豈料便蒙知。
幽拙欣殊幸，提攜更不疑。弱苗須雨長，懶翼在風吹。
礪鏃端楊葉，光門待桂枝。計聞塵裏譽，因和禁中詩。
545.018 【鶯出谷】劉得仁
東風潛啓物，動息意皆新。此鳥從幽谷，依林報早春。
出寒雖未及，振羽漸能頻。稍類沖天鶴，多隨折桂人。
尊前喧有語，花裏晝藏身。若向穠華處，餘禽不見親。
545.019 【哭翰林丁侍郎】劉得仁
相知出肺腑，非舊亦非親。每見雲霄侶，多揚鄙拙身。
即期扶泰運，豈料哭賢人。應是隨先帝，依前作近臣。
平生任公直，愛弟尚風塵。宅閉青松古，墳臨赤水新。
官清仍齒壯，兒小復家貧。惆悵天難問，空流淚滿巾。
545.020 【陳情上李景讓大夫】劉得仁
一被浮名誤，旋遭白髮侵。裴回戀明主，夢寐在秋岑。
遇物唯多感，居常只是吟。待時鉗定口，經事壓低心。
辛苦文場久，因緣戚里深。老迷新道路，貧賣舊園林。
晴賞行聞水，宵棋坐見參。龜留閒去問，僧約偶來尋。
望喜潛憑鵲，娛情願有琴。此生如遂意，誓死報知音。
上德憐孤直，唯公拔陸沉。丘山恩忽被，螻蟻力難任。
作鑑明同日，聽言重若金。從茲更無限，翹足俟爲霖。
545.021 【和鄭先輩謝秩閒居寓書所懷】劉得仁
西風日夜吹，萬木共離披。近甸新晴後，高人得意時。
暫閒心亦泰，論道面難欺。把筆還詩債，將琴當酒資。
藍衫懸竹桁，烏帽掛松枝。名佔文章重，官歸諫憲遲。
生涯貧帝裏，公議到臺司。室冷沾苔蘚，門清絕路岐。
莫言鄰白屋，即賀立丹墀。豈慮塵埃久，雲霄故有期。
545.022 【病中晨起即事寄場中往還】劉得仁
昨日離塵裏，今朝懶已成。豈能爲久隱，更欲泥浮名。
虛牖晨光白，幽園曉氣清。戴沙尋水去，披霧入林行。
疊葉孤禽在，初陽半樹明。桑麻新雨潤，蘆荻古波聲。
易向田家熟，元於世路生。病多三徑塞，吟苦四鄰驚。
545.023 【悲老宮人】劉得仁
白髮宮娃不解悲，滿頭猶自插花枝。
曾緣玉貌君王寵，準擬人看似舊時。
545.024 【村中閒步】劉得仁
閒共野人臨野水，新秋高樹掛清暉。
不知塵裏無窮事，白鳥雙飛入翠微。
545.025 【上巳日】劉得仁
未敢分明賞物華，十年如見夢中花。
遊人過盡衡門掩，獨自憑欄到日斜。
545.026 【省試日上崔侍郎四首】劉得仁
衣上年年淚血痕，只將懷抱訴乾坤。
如今主聖臣賢日，豈致人間一物冤。
如病如癡二十秋，求名難得又難休。
回看骨肉須堪恥，一著麻衣便白頭。
戚里稱儒愧小才，禮闈公道此時開。
他人何事虛相指，明主無私不是媒。
方寸終朝似火然，爲求白日上青天。
自嗟辜負平生眼，不識春光二十年。
545.027 【秋夜】劉得仁
秋氣滿堂孤燭冷，清宵無寐憶山歸。
窗前月過三更後，細竹吟風似雨微。
545.028 【長門怨】劉得仁
爭得一人聞此怨，長門深夜有妍姝。
早知雨露翻相誤，只插荊釵嫁匹夫。
545.029 【賈婦怨】劉得仁
嫁與商人頭欲白，未曾一日得雙行。
任君逐利輕江海，莫把風濤似妾輕。
545.030 【寄友人】劉得仁
風颯沉思眼忽開，塵埃污得是庸才。
那堪更見巢松鶴，飛入青雲不下來。
545.031 【晏起】劉得仁
日過辰時猶在夢，客來應笑也求名。
浮生自得長高枕，不向人間與命爭。
545.032 【馬上別單于劉評事（時太和公主還京，評事罷舉起職）】劉得仁
廟謀宏遠人難測，公主生還帝感深。
天下底平須共喜，一時閒事莫驚心。
545.033 【贈從弟谷】劉得仁
此世榮枯豈足驚，相逢惟要眼長青。
從來不愛三閭死，今日憑君莫獨醒。
545.034 【別山居】劉得仁
萬壑千巖景象開，登臨未足又須回。
憑師莫斷松間路，秋月圓時弟子來。
545.035 【贈道人】劉得仁
長在城中無定業，賣丹磨鏡兩途貧。
三山來往尋常事，不省曾驚市井人。
545.036 【對月寄同志】劉得仁
霜滿中庭月在林，塞鴻頻過又更深。
支頤不語相思坐，料得君心似我心。
545.037 【憶鶴】劉得仁
白絲翎羽丹砂頂，曉度秋煙出翠微。
來向孤松枝上立，見人吟苦卻高飛。
545.038 【雲門寺】劉得仁
上方僧又起，清磬出林初。吟苦曉燈暗，露零秋草疏。
舊山多夢到，流水送愁餘。寄寺欲經歲，慚無親故書。
545.039 【中秋宿鄧逸人居】劉得仁
偶與山僧宿，吟詩坐到明。夜涼耽月色，秋渴漱泉聲。
澗木如竿聳，窗雲作片生。白衣閒自貴，不揖漢公卿。
545.040 【句】劉得仁
外家雖是帝，當路且無親。（《讀書志》）
白日只如哭，黃泉免恨無。（哭賈島，以下《吟窗雜錄》）
身閒甘旨下，白髮太平人。
同遊芳草寺，見示白雲詩。（以下《海錄碎事》）
猶祈啓金口，一爲動文權。
深山寺路千層石，竹杖棕鞋便可登。
