第084卷 陈子昂
84.01 【度荆门望楚】陈子昂
遥遥去巫峡，望望下章台。巴国山川尽，荆门烟雾开。
城分苍野外，树断白云隈。今日狂歌客，谁知入楚来。
84.02 【晚次乐乡县】陈子昂
故乡杳无际，日暮且孤征。川原迷旧国，道路入边城。
野戍荒烟断，深山古木平。如何此时恨，噭噭夜猿鸣。
84.03 【同王员外雨后登开元寺南楼因酬晖上人独坐山亭有赠】陈子昂
钟梵经行罢，香林坐入禅。岩庭交杂树，石濑泻鸣泉。
水月心方寂，云霞思独玄。宁知人世里，疲病得攀缘。
84.04 【东征答朝臣相送】陈子昂
平生白云意，疲苶愧为雄。君王谬殊宠，旌节此从戎。
挼绳当系虏，单马岂邀功。孤剑将何托，长谣塞上风。
84.05 【咏主人壁上画鹤，寄乔主簿崔著作】陈子昂
古壁仙人画，丹青尚有文。独舞纷如雪，孤飞暧似云。
自矜彩色重，宁忆故池群。江海联翩翼，长鸣谁复闻。
84.06 【居延海树闻莺同作】陈子昂
边地无芳树，莺声忽听新。间关如有意，愁绝若怀人。
明妃失汉宠，蔡女没胡尘。坐闻应落泪，况忆故园春。
84.07 【题李三书斋（崇嗣）】陈子昂
灼灼青春仲，悠悠白日升。声容何足恃，荣吝坐相矜。
愿与金庭会，将待玉书征。还丹应有术，烟驾共君乘。
84.08 【送魏大从军】陈子昂
匈奴犹未灭，魏绛复从戎。怅别三河道，言追六郡雄。
雁山横代北，狐塞接云中。勿使燕然上，惟留汉将功。
84.09 【送殷大入蜀】陈子昂
禺山金碧路，此地饶英灵。送君一为别，凄断故乡情。
片云生极浦，斜日隐离亭。坐看征骑没，惟见远山青。
84.010 【落第西还别刘祭酒高明府】陈子昂
别馆分周国，归骖入汉京。地连函谷塞，川接广阳城。
望迥楼台出，途遥烟雾生。莫言长落羽，贫贱一交情。
84.011 【落第西还别魏四懔】陈子昂
转蓬方不定，落羽自惊弦。山水一为别，欢娱复几年。
离亭暗风雨，征路入云烟。还因北山径，归守东陂田。
84.012 【送客】陈子昂
故人洞庭去，杨柳春风生。相送河洲晚，苍茫别思盈。
白蘋已堪把，绿芷复含荣。江南多桂树，归客赠生平。
84.013 【春夜别友人二首】陈子昂
银烛吐青烟，金樽对绮筵。离堂思琴瑟，别路绕山川。
明月隐高树，长河没晓天。悠悠洛阳道，此会在何年。
紫塞白云断，青春明月初。对此芳樽夜，离忧怅有馀。
清冷花露满，滴沥檐宇虚。怀君欲何赠，愿上大臣书。
84.014 【遂州南江别乡曲故人】陈子昂
楚江复为客，征棹方悠悠。故人悯追送，置酒此南洲。
平生亦何恨，夙昔在林丘。违此乡山别，长谣去国愁。
84.015 【送东莱王学士无竞】陈子昂
宝剑千金买，平生未许人。怀君万里别，持赠结交亲。
孤松宜晚岁，众木爱芳春。已矣将何道，无令白首新。
84.016 【送梁李二明府】陈子昂
负书犹在汉，怀策未闻秦。复此穷秋日，芳樽别故人。
黄金装屡尽，白首契逾新。空羡双凫舄，俱飞向玉轮。
84.017 【送魏兵曹使巂州得登字】陈子昂
阳山淫雾雨，之子慎攀登。羌笮多珍宝，人言有爱憎。
欲酬明主惠，当尽使臣能。勿以王阳道，迢递畏崚嶒。
84.018 【送著作佐郎崔融等从梁王东征】陈子昂
金天方肃杀，白露始专征。王师非乐战，之子慎佳兵。
海气侵南部，边风扫北平。莫卖卢龙塞，归邀麟阁名。
84.019 【春晦饯陶七于江南同用风字】陈子昂
黄鹤烟云去，青江琴酒同。离帆方楚越，沟水复西东。
芙蓉生夏浦，杨柳送春风。明日相思处，应对菊花丛。
84.020 【喜遇冀侍御珪崔司议泰之二使】陈子昂
谢病南山下，幽卧不知春。使星入东井，云是故交亲。
惠风吹宝瑟，微月忆清真。凭轩一留醉，江海寄情人。
84.021 【登蓟城西北楼送崔著作融入都】陈子昂
蓟楼望燕国，负剑喜兹登。清规子方奏，单戟我无能。
仲冬边风急，云汉复霜棱。慷慨竟何道，西南恨失朋。
84.022 【月夜有怀】陈子昂
美人挟赵瑟，微月在西轩。寂寞夜何久，殷勤玉指繁。
清光委衾枕，遥思属湘沅。空帘隔星汉，犹梦感精魂。
84.023 【夏日游晖上人房】陈子昂
山水开精舍，琴歌列梵筵。人疑白楼赏，地似竹林禅。
对户池光乱，交轩岩翠连。色空今已寂，乘月弄澄泉。
84.024 【春日登金华观】陈子昂
白玉仙台古，丹丘别望遥。山川乱云日，楼榭入烟霄。
鹤舞千年树，虹飞百尺桥。还疑赤松子，天路坐相邀。
84.025 【群公集毕氏林亭】陈子昂
金门有遗世，鼎实恣和邦。默语谁能识，琴樽寄北窗。
子牟恋魏阙，渔父爱沧江。良时信同此，岁晚迹难双。
84.026 【宴胡楚真禁所】陈子昂
人生固有命，天道信无言。青蝇一相点，白璧遂成冤。
请室闲逾邃，幽庭春未暄。寄谢韩安国，何惊狱吏尊。
84.027 【魏氏园林人赋一物得秋亭萱草】陈子昂
昔时幽径里，荣耀杂春丛。今来玉墀上，销歇畏秋风。
细叶犹含绿，鲜花未吐红。忘忧谁见赏，空此北堂中。
84.028 【晦日宴高氏林亭（见《岁时杂咏》）】陈子昂
寻春游上路，追宴入山家。主第簪缨满，皇州景望华。
玉池初吐溜，珠树始开花。欢娱方未极，林阁散馀霞。
84.029 【晦日重宴高氏林亭（见《岁时杂咏》）】陈子昂
公子好追随，爱客不知疲。象筵开玉馔，翠羽饰金卮。
此时高宴所，讵减习家池。循涯倦短翮，何处俪长离。
84.030 【上元夜效小庾体（见《岁时杂咏》）】陈子昂
三五月华新，遨游逐上春。相邀洛城曲，追宴小平津。
楼上看珠妓，车中见玉人。芳宵殊未极，随意守灯轮。
84.031 【洛城观酺应制】陈子昂
圣人信恭己，天命允昭回。苍极神功被，青云秘箓开。
垂衣受金册，张乐宴瑶台。云凤休征满，鱼龙杂戏来。
崇恩逾五日，惠泽畅三才。玉帛群臣醉，徽章缛礼该。
方睹升中禅，言观拜洛回。微臣固多幸，敢上万年杯。
84.032 【奉和皇帝上礼抚事述怀应制】陈子昂
大君忘自我，应运居紫宸。揖让期明辟，讴歌且顺人。
轩宫帝图盛，皇极礼容申。南面朝万国，东堂会百神。
云陛旂常满，天庭玉帛陈。钟石和睿思，雷雨被深仁。
承平信娱乐，王业本艰辛。愿罢瑶池宴，来观农扈春。
卑宫昭夏德，尊老睦尧亲。微臣敢拜手，歌舞颂维新。
84.033 【酬田逸人游岩见寻不遇题隐居里壁】陈子昂
游人献书去，薄暮返灵台。传道寻仙友，青囊卖卜来。
闻莺忽相访，题凤久裴回。石髓空盈握，金经秘不开。
还疑缝掖子，复似洛阳才。
84.034 【白帝城怀古】陈子昂
日落沧江晚，停桡问土风。城临巴子国，台没汉王宫。
荒服仍周甸，深山尚禹功。岩悬青壁断，地险碧流通。
古木生云际，孤帆出雾中。川途去无限，客思坐何穷。
84.035 【岘山怀古】陈子昂
秣马临荒甸，登高览旧都。犹悲堕泪碣，尚想卧龙图。
城邑遥分楚，山川半入吴。丘陵徒自出，贤圣几凋枯。
野树苍烟断，津楼晚气孤。谁知万里客，怀古正踌蹰。
84.036 【宿空舲峡青树村浦】陈子昂
的的明月水，啾啾寒夜猿。客思浩方乱，洲浦寂无喧。
忆作千金子，宁知九逝魂。虚闻事朱阙，结绶骛华轩。
委别高堂爱，窥觎明主恩。今成转蓬去，叹息复何言。
84.037 【宿襄河驿浦】陈子昂
沿流辞北渚，结缆宿南洲。合岸昏初夕，回塘暗不流。
卧闻塞鸿断，坐听峡猿愁。沙浦明如月，汀葭晦若秋。
不及能鸣雁，徒思海上鸥。天河殊未晓，沧海信悠悠。
84.038 【赠严仓曹乞推命录】陈子昂
少学纵横术，游楚复游燕。栖遑长委命，富贵未知天。
闻道沉冥客，青囊有秘篇。九宫探万象，三算极重玄。
愿奉唐生诀，将知跃马年。非同墨翟问，空滞杀龙川。
84.039 【和陆明府赠将军重出塞】陈子昂
忽闻天上将，关塞重横行。始返楼兰国，还向朔方城。
黄金装战马，白羽集神兵。星月开天阵，山川列地营。
晚风吹画角，春色耀飞旌。宁知班定远，犹是一书生。
84.040 【江上暂别萧四刘三旋欣接遇】陈子昂
昨夜沧江别，言乖天汉游。宁期此相遇，尚接武陵洲。
结绶还逢育，衔杯且对刘。波潭一瀰瀰，临望几悠悠。
山水丹青杂，烟云紫翠浮。终愧神仙友，来接野人舟。
84.041 【秋日遇荆州府崔兵曹使宴】陈子昂
輶轩凤凰使，林薮鹖鸡冠。江湖一相许，云雾坐交欢。
兴尽崔亭伯，言忘释道安。林光稍欲暮，岁物已将阑。
古树苍烟断，虚亭白露寒。瑶琴山水曲，今日为君弹。
84.042 【卧病家园】陈子昂
世上无名子，人间岁月赊。纵横策已弃，寂寞道为家。
卧病谁能问，闲居空物华。犹忆灵台友，栖真隐太霞。
还丹奔日御，却老饵云芽。宁知白社客，不厌青门瓜。
84.043 【于长史山池三日曲水宴】陈子昂
摘兰藉芳月，祓宴坐回汀。泛滟清流满，葳蕤白芷生。
金弦挥赵瑟，玉指弄秦筝。岩榭风光媚，郊园春树平。
烟花飞御道，罗绮照昆明。日落红尘合，车马乱纵横。
84.044 【合州津口别舍弟至东阳峡步趁不及眷然有忆作以示之】陈子昂
江潭共为客，洲浦独迷津。思积芳庭树，心断白眉人。
同衾成楚越，别岛类胡秦。林岸随天转，云峰逐望新。
遥遥终不见，默默坐含嚬。念别疑三月，经游未一旬。
孤舟多逸兴，谁共尔为邻。
84.045 【万州晓发放舟乘涨，还寄蜀中亲朋】陈子昂
空濛岩雨霁，烂熳晓云归。啸旅乘明发，奔桡骛断矶。
苍茫林岫转，络绎涨涛飞。远岸孤烟出，遥峰曙日微。
前瞻未能眴，坐望已相依。曲直多今古，经过失是非。
还期方浩浩，征思日騑騑。寄谢千金子，江海事多违。
84.046 【入峭峡安居溪伐木溪源幽邃林岭相映有奇致焉】陈子昂
肃徒歌伐木，骛楫漾轻舟。靡迤随回水，潺湲溯浅流。
烟沙分两岸，露岛夹双洲。古树连云密，交峰入浪浮。
岩潭相映媚，溪谷屡环周。路迥光逾逼，山深兴转幽。
麇鼯寒思晚，猿鸟暮声秋。誓息兰台策，将从桂树游。
因书谢亲爱，千岁觅蓬丘。
84.047 【入东阳峡与李明府舟前后不相及】陈子昂
东岩初解缆，南浦遂离群。出没同洲岛，沿洄异渚濆。
风烟犹可望，歌笑浩难闻。路转青山合，峰回白日曛。
奔涛上漫漫，积水下沄沄。倏忽犹疑及，差池复两分。
离离间远树，蔼蔼没遥氛。地上巴陵道，星连牛斗文。
孤狖啼寒月，哀鸿叫断云。仙舟不可见，摇思坐氛氲。
84.048 【同旻上人伤寿安傅少府】陈子昂
生涯良浩浩，天命固谆谆。闻道神仙尉，怀德遂为邻。
畴昔逢尧日，衣冠仕汉辰。交游纷若凤，词翰宛如麟。
太息劳黄绶，长思谒紫宸。金兰徒有契，玉树已埋尘。
把臂虽无托，平生固亦亲。援琴一流涕，旧馆几沾巾。
杳杳泉中夜，悠悠世上春。幽明长隔此，歌哭为何人。
84.049 【南山家园林木交映盛夏五月幽然清凉独坐思远率成十韵】陈子昂
寂寥守寒巷，幽独卧空林。松竹生虚白，阶庭横古今。
郁蒸炎夏晚，栋宇閟清阴。轩窗交紫霭，檐户对苍岑。
凤蕴仙人箓，鸾歌素女琴。忘机委人代，闭牖察天心。
蛱蝶怜红药，蜻蜓爱碧浔。坐观万象化，方见百年侵。
扰扰将何息，青青长苦吟。愿随白云驾，龙鹤相招寻。
84.050 【还至张掖古城，闻东军告捷，赠韦五虚己】陈子昂
孟秋首归路，仲月旅边亭。闻道兰山战，相邀在井陉。
屡斗关月满，三捷虏云平。汉军追北地，胡骑走南庭。
君为幕中士，畴昔好言兵。白虎锋应出，青龙阵几成。
披图见丞相，按节入咸京。宁知玉门道，翻作陇西行。
北海朱旄落，东归白露生。纵横未得意，寂寞寡相迎。
负剑空叹息，苍茫登古城。
84.051 【题祀山烽树赠乔十二侍御】陈子昂
汉庭荣巧宦，云阁薄边功。可怜骢马使，白首为谁雄。
84.052 【初入峡苦风寄故乡亲友】陈子昂
故乡今日友，欢会坐应同。宁知巴峡路，辛苦石尤风。
84.053 【题田洗马游岩桔槔】陈子昂
望苑长为客，商山遂不归。谁怜北陵井，未息汉阴机。
84.054 【古意题徐令壁】陈子昂
白云苍梧来，氛氲万里色。闻君太平世，栖泊灵台侧。
84.055 【赠别冀侍御崔司议】陈子昂
有道君匡国，无闷余在林。白云峨眉上，岁晚来相寻。
84.056 【三月三日宴王明府山亭（见《岁时杂咏》）】陈子昂
暮春嘉月，上巳芳辰。群公禊饮，于洛之滨。
奕奕车骑，粲粲都人。连帷竞野，袨服缛津。
青郊树密，翠渚萍新。今我不乐，含意□申。
