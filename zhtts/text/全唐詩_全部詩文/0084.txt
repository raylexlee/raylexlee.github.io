第084卷 陳子昂
84.01 【度荊門望楚】陳子昂
遙遙去巫峽，望望下章臺。巴國山川盡，荊門煙霧開。
城分蒼野外，樹斷白雲隈。今日狂歌客，誰知入楚來。
84.02 【晚次樂鄉縣】陳子昂
故鄉杳無際，日暮且孤征。川原迷舊國，道路入邊城。
野戍荒煙斷，深山古木平。如何此時恨，噭噭夜猿鳴。
84.03 【同王員外雨後登開元寺南樓因酬暉上人獨坐山亭有贈】陳子昂
鍾梵經行罷，香林坐入禪。巖庭交雜樹，石瀨瀉鳴泉。
水月心方寂，雲霞思獨玄。寧知人世裏，疲病得攀緣。
84.04 【東征答朝臣相送】陳子昂
平生白雲意，疲苶愧爲雄。君王謬殊寵，旌節此從戎。
挼繩當系虜，單馬豈邀功。孤劍將何託，長謠塞上風。
84.05 【詠主人壁上畫鶴，寄喬主簿崔著作】陳子昂
古壁仙人畫，丹青尚有文。獨舞紛如雪，孤飛曖似雲。
自矜彩色重，寧憶故池羣。江海聯翩翼，長鳴誰復聞。
84.06 【居延海樹聞鶯同作】陳子昂
邊地無芳樹，鶯聲忽聽新。間關如有意，愁絕若懷人。
明妃失漢寵，蔡女沒胡塵。坐聞應落淚，況憶故園春。
84.07 【題李三書齋（崇嗣）】陳子昂
灼灼青春仲，悠悠白日升。聲容何足恃，榮吝坐相矜。
願與金庭會，將待玉書徵。還丹應有術，煙駕共君乘。
84.08 【送魏大從軍】陳子昂
匈奴猶未滅，魏絳復從戎。悵別三河道，言追六郡雄。
雁山橫代北，狐塞接雲中。勿使燕然上，惟留漢將功。
84.09 【送殷大入蜀】陳子昂
禺山金碧路，此地饒英靈。送君一爲別，悽斷故鄉情。
片雲生極浦，斜日隱離亭。坐看徵騎沒，惟見遠山青。
84.010 【落第西還別劉祭酒高明府】陳子昂
別館分周國，歸驂入漢京。地連函谷塞，川接廣陽城。
望迥樓臺出，途遙煙霧生。莫言長落羽，貧賤一交情。
84.011 【落第西還別魏四懍】陳子昂
轉蓬方不定，落羽自驚弦。山水一爲別，歡娛復幾年。
離亭暗風雨，徵路入雲煙。還因北山徑，歸守東陂田。
84.012 【送客】陳子昂
故人洞庭去，楊柳春風生。相送河洲晚，蒼茫別思盈。
白蘋已堪把，綠芷復含榮。江南多桂樹，歸客贈生平。
84.013 【春夜別友人二首】陳子昂
銀燭吐青煙，金樽對綺筵。離堂思琴瑟，別路繞山川。
明月隱高樹，長河沒曉天。悠悠洛陽道，此會在何年。
紫塞白雲斷，青春明月初。對此芳樽夜，離憂悵有餘。
清冷花露滿，滴瀝檐宇虛。懷君欲何贈，願上大臣書。
84.014 【遂州南江別鄉曲故人】陳子昂
楚江復爲客，徵棹方悠悠。故人憫追送，置酒此南洲。
平生亦何恨，夙昔在林丘。違此鄉山別，長謠去國愁。
84.015 【送東萊王學士無競】陳子昂
寶劍千金買，平生未許人。懷君萬里別，持贈結交親。
孤松宜晚歲，衆木愛芳春。已矣將何道，無令白首新。
84.016 【送梁李二明府】陳子昂
負書猶在漢，懷策未聞秦。復此窮秋日，芳樽別故人。
黃金裝屢盡，白首契逾新。空羨雙鳧舄，俱飛向玉輪。
84.017 【送魏兵曹使巂州得登字】陳子昂
陽山淫霧雨，之子慎攀登。羌笮多珍寶，人言有愛憎。
欲酬明主惠，當盡使臣能。勿以王陽道，迢遞畏崚嶒。
84.018 【送著作佐郎崔融等從梁王東征】陳子昂
金天方肅殺，白露始專征。王師非樂戰，之子慎佳兵。
海氣侵南部，邊風掃北平。莫賣盧龍塞，歸邀麟閣名。
84.019 【春晦餞陶七於江南同用風字】陳子昂
黃鶴煙雲去，青江琴酒同。離帆方楚越，溝水復西東。
芙蓉生夏浦，楊柳送春風。明日相思處，應對菊花叢。
84.020 【喜遇冀侍御珪崔司議泰之二使】陳子昂
謝病南山下，幽臥不知春。使星入東井，雲是故交親。
惠風吹寶瑟，微月憶清真。憑軒一留醉，江海寄情人。
84.021 【登薊城西北樓送崔著作融入都】陳子昂
薊樓望燕國，負劍喜茲登。清規子方奏，單戟我無能。
仲冬邊風急，雲漢復霜棱。慷慨竟何道，西南恨失朋。
84.022 【月夜有懷】陳子昂
美人挾趙瑟，微月在西軒。寂寞夜何久，殷勤玉指繁。
清光委衾枕，遙思屬湘沅。空簾隔星漢，猶夢感精魂。
84.023 【夏日遊暉上人房】陳子昂
山水開精舍，琴歌列梵筵。人疑白樓賞，地似竹林禪。
對戶池光亂，交軒巖翠連。色空今已寂，乘月弄澄泉。
84.024 【春日登金華觀】陳子昂
白玉仙台古，丹丘別望遙。山川亂雲日，樓榭入煙霄。
鶴舞千年樹，虹飛百尺橋。還疑赤松子，天路坐相邀。
84.025 【羣公集畢氏林亭】陳子昂
金門有遺世，鼎實恣和邦。默語誰能識，琴樽寄北窗。
子牟戀魏闕，漁父愛滄江。良時信同此，歲晚跡難雙。
84.026 【宴胡楚真禁所】陳子昂
人生固有命，天道信無言。青蠅一相點，白璧遂成冤。
請室閒逾邃，幽庭春未暄。寄謝韓安國，何驚獄吏尊。
84.027 【魏氏園林人賦一物得秋亭萱草】陳子昂
昔時幽徑裏，榮耀雜春叢。今來玉墀上，銷歇畏秋風。
細葉猶含綠，鮮花未吐紅。忘憂誰見賞，空此北堂中。
84.028 【晦日宴高氏林亭（見《歲時雜詠》）】陳子昂
尋春遊上路，追宴入山家。主第簪纓滿，皇州景望華。
玉池初吐溜，珠樹始開花。歡娛方未極，林閣散餘霞。
84.029 【晦日重宴高氏林亭（見《歲時雜詠》）】陳子昂
公子好追隨，愛客不知疲。象筵開玉饌，翠羽飾金卮。
此時高宴所，詎減習家池。循涯倦短翮，何處儷長離。
84.030 【上元夜效小庾體（見《歲時雜詠》）】陳子昂
三五月華新，遨遊逐上春。相邀洛城曲，追宴小平津。
樓上看珠妓，車中見玉人。芳宵殊未極，隨意守燈輪。
84.031 【洛城觀酺應制】陳子昂
聖人信恭己，天命允昭回。蒼極神功被，青雲祕籙開。
垂衣受金冊，張樂宴瑤臺。雲鳳休徵滿，魚龍雜戲來。
崇恩逾五日，惠澤暢三才。玉帛羣臣醉，徽章縟禮該。
方睹升中禪，言觀拜洛回。微臣固多幸，敢上萬年杯。
84.032 【奉和皇帝上禮撫事述懷應制】陳子昂
大君忘自我，應運居紫宸。揖讓期明闢，謳歌且順人。
軒宮帝圖盛，皇極禮容申。南面朝萬國，東堂會百神。
雲陛旂常滿，天庭玉帛陳。鍾石和睿思，雷雨被深仁。
承平信娛樂，王業本艱辛。願罷瑤池宴，來觀農扈春。
卑宮昭夏德，尊老睦堯親。微臣敢拜手，歌舞頌維新。
84.033 【酬田逸人遊巖見尋不遇題隱居里壁】陳子昂
遊人獻書去，薄暮返靈臺。傳道尋仙友，青囊賣卜來。
聞鶯忽相訪，題鳳久裴回。石髓空盈握，金經祕不開。
還疑縫掖子，復似洛陽才。
84.034 【白帝城懷古】陳子昂
日落滄江晚，停橈問土風。城臨巴子國，臺沒漢王宮。
荒服仍周甸，深山尚禹功。巖懸青壁斷，地險碧流通。
古木生雲際，孤帆出霧中。川途去無限，客思坐何窮。
84.035 【峴山懷古】陳子昂
秣馬臨荒甸，登高覽舊都。猶悲墮淚碣，尚想臥龍圖。
城邑遙分楚，山川半入吳。丘陵徒自出，賢聖幾凋枯。
野樹蒼煙斷，津樓晚氣孤。誰知萬里客，懷古正躊躕。
84.036 【宿空舲峽青樹村浦】陳子昂
的的明月水，啾啾寒夜猿。客思浩方亂，洲浦寂無喧。
憶作千金子，寧知九逝魂。虛聞事朱闕，結綬騖華軒。
委別高堂愛，窺覦明主恩。今成轉蓬去，嘆息復何言。
84.037 【宿襄河驛浦】陳子昂
沿流辭北渚，結纜宿南洲。合岸昏初夕，回塘暗不流。
臥聞塞鴻斷，坐聽峽猿愁。沙浦明如月，汀葭晦若秋。
不及能鳴雁，徒思海上鷗。天河殊未曉，滄海信悠悠。
84.038 【贈嚴倉曹乞推命錄】陳子昂
少學縱橫術，遊楚復遊燕。棲遑長委命，富貴未知天。
聞道沉冥客，青囊有祕篇。九宮探萬象，三算極重玄。
願奉唐生訣，將知躍馬年。非同墨翟問，空滯殺龍川。
84.039 【和陸明府贈將軍重出塞】陳子昂
忽聞天上將，關塞重橫行。始返樓蘭國，還向朔方城。
黃金裝戰馬，白羽集神兵。星月開天陣，山川列地營。
晚風吹畫角，春色耀飛旌。寧知班定遠，猶是一書生。
84.040 【江上暫別蕭四劉三旋欣接遇】陳子昂
昨夜滄江別，言乖天漢遊。寧期此相遇，尚接武陵洲。
結綬還逢育，銜杯且對劉。波潭一瀰瀰，臨望幾悠悠。
山水丹青雜，煙雲紫翠浮。終愧神仙友，來接野人舟。
84.041 【秋日遇荊州府崔兵曹使宴】陳子昂
輶軒鳳凰使，林藪鶡雞冠。江湖一相許，雲霧坐交歡。
興盡崔亭伯，言忘釋道安。林光稍欲暮，歲物已將闌。
古樹蒼煙斷，虛亭白露寒。瑤琴山水曲，今日爲君彈。
84.042 【臥病家園】陳子昂
世上無名子，人間歲月賒。縱橫策已棄，寂寞道爲家。
臥病誰能問，閒居空物華。猶憶靈臺友，棲真隱太霞。
還丹奔日御，卻老餌雲芽。寧知白社客，不厭青門瓜。
84.043 【於長史山池三日曲水宴】陳子昂
摘蘭藉芳月，祓宴坐回汀。泛灩清流滿，葳蕤白芷生。
金弦揮趙瑟，玉指弄秦箏。巖榭風光媚，郊園春樹平。
煙花飛御道，羅綺照昆明。日落紅塵合，車馬亂縱橫。
84.044 【合州津口別舍弟至東陽峽步趁不及眷然有憶作以示之】陳子昂
江潭共爲客，洲浦獨迷津。思積芳庭樹，心斷白眉人。
同衾成楚越，別島類胡秦。林岸隨天轉，雲峯逐望新。
遙遙終不見，默默坐含嚬。念別疑三月，經遊未一旬。
孤舟多逸興，誰共爾爲鄰。
84.045 【萬州曉發放舟乘漲，還寄蜀中親朋】陳子昂
空濛巖雨霽，爛熳曉雲歸。嘯旅乘明發，奔橈騖斷磯。
蒼茫林岫轉，絡繹漲濤飛。遠岸孤煙出，遙峯曙日微。
前瞻未能眴，坐望已相依。曲直多今古，經過失是非。
還期方浩浩，徵思日騑騑。寄謝千金子，江海事多違。
84.046 【入峭峽安居溪伐木溪源幽邃林嶺相映有奇致焉】陳子昂
肅徒歌伐木，騖楫漾輕舟。靡迤隨回水，潺湲溯淺流。
煙沙分兩岸，露島夾雙洲。古樹連雲密，交峯入浪浮。
巖潭相映媚，溪谷屢環周。路迥光逾逼，山深興轉幽。
麇鼯寒思晚，猿鳥暮聲秋。誓息蘭臺策，將從桂樹遊。
因書謝親愛，千歲覓蓬丘。
84.047 【入東陽峽與李明府舟前後不相及】陳子昂
東巖初解纜，南浦遂離羣。出沒同洲島，沿洄異渚濆。
風煙猶可望，歌笑浩難聞。路轉青山合，峯迴白日曛。
奔濤上漫漫，積水下沄沄。倏忽猶疑及，差池復兩分。
離離間遠樹，藹藹沒遙氛。地上巴陵道，星連牛鬥文。
孤狖啼寒月，哀鴻叫斷雲。仙舟不可見，搖思坐氛氳。
84.048 【同旻上人傷壽安傅少府】陳子昂
生涯良浩浩，天命固諄諄。聞道神仙尉，懷德遂爲鄰。
疇昔逢堯日，衣冠仕漢辰。交遊紛若鳳，詞翰宛如麟。
太息勞黃綬，長思謁紫宸。金蘭徒有契，玉樹已埋塵。
把臂雖無託，平生固亦親。援琴一流涕，舊館幾沾巾。
杳杳泉中夜，悠悠世上春。幽明長隔此，歌哭爲何人。
84.049 【南山家園林木交映盛夏五月幽然清涼獨坐思遠率成十韻】陳子昂
寂寥守寒巷，幽獨臥空林。松竹生虛白，階庭橫古今。
鬱蒸炎夏晚，棟宇閟清陰。軒窗交紫靄，檐戶對蒼岑。
鳳蘊仙人籙，鸞歌素女琴。忘機委人代，閉牖察天心。
蛺蝶憐紅藥，蜻蜓愛碧潯。坐觀萬象化，方見百年侵。
擾擾將何息，青青長苦吟。願隨白雲駕，龍鶴相招尋。
84.050 【還至張掖古城，聞東軍告捷，贈韋五虛己】陳子昂
孟秋首歸路，仲月旅邊亭。聞道蘭山戰，相邀在井陘。
屢鬥關月滿，三捷虜雲平。漢軍追北地，胡騎走南庭。
君爲幕中士，疇昔好言兵。白虎鋒應出，青龍陣幾成。
披圖見丞相，按節入鹹京。寧知玉門道，翻作隴西行。
北海朱旄落，東歸白露生。縱橫未得意，寂寞寡相迎。
負劍空嘆息，蒼茫登古城。
84.051 【題祀山烽樹贈喬十二侍御】陳子昂
漢庭榮巧宦，雲閣薄邊功。可憐驄馬使，白首爲誰雄。
84.052 【初入峽苦風寄故鄉親友】陳子昂
故鄉今日友，歡會坐應同。寧知巴峽路，辛苦石尤風。
84.053 【題田洗馬遊巖桔槔】陳子昂
望苑長爲客，商山遂不歸。誰憐北陵井，未息漢陰機。
84.054 【古意題徐令壁】陳子昂
白雲蒼梧來，氛氳萬里色。聞君太平世，棲泊靈臺側。
84.055 【贈別冀侍御崔司議】陳子昂
有道君匡國，無悶餘在林。白雲峨眉上，歲晚來相尋。
84.056 【三月三日宴王明府山亭（見《歲時雜詠》）】陳子昂
暮春嘉月，上巳芳辰。羣公禊飲，於洛之濱。
奕奕車騎，粲粲都人。連帷競野，袨服縟津。
青郊樹密，翠渚萍新。今我不樂，含意□申。
