第189卷 韋應物
189.01 【李五席送李主簿歸西臺】韋應物
請告嚴程盡，西歸道路寒。欲陪鷹隼集，猶戀鶺鴒單。
洛邑人全少，嵩高雪尚殘。滿臺誰不故，報我在微官。
189.02 【送崔押衙相州（頃任內黃令）】韋應物
禮樂儒家子，英豪燕趙風。驅雞嘗理邑，走馬卻從戎。
白刃千夫闢，黃金四海同。嫖姚恩顧下，諸將指揮中。
別路憐芳草，歸心伴塞鴻。鄴城新騎滿，魏帝舊臺空。
望闕應懷戀，遭時貴立功。萬方如已靜，何處欲輸忠。
189.03 【送宣城路錄事】韋應物
江上宣城郡，孤舟遠到時。雲林謝家宅，山水敬亭祠。
綱紀多閒日，觀遊得賦詩。都門且盡醉，此別數年期。
189.04 【送李十四山東遊（一作山人東遊）】韋應物
聖朝有遺逸，披膽謁至尊。豈是貿榮寵，誓將救元元。
權豪非所便，書奏寢禁門。高歌長安酒，忠憤不可吞。
欻來客河洛，日與靜者論。濟世翻小事，丹砂駐精魂。
東遊無復系，梁楚多大蕃。高論動侯伯，疏懷脫塵喧。
送君都門野，飲我林中樽。立馬望東道，白雲滿梁園。
踟躕欲何贈，空是平生言。
189.05 【送李二歸楚州（時李季弟牧楚州，被訟赴急）】韋應物
情人南楚別，復詠在原詩。忽此嗟岐路，還令泣素絲。
風波朝夕遠，音信往來遲。好去扁舟客，青雲何處期。
189.06 【送閻寀赴東川闢】韋應物
冰炭俱可懷，孰雲熱與寒。何如結髮友，不得攜手歡。
晨登嚴霜野，送子天一端。只承簡書命，俯仰豸角冠。
上陟白雲嶠，下冥玄壑湍。離羣自有託，歷險得所安。
當念反窮巷，登朝成慨嘆。
189.07 【送令狐岫宰恩陽】韋應物
大雪天地閉，羣山夜來晴。居家猶苦寒，子有千里行。
行行安得辭，荷此蒲璧榮。賢豪爭追攀，飲餞出西京。
樽酒豈不歡，暮春自有程。離人起視日，僕御促前徵。
逶遲歲已窮，當造巴子城。和風被草木，江水日夜清。
從來知善政，離別慰友生。
189.08 【送馮著受李廣州署爲錄事】韋應物
鬱郁楊柳枝，蕭蕭征馬悲。送君灞陵岸，糾郡南海湄。
名在翰墨場，羣公正追隨。如何從此去，千里萬里期。
大海吞東南，橫嶺隔地維。建邦臨日域，溫燠御四時。
百國共臻奏，珍奇獻京師。富豪虞興戎，繩墨不易持。
州伯荷天寵，還當翊丹墀。子爲門下生，終始豈見遺。
所願酌貪泉，心不爲磷緇。上將玩國士，下以報渴飢。
189.09 【送元倉曹歸廣陵】韋應物
官閒得去住，告別戀音徽。舊國應無業，他鄉到是歸。
楚山明月滿，淮甸夜鍾微。何處孤舟泊，遙遙心曲違。
189.010 【送唐明府赴溧水（三任縣事）】韋應物
三爲百里宰，已過十餘年。只嘆官如舊，旋聞邑屢遷。
魚鹽濱海利，姜蔗傍湖田。到此安氓俗，琴堂又晏然。
189.011 【喜於廣陵拜覲家兄奉送發還池州】韋應物
青青連枝樹，苒苒久別離。客遊廣陵中，俱到若有期。
俯仰敘存歿，哀腸發酸悲。收情且爲歡，累日不知飢。
夙駕多所迫，復當還歸池。長安三千里，歲晏獨何爲。
南出登閶門，驚飆左右吹。所別諒非遠，要令心不怡。
189.012 【送章八元秀才擢第往上都應制】韋應物
決勝文場戰已酣，行應辟命復才堪。旅食不辭遊闕下，
春衣未換報江南。天邊宿鳥生歸思，關外晴山滿夕嵐。
立馬欲從何處別，都門楊柳正毿毿。
189.013 【送張侍御祕書江左覲省】韋應物
莫嘆都門路，歸無駟馬車。繡衣猶在篋，芸閣已觀書。
沃野收紅稻，長江釣白魚。晨餐亦可薦，名利慾何如。
189.014 【賦得鼎門，送盧耿赴任】韋應物
名因定鼎地，門對鑿龍山。水北樓臺近，城南車馬還。
稍開芳野靜，欲掩暮鍾閒。去此無嗟屈，前賢尚抱關。
189.015 【賦得浮雲起離色，送鄭述誠】韋應物
遊子欲言去，浮雲那得知。偏能見行色，自是獨傷離。
晚帶城遙暗，秋生峯尚奇。還因朔吹斷，匹馬與相隨。
189.016 【餞雍聿之潞州謁李中丞】韋應物
鬱郁雨相遇，出門草青青。酒酣拔劍舞，慷慨送子行。
驅馬涉大河，日暮懷洛京。前登太行路，志士亦未平。
薄遊五府都，高步振英聲。主人才且賢，重士百金輕。
絲竹促飛觴，夜宴達晨星。娛樂易淹暮，諒在執高情。
189.017 【上東門會送李幼舉南遊徐方】韋應物
離弦既罷彈，樽酒亦已闌。聽我歌一曲，南徐在雲端。
雲端雖雲邈，行路本非難。諸侯皆愛才，公子遠結歡。
濟濟都門宴，將去覆盤桓。令姿何昂昂，良馬遠遊冠。
意氣且爲別，由來非所嘆。
189.018 【送洛陽韓丞東遊】韋應物
仙鳥何飄颻，綠衣翠爲襟。顧我差池羽，咬咬懷好音。
徘徊洛陽中，遊戲清川潯。神交不在結，歡愛自中心。
駕言忽徂徵，雲路邈且深。朝遊尚同啄，夕息當異林。
出餞宿東郊，列筵屬城陰。舉酒欲爲樂，憂懷方沈沈。
189.019 【送鄭長源】韋應物
少年一相見，飛轡河洛間。歡遊不知罷，中路忽言還。
泠泠鵾弦哀，悄悄冬夜閒。丈夫雖耿介，遠別多苦顏。
君行拜高堂，速駕難久攀。雞鳴儔侶發，朔雪滿河關。
須臾在今夕，樽酌且循環。
189.020 【送李儋】韋應物
別離何從生，乃在親愛中。反念行路子，拂衣自西東。
日昃不留宴，嚴車出崇墉。行遊非所樂，端憂道未通。
春野百卉發，清川思無窮。芳時坐離散，世事誰可同。
歸當掩重關，默默想音容。
189.021 【賦得暮雨，送李胄】韋應物
楚江微雨裏，建業暮鍾時。漠漠帆來重，冥冥鳥去遲。
海門深不見，浦樹遠含滋。相送情無限，沾襟比散絲。
189.022 【留別洛京親友】韋應物
握手出都門，駕言適京師。豈不懷舊廬，惆悵與子辭。
麗日坐高閣，清觴宴華池。昨遊倏已過，後遇良未知。
念結路方永，歲陰野無暉。單車我當前，暮雪子獨歸。
臨流一相望，零淚忽沾衣。
189.023 【賦得沙際路，送從叔象】韋應物
獨樹沙邊人跡稀，欲行愁遠暮鍾時。
野泉幾處侵應盡，不遇山僧知問誰。
189.024 【送榆次林明府】韋應物
無嗟千里遠，亦是宰王畿。策馬雨中去，逢人關外稀。
邑傳榆石在，路繞晉山微。別思方蕭索，新秋一葉飛。
189.025 【雜言送黎六郎（壽陽公之子）】韋應物
冰壺見底未爲清，少年如玉有詩名。聞話嵩峯多野寺，
不嫌黃綬向陽城。朱門嚴訓朝辭去，騎出東郊滿飛絮。
河南庭下拜府君，陽城歸路山氛氳。山氛氳，長不見。
釣臺水淥荷已生，少姨廟寒花始遍。縣閒吏傲與塵隔，
移竹疏泉常岸幘。莫言去作折腰官，豈似長安折腰客。
189.026 【天長寺上方別子西有道】韋應物
假邑非拙素，況乃別伊人。聊登釋氏居，攜手戀茲晨。
高曠出塵表，逍遙滌心神。青山對芳苑，列樹繞通津。
車馬無時絕，行子倦風塵。今當遵往路，佇立欲何申。
唯持貞白志，以慰心所親。
189.027 【送黎六郎赴陽翟少府】韋應物
試吏向嵩陽，春山躑躅芳。腰垂新綬色，衣滿舊芸香。
喬樹別時綠，客程關外長。只應傳善政，日夕慰高堂。
189.028 【送別覃孝廉】韋應物
思親自當去，不第未蹉跎。家住青山下，門前芳草多。
秭歸通遠徼，巫峽注驚波。州舉年年事，還期復幾何。
189.029 【送開封盧少府】韋應物
雄藩車馬地，作尉有光輝。滿席賓常侍，闐街燭夜歸。
關河征旆遠，煙樹夕陽微。到處無留滯，梁園花欲稀。
189.030 【送槐廣落第歸揚州】韋應物
下第常稱屈，少年心獨輕。拜親歸海畔，似舅得詩名。
晚對青山別，遙尋芳草行。還期應不遠，寒露溼蕪城。
189.031 【送汾城王主簿】韋應物
少年初帶印，汾上又經過。芳草歸時遍，情人故郡多。
禁鍾春雨細，宮樹野煙和。相望東橋別，微風起夕波。
189.032 【送澠池崔主簿】韋應物
邑帶洛陽道，年年應此行。當時匹馬客，今日縣人迎。
暮雨投關郡，春風別帝城。東西殊不遠，朝夕待佳聲。
189.033 【送顏司議使蜀訪圖書】韋應物
軺駕一封急，蜀門千嶺曛。詎分江轉字，但見路緣雲。
山館夜聽雨，秋猿獨叫羣。無爲久留滯，聖主待遺文。
189.034 【奉送從兄宰晉陵】韋應物
東郊暮草歇，千里夏雲生。立馬愁將夕，看山獨送行。
依微吳苑樹，迢遞晉陵城。慰此斷行別，邑人多頌聲。
189.035 【贈別河南李功曹（宏辭登科拜官）】韋應物
耿耿抱私戚，寥寥獨掩扉。臨觴自不飲，況與故人違。
故人方琢磨，瑰朗代所稀。憲禮更右職，文翰灑天機。
聿來自東山，羣彥仰餘輝。談笑取高第，綰綬即言歸。
洛都遊燕地，千里及芳菲。今朝章臺別，楊柳亦依依。
雲霞未改色，山川猶夕暉。忽復不相見，心思亂霏霏。
189.036 【送五經趙隨登科授廣德尉】韋應物
明經有清秩，當在石渠中。獨往宣城郡，高齋謁謝公。
寒原正蕪漫，夕鳥自西東。秋日不堪別，悽悽多朔風。
189.037 【宴別幼遐與君貺兄弟】韋應物
乖闕意方弭，安知忽來翔。累日重歡宴，一旦復離傷。
置酒慰茲夕，秉燭坐華堂。契闊未及展，晨星出東方。
徵人慘已辭，車馬儼成裝。我懷自無歡，原野滿春光。
羣水含時澤，野雉鳴朝陽。平生有壯志，不覺淚沾裳。
況自守空宇，日夕但彷徨。
189.038 【送宣州周錄事】韋應物
清時重儒士，糾郡屬伊人。薄遊長安中，始得一交親。
英豪若雲集，餞別塞城闉。高駕臨長路，日夕起風塵。
方念清宵宴，已度芳林春。從茲一分手，緬邈吳與秦。
但睹年運駛，安知後會因。唯當存令德，可以解悁勤。
189.039 【謝櫟陽令歸西郊，贈別諸友生】韋應物
結髮仕州縣，蹉跎在文墨。徒有排雲心，何由生羽翼。
幸遭明盛日，萬物蒙生植。獨此抱微痾，頹然謝斯職。
世道方荏苒，郊園思偃息。爲歡日已延，君子情未極。
馳觴忽雲晏，高論良難測。遊步清都宮，迎風嘉樹側。
晨起西郊道，原野分黍稷。自樂陶唐人，服勤在微力。
佇君列丹陛，出處兩爲得。
189.040 【送端東行】韋應物
世承清白遺，躬服古人言。從官俱守道，歸來共閉門。
驅車何處去，暮雪滿平原。
189.041 【送姚孫還河中】韋應物
上國旅遊罷，故園生事微。風塵滿路起，行人何處歸。
留思芳樹飲，惜別暮春暉。幾日投關郡，河山對掩扉。
189.042 【始除尚書郎，別善福精舍】韋應物
簡略非世器，委身同草木。逍遙精舍居，飲酒自爲足。
累日曾一櫛，對書常懶讀。社臘會高年，山川恣遊矚。
明世方選士，中朝懸美祿。除書忽到門，冠帶便拘束。
愧忝郎署跡，謬蒙君子錄。俯仰垂華纓，飄颻翔輕轂。
行將親愛別，戀此西澗曲。遠峯明夕川，夏雨生衆綠。
迅風飄野路，回首不遑宿。明晨下煙閣，白雲在幽谷。
189.043 【送常侍御卻使西蕃】韋應物
歸奏聖朝行萬里，卻銜天詔報蕃臣。本是諸生守文墨，
今將匹馬靜煙塵。旅宿關河逢暮雨，春耕亭障識遺民。
此去多應收故地，寧辭沙塞往來頻。
189.044 【送郗詹事】韋應物
聖朝列羣彥，穆穆佐休明。君子獨知止，懸車守國程。
忠良信舊德，文學播英聲。既獲天爵美，況將齒位並。
書奏蒙省察，命駕乃東征。皇恩賜印綬，歸爲田裏榮。
朝野同稱歎，園綺鬱齊名。長衢軒蓋集，飲餞出西京。
時屬春陽節，草木已含英。洛川當盛宴，斯焉爲達生。
189.045 【送蘇評事】韋應物
季弟仕譙都，元兄坐蘭省。言訪始忻忻，念離當耿耿。
嵯峨夏雲起，迢遞山川永。登高望去塵，紛思終難整。
189.046 【送李侍御益赴幽州幕】韋應物
二十揮篇翰，三十窮典墳。辟書五府至，名爲四海聞。
始從車騎幕，今赴嫖姚軍。契闊晚相遇，草戚遽離羣。
悠悠行子遠，眇眇川途分。登高望燕代，日夕生夏雲。
司徒擁精甲，誓將除國氛。儒生幸持斧，可以佐功勳。
無言羽書急，坐闕相思文。
189.047 【自尚書郎出爲滁州刺史（留別朋友兼示諸弟）】韋應物
少年不遠仕，秉笏東西京。中歲守淮郡，奉命乃徵行。
素慚省閣姿，況忝符竹榮。效愚方此始，顧私豈獲並。
徘徊親交戀，愴悢昆友情。日暮風雪起，我去子還城。
登途建隼旟，勒駕望承明。雲臺煥中天，龍闕鬱上徵。
晨興奉早朝，玉露沾華纓。一朝從此去，服膺理庶甿。
皇恩倘歲月，歸服廁羣英。
189.048 【送元錫、楊凌】韋應物
荒林翳山郭，積水成秋晦。端居意自違，況別親與愛。
歡筵慊未足，離燈悄已對。還當掩郡閣，佇君方此會。
189.049 【送楊氏女】韋應物
永日方慼慼，出門復悠悠。女子今有行，大江溯輕舟。
爾輩況無恃，撫念益慈柔。幼爲長所育，兩別泣不休。
對此結中腸，義往難復留。自小闕內訓，事姑貽我憂。
賴茲託令門，仁恤庶無尤。貧儉誠所尚，資從豈待周。
孝恭遵婦道，容止順其猷。別離在今晨，見爾當何秋。
居閒始自遣，臨感忽難收。歸來視幼女，零淚緣纓流。
189.050 【送中弟（一作送崔肅懿）】韋應物
秋風入疏戶，離人起晨朝。山郡多風雨，西樓更蕭條。
嗟予淮海老，送子關河遙。同來不同去，沉憂寧復消。
189.051 【寄別李儋】韋應物
首戴惠文冠，心有決勝籌。翩翩四五騎，結束向幷州。
名在相公幕，丘山恩未酬。妻子不及顧，親友安得留。
宿昔同文翰，交分共綢繆。忽枉別離札，涕淚一交流。
遠郡臥殘疾，涼氣滿西樓。想子臨長路，時當淮海秋。
189.052 【送倉部蕭員外院長存】韋應物
襆被蹉跎老江國，情人邂逅此相逢。
不隨鴛鷺朝天去，遙想蓬萊臺閣重。
189.053 【送王校書】韋應物
同宿高齋換時節，共看移石復栽杉。
送君江浦已惆悵，更上西樓看遠帆。
189.054 【送丘員外還山】韋應物
長棲白雲表，暫訪高齋宿。還辭郡邑喧，歸泛松江淥。
結茅隱蒼嶺，伐薪響深谷。同是山中人，不知往來躅。
靈芝非庭草，遼鶴委池鶩。終當署里門，一表高陽族。
189.055 【重送丘二十二還臨平山居】韋應物
歲中始再覯，方來又解攜。才留野艇語，已憶故山棲。
幽澗人夜汲，深林鳥長啼。還持郡齋酒，慰子霜露悽。
189.056 【送鄭端公弟移院常州】韋應物
時瞻憲臣重，禮爲內兄全。公程儻見責，私愛信不愆。
況昔陪朝列，今茲俱海壖。清觴方對酌，天書忽告遷。
豈徒咫尺地，使我心思綿。應當自此始，歸拜雲臺前。
189.057 【送房杭州（孺復）】韋應物
專城未四十，暫謫豈蹉跎。風雨吳門夜，惻愴別情多。
189.058 【送陸侍御還越】韋應物
居藩久不樂，遇子聊一欣。英聲頗籍甚，交闢乃時珍。
繡衣過舊裏，驄馬輝四鄰。敬恭尊郡守，箋簡具州民。
謬忝誠所愧，思懷方見申。置榻宿清夜，加籩宴良辰。
遵途還盛府，行舫繞長津。自有賢方伯，得此文翰賓。
189.059 【聽江笛送陸侍御（同丘員外賦題）】韋應物
遠聽江上笛，臨觴一送君。還愁獨宿夜，更向郡齋聞。
189.060 【送丘員外歸山居】韋應物
郡閣始嘉宴，青山憶舊居。爲君量革履，且願住藍輿。
189.061 【送崔叔清遊越】韋應物
忘茲適越意，愛我郡齋幽。野情豈好謁，詩興一相留。
遠水帶寒樹，閶門望去舟。方伯憐文士，無爲成滯遊。
189.062 【送雲陽鄒儒立少府侍奉還京師】韋應物
建中即藩守，天寶爲侍臣。歷觀兩都士，多閱諸侯人。
鄒生乃後來，英俊亦罕倫。爲文頗瑰麗，稟度自貞醇。
甲科推令名，延閣播芳塵。再命趨王畿，請告奉慈親。
一鍾信榮祿，可以展歡欣。昆弟俱時秀，長衢當自伸。
聊從郡閣暇，美此時景新。方將極娛宴，已復及離晨。
省署慚再入，江海綿十春。今日閶門路，握手子歸秦。
189.063 【送豆盧策秀才】韋應物
歲交冰未泮，地卑海氣昏。子有京師遊，始發吳閶門。
新黃含遠林，微綠生陳根。詩人感時節，行道當憂煩。
古來濩落者，俱不事田園。文如金石韻，豈乏知音言。
方辭郡齋榻，爲酌離亭樽。無爲倦羈旅，一去高飛翻。
189.064 【送王卿】韋應物
別酌春林啼鳥稀，雙旌背日晚風吹。
卻憶回來花已盡，東郊立馬望城池。
189.065 【送劉評事】韋應物
聲華滿京洛，藻翰發陽春。未遂鵷鴻舉，尚爲江海賓。
吳中高宴罷，西上一遊秦。已想函關道，遊子冒風塵。
籠禽羨歸翼，遠守懷交親。況復歲雲暮，凜凜冰霜辰。
旭霽開郡閣，寵餞集文人。洞庭摘朱實，松江獻白鱗。
丈夫豈恨別，一酌且歡忻。
189.066 【送雷監赴闕庭】韋應物
才大無不備，出入爲時須。雄藩精理行，祕府擢文儒。
詔書忽已至，焉得久踟躕。方舟趁朝謁，觀者盈路衢。
廣筵列衆賓，送爵無停迂。攀餞誠愴恨，賀榮且歡娛。
長陪柏梁宴，日向丹墀趨。時方重右職，蹉跎獨海隅。
189.067 【送秦系赴潤州】韋應物
近作新婚鑷白髯，長懷舊卷映藍衫。
更欲攜君虎丘寺，不知方伯望征帆。
189.068 【送孫徵赴雲中】韋應物
黃驄少年舞雙戟，目視旁人皆辟易。百戰曾誇隴上兒，
一身復作雲中客。寒風動地氣蒼芒，橫吹先悲出塞長。
敲石軍中傳夜火，斧冰河畔汲朝漿。前鋒直指陰山外，
虜騎紛紛翦應碎。匈奴破盡看君歸，金印酬功如斗大。
