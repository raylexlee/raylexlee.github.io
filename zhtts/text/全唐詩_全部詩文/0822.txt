第808卷 慧宣 等
808.01 【奉和竇使君同恭法師詠高僧二首·竺佛圖澄】慧宣
大誓憫塗炭，乘機入生死。中州法既弘，葛陂暴亦止。
乳孔光一室，掌鏡徹千里。道盛咒蓮華，災生吟棘子。
埋石緣雖謝，流沙化方始。
808.02 【奉和竇使君同恭法師詠高僧二首·釋僧肇】慧宣
般若唯絕鑿，涅槃固無名。先賢未始覺，之子唱希聲。
秦王嗟理詣，童壽揖詞清。徽音聞廬嶽，精難動中京。
適驗方袍裏，奇才復挺生。
808.03 【秋日遊東山寺尋殊曇二法師】慧宣
木落樹蕭槮，水清流寂。屬此悲哉氣，復茲羈旅戚。
奚用寫煩憂，山泉恣遊歷。萬丈窺深澗，千尋仰絕壁。
傍嶺竹參差，緣崖藤冪【罒歷】。行行極幽邃，去去逾空寂。
果值息心侶，喬枝方掛錫。圍繞悉栴檀，純良豈沙礫。
妙法誠無比，深經解怨敵。心歡即頂禮，道存仍目擊。
慧刀幸已逢，疑網於焉析。豈直卻煩惱，方期拯沈溺。
808.021 【句】慧宣
如蒙一被服，方堪稱福田。（詠賜玄奘衲、袈裟，
《三藏法師傳》）
808.022 【愛妾換馬】法宣
朱鬣飾金鑣，紅妝束素腰。似雲來躞蹀，如雪去飄颻。
桃花含淺汗，柳葉帶餘嬌。騁光將獨立，雙絕不俱標。
808.023 【和趙王觀妓】法宣
桂山留上客，蘭室命妖饒。城中畫廣黛，宮裏束纖腰。
舞袖風前舉，歌聲扇後嬌。周郎不須顧，今日管絃調。
808.024 【聽獨杵搗衣】慧偘
非是無人助，意欲自鳴砧。向月憐孤影，承風送迥音。
疑搗雙絲練，似奏一弦琴。令君聞獨杵，知妾有專心。
808.025 【聞侯方兒來寇】慧偘
羊皮贖去士，馬革斂還屍。天下方無事，孝廉非哭時。
808.026 【和琳法師初春法集之作】慧淨
鷲嶺光前選，祇園表昔恭。哲人崇踵武，弘道會羣龍。
高座登蓮葉，麈尾振霜松。塵飛揚雅梵，風度引疏鍾。
靜言澄義海，發論上詞鋒。心虛道易合，跡廣席難重。
和風動淑氣，麗日啓時雍。高才掞雅什，顧己濫朋從。
因茲仰積善，靈華庶可逢。
808.027 【與英才言聚賦得昇天行】慧淨
馭風過閬苑，控鶴下瀛洲。欲採三芝秀，先從千仞遊。
駕鳳吟虛管，乘槎泛淺流。頹齡一已駐，方驗大椿秋。
808.028 【和盧贊府遊紀國道場】慧淨
日光通漢室，星彩晦周朝。法城從此構，香閣本岧嶢。
株盤仰承露，剎鳳俯摩霄。落照侵虛牖，長虹拖跨橋。
高才暫騁目，雲藻隨飄颻。欲追千里驥，終是謝連鑣。
808.029 【冬日普光寺臥疾，值雪簡諸舊遊】慧淨
臥痾苦留滯，闢戶望遙天。寒雲舒復卷，落雪斷還連。
凝華照書閣，飛素涴琴絃。回飄洛神賦，皎映齊紈篇。
縈階如鶴舞，拂樹似花鮮。徒賞豐年瑞，沈憂終自憐。
808.030 【雜言（一作義淨詩）】慧淨
觀化祇山頂，流睇古王城。萬載池猶潔，千年苑尚清。
彷彿影堅路，摧殘廣脅楹。七寶仙台亡舊跡，
四彩天花絕雨聲。聲華日以遠，自恨生何晚。
既傷火宅眩中門，還嗟寶渚迷長坂。步陟平郊望，
心遊七海上。擾擾三界溺邪津，渾渾萬品忘真匠。
唯有能仁獨圓悟，廓塵靜浪開玄路。創逢肌命棄身城，
更爲求人崩意樹。持囊畢契戒珠淨，被甲要心忍衣固。
三祇不倦陵二車，一足忘勞超九數。定瀲江清沐久結，
智劍霜凝斬新霧。無邊大劫無不修，六時愍生遵六度。
度有流光功德收，金河示滅歸常住。鶴林權唱演功周，
聖德佳音傳餘響。龍宮祕典海中探，石室真言山處仰。
流教在茲辰，傳芳代有人。沙河雪嶺迷朝徑，
巨海鴻崖亂夜津。入萬死，求一生。投針偶穴非同喻，
束馬懸車豈等程。不徇今身樂，無祈後代榮。
誓舍危軀追勝義，鹹希畢契傳燈情。勞歌勿復陳，
延眺且周巡。東睇女巒留二跡，西馳鹿苑去三輪。
北睨舍城池尚在，南睎尊嶺穴猶存。五峯秀，百池分。
粲粲鮮花明四曜，輝輝道樹鏡三春。揚錫指山阿，
攜步上祇陀。既睹如來疊衣石，復觀天授迸餘峨。
佇靈鎮梵嶽，凝思遍生河。金花逸掌儀前奉，
芳蓋陵虛殿後過。旋繞經行砌，目想如神契。
回斯少福澗生津，共會龍華舍塵翳。
808.031 【三不爲篇】海順
我欲偃文修武，身死名存。斫石通道，祈井流泉。
君肝在內，我身處邊。荊軻拔劍，毛遂捧盤。不爲則已，
爲則不然。將恐兩虎共鬥，勢不俱全。永□今好，
長絕來怨。是以返跡荒徑，息影柴門。
我欲刺股錐刃，懸頭屋樑。書臨雪彩，牒映螢光。
一朝鵬舉，萬里鸞翔。縱任才辯，遊說君王。高車反邑，
衣錦還鄉。將恐鳥殘以羽，蘭折由芳。籠餐詎貴，
鉤餌難嘗。是以高巢林藪，深穴池塘。
我欲衒才鬻德，入市趨朝。四衆瞻仰，三槐附交。
標形引勢，身達名超。箱盈綺服，廚富甘餚。諷揚弦管，
詠美歌謠。將恐塵棲弱草，露宿危條。無過日旦，
靡越風朝。是以還傷樂淺，非惟苦遙。
808.032 【出賜玄奘衲、袈裟衣應制】道恭
福田資象德，聖種理幽薰。不持金作縷，還用彩成文。
朱青自掩映，翠綺相氤氳。獨有離離葉，恆向稻畦分。
808.033 【設缸面酒款蕭翼，探得來字】辨才
初醞一缸開，新知萬里來。披雲同落寞，步月共裴回。
夜久孤琴思，風長旅雁哀。非君有祕術，誰照不然灰。
808.034 【書遺文後】僧鳳
苦哉黑闇女，樂矣功德天。智者俱不受，愚夫納二邊。
我奉能仁教，歸依彌勒前。願闡摩訶衍，成就那羅延。
808.035 【譏韋玎吟以韋字爲韻】利涉
我之佛法是無爲，何故今朝得有爲。
無韋始得三數載，不知此復是何韋。
808.036 【別三輔諸僧】道會
去住俱爲客，分悲損性情。共作無期別，誰能訪死生。
808.037 【贈王仙柯】中寤
瞻思不及望仙兄，早晚升霞入太清。手種一株松未老，
爐燒九轉藥新成。心中已得黃庭術，頭上應無白髮生。
異日卻歸華表語，待教凡俗普聞名。
808.038 【在西國懷王舍城（一三五七九言）】義淨
遊，愁。赤縣遠，丹思抽。鷲嶺寒風駛，龍河激水流。
既喜朝聞日復日，不覺頹年秋更秋。
已畢耆山本願城難遇，終望持經振錫住神州。
808.039 【與無行禪師同遊鷲嶺瞻奉…雜言詩（一作慧淨詩）】義淨
觀化祇山頂，流睇古王城。萬載池猶潔，千年苑尚清。
彷彿影堅路，摧殘廣脅【山盈】。七寶仙台亡舊跡，
四彩天花絕雨聲。聲華日以遠，自恨生何晚。
既傷火宅眩中門，還嗟寶渚迷長坂。步陟平郊望，
心遊七海上。擾擾三界溺邪津，渾渾萬品亡真匠。
唯有能仁獨圓悟，廓塵靜浪開玄路。創逢肌命棄身城，
更爲求人崩意樹。持囊畢契戒珠淨，被甲要心忍衣固。
三祇不倦陵二車，一足忘勞超九數。定瀲江清沐久結，
智劍霜凝斬新霧。無邊大劫無不修，六時愍生遵六度。
度有流光功德收，金河示滅歸常住。鶴林權唱演功周，
聖徒往昔傳餘響。龍宮祕典海中探，石室真言山處仰。
流教在茲辰，傳芳代有人。沙河雪嶺迷朝徑，
巨海鴻崖亂夜津。入萬死，求一生。投針偶穴非同喻，
束馬懸車豈等程。不徇今身樂，無祈後代榮。
誓舍危軀追勝義，鹹希畢契傳燈情。勞歌勿復陳，
延眺且周巡。東睇女巒留二跡，西馳鹿苑去三輪。
北睨舍城池尚在，南睎尊嶺穴猶存。五峯秀，百池分。
粲粲鮮花明四曜，輝輝道樹鏡三春。揚錫指山阿，
攜步上祇陀。既睹如來疊衣石，復觀天授迸餘峨。
佇靈鎮梵嶽，凝思遍生河。金花逸掌儀前奉，
芳蓋陵虛殿後過。旋繞經行砌，目想如神契。
回斯少福澗生津，共會龍華舍塵翳。
808.040 【玄逵律師言離廣府還望桂林去留愴然自述贈懷】義淨
標心之梵宇，運想入仙洲。嬰痼乖同好，沈情阻若抽。
葉落乍難聚，情離不可收。何日乘杯至，詳觀演法流。
808.041 【餘以咸亨元年在西京尋聽於時與並部處一法師…聊題兩絕】義淨
我行之數萬，愁緒百重思。那教六尺影，獨步五天陲。
上將可陵師，匹士志難移。如論惜短命，何得滿長祇。
808.042 【西域寺】義淨
衆美仍羅列，羣英已古今。也知生死分，那得不傷心。
808.043 【道希法師求法西域終於庵摩羅跋國後…聊題一絕】義淨
百苦忘勞獨進影，四恩在唸契流通。
如何未盡傳燈志，溘然於此遇途窮。
808.044 【行路難】寶月
君不見，孤雁關外發，酸嘶度楊越。空城客子心腸斷，
幽閨思婦氣欲絕。凝霜夜下拂羅衣，浮雲中斷開明月。
夜夜遙遙徒相思，年年望望情不歇。取我匣中青銅鏡，
情人爲我除白髮。行路難，行路難。夜聞南城漢使度，
使我流淚憶長安。
808.045 【老僧（一作鄭綮詩）】景雲
日照西山雪，老僧門始開。凍瓶粘柱礎，宿火焰爐灰。
童子病歸去，鹿麑寒入來。齋鍾知漸近，枝鳥下生臺。
808.046 【谿叟】景雲
谿翁居處靜，谿鳥入門飛。早起釣魚去，夜深乘月歸。
露香菰米熟，煙暖荇絲肥。瀟灑塵埃外，扁舟一草衣。
808.047 【畫松】景雲
畫松一似真松樹，且待尋思記得無。
曾在天台山上見，石橋南畔第三株。
808.048 【送戴三徵君還谷口舊居】理瑩
巖穴多遺秀，弓車屢遠招。周王尊渭叟，潁客傲唐堯。
出處天波洽，關河地勢遙。瞻星吳郡夜，作霧華山朝。
清論虛重席，閒居掛一瓢。漁歌思坐酌，宸渥寵行軺。
春爲荷裳暖，霜因葛履消。層崖懸瀑溜，萬壑振清飆。
谷鳥猶遷木，場駒正食苗。謝安何日起，臺鼎佇君調。
808.049 【送童子下山】金地藏
空門寂寞汝思家，禮別雲房下九華。愛向竹欄騎竹馬，
懶於金地聚金沙。添瓶澗底休招月，烹茗甌中罷弄花。
好去不須頻下淚，老僧相伴有煙霞。
808.050 【題張僧繇醉僧圖】懷素
人人送酒不曾沽，終日松間掛一壺。
草聖欲成狂便發，真堪畫入醉僧圖。
808.051 【寄衡嶽僧】懷素
祝融高座對寒峯，雲水昭丘幾萬重。
五月衲衣猶近火，起來白鶴冷青松。
