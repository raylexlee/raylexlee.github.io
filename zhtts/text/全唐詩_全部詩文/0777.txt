第764卷 谭用之
764.01 【塞上】谭用之
秋风汉北雁飞天，单骑那堪绕贺兰。碛暗更无岩树影，
地平时有野烧瘢。貂披寒色和衣冷，剑佩胡霜隔匣寒。
早晚横戈似飞尉，拥旄深入异田单。
钵略城边日欲西，游人却忆旧山归。牛羊集水烟黏步，
雕鹗盘空雪满围。猎骑静逢边气薄，戍楼寒对暮烟微。
横行总是男儿事，早晚重来似汉飞。
764.02 【赠索处士】谭用之
不将桂子种诸天，长得寻君水石边。玄豹夜寒和雾隐，
骊龙春暖抱珠眠。山中宰相陶弘景，洞里真人葛稚川。
一度相思一惆怅，水寒烟澹落花前。
764.03 【别雒下一二知己】谭用之
金鼎光辉照雪袍，雒阳春梦忆波涛。尘埃满眼人情异，
风雨前程马足劳。接塞峨眉通蜀险，过山仙掌倚秦高。
别来无限幽求子，应笑区区味六韬。
764.04 【约张处士游梁】谭用之
莫学区区老一经，夷门关吏旧书生。晋朝灭后无中散，
韩国亡来绝上卿。龙变洞中千谷冷，剑横天外八风清。
好携长策干时去，免逐渔樵度太平。
764.05 【送友人归青社】谭用之
雕鹗途程在碧天，彩衣东去复何言。二千宾客旧知己，
十二山河新故园。吟看桂生溪月上，醉听鲲化海涛翻。
好期圣代重相见，莫学袁生老竹轩。
764.06 【送丁道士归南中】谭用之
孤云无定鹤辞巢，自负焦桐不说劳。服药几年期碧落，
验符何处咒丹毫。子陵山晓红云密，青草湖平雪浪高。
从此人稀见踪迹，还应选地种仙桃。
764.07 【月夜怀寄友人】谭用之
剑气徒劳望斗牛，故人别后阻仙舟。残春谩道深倾酒，
好月那堪独上楼。何处是非随马足，由来得丧白人头。
清风未许重携手，几度高吟寄水流。
764.08 【闲居寄陈山人】谭用之
闲居何处得闲名，坐掩衡茅损性灵。破梦晓钟闻竹寺，
沁心秋雨浸莎庭。瓮边难负千杯绿，海上终眠万仞青。
珍重先生全太古，应看名利似浮萍。
764.09 【忆南中】谭用之
碧江头与白云门，别后秋霜点鬓根。长记学禅青石寺，
最思共醉落花村。林间竹有湘妃泪，窗外禽多杜宇魂。
未棹扁舟重回首，采薇收橘不堪论。
764.010 【寄友人】谭用之
病多慵引架书看，官职无才思已阑。穴凤瑞时来却易，
人龙别后见何难。琴樽风月闲生计，金玉松筠旧岁寒。
早晚烟村碧江畔，挂罾重对蓼花滩。
764.011 【别江上一二友生】谭用之
国风千载务重华，须逐浮云背若耶。无地可归堪种玉，
有天教上且乘槎。白纶巾卸苏门月，红锦衣裁御苑花。
他日成都却回首，东山看取谢鲲家。
764.012 【寄岐山林逢吉明府】谭用之
岐山高与陇山连，制锦无私服晏眠。鹦鹉语中分百里，
凤凰声里过三年。秦无旧俗云烟媚，周有遗风父老贤。
莫役生灵种杨柳，一枝枝折灞桥边。
764.013 【感怀呈所知】谭用之
十年流落赋归鸿，谁傍昏衢驾烛龙。竹屋乱烟思梓泽，
酒家疏雨梦临邛。千年别恨调琴懒，一片年光览镜慵。
早晚休歌白石烂，放教归去卧群峰。
764.014 【江上闻笛】谭用之
谁为梅花怨未平，一声高唤百龙惊。风当阊阖庭初静，
月在姑苏秋正明。曲尽绿杨涵野渡，管吹青玉动江城。
临流不欲殷勤听，芳草王孙旧有情。
764.015 【寄孟进士】谭用之
依旧池边草色芳，故人何处忆山阳。书回科斗江帆暮，
曲罢驺虞海树苍。吟望晓烟思桂渚，醉依残月梦馀杭。
别来南国知谁在，空对襜褕一断肠。
764.016 【寄阎记室】谭用之
织锦歌成下翠微，岂劳西去问支机。未开水府珠先见，
不掘丰城剑自辉。鳌逐玉蟾攀桂上，马随青帝踏花归。
相逢半是云霄客，应笑歌牛一布衣。
764.017 【幽居寄李秘书】谭用之
几年帝里阻烟波，敢向明时叩角歌。看尽好花春卧稳，
醉残红日夜吟多。印开夕照垂杨柳，画破寒潭老芰荷。
昨夜前溪有龙斗，石桥风雨少人过。
764.018 【贻钓鱼李处士】谭用之
罢吟鹦鹉草芊芊，又泛鸳鸯水上天。一棹冷涵杨柳雨，
片帆香挂芰荷烟。绿摇江澹萍离岸，红点云疏橘满川。
何处邈将归画府，数茎红蓼一渔船。
764.019 【河桥楼赋得群公夜宴】谭用之
芙蓉帘幕扇秋红，蛮府新郎夜宴同。满座马融吹笛月，
一楼张翰过江风。杯黏紫酒金螺重，谈转凋珰玉麈空。
深荷良宵慰憔悴，德星池馆在江东。
764.020 【寄左先辈】谭用之
狂歌白鹿上青天，何似兰塘钓紫烟。万卷祖龙坑外物，
一泓孙楚耳中泉。翩翾蛮榼薰晴浦，毂辘鱼车响夜船。
学取青莲李居士，一生杯酒在神仙。
764.021 【贻费道人】谭用之
谁如南浦傲烟霞，白葛衣轻称帽纱。碧玉蜉蝣迎客酒，
黄金毂辘钓鱼车。吟歌云鸟归樵谷，卧爱神仙入画家。
他日凤书何处觅，武陵烟树半桃花。
764.022 【寄许下前管记王侍御】谭用之
昔年南去得娱宾，顿逊杯前共好春。蚁泛羽觞蛮酒腻，
凤衔瑶句蜀笺新。花怜游骑红随辔，草恋征车碧绕轮。
别后青青郑南陌，不知风月属何人。
764.023 【秋日圃田送人随计】谭用之
仆射陂前是传邮，去程雕鹗弄高秋。吟抛芍药裁诗圃，
醉下茱萸饮酒楼。向日迥飞驹皎皎，临风谁和鹿呦呦。
明年二月仙山下，莫遣桃花逐水流。
764.024 【途次宿友人别墅】谭用之
千里崤函一梦劳，岂知云馆共萧骚。半帘绿透偎寒竹，
一榻红侵坠晚桃。蛮酒客稀知味长，蜀琴风定觉弦高。
感君岩下闲招隐，细缕金盘鲙错刀。
764.025 【春日期巢湖旧事】谭用之
暖掠红香燕燕飞，五云仙珮晓相携。花开鹦鹉韦郎曲，
竹亚虬龙白帝溪。富贵万场归紫酒，是非千载逐芳泥。
不知多少开元事，露泣春丛向日低。
764.026 【再游韦曲山寺】谭用之
鹊岩烟断玉巢欹，罨画春塘太白低。马踏翠开垂柳寺，
人耕红破落花蹊。千年胜概咸原上，几代荒凉绣岭西。
碧吐红芳旧行处，岂堪回首草萋萋。
764.027 【寄徐拾遗】谭用之
长竿一系白龙吟，谁和驺虞发素琴。野客碧云魂易断，
故人芳草梦难寻。天从补后星辰稳，海自潮来岛屿深。
好向明庭拾遗事，莫教玄豹老泉林。
764.028 【秋宿湘江遇雨】谭用之
江上阴云锁梦魂，江边深夜舞刘琨。秋风万里芙蓉国，
暮雨千家薜荔村。乡思不堪悲橘柚，旅游谁肯重王孙。
渔人相见不相问，长笛一声归岛门。
764.029 【贻南康陈处士陶】谭用之
白玉堆边蒋径横，空涵二十四滩声。老无征战轩辕国，
贫有茅茨帝舜城。丹凤昼飞群木冷，一龙秋卧九江清。
时人莫笑非经济，还待中原致太平。
764.030 【渭城春晚】谭用之
秦树朦胧春色微，香风烟暖树依依。边城夜静月初上，
芳草路长人未归。折柳且堪吟晚槛，弄花何处醉残晖。
钓乡千里断消息，满目碧云空自飞。
764.031 【山中春晚寄贾员外】谭用之
不随黄鹤起烟波，应笑无成返薜萝。看尽好花春卧稳，
醉残红日夜吟多。高添雅兴松千尺，暗养清音竹数科。
珍重仙曹旧知己，往来星骑一相过。
764.032 【贻净居寺新及第】谭用之
秋池云下白莲香，池上吟仙寄竹房。闲颂国风文字古，
静消心火梦魂凉。三春蓬岛花无限，八月银河路更长。
此境空门不曾有，从头好语与医王。
764.033 【江边秋夕】谭用之
千钟紫酒荐菖蒲，松岛兰舟潋滟居。曲内橘香江客笛，
字中岚气岳僧书。吟期汗漫驱金虎，坐约丹青跨玉鱼。
七色花虬一声鹤，几时乘兴上清虚。
764.034 【送僧中孚南归】谭用之
琵琶峡口月溪边，玉乳头佗忆旧川。一锡冷涵兰径路，
片帆香挂橘洲烟。苔封石锦栖霞室，水迸衣珠喷玉蝉。
莫道翩翩去如梦，本来吟鸟在林泉。
764.035 【江馆秋夕】谭用之
耿耿银河雁半横，梦欹金碧辘轳轻。满窗谢练江风白，
一枕齐纨海月明。杨柳败梢飞叶响，芰荷香柄折秋鸣。
谁人更唱阳关曲，牢落烟霞梦不成。
764.036 【秋夜同友人话旧】谭用之
露下银河雁度频，囊中垆火几时真。数茎白发生浮世，
一盏寒灯共故人。云外簟凉吟峤月，岛边花暖钓江春。
何当归去重携手，依旧红霞作近邻。
764.037 【古剑】谭用之
铸时天匠待英豪，紫焰寒星匣倍牢。三尺何年拂尘土，
四溟今日绝波涛。雄应垓下收蛇阵，滞想溪头伴豹韬。
惜是真龙懒抛掷，夜来冲斗气何高。
764.038 【寄王侍御】谭用之
鸟尽弓藏良可哀，谁知归钓子陵台。炼多不信黄金耗，
吟苦须惊白发催。喘月吴牛知夜至，嘶风胡马识秋来。
燕歌别后休惆怅，黍已成畦菊已开。
764.039 【别何处士陵俊老】谭用之
三皇上人春梦醒，东侯老大麒麟生。洞连龙穴全山冷，
窗透鳌波尽室清。计拙耻居岩麓老，气狂惭与斗牛平。
谁人为向青编上，直傍巢由写一名。
764.040 【句】谭用之
流水物情谙世态，落花春梦厌尘劳。（《贻僧》）
织槛锦纹苔乍结，堕书花印菊初残。（《宿西溪隐士》）
光阴老去无成事，富贵不来争奈何。（《途中》）
眠云无限好知己，应笑不归花满樽。（《入关》，
以上并《吟窗杂录》）
