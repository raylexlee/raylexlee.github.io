第764卷 譚用之
764.01 【塞上】譚用之
秋風漢北雁飛天，單騎那堪繞賀蘭。磧暗更無巖樹影，
地平時有野燒瘢。貂披寒色和衣冷，劍佩胡霜隔匣寒。
早晚橫戈似飛尉，擁旄深入異田單。
鉢略城邊日欲西，遊人卻憶舊山歸。牛羊集水煙黏步，
鵰鶚盤空雪滿圍。獵騎靜逢邊氣薄，戍樓寒對暮煙微。
橫行總是男兒事，早晚重來似漢飛。
764.02 【贈索處士】譚用之
不將桂子種諸天，長得尋君水石邊。玄豹夜寒和霧隱，
驪龍春暖抱珠眠。山中宰相陶弘景，洞裏真人葛稚川。
一度相思一惆悵，水寒煙澹落花前。
764.03 【別雒下一二知己】譚用之
金鼎光輝照雪袍，雒陽春夢憶波濤。塵埃滿眼人情異，
風雨前程馬足勞。接塞峨眉通蜀險，過山仙掌倚秦高。
別來無限幽求子，應笑區區味六韜。
764.04 【約張處士遊梁】譚用之
莫學區區老一經，夷門關吏舊書生。晉朝滅後無中散，
韓國亡來絕上卿。龍變洞中千谷冷，劍橫天外八風清。
好攜長策干時去，免逐漁樵度太平。
764.05 【送友人歸青社】譚用之
鵰鶚途程在碧天，綵衣東去復何言。二千賓客舊知己，
十二山河新故園。吟看桂生溪月上，醉聽鯤化海濤翻。
好期聖代重相見，莫學袁生老竹軒。
764.06 【送丁道士歸南中】譚用之
孤雲無定鶴辭巢，自負焦桐不說勞。服藥幾年期碧落，
驗符何處咒丹毫。子陵山曉紅雲密，青草湖平雪浪高。
從此人稀見蹤跡，還應選地種仙桃。
764.07 【月夜懷寄友人】譚用之
劍氣徒勞望鬥牛，故人別後阻仙舟。殘春謾道深傾酒，
好月那堪獨上樓。何處是非隨馬足，由來得喪白人頭。
清風未許重攜手，幾度高吟寄水流。
764.08 【閒居寄陳山人】譚用之
閒居何處得閒名，坐掩衡茅損性靈。破夢曉鍾聞竹寺，
沁心秋雨浸莎庭。甕邊難負千杯綠，海上終眠萬仞青。
珍重先生全太古，應看名利似浮萍。
764.09 【憶南中】譚用之
碧江頭與白雲門，別後秋霜點鬢根。長記學禪青石寺，
最思共醉落花村。林間竹有湘妃淚，窗外禽多杜宇魂。
未棹扁舟重回首，采薇收橘不堪論。
764.010 【寄友人】譚用之
病多慵引架書看，官職無才思已闌。穴鳳瑞時來卻易，
人龍別後見何難。琴樽風月閒生計，金玉松筠舊歲寒。
早晚煙村碧江畔，掛罾重對蓼花灘。
764.011 【別江上一二友生】譚用之
國風千載務重華，須逐浮雲背若耶。無地可歸堪種玉，
有天教上且乘槎。白綸巾卸蘇門月，紅錦衣裁御苑花。
他日成都卻回首，東山看取謝鯤家。
764.012 【寄岐山林逢吉明府】譚用之
岐山高與隴山連，制錦無私服晏眠。鸚鵡語中分百里，
鳳凰聲裏過三年。秦無舊俗雲煙媚，周有遺風父老賢。
莫役生靈種楊柳，一枝枝折灞橋邊。
764.013 【感懷呈所知】譚用之
十年流落賦歸鴻，誰傍昏衢駕燭龍。竹屋亂煙思梓澤，
酒家疏雨夢臨邛。千年別恨調琴懶，一片年光覽鏡慵。
早晚休歌白石爛，放教歸去臥羣峯。
764.014 【江上聞笛】譚用之
誰爲梅花怨未平，一聲高喚百龍驚。風當閶闔庭初靜，
月在姑蘇秋正明。曲盡綠楊涵野渡，管吹青玉動江城。
臨流不欲殷勤聽，芳草王孫舊有情。
764.015 【寄孟進士】譚用之
依舊池邊草色芳，故人何處憶山陽。書回科斗江帆暮，
曲罷騶虞海樹蒼。吟望曉煙思桂渚，醉依殘月夢餘杭。
別來南國知誰在，空對襜褕一斷腸。
764.016 【寄閻記室】譚用之
織錦歌成下翠微，豈勞西去問支機。未開水府珠先見，
不掘豐城劍自輝。鰲逐玉蟾攀桂上，馬隨青帝踏花歸。
相逢半是雲霄客，應笑歌牛一布衣。
764.017 【幽居寄李祕書】譚用之
幾年帝裏阻煙波，敢向明時叩角歌。看盡好花春臥穩，
醉殘紅日夜吟多。印開夕照垂楊柳，畫破寒潭老芰荷。
昨夜前溪有龍鬥，石橋風雨少人過。
764.018 【貽釣魚李處士】譚用之
罷吟鸚鵡草芊芊，又泛鴛鴦水上天。一棹冷涵楊柳雨，
片帆香掛芰荷煙。綠搖江澹萍離岸，紅點雲疏橘滿川。
何處邈將歸畫府，數莖紅蓼一漁船。
764.019 【河橋樓賦得羣公夜宴】譚用之
芙蓉簾幕扇秋紅，蠻府新郎夜宴同。滿座馬融吹笛月，
一樓張翰過江風。杯黏紫酒金螺重，談轉凋璫玉麈空。
深荷良宵慰憔悴，德星池館在江東。
764.020 【寄左先輩】譚用之
狂歌白鹿上青天，何似蘭塘釣紫煙。萬卷祖龍坑外物，
一泓孫楚耳中泉。翩翾蠻榼薰晴浦，轂轆魚車響夜船。
學取青蓮李居士，一生杯酒在神仙。
764.021 【貽費道人】譚用之
誰如南浦傲煙霞，白葛衣輕稱帽紗。碧玉蜉蝣迎客酒，
黃金轂轆釣魚車。吟歌雲鳥歸樵谷，臥愛神仙入畫家。
他日鳳書何處覓，武陵煙樹半桃花。
764.022 【寄許下前管記王侍御】譚用之
昔年南去得娛賓，頓遜杯前共好春。蟻泛羽觴蠻酒膩，
鳳銜瑤句蜀箋新。花憐遊騎紅隨轡，草戀徵車碧繞輪。
別後青青鄭南陌，不知風月屬何人。
764.023 【秋日圃田送人隨計】譚用之
僕射陂前是傳郵，去程鵰鶚弄高秋。吟拋芍藥裁詩圃，
醉下茱萸飲酒樓。向日迥飛駒皎皎，臨風誰和鹿呦呦。
明年二月仙山下，莫遣桃花逐水流。
764.024 【途次宿友人別墅】譚用之
千里崤函一夢勞，豈知雲館共蕭騷。半簾綠透偎寒竹，
一榻紅侵墜晚桃。蠻酒客稀知味長，蜀琴風定覺弦高。
感君巖下閒招隱，細縷金盤鱠錯刀。
764.025 【春日期巢湖舊事】譚用之
暖掠紅香燕燕飛，五雲仙珮曉相攜。花開鸚鵡韋郎曲，
竹亞虯龍白帝溪。富貴萬場歸紫酒，是非千載逐芳泥。
不知多少開元事，露泣春叢向日低。
764.026 【再遊韋曲山寺】譚用之
鵲巖煙斷玉巢欹，罨畫春塘太白低。馬踏翠開垂柳寺，
人耕紅破落花蹊。千年勝概鹹原上，幾代荒涼繡嶺西。
碧吐紅芳舊行處，豈堪回首草萋萋。
764.027 【寄徐拾遺】譚用之
長竿一系白龍吟，誰和騶虞發素琴。野客碧雲魂易斷，
故人芳草夢難尋。天從補後星辰穩，海自潮來島嶼深。
好向明庭拾遺事，莫教玄豹老泉林。
764.028 【秋宿湘江遇雨】譚用之
江上陰雲鎖夢魂，江邊深夜舞劉琨。秋風萬里芙蓉國，
暮雨千家薜荔村。鄉思不堪悲橘柚，旅遊誰肯重王孫。
漁人相見不相問，長笛一聲歸島門。
764.029 【貽南康陳處士陶】譚用之
白玉堆邊蔣徑橫，空涵二十四灘聲。老無征戰軒轅國，
貧有茅茨帝舜城。丹鳳晝飛羣木冷，一龍秋臥九江清。
時人莫笑非經濟，還待中原致太平。
764.030 【渭城春晚】譚用之
秦樹朦朧春色微，香風煙暖樹依依。邊城夜靜月初上，
芳草路長人未歸。折柳且堪吟晚檻，弄花何處醉殘暉。
釣鄉千里斷消息，滿目碧雲空自飛。
764.031 【山中春晚寄賈員外】譚用之
不隨黃鶴起煙波，應笑無成返薜蘿。看盡好花春臥穩，
醉殘紅日夜吟多。高添雅興松千尺，暗養清音竹數科。
珍重仙曹舊知己，往來星騎一相過。
764.032 【貽淨居寺新及第】譚用之
秋池雲下白蓮香，池上吟仙寄竹房。閒頌國風文字古，
靜消心火夢魂涼。三春蓬島花無限，八月銀河路更長。
此境空門不曾有，從頭好語與醫王。
764.033 【江邊秋夕】譚用之
千鍾紫酒薦菖蒲，松島蘭舟瀲灩居。曲內橘香江客笛，
字中嵐氣嶽僧書。吟期汗漫驅金虎，坐約丹青跨玉魚。
七色花虯一聲鶴，幾時乘興上清虛。
764.034 【送僧中孚南歸】譚用之
琵琶峽口月溪邊，玉乳頭佗憶舊川。一錫冷涵蘭徑路，
片帆香掛橘洲煙。苔封石錦棲霞室，水迸衣珠噴玉蟬。
莫道翩翩去如夢，本來吟鳥在林泉。
764.035 【江館秋夕】譚用之
耿耿銀河雁半橫，夢欹金碧轆轤輕。滿窗謝練江風白，
一枕齊紈海月明。楊柳敗梢飛葉響，芰荷香柄折秋鳴。
誰人更唱陽關曲，牢落煙霞夢不成。
764.036 【秋夜同友人話舊】譚用之
露下銀河雁度頻，囊中壚火幾時真。數莖白髮生浮世，
一盞寒燈共故人。雲外簟涼吟嶠月，島邊花暖釣江春。
何當歸去重攜手，依舊紅霞作近鄰。
764.037 【古劍】譚用之
鑄時天匠待英豪，紫焰寒星匣倍牢。三尺何年拂塵土，
四溟今日絕波濤。雄應垓下收蛇陣，滯想溪頭伴豹韜。
惜是真龍懶拋擲，夜來衝鬥氣何高。
764.038 【寄王侍御】譚用之
鳥盡弓藏良可哀，誰知歸釣子陵臺。煉多不信黃金耗，
吟苦須驚白髮催。喘月吳牛知夜至，嘶風胡馬識秋來。
燕歌別後休惆悵，黍已成畦菊已開。
764.039 【別何處士陵俊老】譚用之
三皇上人春夢醒，東侯老大麒麟生。洞連龍穴全山冷，
窗透鰲波盡室清。計拙恥居巖麓老，氣狂慚與鬥牛平。
誰人爲向青編上，直傍巢由寫一名。
764.040 【句】譚用之
流水物情諳世態，落花春夢厭塵勞。（《貽僧》）
織檻錦紋苔乍結，墮書花印菊初殘。（《宿西溪隱士》）
光陰老去無成事，富貴不來爭奈何。（《途中》）
眠雲無限好知己，應笑不歸花滿樽。（《入關》，
以上並《吟窗雜錄》）
