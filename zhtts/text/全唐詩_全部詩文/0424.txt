第422卷 元稹
422.01 【夢遊春七十韻】元稹
昔歲夢遊春，夢遊何所遇。夢入深洞中，果遂平生趣。
清泠淺漫流，畫舫蘭篙渡。過盡萬株桃，盤旋竹林路。
長廊抱小樓，門牖相回互。樓下雜花叢，叢邊繞鴛鷺。
池光漾霞影，曉日初明煦。未敢上階行，頻移曲池步。
烏龍不作聲，碧玉曾相慕。漸到簾幕間，裴回意猶懼。
閒窺東西閤，奇玩參差布。隔子碧油糊，駝鉤紫金鍍。
逡巡日漸高，影響人將寤。鸚鵡飢亂鳴，嬌娃睡猶怒。
簾開侍兒起，見我遙相諭。鋪設繡紅茵，施張鈿妝具。
潛褰翡翠帷，瞥見珊瑚樹。不辨花貌人，空驚香若霧。
身回夜合偏，態斂晨霞聚。睡臉桃破風，汗妝蓮委露。
叢梳百葉髻，金蹙重臺屨。紕軟鈿頭裙，玲瓏合歡袴。
鮮妍脂粉薄，暗淡衣裳故。最似紅牡丹，雨來春欲暮。
夢魂良易驚，靈境難久寓。夜夜望天河，無由重沿溯。
結念心所期，返如禪頓悟。覺來八九年，不向花回顧。
雜合兩京春，喧闐衆禽護。我到看花時，但作懷仙句。
浮生轉經歷，道性尤堅固。近作夢仙詩，亦知勞肺腑。
一夢何足雲，良時事婚娶。當年二紀初，嘉節三星度。
朝蕣玉佩迎，高松女蘿附。韋門正全盛，出入多歡裕。
甲第漲清池，鳴騶引朱輅。廣榭舞萎蕤，長筵賓雜厝。
青春詎幾日，華實潛幽蠹。秋月照潘郎，空山懷謝傅。
紅樓嗟壞壁，金谷迷荒戍。石壓破闌干，門摧舊梐枑。
雖雲覺夢殊，同是終難駐。悰緒竟何如，棼絲不成絇。
卓女白頭吟，阿嬌金屋賦。重璧盛姬臺，青冢明妃墓。
盡委窮塵骨，皆隨流波注。幸有古如今，何勞縑比素。
況餘當盛時，早歲諧如務。詔冊冠賢良，諫垣陳好惡。
三十再登朝，一登還一僕。寵榮非不早，邅回亦云屢。
直氣在膏肓，氛氳日沉痼。不言意不快，快意言多忤。
忤誠人所賊，性亦天之付。乍可沉爲香，不能浮作瓠。
誠爲堅所守，未爲明所措。事事身已經，營營計何誤。
美玉琢文珪，良金填武庫。徒謂自堅貞，安知受礱鑄。
長絲羈野馬，密網羅陰兔。物外各迢迢，誰能遠相錮。
時來既若飛，禍速當如騖。曩意自未精，此行何所訴。
努力去江陵，笑言誰與晤。江花縱可憐，奈非心所慕。
石竹逞奸黠，蔓青誇畝數。一種薄地生，淺深何足妒。
荷葉水上生，團團水中住。瀉水置葉中，君看不相污。
422.02 【桐花落】元稹
莎草遍桐陰，桐花滿莎落。蓋覆相團圓，可憐無厚薄。
昔歲幽院中，深堂下簾幕。同在後門前，因論花好惡。
君誇沉檀樣，雲是指撝作。暗澹滅紫花，句連蹙金萼。
都繡六七枝，鬥成雙孔雀。尾上稠疊花，又將金解絡。
我愛看不已，君煩睡先著。我作繡桐詩，系君裙帶著。
別來苦修道，此意都蕭索。今日竟相牽，思量偶然錯。
422.03 【夢昔時】元稹
閒窗結幽夢，此夢誰人知。夜半初得處，天明臨去時。
山川已久隔，雲雨兩無期。何事來相感，又成新別離。
422.04 【恨妝成】元稹
曉日穿隙明，開帷理妝點。傅粉貴重重，施朱憐冉冉。
柔鬟背額垂，叢鬢隨釵斂。凝翠暈蛾眉，輕紅拂花臉。
滿頭行小梳，當面施圓靨。最恨落花時，妝成獨披掩。
422.05 【古決絕詞】元稹
乍可爲天上牽牛織女星，不願爲庭前紅槿枝。
七月七日一相見，相見故心終不移。那能朝開暮飛去，
一任東西南北吹。分不兩相守，恨不兩相思。對面且如此，
背面當可知。春風撩亂伯勞語，況是此時拋去時。
握手苦相問，竟不言後期。君情既決絕，妾意已參差。
借如死生別，安得長苦悲。
噫春冰之將泮，何予懷之獨結。有美一人，於焉曠絕。
一日不見，比一日於三年，況三年之曠別。
水得風兮小而已波，筍在苞兮高不見節。矧桃李之當春，
競衆人而攀折。我自顧悠悠而若雲，
又安能保君皚皚之如雪。感破鏡之分明，睹淚痕之餘血。
幸他人之既不我先，又安能使他人之終不我奪。已焉哉，
織女別黃姑。一年一度暫相見，彼此隔河何事無。
夜夜相抱眠，幽懷尚沉結。那堪一年事，長遣一宵說。
但感久相思，何暇暫相悅。虹橋薄夜成，龍駕侵晨列。
生憎野鶴性遲迴，死恨天雞識時節。曙色漸曈曈，
華星欲明滅。一去又一年，一年何可時徹。有此迢遞期，
不如死生別。天公隔是妒相憐，何不便教相決絕。
422.06 【櫻桃花】元稹
櫻桃花，一枝兩枝千萬朵。花磚曾立摘花人，
窣破羅裙紅似火。
422.07 【曹十九舞綠鈿】元稹
急管清弄頻，舞衣才攬結。含情獨搖手，雙袖參差列。
騕褭柳牽絲，炫轉風迴雪。凝眄嬌不移，往往度繁節。
422.08 【閨晚】元稹
紅裙委磚階，玉爪剺朱橘。素臆光如砑，明瞳豔凝溢。
調絃不成曲，學書徒弄筆。夜色侵洞房，春煙透簾出。
422.09 【曉將別】元稹
風露曉悽悽，月下西牆西。行人帳中起，思婦枕前啼。
屑屑命僮御，晨裝儼已齊。將去復攜手，日高方解攜。
422.010 【薔薇架（清水驛）】元稹
五色階前架，一張籠上被。殷紅稠疊花，半綠鮮明地。
風蔓羅裙帶，露英蓮臉淚。多逢走馬郎，可惜簾邊思。
422.011 【月暗】元稹
月暗燈殘面牆泣，羅纓鬥重知啼溼。真珠簾斷蝙蝠飛，
燕子巢空螢火入。深殿門重夜漏嚴，柔□□□□年急。
君王掌上容一人，更有輕身何處立。
422.012 【新秋】元稹
旦暮已淒涼，離人遠思忙。夏衣臨曉薄，秋影入檐長。
前事風隨扇，歸心燕在梁。殷勤寄牛女，河漢正相望。
422.013 【贈雙文】元稹
豔極翻含怨，憐多轉自嬌。有時還暫笑，閒坐愛無憀。
曉月行看墮，春酥見欲消。何因肯垂手，不敢望回腰。
422.014 【春別】元稹
幽芳本未闌，君去蕙花殘。河漢秋期遠，關山世路難。
雲屏留粉絮，風幌引香蘭。腸斷迴文錦，春深獨自看。
422.015 【和樂天示楊瓊】元稹
我在江陵少年日，知有楊瓊初喚出。腰身瘦小歌圓緊，
依約年應十六七。去年十月過蘇州，瓊來拜問郎不識。
青衫玉貌何處去，安得紅旗遮頭白。我語楊瓊瓊莫語，
汝雖笑我我笑汝。汝今無復小腰身，不似江陵時好女。
楊瓊爲我歌送酒，爾憶江陵縣中否。江陵王令骨爲灰，
車來嫁作尚書婦。盧戡及第嚴澗在，其餘死者十八九。
我今賀爾亦自多，爾得老成餘白首。
422.016 【魚中素】元稹
重疊魚中素，幽緘手自開。斜紅餘淚跡，知著臉邊來。
422.017 【代九九】元稹
昔年桃李月，顏色共花宜。回臉蓮初破，低蛾柳並垂。
望山多倚樹，弄水愛臨池。遠被登樓識，潛因倒影窺。
隔林徒想像，上砌轉逶迤。謾擲庭中果，虛攀牆外枝。
強持文玉佩，求結麝香縭。阿母憐金重，親兄要馬騎。
把將嬌小女，嫁與冶遊兒。自隱勤勤索，相要事事隨。
每常同坐臥，不省暫參差。才學羞兼妒，何言寵便移。
青春來易皎，白日誓先虧。僻性嗔來見，邪行醉後知。
別牀鋪枕蓆，當面指瑕疵。妾貌應猶在，君情遽若斯。
的成終世恨，焉用此宵爲。鸞鏡燈前撲，鴛衾手下隳。
參商半夜起，琴瑟一聲離。努力新叢豔，狂風次第吹。
422.018 【盧十九子蒙吟盧七員外洛川懷古六韻，命餘和】元稹
聞道盧明府，閒行詠洛神。浪圓疑靨笑，波鬥憶眉顰。
蹀躞橋頭馬，空濛水上塵。草芽猶犯雪，冰岸欲消春。
寓目終無限，通辭未有因。子蒙將此曲，吟似獨眠人。
422.019 【劉、阮妻二首】元稹
仙洞千年一度閒，等閒偷入又偷回。
桃花飛盡東風起，何處消沉去不來。
芙蓉脂肉綠雲鬟，罨畫樓臺青黛山。
千樹桃花萬年藥，不知何事憶人間。
422.020 【桃花】元稹
桃花淺深處，似勻深淺妝。春風助腸斷，吹落白衣裳。
422.021 【暮秋】元稹
看著牆西日又沉，步廊回合戟門深。
棲烏滿樹聲聲絕，小玉上牀鋪夜衾。
422.022 【壓牆花】元稹
野性大都迷里巷，愛將高樹記人家。
春來偏認平陽宅，爲見牆頭拂面花。
422.023 【舞腰】元稹
裙裾旋旋手迢迢，不趁音聲自趁嬌。
未必諸郎知曲誤，一時偷眼爲回腰。
422.024 【白衣裳二首】元稹
雨溼輕塵隔院香，玉人初著白衣裳。
半含惆悵閒看繡，一朵梨花壓象牀。
藕絲衫子柳花裙，空著沈香慢火燻。
閒倚屏風笑周昉，枉拋心力畫朝雲。
422.025 【憶事】元稹
夜深閒到戟門邊，卻繞行廊又獨眠。
明月滿庭池水淥，桐花垂在翠簾前。
422.026 【寄舊詩與薛濤，因成長句】元稹
詩篇調態人皆有，細膩風光我獨知。月夜詠花憐暗澹，
雨朝題柳爲欹垂。長教碧玉藏深處，總向紅箋寫自隨。
老大不能收拾得，與君閒似好男兒。
422.027 【友封體】元稹
雨送浮涼夏簟清，小樓腰褥怕單輕。微風暗度香囊轉，
朧月斜穿隔子明。樺燭焰高黃耳吠，柳堤風靜紫騮聲。
頻頻聞動中門鎖，桃葉知嗔未敢迎。
422.028 【看花】元稹
努力少年求好官，好花須是少年看。
君看老大逢花樹，未折一枝心已闌。
422.029 【斑竹（得之湘流）】元稹
一枝斑竹渡湘沅，萬里行人感別魂。
知是娥皇廟前物，遠隨風雨送啼痕。
422.030 【箏】元稹
莫愁私地愛王昌，夜夜箏聲怨隔牆。火鳳有凰求不得，
春鶯無伴囀空長。急揮舞破催飛燕，慢逐歌詞弄小娘。
死恨相如新索婦，枉將心力爲他狂。
422.031 【春曉】元稹
半欲天明半未明，醉聞花氣睡聞鶯。
猧兒撼起鐘聲動，二十年前曉寺情。
422.032 【所思二首（一作劉禹錫詩，題作有所嗟）】元稹
庾亮樓中初見時，武昌春柳似腰肢。
相逢相失還如夢，爲雨爲雲今不知。
鄂渚濛濛煙雨微，女郎魂逐暮雲歸。
只應長在漢陽渡，化作鴛鴦一隻飛。
422.033 【鶯鶯詩（一作離思詩之首篇）】元稹
殷紅淺碧舊衣裳，取次梳頭暗淡妝。夜合帶煙籠曉日，
牡丹經雨泣殘陽。低迷隱笑原非笑，散漫清香不似香。
頻動橫波嗔阿母，等閒教見小兒郎。
422.034 【離思五首（一本並前首作六首）】元稹
自愛殘妝曉鏡中，環釵謾篸綠絲叢。
須臾日射燕脂頰，一朵紅蘇旋欲融。
山泉散漫繞階流，萬樹桃花映小樓。
閒讀道書慵未起，水晶簾下看梳頭。
紅羅著壓逐時新，吉了花紗嫩麴塵。
