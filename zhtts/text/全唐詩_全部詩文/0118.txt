第118卷 孫逖
118.01 【和左司張員外自洛使入京中路先赴長安逢立春日…諸公】孫逖
拜郎登省闥，奉使馳車乘。遙瞻使者星，便是郎官應。
臺妙時相許，皇華德彌稱。二陝聽風謠，三秦望形勝。
此中暌益友，是日多詩興。寒盡歲陰催，春歸物華證。
118.02 【和登會稽山】孫逖
稽山碧湖上，勢入東溟盡。煙景晝清明，九峯爭隱嶙。
望中厭朱紱，俗內探玄牝。野老聽鳴騶，山童擁行軫。
仙花寒未落，古蔓柔堪引。竹澗入山多，松崖向天近。
雲從海天去，日就江村隕。能賦丘嘗聞，和歌參不敏。
冥搜信衝漠，多士期標準。願奉濯纓心，長謠反招隱。
118.03 【送楊法曹按括州】孫逖
東海天台山，南方縉雲驛。溪澄問人隱，巖險煩登陟。
潭壑隨星使，軒車繞春色。儻尋琪樹人，爲報長相憶。
118.04 【葛山潭】孫逖
圓潭寫流月，晴明涵萬象。仙翁何時還，綠水空蕩漾。
涼哉草木腓，白露沾人衣。猶醉空山裏，時聞笙鶴飛。
118.05 【丹陽行】孫逖
丹陽古郡洞庭陰，落日扁舟此路尋。傳是東南舊都處，
金陵中斷碧江深。在昔風塵起，京都亂如燬。
雙闕戎虜間，千門戰場裏。傳聞一馬化爲龍，
南渡衣冠亦願從。石頭橫帝裏，京口拒戎鋒。
青楓林下回天蹕，杜若洲前轉國容。都門不見河陽樹，
輦道唯聞建業鍾。中原悠悠幾千裏，欲掃欃槍未雲已。
英雄傾奪何紛然，一盛一衰如逝川。可憐宮觀重江裏，
金鏡相傳三百年。自從龍見聖人出，六合車書混爲一。
昔年王氣今何在，並向長安就堯日。荊榛古木閉荒阡，
共道繁華不復全。赤縣唯餘江樹月，黃圖半入海人煙。
暮來山水登臨遍，覽古愁吟淚如霰。唯有空城多白雲，
春風淡蕩無人見。
118.06 【山陰縣西樓】孫逖
都邑西樓芳樹間，逶迤霽色繞江山。山月夜從公署出，
江雲晚對訟庭還。誰知春色朝朝好，二月飛花滿江草。
一見湖邊楊柳風，遙憶青青洛陽道。
118.07 【夜宿浙江】孫逖
扁舟夜入江潭泊，露白風高氣蕭索。富春渚上潮未還，
天姥岑邊月初落。煙水茫茫多苦辛，更聞江上越人吟。
洛陽城闕何時見，西北浮雲朝暝深。
118.08 【春日留別】孫逖
春路逶迤花柳前，孤舟晚泊就人煙。東山白雲不可見，
西陵江月夜娟娟。春江夜盡潮聲度，征帆遙從此中去。
越國山川看漸無，可憐愁思江南樹。
118.09 【奉和四月三日上陽水窗賜宴應制得春字】孫逖
今日逢初夏，歡遊續舊旬。氣和先作雨，恩厚別成春。
鳳吹臨清洛，龍輿下紫宸。此中歌在藻，還見躍潛鱗。
118.010 【奉和登會昌山應制】孫逖
巖磴列雲旗，吾君訪道時。乾行萬物睹，日馭六龍遲。
望遠迴天顧，登高動睿詞。願因山作壽，長保會昌期。
118.011 【正月十五日夜應制（一作沈佺期詩）】孫逖
洛城三五夜，天子萬年春。彩仗移雙闕，瓊筵會九賓。
舞成蒼頡字，燈作法王輪。不覺東方日，遙垂御藻新。
118.012 【奉和御製登鴛鴦樓即目應制】孫逖
玉輦下離宮，瓊樓上半空。方巡五年狩，更闢四門聰。
井邑觀秦野，山河念禹功。停鑾留睿作，軒檻起南風。
118.013 【進船泛洛水應制（一作薛昚惑詩）】孫逖
禁園紆睿覽，仙棹葉時遊。洛北風花樹，江南彩畫舟。
芳生蘭蕙草，春入鳳凰樓。興盡離宮暮，煙光起夕流。
118.014 【和常州崔使君寒食夜】孫逖
聞道清明近，春庭向夕闌。行遊晝不厭，風物夜宜看。
斗柄更初轉，梅香暗裏殘。無勞秉華燭，清月在南端。
118.015 【和韋兄春日南亭宴兄弟（兄在京）】孫逖
臺閣升高位，園林隔舊鄉。忽聞歌棣萼，還比報瓊芳。
門向宜春近，郊連御宿長。德星常有會，相望在文昌。
118.016 【奉和崔司馬遊雲門寺】孫逖
繫馬清溪樹，禪門春氣濃。香臺花下出，講坐竹間逢。
覺路山童引，經行谷鳥從。更言窮寂滅，回策上南峯。
118.017 【酬萬八賀九雲門下歸溪中作】孫逖
晚從靈境出，林壑曙雲飛。稍覺清溪盡，回瞻畫剎微。
獨園餘興在，孤棹宿心違。更憶登攀處，天香滿袖歸。
118.018 【春初送呂補闕往西嶽勒碑得雲字】孫逖
刻石記天文，朝推穀子雲。篋中緘聖札，巖下揖神君。
語別梅初豔，爲期草欲薰。往來春不盡，離思莫氛氳。
118.019 【送越州裴參軍充使入京】孫逖
日落川徑寒，離心苦未安。客愁西向盡，鄉夢北歸難。
霜果林中變，秋花水上殘。明朝渡江後，雲物向南看。
118.020 【送周判官往台州】孫逖
吾宗長作賦，登陸訪天台。星使行看入，雲仙意轉催。
飲冰攀璀璨，驅傳歷莓苔。日暮東郊別，真情去不回。
118.021 【送魏騎曹充宇文侍御判官分按山南】孫逖
雲雨陽臺路，光華驛騎巡。勸農開夢土，恤隱惠荊人。
樓迥吟黃鶴，江長望白蘋。觀風布明詔，更是漢南春。
118.022 【送蘇郎中綰出佐荊州】孫逖
神仙久留滯，清切佇飛翻。忽佐南方牧，何時西掖垣。
高車自蘭省，便道出荊門。不見河梁別，空銷郢路魂。
118.023 【冬末送魏起居赴京】孫逖
大名將起魏，良史更逢遷。驛騎朝丹闕，關亭望紫煙。
西京春色近，東觀物華偏。早赴王正月，揮毫記首年。
118.024 【送李補闕攝御史充河西節度判官】孫逖
昔年叨補袞，邊地亦埋輪。官序慚先達，才名畏後人。
西戎雖獻款，上策恥和親。早赴前軍幕，長清外域塵。
118.025 【送趙評事攝御史監軍嶺南】孫逖
議獄持邦典，臨戎假憲威。風從閶闔去，霜入洞庭飛。
篁竹迎金鼓，樓船引繡衣。明年拜真月，南鬥使星歸。
118.026 【送靳十五侍御使蜀】孫逖
天使出霜臺，行人擇吏才。傳車春色送，離興夕陽催。
驛繞巴江轉，關迎劍道開。西南一何幸，前後二龍來。
118.027 【送李給事歸徐州覲省】孫逖
列位登青瑣，還鄉復綵衣。共言晨省日，便是晝遊歸。
春水經梁宋，晴山入海沂。莫愁東路遠，四牡正騑騑。
118.028 【送杜侍御赴上都】孫逖
避馬臺中貴，登車嶺外遙。還因貢賦禮，來謁大明朝。
地入商山路，鄉連渭水橋。承恩返南越，尊酒重相邀。
118.029 【送張環攝御史監南選】孫逖
漢使得張綱，威名攝遠方。恩沾柱下史，榮比選曹郎。
江帶黔中闊，山連峽水長。莫愁炎暑地，秋至有嚴霜。
118.030 【宴越府陳法曹西亭】孫逖
公府西巖下，紅亭間白雲。雪梅初度臘，煙竹稍迎曛。
水木涵澄景，簾櫳引霽氛。江南歸思逼，春雁不堪聞。
118.031 【同邢判官尋龍湍觀歸湖中】孫逖
星使下仙京，雲湖喜晝晴。更從探穴處，還作棹歌行。
絲管荷風入，簾帷竹氣清。莫愁歸路遠，水月夜虛明。
118.032 【尋龍湍】孫逖
仙穴尋遺蹟，輕舟愛水鄉。溪流一曲盡，山路九峯長。
漁父歌金洞，江妃舞翠房。遙憐葛仙宅，真氣共微茫。
118.033 【宿雲門寺閣】孫逖
香閣東山下，煙花象外幽。懸燈千嶂夕，卷幔五湖秋。
畫壁餘鴻雁，紗窗宿鬥牛。更疑天路近，夢與白雲遊。
118.034 【揚子江樓】孫逖
揚子何年邑，雄圖作楚關。江連二妃渚，雲近八公山。
驛道青楓外，人煙綠嶼間。晚來潮正滿，數處落帆還。
118.035 【淮陰夜宿二首】孫逖
水國南無畔，扁舟北未期。鄉情淮上失，歸夢郢中疑。
木落知寒近，山長見日遲。客行心緒亂，不及洛陽時。
永夕臥煙塘，蕭條天一方。秋風淮水落，寒夜楚歌長。
宿莽非中土，鱸魚豈我鄉。孤舟行已倦，南越尚茫茫。
118.036 【下京口埭夜行】孫逖
孤帆度綠氛，寒浦落紅曛。江樹朝來出，吳歌夜漸聞。
南溟接潮水，北斗近鄉雲。行役從茲去，歸情入雁羣。
118.037 【山行遇雨】孫逖
驟雨晝氤氳，空天望不分。暗山唯覺電，窮海但生雲。
涉澗猜行潦，緣崖畏宿氛。夜來江月霽，棹唱此中聞。
118.038 【夜到潤州】孫逖
夜入丹陽郡，天高氣象秋。海隅雲漢轉，江畔火星流。
城郭傳金柝，閭閻閉綠洲。客行凡幾夜，新月再如鉤。
118.039 【和常州崔使君詠後庭梅二首】孫逖
聞唱梅花落，江南春意深。更傳千里外，來入越人吟。
弱乾紅妝倚，繁香翠羽尋。庭中自公日，歌舞向芳陰。
梅院重門掩，遙遙歌吹邊。庭深人不見，春至曲能傳。
花落彈棋處，香來薦枕前。使君停五馬，行樂此中偏。
118.040 【同和詠樓前海石榴二首】孫逖
客自新亭郡，朝來數物華。傳君妓樓好，初落海榴花。
露色珠簾映，香風粉壁遮。更宜林下雨，日晚逐行車。
海上移珍木，樓前詠所思。遙聞下車日，正在落花時。
舊綠香行蓋，新紅灑步綦。從來寒不易，終見久逾滋。
118.041 【故右丞相贈太師燕文貞公輓詞二首】孫逖
海內文章伯，朝端禮樂英。一言興寶運，三入濟羣生。
命與才相偶，年將位不併。臺星忽已坼，流慟軫皇情。
甲第三重戟，高門四列侯。已成冠蓋裏，更有鳳凰樓。
人世方爲樂，生涯遽若休。空餘掌綸地，傳慶百千秋。
118.042 【故陳州刺史贈兵部尚書韋公輓詞】孫逖
奕葉金章貴，連枝鼎位尊。臺庭爲鳳穴，相府是鴒原。
世閱空悲命，泉幽不返魂。惟餘漢臣史，繼術贊韋門。
118.043 【故程將軍妻南陽郡夫人樊氏輓歌】孫逖
德配程休甫，名高魯季姜。寵榮蒼玉珮，宴夢鬱金堂。
白日期偕老，幽泉忽悼亡。國風猶在詠，江漢近南陽。
118.044 【和上巳連寒食有懷京洛】孫逖
天津御柳碧遙遙，軒騎相從半下朝。行樂光輝寒食借，
太平歌舞晚春饒。紅妝樓下東郊道，青草洲邊南渡橋。
坐見司空掃西第，看君侍從落花朝。
118.045 【和左司張員外自洛使入京中路先赴長安…韋侍御等諸公】孫逖
忽睹雲間數雁回，更逢山上正花開。河邊淑氣迎芳草，
林下輕風待落梅。秋憲府中高唱入，春卿署裏和歌來。
共言東閣招賢地，自有西征謝傅才。
118.046 【和崔司馬登稱心山寺】孫逖
郡府乘休日，王城訪道初。覺花迎步履，香草藉行車。
倚閣觀無際，尋山坐太虛。巖空迷禹跡，海靜望秦餘。
翡翠巢珠網，鵾雞間綺疏。地靈資淨土，水若護真如。
寶樹誰攀折，禪雲自卷舒。晴分五湖勢，煙合九夷居。
生滅紛無象，窺臨已得魚。嘗聞寶刀贈，今日奉瓊琚。
118.047 【奉和李右相中書壁畫山水】孫逖
廟堂多暇日，山水契中情。欲寫高深趣，還因藻繪成。
九江臨戶牖，三峽繞檐楹。花柳窮年發，煙雲逐意生。
能令萬里近，不覺四時行。氣染荀香馥，光含樂鏡清。
詠歌齊出處，圖畫表衝盈。自保千年遇，何論八載榮。
118.048 【奉和李右相賞會昌林亭】孫逖
賢相初陪蹕，靈山本降神。作京雄近縣，開閣寵平津。
地勝林亭好，時清宴賞頻。百泉縈草木，萬井布郊畛。
德與春和盛，功將造化鄰。還嗤渭濱叟，歲晚獨垂綸。
118.049 【和左衛武倉曹衛中對雨創韻贈右衛李騎曹】孫逖
林父同官意，宣尼久敬交。文場刊玉篆，武事掌金鐃。
道合宜連茹，時清豈系匏。克勤居簿領，多暇屏讙譊。
美酒懷公宴，玄談俟客嘲。薄雲生北闕，飛雨自西郊。
院暑便清曠，庭蕪覺漸苞。高門關詎閉，逸韻柱難膠。
枳棘鸞無嘆，椅梧鳳必巢。忽聞徵並作，觀海愧堂坳。
118.050 【送新羅法師還國】孫逖
異域今無外，高僧代所稀。苦心歸寂滅，宴坐得精微。
持鉢何年至，傳燈是日歸。上卿揮別藻，中禁下禪衣。
海闊杯還度，雲遙錫更飛。此行迷處所，何以慰虔祈。
118.051 【送趙大夫護邊（一作送趙都護赴安西）】孫逖
外域分都護，中臺命職方。欲傳清廟略，先取劇曹郎。
已佩登壇印，猶懷伏奏香。百壺開祖餞，駟牡戒戎裝。
青海連西掖，黃河帶北涼。關山瞻漢月，戈劍宿胡霜。
體國才先著，論兵策復長。果持文武術，還繼杜當陽。
118.052 【立秋日題安昌寺北山亭】孫逖
樓觀倚長霄，登攀及霽朝。高如石門頂，勝擬赤城標。
天路雲虹近，人寰氣象遙。山圍伯禹廟，江落伍胥潮。
徂暑迎秋薄，涼風是日飄。果林餘苦李，萍水覆甘蕉。
覽古嗟夷漫，凌空愛泬寥。更聞金剎下，鍾梵晚蕭蕭。
118.053 【登越州城】孫逖
越嶂繞層城，登臨萬象清。封圻滄海合，廛市碧湖明。
曉日漁歌滿，芳春棹唱行。山風吹美箭，田雨潤香粳。
代閱英靈盡，人閒吏隱並。贈言王逸少，已見曲池平。
118.054 【江行有懷】孫逖
秋水明川路，輕舟轉石圻。霜多山橘熟，寒至浦禽稀。
飛席乘風勢，迴流蕩日暉。晝行疑海若，夕夢識江妃。
野霽看吳盡，天長望洛非。不知何歲月，一似暮潮歸。
118.055 【長洲苑（吳黃武中，此地校獵）】孫逖
吳王初鼎峙，羽獵騁雄才。輦道閶門出，軍容茂苑來。
山從列嶂轉，江自繞林回。劍騎緣汀入，旌門隔嶼開。
合離紛若電，馳逐溢成雷。勝地虞人守，歸舟漢女陪。
可憐夷漫處，猶在洞庭隈。山靜吟猿父，城空應雉媒。
戎行委喬木，馬跡盡黃埃。攬涕問遺老，繁華安在哉。
118.056 【和詠廨署有櫻桃】孫逖
上林天禁裏，芳樹有紅櫻。江國今來見，君門春意生。
香從花綬轉，色繞佩珠明。海鳥銜初實，吳姬掃落英。
切將稀取貴，羞與衆同榮。爲此堪攀折，芳蹊處處成。
118.057 【同洛陽李少府觀永樂公主入蕃】孫逖
邊地鶯花少，年來未覺新。美人天上落，龍塞始應春。
118.058 【途中口號】孫逖
鄴城東北望陵臺，珠翠繁華去不回。
無復新妝豔紅粉，空餘故壟滿青苔。
118.059 【晦日湖塘】孫逖
吉日初成晦，方塘遍是春。落花迎二月，芳樹歷三旬。
公子能留客，巫陽好解神。夜還何慮暗，秉燭向城闉。
118.060 【句】孫逖
野煙出爐上，山花落鏡中。（《廬山》。見《詩式》）
