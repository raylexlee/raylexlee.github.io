第152卷 顏真卿
152.01 【題杼山癸亭得暮字（亭，陸鴻漸所創）】顏真卿
杼山多幽絕，勝事盈跬步。前者雖登攀，淹留恨晨暮。
及茲紆勝引，曾是美無度。欻構三癸亭，實爲陸生故。
高賢能創物，疏鑿皆有趣。不越方丈間，居然雲霄遇。
巍峨倚修岫，曠望臨古渡。左右苔石攢，低昂桂枝蠹。
山僧狎猿狖，巢鳥來枳椇。俯視何楷臺，傍瞻戴顒路。
遲迴未能下，夕照明村樹。
152.02 【謝陸處士杼山折青桂花見寄之什】顏真卿
羣子游杼山，山寒桂花白。綠荑含素萼，採折自逋客。
忽枉巖中詩，芳香潤金石。全高南越蠹，豈謝東堂策。
會愜名山期，從君恣幽覿。
152.03 【贈裴將軍】顏真卿
大君制六合，猛將清九垓。戰馬若龍虎，騰凌何壯哉。
將軍臨八荒，烜赫耀英材。劍舞若遊電，隨風縈且回。
登高望天山，白雲正崔巍。入陣破驕虜，威名雄震雷。
一射百馬倒，再射萬夫開。匈奴不敢敵，相呼歸去來。
功成報天子，可以畫麟臺。
152.04 【贈僧皎然】顏真卿
秋意西山多，別岑縈左次。繕亭歷三癸，趾趾鄰什寺。
元化隱靈蹤，始君啓高致。誅榛養翹楚，鞭草理芳穗。
俯砌披水容，逼天掃峯翠。境新耳目換，物遠風塵異。
倚石忘世情，援雲得真意。嘉林幸勿剪，禪侶欣可庇。
衛法大臣過，佐遊羣英萃。龍池護清激，虎節到深邃。
徒想嵊頂期，於今沒遺記。
152.05 【詠陶淵明】顏真卿
張良思報韓，龔勝恥事新。狙擊不肯就，捨生悲縉紳。
嗚呼陶淵明，奕葉爲晉臣。自以公相後，每懷宗國屯。
題詩庚子歲，自謂羲皇人。手持山海經，頭戴漉酒巾。
興逐孤雲外，心隨還鳥泯。
152.06 【三言擬五雜組二首】顏真卿
五雜組，繡與錦。往復還，興又寢。不得已，病伏枕。
五雜組，甘鹹醋。往復還，烏與兔。不得已，韶光度。
152.07 【使過瑤臺寺，有懷圓寂上人】顏真卿
上人居此寺，不出三十年。萬法元無著，一心唯趣禪。
忽紆塵外軫，遠訪區中緣。及爾不復見，支提猶岌然。
152.08 【登平望橋下作】顏真卿
登橋試長望，望極與天平。際海蒹葭色，終朝鳧雁聲。
近山猶彷彿，遠水忽微明。更覽諸公作，知高題柱名。
152.09 【刻清遠道士詩，因而繼作】顏真卿
不到東西寺，於今五十春。朅來從舊賞，林壑宛相親。
吳子多藏日，秦王厭勝辰。劍池穿萬仞，盤石坐千人。
金氣騰爲虎，琴臺化若神。登壇仰生一，舍宅嘆珣珉。
中嶺分雙樹，回巒絕四鄰。窺臨江海接，崇飾四時新。
客有神仙者，於茲雅麗陳。名高清遠峽，文聚鬥牛津。
跡異心寧間，聲同質豈均。悠然千載後，知我揖光塵。
