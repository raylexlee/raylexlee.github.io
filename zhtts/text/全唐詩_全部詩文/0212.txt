第212卷 高適
212.01 【宋中遇林慮楊十七山人，因而有別】高適
昔餘涉漳水，驅車行鄴西。遙見林慮山，蒼蒼戛天倪。
邂逅逢爾曹，說君彼巖棲。蘿徑垂野蔓，石房倚雲梯。
秋韭何青青，藥苗數百畦。慄林隘谷口，栝樹森回谿。
耕耘有山田，紡績有山妻。人生苟如此，何必組與珪。
誰謂遠相訪，曩情殊不迷。檐前舉醇醪，竈下烹只雞。
朔風忽振盪，昨夜寒螿啼。遊子益思歸，罷琴傷解攜。
出門盡原野，白日黯已低。始驚道路難，終念言笑暌。
因聲謝岑壑，歲暮一攀躋。
212.02 【酬別薛三、蔡大，留簡韓十四主簿】高適
迢遞辭京華，辛勤異鄉縣。登高俯滄海，回首淚如霰。
同人久離別，失路還相見。薛侯懷直道，德業應時選。
蔡子負清才，當年擢賓薦。韓公有奇節，詞賦凌羣彥。
讀書嵩岑間，作吏滄海甸。伊餘寡棲託，感激多慍見。
縱誕非爾情，飄淪任疵賤。忽枉瓊瑤作，乃深平生眷。
始謂吾道存，終嗟客遊倦。歸心無晝夜，別事除言宴。
復值涼風時，蒼茫夏雲變。
212.03 【送虞城劉明府謁魏郡苗太守】高適
天官蒼生望，出入承明廬。肅肅領舊藩，皇皇降璽書。
茂宰多感激，良將復吹噓。永懷一言合，誰謂千里疏。
對酒忽命駕，茲情何起予。炎天晝如火，極目無行車。
長路出雷澤，浮雲歸孟諸。魏郡十萬家，歌鐘喧里閭。
傳道賢君至，閉關常晏如。君將挹高論，定是問樵漁。
今日逢明聖，吾爲陶隱居。
212.04 【途中酬李少府贈別之作】高適
西上逢節換，東征私自憐。故人今臥疾，欲別還留連。
舉酒臨南軒，夕陽滿中筵。寧知江上興，乃在河梁偏。
行李多光輝，札翰忽相鮮。誰謂歲月晚，交情尚貞堅。
終嗟州縣勞，官謗復迍邅。雖負忠信美，其如方寸懸。
連帥扇清風，千里猶眼前。曾是趨藻鏡，不應翻棄捐。
日來知自強，風氣殊未痊。可以加藥物，胡爲輒憂煎。
驅馬出大梁，原野一悠然。柳色感行客，雲陰愁遠天。
皇明燭幽遐，德澤普照宣。鵷鴻列霄漢，燕雀何翩翩。
餘亦愜所從，漁樵十二年。種瓜漆園裏，鑿井盧門邊。
去去勿重陳，生涯難勉旃。或期遇春事，與爾復周旋。
投報空回首，狂歌謝比肩。
212.05 【睢陽酬別暢大判官】高適
吾友遇知己，策名逢聖朝。高才擅白雪，逸翰懷青霄。
承詔選嘉賓，慨然即馳軺。清晝下公館，尺書忽相邀。
留歡惜別離，畢景駐行鑣。言及沙漠事，益令胡馬驕。
丈夫拔東蕃，聲冠霍嫖姚。兜鍪衝矢石，鐵甲生風飆。
諸將出冷陘，連營濟石橋。酋豪盡俘馘，子弟輸征徭。
邊庭絕刁斗，戰地成漁樵。榆關夜不扃，塞口長蕭蕭。
降胡滿薊門，一一能射鵰。軍中多宴樂，馬上何輕趫。
戎狄本無厭，羈縻非一朝。飢附誠足用，飽飛安可招。
李牧制儋藍，遺風豈寂寥。君還謝幕府，慎勿輕芻蕘。
212.06 【宴韋司戶山亭院】高適
人幽想靈山，意愜憐遠水。習靜務爲適，所居還復爾。
汲流漲華池，開酌宴君子。苔徑試窺踐，石屏可攀倚。
入門見中峯，攜手如萬里。橫琴了無事，垂釣應有以。
高館何沉沉，颯然涼風起。
212.07 【同諸公登慈恩寺浮圖】高適
香界泯羣有，浮圖豈諸相。登臨駭孤高，披拂欣大壯。
言是羽翼生，迥出虛空上。頓疑身世別，乃覺形神王。
宮闕皆戶前，山河盡檐向。秋風昨夜至，秦塞多清曠。
千里何蒼蒼，五陵鬱相望。盛時慚阮步，末宦知周防。
輸效獨無因，斯焉可遊放。
212.08 【同薛司直諸公秋霽曲江俯見南山作】高適
南山鬱初霽，曲江湛不流。若臨瑤池前，想望崑崙丘。
回首見黛色，眇然波上秋。深沉俯崢嶸，清淺延阻修。
連潭萬木影，插岸千巖幽。杳靄信難測，淵淪無暗投。
片雲對漁父，獨鳥隨虛舟。我心寄青霞，世事慚白鷗。
得意在乘興，忘懷非外求。良辰自多暇，欣與數子游。
212.09 【登廣陵棲靈寺塔】高適
淮南富登臨，茲塔信奇最。直上造雲族，憑虛納天籟。
迥然碧海西，獨立飛鳥外。始知高興盡，適與賞心會。
連山黯吳門，喬木吞楚塞。城池滿窗下，物象歸掌內。
遠思駐江帆，暮時結春靄。軒車疑蠢動，造化資大塊。
何必了無身，然後知所退。
212.010 【登百丈峯二首】高適
朝登百丈峯，遙望燕支道。漢壘青冥間，胡天白如掃。
憶昔霍將軍，連年此征討。匈奴終不滅，寒山徒草草。
唯見鴻雁飛，令人傷懷抱。
晉武輕後事，惠皇終已昏。豺狼塞瀍洛，胡羯爭乾坤。
四海如鼎沸，五原徒自尊。而今白庭路，猶對青陽門。
朝市不足問，君臣隨草根。
212.011 【同羣公秋登琴臺】高適
古蹟使人感，琴臺空寂寥。靜然顧遺塵，千載如昨朝。
臨眺自茲始，羣賢久相邀。德與形神高，孰知天地遙。
四時何倏忽，六月鳴秋蜩。萬象歸白帝，平川橫赤霄。
猶是對夏伏，幾時有涼飆。燕雀滿檐楹，鴻鵠摶扶搖。
物性各自得，我心在漁樵。兀然還復醉，尚握尊中瓢。
212.012 【同羣公出獵海上】高適
畋獵自古昔，況伊心賞俱。偶與羣公遊，曠然出平蕪。
層陰漲溟海，殺氣窮幽都。鷹隼何翩翩，馳驟相傳呼。
豺狼竄榛莽，麋鹿罹艱虞。高鳥下騂弓，困獸鬥匹夫。
塵驚大澤晦，火燎深林枯。失之有餘恨，獲者無全驅。
咄彼工拙間，恨非指蹤徒。猶懷老氏訓，感嘆此歡娛。
212.013 【同羣公題鄭少府田家（此公昔任白馬尉，今寄住滑臺）】高適
鄭侯應悽惶，五十頭盡白。昔爲南昌尉，今作東郡客。
與語多遠情，論心知所益。秋林既清曠，窮巷空淅瀝。
蝶舞園更閒，雞鳴日雲夕。男兒未稱意，其道固無適。
勸君且杜門，勿嘆人事隔。
212.014 【同羣公題中山寺】高適
平原十里外，稍稍雲巖深。遂及清淨所，都無人世心。
名僧既禮謁，高閣復登臨。石壁倚松徑，山田多慄林。
超遙盡巘崿，逼側仍嶇嶔。吾欲休世事，於焉聊自任。
212.015 【同羣公宿開善寺，贈陳十六所居】高適
駕車出人境，避暑投僧家。裴回龍象側，始見香林花。
讀書不及經，飲酒不勝茶。知君悟此道，所未搜袈裟。
談空忘外物，持誡破諸邪。則是無心地，相看唯月華。
212.016 【同韓四、薛三東亭玩月】高適
遠遊悵不樂，茲賞吾道存。款曲故人意，辛勤清夜言。
東亭何寥寥，佳境無朝昏。階墀近洲渚，戶牖當郊原。
矧乃窮周旋，遊時怡討論。樹陰蕩瑤瑟，月氣延清尊。
明河帶飛雁，野火連荒村。對此更愁予，悠哉懷故園。
212.017 【同敬八、盧五泛河間清河】高適
清川在城下，沿泛多所宜。同濟愜數公，玩物欣良時。
飄颻波上興，燕婉舟中詞。昔陟乃平原，今來忽漣漪。
東流達滄海，西流延滹池。雲樹共晦明，井邑相逶迤。
稍隨歸月帆，若與沙鷗期。漁父更留我，前潭水未滋。
212.018 【同房侍御山園新亭與邢判官同遊】高適
隱隱春城外，朦朧陳跡深。君子顧榛莽，興言傷古今。
決河導新流，疏徑蹤舊林。開亭俯川陸，時景宜招尋。
肅穆逢使軒，夤緣事登臨。忝遊芝蘭室，還對桃李陰。
岸遠白波來，氣喧黃鳥吟。因睹歌頌作，始知經濟心。
灌壇有遺風，單父多鳴琴。誰爲久州縣，蒼生懷德音。
212.019 【同馬太守聽九思法師講金剛經】高適
吾師晉陽寶，傑出山河最。途經世諦間，心到空王外。
鳴鐘山虎伏，說法天龍會。了義同建瓴，梵法若吹籟。
深知億劫苦，善喻恆沙大。舍施割肌膚，攀緣去親愛。
招提何清淨，良牧駐輕蓋。露冕衆香中，臨人覺苑內。
心持佛印久，標割魔軍退。願開初地因，永奉彌天對。
212.020 【漣上題樊氏水亭】高適
漣上非所趣，偶爲世務牽。經時駐歸棹，日夕對平川。
莫論行子愁，且得主人賢。亭上酒初熟，廚中魚每鮮。
自說宦遊來，因之居住偏。煮鹽滄海曲，種稻長淮邊。
四時常晏如，百口無饑年。菱芋藩籬下，漁樵耳目前。
異縣少朋從，我行復迍邅。向不逢此君，孤舟已言旋。
明日又分首，風濤還眇然。
212.021 【同呂判官從哥舒大夫破洪濟城回登積石軍多福七級浮圖】高適
塞口連濁河，轅門對山寺。寧知鞍馬上，獨有登臨事。
七級凌太清，千崖列蒼翠。飄飄方寓目，想像見深意。
高興殊未平，涼風颯然至。拔城陣雲合，轉旆胡星墜。
大將何英靈，官軍動天地。君懷生羽翼，本欲附騏驥。
款段苦不前，青冥信難致。一歌陽春後，三嘆終自愧。
212.022 【三君詠·魏鄭公（徵）】高適
鄭公經綸日，隋氏風塵昏。濟代取高位，逢時敢直言。
道光先帝業，義激舊君恩。寂寞臥龍處，英靈千載魂。
212.023 【三君詠·郭代公（元振）】高適
代公實英邁，津涯浩難識。擁兵抗矯徵，仗節歸有德。
縱橫負才智，顧盼安社稷。流落勿重陳，懷哉爲悽惻。
212.024 【三君詠·狄梁公（仁杰）】高適
梁公乃貞固，勳烈垂竹帛。昌言太后朝，潛運儲君策。
待賢開相府，共理登方伯。至今青雲人，猶是門下客。
212.025 【宓公琴臺詩三首】高適
宓子昔爲政，鳴琴登此臺。琴和人亦閒，千載稱其才。
臨眺忽悽愴，人琴安在哉。悠悠此天壤，唯有頌聲來。
邦伯感遺事，慨然建琴堂。乃知靜者心，千載猶相望。
入室想其人，出門何茫茫。唯見白雲合，東臨鄒魯鄉。
皤皤邑中老，自誇邑中理。何必升君堂，然後知君美。
開門無犬吠，早臥常晏起。昔人不忍欺，今我還復爾。
212.026 【李雲南徵蠻詩】高適
聖人赫斯怒，詔伐西南戎。肅穆廟堂上，深沉節制雄。
遂令感激士，得建非常功。料死不料敵，顧恩寧顧終。
鼓行天海外，轉戰蠻夷中。梯巘近高鳥，穿林經毒蟲。
鬼門無歸客，北戶多南風。蜂蠆隔萬里，雲雷隨九攻。
長驅大浪破，急擊羣山空。餉道忽已遠，懸軍垂欲窮。
精誠動白日，憤薄連蒼穹。野食掘田鼠，晡餐兼僰僮。
收兵列亭堠，拓地彌西東。臨事恥苟免，履危能飭躬。
將星獨照耀，邊色何溟濛。瀘水夜可涉，交州今始通。
歸來長安道，召見甘泉宮。廉藺若未死，孫吳知暗同。
相逢論意氣，慷慨謝深衷。
212.027 【題尉遲將軍新廟】高適
周室既板蕩，賊臣立嬰兒。將軍獨激昂，誓欲酬恩私。
孤城日無援，高節終可悲。家國共淪亡，精魂空在斯。
沉沉積冤氣，寂寂無人知。良牧懷深仁，與君建明祠。
父子俱血食，軒車每逶迤。我來薦蘋蘩，感嘆興此詞。
晨光上階闥，殺氣翻旌旗。明明幽冥理，至誠信莫欺。
唯夫二千石，多慶方自茲。
212.028 【觀李九少府翥樹宓子賤神祠碑】高適
吾友吏茲邑，亦嘗懷宓公。安知夢寐間，忽與精靈通。
一見興永嘆，再來激深衷。賓從何逶迤，二十四老翁。
於焉建層碑，突兀長林東。作者無愧色，行人感遺風。
坐令高岸盡，獨對秋山空。片石勿謂輕，斯言固難窮。
龍盤色絲外，鵲顧偃波中。形勝駐羣目，堅貞指蒼穹。
我非王仲宣，去矣徒發矇。
212.029 【同觀陳十六史興碑】高適
荊衡氣偏秀，江漢流不歇。此地多精靈，有時生才傑。
伊人今獨步，逸思能間發。永懷掩風騷，千載常矻矻。
新碑亦崔嵬，佳句懸日月。則是刊石經，終然繼檮杌。
我來觀雅制，慷慨變毛髮。季主盡荒淫，前王徒貽厥。
東周既削弱，兩漢更淪沒。西晉何披猖，五胡相唐突。
作歌乃彰善，比物仍惡訐。感嘆將謂誰，對之空咄咄。
212.030 【宋中十首】高適
梁王昔全盛，賓客復多才。悠悠一千年，陳跡唯高臺。
寂寞向秋草，悲風千里來。
朝臨孟諸上，忽見芒碭間。赤帝終已矣，白雲長不還。
時清更何有，禾黍遍空山。
景公德何廣，臨變莫能欺。三請皆不忍，妖星終自移。
君心本如此，天道豈無知。
梁苑白日暮，梁山秋草時。君王不可見，修竹令人悲。
九月桑葉盡，寒風鳴樹枝。
登高臨舊國，懷古對窮秋。落日鴻雁度，寒城砧杵愁。
昔賢不復有，行矣莫淹留。
出門望終古，獨立悲且歌。憶昔魯仲尼，悽悽此經過。
衆人不可向，伐樹將如何。
逍遙漆園吏，冥沒不知年。世事浮雲外，閒居大道邊。
古來同一馬，今我亦忘筌。
五霸遞征伐，宋人無戰功。解圍幸奇說，易子傷吾衷。
唯見盧門外，蕭條多轉蓬。
常愛宓子賤，鳴琴能自親。邑中靜無事，豈不由其身。
何意千年後，寂寞無此人。
閼伯去已久，高丘臨道傍。人皆有兄弟，爾獨爲參商。
終古猶如此。而今安可量。
212.031 【薊中作】高適
策馬自沙漠，長驅登塞垣。邊城何蕭條，白日黃雲昏。
一到征戰處，每愁胡虜翻。豈無安邊書，諸將已承恩。
惆悵孫吳事，歸來獨閉門。
212.032 【自淇涉黃河途中作十三首】高適
川上常極目，世情今已閒。去帆帶落日，徵路隨長山。
親友若雲霄，可望不可攀。於茲任所愜，浩蕩風波間。
清晨泛中流，羽族滿汀渚。黃鵠何處來，昂藏寡儔侶。
飛鳴無人見，飲啄豈得所。雲漢爾固知，胡爲不輕舉。
野人頭盡白，與我忽相訪。手持青竹竿，日暮淇水上。
雖老美容色，雖貧亦閒放。釣魚三十年，中心無所向。
南登滑臺上，卻望河淇間。竹樹夾流水，孤城對遠山。
念茲川路闊，羨爾沙鷗閒。長想別離處，猶無音信還。
東入黃河水，茫茫泛紆直。北望太行山，峨峨半天色。
山河相映帶，深淺未可測。自昔有賢才，相逢不相識。
秋日登滑臺，臺高秋已暮。獨行既未愜，懷土悵無趣。
晉宋何蕭條，羌胡散馳鶩。當時無戰略，此地即邊戍。
兵革徒自勤，山河孰雲固。乘閒喜臨眺，感物傷遊寓。
惆悵落日前，飄颻遠帆處。北風吹萬里，南雁不知數。
歸意方浩然，雲沙更回互。
亂流自茲遠，倚楫時一望。遙見楚漢城，崔嵬高山上。
天道昔未測，人心無所向。屠釣稱侯王，龍蛇爭霸王。
緬懷多殺戮，顧此生慘愴。聖代休甲兵，吾其得閒放。
茲川方悠邈，雲沙無前後。古堰對河壖，長林出淇口。
獨行非吾意，東向日已久。憂來誰得知，且酌尊中酒。
朝從北岸來，泊船南河滸。試共野人言，深覺農夫苦。
去秋雖薄熟，今夏猶未雨。耕耘日勤勞，租稅兼舄鹵。
園蔬空寥落，產業不足數。尚有獻芹心，無因見明主。
茫茫濁河注，懷古臨河濱。禹功本豁達，漢跡方因循。
坎德昔滂沱，馮夷胡不仁。激潏陵堤防，東郡多悲辛。
天子忽驚悼，從官皆負薪。畚築豈無謀，祈禱如有神。
宣房今安在，高岸空嶙峋。
我行倦風湍，輟棹將問津。空傳歌瓠子，感慨獨愁人。
孟夏桑葉肥，穠陰夾長津。蠶農有時節，田野無閒人。
臨水狎漁樵，望山懷隱淪。誰能去京洛，憔悴對風塵。
朝景入平川，川長復垂柳。遙看魏公墓，突兀前山後。
憶昔大業時，羣雄角奔走。伊人何電邁，獨立風塵首。
傳檄舉敖倉，擁兵屯洛口。連營一百萬，六合如可有。
方項終比肩，亂隋將假手。力爭固難恃，驕戰曷能久。
若使學蕭曹，功名當不朽。
皤皤河濱叟，相遇似有恥。輟榜聊問之，答言盡終始。
一生雖貧賤，九十年未死。且喜對兒孫，彌慚遠城市。
結廬黃河曲，垂釣長河裏。漫漫望雲沙，蕭條聽風水。
所思強飯食，永願在鄉里。萬事吾不知，其心只如此。
212.033 【宋中遇陳二】高適
常忝鮑叔義，所期王佐才。如何守苦節，獨此無良媒。
離別十年外，飄颻千里來。安知罷官後，惟見柴門開。
窮巷隱東郭，高堂詠南陔。籬根長花草，井上生莓苔。
伊昔望霄漢，於今倦蒿萊。男兒命未達，且盡手中杯。
212.034 【宋中遇劉書記有別】高適
何代無秀士，高門生此才。森然睹毛髮，若見河山來。
幾載困常調，一朝時運催。白身謁明主，待詔登雲臺。
相逢梁宋間，與我醉蒿萊。寒楚眇千里，雪天晝不開。
末路終離別，不能強悲哀。男兒爭富貴，勸爾莫遲迴。
212.035 【魯郡途中遇徐十八錄事（時此公學王書嗟別）】高適
誰謂嵩潁客，遂經鄒魯鄉。前臨少昊墟，始覺東蒙長。
獨行豈吾心，懷古激中腸。聖人久已矣，遊夏遙相望。
裴回野澤間，左右多悲傷。日出見闕里，川平知汶陽。
弱冠負高節，十年思自強。終然不得意，去去任行藏。
212.036 【遇沖和先生】高適
沖和生何代，或謂遊東溟。三命謁金殿，一言拜銀青。
自雲多方術，往往通神靈。萬乘親問道，六宮無敢聽。
昔去限霄漢，今來睹儀形。頭戴鶡鳥冠，手搖白鶴翎。
終日飲醇酒，不醉復不醒。常憶雞鳴山，每誦西升經。
拊背念離別，依然出戶庭。莫見今如此，曾爲一客星。
212.037 【魯西至東平】高適
沙岸拍不定，石橋水橫流。問津見魯俗，懷古傷家丘。
寥落千載後，空傳褒聖侯。
212.038 【東平路作三首】高適
南圖適不就，東走豈吾心。索索涼風動，行行秋水深。
蟬鳴木葉落，茲夕更愁霖。
明時好畫策，動欲幹王公。今日無成事，依依親老農。
扁舟向何處，吾愛汶陽中。
清曠涼夜月，裴回孤客舟。渺然風波上，獨愛前山秋。
秋至復搖落，空令行者愁。
212.039 【東平路中遇大水】高適
天災自古有，昏墊彌今秋。霖霪溢川原，澒洞涵田疇。
指途適汶陽，掛席經蘆洲。永望齊魯郊，白雲何悠悠。
傍沿鉅野澤，大水縱橫流。蟲蛇擁獨樹，麋鹿奔行舟。
稼穡隨波瀾，西成不可求。室居相枕藉，蛙黽聲啾啾。
仍憐穴蟻漂，益羨雲禽遊。農夫無倚著，野老生殷憂。
聖主當深仁，廟堂運良籌。倉廩終爾給，田租應罷收。
我心胡鬱陶，徵旅亦悲愁。縱懷濟時策，誰肯論吾謀。
212.040 【登壟】高適
壟頭遠行客，壟上分流水。流水無盡期，行人未雲已。
淺才登一命，孤劍通萬里。豈不思故鄉，從來感知己。
212.041 【苦雪四首】高適
二月猶北風，天陰雪冥冥。寥落一室中，悵然慚百齡。
苦愁正如此，門柳復青青。
惠連發清興，袁安念高臥。餘故非斯人，爲性兼懶惰。
賴茲尊中酒，終日聊自過。
濛濛灑平陸，淅瀝至幽居。且喜潤羣物，焉能悲斗儲。
故交久不見，鳥雀投吾廬。
孰雲久閒曠，本自保知寡。窮巷獨無成，春條只盈把。
安能羨鵬舉，且欲歌牛下。乃知古時人，亦有如我者。
212.042 【哭單父梁九少府】高適
開篋淚沾臆，見君前日書。夜臺今寂寞，獨是子云居。
疇昔探雲奇，登臨賦山水。同舟南浦下，望月西江裏。
契闊多別離，綢繆到生死。九原即何處，萬事皆如此。
晉山徒峨峨，斯人已冥冥。常時祿且薄，歿後家復貧。
妻子在遠道，弟兄無一人。十上多苦辛，一官恆自哂。
青雲將可致，白日忽先盡。唯有身後名，空留無遠近。
212.043 【哭裴少府】高適
世人誰不死，嗟君非生慮。扶病適到官，田園在何處。
公才羣吏感，葬事他人助。餘亦未識君，深悲哭君去。
