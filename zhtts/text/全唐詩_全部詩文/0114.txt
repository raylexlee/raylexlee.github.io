第114卷 包融 等
114.01 【登翅頭山題儼公石壁】包融
晨登翅頭山，山曛黃霧起。卻瞻迷向背，直下失城市。
暾日銜東郊，朝光生邑里。掃除諸煙氛，照出衆樓雉。
青爲洞庭山，白是太湖水。蒼茫遠郊樹，倏忽不相似。
萬象以區別，森然共盈幾。坐令開心胸，漸覺落塵滓。
北巖千餘仞，結廬誰家子。願陪中峯遊，朝暮白雲裏。
114.02 【阮公嘯臺】包融
荒臺森荊杞，蒙籠無上路。傳是古人跡，阮公長嘯處。
至今清風來，時時動林樹。逝者共已遠，升攀想遺趣。
靜然荒榛門，久之若有悟。靈光未歇滅，千載知仰慕。
114.03 【酬忠公林亭】包融
江外有真隱，寂居歲已侵。結廬近西術，種樹久成陰。
人跡乍及戶，車聲遙隔林。自言解塵事，咫尺能輜塵。
爲道豈廬霍，會靜由吾心。方秋院木落，仰望日蕭森。
持我興來趣，採菊行相尋。塵唸到門盡，遠情對君深。
一談入理窟，再索破幽襟。安得山中信，致書移尚禽。
114.04 【送國子張主簿】包融
湖岸纜初解，鶯啼別離處。遙見舟中人，時時一回顧。
坐悲芳歲晚，花落青軒樹。春夢隨我心，悠揚逐君去。
114.05 【和陳校書省中玩雪】包融
芸閣朝來雪，飄颻正滿空。褰開明月下，校理落花中。
色向懷鉛白，光因翰簡融。能令草玄者，回思入流風。
114.06 【和崔會稽詠王兵曹廳前湧泉勢城中字】包融
茂德來徵應，流泉入詠歌。含靈符上善，作字表中和。
有草恆垂露，無風欲偃波。爲看人共水，清白定誰多。
114.07 【賦得岸花臨水發】包融
笑笑傍溪花，叢叢逐岸斜。朝開川上日，夜發浦中霞。
照灼如臨鏡，豐茸勝浣紗。春來武陵道，幾樹落仙家。
114.013 【武陵桃源送人】包融
武陵川徑入幽遐，中有雞犬秦人家。
先時見者爲誰耶，源水今流桃復花。
114.014 【和薦福寺英公新構禪堂】丁仙芝
上人久棄世，中道自忘筌。寂照出羣有，了心清衆緣。
所以於此地，築館開青蓮。果藥羅砌下，煙虹垂戶前。
咒中灑甘露，指處流香泉。禪遠目無事，體清宵不眠。
枳聞廬山法，松入漢陽禪。一枕西山外，虛舟常浩然。
114.015 【贈朱中書】丁仙芝
十年種田濱五湖，十年遭澇盡爲蕪。頻年井稅常不足，
今年緡錢誰爲輸。東鄰轉谷五之利，西鄰販繒日已貴。
而我守道不遷業，誰能肯敢效此事。紫微侍郎白虎殿，
出入通籍迴天眷。晨趨彩筆柏梁篇，晝出雕盤大官膳。
會應憐爾居素約，可即長年守貧賤。
114.016 【戲贈姚侍御】丁仙芝
繁霜曉幕鳴柏烏，待子獸炭然金爐。重門啓鎖紫髯鬍。
新披驄馬隴西駒，頭戴獬豸急晨趨。明光殿前見天子，
今日應彈佞幸夫。
114.017 【餘杭醉歌贈吳山人】丁仙芝
曉幕紅襟燕，春城白項烏。只來樑上語，不向府中趨。
城頭坎坎鼓聲曙，滿庭新種櫻桃樹。桃花昨夜撩亂開，
當軒髮色映樓臺。十千兌得餘杭酒，二月春城長命杯。
酒後留君待明月，還將明月送君回。
114.018 【京中守歲】丁仙芝
守歲多然燭，通宵莫掩扉。客愁當暗滿，春色嚮明歸。
玉斗巡初匝，銀河落漸微。開正獻歲酒，千里間庭闈。
114.019 【渡揚子江】丁仙芝
桂楫中流望，空波兩畔明。林開揚子驛，山出潤州城。
海盡邊陰靜，江寒朔吹生。更聞風葉下，淅瀝度秋聲。
114.020 【長寧公主舊山池】丁仙芝
平陽舊池館，寂寞使人愁。座卷流黃簟，簾垂白玉鉤。
庭閒花自落，門閉水空流。追想吹簫處，應隨仙鶴遊。
114.021 【剡谿館聞笛】丁仙芝
夜久聞羌笛，寥寥虛客堂。山空響不散，谿靜曲宜長。
草木生邊氣，城池泛夕涼。虛然異風出，彷彿宿平陽。
114.022 【越裳貢白雉（一作孫昌胤詩）】丁仙芝
聖哲承休運，伊夔列上臺。覃恩丹徼遠，入貢素翬來。
北闕欣初見，南枝顧未回。斂容殘雪淨，矯翼片雲開。
馴擾將無懼，翻飛幸不猜。甘從上林裏，飲啄自徘徊。
114.023 【江南曲五首】丁仙芝
長幹斜路北，近浦是兒家。有意來相訪，明朝出浣紗。
發向橫塘口，船開值急流。知郎舊時意，且請攏船頭。
昨暝逗南陵，風聲波浪阻。入浦不逢人，歸家誰信汝。
未曉已成妝，乘潮去茫茫。因從京口渡，使報邵陵王。
始下芙蓉樓，言發琅琊岸。急爲打船開，惡許傍人見。
114.024 【句】丁仙芝
窮花常閉戶，秋城聞搗衣。
樹回早秋色，川長遲落暉。（見《吟窗雜錄》）
114.025 【石橋琪樹】蔡隱丘
山上天將近，人間路漸遙。誰當雲裏見，知欲渡仙橋。
114.026 【句】蔡隱丘
整巾千嶂聳，曳履百泉鳴。
114.027 【奉和扈從溫泉宮承恩賜浴】蔡希周
天行雲從指驪宮，浴日餘波錫詔同。彩殿氤氳擁香溜，
紗窗宛轉閉和風。來將蘭氣衝皇澤，去引星文捧碧空。
自憐遇坎便能止，願託仙槎路未通。
114.028 【同家兄題渭南王公別業】蔡希寂
好閒知在家，退跡何必深。不出人境外，蕭條江海心。
軒車自來往，空名對清陰。川涘將釣玉，鄉亭期散金。
素暉射流瀨，翠色綿森林。曾爲詩書癖，寧惟耕稼任。
吾兄許微尚，枉道來相尋。朝慶老萊服，夕閒安道琴。
文章遙頌美，寤寐增所欽。既鬱蒼生望，明時豈陸沉。
114.029 【登福先寺上方然公禪室】蔡希寂
名都標佛剎，梵構臨河干。舉目上方峻，森森青翠攢。
步登諸劫盡，忽造浮雲端。當暑敞扃闥，卻嫌絺綌寒。
禪房最高頂，靜者殊閒安。疏雨向空城，數峯簾外盤。
午鍾振衣坐，招我同一餐。真味雜飴露，衆香唯茝蘭。
晚來恣偃俯，茶果仍留歡。
114.030 【陝中作】蔡希寂
西別秦關近，東行陝服長。川原餘讓畔，歌吹憶遺棠。
河水流城下，山雲起路傍。更憐棲泊處，池館繞林篁。
114.031 【洛陽客舍逢祖詠留宴】蔡希寂
綿綿鐘漏洛陽城，客舍貧居絕送迎。
逢君貰酒因成醉，醉後焉知世上情。
114.032 【贈張敬微】蔡希寂
大河東北望桃林，雜樹冥冥結翠陰。
不知君作神仙尉，特訝行來雲霧深。
114.033 【江風行（一作長幹行）】張潮
婿貧如珠玉，婿富如埃塵。貧時不忘舊，富日多寵新。
妾本富家女，與君爲偶匹。惠好一何深，中門不曾出。
妾有繡衣裳，葳蕤金縷光。念君貧且賤，易此從遠方。
遠方三千里，思君心未已。日暮情更來，空望去時水。
孟夏麥始秀，江上多南風。商賈歸欲盡，君今尚巴東。
巴東有巫山，窈窕神女顏。常恐遊此方，果然不知還。
114.034 【襄陽行】張潮
玉盤轉明珠，君心無定準。昨見襄陽客，剩說襄陽好無盡。
襄漢水，峴山垂，漢水東流風北吹。只言一世長嬌寵，
那悟今朝見別離。君渡清羌渚，知人獨不語，
妾見鳥棲林，憶君相思深。莫作雲間鴻，離聲顧儔侶。
尚如匣中劍，分形會同處。是君婦，識君情，
怨君恨君爲此行。下牀一宿不可保，況乃萬里襄陽城。
襄陽傳近大堤北，君到襄陽莫回惑。大堤諸女兒，
憐錢不憐德。
114.035 【採蓮詞】張潮
朝出沙頭日正紅，晚來雲起半江中。
賴逢鄰女曾相識，並著蓮舟不畏風。
114.036 【江南行】張潮
茨菰葉爛別西灣，蓮子花開猶未還。
妾夢不離江水上，人傳郎在鳳凰山。
114.037 【長幹行（一作李白詩，一作李益詩）】張潮
憶昔深閨裏，煙塵不曾識。嫁與長幹人，沙頭候風色。
五月南風興，思君下巴陵。八月西風起，想君發揚子。
去來悲如何，見少離別多。湘潭幾日到，妾夢越風波。
昨夜狂風度，吹折江頭樹。淼淼暗無邊，行人在何處。
北客真三公，朱衣滿江中。薄暮來投宿，數朝不肯東。
好乘浮雲驄，佳期蘭渚東。鴛鴦綠浦上，翡翠錦屏中。
自憐十五餘，顏色桃花紅。那作商人婦，愁水復愁風。
114.038 【句】張潮
寒林苞晚橘，風絮露垂楊。（《紀事》。又見周瑀詩中）
114.039 【遊棲霞寺】張翬
躋險入幽林，翠微含竹殿。泉聲無休歇，山色時隱見。
潮來雜風雨，梅落成霜霰。一從方外遊，頓覺塵心變。
114.040 【絕句】張翬
茫茫煙水上，日暮陰雲飛。孤坐正愁緒，湖南誰搗衣。
114.041 【潘司馬別業】周瑀
門對青山近，汀牽綠草長。寒深包晚橘，風緊落垂楊。
湖畔聞漁唱，天邊數雁行。蕭然有高士，清思滿書堂。
114.042 【送潘三入京】周瑀
故人嗟此別，相送出煙坰。柳色分官路，荷香入水亭。
離歌未盡曲，酌酒共忘形。把手河橋上，孤山日暮青。
114.043 【臨川山行】周瑀
朝見青山雪，暮見青山雲。雲山無斷絕，秋思日紛紛。
114.044 【清谿館作】談戭
指途清谿裏，左右唯深林。雲蔽望鄉處，雨愁爲客心。
遇人多物役，聽鳥時幽音。何必滄浪水，庶茲浣塵襟。
114.045 【句】談戭
清清江潭樹，日夕增所思。
114.046 【塞上】殷遙
萬里隤城在，三邊虜氣衰。沙填孤嶂角，燒斷故關碑。
馬色經寒慘，雕聲帶晚悲。將軍正閒暇，留客換歌辭。
114.047 【送友人下第歸省（一作劉得仁詩）】殷遙
君此卜行日，高堂應夢歸。莫將和氏淚，滴著老萊衣。
嶽雨連河細，田禽出麥飛。到家調膳後，吟好送斜暉。
114.048 【送杜士瞻楚州覲省】殷遙
風流與才思，俱似晉時人。淮月歸心促，江花入興新。
雲深滄海暮，柳暗白門春。共道官猶小，憐君孝養親。
114.049 【友人山亭】殷遙
故人雖薄宦，往往涉清溪。鑿牖對山月，褰裳拂澗霓。
游魚逆水上，宿鳥向風棲。一見桃花發，能令秦漢迷。
114.050 【春晚山行】殷遙
寂歷青山晚，山行趣不稀。野花成子落，江燕引雛飛。
暗草薰苔徑，晴楊掃石磯。俗人猶語此，餘亦轉忘歸。
114.051 【寄張徵古】沈如筠
寂歷遠山意，微冥半空碧。綠蘿無冬春，彩雲竟朝夕。
張子海內奇，久爲巖中客。聖君當夢想，安得老松石。
114.052 【閨怨二首】沈如筠
雁盡書難寄，愁多夢不成。願隨孤月影，流照伏波營。
隴底嗟長別，流襟一動君。何言幽咽所，更作死生分。
114.053 【寄天台司馬道士】沈如筠
河洲花豔爚，庭樹光彩蒨。白雲天台山，可思不可見。
114.054 【句】沈如筠
思酸寒雁斷，淅瀝秋樹空。
漁陽燕舊都，美女花不如。（見《吟窗雜錄》）
114.055 【詠黃鶯（一作鄭愔詩，又作鄭縉）】孫處玄
欲囀聲猶澀，將飛羽未調。高風不借便，何處得遷喬。
114.056 【失題】孫處玄
漢家輕壯士，無狀殺彭王。一遇風塵起，令誰守四方。
114.057 【句】孫處玄
殘花與露落，墜葉隨風翻。
日側南澗幽，風凝北林暮。
114.058 【折楊柳】徐延壽
大道連國門，東西種楊柳。葳蕤君不見，嫋娜垂來久。
緣枝棲暝禽，雄去雌獨吟。餘花怨春盡，微月起秋陰。
坐望窗中蝶，起攀枝上葉。好風吹長條，婀娜何如妾。
妾見柳園新，高樓四五春。莫吹鬍塞曲，愁殺隴頭人。
114.059 【南州行】徐延壽
搖艇至南國，國門連大江。中洲西邊岸，數步一垂楊。
金釧越溪女，羅衣胡粉香。織縑春捲幔，採蕨暝提筐。
弄瑟嬌垂幌，迎人笑下堂。河頭浣衣處，無數紫鴛鴦。
114.060 【人日剪綵】徐延壽
閨婦持刀坐，自憐裁剪新。葉催情綴色，花寄手成春。
帖燕留妝戶，黏雞待餉人。擎來問夫婿，何處不如真。
114.061 【南中感懷】樊晃
南路蹉跎客未回，常嗟物候暗相催。
四時不變江頭草，十月先開嶺上梅。
114.062 【句】樊晃
巧裁蟬鬢畏風吹，盡作蛾眉恐人妒。
