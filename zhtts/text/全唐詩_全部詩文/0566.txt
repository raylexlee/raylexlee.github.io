第556卷 马戴
556.01 【边城独望】马戴
聊凭危堞望，倍起异乡情。霜落蒹葭白，山昏雾露生。
河滩胡雁下，戎垒汉鼙惊。独树残秋色，狂歌泪满缨。
556.02 【江亭赠别】马戴
长亭晚送君，秋色渡江濆。衰柳风难定，寒涛雪不分。
猿声离楚峡，帆影入湘云。独泛扁舟夜，山钟可卧闻。
556.03 【旅次寄贾岛兼简无可上人】马戴
相思边草长，回望水连空。雁过当行次，蝉鸣复客中。
壮年看即改，羸病计多同。傥宿林中寺，深凭问远公。
556.04 【寄剡中友人】马戴
故人今在剡，秋草意如何。岭暮云霞杂，潮回岛屿多。
沃洲僧几访，天姥客谁过。岁晚偏相忆，风生隔楚波。
556.05 【送国子韦丞】马戴
临水独相送，归期千里间。云回逢过雨，路转入连山。
一骑行芳草，新蝉发故关。遥聆茂陵下，夜启竹扉闲。
556.06 【题吴发原南居】马戴
闲居谁厌僻，门掩汉祠前。山色夏云映，树阴幽草连。
晴光分渚曲，绿气冒原田。何日远游罢，高枝已噪蝉。
556.07 【雒中寒夜姚侍御宅怀贾岛】马戴
夜木动寒色，雒阳城阙深。如何异乡思，更抱故人心。
微月关山远，闲阶霜霰侵。谁知石门路，待与子同寻。
556.08 【征妇叹】马戴
稚子在我抱，送君登远道。稚子今已行，念君上边城。
蓬根既无定，蓬子焉用生。但见请防胡，不闻言罢兵。
及老能得归，少者还长征。
556.09 【山中寄姚合员外】马戴
朝与城阙别，暮同麋鹿归。鸟鸣松观静，人过石桥稀。
木叶摇山翠，泉痕入涧扉。敢招仙署客，暂此拂朝衣。
556.010 【中秋月】马戴
阴魄出海上，望之增苦吟。冷搜骊颔重，寒彻蚌胎深。
皓气笼诸夏，清光射万岑。悠然天地内，皎洁一般心。
556.011 【下第寄友人】马戴
金门君待问，石室我思归。圣主尊黄屋，何人荐白衣。
年来御沟柳，赠别雨霏霏。
556.012 【寄广州杨参军】马戴
南方春景好，念子缓归心。身方脱野服，冠未系朝簪。
足恣平生赏，无虞外役侵。汀洲观鸟戏，向月和猿吟。
税驾楚山广，扬帆湘水深。采奇搜石穴，怀胜即枫林。
怅望极霞际，流情堕海阴。前朝杳难问，叹息洒鸣琴。
556.013 【离夜二首】马戴
东征辽水迥，北近单于台。戎衣挂宝剑，玉箸衔金杯。
红烛暗将灭，翠蛾终不开。
凝夜照离色，恐闻啼晚鸦。前年营雁塞，明月戍龙沙。
曾与五陵子，休装孤剑花。
556.014 【答太原从军杨员外送别】马戴
君将海月珮，赠之光我行。见知言不浅，怀报意非轻。
反照临岐思，中年未达情。河梁人送别，秋汉雁相鸣。
衰柳摇边吹，寒云冒古城。西游还献赋，应许托平生。
556.015 【送从叔重赴海南从事】马戴
又从连帅请，还作岭南行。穷海何时到，孤帆累月程。
乱蝉吟暮色，哀狖落秋声。晚路潮波起，寒葭雾雨生。
沙埋铜柱没，山簇瘴云平。念此别离苦，其如宗从情。
556.016 【送韩校书江西从事】马戴
出关寒色尽，云梦草生新。雁背岳阳雨，客行江上春。
遥程随水阔，枉路倒帆频。夕照临孤馆，朝霞发广津。
湖山潮半隔，郡壁岸斜邻。自此钟陵道，裁书有故人。
556.017 【送顾少府之永康】马戴
婺女星边去，春生即有花。寒关云复雪，古渡草连沙。
宿次吴江晚，行侵日徼斜。官传梅福政，县顾赤松家。
烧起明山翠，潮回动海霞。清高宜阅此，莫叹近天涯。
556.018 【幽上留别令狐侍郎】马戴
自别丘中隐，频年哭路岐。辛勤今若是，少壮岂多时。
露滴阴虫苦，秋声远客悲。晚营严鼓角，红叶拂旌旗。
北阙虚延望，西林久见思。川流寒水急，云返故山迟。
落照游人去，长空独鸟随。不堪风景隔，忠信寡相知。
556.019 【襄阳席上呈于司空（一作元稹诗）】马戴
花枝临水复临堤，也照清江也照泥。
寄语东君好抬举，夜来曾伴凤凰栖。
556.020 【宿裴氏溪居怀厉玄先辈】马戴
树下孤石坐，草间微有霜。同人不同北，云鸟自南翔。
迢递夜山色，清泠泉月光。西风耿离抱，江海遥相望。
556.021 【集宿姚殿中宅期僧无可不至】马戴
殿中日相命，开尊话旧时。馀钟催鸟绝，积雪阻僧期。
林静寒光远，天阴曙色迟。今夕复何夕，人谒去难追。
556.022 【宿贾岛原居（一作寻贾岛原东居）】马戴
寒雁过原急，渚边秋色深。烟霞向海岛，风雨宿园林。
俱住明时愿，同怀故国心。未能先隐迹，聊此一相寻。
556.023 【赠别空公】马戴
云门秋却入，微径久无人。后夜中峰月，空林百衲身。
寂寥寒磬尽，盥漱瀑泉新。履迹谁相见，松风扫石尘。
556.024 【府试观开元皇帝东封图】马戴
俨若翠华举，登封图乍开。冕旒明主立，冠剑侍臣陪。
迹类飞仙去，光同拜日来。粉痕疑检玉，黛色讶生苔。
挂壁云将起，陵风仗若回。何年复东幸，鲁叟望悠哉。
556.025 【府试水始冰】马戴
南池寒色动，北陆岁阴生。薄薄流澌聚，漓漓翠潋平。
暗沾霜稍厚，回照日还轻。乳窦悬残滴，湘流减恨声。
即堪金井贮，会映玉壶清。洁白心虽识，空期饮此明。
556.026 【边馆逢贺秀才】马戴
贫病无疏我与君，不知何事久离群。鹿裘共弊同为客，
龙阙将移拟献文。空馆夕阳鸦绕树，荒城寒色雁和云。
不堪吟断边笳晓，叶落东西客又分。
556.027 【宿王屋天坛】马戴
星斗半沈苍翠色，红霞远照海涛分。折松晓拂天坛雪，
投简寒窥玉洞云。绝顶醮回人不见，深林磬度鸟应闻。
未知谁与传金箓，独向仙祠拜老君。
556.028 【岐阳逢曲阳故人话旧】马戴
异地还相见，平生问可知。壮年俱欲暮，往事尽堪悲。
道路频艰阻，亲朋久别离。解兵逃白刃，谒帝值明时。
淹疾生涯故，因官事业移。鸡鸣关月落，雁度朔风吹。
客泪翻岐下，乡心落海湄。积愁何计遣，满酌浣相思。
556.029 【赠禅僧】马戴
弟子人天遍，童年在沃洲。开禅山木长，浣衲海沙秋。
振锡摇汀月，持瓶接瀑流。赤城何日上，鄙愿从师游。
556.030 【题庐山寺】马戴
白茅为屋宇编荆，数处阶墀石叠成。东谷笑言西谷响，
下方云雨上方晴。鼠惊樵客缘苍壁，猿戏山头撼紫柽。
别有一条投涧水，竹筒斜引入茶铛。
556.031 【题石瓮寺】马戴
僧室并皇宫，云门辇路同。渭分双阙北，山迥五陵东。
修绠悬林表，深泉汲洞中。人烟窥垤蚁，鸳瓦拂冥鸿。
藓壁松生峭，龛灯月照空。稀逢息心侣，独礼竺乾公。
556.032 【谒仙观二首】马戴
我生求羽化，斋沐造仙居。葛蔓没丹井，石函盛道书。
寒松多偃侧，灵洞遍清虚。一就泉西饮，云中采药蔬。
山空蕙气香，乳管折云房。愿值壶中客，亲传肘后方。
三更礼星斗，寸匕服丹霜。默坐树阴下，仙经横石床。
556.033 【送朴山人归新罗】马戴
浩渺行无极，扬帆但信风。云山过海半，乡树入舟中。
波定遥天出，沙平远岸穷。离心寄何处，目断曙霞东。
556.034 【题静住寺钦用上人房】马戴
寺近朝天路，多闻玉佩音。鉴人开慧眼，归鸟息禅心。
磬接星河曙，窗连夏木深。此中能宴坐，何必在云林。
556.035 【赠杨先辈（一作送杨之梁先辈）】马戴
平生闲放久，野鹿许为群。居止邻西岳，轩窗度白云。
斋心饭松子，话道接茅君。汉主思清净，休书谏猎文。
556.036 【酬李景章先辈】马戴
平生诗句忝多同，不得陪君奉至公。金镝自宜先中鹄，
铅刀甘且学雕虫。莺啼细柳临关路，燕接飞花绕汉宫。
九陌芳菲人竞赏，此时心在别离中。
556.037 【赠祠部令狐郎中】马戴
官初执宪称雄才，省转为郎雅望催。待制松阴移玉殿，
分宵露气静天台。算棋默向孤云坐，随鹤闲穷片水回。
忽忆十年相识日，小儒新自海边来。
556.038 【送册东夷王使】马戴
越海传金册，华夷礼命行。片帆秋色动，万里信潮生。
日映孤舟出，沙连绝岛明。翳空翻大鸟，飞雪洒长鲸。
旧鬓回应改，遐荒梦易惊。何当理风楫，天外问来程。
556.039 【送武陵王将军】马戴
河外今无事，将军有战名。艰难长剑缺，功业少年成。
晓仗亲云陛，寒宵突禁营。朱旗身外色，玉漏耳边声。
开閤谈宾至，调弓过雁惊。为儒多不达，见学请长缨。
556.040 【赠鄠县尉李先辈二首】马戴
同人家鄠杜，相见罢官时。野坐苔生石，荒居菊入篱。
听蝉临水久，送鹤背山迟。未拟还城阙，溪僧别有期。
休官不到阙，求静匪营他。种药唯愁晚，看云肯厌多。
渚边逢鹭下，林表伴僧过。闲检仙方试，松花酒自和。
556.041 【边将】马戴
玉榼酒频倾，论功笑李陵。红缰跑骏马，金镞掣秋鹰。
塞迥连天雪，河深彻底冰。谁言提一剑，勤苦事中兴。
556.042 【下第别令狐员外】马戴
论文期雨夜，饮酒及芳晨。坐叹百花发，潜惊双鬓新。
旧交多得路，别业远仍贫。便欲辞知己，归耕海上春。
556.043 【送春坊董正字浙右归觐】马戴
去觐毗陵日，秋残建业中。莎垂石城古，山阔海门空。
灌木寒樯远，层波皓月同。何当复雠校，春集少阳宫。
556.044 【送和北虏使】马戴
路始阴山北，迢迢雨雪天。长城人过少，沙碛马难前。
日入流沙际，阴生瀚海边。刀镮向月动，旌纛冒霜悬。
逐兽孤围合，交兵一箭传。穹庐移斥候，烽火绝祁连。
汉将行持节，胡儿坐控弦。明妃的回面，南送使君旋。
556.045 【摅情留别并州从事】马戴
浅学长自鄙，谬承贤达知。才希汉主召，玉任楚人疑。
年长惭漂泊，恩深惜别离。秋光独鸟过，暝色一蝉悲。
鹤发生何速，龙门上苦迟。雕虫羞朗鉴，干禄贵明时。
故国诚难返，青云致未期。空将感激泪，一自洒临岐。
556.046 【酬田卿送西游】马戴
华堂开翠簟，惜别玉壶深。客去当烦暑，蝉鸣复此心。
废城乔木在，古道浊河侵。莫虑西游远，西关绝陇阴。
556.047 【雪中送青州薛评事】马戴
腊景不可犯，从戎难自由。怜君急王事，走马赴边州。
岳雪明日观，海云冒营丘。惭无斗酒泻，敢望御重裘。
556.048 【哭京兆庞尹】马戴
神州丧贤尹，父老泣关中。未尽群生愿，才留及物功。
清光沉皎月，素业振遗风。履迹莓苔掩，珂声紫陌空。
从来受知者，会葬汉陵东。
556.049 【路傍树】马戴
古树何人种，清阴减昔时。莓苔根半露，风雨节偏危。
虫蠹心将穴，蝉催叶向衰。樵童不须翦，聊起邵公思。
556.050 【送客南游】马戴
拟卜何山隐，高秋指岳阳。苇干云梦色，橘熟洞庭香。
疏雨残虹影，回云背鸟行。灵均如可问，一为哭清湘。
556.051 【寄襄阳王公子】马戴
君马勒金羁，君家贮玉笄。白云登岘首，碧树醉铜鞮。
泽广荆州北，山多汉水西。鹿门知不隐，芳草自萋萋。
556.052 【集宿姚侍御宅怀永乐宰殷侍御】马戴
石田虞芮接，种树白云阴。穴闭神踪古，河流禹凿深。
樵人应满郭，仙鸟几巢林。此会偏相语，曾供雪夜吟。
556.053 【易水怀古】马戴
荆卿西去不复返，易水东流无尽期。
落日萧条蓟城北，黄沙白草任风吹。
556.054 【送僧二首】马戴
亲在平阳忆久归，洪河雨涨出关迟。
独过旧寺人稀识，一一杉松老别时。
龛中破衲自持行，树下禅床坐一生。
来往白云知岁久，满山猿鸟会经声。
556.055 【赠友人边游回（一作薛能诗）】马戴
游子新从绝塞回，自言曾上李陵台。
尊前语尽北风起，秋色萧条胡雁来。
556.056 【山中作】马戴
屐齿无泥竹策轻，莓苔梯滑夜难行。
独开石室松门里，月照前山空水声。
556.057 【出塞词】马戴
金带连环束战袍，马头冲雪度临洮。
卷旗夜劫单于帐，乱斫胡儿缺宝刀。
556.058 【寄云台观田秀才】马戴
云压松枝拂石窗，幽人独坐鹤成双。
晚来漱齿敲冰渚，闲读仙书倚翠幢。
556.059 【边上送杨侍御鞫狱回】马戴
狱成冤雪晚云开，豸角威清塞雁回。
飞将送迎遥避马，离亭不敢劝金杯。
556.060 【射雕骑】马戴
蕃面将军著鼠裘，酣歌冲雪在边州。
猎过黑山犹走马，寒雕射落不回头。
556.061 【高司马移竹】马戴
丛居堂下幸君移，翠掩灯窗露叶垂。
莫羡孤生在山者，无人看著拂云枝。
556.062 【赠前蔚州崔使君】马戴
战回脱剑绾铜鱼，塞雁迎风避隼旟。
欲识前时为郡政，校成上下考新书。
556.063 【秋思二首】马戴
万木秋霖后，孤山夕照馀。田园无岁计，寒近忆樵渔。
亭树霜霰满，野塘凫鸟多。蕙兰不可折，楚老徒悲歌。
556.064 【黄神谷纪事】马戴
霹雳振秋岳，折松横洞门。云龙忽变化，但觉玉潭昏。
556.065 【过亡友墓】马戴
忆昨送君葬，今看坟树高。寻思后期者，只是益生劳。
556.066 【闻瀑布冰折】马戴
万仞冰峭折，寒声投白云。光摇山月堕，我向石床闻。
556.067 【赠道者】马戴
深居白云穴，静注赤松经。往往龙潭上，焚香礼斗星。
556.068 【华下逢杨侍御】马戴
巨灵掌上月，玉女盆中泉。柱史息车看，孤云心浩然。
556.069 【新春闻赦（龙阳作）】马戴
道在猜谗息，仁深疾苦除。尧聪能下听，汤网本来疏。
556.070 【送李侍御福建从事】马戴
晋安来越国，蔓草故宫迷。钓渚龙应在，琴台鹤乱栖。
泛涛明月广，边海众山齐。宾府通兰棹，蛮僧接石梯。
片云和瘴湿，孤屿映帆低。上客多诗兴，秋猿足夜啼。
556.071 【酬刑部姚郎中】马戴
路岐人不见，尚得记心中。月忆潇湘渚，春生兰杜丛。
鸟啼花半落，人散爵方空。所赠诚难答，泠然一雅风。
556.072 【送柳秀才往连州看弟】马戴
离人非逆旅，有弟谪连州。楚雨沾猿暮，湘云拂雁秋。
蒹葭行广泽，星月棹寒流。何处江关锁，风涛阻客愁。
556.073 【晚眺有怀】马戴
点点抱离念，旷怀成怨歌。高台试延望，落照在寒波。
此地芳草歇，旧山乔木多。悠然暮天际，但见鸟相过。
556.074 【山中兴作】马戴
高高丹桂枝，袅袅女萝衣。密叶浮云过，幽阴暮鸟归。
月和风翠动，花落瀑泉飞。欲剪兰为佩，中林露未晞。
556.075 【送皇甫协律淮南从事】马戴
辟书丞相草，招作广陵行。隋柳疏淮岸，汀洲接海城。
楚樯经雨泊，烟月隔潮生。谁与同尊俎，鸡鸾集虎营。
556.076 【别灵武令狐校书】马戴
北风吹别思，落月度关河。树隐流沙短，山平近塞多。
雁池戎马饮，雕帐戍人过。莫虑行军苦，华夷道正和。
556.077 【田氏南楼对月】马戴
主人同露坐，明月在高台。咽咽阴虫叫，萧萧寒雁来。
影摇疏木落，魄转曙钟开。幸免丹霞映，清光溢酒杯。
556.078 【送宗密上人】马戴
门前九陌尘，石上定中身。近放辽天鹤，曾为南岳人。
腊高松叶换，雪尽茗芽新。一自传香后，名山愿卜邻。
556.079 【白鹿原晚望】马戴
浐曲雁飞下，秦原人葬回。丘坟与城阙，草树共尘埃。
556.080 【失意书怀呈知己】马戴
直道何由启圣君，非才谁敢议论文。心存黄箓兼丹诀，
家忆青山与白云。麋鹿幽栖闲可近，鸳鸾高举势宜分。
微生不学刘琨辈，剑刃相交拟立勋。
556.081 【春日寻浐川王处士】马戴
碧草径微断，白云扉晚开。罢琴松韵发，鉴水月光来。
宿鸟排花动，樵童浇竹回。与君同露坐，涧石拂青苔。
556.082 【宿阳台观】马戴
玉洞仙何在，炉香客自焚。醮坛围古木，石磬响寒云。
曙月孤霞映，悬流峭壁分。心知人世隔，坐与鹤为群。
556.083 【寄金州姚使君员外】马戴
老怀清净化，乞去守洵阳。废井人应满，空林虎自藏。
迸泉疏石窦，残雨发椒香。山缺通巴峡，江流带楚樯。
忧农生野思，祷庙结云装。覆局松移影，听琴月堕光。
鸟鸣开郡印，僧去置禅床。罢贡金休凿，凌寒笋更长。
退公披鹤氅，高步隔鹓行。相见朱门内，麾幢拂曙霜。
556.084 【中秋夜坐有怀】马戴
秋光动河汉，耿耿曙难分。堕露垂丛药，残星间薄云。
心悬赤城峤，志向紫阳君。雁过海风起，萧萧时独闻。
556.085 【题镜湖野老所居（一作秦系诗）】马戴
湖里寻君去，樵风往返吹。树喧巢鸟出，路细葑田移。
沤苎成鱼网，枯根是酒卮。老年唯自适，生事任群儿。
556.086 【题女道士居（不饵芝朮四十馀年，一作秦系诗）】马戴
不饵住云溪，休丹罢药畦。杏花虚结子，石髓任成泥。
扫地青牛卧，栽松白鹤栖。共知仙女丽，莫是阮郎妻。
556.087 【送王道士（一作秦系诗）】马戴
真人俄整舄，双鹤屡飞翔。恐入壶中住，须传肘后方。
霓裳云气润，石径术苗香。一去何时见，仙家日月长。
556.088 【送道友入天台山作】马戴
却忆天台去，移居海岛空。观寒琪树碧，雪浅石桥通。
漱齿飞泉外，餐霞早境中。终期赤城里，披氅与君同。
556.089 【题章野人山居（一作秦系诗）】马戴
带郭茅亭诗兴饶，回看一曲倚危桥。门前山色能深浅，
壁上湖光自动摇。闲花散落填书帙，戏鸟低飞碍柳条。
向此隐来经几载，如今已是汉家朝。
556.090 【江中遇客】马戴
危石江中起，孤云岭上还。相逢皆得意，何处是乡关。
556.091 【期王炼师不至（一作秦系诗）】马戴
黄精蒸罢洗琼杯，林下从留石上苔。
昨日围棋未终局，多乘白鹤下山来。
556.092 【秋日送僧志幽归山寺（一作秦系诗）】马戴
禅室绳床在翠微，松间荷笠一僧归。
磬声寂历宜秋夜，手冷灯前自衲衣。
556.093 【句】马戴
申胥任向秦庭哭，靳尚终贻楚国忧。
