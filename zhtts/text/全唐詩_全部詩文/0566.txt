第556卷 馬戴
556.01 【邊城獨望】馬戴
聊憑危堞望，倍起異鄉情。霜落蒹葭白，山昏霧露生。
河灘胡雁下，戎壘漢鼙驚。獨樹殘秋色，狂歌淚滿纓。
556.02 【江亭贈別】馬戴
長亭晚送君，秋色渡江濆。衰柳風難定，寒濤雪不分。
猿聲離楚峽，帆影入湘雲。獨泛扁舟夜，山鍾可臥聞。
556.03 【旅次寄賈島兼簡無可上人】馬戴
相思邊草長，回望水連空。雁過當行次，蟬鳴復客中。
壯年看即改，羸病計多同。儻宿林中寺，深憑問遠公。
556.04 【寄剡中友人】馬戴
故人今在剡，秋草意如何。嶺暮雲霞雜，潮回島嶼多。
沃洲僧幾訪，天姥客誰過。歲晚偏相憶，風生隔楚波。
556.05 【送國子韋丞】馬戴
臨水獨相送，歸期千里間。雲回逢過雨，路轉入連山。
一騎行芳草，新蟬發故關。遙聆茂陵下，夜啓竹扉閒。
556.06 【題吳發原南居】馬戴
閒居誰厭僻，門掩漢祠前。山色夏雲映，樹陰幽草連。
晴光分渚曲，綠氣冒原田。何日遠遊罷，高枝已噪蟬。
556.07 【雒中寒夜姚侍御宅懷賈島】馬戴
夜木動寒色，雒陽城闕深。如何異鄉思，更抱故人心。
微月關山遠，閒階霜霰侵。誰知石門路，待與子同尋。
556.08 【徵婦嘆】馬戴
稚子在我抱，送君登遠道。稚子今已行，念君上邊城。
蓬根既無定，蓬子焉用生。但見請防胡，不聞言罷兵。
及老能得歸，少者還長征。
556.09 【山中寄姚合員外】馬戴
朝與城闕別，暮同麋鹿歸。鳥鳴松觀靜，人過石橋稀。
木葉搖山翠，泉痕入澗扉。敢招仙署客，暫此拂朝衣。
556.010 【中秋月】馬戴
陰魄出海上，望之增苦吟。冷搜驪頷重，寒徹蚌胎深。
皓氣籠諸夏，清光射萬岑。悠然天地內，皎潔一般心。
556.011 【下第寄友人】馬戴
金門君待問，石室我思歸。聖主尊黃屋，何人薦白衣。
年來御溝柳，贈別雨霏霏。
556.012 【寄廣州楊參軍】馬戴
南方春景好，念子緩歸心。身方脫野服，冠未系朝簪。
足恣平生賞，無虞外役侵。汀洲觀鳥戲，向月和猿吟。
稅駕楚山廣，揚帆湘水深。採奇搜石穴，懷勝即楓林。
悵望極霞際，流情墮海陰。前朝杳難問，嘆息灑鳴琴。
556.013 【離夜二首】馬戴
東征遼水迥，北近單于臺。戎衣掛寶劍，玉箸銜金盃。
紅燭暗將滅，翠蛾終不開。
凝夜照離色，恐聞啼晚鴉。前年營雁塞，明月戍龍沙。
曾與五陵子，休裝孤劍花。
556.014 【答太原從軍楊員外送別】馬戴
君將海月珮，贈之光我行。見知言不淺，懷報意非輕。
反照臨岐思，中年未達情。河梁人送別，秋漢雁相鳴。
衰柳搖邊吹，寒雲冒古城。西遊還獻賦，應許託平生。
556.015 【送從叔重赴海南從事】馬戴
又從連帥請，還作嶺南行。窮海何時到，孤帆累月程。
亂蟬吟暮色，哀狖落秋聲。晚路潮波起，寒葭霧雨生。
沙埋銅柱沒，山簇瘴雲平。念此別離苦，其如宗從情。
556.016 【送韓校書江西從事】馬戴
出關寒色盡，雲夢草生新。雁背岳陽雨，客行江上春。
遙程隨水闊，枉路倒帆頻。夕照臨孤館，朝霞發廣津。
湖山潮半隔，郡壁岸斜鄰。自此鍾陵道，裁書有故人。
556.017 【送顧少府之永康】馬戴
婺女星邊去，春生即有花。寒關雲復雪，古渡草連沙。
宿次吳江晚，行侵日徼斜。官傳梅福政，縣顧赤松家。
燒起明山翠，潮回動海霞。清高宜閱此，莫嘆近天涯。
556.018 【幽上留別令狐侍郎】馬戴
自別丘中隱，頻年哭路岐。辛勤今若是，少壯豈多時。
露滴陰蟲苦，秋聲遠客悲。晚營嚴鼓角，紅葉拂旌旗。
北闕虛延望，西林久見思。川流寒水急，雲返故山遲。
落照遊人去，長空獨鳥隨。不堪風景隔，忠信寡相知。
556.019 【襄陽席上呈於司空（一作元稹詩）】馬戴
花枝臨水復臨堤，也照清江也照泥。
寄語東君好抬舉，夜來曾伴鳳凰棲。
556.020 【宿裴氏溪居懷厲玄先輩】馬戴
樹下孤石坐，草間微有霜。同人不同北，雲鳥自南翔。
迢遞夜山色，清泠泉月光。西風耿離抱，江海遙相望。
556.021 【集宿姚殿中宅期僧無可不至】馬戴
殿中日相命，開尊話舊時。餘鍾催鳥絕，積雪阻僧期。
林靜寒光遠，天陰曙色遲。今夕復何夕，人謁去難追。
556.022 【宿賈島原居（一作尋賈島原東居）】馬戴
寒雁過原急，渚邊秋色深。煙霞向海島，風雨宿園林。
俱住明時願，同懷故國心。未能先隱跡，聊此一相尋。
556.023 【贈別空公】馬戴
雲門秋卻入，微徑久無人。後夜中峯月，空林百衲身。
寂寥寒磬盡，盥漱瀑泉新。履跡誰相見，松風掃石塵。
556.024 【府試觀開元皇帝東封圖】馬戴
儼若翠華舉，登封圖乍開。冕旒明主立，冠劍侍臣陪。
跡類飛仙去，光同拜日來。粉痕疑檢玉，黛色訝生苔。
掛壁雲將起，陵風仗若回。何年復東幸，魯叟望悠哉。
556.025 【府試水始冰】馬戴
南池寒色動，北陸歲陰生。薄薄流澌聚，漓漓翠瀲平。
暗沾霜稍厚，回照日還輕。乳竇懸殘滴，湘流減恨聲。
即堪金井貯，會映玉壺清。潔白心雖識，空期飲此明。
556.026 【邊館逢賀秀才】馬戴
貧病無疏我與君，不知何事久離羣。鹿裘共弊同爲客，
龍闕將移擬獻文。空館夕陽鴉繞樹，荒城寒色雁和雲。
不堪吟斷邊笳曉，葉落東西客又分。
556.027 【宿王屋天壇】馬戴
星斗半沈蒼翠色，紅霞遠照海濤分。折松曉拂天壇雪，
投簡寒窺玉洞雲。絕頂醮回人不見，深林磬度鳥應聞。
未知誰與傳金籙，獨向仙祠拜老君。
556.028 【岐陽逢曲陽故人話舊】馬戴
異地還相見，平生問可知。壯年俱欲暮，往事盡堪悲。
道路頻艱阻，親朋久別離。解兵逃白刃，謁帝值明時。
淹疾生涯故，因官事業移。雞鳴關月落，雁度朔風吹。
客淚翻岐下，鄉心落海湄。積愁何計遣，滿酌浣相思。
556.029 【贈禪僧】馬戴
弟子人天遍，童年在沃洲。開禪山木長，浣衲海沙秋。
振錫搖汀月，持瓶接瀑流。赤城何日上，鄙願從師遊。
556.030 【題廬山寺】馬戴
白茅爲屋宇編荊，數處階墀石疊成。東谷笑言西谷響，
下方雲雨上方晴。鼠驚樵客緣蒼壁，猿戲山頭撼紫檉。
別有一條投澗水，竹筒斜引入茶鐺。
556.031 【題石甕寺】馬戴
僧室並皇宮，雲門輦路同。渭分雙闕北，山迥五陵東。
修綆懸林表，深泉汲洞中。人煙窺垤蟻，鴛瓦拂冥鴻。
蘚壁松生峭，龕燈月照空。稀逢息心侶，獨禮竺乾公。
556.032 【謁仙觀二首】馬戴
我生求羽化，齋沐造仙居。葛蔓沒丹井，石函盛道書。
寒松多偃側，靈洞遍清虛。一就泉西飲，雲中採藥蔬。
山空蕙氣香，乳管折雲房。願值壺中客，親傳肘後方。
三更禮星斗，寸匕服丹霜。默坐樹陰下，仙經橫石牀。
556.033 【送樸山人歸新羅】馬戴
浩渺行無極，揚帆但信風。雲山過海半，鄉樹入舟中。
波定遙天出，沙平遠岸窮。離心寄何處，目斷曙霞東。
556.034 【題靜住寺欽用上人房】馬戴
寺近朝天路，多聞玉佩音。鑑人開慧眼，歸鳥息禪心。
磬接星河曙，窗連夏木深。此中能宴坐，何必在雲林。
556.035 【贈楊先輩（一作送楊之梁先輩）】馬戴
平生閒放久，野鹿許爲羣。居止鄰西嶽，軒窗度白雲。
齋心飯松子，話道接茅君。漢主思清淨，休書諫獵文。
556.036 【酬李景章先輩】馬戴
平生詩句忝多同，不得陪君奉至公。金鏑自宜先中鵠，
鉛刀甘且學雕蟲。鶯啼細柳臨關路，燕接飛花繞漢宮。
九陌芳菲人競賞，此時心在別離中。
556.037 【贈祠部令狐郎中】馬戴
官初執憲稱雄才，省轉爲郎雅望催。待制松陰移玉殿，
分宵露氣靜天台。算棋默向孤雲坐，隨鶴閒窮片水回。
忽憶十年相識日，小儒新自海邊來。
556.038 【送冊東夷王使】馬戴
越海傳金冊，華夷禮命行。片帆秋色動，萬里信潮生。
日映孤舟出，沙連絕島明。翳空翻大鳥，飛雪灑長鯨。
舊鬢回應改，遐荒夢易驚。何當理風楫，天外問來程。
556.039 【送武陵王將軍】馬戴
河外今無事，將軍有戰名。艱難長劍缺，功業少年成。
曉仗親雲陛，寒宵突禁營。朱旗身外色，玉漏耳邊聲。
開閤談賓至，調弓過雁驚。爲儒多不達，見學請長纓。
556.040 【贈鄠縣尉李先輩二首】馬戴
同人家鄠杜，相見罷官時。野坐苔生石，荒居菊入籬。
聽蟬臨水久，送鶴背山遲。未擬還城闕，溪僧別有期。
休官不到闕，求靜匪營他。種藥唯愁晚，看雲肯厭多。
渚邊逢鷺下，林表伴僧過。閒檢仙方試，松花酒自和。
556.041 【邊將】馬戴
玉榼酒頻傾，論功笑李陵。紅繮跑駿馬，金鏃掣秋鷹。
塞迥連天雪，河深徹底冰。誰言提一劍，勤苦事中興。
556.042 【下第別令狐員外】馬戴
論文期雨夜，飲酒及芳晨。坐嘆百花發，潛驚雙鬢新。
舊交多得路，別業遠仍貧。便欲辭知己，歸耕海上春。
556.043 【送春坊董正字浙右歸覲】馬戴
去覲毗陵日，秋殘建業中。莎垂石城古，山闊海門空。
灌木寒檣遠，層波皓月同。何當復讎校，春集少陽宮。
556.044 【送和北虜使】馬戴
路始陰山北，迢迢雨雪天。長城人過少，沙磧馬難前。
日入流沙際，陰生瀚海邊。刀鐶向月動，旌纛冒霜懸。
逐獸孤圍合，交兵一箭傳。穹廬移斥候，烽火絕祁連。
漢將行持節，胡兒坐控弦。明妃的回面，南送使君旋。
556.045 【攄情留別幷州從事】馬戴
淺學長自鄙，謬承賢達知。才希漢主召，玉任楚人疑。
年長慚漂泊，恩深惜別離。秋光獨鳥過，暝色一蟬悲。
鶴髮生何速，龍門上苦遲。雕蟲羞朗鑑，幹祿貴明時。
故國誠難返，青雲致未期。空將感激淚，一自灑臨岐。
556.046 【酬田卿送西遊】馬戴
華堂開翠簟，惜別玉壺深。客去當煩暑，蟬鳴復此心。
廢城喬木在，古道濁河侵。莫慮西遊遠，西關絕隴陰。
556.047 【雪中送青州薛評事】馬戴
臘景不可犯，從戎難自由。憐君急王事，走馬赴邊州。
嶽雪明日觀，海雲冒營丘。慚無斗酒瀉，敢望御重裘。
556.048 【哭京兆龐尹】馬戴
神州喪賢尹，父老泣關中。未盡羣生願，才留及物功。
清光沉皎月，素業振遺風。履跡莓苔掩，珂聲紫陌空。
從來受知者，會葬漢陵東。
556.049 【路傍樹】馬戴
古樹何人種，清陰減昔時。莓苔根半露，風雨節偏危。
蟲蠹心將穴，蟬催葉向衰。樵童不須翦，聊起邵公思。
556.050 【送客南遊】馬戴
擬卜何山隱，高秋指岳陽。葦幹雲夢色，橘熟洞庭香。
疏雨殘虹影，回雲背鳥行。靈均如可問，一爲哭清湘。
556.051 【寄襄陽王公子】馬戴
君馬勒金羈，君家貯玉笄。白雲登峴首，碧樹醉銅鞮。
澤廣荊州北，山多漢水西。鹿門知不隱，芳草自萋萋。
556.052 【集宿姚侍御宅懷永樂宰殷侍御】馬戴
石田虞芮接，種樹白雲陰。穴閉神蹤古，河流禹鑿深。
樵人應滿郭，仙鳥幾巢林。此會偏相語，曾供雪夜吟。
556.053 【易水懷古】馬戴
荊卿西去不復返，易水東流無盡期。
落日蕭條薊城北，黃沙白草任風吹。
556.054 【送僧二首】馬戴
親在平陽憶久歸，洪河雨漲出關遲。
獨過舊寺人稀識，一一杉松老別時。
龕中破衲自持行，樹下禪牀坐一生。
來往白雲知歲久，滿山猿鳥會經聲。
556.055 【贈友人邊游回（一作薛能詩）】馬戴
遊子新從絕塞回，自言曾上李陵臺。
尊前語盡北風起，秋色蕭條胡雁來。
556.056 【山中作】馬戴
屐齒無泥竹策輕，莓苔梯滑夜難行。
獨開石室松門裏，月照前山空水聲。
556.057 【出塞詞】馬戴
金帶連環束戰袍，馬頭衝雪度臨洮。
卷旗夜劫單于帳，亂斫胡兒缺寶刀。
556.058 【寄雲臺觀田秀才】馬戴
雲壓松枝拂石窗，幽人獨坐鶴成雙。
晚來漱齒敲冰渚，閒讀仙書倚翠幢。
556.059 【邊上送楊侍御鞫獄回】馬戴
獄成冤雪晚雲開，豸角威清塞雁回。
飛將送迎遙避馬，離亭不敢勸金盃。
556.060 【射鵰騎】馬戴
蕃面將軍著鼠裘，酣歌衝雪在邊州。
獵過黑山猶走馬，寒雕射落不回頭。
556.061 【高司馬移竹】馬戴
叢居堂下幸君移，翠掩燈窗露葉垂。
莫羨孤生在山者，無人看著拂雲枝。
556.062 【贈前蔚州崔使君】馬戴
戰回脫劍綰銅魚，塞雁迎風避隼旟。
欲識前時爲郡政，校成上下考新書。
556.063 【秋思二首】馬戴
萬木秋霖後，孤山夕照餘。田園無歲計，寒近憶樵漁。
亭樹霜霰滿，野塘鳧鳥多。蕙蘭不可折，楚老徒悲歌。
556.064 【黃神谷紀事】馬戴
霹靂振秋嶽，折松橫洞門。雲龍忽變化，但覺玉潭昏。
556.065 【過亡友墓】馬戴
憶昨送君葬，今看墳樹高。尋思後期者，只是益生勞。
556.066 【聞瀑布冰折】馬戴
萬仞冰峭折，寒聲投白雲。光搖山月墮，我向石牀聞。
556.067 【贈道者】馬戴
深居白雲穴，靜注赤松經。往往龍潭上，焚香禮斗星。
556.068 【華下逢楊侍御】馬戴
巨靈掌上月，玉女盆中泉。柱史息車看，孤雲心浩然。
556.069 【新春聞赦（龍陽作）】馬戴
道在猜讒息，仁深疾苦除。堯聰能下聽，湯網本來疏。
556.070 【送李侍御福建從事】馬戴
晉安來越國，蔓草故宮迷。釣渚龍應在，琴臺鶴亂棲。
泛濤明月廣，邊海衆山齊。賓府通蘭棹，蠻僧接石梯。
片雲和瘴溼，孤嶼映帆低。上客多詩興，秋猿足夜啼。
556.071 【酬刑部姚郎中】馬戴
路岐人不見，尚得記心中。月憶瀟湘渚，春生蘭杜叢。
鳥啼花半落，人散爵方空。所贈誠難答，泠然一雅風。
556.072 【送柳秀才往連州看弟】馬戴
離人非逆旅，有弟謫連州。楚雨沾猿暮，湘雲拂雁秋。
蒹葭行廣澤，星月棹寒流。何處江關鎖，風濤阻客愁。
556.073 【晚眺有懷】馬戴
點點抱離念，曠懷成怨歌。高臺試延望，落照在寒波。
此地芳草歇，舊山喬木多。悠然暮天際，但見鳥相過。
556.074 【山中興作】馬戴
高高丹桂枝，嫋嫋女蘿衣。密葉浮雲過，幽陰暮鳥歸。
月和風翠動，花落瀑泉飛。欲剪蘭爲佩，中林露未晞。
556.075 【送皇甫協律淮南從事】馬戴
辟書丞相草，招作廣陵行。隋柳疏淮岸，汀洲接海城。
楚檣經雨泊，煙月隔潮生。誰與同尊俎，雞鸞集虎營。
556.076 【別靈武令狐校書】馬戴
北風吹別思，落月度關河。樹隱流沙短，山平近塞多。
雁池戎馬飲，雕帳戍人過。莫慮行軍苦，華夷道正和。
556.077 【田氏南樓對月】馬戴
主人同露坐，明月在高臺。咽咽陰蟲叫，蕭蕭寒雁來。
影搖疏木落，魄轉曙鍾開。倖免丹霞映，清光溢酒杯。
556.078 【送宗密上人】馬戴
門前九陌塵，石上定中身。近放遼天鶴，曾爲南嶽人。
臘高松葉換，雪盡茗芽新。一自傳香後，名山願卜鄰。
556.079 【白鹿原晚望】馬戴
滻曲雁飛下，秦原人葬回。丘墳與城闕，草樹共塵埃。
556.080 【失意書懷呈知己】馬戴
直道何由啓聖君，非才誰敢議論文。心存黃籙兼丹訣，
家憶青山與白雲。麋鹿幽棲閒可近，鴛鸞高舉勢宜分。
微生不學劉琨輩，劍刃相交擬立勳。
556.081 【春日尋滻川王處士】馬戴
碧草徑微斷，白雲扉晚開。罷琴松韻發，鑑水月光來。
宿鳥排花動，樵童澆竹回。與君同露坐，澗石拂青苔。
556.082 【宿陽臺觀】馬戴
玉洞仙何在，爐香客自焚。醮壇圍古木，石磬響寒雲。
曙月孤霞映，懸流峭壁分。心知人世隔，坐與鶴爲羣。
556.083 【寄金州姚使君員外】馬戴
老懷清淨化，乞去守洵陽。廢井人應滿，空林虎自藏。
迸泉疏石竇，殘雨發椒香。山缺通巴峽，江流帶楚檣。
憂農生野思，禱廟結雲裝。覆局松移影，聽琴月墮光。
鳥鳴開郡印，僧去置禪牀。罷貢金休鑿，凌寒筍更長。
退公披鶴氅，高步隔鵷行。相見朱門內，麾幢拂曙霜。
556.084 【中秋夜坐有懷】馬戴
秋光動河漢，耿耿曙難分。墮露垂叢藥，殘星間薄雲。
心懸赤城嶠，志向紫陽君。雁過海風起，蕭蕭時獨聞。
556.085 【題鏡湖野老所居（一作秦系詩）】馬戴
湖裏尋君去，樵風往返吹。樹喧巢鳥出，路細葑田移。
漚苧成魚網，枯根是酒卮。老年唯自適，生事任羣兒。
556.086 【題女道士居（不餌芝朮四十餘年，一作秦系詩）】馬戴
不餌住云溪，休丹罷藥畦。杏花虛結子，石髓任成泥。
掃地青牛臥，栽松白鶴棲。共知仙女麗，莫是阮郎妻。
556.087 【送王道士（一作秦系詩）】馬戴
真人俄整舄，雙鶴屢飛翔。恐入壺中住，須傳肘後方。
霓裳雲氣潤，石徑術苗香。一去何時見，仙家日月長。
556.088 【送道友入天台山作】馬戴
卻憶天台去，移居海島空。觀寒琪樹碧，雪淺石橋通。
漱齒飛泉外，餐霞早境中。終期赤城裏，披氅與君同。
556.089 【題章野人山居（一作秦系詩）】馬戴
帶郭茅亭詩興饒，回看一曲倚危橋。門前山色能深淺，
壁上湖光自動搖。閒花散落填書帙，戲鳥低飛礙柳條。
向此隱來經幾載，如今已是漢家朝。
556.090 【江中遇客】馬戴
危石江中起，孤雲嶺上還。相逢皆得意，何處是鄉關。
556.091 【期王鍊師不至（一作秦系詩）】馬戴
黃精蒸罷洗瓊杯，林下從留石上苔。
昨日圍棋未終局，多乘白鶴下山來。
556.092 【秋日送僧志幽歸山寺（一作秦系詩）】馬戴
禪室繩牀在翠微，松間荷笠一僧歸。
磬聲寂歷宜秋夜，手冷燈前自衲衣。
556.093 【句】馬戴
申胥任向秦庭哭，靳尚終貽楚國憂。
