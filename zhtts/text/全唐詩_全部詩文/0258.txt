第257卷 息夫牧 等
257.01 【冬夜宴蕭十丈因餞殷郭二子西上】息夫牧
有琴斯鳴，於宰之庭。君子蒞止，其心孔平。政既告成，
德以永貞。鳴琴有衎，於潁之畔。彼之才髦，其年未冠。
聞詩聞禮，斐兮璨璨。鳴琴其怡，於潁之湄。二子翰飛，
言戾京師。有鬱者桂，爰攀其枝。琴既鳴矣，宵既清矣。
烘煁有煒，酒醴惟旨。喟我寤嘆，籲其別矣。
257.02 【蟬鳴一篇五章】宋華
蟬其鳴矣，於彼疏桐。庇影容跡，何所不容。嘒嘒其長，
永託於風。未見君子，我心忡忡。既見君子，樂且有融。
彼蟬鳴矣，於林之表。含風飲露，以樂吾道。有懷載遷，
伊誰雲保。未見君子，我心悄悄。既見君子，披豁予抱。
蟬鳴蟬鳴，幽暢乎而。肅肅爾庭，遠近涼颸。言赴高柳，
叢篁間之。思而不見，如渴如飢。亦既覯止，我心則夷。
蟬鳴伊何，時運未與。匪嘆秋徂，怨斯路阻。願言莫從，
鬱悒誰語。君子至止，慰我延佇。何斯違斯，倏爾遐舉。
歲之秋深，蟬其夕吟。披衣軒除，蕭蕭風林。我友來斯，
言告離衿。何以敘懷，臨水鳴琴。何以贈言，委順浮沉。
257.03 【寄蕭穎士補正字】鄒象先
六月度開雲，三峯玩山翠。爾時黃綬屈，別後青雲致。
257.04 【河中晚霽】韋建
湖廣舟自輕，江天欲澄霽。是時清楚望，氣色猶霾曀。
踟躕金霞白，波上日初麗。煙紅落鏡中，樹木生天際。
杳杳涯欲斑，濛濛雲復閉。言垂星漢明，又睹寰瀛勢。
微興從此愜，悠然不知歲。試歌滄浪清，遂覺乾坤細。
肯念客衣薄，將期永投袂。遲迴漁父間，一雁聲嘹唳。
257.05 【泊舟盱眙】韋建
泊舟淮水次，霜降夕流清。夜久潮侵岸，天寒月近城。
平沙依雁宿，候館聽雞鳴。鄉國雲霄外，誰堪羈旅情。
257.06 【銓試後徵山別業寄源侍御】殷寅
別業在徵山，登高望畿甸。嚴令天地肅，城闕如何見。
藹藹王侯門，華軒日遊衒。幸逢休明代，山虜尚交戰。
投策去園林，率名皆拜選。聖君性則哲，濟濟多英彥。
裴楷能清通，山濤急推薦。謏才甘自屏，薄伎忝餘眷。
雖承國士恩，尚乏中人援。疇昔相知者，今茲秉天憲。
朱紱何赫赫，繡衣復蔥蒨。
257.07 【玄元皇帝應見賀聖祚無疆】殷寅
應歷生週日，修祠表漢年。復茲秦嶺上，更似霍山前。
昔贊神功啓，今符聖祚延。已題金簡字，仍訪玉堂仙。
睿祖光元始，曾孫體又玄。言因六夢接，慶葉九齡傳。
北闕心超矣，南山壽固然。無由同拜慶，竊抃賀陶甄。
257.08 【秋怨】柳中庸
玉樹起涼煙，凝情一葉前。別離傷曉鏡，搖落思秋弦。
漢壘關山月，胡笳塞北天。不知腸斷夢，空繞幾山川。
257.09 【春思贈人】柳中庸
紅粉當三五，青娥豔一雙。綺羅回錦陌，弦管入花江。
落雁驚金彈，拋杯瀉玉缸。誰知褐衣客，憔悴在書窗。
257.010 【幽院早春】柳中庸
草短花初拆，苔青柳半黃。隔簾春雨細，高枕曉鶯長。
無事含閒夢，多情識異香。欲尋蘇小小，何處覓錢塘。
257.011 【寒食戲贈】柳中庸
春暮越江邊，春陰寒食天。杏花香麥粥，柳絮伴鞦韆。
酒是芳菲節，人當桃李年。不知何處恨，已解入箏弦。
257.012 【聽箏】柳中庸
抽弦促柱聽秦箏，無限秦人悲怨聲。似逐春風知柳態，
如隨啼鳥識花情。誰家獨夜愁燈影，何處空樓思月明。
更入幾重離別恨，江南岐路洛陽城。
257.013 【河陽橋送別】柳中庸
黃河流出有浮橋，晉國歸人此路遙。
若傍闌干千里望，北風驅馬雨蕭蕭。
257.014 【徵怨】柳中庸
歲歲金河復玉關，朝朝馬策與刀環。
三春白雪歸青冢，萬里黃河繞黑山。
257.015 【涼州曲二首】柳中庸
關山萬里遠征人，一望關山淚滿巾。
青海戍頭空有月，黃沙磧裏本無春。
高檻連天望武威，窮陰拂地戍金微。
九城弦管聲遙發，一夜關山雪滿飛。
257.016 【江行】柳中庸
繁陰乍隱洲，落葉初飛浦。蕭蕭楚客帆，暮入寒江雨。
257.017 【丁評事宅秋夜宴集】柳中庸
翠幕捲回廊，銀燈開後堂。風驚擁砌葉，月冷滿庭霜。
綺席人將醉，繁弦夜未央。共憐今促席，誰道客愁長。
257.018 【夜渡江（一作姚崇詩）】柳中庸
夜渚帶浮煙，蒼茫晦遠天。舟輕不覺動，纜急始知牽。
聽笛遙尋岸，聞香暗識蓮。唯看去帆影，常恐客心懸。
257.019 【揚子途中】柳中庸
楚塞望蒼然，寒林古戍邊。秋風人渡水，落日雁飛天。
