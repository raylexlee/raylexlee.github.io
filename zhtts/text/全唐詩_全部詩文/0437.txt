第433卷 白居易
433.01 【朱陳村】白居易
徐州古豐縣，有村曰朱陳。去縣百餘裏，桑麻青氛氳。
機梭聲札札，牛驢走紜紜。女汲澗中水，男採山上薪。
縣遠官事少，山深人俗淳。有財不行商，有丁不入軍。
家家守村業，頭白不出門。生爲村之民，死爲村之塵。
田中老與幼，相見何欣欣。一村唯兩姓，世世爲婚姻。
親疏居有族，少長遊有羣。黃雞與白酒，歡會不隔旬。
生者不遠別，嫁娶先近鄰。死者不遠葬，墳墓多繞村。
既安生與死，不苦形與神。所以多壽考，往往見玄孫。
我生禮義鄉，少小孤且貧。徒學辨是非，只自取辛勤。
世法貴名教，士人重冠婚。以此自桎梏，信爲大謬人。
十歲解讀書，十五能屬文。二十舉秀才，三十爲諫臣。
下有妻子累，上有君親恩。承家與事國，望此不肖身。
憶昨旅遊初，迨今十五春。孤舟三適楚，羸馬四經秦。
晝行有飢色，夜寢無安魂。東西不暫住，來往若浮雲。
離亂失故鄉，骨肉多散分。江南與江北，各有平生親。
平生終日別，逝者隔年聞。朝憂臥至暮，夕哭坐達晨。
悲火燒心曲，愁霜侵鬢根。一生苦如此，長羨村中民。
433.02 【讀鄧魴詩】白居易
塵架多文集，偶取一卷披。未及看姓名，疑是陶潛詩。
看名知是君，惻惻令我悲。詩人多蹇厄，近日誠有之。
京兆杜子美，猶得一拾遺。襄陽孟浩然，亦聞鬢成絲。
嗟君兩不如，三十在布衣。擢第祿不及，新婚妻未歸。
少年無疾患，溘死於路歧。天不與爵壽，唯與好文詞。
此理勿複道，巧曆不能推。
433.03 【寄元九（自此後在渭村作）】白居易
晨雞才發聲，夕雀俄斂冀。晝夜往復來，疾如出入息。
非徒改年貌，漸覺無心力。自念因念君，俱爲老所逼。
君年雖校少，憔悴謫南國。三年不放歸，炎瘴消顏色。
山無殺草霜，水有含沙蜮。健否遠不知，書多隔年得。
願君少愁苦，我亦加餐食。各保金石軀，以慰長相憶。
433.04 【秋夕】白居易
葉聲落如雨，月色白似霜。夜深方獨臥，誰爲拂塵牀。
433.05 【夜雨】白居易
我有所念人，隔在遠遠鄉。我有所感事，結在深深腸。
鄉遠去不得，無日不瞻望。腸深解不得，無夕不思量。
況此殘燈夜，獨宿在空堂。秋天殊未曉，風雨正蒼蒼。
不學頭陀法，前心安可忘。
433.06 【秋霽】白居易
金火不相待，炎涼雨中變。林晴有殘蟬，巢冷無留燕。
沉吟卷長簟，愴惻收團扇。向夕稍無泥，閒步青苔院。
月出砧杵動，家家搗秋練。獨對多病妻，不能理針線。
冬衣殊未制，夏服行將綻。何以迎早秋，一杯聊自勸。
433.07 【嘆老三首】白居易
晨興照青鏡，形影兩寂寞。少年辭我去，白髮隨梳落。
萬化成於漸，漸衰看不覺。但恐鏡中顏，今朝老於昨。
人年少滿百，不得長歡樂。誰會天地心，千齡與龜鶴。
吾聞善醫者，今古稱扁鵲。萬病皆可治，唯無治老藥。
我有一握髮，梳理何稠直。昔似玄雲光，今如素絲色。
匣中有舊鏡，欲照先嘆息。自從頭白來，不欲明磨拭。
鴉頭與鶴頸，至老常如墨。獨有人鬢毛，不得終身黑。
前年種桃核，今歲成花樹。去歲新嬰兒，今年已學步。
但驚物長成，不覺身衰暮。去矣欲何如，少年留不住。
因書今日意，遍寄諸親故。壯歲不歡娛，長年當悔悟。
433.08 【送兄弟迴雪夜】白居易
日晦雲氣黃，東北風切切。時從村南還，新與兄弟別。
離襟淚猶溼，回馬嘶未歇。欲歸一室坐，天陰多無月。
夜長火消盡，歲暮雨凝結。寂寞滿爐灰，飄零上階雪。
對雪畫寒灰，殘燈明覆滅。灰死如我心，雪白如我發。
所遇皆如此，頃刻堪愁絕。回念入坐忘，轉憂作禪悅。
平生洗心法，正爲今宵設。
433.09 【溪中早春】白居易
南山雪未盡，陰嶺留殘白。西澗冰已消，春溜含新碧。
東風來幾日，蟄動萌草坼。潛知陽和功，一日不虛擲。
愛此天氣暖，來拂溪邊石。一坐欲忘歸，暮禽聲嘖嘖。
蓬蒿隔桑棗，隱映煙火夕。歸來問夜餐，家人烹薺麥。
433.010 【同友人尋澗花】白居易
聞有澗底花，貰得村中酒。與君來校遲，已逢搖落後。
臨觴有遺恨，悵望空溪口。記取花發時，期君重攜手。
我生日日老，春色年年有。且作來歲期，不知身健否。
433.011 【登村東古冢】白居易
高低古時冢，上有牛羊道。獨立最高頭，悠哉此懷抱。
回頭向村望，但見荒田草。村人不愛花，多種慄與棗。
自來此村住，不覺風光好。花少鶯亦稀，年年春暗老。
433.012 【夢裴相公】白居易
五年生死隔，一夕魂夢通。夢中如往日，同直金鑾宮。
彷彿金紫色，分明冰玉容。勤勤相眷意，亦與平生同。
既寤知是夢，憫然情未終。追想當時事，何殊昨夜中。
自我學心法，萬緣成一空。今朝爲君子，流涕一沾胸。
433.013 【晝寢】白居易
坐整白單衣，起穿黃草履。朝餐盥漱畢，徐下階前步。
暑風微變候，晝刻漸加數。院靜地陰陰，鳥鳴新葉樹。
獨行還獨臥，夏景殊未暮。不作午時眠，日長安可度。
433.014 【別行簡（時行簡闢盧坦劍南東川府）】白居易
漠漠病眼花，星星愁鬢雪。筋骸已衰憊，形影仍分訣。
梓州二千里，劍門五六月。豈是遠行時，火雲燒棧熱。
何言巾上淚，乃是腸中血。念此早歸來，莫作經年別。
433.015 【觀兒戲】白居易
髫齔七八歲，綺紈三四兒。弄塵復鬥草，盡日樂嬉嬉。
堂上長年客，鬢間新有絲。一看竹馬戲，每憶童騃時。
童騃饒戲樂，老大多憂悲。靜念彼與此，不知誰是癡。
433.016 【嘆常生】白居易
西村常氏子，臥疾不須臾。前旬猶訪我，今日忽雲殂。
時我病多暇，與之同野居。園林青藹藹，相去數里餘。
村鄰無好客，所遇唯農夫。之子何如者，往還猶勝無。
於今亦已矣，可爲一長吁。
433.017 【寄元九】白居易
一病經四年，親朋書信斷。窮通合易交，自笑知何晚。
元君在荊楚，去日唯雲遠。彼獨是何人，心如石不轉。
憂我貧病身，書來唯勸勉。上言少愁苦，下道加餐飯。
憐君爲謫吏，窮薄家貧褊。三寄衣食資，數盈二十萬。
豈是貪衣食，感君心繾綣。念我口中食，分君身上暖。
不因身病久，不因命多蹇。平生親友心，豈得知深淺。
433.018 【以鏡贈別】白居易
人言似明月，我道勝明月。明月非不明，一年十二缺。
豈如玉匣裏，如水常澄澈。月破天暗時，圓明獨不歇。
我慚貌醜老，繞鬢斑斑雪。不如贈少年，回照青絲髮。
因君千里去，持此將爲別。
433.019 【城上對月，期友人不至】白居易
古人惜晝短，勸令秉燭遊。況此迢迢夜，明月滿西樓。
復有盈尊酒，置在城上頭。期君君不至，人月兩悠悠。
照水煙波白，照人肌發秋。清光正如此，不醉即須愁。
433.020 【念金鑾子二首】白居易
衰病四十身，嬌癡三歲女。非男猶勝無，慰情時一撫。
一朝舍我去，魂影無處所。況念夭札時，嘔啞初學語。
始知骨肉愛，乃是憂悲聚。唯思未有前，以理遣傷苦。
忘懷日已久，三度移寒暑。今日一傷心，因逢舊乳母。
與爾爲父子，八十有六旬。忽然又不見，邇來三四春。
形質本非實，氣聚偶成身。恩愛元是妄，緣合暫爲親。
念茲庶有悟，聊用遣悲辛。暫將理自奪，不是忘情人。
433.021 【對酒】白居易
人生一百歲，通計三萬日。何況百歲人，人間百無一。
賢愚共零落，貴賤同埋沒。東岱前後魂，北邙新舊骨。
復聞藥誤者，爲愛延年術。又有憂死者，爲貪政事筆。
藥誤不得老，憂死非因疾。誰言人最靈，知得不知失。
何如會親友，飲此杯中物。能沃煩慮消，能陶真性出。
所以劉阮輩，終年醉兀兀。
433.022 【渭村雨歸】白居易
渭水寒漸落，離離蒲稗苗。閒傍沙邊立，看人刈葦苕。
近水風景冷，晴明猶寂寥。復茲夕陰起，野色重蕭條。
蕭條獨歸路，暮雨溼村橋。
433.023 【諭懷】白居易
黑頭日已白，白麪日已黑。人生未死間，變化何終極。
常言在己者，莫若形與色。一朝改變來，止遏不能得。
況彼身外事，悠悠通與塞。
433.024 【喜友至留宿】白居易
村中少賓客，柴門多不開。忽聞車馬至，雲是故人來。
況值風雨夕，愁心正悠哉。願君且同宿，盡此手中杯。
人生開口笑，百年都幾回。
433.025 【西原晚望】白居易
花菊引閒行，行上西原路。原上晚無人，因高聊四顧。
南阡有煙火，北陌連墟墓。村鄰何蕭疏，近者猶百步。
吾廬在其下，寂寞風日暮。門外轉枯蓬，籬根伏寒兔。
故園汴水上，離亂不堪去。近歲始移家，飄然此村住。
新屋五六間，古槐八九樹。便是衰病身，此生終老處。
433.026 【感鏡】白居易
美人與我別，留鏡在匣中。自從花顏去，秋水無芙蓉。
經年不開匣，紅埃覆青銅。今朝一拂拭，自照憔悴容。
照罷重惆悵，背有雙盤龍。
433.027 【村居臥病三首】白居易
慼慼抱羸病，悠悠度朝暮。夏木才結陰，秋蘭已含露。
前日巢中卵，化作雛飛去。昨日穴中蟲，蛻爲蟬上樹。
四時未嘗歇，一物不暫住。唯有病客心，沉然獨如故。
新秋久病容，起步村南道。盡日不逢人，蟲聲遍荒草。
西風吹白露，野綠秋仍早。草木猶未傷，先傷我懷抱。
朱顏與玄鬢，強健幾時好。況爲憂病侵，不得依年老。
種黍三十畝，雨來苗漸大。種薤二十畦，秋來欲堪刈。
望黍作冬酒，留薤爲春菜。荒村百物無，待此養衰瘵。
葺廬備陰雨，補褐防寒歲。病身知幾時，且作明年計。
433.028 【沐浴】白居易
經年不沐浴，塵垢滿肌膚。今朝一澡濯，衰瘦頗有餘。
老色頭鬢白，病形支體虛。衣寬有剩帶，發少不勝梳。
自問今年幾，春秋四十初。四十已如此，七十復何知。
433.029 【栽松二首】白居易
小松未盈尺，心愛手自移。蒼然澗底色，雲溼煙霏霏。
栽植我年晚，長成君性遲。如何過四十，種此數寸枝。
得見成陰否，人生七十稀。
愛君抱晚節，憐君含直文。欲得朝朝見，階前故種君。
知君死則已，不死會凌雲。
433.030 【病中友人相訪】白居易
臥久不記日，南窗昏復昏。蕭條草檐下，寒雀朝夕聞。
強扶牀前杖，起向庭中行。偶逢故人至，便當一逢迎。
移榻就斜日，披裘倚前楹。閒談勝服藥，稍覺有心情。
433.031 【自覺二首】白居易
四十未爲老，憂傷早衰惡。前歲二毛生，今年一齒落。
形骸日損耗，心事同蕭索。夜寢與朝餐，其間味亦薄。
同歲崔舍人，容光方灼灼。始知年與貌，衰盛隨憂樂。
畏老老轉迫，憂病病彌縛。不畏復不憂，是除老病藥。
朝哭心所愛，暮哭心所親。親愛零落盡，安用身獨存。
幾許平生歡，無限骨肉恩。結爲腸間痛，聚作鼻頭辛。
悲來四支緩，泣盡雙眸昏。所以年四十，心如七十人。
我聞浮屠教，中有解脫門。置心爲止水，視身如浮雲。
鬥擻垢穢衣，度脫生死輪。胡爲戀此苦，不去猶逡巡。
回念發弘願，願此見在身。但受過去報，不結將來因。
誓以智慧水，永洗煩惱塵。不將恩愛子，更種悲憂根。
433.032 【夜雨有念】白居易
以道治心氣，終歲得晏然。何乃慼慼意，忽來風雨天。
既非慕榮顯，又不恤飢寒。胡爲悄不樂，抱膝殘燈前。
形影暗相問，心默對以言。骨肉能幾人，各在天一端。
吾兄寄宿州，吾弟客東川。南北五千裏，吾身在中間。
欲去病未能，欲住心不安。有如波上舟，此縛而彼牽。
自我向道來，於今六七年。煉成不二性，消盡千萬緣。
唯有恩愛火，往往猶熬煎。豈是藥無效，病多難盡蠲。
433.033 【寄楊六（楊攝萬年縣尉，餘爲贊善大夫）】白居易
青宮官冷靜，赤縣事繁劇。一閒復一忙，動作經時隔。
清觴久廢酌，白日頓虛擲。念此忽踟躕，悄然心不適。
豈無舊交結，久別或遷易。亦有新往還，相見多形跡。
唯君於我分，堅久如金石。何況老大來，人情重姻戚。
會稀歲月急，此事真可惜。幾回開口笑，便到髭鬚白。
公門苦鞅掌，盡日無閒隙。猶冀乘暝來，靜言同一夕。
433.034 【送春】白居易
三月三十日，春歸日復暮。惆悵問春風，明朝應不住。
送春曲江上，眷眷東西顧。但見撲水花，紛紛不知數。
人生似行客，兩足無停步。日日進前程，前程幾多路。
兵刀與水火，儘可違之去。唯有老到來，人間無避處。
感時良爲已，獨倚池南樹。今日送春心，心如別親故。
433.035 【哭李三】白居易
去年渭水曲，秋時訪我來。今年常樂裏，春日哭君回。
哭君仰問天，天意安在哉。若必奪其壽，何如不與才。
落然身後事，妻病女嬰孩。
433.036 【別李十一後重寄（自此後詩江州路上作）】白居易
秋日正蕭條，驅車出蓬蓽。回望青門道，目極心鬱郁。
豈獨戀鄉土，非關慕簪紱。所愴別李君，平生同道術。
俱承金馬詔，聯秉諫臣筆。共上青雲梯，中途一相失。
江湖我方往，朝廷君不出。蕙帶與華簪，相逢是何日。
433.037 【初出藍田路作】白居易
停驂問前路，路在秋雲裏。蒼蒼縣南道，去途從此始。
絕頂忽上盤，衆山皆下視。下視千萬峯，峯頭如浪起。
朝經韓公坡，夕次藍橋水。潯陽近四千，始行七十里。
人煩馬蹄跙，勞苦已如此。
433.038 【仙娥峯下作】白居易
我爲東南行，始登商山道。商山無數峯，最愛仙娥好。
參差樹若插，匼匝雲如抱。渴望寒玉泉，香聞紫芝草。
青崖屏削碧，白石牀鋪縞。向無如此物，安足留四皓。
感彼私自問，歸山何不早。可能塵土中，還隨衆人老。
433.039 【微雨夜行】白居易
漠漠秋雲起，稍稍夜寒生。但覺衣裳溼，無點亦無聲。
433.040 【再到襄陽訪問舊居】白居易
昔到襄陽日，髯髯初有髭。今過襄陽日，髭鬢半成絲。
舊遊都是夢，乍到忽如歸。東郭蓬蒿宅，荒涼今屬誰。
故知多零落，閭井亦遷移。獨有秋江水，煙波似舊時。
433.041 【寄微之三首】白居易
江州望通州，天涯與地末。有山萬丈高，有江千里闊。
間之以雲霧，飛鳥不可越。誰知千古險，爲我二人設。
通州君初到，鬱郁愁如結。江州我方去，迢迢行未歇。
道路日乖隔，音信日斷絕。因風欲寄語，地遠聲不徹。
生當復相逢，死當從此別。
君遊襄陽日，我在長安住。今君在通州，我過襄陽去。
襄陽九里郭，樓堞連雲樹。顧此稍依依，是君舊遊處。
蒼茫兼葭水，中有潯陽路。此去更相思，江西少親故。
去國日已遠，喜逢物似人。如何含此意，江上坐思君。
有如河嶽氣，相合方氛氳。狂風吹中絕，兩處成孤雲。
風回終有時，雲合豈無因。努力各自愛，窮通我爾身。
433.042 【舟中雨夜】白居易
江雲暗悠悠，江風冷修修。夜雨滴船背，風浪打船頭。
船中有病客，左降向江州。
433.043 【夜聞歌者（宿鄂州）】白居易
夜泊鸚鵡洲，江月秋澄澈。鄰船有歌者，發詞堪愁絕。
歌罷繼以泣，泣聲通復咽。尋聲見其人，有婦顏如雪。
獨倚帆檣立，娉婷十七八。夜淚如真珠，雙雙墮明月。
借問誰家婦，歌泣何悽切。一問一沾襟，低眉終不說。
433.044 【江樓聞砧（江州作）】白居易
江人授衣晚，十月始聞砧。一夕高樓月，萬里故園心。
433.045 【宿東林寺】白居易
經窗燈焰短，僧爐火氣深。索落廬山夜，風雪宿東林。
433.046 【憶洛下故園（時淮汝寇戎未滅）】白居易
潯陽遷謫地，洛陽離亂年。煙塵三川上，炎瘴九江邊。
鄉心坐如此，秋風仍颯然。
433.047 【贈別崔五】白居易
朝送南去客，暮迎北來賓。孰雲當大路，少遇心所親。
勞者念息肩，熱者思濯身。何如愁獨日，忽見平生人。
平生已不淺，是日重殷勤。問從何處來，及此江亭春。
江天春多陰，夜月隔重雲。移尊樹間飲，燈照花紛紛。
一會不易得，餘事何足雲。明旦又分手，今夕且歡忻。
433.048 【春晚寄微之】白居易
三月江水闊，悠悠桃花波。年芳與心事，此地共蹉跎。
南國方譴謫，中原正兵戈。眼前故人少，頭上白髮多。
通州更迢遞，春盡復如何。
433.049 【漸老】白居易
今朝復明日，不覺年齒暮。白髮逐梳落，朱顏辭鏡去。
當春頗愁寂，對酒寡歡趣。遇境多愴辛，逢人益敦故。
形質屬天地，推遷從不住。所怪少年心，銷磨落何處。
433.050 【送幼史】白居易
淮右寇未散，江西歲再徂。故里干戈地，行人風雪途。
此時與爾別，江畔立踟躕。
433.051 【夜雪】白居易
已訝衾枕冷，復見窗戶明。夜深知雪重，時聞折竹聲。
433.052 【寄行簡】白居易
鬱郁眉多斂，默默口寡言。豈是願如此，舉目誰與歡。
去春爾西征，從事巴蜀間。今春我南謫，抱疾江海壖。
相去六千里，地絕天邈然。十書九不達，何以開憂顏。
渴人多夢飲，飢人多夢餐。春來夢何處，閤眼到東川。
433.053 【首夏】白居易
孟夏百物滋，動植一時好。麋鹿樂深林，蟲蛇喜豐草。
翔禽愛密葉，遊鱗悅新藻。天和遺漏處，而我獨枯槁。
一身在天末，骨肉皆遠道。舊國無來人，寇戎塵浩浩。
沉憂竟何益，只自勞懷抱。不如放身心，冥然任天造。
潯陽多美酒，可使杯不燥。湓魚賤如泥，烹炙無昏早。
朝飯山下寺，暮醉湖中島。何必歸故鄉，茲焉可終老。
433.054 【孟夏思渭村舊居寄舍弟】白居易
嘖嘖雀引雛，稍稍筍成竹。時物感人情，憶我故鄉曲。
故園渭水上，十載事樵牧。手種榆柳成，陰陰覆牆屋。
兔隱豆苗肥，鳥鳴桑椹熟。前年當此時，與爾同遊矚。
詩書課弟侄，農圃資童僕。日暮麥登場，天晴蠶坼簇。
弄泉南澗坐，待月東亭宿。興發飲數杯，悶來棋一局。
一朝忽分散，萬里仍羈束。井鮒思反泉，籠鶯悔出谷。
九江地卑溼，四月天炎燠。苦雨初入梅，瘴雲稍含毒。
泥秧水畦稻，灰種畬田粟。已訝殊歲時，仍嗟異風俗。
閒登郡樓望，日落江山綠。歸雁拂鄉心，平湖斷人目。
殊方我漂泊，舊里君幽獨。何時同一瓢，飲水心亦足。
433.055 【早蟬】白居易
六月初七日，江頭蟬始鳴。石楠深葉裏，薄暮兩三聲。
一催衰鬢色，再動故園情。西風殊未起，秋思先秋生。
憶昔在東掖，宮槐花下聽。今朝無限思，雲樹繞湓城。
433.056 【感情】白居易
中庭曬服玩，忽見故鄉履。昔贈我者誰，東鄰嬋娟子。
因思贈時語，特用結終始。永願如履綦，雙行復雙止。
自吾謫江郡，漂盪三千里。爲感長情人，提攜同到此。
今朝一惆悵，反覆看未已。人只履猶雙，何曾得相似。
可嗟復可惜，錦表繡爲裏。況經梅雨來，色黯花草死。
433.057 【南湖晚秋】白居易
八月白露降，湖中水方老。旦夕秋風多，衰荷半傾倒。
手攀青楓樹，足蹋黃蘆草。慘澹老容顏，冷落秋懷抱。
有兄在淮楚，有弟在蜀道。萬里何時來，煙波白浩浩。
433.058 【郡廳有樹，晚榮早凋，人不識名，因題其上】白居易
潯陽郡廳後，有樹不知名。秋先梧桐落，春後桃李榮。
五月始萌動，八月已凋零。左右皆松桂，四時鬱青青。
豈量雨露恩，沾濡不均平。榮枯各有分，天地本無情。
顧我亦相類，早衰向晚成。形骸少多病，三十不豐盈。
毛鬢早改變，四十白髭生。誰教兩蕭索，相對此江城。
433.059 【感秋懷微之】白居易
葉下湖又波，秋風此時至。誰知濩落心，先納蕭條氣。
推移感流歲，漂泊思同志。昔爲煙霄侶，今作泥塗吏。
白鷗毛羽弱，青鳳文章異。各閉一籠中，歲晚同憔悴。
433.060 【因沐感發，寄朗上人二首】白居易
年長身轉慵，百事無所欲。乃至頭上發，經年方一沐。
沐稀發苦落，一沐仍半禿。短鬢經霜蓬，老面辭春木。
強年過猶近，衰相來何速。應是煩惱多，心焦血不足。
漸少不滿把，漸短不盈尺。況茲短少中，日夜落復白。
既無神仙術，何除老死籍。只有解脫門，能度衰苦厄。
掩鏡望東寺，降心謝禪客。衰白何足言，剃落猶不惜。
433.061 【早蟬】白居易
月出先照山，風生先動水。亦如早蟬聲，先入閒人耳。
一聞愁意結，再聽鄉心起。渭上新蟬聲，先聽渾相似。
衡門有誰聽，日暮槐花裏。
433.062 【苦熱喜涼】白居易
經時苦炎暑，心體但煩倦。白日一何長，清秋不可見。
歲功成者去，天數極則變。潛知寒燠間，遷次如乘傳。
火雲忽朝斂，金風俄夕扇。枕簟遂清涼，筋骸稍輕健。
因思望月侶，好卜迎秋宴。竟夜無客來，引杯還自勸。
433.063 【早秋晚望，兼呈韋侍郎】白居易
九派繞孤城，城高生遠思。人煙半在船，野水多於地。
穿霞日腳直，驅雁風頭利。去國來幾時，江上秋三至。
夫君亦淪落，此地同飄寄。憫默向隅心，摧頹觸籠翅。
且謀眼前計，莫問胸中事。潯陽酒甚濃，相勸時時醉。
433.064 【司馬宅】白居易
雨徑綠蕪合，霜園紅葉多。蕭條司馬宅，門巷無人過。
唯對大江水，秋風朝夕波。
433.065 【司馬廳獨宿】白居易
荒涼滿庭草，偃亞侵檐竹。府吏下廳簾，家僮開被襆。
數聲城上漏，一點窗間燭。官曹冷似冰，誰肯來同宿。
433.066 【夢與李七、庾三十三同訪元九】白居易
夜夢歸長安，見我故親友。損之在我左，順之在我右。
雲是二月天，春風出攜手。同過靖安裏，下馬尋元九。
元九正獨坐，見我笑開口。還指西院花，仍開北亭酒。
如言各有故，似惜歡難久。神合俄頃間，神離欠伸後。
覺來疑在側，求索無所有。殘燈影閃牆，斜月光穿牖。
天明西北望，萬里君知否。老去無見期，踟躕搔白首。
433.067 【秋槿】白居易
風露颯已冷，天色亦黃昏。中庭有槿花，榮落同一晨。
秋開已寂寞，夕隕何紛紛。正憐少顏色，復嘆不逡巡。
感此因念彼，懷哉聊一陳。男兒老富貴，女子晚婚姻。
頭白始得志，色衰方事人。後時不獲已，安得如青春。
433.068 【答元郎中、楊員外喜烏見寄（四十四字成）】白居易
南宮鴛鴦地，何忽烏來止。故人錦帳郎，聞烏笑相視。
疑烏報消息，望我歸鄉里。我歸應待烏頭白，
慚愧元郎誤歡喜。
