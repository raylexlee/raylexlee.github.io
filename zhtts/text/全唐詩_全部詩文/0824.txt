第810卷 靈澈 等
810.01 【聽鶯歌】靈澈
新鶯傍檐曉更悲，孤音清泠囀素枝。口邊血出語未盡，
豈是怨恨人不知。不食枯桑葚，不銜苦李花。偶然弄樞機，
婉轉凌煙霞。衆雛飛鳴何跼促，自覘遊蜂啄枯木。
玄猿何事朝夜啼，白鷺長在汀洲宿。黑雕黃鶴豈不高，
金籠玉鉤傷羽毛。三江七澤去不得，風煙日暮生波濤。
飛去來，莫上高城頭，莫下空園裏。城頭鴟烏拾羶腥，
空園燕雀爭泥滓。願當結舌含白雲，五月六月一聲不可聞。
810.02 【歸湖南作】靈澈
山邊水邊待月明，暫向人間借路行。
如今還向山邊去，只有湖水無行路。
810.03 【初到汀州】靈澈
初放到滄洲，前心詎解愁。舊交容不拜，臨老學梳頭。
禪室白雲去，故山明月秋。幾年猶在此，北戶水南流。
810.04 【九日和於使君思上京親故】靈澈
清晨有高會，賓從出東方。楚俗風煙古，汀洲草木涼。
山情來遠思，菊意在重陽。心憶華池上，從容鴛鷺行。
810.05 【送道虔上人遊方】靈澈
律儀通外學，詩思入玄關。煙景隨緣到，風姿與道閒。
貫花留淨室，咒水度空山。誰識浮雲意，悠悠天地間。
810.06 【送鑑供奉歸蜀寧親】靈澈
林間出定戀庭闈，聖主恩深暫許歸。雙樹欲辭金錫冷，
四花猶向玉階飛。梁山拂漢分清境，蜀雪和煙惹翠微。
此去不須求彩服，紫衣全勝老萊衣。
810.07 【天姥岑望天台山】靈澈
天台衆峯外，華頂當寒空。有時半不見，崔嵬在雲中。
810.08 【遠公墓】靈澈
古墓石棱棱，寒雲晚景凝。空悲虎溪月，不見雁門僧。
810.09 【宿東林寺（一作雲門雪夜）】靈澈
天寒猛虎叫巖雪，林下無人空有月。
千年像教今不聞，焚香獨爲鬼神說。
810.010 【簡寂觀】靈澈
古松古柏巖壁間，猿攀鶴巢古枝折。
五月有霜六月寒，時見山翁來取雪。
810.011 【元日觀郭將軍早朝】靈澈
欲曙九衢人更多，千條香燭照星河。
今朝始見金吾貴，車馬縱橫避玉珂。
810.012 【東林寺酬韋丹刺史】靈澈
年老心閒無外事，麻衣草座亦容身。
相逢盡道休官好，林下何曾見一人。
810.013 【東林寺寄包侍御】靈澈
古殿清陰山木春，池邊跂石一觀身。
誰能來此焚香坐，共作壚峯二十人。
810.014 【西林寄楊公】靈澈
日日愛山歸已遲，閒閒空度少年時。
餘身定寄林中老，心與長松片石期。
810.015 【答徐廣叔四問】靈澈
童子出家無第行，隨師乞食遣稱名。
長沙豈敢論年幾，絳老惟知甲子生。
810.016 【聞李處士亡】靈澈
時時聞說故人死，日日自悲隨老身。
白髮不生應不得，青山長在屬何人。
810.017 【句】靈澈
松樹有死枝，冢上唯莓苔。石門無人入，古木花不開。
（《道邊古墳》）
綠竹歲寒在，故人衰老多。（《答範校書》）
月色靜中見，泉聲深處聞。（《石帆山》）
古觀茅山下，諸峯欲曙時。真人是黃子，玉堂生紫芝。
（《題李尊師堂》）
禪門至六祖，衣鉢無人得。（《題曹溪能大師獎山居》）
古墓碑表折，荒壟松柏稀。（《傷古墓》）
秋深知氣正，家近覺山寒。（《登梨嶺望越中》）
山僧不記重陽日，因見茱萸憶去年。（《九日》）
今非古獄下，莫向鬥邊看。（《宿延平懷古》）
海月生殘夜，江春入暮年。
窗風枯硯水，山雨慢琴絃。（見《雪浪齋日記》）
810.018 【湘夫人祠】大易
靈祠古木合，波揚大江濆。未□湘南雨，知爲何處雲。
苔痕澀珠履，草色妒羅裙。妙鼓彤雲瑟，羈臣不可聞。
810.019 【贈司空拾遺】大易
侍臣何事辭雲陛，江上微雲見雪花。望閣未承丹鳳詔，
掩門空對楚人家。陳琳草奏才還在，王粲登樓興未賒。
高館更容塵外客，仍令歸路待瑤華。
810.020 【寄錢郎中】法照
閉門深樹裏，閒足鳥來過。五馬不復貴，一僧誰奈何。
藥苗家自有，香飯乞時多。寄語嬋娟客，將心向薜蘿。
810.021 【送清江上人】法照
越人僧體古，清慮洗塵勞。一國詩名遠，多生律行高。
見山援葛藟，避世著方袍。早晚雲門去，儂應逐爾曹。
810.022 【送無著禪師歸新羅】法照
萬里歸鄉路，隨緣不算程。尋山百衲弊，過海一杯輕。
夜宿依雲色，晨齋就水聲。何年持貝葉，卻到漢家城。
810.023 【遊元象泊】釋泚
空水潮色淨，澹然湖上心。舳艫輕且進，汀洲如可尋。
秋風洄溯險，落日波濤深。寂寞武陵去，中流方至今。
810.024 【北原別業】釋泚
野外車騎絕，古村桑柘陰。流鶯出谷靜，春草閉門深。
學稼農爲業，忘情道作心。因知上皇日，鑿井在靈林。
810.025 【雜詩】龐蘊
未識龍宮莫說珠，識珠言說與君殊。
空拳只是嬰兒信，豈得將來誑老夫。
萬法從心起，心生萬法生。法生同日了，來去在虛行。
寄語修道人，空生慎勿生。如能達此理，不動出深坑。
極目觀前境，寂寞無一人。回頭看後底，影亦不隨身。
神識苟能無掛礙，廓周法界等虛空。
不假坐禪持戒律，超然解脫豈勞功。
日用事無別，惟吾自偶偕。頭頭非取捨，處處勿張乖。
朱紫誰爲號，青山絕點埃。神通並妙用，運水及搬柴。
十方同聚會，個個學無爲。此是選佛場，心空及第歸。
焰水無魚下底鉤，覓魚無處笑君愁。
可憐谷隱老禪伯，被唾如何見亦羞。
