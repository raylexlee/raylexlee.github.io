第810卷 灵澈 等
810.01 【听莺歌】灵澈
新莺傍檐晓更悲，孤音清泠啭素枝。口边血出语未尽，
岂是怨恨人不知。不食枯桑葚，不衔苦李花。偶然弄枢机，
婉转凌烟霞。众雏飞鸣何跼促，自觇游蜂啄枯木。
玄猿何事朝夜啼，白鹭长在汀洲宿。黑雕黄鹤岂不高，
金笼玉钩伤羽毛。三江七泽去不得，风烟日暮生波涛。
飞去来，莫上高城头，莫下空园里。城头鸱乌拾膻腥，
空园燕雀争泥滓。愿当结舌含白云，五月六月一声不可闻。
810.02 【归湖南作】灵澈
山边水边待月明，暂向人间借路行。
如今还向山边去，只有湖水无行路。
810.03 【初到汀州】灵澈
初放到沧洲，前心讵解愁。旧交容不拜，临老学梳头。
禅室白云去，故山明月秋。几年犹在此，北户水南流。
810.04 【九日和于使君思上京亲故】灵澈
清晨有高会，宾从出东方。楚俗风烟古，汀洲草木凉。
山情来远思，菊意在重阳。心忆华池上，从容鸳鹭行。
810.05 【送道虔上人游方】灵澈
律仪通外学，诗思入玄关。烟景随缘到，风姿与道闲。
贯花留净室，咒水度空山。谁识浮云意，悠悠天地间。
810.06 【送鉴供奉归蜀宁亲】灵澈
林间出定恋庭闱，圣主恩深暂许归。双树欲辞金锡冷，
四花犹向玉阶飞。梁山拂汉分清境，蜀雪和烟惹翠微。
此去不须求彩服，紫衣全胜老莱衣。
810.07 【天姥岑望天台山】灵澈
天台众峰外，华顶当寒空。有时半不见，崔嵬在云中。
810.08 【远公墓】灵澈
古墓石棱棱，寒云晚景凝。空悲虎溪月，不见雁门僧。
810.09 【宿东林寺（一作云门雪夜）】灵澈
天寒猛虎叫岩雪，林下无人空有月。
千年像教今不闻，焚香独为鬼神说。
810.010 【简寂观】灵澈
古松古柏岩壁间，猿攀鹤巢古枝折。
五月有霜六月寒，时见山翁来取雪。
810.011 【元日观郭将军早朝】灵澈
欲曙九衢人更多，千条香烛照星河。
今朝始见金吾贵，车马纵横避玉珂。
810.012 【东林寺酬韦丹刺史】灵澈
年老心闲无外事，麻衣草座亦容身。
相逢尽道休官好，林下何曾见一人。
810.013 【东林寺寄包侍御】灵澈
古殿清阴山木春，池边跂石一观身。
谁能来此焚香坐，共作垆峰二十人。
810.014 【西林寄杨公】灵澈
日日爱山归已迟，闲闲空度少年时。
余身定寄林中老，心与长松片石期。
810.015 【答徐广叔四问】灵澈
童子出家无第行，随师乞食遣称名。
长沙岂敢论年几，绛老惟知甲子生。
810.016 【闻李处士亡】灵澈
时时闻说故人死，日日自悲随老身。
白发不生应不得，青山长在属何人。
810.017 【句】灵澈
松树有死枝，冢上唯莓苔。石门无人入，古木花不开。
（《道边古坟》）
绿竹岁寒在，故人衰老多。（《答范校书》）
月色静中见，泉声深处闻。（《石帆山》）
古观茅山下，诸峰欲曙时。真人是黄子，玉堂生紫芝。
（《题李尊师堂》）
禅门至六祖，衣钵无人得。（《题曹溪能大师奖山居》）
古墓碑表折，荒垄松柏稀。（《伤古墓》）
秋深知气正，家近觉山寒。（《登梨岭望越中》）
山僧不记重阳日，因见茱萸忆去年。（《九日》）
今非古狱下，莫向斗边看。（《宿延平怀古》）
海月生残夜，江春入暮年。
窗风枯砚水，山雨慢琴弦。（见《雪浪斋日记》）
810.018 【湘夫人祠】大易
灵祠古木合，波扬大江濆。未□湘南雨，知为何处云。
苔痕涩珠履，草色妒罗裙。妙鼓彤云瑟，羁臣不可闻。
810.019 【赠司空拾遗】大易
侍臣何事辞云陛，江上微云见雪花。望阁未承丹凤诏，
掩门空对楚人家。陈琳草奏才还在，王粲登楼兴未赊。
高馆更容尘外客，仍令归路待瑶华。
810.020 【寄钱郎中】法照
闭门深树里，闲足鸟来过。五马不复贵，一僧谁奈何。
药苗家自有，香饭乞时多。寄语婵娟客，将心向薜萝。
810.021 【送清江上人】法照
越人僧体古，清虑洗尘劳。一国诗名远，多生律行高。
见山援葛藟，避世著方袍。早晚云门去，侬应逐尔曹。
810.022 【送无著禅师归新罗】法照
万里归乡路，随缘不算程。寻山百衲弊，过海一杯轻。
夜宿依云色，晨斋就水声。何年持贝叶，却到汉家城。
810.023 【游元象泊】释泚
空水潮色净，澹然湖上心。舳舻轻且进，汀洲如可寻。
秋风洄溯险，落日波涛深。寂寞武陵去，中流方至今。
810.024 【北原别业】释泚
野外车骑绝，古村桑柘阴。流莺出谷静，春草闭门深。
学稼农为业，忘情道作心。因知上皇日，凿井在灵林。
810.025 【杂诗】庞蕴
未识龙宫莫说珠，识珠言说与君殊。
空拳只是婴儿信，岂得将来诳老夫。
万法从心起，心生万法生。法生同日了，来去在虚行。
寄语修道人，空生慎勿生。如能达此理，不动出深坑。
极目观前境，寂寞无一人。回头看后底，影亦不随身。
神识苟能无挂碍，廓周法界等虚空。
不假坐禅持戒律，超然解脱岂劳功。
日用事无别，惟吾自偶偕。头头非取舍，处处勿张乖。
朱紫谁为号，青山绝点埃。神通并妙用，运水及搬柴。
十方同聚会，个个学无为。此是选佛场，心空及第归。
焰水无鱼下底钩，觅鱼无处笑君愁。
可怜谷隐老禅伯，被唾如何见亦羞。
