第439卷 白居易
439.01 【東南行一百韻寄通州元九侍御澧州李十一舍人…竇七校書】白居易
南去經三楚，東來過五湖。山頭看候館，水面問征途。
地遠窮江界，天低極海隅。飄零同落葉，浩蕩似乘桴。
漸覺鄉原異，深知土產殊。夷音語嘲哳，蠻態笑睢盱。
水市通闤闠，煙村混舳艫。吏徵漁戶稅，人納火田租。
亥日饒蝦蟹，寅年足虎貙。成人男作丱，事鬼女爲巫。
樓暗攢倡婦，堤長簇販夫。夜船論鋪賃，春酒斷瓶酤。
見果皆盧橘，聞禽悉鷓鴣。山歌猿獨叫，野哭鳥相呼。
嶺徼雲成棧，江郊水當郛。月移翹柱鶴，風泛颭檣烏。
鰲礙潮無信，蛟驚浪不虞。鼉鳴江擂鼓，蜃氣海浮圖。
樹裂山魈穴，沙含水弩樞。喘牛犁紫芋，羸馬放青菰。
繡面誰家婢，鴉頭幾歲奴。泥中採菱芡，燒後拾樵蘇。
鼎膩愁烹鱉，盤腥厭膾鱸。鍾儀徒戀楚，張翰浪思吳。
氣序涼還熱，光陰旦復晡。身方逐萍梗，年欲近桑榆。
渭北田園廢，江西歲月徂。憶歸恆慘淡，懷舊忽踟躕。
自念鹹秦客，嘗爲鄒魯儒。蘊藏經國術，輕棄度關繻。
賦力凌鸚鵡，詞鋒敵轆轤。戰文重掉鞅，射策一彎弧。
崔杜鞭齊下，元韋轡並驅。名聲逼揚馬，交分過蕭朱。
世務輕摩揣，周行竊覬覦。風雲皆會合，雨露各沾濡。
共遇昇平代，偏慚固陋軀。承明連夜直，建禮拂晨趨。
美服頒王府，珍羞降御廚。議高通白虎，諫切伏青蒲。
柏殿行陪宴，花樓走看酺。神旗張鳥獸，天籟動笙竽。
戈劍星芒耀，魚龍電策驅。定場排越伎，促坐進吳歈。
縹緲疑仙樂，嬋娟勝畫圖。歌鬟低翠羽，舞汗墮紅珠。
別選閒遊伴，潛招小飲徒。一杯愁已破，三醆氣彌粗。
軟美仇家酒，幽閒葛氏姝。十千方得鬥，二八正當壚。
論笑杓胡律，談憐鞏囁嚅。李酣猶短竇，庾醉更蔫迂。
鞍馬呼教住，骰盤喝遣輸。長驅波卷白，連擲採成盧。
籌並頻逃席，觥嚴列置盂。滿卮那可灌，頹玉不勝扶。
入視中樞草，歸乘內廄駒。醉曾衝宰相，驕不揖金吾。
日近恩雖重，雲高勢卻孤。翻身落霄漢，失腳倒泥塗。
博望移門籍，潯陽佐郡符。時情變寒暑，世利算錙銖。
即日辭雙闕，明朝別九衢。播遷分郡國，次第出京都。
秦嶺馳三驛，商山上二邘。峴陽亭寂寞，夏口路崎嶇。
大道全生棘，中丁盡執殳。江關未撤警，淮寇尚稽誅。
林對東西寺，山分大小姑。廬峯蓮刻削，湓浦帶縈紆。
九派吞青草，孤城覆綠蕪。黃昏鍾寂寂，清曉角嗚嗚。
春色辭門柳，秋聲到井梧。殘芳悲鶗鴂，暮節感茱萸。
蕊坼金英菊，花飄雪片蘆。波紅日斜沒，沙白月平鋪。
幾見林抽筍，頻驚燕引雛。歲華何倏忽，年少不須臾。
眇默思千古，蒼茫想八區。孔窮緣底事，顏夭有何辜。
龍智猶經醢，龜靈未免刳。窮通應已定，聖哲不能逾。
況我身謀拙，逢他厄運拘。漂流隨大海，錘鍛任洪爐。
險阻嘗之矣，棲遲命也夫。沉冥消意氣，窮餓耗肌膚。
防瘴和殘藥，迎寒補舊襦。書牀鳴蟋蟀，琴匣網蜘蛛。
貧室如懸磬，端憂劇守株。時遭人指點，數被鬼揶揄。
兀兀都疑夢，昏昏半是愚。女驚朝不起，妻怪夜長吁。
萬里拋朋侶，三年隔友于。自然悲聚散，不是恨榮枯。
去夏微之瘧，今春席八殂。天涯書達否，泉下哭知無。
謾寫詩盈卷，空盛酒滿壺。只添新悵望，豈復舊歡娛。
壯志因愁減，衰容與病俱。相逢應不識，滿頷白髭鬚。
439.02 【謫居】白居易
面瘦頭斑四十四，遠謫江州爲郡吏。逢時棄置從不才，
未老衰羸爲何事。火燒寒澗松爲燼，霜降春林花委地。
遭時榮悴一時間，豈是昭昭上天意。
439.03 【初到江州寄翰林張、李、杜三學士】白居易
早攀霄漢上天衢，晚落風波委世途。雨露施恩無厚薄，
蓬蒿隨分有榮枯。傷禽側翅驚弓箭，老婦低顏事舅姑。
碧落三仙曾識面，年深記得姓名無。
439.04 【庾樓曉望】白居易
獨憑朱檻立凌晨，山色初明水色新。竹霧曉籠銜嶺月，
蘋風暖送過江春。子城陰處猶殘雪，衙鼓聲前未有塵。
三百年來庾樓上，曾經多少望鄉人。
439.05 【宿西林寺】白居易
木落天晴山翠開，愛山騎馬入山來。
心知不及柴桑令，一宿西林便卻回。
439.06 【江樓宴別】白居易
樓中別曲催離酌，燈下紅裙間綠袍。縹緲楚風羅綺薄，
錚鏦越調管絃高。寒流帶月澄如鏡，夕吹和霜利似刀。
尊酒未空歡未盡，舞腰歌袖莫辭勞。
439.07 【題山石榴花】白居易
一叢千朵壓闌干，翦碎紅綃卻作團。風嫋舞腰香不盡，
露銷妝臉淚新幹。薔薇帶刺攀應懶，菡萏生泥玩亦難。
爭及此花檐戶下，任人採弄盡人看。
439.08 【代春贈】白居易
山吐晴嵐水放光，辛夷花白柳梢黃。
但知莫作江西意，風景何曾異帝鄉。
439.09 【答春】白居易
草煙低重水花明，從道風光似帝京。
其奈山猿江上叫，故鄉無此斷腸聲。
439.010 【櫻桃花下嘆白髮】白居易
逐處花皆好，隨年貌自衰。紅櫻滿眼日，白髮半頭時。
倚樹無言久，攀條欲放遲。臨風兩堪嘆，如雪復如絲。
439.011 【惜落花，贈崔二十四】白居易
漠漠紛紛不奈何，狂風急雨兩相和。
晚來悵望君知否，枝上稀疏地上多。
439.012 【移山櫻桃】白居易
亦知官舍非吾宅，且劚山櫻滿院栽。
上佐近來多五考，少應四度見花開。
439.013 【官舍閒題】白居易
職散優閒地，身慵老大時。送春唯有酒，銷日不過棋。
祿米獐牙稻，園蔬鴨腳葵。飽餐仍晏起，餘暇弄龜兒。
439.014 【晚春登大雲寺南樓，贈常禪師】白居易
花盡頭新白，登樓意若何。歲時春日少，世界苦人多。
愁醉非因酒，悲吟不是歌。求師治此病，唯勸讀楞伽。
439.015 【北樓送客歸上都】白居易
憑高眺遠一悽悽，卻下朱闌即解攜。京路人歸天直北，
江樓客散日平西。長津欲度回渡尾，殘酒重傾簇馬蹄。
不獨別君須強飲，窮愁自要醉如泥。
439.016 【北亭招客】白居易
疏散郡丞同野客，幽閒官舍抵山家。春風北戶千莖竹，
晚日東園一樹花。小醆吹醅嘗冷酒，深爐敲火炙新茶。
能來盡日觀棋否，太守知慵放晚衙。
439.017 【宿西林寺，早赴東林滿上人之會因寄崔二十二員外】白居易
謫辭魏闕鵷鸞隔，老入廬山麋鹿隨。薄暮蕭條投寺宿，
凌晨清淨與僧期。雙林我起聞鍾後，隻日君趨入閣時。
鵬鷃高低分皆定，莫勞心力遠相思。
439.018 【遊寶稱寺】白居易
竹寺初晴日，花塘欲曉春。野猿疑弄客，山鳥似呼人。
酒嫩傾金液，茶新碾玉塵。可憐幽靜地，堪寄老慵身。
439.019 【早春聞提壺鳥，因題鄰家】白居易
厭聽秋猿催下淚，喜聞春鳥勸提壺。誰家紅樹先花發，
何處青樓有酒酤。進士粗豪尋靜盡，拾遺風采近都無。
欲期明日東鄰醉，變作騰騰一俗夫。
439.020 【見紫薇花憶微之】白居易
一叢暗淡將何比，淺碧籠裙襯紫巾。
除卻微之見應愛，人間少有別花人。
439.021 【薔薇花一叢獨死，不知其故，因有是篇】白居易
柯條未嘗損，根蕟不曾移。同類今齊茂，孤芳忽獨萎。
仍憐委地日，正是帶花時。碎碧初凋葉，燋紅尚戀枝。
乾坤無厚薄，草木自榮衰。欲問因何事，春風亦不知。
439.022 【湖亭望水】白居易
久雨南湖漲，新晴北客過。日沉紅有影，風定綠無波。
岸沒閭閻少，灘平船舫多。可憐心賞處，其奈獨遊何。
439.023 【閒遊】白居易
外事因慵廢，中懷與靜期。尋泉上山遠，看筍出林遲。
白石磨樵斧，青竿理釣絲。澄清深淺好，最愛夕陽時。
439.024 【憶微之傷仲遠（李三仲遠去年春喪）】白居易
幽獨辭羣久，漂流去國賒。只將琴作伴，唯以酒爲家。
感逝因看水，傷離爲見花。李三埋地底，元九謫天涯。
舉眼青雲遠，回頭白日斜。可能勝賈誼，猶自滯長沙。
439.025 【過鄭處士】白居易
聞道移居村塢間，竹林多處獨開關。
故來不是求他事，暫借南亭一望山。
439.026 【霖雨苦多，江湖暴漲，塊然獨望，因題北亭】白居易
自作潯陽客，無如苦雨何。陰昏晴日少，閒悶睡時多。
湖闊將天合，雲低與水和。籬根舟子語，巷口釣人歌。
霧島沉黃氣，風帆蹙白波。門前車馬道，一宿變江河。
439.027 【春末夏初閒遊江郭二首】白居易
閒出乘輕屐，徐行蹋軟沙。觀魚傍湓浦，看竹入楊家。
林迸穿籬筍，藤飄落水花。雨埋釣舟小，風颺酒旗斜。
嫩剝青菱角，濃煎白茗芽。淹留不知夕，城樹欲棲鴉。
柳影繁初合，鶯聲澀漸稀。早梅迎夏結，殘絮送春飛。
西日韶光盡，南風暑氣微。展張新小簟，熨帖舊生衣。
綠蟻杯香嫩，紅絲膾縷肥。故園無此味，何必苦思歸。
439.028 【紅藤杖（杖出南蠻）】白居易
南詔紅藤杖，西江白首人。時時攜步月，處處把尋春。
勁健孤莖直，疏圓六節勻。火山生處遠，瀘水洗來新。
粗細才盈手，高低僅過身。天邊望鄉客，何日拄歸秦。
439.029 【風雨中尋李十一，因題船上】白居易
匹馬來郊外，扁舟在水濱。可憐衝雨客，來訪阻風人。
小榼酤清醑，行廚煮白鱗。停杯看柳色，各憶故園春。
439.030 【題廬山山下湯泉】白居易
一眼湯泉流向東，浸泥澆草暖無功。
驪山溫水因何事，流入金鋪玉甃中。
439.031 【寄蘄州簟與元九，因題六韻（時元九鰥居）】白居易
笛竹出蘄春，霜刀劈翠筠。織成雙鎖簟，寄與獨眠人。
卷作筒中信，舒爲席上珍。滑如鋪薤葉，冷似臥龍鱗。
清潤宜乘露，鮮華不受塵。通州炎瘴地，此物最關身。
439.032 【秋熱】白居易
西江風候接南威，暑氣常多秋氣微。
猶道江州最涼冷，至今九月著生衣。
439.033 【題元八溪居】白居易
溪嵐漠漠樹重重，水檻山窗次第逢。晚葉尚開紅躑躅，
秋芳初結白芙蓉。聲來枕上千年鶴，影落杯中五老峯。
更愧殷勤留客意，魚鮮飯細酒香濃。
439.034 【晚出西郊】白居易
散吏閒如客，貧州冷似村。早涼湖北岸，殘照郭西門。
懶鑷從須白，休治任眼昏。老來何所用，少興不多言。
439.035 【階下蓮】白居易
葉展影翻當砌月，花開香散入簾風。
不如種在天池上，猶勝生於野水中。
439.036 【端居詠懷】白居易
賈生俟罪心相似，張翰思歸事不如。斜日早知驚鵩鳥，
秋風悔不憶鱸魚。胸襟曾貯匡時策，懷袖猶殘諫獵書。
從此萬緣都擺落，欲攜妻子買山居。
439.037 【夜宿江浦，聞元八改官，因寄此什】白居易
君遊丹陛已三遷，我泛滄浪欲二年。劍珮曉趨雙鳳闕，
煙波夜宿一漁船。交親盡在青雲上，鄉國遙拋白日邊。
若報生涯應笑殺，結茅栽芋種畬田。
439.038 【百花亭】白居易
朱檻在空虛，涼風八月初。山形如峴首，江色似桐廬。
佛寺乘船入，人家枕水居。高亭仍有月，今夜宿何如。
439.039 【江樓早秋】白居易
南國雖多熱，秋來亦不遲。湖光朝霽後，竹氣晚涼時。
樓閣宜佳客，江山入好詩。清風水蘋葉，白露木蘭枝。
欲作雲泉計，須營伏臘資。匡廬一步地，官滿更何之。
439.040 【送客之湖南】白居易
年年漸見南方物，事事堪傷北客情。山鬼趫跳唯一足，
峽猿哀怨過三聲。帆開青草湖中去，衣溼黃梅雨裏行。
別後雙魚難定寄，近來潮不到湓城。
439.041 【百花亭晚望夜歸】白居易
百花亭上晚裴回，雲影陰晴掩復開。日色悠揚映山盡，
雨聲蕭颯渡江來。鬢毛遇病雙如雪，心緒逢秋一似灰。
向夜欲歸愁未了，滿湖明月小船回。
439.042 【西樓】白居易
小郡大江邊，危樓夕照前。青蕪卑溼地，白露泬寥天。
鄉國此時阻，家書何處傳。仍聞陳蔡戍，轉戰已三年。
439.043 【尋李道士山居，兼呈元明府】白居易
盡日行還歇，遲遲獨上山。攀藤老筋力，照水病容顏。
陶巷招居住，茅家許往還。飽諳榮辱事，無意戀人間。
439.044 【四十五】白居易
行年四十五，兩鬢半蒼蒼。清瘦詩成癖，粗豪酒放狂。
老來尤委命，安處即爲鄉。或擬廬山下，來春結草堂。
439.045 【寄李相公、崔侍郎、錢舍人】白居易
曾陪鶴馭兩三仙，親侍龍輿四五年。天上歡華春有限，
世間漂泊海無邊。榮枯事過都成夢，憂喜心忘便是禪。
官滿更歸何處去，香爐峯在宅門前。
439.046 【廳前桂】白居易
天台嶺上凌霜樹，司馬廳前委地叢。
一種不生明月裏，山中猶校勝塵中。
439.047 【尋王道士藥堂，因有題贈】白居易
行行覓路緣松嶠，步步尋花到杏壇。白石先生小有洞，
黃芽奼女大還丹。常悲東郭千家冢，欲乞西山五色丸。
但恐長生須有籍，仙台試爲檢名看。
439.048 【秋晚】白居易
籬菊花稀砌桐落，樹陰離離日色薄。單幕疏簾貧寂寞，
涼風冷露秋蕭索。光陰流轉忽已晚，顏色凋殘不如昨。
萊妻臥病月明時，不搗寒衣空搗藥。
439.049 【南浦歲暮對酒，送王十五歸京】白居易
臘後冰生覆湓水，夜來雲暗失廬山。風飄細雪落如米，
索索蕭蕭蘆葦間。此地二年留我住，今朝一酌送君還。
相看漸老無過醉，聚散窮通總是閒。
439.050 【除夜】白居易
薄晚支頤坐，中宵枕臂眠。一從身去國，再見日周天。
老度江南歲，春拋渭北田。潯陽來早晚，明日是三年。
439.051 【聞李十一出牧澧州，崔二十二出牧果州，因寄絕句】白居易
平生相見即眉開，靜念無如李與崔。
各是天涯爲刺史，緣何不覓九江來。
439.052 【元和十二年淮寇未平詔停歲仗憤然有感率爾成章】白居易
聞停歲仗軫皇情，應爲淮西寇未平。不分氣從歌裏發，
無明心向酒中生。愚計忽思飛短檄，狂心便欲請長纓。
從來妄動多如此，自笑何曾得事成。
439.053 【庾樓新歲】白居易
歲時銷旅貌，風景觸鄉愁。牢落江湖意，新年上庾樓。
439.054 【上香爐峯】白居易
倚石攀蘿歇病身，青筇竹杖白紗巾。
他時畫出廬山障，便是香爐峯上人。
439.055 【憶微之】白居易
與君何日出屯蒙，魚戀江湖鳥厭籠。分手各拋滄海畔，
折腰俱老綠衫中。三年隔闊音塵斷，兩地飄零氣味同。
又被新年勸相憶，柳條黃軟欲春風。
439.056 【雨夜贈元十八】白居易
卑溼沙頭宅，連陰雨夜天。共聽檐溜滴，心事兩悠然。
把酒循環飲，移牀曲尺眠。莫言非故舊，相識已三年。
439.057 【寒食江畔】白居易
草香沙暖水雲晴，風景令人憶帝京。還似往年春氣味，
不宜今日病心情。聞鶯樹下沈吟立，信馬江頭取次行。
忽見紫桐花悵望，下邽明日是清明。
439.058 【三月三日登庾樓寄庾三十二】白居易
三日歡遊辭曲水，二年愁臥在長沙。
每登高處長相憶，何況茲樓屬庾家。
439.059 【聞李六景儉自河東令授唐鄧行軍司馬，以詩賀之】白居易
誰能淮上靜風波，聞道河東應此科。不獨文詞供奏記，
定將談笑解兵戈。泥埋劍戟終難久，水借蛟龍可在多。
四十著緋軍司馬，男兒官職未蹉跎。
439.060 【石榴樹（一作石楠樹）】白居易
可憐顏色好陰涼，葉翦紅箋花撲霜。傘蓋低垂金翡翠，
熏籠亂搭繡衣裳。春芽細炷千燈焰，夏蕊濃焚百和香。
見說上林無此樹，只教桃柳佔年芳。
439.061 【大林寺桃花】白居易
人間四月芳菲盡，山寺桃花始盛開。
長恨春歸無覓處，不知轉入此中來。
439.062 【詠懷】白居易
自從委順任浮沈，漸覺年多功用深。面上減除憂喜色，
胸中消盡是非心。妻兒不問唯耽酒，冠蓋皆慵只抱琴。
長笑靈均不知命，江蘺叢畔苦悲吟。
439.063 【早發楚城驛】白居易
雨過塵埃滅，沿江道徑平。月乘殘夜出，人趁早涼行。
寂歷閒吟動，冥濛暗思生。荷塘翻露氣，稻壟瀉泉聲。
宿犬聞鈴起，棲禽見火驚。曨曨煙樹色，十里始天明。
439.064 【箬峴東池】白居易
箬峴亭東有小池，早荷新荇綠參差。
中宵把火行人發，驚起雙棲白鷺鷥。
439.065 【建昌江】白居易
建昌江水縣門前，立馬教人喚渡船。
忽似往年歸蔡渡，草風沙雨渭河邊。
439.066 【哭從弟】白居易
傷心一尉便終身，叔母年高新婦貧。
一片綠衫消不得，腰金拖紫是何人。
439.067 【香爐峯下新卜山居，草堂初成，偶題東壁】白居易
五架三間新草堂，石階桂柱竹編牆。南檐納日冬天暖，
北戶迎風夏月涼。灑砌飛泉纔有點，拂窗斜竹不成行。
來春更葺東廂屋，紙閣蘆簾著孟光。
439.068 【重題】白居易
喜入山林初息影，厭趨朝市久勞生。早年薄有煙霞志，
歲晚深諳世俗情。已許虎溪雲裏臥，不爭龍尾道前行。
從茲耳界應清淨，免見啾啾譭譽聲。
長松樹下小溪頭，班鹿胎巾白布裘。藥圃茶園爲產業，
野麋林鶴是交遊。雲生澗戶衣裳潤，嵐隱山廚火燭幽。
最愛一泉新引得，清泠屈曲繞階流。
日高睡足猶慵起，小閣重衾不怕寒。遺愛寺鐘欹枕聽，
香爐峯雪撥簾看。匡廬便是逃名地，司馬仍爲送老官。
心泰身寧是歸處，故鄉何獨在長安。
宦途自此心長別，世事從今口不言。豈止形骸同土木，
兼將壽夭任乾坤。胸中壯氣猶須遣，身外浮榮何足論。
還有一條遺恨事，高家門館未酬恩。
439.069 【山中問月】白居易
爲問長安月，誰教不相離。昔隨飛蓋處，今照入山時。
藉助秋懷曠，留連夜臥遲。如歸舊鄉國，似對好親知。
松下行爲伴，溪頭坐有期。千巖將萬壑，無處不相隨。
439.070 【正月十五日夜東林寺學禪偶懷藍田楊主簿因呈智禪師】白居易
新年三五東林夕，星漢迢迢鍾梵遲。花縣當君行樂夜，
松房是我坐禪時。忽看月滿還相憶，始嘆春來自不知。
不覺定中微念起，明朝更問雁門師。
439.071 【臨水坐】白居易
昔爲東掖垣中客，今作西方社內人。
手把楊枝臨水坐，閒思往事似前身。
439.072 【山居】白居易
山齋方獨往，塵事莫相仍。藍輿辭鞍馬，緇徒換友朋。
朝餐唯藥菜，夜伴只紗燈。除卻青衫在，其餘便是僧。
439.073 【遺愛寺】白居易
弄日臨溪坐，尋花繞寺行。時時聞鳥語，處處是泉聲。
439.074 【山中與元九書，因題書後】白居易
憶昔封書與君夜，金鑾殿後欲明天。今夜封書在何處，
廬山庵裏晚燈前。籠鳥檻猿俱未死，人間相見是何年。
439.075 【黃石巖下作】白居易
久別鵷鸞侶，深隨鳥獸羣。教他遠親故，何處覓知聞。
昔日青雲意，今移向白雲。
439.076 【戲贈李十三判官】白居易
垂鞭相送醉醺醺，遙見廬山指似君。
想君初覺從軍樂，未愛香爐峯上雲。
439.077 【醉中戲贈鄭使君（時使君先歸，留妓樂重飲）】白居易
密座移紅毯，酡顏照淥杯。雙娥留且住，五馬任先回。
醉耳歌催醒，愁眉笑引開。平生少年興，臨老暫重來。
439.078 【江亭夕望】白居易
憑高望遠思悠哉，晚上江亭夜未回。日欲沒時紅浪沸，
月初生處白煙開。辭枝雪蕊將春去，滿鑷霜毛送老來。
爭敢三年作歸計，心知不及賈生才。
439.079 【酬元員外三月三十日慈恩寺相憶見寄】白居易
悵望慈恩三月盡，紫桐花落鳥關關。誠知曲水春相憶，
其奈長沙老未還。赤嶺猿聲催白首，黃茅瘴色換朱顏。
誰言南國無霜雪，盡在愁人鬢髮間。
439.080 【偶然二首】白居易
楚懷邪亂靈均直，放棄合宜何惻惻。漢文明聖賈生賢，
謫向長沙堪嘆息。人事多端何足怪，天文至信猶差忒。
月離於畢合滂沱，有時不雨何能測。
火發城頭魚水裏，救火竭池魚失水。乖龍藏在牛領中，
雷擊龍來牛枉死。人道蓍神龜骨靈，試卜魚牛那至此。
六十四卦七十鑽，畢竟不能知所以。
439.081 【中秋月】白居易
萬里清光不可思，添愁益恨繞天涯，誰人隴外久征戍，
何處庭前新別離。失寵故姬歸院夜，沒蕃老將上樓時。
照他幾許人腸斷，玉兔銀蟾遠不知。
439.082 【謝李六郎中寄新蜀茶】白居易
故情周匝向交親，新茗分張及病身。紅紙一封書後信，
綠芽十片火前春。湯添勺水煎魚眼，末下刀圭攪麴塵。
不寄他人先寄我，應緣我是別茶人。
439.083 【攜諸山客同上香爐峯遇雨而還沾濡狼藉互相笑謔題此解嘲】白居易
蕭灑登山去，龍鍾遇雨回。磴危攀薜荔，石滑踐莓苔。
襪污君相謔，鞋穿我自咍。莫欺泥土腳，曾蹋玉階來。
439.084 【彭蠡湖晚歸】白居易
彭蠡湖天晚，桃花水氣春。鳥飛千白點，日沒半紅輪。
何必爲遷客，無勞是病身。何來臨此望，少有不愁人。
439.085 【酬贈李鍊師見招】白居易
幾年司諫直承明，今日求真禮上清。曾犯龍鱗容不死，
欲騎鶴背覓長生。劉綱有婦仙同得，伯道無兒累更輕。
若許移家相近住，便驅雞犬上層城。
439.086 【西河雨夜送客】白居易
雲黑雨翛翛，江昏水暗流。有風催解纜，無月伴登樓。
酒罷無多興，帆開不少留。唯看一點火，遙認是行舟。
439.087 【登西樓憶行簡】白居易
每因樓上西南望，始覺人間道路長。礙日暮山青蔟蔟，
漫天秋水白茫茫。風波不見三年面，書信難傳萬里腸。
早晚東歸來下峽，穩乘船舫過瞿唐。
439.088 【羅子】白居易
有女名羅子，生來才兩春。我今年已長，日夜二毛新。
顧念嬌啼面，思量老病身。直應頭似雪，始得見成人。
439.089 【讀僧靈徹詩】白居易
東林寺裏西廊下，石片鐫題數首詩。
言句怪來還校別，看名知是老湯師。
439.090 【聽李士良琵琶（人各賦二十八字）】白居易
聲似胡兒彈舌語，愁如塞月恨邊雲。
閒人暫聽猶眉斂，可使和蕃公主聞。
439.091 【昭君怨】白居易
明妃風貌最娉婷，合在椒房應四星。只得當年備宮掖，
何曾專夜奉幃屏。見疏從道迷圖畫，知屈那教配虜庭。
自是君恩薄如紙，不須一向恨丹青。
439.092 【閒吟】白居易
自從苦學空門法，銷盡平生種種心。
唯有詩魔降未得，每逢風月一閒吟。
439.093 【戲問山石榴】白居易
小樹山榴近砌栽，半含紅萼帶花來。
爭知司馬伕人妒，移到庭前便不開。
439.094 【編集拙詩成一十五卷因題卷末戲贈元九、李二十】白居易
一篇長恨有風情，十首秦吟近正聲。每被老元偷格律，
苦教短李伏歌行。世間富貴應無分，身後文章合有名。
莫怪氣粗言語大，新排十五卷詩成。
439.095 【湖上閒望】白居易
藤花浪拂紫茸條，菰葉風翻綠剪刀。
閒弄水芳生楚思，時時閤眼詠離騷。
