第828卷 829
828.01 【大蜀皇帝壽春節進堯銘舜頌二首·堯銘】貫休
金冊昭昭，列聖孤標。仲尼有言，巍巍帝堯。承天眷命，
罔厥矜驕。四德炎炎，階蓂不凋。永孚於休，垂衣飄颻。
吾皇則之，小心翼翼。秉陽亭毒，不遑暇食。土階苔綠，
茅茨雪滴。君既天賦，相亦天錫。德輈金鏡，以聖繼聖。
漢高將將，太宗兵柄。吾皇則之，日新德盛。朽索六馬，
罔墜厥命。熙熙蓼蕭，塊潤風調。舞擎幹羽，囿入芻蕘。
既玉其葉，亦金其枝。葉葉枝枝，百工允釐。享國如堯，
不疑不疑。
828.02 【大蜀皇帝壽春節進堯銘舜頌二首·舜頌】貫休
高高歷山，有黍有粟。皇皇大舜，合堯玄德。五典克從，
四門伊穆。大道將行，天下爲公。臨下有赫，選賢用能。
吾皇則之，無斁無逸。綏厥品彙，光光得一。千輻臨頂，
十在隨蹕。大哉大同，爲光爲龍。吾皇則之，聖謀隆隆。
納隍孜孜，考考切切。六宗是禋，五瑞斯列。排麟環鳳，
披香立雪。四夷納贐，九圍有截。昔救世師，降生竺乾。
壽春亦然，萬年萬年。
828.03 【大蜀高祖潛龍日獻陳情偈頌】貫休
有叟有叟，居嶽之室。忽振金湯，下彼巉崒。聞蜀風景，
地寧得一。富人侯王，旦奭摩詰。龍角日角，紫氣盤屈。
揭日月行，符湯禹出。天步孔艱，橫流犯蹕。穆穆蜀俗，
整整師律。髯發垂雪，忠貞貫日。四人蘇活，萬里豐謐。
無雨不膏，有露皆滴。有叟有叟，無實行實。一瓶一衲，
既樸且質。幸蒙顧盼，詞暖恩鬱。軒鏡光中，願如善吉。
828.04 【寄大願和尚】貫休
道朗居太山，達磨住熊耳。手擎清涼月，靈光溢天地。
盡騎金師子，去世久已矣。吾師隱廬嶽，外念全刳削。
擲孔聖之日月，相空王之橐籥。曾升麟德殿，譚無著，
賜衣三銖讓不著。唯思紅泉白石閣，因隨裴楷離京索。
邇來便止於匡霍，瀑布千尋噴冷煙，旃檀一枝翹瘦鶴。
峴首故人清信在，千書萬書取不諾。微人昔爲門下人，
扣玄佩惠無邊垠。自憐亦是師子子，未逾三載能嚬呻。
一從散席歸寧後，溪寺更有誰相親。青山古木入白浪，
赤松道士爲東鄰。焚香西望情何極，不及曇詵淚空滴。
桐江太守社中人，還送郄超米千石。寶書遽掩修章句，
萬里空函亦何益。終須一替闢蛇人，未解融神出空寂。
828.05 【上顧大夫】貫休
碧海漾仙洲，驪珠外無寶。一嶽倚青冥，羣山盡如草。
君侯聖朝瑞，動只關玄造。誰雲倚天劍，含霜在懷抱。
誰雲青雲險，門前是平道。洪民亦何幸，里巷清如掃。
至化無經綸，至神無祝禱。即應炳文柄，孤平去浩浩。
即應調鼎味，比屋堪封保。野人慕正化，來自海邊島。
經傳髻裏珠，詩學池中藻。閉門十餘載，庭杉共枯槁。
今朝投至鑑，得不傾肝腦。斯文如未精，歸山更探討。
828.06 【寒月送玄士入天台】貫休
之子逍遙塵世薄，格淡於雲語如鶴。相見唯談海上山，
碧側青斜冷相沓。芒鞋竹杖寒凍時，玉霄忽去非有期。
僮擔赤籠密雪裏，世人無人留得之。想入紅霞路深邃，
孤峯縱嘯仙飆起。星精聚觀泣海鬼，月湧薄煙花點水。
送君丁寧有深旨，好尋佛窟遊銀地。雪眉衲僧皆正氣，
伊昔貞白先生同此意。若得神聖之藥，即莫忘遠相寄。
828.07 【上杜使君】貫休
爲魚須處海，爲木須在嶽。一登君子堂，頓覺心寥廓。
右聽青女鏡，左聽宣尼鐸。政術似蒲盧，詩情出衝漠。
從來苦清苦，近更加澹薄。訟庭何所有，一隻兩隻鶴。
煙霞色擁牆，禾黍香侵郭。嚴霜與美雨，皆從二天落。
蒼生苦瘡痍，如何盡消削。聖君新雨露，更作誰恩渥。
即捉五色筆，密勿金鑾角。即同房杜手，把乾坤橐籥。
休說卜圭峯，開門對林壑。
828.08 【送僧入馬頭山】貫休
馬頭寶峯，秀塞寒空。有叟有叟，真隱其中。無味醍醐，
亦非般若。白趾碧目，數百瀟灑。苦竹大於杉，
白熊臥如馬。金鐘撼壑，布水噴瓦。芙蓉堂開峯月入，
嶽精踏雪立屋下。伊餘解攀緣，已是非常者。更有叟，
獨往來，與我語。情無剛強，氣透今古。竹笠援補，
芒鞋藤乳。北風倒人，幹雪不聚，滿頭霜雪湯雪去。
湯雪去，無人及，空望真氣江上立。
828.09 【上盧使君】貫休
夔龍在廟堂，雖然有僉議。蒼生得父母，自是天之意。
鄱陽氣候正，文物皆鮮媚。金鏡有餘光，春風少閒地。
膺門倚寒碧，到者寧容易。賓從皆鳳毛，爪牙悉猿臂。
樓臺千萬戶，錦繡龍歌沸。大惠蟲鳥全，至嚴龍虎畏。
可憐召伯樹，婆娑不勝翠。詩搜日月華，道咽神仙味。
嘉樹白雀來，祥煙甘露墜。中川一帶香，□開幽邃地。
逸少情有餘，東山境不啻。恭聞聖天子，廊廟猶虛位。
應知黎庶心，只恐徵書至。
828.010 【送顥雅禪師】貫休
霜鋒擗石鳥雀聚，帆凍陰飆吹不舉。芬陀利香釋驎虎，
幡幢冒雪爭迎取。春光主，芙蓉堂窄堆花乳，
手提金桴打金鼓。天花娉婷下如雨，狻猊座上師子語。
苦卻樂，樂卻苦，盧至黃金忽如土。
828.011 【和楊使君遊赤松山】貫休
爲郡三星無一事，龔黃意外扳喬松。日邊揚歷不爭路，
雲外苔蘚須留蹤。溪月未落漏滴滴，隼旟已入山重重。
捫蘿蓋輸山屐伴，駐旆不見朝霞濃。乳猿劇黠掛險樹，
露木翠脆生諸峯。初平謝公道非遠，黯然物外心相逢。
石羊依稀齕瑤草，桃花彷彿開仙宮。終當歸補吾君袞，
好山好水那相容。
828.012 【送崔使君】貫休
柳門柳門，芳草芊綿。日日日日，黯然黯然。
子牟戀闕歸闕，王粲下樓相別。食實得地，頗淹歲月。
今朝天子在上，合雪必雪。況絳之牧，文行炳潔。
釋謂緣因，久暱清塵。王嘉迎安，遠狎遺民。嫓彼二子，
厥或相似。論文不文，話道無滓。士有貴逼，勢不可遏。
麟步規矩，鳳翥昂枿。峴首仁蹤項頻跋，商雲乳麝香可撮，
望塵□□連紫闥。吾皇必用整乾坤，莫忘江頭白頭達。
828.013 【杜侯行】貫休
天目連天搏秀氣，崢嶸作起新城地。德門鍾秀光盛時，
三虎八龍皆世瑞。頃者天厖亂下鯨翻海，烽火崩騰照行在。
江表唯傳君子營，劍衝牛鬥疏真宰。金崑玉季輕三鼓，
煮海懸魚臣節苦。雁影參差入瑞煙，荊花燦爛開仙圃。
我聞大中鹹通真令主，相惟大杜兼小杜。
但能致君活國濟生人，亦何必須踏金梯，折桂樹。
宣宗懿宗調舜琴，大杜小杜爲殷霖。出將入相兮功德深，
生人受賜兮直至今。杜侯兄弟繼之後，璞玉渾金美騰口。
常言一呼百萬何足雲，終取封侯之印大如鬥。
恭聞吾皇似堯禹，搜索賢良皆面睹。杜侯杜侯，
君儻修令德，克有終，即必還爲大杜兼小杜。
人之戴兮天筆注，國之福兮天固祚。四海無波八表臣，
如今而後君看取。
828.014 【偶作五首】貫休
誰信心火多，多能焚大國。誰信鬢上絲，莖莖出蠶腹。
嘗聞養蠶婦，未曉上桑樹。下樹畏蠶飢，兒啼亦不顧。
一春膏血盡，豈止應王賦。如何酷吏酷，盡爲搜將去。
蠶蛾爲蝶飛，僞葉空滿枝。冤梭與恨機，一見一沾衣。
機生機，巧生巧，心鑊烘烘日煎炒。闖蜀眉嚬遊海島，
扶桑椹熟金烏飽。金烏飽，飛復飛，四天下人眼眙眙。
孰雲我輕薄，石頭如何喚作玉。孰雲我是非，
隨邪逐惡又爭得。古人終不事悠悠，一言道合死即休。
豈不見大鵬點翼蓋十洲，是何之物鳴啾啾。
君子食即食，何必在珍華。小人食不食，縱食如泥沙。
清歌且莫唱，妙舞亦休誇。爾非鳳炙麒麟肉，
焉能一掛於齒牙。去來去來歸去來，紅泉正灑芙蓉霞。
君不見金陵風臺月榭煙霞光，如今五里十里野火燒茫茫。
君不見西施綠珠顏色可傾國，樂極悲來留不得。
君不見漢王力盡得乾坤，如何秋雨灑廟門。
銅臺老樹作精魅，金谷野狐多子孫。幾許繁華幾更改，
唯有堯舜周召丘軻似長在。坐看樓閣成丘墟，
莫話桑田變成海。吾有清涼雪山雪，天上人間常皎潔。
茫茫慾火欲燒人，惆悵無因爲君說。
828.015 【山中作】貫休
山爲水精宮，藉花無塵埃。吟狂嶽似動，筆落天瓊瑰。
伊餘自樂道，不論纔不才。有時鬼笑兩三聲，
疑是大謝小謝李白來。
828.016 【聞前王使君在澤潞居】貫休
爲善無近名，竊名者得聲不如心，誠哉是言也。
使君聖朝瑞，乾符初刺婺。德變人性靈，筆變人風土。
煙霞與蟲鳥，和氣將美雨。千里與萬里，各各來相附。
信哉有良吏，玄讖應百數。古人古人自古人，
今日又見民歌六七袴。不幸大寇崩騰來，孤城勢孤固難錮。
攀轅既不及，旌旆衝風露。大駕已西幸，飄零何處去。
婺人空悲哀，對生祠泣沾莓苔。忽聞暫寄河之北，
兵強四面無塵埃。唯祝鑾輿早歸來，用此咎繇仲虺才。
使四野霧廓，八紘鏡開。皇天無親，長與善鄰，宜哉宜哉。
828.017 【將入匡山別芳晝二公二首（一作將入廬山別僧）】貫休
噴嵐堆黛塞寒碧，窗前古雪如白石。
臨岐約我來不來，若來須撥紅霞覓。
紅豆樹間滴紅雨，戀師不得依師住。
世情世界愁殺人，錦繡谷中歸捨去。
828.018 【送楊秀才】貫休
北山峨峨香拂拂，翠漲青奔勢巉崒。赤松君宅在其中，
紫金爲牆珠作室。玻璃門外仙獓睡，幢節森森絳煙密。
水精簾卷桃花開，文錦娉婷衆非一。撫長離，坎答鼓。
花姑吹簫，弄玉起舞。三萬八千爲半日，海涸鰲枯等閒睹。
愛共安期棋，苦識彭祖祖。有時朝玉京，紅雲擁金虎。
石橋亦是神仙住，白鳳飛來又飛去。五雲縹緲羽翼高，
世人仰望心空勞。
828.019 【別杜將軍】貫休
伊餘本是胡爲者，採蕈鋤茶在窮野。偶披蓑笠事空王，
餘力爲文擬何謝。少年心在青雲端，知音滿地皆龍鸞。
遽逢天步艱難日，深藏溪谷空長嘆。偶出重圍遇英哲，
留我江樓經歲月。身隈玉帳香滿衣，夢歷金盆雨和雪。
東風來兮歌式微，深雲道人召來歸。燕辭大廈兮將何爲，
濛濛花雨兮鶯飛飛，一汀楊柳同依依。
828.020 【送夢上人歸京】貫休
伊餘龍鍾歸海涯，千山萬水情自怡。夢公別我還上國，
江邊慘執行遲遲。向我道雲中覓伴未得伴，
又示我數首新詩盡是詩。只恐不如此，若如此如此，
即須天子知。蕭蕭金吹荊門口，槐菊鬥黃落葉走。
前程勝事未可涯，但恐圭峯難入手。蓮峯掌記韓拾遺，
雁行雍穆世所稀。二十年前即別離，憑師一話吟朝飢。
828.021 【問嶽禪師疾】貫休
世病如山嶽，世醫皆拱手。道病如金鎖，師遭鎖鎖否。
伊昔芙蓉頰，談經似主涉。蘇合晝氤氳，天花似飛蝶。
覺樹垂實，魔輩刺疾。病也不問，終不皴膝。春光冉冉，
不上爾質。東風浩浩，謾入爾室。云何斯人，而有斯疾。
828.022 【上荊南府主三讓德政碑】貫休
明明赫赫中興主，動納諸隍冠前古。四海英雄盡戢兵，
皆如圪圪天金柱。萬姓多論政與德，請樹豐碑似山嶽。
一從寇滅二十年，琬琰雕鐫賜重疊。荊州化風何卓異，
寡慾無爲合天地。雖立貞碑與衆殊，字字皆是吾皇意。
君侯捧碑西拜泣，臣且何人恩洊及。鳳凰銜下雕龍文，
德昧政虛爭敢立。函封三奏心匍匐，堅讓此碑聲蓋國。
我恐江淹五色筆，作不立此碑之碑文不得。
828.023 【施萬病丸】貫休
我聞昔有海上翁，鬚眉皎白塵土中。葫蘆盛藥行如風，
病者與藥皆惺憁。藥王藥上親兄弟，救人急於己諸體。
玉毫調御偏讚揚，金輪釋梵鹹歸禮。賢守運心亦相似，
不吝親親拘子子。曾聞古德有深言，由來大士皆如此。
828.024 【甘雨應祈】貫休
春雨偶愆期，草木亦未覺。君侯不遑處，退食或閉閣。
東海浪滔滔，西江波漠漠。得不願身爲大虯，金其角，
玉其甲。一吸再喢，雲平霧匝。華暢九有，清傾六合。
使不蘇者蘇，不足者足。情通上玄，如膏綿綿。有叟有叟，
鼓腹歌於道邊。歌曰：“麥苗芃芃兮鶬鶊飛，
日出而作兮日入歸，如彼草木兮雨露肥。古人三樂兮，
我樂多之。天之成兮，地之平兮。柘系黃兮，瓠葉青兮。
乳女啼兮，蒸黍馨兮。炙背捫蝨兮，復何經營兮。
828.025 【寄韓團練】貫休
真宰動洪爐，萬物皆消息。唯有三珠樹，不用東風力。
君子天廟器，頭骨何巉崱。海內久聞名，江西偶相識。
誰不有詩機，麟龍不解織。誰不有心地，蘭茝不曾植。
多君二俱作，獨立千仞壁。話道出先天，憑師動臻極。
青霄雁行律，紅露荊花滴。偶然成遠別，別後長相憶。
行至鄱陽郡，又見謝安石。留我遇殘冬，身心苦恬寂。
江上春又至，引頸山空積。何日再相逢，天香滿瑤席。
828.026 【春野作五首】貫休
閒步淺青平綠，流水徵車自逐。
誰家挾彈少年，擬打紅衣啄木。
山花雨打盡，滿地如爛錦。遠尋鷓鴣雛，拾得一團蕈。
大牛苦耕田，乳犢望似泣。萬事皆天意，綠草頭蕺蕺。
斜陽射破冢，髑髏半出地。不知誰氏子，獨自作意氣。
牛兒小，牛女少，拋牛沙上鬥百草。鉏隴老人又太老，
薄煙漠漠覆桑棗，戴嵩醉後取次掃。
828.027 【深山逢老僧二首】貫休
衲衣線粗心似月，自把短鋤鋤榾柮。
青石溪邊踏葉行，數片雲隨兩眉雪。
山童貌頑名乞乞，放火燒畬採崖蜜。
擔頭何物帶山香，一籮白蕈一籮慄。
828.028 【道情偈】貫休
草木亦有性，與我將不別。我若似草木，成道無時節。
世人不會道，向道卻嗔道。傷嗟此輩人，寶山不得寶。
828.029 【懷二三朝友】貫休
傷心復傷心，流光似飛電。有惠驪龍十斛珠，
不如一見君子面。愁人復愁人，滿眼皆埃塵。
有惠黃金一萬斤，不如一見於仁人。我昔讀詩書，
如今盡拋也。只記得田叔孟溫舒，帝王滿口呼長者。
828.030 【偶作】貫休
君子稱一善，馨香遍九垓。小人妒一善，處處生嫌猜。
口如暴死人，鐵尺拗不開。稂莠蝕田髓，積陰成冬雷。
因知咋舌人，千古空悠哉。
828.031 【義士行】貫休
先生先生不可遇，愛平不平眉鬥豎。
黃昏雨雹空似黳，別我不知何處去。
828.032 【觀懷素草書歌】貫休
張顛顛後顛非顛，直至懷素之顛始是顛。師不譚經不說禪，
筋力唯於草書朽。顛狂卻恐是神仙，有神助兮人莫及。
鐵石畫兮墨須入，金尊竹葉數鬥餘。半斜半傾山衲溼，
醉來把筆獰如虎。粉壁素屏不問主，亂拏亂抹無規矩。
羅剎石上坐伍子胥，蒯通八字立對漢高祖。
勢崩騰兮不可止，天機暗轉鋒鋩裏。閃電光邊霹靂飛，
古柏身中【氵旱】龍死。駭人心兮目眓瞁，頓人足兮神辟易。
乍如沙場大戰後，斷槍橛箭皆狼藉。又似深山朽石上，
古病松枝掛鐵錫。月兔筆，天竈墨，斜鑿黃金側銼玉，
珊瑚枝長大束束。天馬驕獰不可勒，東卻西，南又北，
倒又起，斷復續。忽如鄂公喝住單雄信，
秦王肩上虤著棗木槊。懷素師，懷素師，
若不是星辰降瑞，即必是河嶽孕靈。固宜須冷笑逸少，
爭得不心醉伯英。天台古杉一千尺，崖崩劁折何崢嶸。
或細微，仙衣半拆金線垂。或妍媚，桃花半紅公子醉。
我恐山爲墨兮磨海水，天與筆兮書大地，乃能略展狂僧意。
常恨與師不相識，一見此書空嘆息。伊昔張渭任華葉季良，
數子贈歌豈虛飾，所不足者渾未曾道著其神力。
石橋被燒燒，良玉土不蝕，錐畫沙兮印印泥。
世人世人爭得測，知師雄名在世間，明月清風有何極。
828.033 【送盧舍人三首】貫休
一曰：勸君不用登峴首山，讀羊祜碑，男兒事業須自奇。
此碑山頭如日月，日日照人人不知。人不知，
青山白雲徒爾爲。
二曰：勸君登商山，不用覓商山皓，雲深雪深騾馬倒。
我願終南太華變爲金，吾後見之不爲寶。我願九州四海紙，
幅幅與君爲諫草。使躡卨踐夔，逢軒見皞。日環五色，
是物得老，如此即商山皓。商山皓，君不用討他，
他必來相討。
三曰：君不見釋梵諸天壽億垓，天上人間去復來。
君又不見紫金爲輪一千幅，寶洲□四皆臣伏。
輪王釋梵作何因，只是弘隆重大乘福。自古皇王與賢哲，
頂敬心師刻金玉。報通三世釋迦言，莫將梁武爲題目。
君不見近代韋裴蔣與蕭，文房書府師百僚。
代天理物映千古，布發掩泥非一朝。大哉釋梵輪王璞，
已矣何人繼先覺。行行珍重寄斯言，斯言不是尋常曲□。
828.034 【宿深村】貫休
行行一宿深村裏，雞犬豐年鬧如市。
黃昏見客閤家喜，月下取魚戽塘水。
828.035 【黃鶯】貫休
一種爲春禽，花中開羽翼。如何此鳥身，便是黃金色。
黃金色，若逢竹實終不食。
828.036 【送越將歸會稽】貫休
面如玉盤身八尺，燕語清獰戰袍窄。古嶽龍腥一匣霜，
江上相逢雙眼碧。冉冉春光方婉娩，黯然別我歸稽巘。
他年必帥邯鄲兒，與我殺輕班定遠。
828.037 【別仙客】貫休
巨鰲頭縮翻仙翠，蟠桃爛落珊瑚地。
浪濺霓旌溼鵬翅，略別千年太容易。
828.038 【寒江上望】貫休
荒岸燒未死，白雲癡不動。極目無人行，浪打取魚籠。
828.039 【讀唐史】貫休
我愛李景伯，內宴執良規。君臣道昭彰，天顏終熙怡。
大簸怕清風，糠秕繚亂飛。洪爐烹五金，黃金終自奇。
大哉爲忠臣，舍此何所之。
828.040 【樵叟】貫休
樵父貌飢帶塵土，自言一生苦寒苦。
擔頭擔個赤瓷罌，斜陽獨立濛籠塢。
