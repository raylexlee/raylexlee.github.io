第486卷 鮑溶
486.01 【越女詞】鮑溶
越女芙蓉妝，浣紗清淺水。忽驚春心曉，不敢思君子。
君子縱我思，寧來浣溪裏。
486.02 【弄玉詞二首】鮑溶
素女結念飛天行，白玉參差鳳凰聲，天仙借女雙翅猛。
五燈繞身生，入煙去無影。
三清弄玉秦公女，嫁得天上人。瓊簫碧月喚朱雀，
攜手上謁玉晨君。夫妻同壽，萬萬青春。
486.03 【山行經樵翁】鮑溶
我心勞我身，遠道誰與論。心如木中火，憂至常自燔。
披訪結恩地，世人輕報恩。女無良媒識，知入何人門。
寒日行深山，路由谷中村。田翁樵採熟，男女謳吟喧。
借問身命謀，上言愧乾坤。時清公賦薄，力勤地利繁。
下念草木年，坐家見重孫。舉案饋賓客，糟漿盈陶尊。
醉閒鹿裘暖，白髮舞軒軒。仰羨太古人，餘將破行轅。
遑遑問身事，師友難爲言。離歌又行去，落日低寒泉。
486.04 【途中旅思二首】鮑溶
喔喔雞鳴曉，蕭蕭馬辭櫪。草草名利區，居人少於客。
生期三萬日，童耄半虛擲。修短命半中，憂歡復相敵。
朝提黃金爵，暮造青松宅。來往日相悲，北邙田土窄。
峨峨西天嶽，錦繡明翠壁。中有不死鄉，千年無人跡。
心期周太子，下馬拜虛碧。鶴駕如可從，他年執煙策。
星出方問宿，睡眼始朦朧。天光見地色，上路車幢幢。
時物既老大，衆山何枯空。青冥見古柏，寥朗聞疏鴻。
獨步天地間，無因爲君忠。白毛尋人憂，生此頭髮中。
躍馬非壯歲，報恩無高功。斯言化爲火，日夜焚深衷。
486.05 【舊鏡】鮑溶
嬋娟本家鏡，與妾歸君子。每憶並照時，相逢明月裏。
春風忽分影，白日難依倚。珠粉不結花，玉璫寧輝耳。
心期不可見，不保長如此。華髮一欺人，青銅化爲鬼。
良人有歸日，肯學妖桃李。瑤匣若浮雲，冥冥藏玉水。
侍兒不遣照，恐學孤鸞死。
486.06 【宿悟空寺贈僧】鮑溶
勞者謠燭蛾，致身何營營。雪山本師在，心地如鏡清。
往與本師別，人間買浮名。朝光畏不久，內火燒人情。
迷路喜未遠，宿留化人城。前心宛如此，了了隨靜生。
維持薝蔔花，卻與前心行。
486.07 【感興】鮑溶
幽人無近跡，別易會則稀。黃鶴亦姓丁，寥寥何處飛。
時見海上山，繞雲心依依。諒無馭風術，中路愁虛歸。
童發慕道心，壯年墮塵機。白日不饒我，如今事皆非。
羣羊化石盡，雙鳧與我違。□嶽黃金富，軒轅曉霞衣。
誰令日在眼，容色煙雲微。
486.08 【秋思】鮑溶
楚客秋更悲，皇皇無聲地。時無無事人，我命與身異。
良時如飛鳥，回掌成故事。蹉跎秋定還，凝冽堅冰至。
人生不期老，華髮誰能避。感此惜壯年，壯年少爲貴。
我生雖努力，榮途難自致。徒爲擊角歌，且慚雕劍字。
吾師罕言命，感激潛傷思。
486.09 【客途逢鄉人旋別】鮑溶
驚鴻一斷行，天遠會無因。無因忽相會，感嘆若有神。
我鄉路三千，百里一主人。一宿獨何戀，何況舊鄉鄰。
牢落歲華晏，相憐客中貧。迎霜君衣暖，與我同一身。
誰在天日下，此生能不勤。青萍寄流水，安得長相親。
明發更遠道，山河重苦辛。
486.010 【隋帝陵下】鮑溶
白露沾衣隋主宮，雲亭月館楚淮東。盤龍樓艦浮冤水，
雕錦帆幢使亂風。長夜應憐桀何罪，告成合笑禹無功。
傷心近似驪山路，陵樹無根秋草中。
486.011 【洛陽春望】鮑溶
五鳳樓南望洛陽，龍門回合抱蒼蒼。受朝前殿雲霞暖，
封嶽行宮草木香。四海爲家知德盛，二京有宅卜年長。
東人猶憶時巡禮，願覲元和日月光。
486.012 【始見二毛】鮑溶
玄發迎憂光色闌，衰華因鏡強相看。百川赴海返潮易，
一葉報秋歸樹難。初弄藕絲牽欲斷，又驚機素翦仍殘。
顏生豈是光陰晚，餘亦何人不自寬。
486.013 【巫山懷古】鮑溶
十二峯巒鬥翠微，石煙花霧犯容輝。青春楚女妒雲老，
白日神人入夢稀。銀箭暗凋歌夜燭，珠泉頻點舞時衣。
誰傷宋玉千年後，留得青山辨是非。
486.014 【郊天回】鮑溶
日動蕭煙上泰壇，帝從黃道整和鑾。風前貔武回雕仗，
雲裏神龍起畫竿。金鳥赦書鳴九夜，玉山壽酒舞千官。
始知報本終朝禮，舊典時巡只自難。
486.015 【溫泉宮】鮑溶
憶昔開元天地平，武皇十月幸華清。山蒸陰火雲三素，
日落溫泉雞一鳴。彩羽鳥仙歌不死，翠霓童妾舞長生。
仍聞老叟垂黃髮，猶說龍髯縹緲情。
486.016 【寄歸】鮑溶
塞草黃來見雁稀，隴雲白後少人歸。新絲強入未衰鬢，
別淚應沾獨宿衣。幾夕精誠拜初月，每秋河漢對空機。
更看出獵相思苦，不射秋田朝雉飛。
486.017 【贈遠】鮑溶
辛苦關西車騎官，幾年旌節客河蘭。金泥舞虎精神暗，
銀縷交龍氣色寒。欲和古詩成竇錦，倍悲秋扇損齊紈。
莫勞雁足傳書信，願向凌煙閣上看。
486.018 【九日與友人登高】鮑溶
雲木疏黃秋滿川，茱萸風裏一尊前。幾回爲客逢佳節，
曾見何人再少年。霜報征衣冷針指，雁驚幽夢淚嬋娟。
古來醉樂皆難得，留取窮通付上天。
486.019 【贈楊鍊師】鮑溶
柴煙衣上繡春雲，清隱山書小篆文。
明月在天將鳳管，夜深吹向玉晨君。
486.020 【玉清壇】鮑溶
上陽宮裏女，玉色楚人多。西信無因得，東遊奈樂何。
486.021 【答客】鮑溶
竹間深路馬驚嘶，獨入蓬門半似迷。
勞問圃人終歲事，桔槔聲裏雨春畦。
486.022 【隋宮】鮑溶
柳塘煙起日西斜，竹浦風回雁弄沙。
煬帝春遊古城在，壞宮芳草滿人家。
486.023 【送僧文江】鮑溶
吳王劍池上，禪子石房深。久慕白雲性，忽勞青玉音。
孤高知勝鶴，清雅似聞琴。此韻書珍重，煩師出定吟。
486.024 【古意】鮑溶
重錦化爲泥，翦刀誤人事。夜裁遠道書，翦破相思字。
妾心不自信，遠道終難寄。客心固多疑，肯信非人意。
萬里不言遠，歸書長相次。可即由此書，空房□忌諱。
486.025 【山中冬思二首】鮑溶
山深先冬寒，敗葉與林齊。門巷非世路，何人念窮棲。
哀風破山起，夕雪誤鳴雞。巢鳥侵旦出，飢猿無聲啼。
晨興動煙火，開雲伐冰溪。老木寒更瘦，陰雲晴亦低。
我貧自求力，顏色常低迷。時思靈臺下，遊子正悽悽。
雪壯冰亦堅，凍澗如平地。幽人毛褐暖，笑就糟牀醉。
喚人空谷應，開火寒猿至。拾薪煮秋慄，看鼎書古字。
忽憶南澗遊，衣巾多雲氣。露腳尋逸僧，諮量意中事。
486.026 【讀史】鮑溶
鬼書報秦亡，天地亦云閉。赤龍吟大野，老母哭白帝。
蒼蒼無白日，項氏徒先濟。六合已姓劉，鴻門事難制。
坑降嬴政在，衣錦人望替。宿昔見漢兵，龍蛇滿旌棨。
始矜山可拔，終嘆騅不逝。區區亞父心，未究天人際。
蕭張馬無汗，盛業垂千世。
486.027 【冬夜答客】鮑溶
冬日誠可愛，不如夜漏多。幸君霜露裏，車馬犯寒過。
學耕不逢年，稂莠敗黍禾。豈唯親賓散，鳥鼠移巢窠。
獨見青松心，凌霜庇柔蘿。壯日賤若此，留恩意如何。
因憶古丈夫，一言重山河。臨風彈楚劍，爲子奏燕歌。
486.028 【宿吳興道中苕村】鮑溶
浮客倦長道，秋深夜如年。久行惜日月，常起雞鳴前。
夕計今日程，息車在苕川。霜中水南寺，金磬泠泠然。
疇昔此林下，歸心巢頂禪。身依寤昏寐，智月生虛圓。
羈旅違我程，去留難雙全。觀身話往事，如夢遊青天。
明發止賓從，寄聲琴上弦。聊書越人意，此曲名思仙。
486.029 【代楚老酬主人】鮑溶
流水爲我鄉，扁舟爲我宅。二毛去天遠，幾日人間客。
曈曈銜山景，渺渺翔雲跡。從時無定心，病處不暖席。
煩君問岐路，爲我生悽戚。百年衣食身，未死皆有役。
曾傷無遺嗣，縱有復何益。終古北邙山，樵人賣松柏。
486.030 【沛中懷古】鮑溶
煙蕪歌風臺，此是赤帝鄉。赤帝今已矣，大風邈淒涼。
惟昔仗孤劍，十年朝八荒。人言生處樂，萬乘巡東方。
高臺何巍巍，行殿起中央。興言萬代事，四坐沾衣裳。
我爲異代臣，酌水祀先王。撫事復懷昔，臨風獨彷徨。
486.031 【夏日華山別韓博士愈】鮑溶
別地泰華陰，孤亭潼關口。夏日可畏時，望山易遲久。
暫因車馬倦，一逐雲先後。碧霞氣爭寒，黃鳥語相誘。
三峯多異態，迥舉仙人手。天晴捧日輪，月夕弄星斗。
幽疑白帝近，明見黃河走。遠心不期來，真境非吾有。
鳥鳴草木下，日息天地右。躑躅因風松，青冥謝仙叟。
不知無聲淚，中感一顏厚。青霄上何階，別劍空朗扣。
故鄉此關外，身與名相守。跡比斷根蓬，憂如長飲酒。
生離抱多恨，方寸安可受。咫尺岐路分，蒼煙蔽回首。
486.032 【春日言懷】鮑溶
湛湛琴前酒，期自賞青春。胡爲緘笑語，深念不思身。
寂寂花舞多，嚶嚶鳥言頻。心悲兄弟遠，願見相似人。
江界田土卑，競來東作勤。歲寒虛盡力，家外無強親。
杳窅青雲望，無途同苦辛。
486.033 【題吳徵君巖居】鮑溶
堯澤潤天下，許由心不知。真風存綿綿，常與達者期。
有道吾不仕，有生吾不欺。澹然靈府中，獨見太古時。
地脈發醴泉，巖根生靈芝。天文若通會，星影應離離。
亭亭傅氏巖，何獨萬古思。
486.034 【云溪竹園翁】鮑溶
硠硠云溪裏，翠竹和雲生。古泉積澗深，竦竦如刻成。
楚客臥雲老，世間無姓名。因茲千畝業，以代雙牛耕。
亂林不可留，寸莖不可輕。風暖鬥出地，仰齊故年莖。
幽室結白茅，密葉羅衆清。照水寒澹盪，對山綠崢嶸。
蒼松含古貌，秋桂儼白英。相看受天風，深夜戛擊聲。
486.035 【竊覽都官李郎中和李舍人益酬張舍人弘靜…聞雅琴見寄】鮑溶
朝草天子奏，夜語思憂琴。因聲含香氣，其韻流水音。
仙樂朱鳳意，靈芝紫鸞心。翻然遠求友，豈獨雙歸林。
松吹暑中冷，星花池上深。倘俾有聲樂，請以絲和金。
486.036 【長安言懷】鮑溶
殷殷生念厚，慼慼勞者多。二時晝夜等，百歲詎幾何。
日下文翰苑，側身識經過。千慮恐一失，翔陽已蹉跎。
臨觴翦衆憂，靜寄絲桐歌。思歸繞十指，五聲不相和。
暮天還巢翼，明日隕葉柯。高謝巖穀人，鹿衣帶女蘿。
生不去親愛，浮名若風波。誰令不及此，親愛隔山河。
486.037 【秋思三首】鮑溶
胡風吹雁翼，遠別無人鄉。君近雁來處，幾回斷君腸。
昔奉千日書，撫心怨星霜。無書又千日，世路重茫茫。
燕國有佳麗，蛾眉富春光。自然君歸晚，花落君空堂。
君其若不然，歲晚雙鴛鴦。
顧兔蝕殘月，幽光不如星。女兒晚事夫，顏色同秋螢。
秋日邊馬思，武夫不遑寧。燕歌易水怨，劍舞蛟龍腥。
風折連枝樹，水翻無蒂萍。立身多門戶，何必燕山銘。
生世不如鳥，雙雙比翼翎。
季秋天地閒，萬物生意足。我憂長於生，安得及草木。
試從古人願，致酒歌秉燭。燕趙皆世人，詎能長似玉。
俯憐老期近，仰視日車速。蕭颯御風君，魂夢願相逐。
百年夜銷半，端爲重纓束。
486.038 【歸雁】鮑溶
南國春早暖，渚蒲正月生。東風吹雁心，上下和樂聲。
繞水半空去，拂雲偕相迎。如防失羣怨，預有侵夜驚。
渺邈天外影，支離塞中鶯。自顧摧頹羽，偏感南北情。
乍甘煙霧勞，不顧龍沙榮。雖樂未歸意，終不能自鳴。
喜去春月滿，歸來秋風清。啼餘碧窗夢，望斷陰山行。
不及瑤𥯅燕，寄身金宮楹。
486.039 【悲湘靈】鮑溶
山上涼雲收，日斜川風止。娥皇五十弦，秋深漢江水。
初因無象外，牽感百憂裏。霜露結瑤華，煙波勞玉指。
將隨落葉去，又繞疏蘋起。哀響雲合來，清餘桐半死。
女顏萬歲後，豈復嬋娟子。不道神無悲，那能久如此。
魂魄無不之，九山徒相似。沒沒竟不從，唯傷遠人耳。
斑斑淚篁下，恐有學瑟鬼。
486.040 【聞蟬】鮑溶
高蟬旦夕唳，景物浮涼氣。木葉漸驚年，錦字因絡緯。
稍斷當窗夢，更悽臨水意。清香筍蒂風，曉露蓮花淚。
餘引未全歇，凝悲尋迥至。星井慾望河，月扇看藏笥。
誰念因聲感，放歌寫人事。
486.041 【懷幽期】鮑溶
清砧擊霜天外發，楚僧期到石上月。寒峯深虛獨繞盡，
夜水淺急不可越。窅機冥智難思量，無盡性月如空王。
眼界行處不著我，天花下來惟有香，我今胡爲寄他鄉。
486.042 【思琴高】鮑溶
琴仙人，得仙去。萬古釣龍空有處，我持曲鉤思白魚。
仙溪綠盡含空虛，天鈞蹤跡無遺餘。燒香寄影在巖樹，
東禮海日雞鳴初。
486.043 【得儲道士書】鮑溶
嬋娟春盡暮心秋，鄰里同年半白頭。
爲問蓬萊近消息，海波平靜好東遊。
486.044 【寒夜吟】鮑溶
九衢金吾夜行行，上宮玉漏遙分明。霜飆乘陰掃地起，
旅鴻迷雪繞枕聲。遠人歸夢既不成，留家惜夜歡心發。
羅幕畫堂深皎潔，蘭煙對酒客幾人。獸火揚光二三月，
細腰楚姬絲竹間。白紵長袖歌閒閒，豈識苦寒損朱顏。
486.045 【採蓮曲二首】鮑溶
弄舟朅來南塘水，荷葉映身摘蓮子。暑衣清淨鴛鴦喜，
作浪舞花驚不起。殷勤護惜纖纖指，水菱初熟多新刺。
採蓮朅來水無風，蓮潭如鑑松如龍。夏衫短袖交斜紅，
豔歌笑鬥新芙蓉，戲魚往聽蓮葉東。
486.046 【玉山謠奉送王隱者】鮑溶
鳳凰城南玉山高，石腳聳立爭雄豪。攢峯胎玉氣色潤，
百泉透雲流不盡。萬古分明對眼開，五煙窈窕呈祥近。
有客師事金身仙，用金買得山中田。閒開玉水灌芝草，
靜醉天酒松間眠。心期南溟萬里外，出山幾遇光陰改。
水玉丁東不可聞，冰華皎潔應如待。秋風引吾歌去來，
玉山彩翠遙相催。殷勤千樹玉山頂，碧洞寥寥寒錦苔。
486.047 【岐路】鮑溶
北風送微寒，徒侶勤遠征。憂人席不暖，殘月馬上明。
飄飄岐路間，長見日初生。重嶂曉色淺，疏猿寒啼清。
人間多岐路，常恐終身行。回見四方人，車輪無留聲。
空谷亦堪隱，下田非懶耕。古人有遺訓，飽食非親榮。
我生禮義鄉，少小見太平。聖賢猶羈旅，況復非其名。
486.048 【隴頭水】鮑溶
隴頭水，千古不堪聞。生歸蘇屬國，死別李將軍。
細響風凋草，清哀雁落雲。
486.049 【沙上月】鮑溶
黃昏潮落南沙明，月光涵沙秋雪清。
水文不上煙不蕩，平平玉田冷空曠。
486.050 【贈李黯將軍】鮑溶
細柳連營石塹牢，平安狼火赤星高。巖雲入角雕龍爽，
寒日搖旗畫獸豪。搜伏雄兒欺魍魎，射聲遊騎怯分毫。
聖人唯有河湟恨，寰海無虞在一勞。
486.051 【人日陪宣州範中丞傳正與範侍御宴（一作鮑防詩）】鮑溶
人日春風綻早梅，謝家兄弟看花來。吳姬對客歌千曲，
秦女留人酒百杯。絲柳向空輕婉轉，玉山看日漸裴回。
流光易去歡難得，莫厭頻頻上此臺。
486.052 【古鑑】鮑溶
古鑑含靈氣象和，蛟龍盤鼻護金波。隱山道士未曾識，
負局先生不敢磨。曾向春窗分綽約，誤回秋水照蹉跎。
世間縱有應難比，十斛明珠酬未多。
486.053 【送王鍊師】鮑溶
聖母祠堂藥樹香，邑君承命薦椒漿。風雲大感精神地，
雷雨頻過父母鄉。盡日一川侵草綠，回車二麥繞山黃。
野人久會神仙事，敢奏歌鐘慶萬箱。
486.054 【寄張十七校書李仁行秀才】鮑溶
去年八月此佳辰，池上閒閒四五人。久行月影愁迷夢，
誤入華光笑認春。一與清風上芸閣，再期秋雨過龍津。
今年此日何由見，蓬戶蕭條對病身。
486.055 【送王損之秀才赴舉】鮑溶
青門珮蘭客，淮水誓風流。名在鄉書貢，心期月殿遊。
平沙大河急，細雨二陵秋。感此添離恨，年光不少留。
486.056 【舊鏡】鮑溶
團團銅鏡似潭水，心愛玉顏私自親。
一經離別少年改，難與清光相見新。
486.057 【憶郊天】鮑溶
憶向郊壇望武皇，九軍旗帳下南方。六龍日馭天行健，
神母呈圖地道光。濃暖氣中生歷草，是非煙裏愛瑤漿。
至今滿耳簫韶曲，徒羨瑤池舞鳳凰。
486.058 【期盡】鮑溶
魚鎖生衣門不開，玉筐金月共塵埃。
青山石婦千年望，雷雨曾知來不來。
486.059 【晚山蟬】鮑溶
山蟬秋晚妨人語，客子驚心馬亦嘶。能閱幾時新碧樹，
不知何日寂金閨。若逢海月明千里，莫忘何郎寄一題。
486.060 【秋暮送裴垍員外刺婺州】鮑溶
婺女星邊氣不秋，金華山水似瀛州。
含香太守心清淨，去與神仙日日遊。
486.061 【寄薛膺昆季】鮑溶
楚山清洛兩無期，夢裏春風玉樹枝。
何況芙蓉樓上客，海門江月亦相思。
486.062 【楊真人籙中像】鮑溶
畫中留得清虛質，人世難逢白鶴身。
應見茅盈哀老弟，爲持金籙救生人。
486.063 【寄盧給事汀吳員外丹】鮑溶
姓丁黃鶴遼東去，客倩仙翁海上人。
聞道姓名多改變，只今偕是聖朝臣。
486.064 【懷王直秀才】鮑溶
鄉無竹圃爲三徑，貧寄鄰家已二年。
惟有素風身未墜，世間開口不言錢。
486.065 【贈真公影堂】鮑溶
舊房西壁畫支公，昨暮今晨色不同。
遠客閒心無處所，獨添香火望虛空。
486.066 【贈僧戒休】鮑溶
風行露宿不知貧，明月爲心又是身。
欲問月中無我法，無人無我問何人。
486.067 【秋夜懷紫閣峯僧】鮑溶
滿山雨色應難見，隔澗經聲又不聞。
紫閣夜深多入定，石臺誰爲掃秋雲。
486.068 【酬江公見寄】鮑溶
曾答雁門偈，爲憐同社人。多慚惠休句，偕得此陽春。
486.069 【送羅侍御歸西臺】鮑溶
歸臺新柱史，辭府舊英髦。勸酒蓮幕貴，望塵驄馬高。
詩情分繡段，劍彩拂霜毫。此舉關風化，誰雲別恨勞。
486.070 【宿水亭】鮑溶
雕楹彩檻壓通波，魚鱗碧幕銜曲玉。
夜深星月伴芙蓉，如在廣寒宮裏宿。
486.071 【寄峨嵋山楊鍊師】鮑溶
道士夜誦蕊珠經，白鶴下繞香菸聽。
夜移經盡人上鶴，仙風吹入秋冥冥。
486.072 【寄海陵韓長官】鮑溶
吏散重門印不開，玉琴招鶴舞裴回。
野人爲此多東望，雲雨仍從海上來。
486.073 【淮南臥病感路羣侍御訪別】鮑溶
西臺御史重難言，落木疏籬繞病魂。
一望青雲感驄馬，款行黃草出柴門。
486.074 【題禪定寺集公竹院】鮑溶
公門得休靜，禪寺少逢迎。任客看花醉，隨僧入竹行。
歸時常犯夜，雲裏有經聲。
486.075 【風箏】鮑溶
何響與天通，瑤箏掛望中。彩弦非觸指，錦瑟忽聞風。
雁柱虛連勢，鸞歌且墜空。夜和霜擊磬，晴引鳳歸桐。
幽咽誰生怨，清泠自匪躬。秦姬收寶匣，搔首不成功。
