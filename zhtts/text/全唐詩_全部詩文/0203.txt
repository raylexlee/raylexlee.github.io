第203卷 杜儼 等
203.01 【客中作】杜儼
書劍催人不暫閒，洛陽羈旅復秦關。
容顏歲歲愁邊改，鄉國時時夢裏還。
203.02 【三月三日曲江侍宴】趙良器
聖祖發神謀，靈符葉帝求。一人光錫命，萬國荷時休。
雷解圜丘畢，雲需曲水遊。岸花迎步輦，仙仗擁行舟。
睿藻天中降，恩波海外流。小臣同品物，陪此樂皇猷。
203.03 【鄭國夫人輓歌詞】趙良器
淑德延公胄，宜家接帝姻。桂宮男掌僕，蘭殿女升嬪。
恩澤昭前命，盈虛變此辰。萬年今已矣，彤管列何人。
203.04 【郡中客舍】黃麟
蟲響亂啾啾，更人正數籌。魂歸洞庭夜，霜臥洛陽秋。
微月有時隱，長河到曉流。起來還囑雁，鄉信在吳洲。
203.05 【途中口號（一作盧僎詩）】郭向
抱玉三朝楚，懷書十上秦。年年洛陽陌，花鳥弄歸人。
203.06 【題李將軍山亭】郭良
鳳轄將軍位，龍門司隸家。衣冠爲隱逸，山水作繁華。
徑出重林草，池搖兩岸花。誰知貴公第，亭院有煙霞。
203.07 【早行】郭良
早行星尚在，數里未天明。不辨雲林色，空聞風水聲。
月從山上落，河入鬥間橫。漸至重門外，依稀見洛城。
203.08 【過故人舊宅】王喬
故人軒騎罷歸來，舊宅園林閒不開。
唯餘挾瑟樓中婦，哭向平生歌舞臺。
203.09 【關山月】徐九皋
玉塞抵長城，金徽映高闕。遙心萬餘裏，直望三邊月。
霜靜影逾懸，露晞光漸沒。思君不可見，空嘆將焉歇。
203.010 【戰城南】徐九皋
塞北狂胡旅，城南敵漢圍。巉巖一鼓氣，拔利五兵威。
虜騎瞻山哭，王師拓地飛。不應須寵戰，當遂勒金徽。
203.011 【詠史】徐九皋
亡國秦韓代，榮身劉項年。金槌擊政後，玉斗碎增前。
聖主稱三傑，明離保四賢。已申黃石祭，方慕赤松仙。
203.012 【途中覽鏡】徐九皋
四海遊長倦，百年愁半侵。賴窺明鏡裏，時見丈夫心。
203.013 【送部四鎮人往單于別知故】徐九皋
天下今無事，雲中獨未寧。忝驅更戍卒，方遠送邊庭。
馬飲長城水，軍佔太白星。國恩行可報，何必守經營。
203.014 【松滋江北阻風】閻寬
江風久未歇，山雨復相仍。巨浪天涯起，餘寒川上凝。
憂人勞夕惕，鄉事憊晨興。遠聽知音駭，誠哉不可陵。
203.015 【曉入宜都渚】閻寬
問俗周楚甸，川行眇江潯。興隨曉光發，道會春言深。
回眺佳氣象，遠懷得山林。佇應舟楫用，曷務歸閒心。
203.016 【古意】閻寬
庭樹發華滋，瑤草復葳蕤。好鳥飛相從，愁人深此時。
天中有靈匹，日夕嚬蛾眉。願逐飄風花，千里入遙帷。
心逝愛不見，空歌悲莫悲。
203.017 【春宵覽月】閻寬
月生東荒外，天雲收夕陰。愛見澄清景，象吾虛白心。
耳目靜無譁，神超道性深。乘興得至樂，寓言因永吟。
203.018 【秋懷】閻寬
下帷長日盡，虛館早涼生。芳草猶未薦，如何蜻蛚鳴。
秋風已振衣，客去何時歸。爲問當途者，寧知心有違。
203.019 【和中書侍郎院壁畫雲】李收
粉壁畫雲成，如能上太清。影從霄漢發，光照掖垣明。
映筱多幽趣，臨軒得野情。獨思作霖雨，流潤及生靈。
203.020 【幽情】李收
幽人惜春暮，潭上折芳草。佳期何時還，欲寄千里道。
203.021 【懷魯】程彌綸
曲阜國，尼丘山。周公邈難問，夫子猶啓關。
履風雩兮若見，遊夏興兮魯顏。天孫天孫，
何爲今兮學且難，負星明而東遊閒閒。
203.022 【燕歌行】屈同仙
君不見漁陽八月塞草腓，徵人相對並思歸。
雲和朔氣連天黑，蓬雜驚沙散野飛。是時天地陰埃遍，
瀚海龍城皆習戰。兩軍鼓角暗相聞，四面旌旗看不見。
昭君遠嫁已年多，戎狄無厭不復和。漢兵候月秋防塞，
胡騎乘冰夜渡河。河塞東西萬餘裏，地與京華不相似。
燕支山下少春暉，黃沙磧裏無流水。金戈玉劍十年徵，
紅粉青樓多怨情。厭向殊鄉久離別，秋來愁聽搗衣聲。
203.023 【烏江女】屈同仙
越豔誰家女，朝遊江岸傍。青春猶未嫁，紅粉舊來娼。
錦袖盛朱橘，銀鉤摘紫房。見人羞不語，回艇入溪藏。
203.024 【昌年宮之作】豆盧復
但有離宮處，君王每不居。旗門芳草合，輦路小槐疏。
殿閉山煙滿，窗凝野靄虛。豐年多望幸，春色待鑾輿。
203.025 【落第歸鄉留別長安主人】豆盧復
客裏愁多不記春，聞鶯始嘆柳條新。
年年下第東歸去，羞見長安舊主人。
203.026 【奉試詠青】荊冬倩
路闢天光遠，春還月道臨。草濃河畔色，槐結路邊陰。
未映君王史，先標胄子襟。經明如可拾，自有致雲心。
203.027 【觀漢水】梁洽
發源自嶓冢，東注經襄陽。一道入溟渤，別流爲滄浪。
求思詠遊女，投吊悲昭王。水濱不可問，日暮空湯湯。
203.028 【遊越溪】鄭紹
溪水碧悠悠，猿聲斷客愁。漁潭逢釣楫，月浦值孤舟。
訪泊隨煙火，迷途視鬥牛。今宵越鄉意，還取醉忘憂。
203.029 【登樓（一作王之渙詩）】朱斌
白日依山盡，黃河入海流。欲窮千里目，更上一重樓。
203.030 【感寓二首】梁德裕
彩雲呈瑞質，五色發人寰。獨作龍虎狀，孤飛天地間。
隱隱臨北極，峨峨象南山。恨在帝鄉外，不逢枝葉攀。
幽澗生蕙若，幽渚老江蘺。榮落人不見，芳香徒爾爲。
不及綠萍草，生君紅蓮池。左右美人弄，朝夕春風吹。
葉洗玉泉水，珠清湛露滋。心亦願如此，託君君不知。
203.031 【詠談容娘】常非月
舉手整花鈿，翻身舞錦筵。馬圍行處匝，人壓看場圓。
歌要齊聲和，情教細語傳。不知心大小，容得許多憐。
203.032 【覽史】張良璞
享年八十已，歷數窮蒼生。七虎門源上，咆哮關內鳴。
建都用鶉宿，設險因金城。舜曲煙火起，汾河珠翠明。
海雲引天仗，朔雪留邊兵。作孽人怨久，其亡鬼信盈。
素靈感劉季，白馬從子嬰。昏虐不務德，百代無芳聲。
203.033 【奉試冷井詩】孫欣
仙闈井初鑿，靈液沁成泉。色湛青苔裏，寒凝紫綆邊。
銅瓶向影落，玉甃抱虛圓。永願調神鼎，堯時泰萬年。
203.034 【都中閒居】王羨門
君王巡海內，北闕下明臺。雲物天中少，煙花歲後來。
河從御苑出，山向國門開。寂寞東京裏，空留賈誼才。
203.035 【江南弄】芮挺章
春江可憐事，最在美人家。鸚鵡能言鳥，芙蓉巧笑花。
地銜金作埒，水抱玉爲沙。薄晚青絲騎，長鞭赴狹斜。
203.036 【少年行】芮挺章
任氣稱張放，銜恩在少年。玉階朝就日，金屋夜昇天。
軒騎青雲際，笙歌綠水邊。建章明月好，留醉伴風煙。
203.037 【伊水門】樓穎
朝涉伊水門，伊水入門流。愜心乃成興，澹然泛孤舟。
霏微傍青靄，容與隨白鷗。竹陰交前浦，柳花媚中洲。
日落陰雲生，彌覺茲路幽。聊以恣所適，此外知何求。
203.038 【東郊納涼，憶左威衛李錄事收昆季、太原崔參軍三首】樓穎
水竹誰家宅，幽庭向苑門。今知季倫沼，舊是闢疆園。
飢鷺窺魚靜，鳴鴉帶子喧。興成只自適，欲白返忘言。
納涼每選地，近是青門東。林與繚垣接，池將沁水通。
枝交帝女樹，橋映美人虹。想是忘機者，悠悠在興中。
林間求適意，池上得清飆。稍稍斜回楫，時時一度橋。
水光壁際動，山影浪中搖。不見李元禮，神仙何處要。
203.039 【西施石】樓穎
西施昔日浣紗津，石上青苔思殺人。
一去姑蘇不復返，岸旁桃李爲誰春。
203.040 【江南行】李康成
楊柳青青鶯欲啼，風光搖盪綠蘋齊，金陰城頭日色低。
日色低，情難極，水中鳧鷖雙比翼。
203.041 【採蓮曲】李康成
採蓮去，月沒春江曙。翠鈿紅袖水中央，
青荷蓮子雜衣香，雲起風生歸路長。歸路長，那得久。
各回船，兩搖手。
203.042 【玉華仙子歌】李康成
紫陽仙子名玉華，珠盤承露餌丹砂。轉態凝情五雲裏，
嬌顏千歲芙蓉花。紫陽綵女矜無數，遙見玉華皆掩嫭。
高堂初日不成妍，洛渚流風徒自憐。璇階霓綺閣，
碧題霜羅幕。仙娥桂樹長自春，王母桃花未嘗落。
上元夫人賓上清，深宮寂歷厭層城。解佩空憐鄭交甫，
吹簫不逐許飛瓊。溶溶紫庭步，渺渺瀛臺路。
蘭陵貴士謝相逢，濟北風生尚回顧。滄洲傲吏愛金丹，
清心回望雲之端。羽蓋霓裳一相識，傳情寫念長無極。
長無極，永相隨。攀霄歷金闕，弄影下瑤池。
夕宿紫府雲母帳，朝餐玄圃崑崙芝。不學蘭香中道絕，
卻教青鳥報相思。
203.043 【自君之出矣】李康成
自君之出矣，弦吹絕無聲。思君如百草，撩亂逐春生。
203.044 【句】李康成
因緣苟會合，萬里猶同鄉。運命倘不諧，隔壁無津樑。
（《經籍考》雲：康成編《玉臺後集》，中間自載其
詩八首，如《河陽居家女》長篇一首，押五十二韻，
若欲與《木蘭》及《孔雀東南飛》之作方駕者，
末四句云云，亦佳）
