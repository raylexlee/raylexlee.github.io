第628卷 陆龟蒙
628.01 【陌上桑】陆龟蒙
皓齿还如贝色含，长眉亦似烟华贴。
邻娃尽著绣裆襦，独自提筐采蚕叶。
628.02 【自遣诗三十首】陆龟蒙
五年重别旧山村，树有交柯犊有孙。
更感卞峰颜色好，晓云才散便当门。
雪下孤村淅淅鸣，病魂无睡洒来清。
心摇只待东窗晓，长愧寒鸡第一声。
多情多感自难忘，只有风流共古长。
座上不遗金带枕，陈王词赋为谁伤。
甫里先生未白头，酒旗犹可战高楼。
长鲸好鲙无因得，乞取艅艎作钓舟。
花濑濛濛紫气昏，水边山曲更深村。
终须拣取幽栖处，老桧成双便作门。
阴洞曾为采药行，冷云凝绝烛微明。
玉芝敲折琤然堕，合有真人上姓名。
长叹人间发易华，暗将心事许烟霞。
病来前约分明在，药鼎书囊便是家。
酝得秋泉似玉容，比于云液更应浓。
思量北海徐刘辈，枉向人间号酒龙。
羊侃多应自古豪，解盘金槊置纤腰。
纵然此事教双得，不博溪田二顷苗。
偶然携稚看微波，临水春寒一倍多。
便使笔精如逸少，懒能书字换群鹅。
昔闻庄叟迢迢梦，又道韩生苒苒飞。
知有姓名聊寄问，更无言语抱斜晖。
雪侵春事太无端，舞急微还近腊寒。
应是也疑真宰怪，休时犹未遍林峦。
数尺游丝堕碧空，年年长是惹东风。
争知天上无人住，亦有春愁鹤发翁。
谁使寒鸦意绪娇，云情山晚动情憀。
乱和残照纷纷舞，应索阳乌次第饶。
古往天高事渺茫，争知灵媛不凄凉。
月娥如有相思泪，只待方诸寄两行。
本来云外寄闲身，遂与溪云作主人。
一夜逆风愁四散，晓来零落傍衣巾。
渊明不待公田熟，乘兴先秋解印归。
我为馀粮春未去，到头谁是复谁非。
云拥根株抱石危，斫来文似瘦蛟螭。
幽人带病慵朝起，只向春山尽日欹。
月淡花闲夜已深，宋家微咏若遗音。
重思万古无人赏，露湿清香独满襟。
南岸春田手自农，往来横截半江风。
有时不耐轻桡兴，暂欲蓬山访洛公。
贤达垂竿小隐中，我来真作捕鱼翁。
前溪一夜春流急，已学严滩下钓筒。
水国君王又姓萧，风情由是冠南朝。
灵和殿下巴江柳，十二旒前舞翠条。
强梳蓬鬓整斜冠，片烛光微夜思阑。
天意最饶惆怅事，单栖分付与春寒。
无多药圃近南荣，合有新苗次第生。
稚子不知名品上，恐随春草斗输赢。
一派溪随箬下流，春来无处不汀洲。
漪澜未碧蒲犹短，不见鸳鸯正自由。
山下花明水上曛，一桡青翰破霞文。
越人但爱风流客，绣被何须属鄂君。
妍华须是占时生，准拟差肩不近情。
佳丽几时腰不细，荆王辛苦致宫名。
姹女精神似月孤，敢将容易入洪炉。
人间纵道铅华少，蝶翅新篁未肯无。
贞白求丹变姓名，主恩潜助亦无成。
侯家竟换梁天子，王整徒劳作外兵。
春雨能膏草木肥，就中林野碧含滋。
唯馀病客相逢背，一夜寒声减四肢。
628.03 【别墅怀归】陆龟蒙
东去沧溟百里馀，沿江潮信到吾庐。
就中家在蓬山下，一日堪凭两寄书。
628.04 【野井】陆龟蒙
朱阁前头露井多，碧梧桐下美人过。
寒泉未必能如此，奈有银瓶素绠何。
628.05 【南征】陆龟蒙
丞相南征定有无，幕中谁是骋良图。
遥知贼胆纵横破，绕帐生犀一万株。
628.06 【北渡】陆龟蒙
江客柴门枕浪花，鸣机寒橹任呕哑。
轻舟过去真堪画，惊起鸬鹚一阵斜。
628.07 【夜泊咏栖鸿】陆龟蒙
可怜霜月暂相依，莫向衡阳趁逐飞。
同是江南寒夜客，羽毛单薄稻粱微。
628.08 【早行】陆龟蒙
水寒孤棹触天文，直似乘槎去问津。
纵使碧虚无限好，客星名字也愁人。
628.09 【木兰堂（一作李商隐诗）】陆龟蒙
洞庭波浪渺无津，日日征帆送远人。
几度木兰舟上望，不知元是此花身。
628.010 【和袭美春夕陪崔谏议樱桃园宴】陆龟蒙
佳人芳树杂春蹊，花外烟濛月渐低。
几度艳歌清欲转，流莺惊起不成栖。
628.011 【和袭美松江早春】陆龟蒙
柳下江餐待好风，暂时还得狎渔翁。
一生无事烟波足，唯有沙边水勃公。
628.012 【和袭美女坟湖（即吴王葬女之所）】陆龟蒙
水平波淡绕回塘，鹤殉人沉万古伤。
应是离魂双不得，至今沙上少鸳鸯。
628.013 【和袭美泰伯庙】陆龟蒙
故国城荒德未荒，年年椒奠湿中堂。
迩来父子争天下，不信人间有让王。
628.014 【和袭美木兰院次韵】陆龟蒙
苦吟清漏迢迢极，月过花西尚未眠。
犹忆故山欹警枕，夜来呜咽似流泉。
628.015 【和袭美重题蔷薇】陆龟蒙
秾华自古不得久，况是倚春春已空。
更被夜来风雨恶，满阶狼藉没多红。
628.016 【和袭美春夕酒醒】陆龟蒙
几年无事傍江湖，醉倒黄公旧酒垆。
觉后不知明月上，满身花影倩人扶。
628.017 【和袭美木兰后池三咏·重台莲花】陆龟蒙
水国烟乡足芰荷，就中芳瑞此难过。
风情为与吴王近，红萼常教一倍多。
628.018 【和袭美木兰后池三咏·浮萍】陆龟蒙
晚来风约半池明，重叠侵沙绿罽成。
不用临池更相笑，最无根蒂是浮名。
628.019 【和袭美木兰后池三咏·白莲】陆龟蒙
素花多蒙别艳欺，此花真合在瑶池。
还应有恨无人觉，月晓风清欲堕时。
628.020 【和袭美重题后池】陆龟蒙
晓烟清露暗相和，浴雁浮鸥意绪多。
却是陈王词赋错，枉将心事托微波。
628.021 【和胥门闲泛】陆龟蒙
细桨轻撶下白蘋，故城花谢绿阴新。
岂无今日逃名士，试问南塘著屟人。
628.022 【袭美初植松桂偶题】陆龟蒙
轩阴冉冉移斜日，寒韵泠泠入晚风。
烟格月姿曾不改，至今犹似在山中。
628.023 【和袭美馆娃宫怀古五绝】陆龟蒙
三千虽衣水犀珠，半夜夫差国暗屠。
犹有八人皆二八，独教西子占亡吴。
一宫花渚漾涟漪，俀堕鸦鬟出茧眉。
可料座中歌舞袖，便将残节拂降旗。
几多云榭倚青冥，越焰烧来一片平。
此地最应沾恨血，至今春草不匀生。
江色分明练绕台，战帆遥隔绮疏开。
波神自厌荒淫主，勾践楼船稳帖来。
宝袜香綦碎晓尘，乱兵谁惜似花人。
伯劳应是精灵使，犹向残阳泣暮春。
628.024 【和袭美虎丘寺西小溪闲泛三绝】陆龟蒙
树号相思枝拂地，鸟语提壶声满溪。
云涯一里千万曲，直是渔翁行也迷。
荒柳卧波浑似困，宿云遮坞未全痴。
云情柳意萧萧会，若问诸馀总不知。
每逢孤屿一倚楫，便欲狂歌同采薇。
任是烟萝中待月，不妨欹枕扣舷归。
628.025 【和袭美天竺寺八月十五夜桂子】陆龟蒙
霜实常闻秋半夜，天台天竺堕云岑。
如何两地无人种，却是湘漓是桂林。
628.026 【戏题袭美书印囊】陆龟蒙
鹊衔龟顾妙无馀，不爱封侯爱石渠。
应笑休文过万卷，至今谁道沈家书。
628.027 【和袭美钓侣二章】陆龟蒙
一艇轻撶看晓涛，接䍦抛下漉春醪。
相逢便倚蒹葭泊，更唱菱歌擘蟹螯。
雨后沙虚古岸崩，鱼梁移入乱云层。
归时月堕汀洲暗，认得妻儿结网灯。
628.028 【和袭美寄同年韦校书】陆龟蒙
万古风烟满故都，清才搜括妙无馀。
可中寄与芸香客，便是江南地里书。
628.029 【和袭美初冬偶作】陆龟蒙
桐下空阶叠绿钱，貂裘初绽拥高眠。
小炉低幌还遮掩，酒滴灰香似去年。
628.030 【袭美醉中寄一壶并一绝，走笔次韵奉酬】陆龟蒙
酒痕衣上杂莓苔，犹忆红螺一两杯。
正被绕篱荒菊笑，日斜还有白衣来。
628.031 【再和次韵】陆龟蒙
阶下饥禽啄嫩苔，野人方倒病中杯。
寒蔬卖却还沽吃，可有金貂换得来。
628.032 【和袭美重玄寺双矮桧】陆龟蒙
可怜烟刺是青螺，如到双林误礼多。
更忆早秋登北固，海门苍翠出晴波。
628.033 【醉中戏赠袭美】陆龟蒙
南北风流旧不同，伧吴今日若相通。
病来犹伴金杯满，欲得人呼小褚公。
628.034 【润卿遗青【饣迅】饭兼之一绝，聊用答谢】陆龟蒙
旧闻香积金仙食，今见青精玉斧餐。
自笑镜中无骨录，可能飞上紫雪端。
628.035 【文宴招润卿博士辞以道侣将至一绝寄之】陆龟蒙
仙客何时下鹤翎，方瞳如水脑华清。
不过传达杨君梦，从许人间小兆听。
628.036 【再招】陆龟蒙
遥知道侣谈玄次，又是文交丽事时。
虽是寒轻云重日，也留花簟待徐摛。
628.037 【玩金鸂鶒戏赠袭美】陆龟蒙
曾向溪边泊暮云，至今犹忆浪花群。
不知镂羽凝香雾，堪与鸳鸯觉后闻。
628.038 【子规一首】陆龟蒙
碧竿微露月玲珑，谢豹伤心独叫风。
高处已应闻滴血，山榴一夜几枝红。
628.039 【寄题天台国清寺齐梁体】陆龟蒙
峰带楼台天外立，明河色近罘罳湿。
松间石上定僧寒，半夜楢溪水声急。
628.040 【奉和谏议酬先辈霜菊】陆龟蒙
紫茎芳艳照西风，只怕霜华掠断丛。
争奈病夫难强饮，应须速自召车公。
628.041 【和袭美咏皋桥】陆龟蒙
横截春流架断虹，凭栏犹思五噫风。
今来未必非梁孟，却是无人断伯通。
628.042 【和袭美悼鹤】陆龟蒙
酆都香稻字重思，遥想飞魂去未饥。
争奈野鸦无数健，黄昏来占旧栖枝。
628.043 【和醉中袭美先起次韵】陆龟蒙
莫唱艳歌凝翠黛，已通仙籍在金闺。
他时若寄相思泪，红粉痕应伴紫泥。
628.044 【和袭美酒病偶作次韵】陆龟蒙
柳疏桐下晚窗明，只有微风为折酲。
唯欠白绡笼解散，洛生闲咏两三声。
628.045 【忆白菊】陆龟蒙
稚子书传白菊开，西成相滞未容回。
月明阶下窗纱薄，多少清香透入来。
628.046 【和同润卿寒夜访袭美各惜其志次韵】陆龟蒙
醉韵飘飘不可亲，掉头吟侧华阳巾。
如能跂脚南窗下，便是羲皇世上人。
628.047 【和袭美寒夜文宴润卿有期不至】陆龟蒙
细雨轻觞玉漏终，上清词句落吟中。
松斋一夜怀贞白，霜外空闻五粒风。
628.048 【移石盆】陆龟蒙
移得龙泓潋滟寒，月轮初下白云端。
无人尽日澄心坐，倒影新篁一两竿。
628.049 【石竹花咏】陆龟蒙
曾看南朝画国娃，古萝衣上碎明霞。
而今莫共金钱斗，买却春风是此花。
