第628卷 陸龜蒙
628.01 【陌上桑】陸龜蒙
皓齒還如貝色含，長眉亦似煙華貼。
鄰娃盡著繡襠襦，獨自提筐採蠶葉。
628.02 【自遣詩三十首】陸龜蒙
五年重別舊山村，樹有交柯犢有孫。
更感卞峯顏色好，曉雲才散便當門。
雪下孤村淅淅鳴，病魂無睡灑來清。
心搖只待東窗曉，長愧寒雞第一聲。
多情多感自難忘，只有風流共古長。
座上不遺金帶枕，陳王詞賦爲誰傷。
甫裏先生未白頭，酒旗猶可戰高樓。
長鯨好鱠無因得，乞取艅艎作釣舟。
花瀨濛濛紫氣昏，水邊山曲更深村。
終須揀取幽棲處，老檜成雙便作門。
陰洞曾爲採藥行，冷雲凝絕燭微明。
玉芝敲折琤然墮，合有真人上姓名。
長嘆人間發易華，暗將心事許煙霞。
病來前約分明在，藥鼎書囊便是家。
醞得秋泉似玉容，比於雲液更應濃。
思量北海徐劉輩，枉向人間號酒龍。
羊侃多應自古豪，解盤金槊置纖腰。
縱然此事教雙得，不博溪田二頃苗。
偶然攜稚看微波，臨水春寒一倍多。
便使筆精如逸少，懶能書字換羣鵝。
昔聞莊叟迢迢夢，又道韓生苒苒飛。
知有姓名聊寄問，更無言語抱斜暉。
雪侵春事太無端，舞急微還近臘寒。
應是也疑真宰怪，休時猶未遍林巒。
數尺遊絲墮碧空，年年長是惹東風。
爭知天上無人住，亦有春愁鶴髮翁。
誰使寒鴉意緒嬌，雲情山晚動情憀。
亂和殘照紛紛舞，應索陽烏次第饒。
古往天高事渺茫，爭知靈媛不淒涼。
月娥如有相思淚，只待方諸寄兩行。
本來雲外寄閒身，遂與溪雲作主人。
一夜逆風愁四散，曉來零落傍衣巾。
淵明不待公田熟，乘興先秋解印歸。
我爲餘糧春未去，到頭誰是復誰非。
雲擁根株抱石危，斫來文似瘦蛟螭。
幽人帶病慵朝起，只向春山盡日欹。
月淡花閒夜已深，宋家微詠若遺音。
重思萬古無人賞，露溼清香獨滿襟。
南岸春田手自農，往來橫截半江風。
有時不耐輕橈興，暫欲蓬山訪洛公。
賢達垂竿小隱中，我來真作捕魚翁。
前溪一夜春流急，已學嚴灘下釣筒。
水國君王又姓蕭，風情由是冠南朝。
靈和殿下巴江柳，十二旒前舞翠條。
強梳蓬鬢整斜冠，片燭光微夜思闌。
天意最饒惆悵事，單棲分付與春寒。
無多藥圃近南榮，合有新苗次第生。
稚子不知名品上，恐隨春草鬥輸贏。
一派溪隨箬下流，春來無處不汀洲。
漪瀾未碧蒲猶短，不見鴛鴦正自由。
山下花明水上曛，一橈青翰破霞文。
越人但愛風流客，繡被何須屬鄂君。
妍華須是佔時生，準擬差肩不近情。
佳麗幾時腰不細，荊王辛苦致宮名。
奼女精神似月孤，敢將容易入洪爐。
人間縱道鉛華少，蝶翅新篁未肯無。
貞白求丹變姓名，主恩潛助亦無成。
侯家竟換梁天子，王整徒勞作外兵。
春雨能膏草木肥，就中林野碧含滋。
唯餘病客相逢背，一夜寒聲減四肢。
628.03 【別墅懷歸】陸龜蒙
東去滄溟百里餘，沿江潮信到吾廬。
就中家在蓬山下，一日堪憑兩寄書。
628.04 【野井】陸龜蒙
朱閣前頭露井多，碧梧桐下美人過。
寒泉未必能如此，奈有銀瓶素綆何。
628.05 【南征】陸龜蒙
丞相南征定有無，幕中誰是騁良圖。
遙知賊膽縱橫破，繞帳生犀一萬株。
628.06 【北渡】陸龜蒙
江客柴門枕浪花，鳴機寒櫓任嘔啞。
輕舟過去真堪畫，驚起鸕鷀一陣斜。
628.07 【夜泊詠棲鴻】陸龜蒙
可憐霜月暫相依，莫向衡陽趁逐飛。
同是江南寒夜客，羽毛單薄稻粱微。
628.08 【早行】陸龜蒙
水寒孤棹觸天文，直似乘槎去問津。
縱使碧虛無限好，客星名字也愁人。
628.09 【木蘭堂（一作李商隱詩）】陸龜蒙
洞庭波浪渺無津，日日征帆送遠人。
幾度木蘭舟上望，不知元是此花身。
628.010 【和襲美春夕陪崔諫議櫻桃園宴】陸龜蒙
佳人芳樹雜春蹊，花外菸濛月漸低。
幾度豔歌清欲轉，流鶯驚起不成棲。
628.011 【和襲美松江早春】陸龜蒙
柳下江餐待好風，暫時還得狎漁翁。
一生無事煙波足，唯有沙邊水勃公。
628.012 【和襲美女墳湖（即吳王葬女之所）】陸龜蒙
水平波淡繞回塘，鶴殉人沉萬古傷。
應是離魂雙不得，至今沙上少鴛鴦。
628.013 【和襲美泰伯廟】陸龜蒙
故國城荒德未荒，年年椒奠溼中堂。
邇來父子爭天下，不信人間有讓王。
628.014 【和襲美木蘭院次韻】陸龜蒙
苦吟清漏迢迢極，月過花西尚未眠。
猶憶故山欹警枕，夜來嗚咽似流泉。
628.015 【和襲美重題薔薇】陸龜蒙
穠華自古不得久，況是倚春春已空。
更被夜來風雨惡，滿階狼藉沒多紅。
628.016 【和襲美春夕酒醒】陸龜蒙
幾年無事傍江湖，醉倒黃公舊酒壚。
覺後不知明月上，滿身花影倩人扶。
628.017 【和襲美木蘭後池三詠·重臺蓮花】陸龜蒙
水國煙鄉足芰荷，就中芳瑞此難過。
風情爲與吳王近，紅萼常教一倍多。
628.018 【和襲美木蘭後池三詠·浮萍】陸龜蒙
晚來風約半池明，重疊侵沙綠罽成。
不用臨池更相笑，最無根蒂是浮名。
628.019 【和襲美木蘭後池三詠·白蓮】陸龜蒙
素花多蒙別豔欺，此花真合在瑤池。
還應有恨無人覺，月曉風清欲墮時。
628.020 【和襲美重題後池】陸龜蒙
曉煙清露暗相和，浴雁浮鷗意緒多。
卻是陳王詞賦錯，枉將心事託微波。
628.021 【和胥門閒泛】陸龜蒙
細槳輕撶下白蘋，故城花謝綠陰新。
豈無今日逃名士，試問南塘著屟人。
628.022 【襲美初植松桂偶題】陸龜蒙
軒陰冉冉移斜日，寒韻泠泠入晚風。
煙格月姿曾不改，至今猶似在山中。
628.023 【和襲美館娃宮懷古五絕】陸龜蒙
三千雖衣水犀珠，半夜夫差國暗屠。
猶有八人皆二八，獨教西子佔亡吳。
一宮花渚漾漣漪，俀墮鴉鬟出繭眉。
可料座中歌舞袖，便將殘節拂降旗。
幾多雲榭倚青冥，越焰燒來一片平。
此地最應沾恨血，至今春草不勻生。
江色分明練繞臺，戰帆遙隔綺疏開。
波神自厭荒淫主，勾踐樓船穩帖來。
寶襪香綦碎曉塵，亂兵誰惜似花人。
伯勞應是精靈使，猶向殘陽泣暮春。
628.024 【和襲美虎丘寺西小溪閒泛三絕】陸龜蒙
樹號相思枝拂地，鳥語提壺聲滿溪。
雲涯一里千萬曲，直是漁翁行也迷。
荒柳臥波渾似困，宿雲遮塢未全癡。
雲情柳意蕭蕭會，若問諸餘總不知。
每逢孤嶼一倚楫，便欲狂歌同采薇。
任是煙蘿中待月，不妨欹枕扣舷歸。
628.025 【和襲美天竺寺八月十五夜桂子】陸龜蒙
霜實常聞秋半夜，天台天竺墮雲岑。
如何兩地無人種，卻是湘漓是桂林。
628.026 【戲題襲美書印囊】陸龜蒙
鵲銜龜顧妙無餘，不愛封侯愛石渠。
應笑休文過萬卷，至今誰道沈家書。
628.027 【和襲美釣侶二章】陸龜蒙
一艇輕撶看曉濤，接䍦拋下漉春醪。
相逢便倚蒹葭泊，更唱菱歌擘蟹螯。
雨後沙虛古岸崩，魚梁移入亂雲層。
歸時月墮汀洲暗，認得妻兒結網燈。
628.028 【和襲美寄同年韋校書】陸龜蒙
萬古風煙滿故都，清才蒐括妙無餘。
可中寄與芸香客，便是江南地裏書。
628.029 【和襲美初冬偶作】陸龜蒙
桐下空階疊綠錢，貂裘初綻擁高眠。
小爐低幌還遮掩，酒滴灰香似去年。
628.030 【襲美醉中寄一壺並一絕，走筆次韻奉酬】陸龜蒙
酒痕衣上雜莓苔，猶憶紅螺一兩杯。
正被繞籬荒菊笑，日斜還有白衣來。
628.031 【再和次韻】陸龜蒙
階下飢禽啄嫩苔，野人方倒病中杯。
寒蔬賣卻還沽喫，可有金貂換得來。
628.032 【和襲美重玄寺雙矮檜】陸龜蒙
可憐煙刺是青螺，如到雙林誤禮多。
更憶早秋登北固，海門蒼翠出晴波。
628.033 【醉中戲贈襲美】陸龜蒙
南北風流舊不同，傖吳今日若相通。
病來猶伴金盃滿，欲得人呼小褚公。
628.034 【潤卿遺青【飠迅】飯兼之一絕，聊用答謝】陸龜蒙
舊聞香積金仙食，今見青精玉斧餐。
自笑鏡中無骨錄，可能飛上紫雪端。
628.035 【文宴招潤卿博士辭以道侶將至一絕寄之】陸龜蒙
仙客何時下鶴翎，方瞳如水腦華清。
不過傳達楊君夢，從許人間小兆聽。
628.036 【再招】陸龜蒙
遙知道侶談玄次，又是文交麗事時。
雖是寒輕雲重日，也留花簟待徐摛。
628.037 【玩金鸂鶒戲贈襲美】陸龜蒙
曾向溪邊泊暮雲，至今猶憶浪花羣。
不知鏤羽凝香霧，堪與鴛鴦覺後聞。
628.038 【子規一首】陸龜蒙
碧竿微露月玲瓏，謝豹傷心獨叫風。
高處已應聞滴血，山榴一夜幾枝紅。
628.039 【寄題天台國清寺齊梁體】陸龜蒙
峯帶樓臺天外立，明河色近罘罳溼。
松間石上定僧寒，半夜楢溪水聲急。
628.040 【奉和諫議酬先輩霜菊】陸龜蒙
紫莖芳豔照西風，只怕霜華掠斷叢。
爭奈病夫難強飲，應須速自召車公。
628.041 【和襲美詠皋橋】陸龜蒙
橫截春流架斷虹，憑欄猶思五噫風。
今來未必非梁孟，卻是無人斷伯通。
628.042 【和襲美悼鶴】陸龜蒙
酆都香稻字重思，遙想飛魂去未飢。
爭奈野鴉無數健，黃昏來佔舊棲枝。
628.043 【和醉中襲美先起次韻】陸龜蒙
莫唱豔歌凝翠黛，已通仙籍在金閨。
他時若寄相思淚，紅粉痕應伴紫泥。
628.044 【和襲美酒病偶作次韻】陸龜蒙
柳疏桐下晚窗明，只有微風爲折酲。
唯欠白綃籠解散，洛生閒詠兩三聲。
628.045 【憶白菊】陸龜蒙
稚子書傳白菊開，西成相滯未容回。
月明階下窗紗薄，多少清香透入來。
628.046 【和同潤卿寒夜訪襲美各惜其志次韻】陸龜蒙
醉韻飄飄不可親，掉頭吟側華陽巾。
如能跂腳南窗下，便是羲皇世上人。
628.047 【和襲美寒夜文宴潤卿有期不至】陸龜蒙
細雨輕觴玉漏終，上清詞句落吟中。
松齋一夜懷貞白，霜外空聞五粒風。
628.048 【移石盆】陸龜蒙
移得龍泓瀲灩寒，月輪初下白雲端。
無人盡日澄心坐，倒影新篁一兩竿。
628.049 【石竹花詠】陸龜蒙
曾看南朝畫國娃，古蘿衣上碎明霞。
而今莫共金錢鬥，買卻春風是此花。
