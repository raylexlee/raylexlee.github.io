第319卷 顏粲 等
319.01 【白露爲霜】顏粲
悲秋將歲晚，繁露已成霜。遍渚蘆先白，沾籬菊自黃。
應鐘鳴遠寺，擁雁度三湘。氣逼襦衣薄，寒侵宵夢長。
滿庭添月色，拂水斂荷香。獨念蓬門下，窮年在一方。
319.02 【吳宮教美人戰（一作吳祕詩）】顏粲
有客陳兵畫，功成欲霸吳。玉顏承將略，金鈿指軍符。
轉佩風雲暗，鳴鼙錦繡趨。雪花頻落粉，香汗盡流珠。
掩笑誰幹令，嚴刑必用誅。至今孫子術，猶可靜邊隅。
319.03 【月映清淮流】徐敞
遙夜淮彌淨，浮空月正明。虛無含氣白，凝澹映波清。
見底深還淺，居高缺復盈。處柔知坎德，持潔表陰精。
利物功難並，和光道已成。安流方利涉，應鑑此時情。
319.04 【圓靈水鏡】徐敞
浮光上東洛，揚彩滿圓靈。明滅淪江水，盈虛逐砌蓂。
不分沙岸白，偏照海山清。練色臨窗牖，蟾光靄戶庭。
成輪疑璧影，初魄類弓形。遠近凝清質，娟娟出衆星。
319.05 【虹藏不見】徐敞
迎冬小雪至，應節晚虹藏。玉氣徒成象，星精不散光。
美人初比色，飛鳥罷呈祥。石澗收晴影，天津失彩梁。
霏霏空暮雨，杳杳映殘陽。舒捲應時令，因知聖歷長。
319.06 【白露爲霜】徐敞
早寒青女至，零露結爲霜。入夜飛清景，凌晨積素光。
駟星初晰晰，葭菼復蒼蒼。色冒沙灘白，威加木葉黃。
鮮輝襲紈扇，殺氣掩干將。葛屨那堪履，徒令君子傷。
319.07 【賦得金莖露】徐敞
武帝貴長生，延年餌玉英。銅盤貯珠露，仙掌抗金莖。
拂曙氛埃斂，凌空沆瀣清。岧嶢捧瑞氣，巃嵸出宮城。
勢入浮雲聳，形標霽色明。大君當御宇，何必去蓬瀛。
319.08 【圓靈水鏡】張聿
鳳池開月鏡，清瑩寫寥天。影散微波上，光含片玉懸。
菱花凝泛灩，桂樹映清鮮。樂廣披雲日，山濤卷霧年。
濯纓何處去，鑑物自堪妍。回首看雲液，蟾蜍勢正圓。
319.09 【景風扇物】張聿
何處青蘋末，呈祥起遠空。曉來搖草樹，輕度淨塵蒙。
水上微波動，林前媚景通。寥天鳴萬籟，蘭徑長幽叢。
漸颺摶扶勢，應從橐籥功。開襟若有日，願睹大王風。
319.010 【劍化爲龍】張聿
古劍誠難屈，精明有所從。沉埋方出獄，合會卻成龍。
牛鬥光初歇，蜿蜒氣漸濃。雲濤透百丈，水府躍千重。
拖尾迷蓮鍔，張鱗露錦容。至今沙岸下，誰得睹玄蹤。
319.011 【餘瑞麥】張聿
瑞麥生堯日，芃芃雨露偏。兩岐分更合，異畝穎仍連。
冀獲明王慶，寧唯太守賢。仁風吹靡靡，甘雨長芊芊。
聖德應多稔，皇家配有年。已聞天下泰，誰爲濟西田。
319.012 【賦得首夏猶清和（一作黎逢詩）】張聿
早夏宜春景，和光起禁城。祝融將御節，炎帝啓朱明。
日送殘花晚，風過御苑清。郊原浮麥氣，池沼發荷英。
樹影臨山動，禽飛入漢輕。幸逢堯禹化，全勝谷中情。
319.013 【移居洞庭】麴信陵
重林將疊嶂，此處可逃秦。水隔人間世，花開洞裏春。
荷鋤分地利，縱酒樂天真。萬事更何有，吾今已外身。
319.014 【吳門送客】麴信陵
亂山吳苑外，臨水讓王祠。素是傷情處，春非送客時。
不須愁落日，且願駐青絲。千里會應到，一尊誰共持。
319.015 【長安道】麴信陵
朱門映綠楊，雙闕抵通莊。玉珮聲逾遠，紅塵猶自香。
319.016 【出自賊中謁恆上人】麴信陵
再拜吾師喜復悲，誓心從此永歸依。
浮生怳忽若真夢，何事於中有是非。
319.017 【過真律師舊院】麴信陵
寂然秋院閉秋光，過客閒來禮影堂。
堅冰銷盡還成水，本自無形何足傷。
319.018 【酬談上人詠海石榴】麴信陵
真僧相勸外浮華，萬法無常可嘆嗟。
但試尋思階下樹，何人種此我看花。
319.019 【句】麴信陵
臺笠冒山雨，渚田耕荇花。（見《石林燕語》）。
319.020 【冬日可愛（一作陳諷詩）】張正元
寒日臨清晝，遼天一望時。未消埋徑雪，先暖讀書帷。
屬思光難駐，舒情影若遺。晉臣曾比德，謝客昔言詩。
散彩寧偏煦，流陰信不追。餘輝如可就，回燭幸無私。
319.021 【臨川羨魚】張正元
有客百愁侵，求魚正在今。廣川何渺漫，高岸幾登臨。
風水寧相阻，煙霞豈憚深。不應同逐鹿，詎肯比從禽。
結網非無力，忘筌自有心。永存芳餌在，佇立思沈沈。
319.022 【青雲幹呂】王履貞
異方佔瑞氣，幹呂見青雲。表聖興中國，來王謁大君。
迎祥殊大樂，葉慶類橫汾。自感明時起，非因觸石分。
映霄難辨色，從吹乍成文。須使流千載，垂芳在典墳。
319.023 【青雲幹呂】彭伉
祥輝上幹呂，鬱郁又紛紛。遠示無爲化，將明至道君。
勢凝千里靜，色向九霄分。已見從龍意，寧知觸石文。
狀煙殊散漫，捧日更氛氳。自使來賓國，西瞻仰瑞雲。
聖布中區化，祥符異域雲。含春初應呂，暈碧已成文。
東起隨風暖，西流共日曛。升時嘉異月，爲慶等凝汾。
輕與晴煙比，高將曉霧分。飄飄如可致，願此翊明君。
319.024 【寄妻】彭伉
莫訝相如獻賦遲，錦書誰道淚沾衣。
不須化作山頭石，待我堂前折桂枝。
319.025 【青雲幹呂（一作吳泌詩）】林藻
應節偏幹呂，亭亭在紫氛。綴空初布影，捧日已成文。
結蓋祥光迥，爲樓翠色分。還同起封上，更似出橫汾。
作瑞來藩國，呈形表聖君。裴回如有託，誰道比閒雲。
319.026 【吳宮教戰（一作葉季良詩）】林藻
強吳矜霸略，講武在深宮。盡出嬌娥輩，先觀上將風。
揮戈羅袖卷，擐甲汗裝紅。輕笑分旗下，含羞入隊中。
鼓停行未整，刑舉令方崇。自可威鄰國，何勞騁戰功。
319.027 【梨嶺（見閩南唐雅）】林藻
曾向嶺頭題姓字，不穿楊葉不言歸。
弟兄各折一枝桂，還向嶺頭聯影飛。
319.028 【贈馮宿】李觀
寒城上秦原，遊子衣飄飄。黑雲截萬里，獵火從中燒。
陰空蒸長煙，殺氣獨不銷。冰交石可裂，風疾山如搖。
時無青松心，顧我獨不凋。
319.029 【宿裴友書齋】李觀
臥君山窗下，山鳥與我言。清風何颼飀，松柏中夜繁。
久遊失歸趣，宿此似故園。林煙橫近郊，谿月落古原。
稚子不待曉，花間出柴門。
319.030 【御溝新柳】李觀
御溝回廣陌，芳柳對行人。翠色枝枝滿，年光樹樹新。
畏逢攀折客，愁見別離辰。近映章臺騎，遙分禁苑春。
嫩陰初覆水，高影漸離塵。莫入胡兒笛，還令淚溼巾。
319.031 【試中和節詔賜公卿尺詩】李觀
淑節韶光媚，皇明寵錫崇。具寮頒玉尺，成器幸良工。
豈止尋常用，將傳度量同。人何不取利，物亦賴其功。
紫翰宣殊造，丹誠厲匪躬。奉之無失墜，恩澤自天中。
319.032 【省試恩賜耆老布帛（一作崔宗詩）】李絳
渙汗中天發，殊私海外存。衰顏逢聖代，華髮受皇恩。
燭物明堯日，垂衣闢禹門。惜時悲落景，賜帛慰餘魂。
厚澤沾翔泳，微生保子孫。盛明今尚齒，歡奉九衢樽。
319.033 【和裴相國答張祕書贈馬詩】李絳
高才名價欲凌雲，上駟光華遠贈君。念舊露垂丞相簡，
感知星動客卿文。縱橫逸氣寧稱力，馳騁長途定出羣。
伏櫪莫令空度歲，黃金結束取功勳。
319.034 【賜耆老布帛（一作張復元詩）】崔樞
殊私及耆老，聖德賑黎元。布帛忻天賜，生涯作主恩。
情均皆挾纊，禮異賁丘園。慶洽時方泰，仁沾月告存。
寧知酬雨露，空識荷乾坤。擊壤將何幸，裴回望九門。
319.035 【齊優開籠飛去所獻楚王鵠】崔樞
受命籠齊鵠，交歡獻楚王。惠心先巧辯，戢羽見迴翔。
意適清風遠，憂除白日長。度雲搖舊影，過樹閱新芳。
直取名翻重，寧唯好不傷。誰言滑稽理，千載戒禽荒。
319.036 【試中和節詔賜公卿尺詩】陸復禮
春仲令初吉，歡娛樂大中。皇恩貞百度，寶尺賜羣公。
欲使方隅法，還令規矩同。捧觀珍質麗，拜受聖恩崇。
如荷丘山重，思酬方寸功。從茲度天地，與國慶無窮。
319.037 【賦得白雲起封中（一作陳希烈詩）】李正辭
千年泰山頂，雲起漢皇封。不作奇峯狀，寧分觸石容。
爲霖雖易得，表聖自難逢。冉冉排空上，依依疊影重。
素光非曳練，靈貺是從龍。豈學無心出，東西任所從。
319.038 【賦得白雲起封中（一作許康佐詩）】張嗣初
英英白雲起，呈瑞出封中。表聖寧因地，逢時豈待風。
浮光彌皎潔，流影更衝融。自葉堯年美，誰雲漢日同。
金泥光乍掩，玉檢氣潛通。欲與非煙並，亭亭不散空。
319.039 【春色滿皇州】張嗣初
何處年華好，皇州淑氣勻。韶陽潛應律，草木暗迎春。
柳變金堤畔，蘭抽曲水濱。輕黃垂輦道，微綠映天津。
麗景浮丹闕，晴光擁紫宸。不知幽遠地，今日幾枝新。
319.040 【日暮碧雲合】許康佐
日際愁陰生，天涯暮雲碧。重重不辨蓋，沈沈乍如積。
林色黯疑暝，隙光俄已夕。出岫且從龍，縈空寧觸石。
餘輝澹瑤草，浮影凝綺席。時景詎能留，幾思輕尺璧。
319.041 【白雲起封中（一作張嗣初詩）】許康佐
英英白雲起，呈瑞出封中。表聖寧依地，逢時豈待風。
浮輝彌皎潔，流影更衝融。自葉堯天美，誰言漢日同。
泥金光乍掩，檢玉氣俄通。猶願非煙瑞，亭亭不散空。
319.042 【石季倫金谷園（一本題作金谷懷古）】許堯佐
石氏遺文在，淒涼見故園。輕風思奏樂，衰草憶行軒。
舞榭蒼苔掩，歌臺落葉繁。斷雲歸舊壑，流水咽新源。
曲沼殘煙斂，叢篁宿鳥喧。唯餘池上月，猶似對金尊。
319.043 【石季倫金谷園】李君房
梓澤風流地，淒涼跡尚存。殘芳迷妓女，衰草憶王孫。
舞態隨人謝，歌聲寄鳥言。池平森灌木，月落吊空園。
流水悲難駐，浮雲影自翻。賓階餘蘚石，車馬詎喧喧。
319.044 【享惠昭太子廟樂章登歌】杜羔
因心克孝，位震遺芬。賓天道茂，軫懷氣分。
發祇乃祀，咳嘆如聞。二歌斯升，以詠德薰。
319.045 【南至日隔仗望含元殿香爐（一作王良士詩）】車緬
抗殿疏元首，高高接上元。節當南至日，星是北辰天。
寶戟羅仙仗，金爐引瑞煙。霏微雙闕麗，溶曳九州連。
拂曙祥光滿，分晴曉色鮮。一陽今在歷，生植願陶甄。
