第165卷 李白
165.01 【发白马】李白
将军发白马，旌节度黄河。箫鼓聒川岳，沧溟涌涛波。
武安有振瓦，易水无寒歌。铁骑若雪山，饮流涸滹沱。
扬兵猎月窟，转战略朝那。倚剑登燕然，边烽列嵯峨。
萧条万里外，耕作五原多。一扫清大漠，包虎戢金戈。
165.02 【陌上桑】李白
美女渭桥东，春还事蚕作。五马如飞龙，青丝结金络。
不知谁家子，调笑来相谑。妾本秦罗敷，玉颜艳名都。
绿条映素手，采桑向城隅。使君且不顾，况复论秋胡。
寒螀爱碧草，鸣凤栖青梧。托心自有处，但怪傍人愚。
徒令白日暮，高驾空踟蹰。
165.03 【枯鱼过河泣】李白
白龙改常服，偶被豫且制。谁使尔为鱼，徒劳诉天帝。
作书报鲸鲵，勿恃风涛势。涛落归泥沙，翻遭蝼蚁噬。
万乘慎出入，柏人以为识。
165.04 【丁督护歌】李白
云阳上征去，两岸饶商贾。吴牛喘月时，拖船一何苦。
水浊不可饮，壶浆半成土。一唱督护歌，心摧泪如雨。
万人凿盘石，无由达江浒。君看石芒砀，掩泪悲千古。
165.05 【相逢行】李白
朝骑五花马，谒帝出银台。秀色谁家子，云车珠箔开。
金鞭遥指点，玉勒近迟回。夹毂相借问，疑从天上来。
蹙入青绮门，当歌共衔杯。衔杯映歌扇，似月云中见。
相见不得亲，不如不相见。相见情已深，未语可知心。
胡为守空闺，孤眠愁锦衾。锦衾与罗帏，缠绵会有时。
春风正澹荡，暮雨来何迟。愿因三青鸟，更报长相思。
光景不待人，须臾发成丝。当年失行乐，老去徒伤悲。
持此道密意，毋令旷佳期。
165.06 【千里思】李白
李陵没胡沙，苏武还汉家。迢迢五原关，朔雪乱边花。
一去隔绝国，思归但长嗟。鸿雁向西北，因书报天涯。
165.07 【树中草】李白
鸟衔野田草，误入枯桑里。客土植危根，逢春犹不死。
草木虽无情，因依尚可生。如何同枝叶，各自有枯荣。
165.08 【君马黄】李白
君马黄，我马白。马色虽不同，人心本无隔。
共作游冶盘，双行洛阳陌。长剑既照曜，高冠何赩赫。
各有千金裘，俱为五侯客。猛虎落陷阱，壮夫时屈厄。
相知在急难，独好亦何益。
165.09 【拟古】李白
融融白玉辉，映我青蛾眉。宝镜似空水，落花如风吹。
出门望帝子，荡漾不可期。安得黄鹤羽，一报佳人知。
165.010 【折杨柳】李白
垂杨拂绿水，摇艳东风年。花明玉关雪，叶暖金窗烟。
美人结长想，对此心凄然。攀条折春色，远寄龙庭前。
165.011 【少年子】李白
青云年少子，挟弹章台左。鞍马四边开，突如流星过。
金丸落飞鸟，夜入琼楼卧。夷齐是何人，独守西山饿。
165.012 【紫骝马】李白
紫骝行且嘶，双翻碧玉蹄。临流不肯渡，似惜锦障泥。
白雪关山远，黄云海戍迷。挥鞭万里去，安得念春闺。
165.013 【少年行二首】李白
击筑饮美酒，剑歌易水湄。经过燕太子，结托并州儿。
少年负壮气，奋烈自有时。因击鲁勾践，争博勿相欺。
五陵年少金市东，银鞍白马度春风。
落花踏尽游何处，笑入胡姬酒肆中。
165.014 【白鼻騧】李白
银鞍白鼻騧，绿地障泥锦。细雨春风花落时，
挥鞭直就胡姬饮。
165.015 【豫章行】李白
胡风吹代马，北拥鲁阳关。吴兵照海雪，西讨何时还。
半渡上辽津，黄云惨无颜。老母与子别，呼天野草间。
白马绕旌旗，悲鸣相追攀。白杨秋月苦，早落豫章山。
本为休明人，斩虏素不闲。岂惜战斗死，为君扫凶顽。
精感石没羽，岂云惮险艰。楼船若鲸飞，波荡落星湾。
此曲不可奏，三军鬓成斑。
165.016 【沐浴子】李白
沐芳莫弹冠，浴兰莫振衣。处世忌太洁，至人贵藏晖。
沧浪有钓叟，吾与尔同归。
165.017 【高句骊】李白
金花折风帽，白马小迟回。翩翩舞广袖，似鸟海东来。
165.018 【舍利弗】李白
金绳界宝地，珍木荫瑶池。云间妙音奏，天际法蠡吹。
165.019 【静夜思】李白
床前看月光，疑是地上霜。举头望山月，低头思故乡。
165.020 【渌水曲】李白
渌水明秋月，南湖采白蘋。荷花娇欲语，愁杀荡舟人。
165.021 【凤凰曲】李白
嬴女吹玉箫，吟弄天上春。青鸾不独去，更有携手人。
影灭彩云断，遗声落西秦。
165.022 【凤台曲】李白
尝闻秦帝女，传得凤凰声。是日逢仙子，当时别有情。
人吹彩箫去，天借绿云迎。曲在身不返，空馀弄玉名。
165.023 【从军行】李白
从军玉门道，逐虏金微山。笛奏梅花曲，刀开明月环。
鼓声鸣海上，兵气拥云间。愿斩单于首，长驱静铁关。
165.024 【秋思】李白
春阳如昨日，碧树鸣黄鹂。芜然蕙草暮，飒尔凉风吹。
天秋木叶下，月冷莎鸡悲。坐愁群芳歇，白露凋华滋。
165.025 【春思】李白
燕草如碧丝，秦桑低绿枝。当君怀归日，是妾断肠时。
春风不相识，何事入罗帏。
165.026 【秋思】李白
燕支黄叶落，妾望自登台。海上碧云断，单于秋色来。
胡兵沙塞合，汉使玉关回。征客无归日，空悲蕙草摧。
165.027 【子夜吴歌·春歌（一作子夜四时歌）】李白
秦地罗敷女，采桑绿水边。素手青条上，红妆白日鲜。
蚕饥妾欲去，五马莫留连。
165.028 【子夜吴歌·夏歌】李白
镜湖三百里，菡萏发荷花。五月西施采，人看隘若耶。
回舟不待月，归去越王家。
165.029 【子夜吴歌·秋歌】李白
长安一片月，万户捣衣声。秋风吹不尽，总是玉关情。
何日平胡虏，良人罢远征。
165.030 【子夜吴歌·冬歌】李白
明朝驿使发，一夜絮征袍。素手抽针冷，那堪把剪刀。
裁缝寄远道，几日到临洮。
165.031 【对酒行】李白
松子栖金华，安期入蓬海。此人古之仙，羽化竟何在。
浮生速流电，倏忽变光彩。天地无凋换，容颜有迁改。
对酒不肯饮，含情欲谁待。
165.032 【估客行】李白
海客乘天风，将船远行役。譬如云中鸟，一去无踪迹。
165.033 【捣衣篇】李白
闺里佳人年十馀，颦蛾对影恨离居。忽逢江上春归燕，
衔得云中尺素书。玉手开缄长叹息，狂夫犹戍交河北。
万里交河水北流，愿为双燕泛中洲。君边云拥青丝骑，
妾处苔生红粉楼。楼上春风日将歇，谁能揽镜看愁发。
晓吹员管随落花，夜捣戎衣向明月。明月高高刻漏长，
真珠帘箔掩兰堂。横垂宝幄同心结，半拂琼筵苏合香。
琼筵宝幄连枝锦，灯烛荧荧照孤寝。有便凭将金剪刀，
为君留下相思枕。摘尽庭兰不见君，红巾拭泪生氤氲，
明年若更征边塞，愿作阳台一段云。
165.034 【少年行（此诗严粲云是伪作）】李白
君不见淮南少年游侠客，白日球猎夜拥掷。
呼卢百万终不惜，报仇千里如咫尺。少年游侠好经过，
浑身装束皆绮罗。蕙兰相随喧妓女，风光去处满笙歌。
骄矜自言不可有，侠士堂中养来久。好鞍好马乞与人，
十千五千旋沽酒。赤心用尽为知己，黄金不惜栽桃李。
桃李栽来几度春，一回花落一回新。府县尽为门下客，
王侯皆是平交人。男儿百年且乐命，何须徇书受贫病。
男儿百年且荣身，何须徇节甘风尘。衣冠半是征战士，
穷儒浪作林泉民。遮莫枝根长百丈，不如当代多还往。
遮莫姻亲连帝城，不如当身自簪缨。看取富贵眼前者，
何用悠悠身后名。
165.035 【长歌行】李白
桃李待日开，荣华照当年。东风动百物，草木尽欲言。
枯枝无丑叶，涸水吐清泉。大力运天地，羲和无停鞭。
功名不早著，竹帛将何宣。桃李务青春，谁能贯白日。
富贵与神仙，蹉跎成两失。金石犹销铄，风霜无久质。
畏落日月后，强欢歌与酒。秋霜不惜人，倏忽侵蒲柳。
165.036 【长相思（下篇一作寄远）】李白
日色已尽花含烟，月明欲素愁不眠。赵瑟初停凤凰柱，
蜀琴欲奏鸳鸯弦。此曲有意无人传，愿随春风寄燕然，
忆君迢迢隔青天。昔日横波目，今成流泪泉。
不信妾肠断，归来看取明镜前。
美人在时花满堂，美人去后空馀床。床中绣被卷不寝，
至今三载犹闻香。香亦竟不灭，人亦竟不来。
相思黄叶落，白露点青苔。
165.037 【猛虎行（此诗萧士赟云是伪作）】李白
朝作猛虎行，暮作猛虎吟。肠断非关陇头水，
泪下不为雍门琴。旌旗缤纷两河道，战鼓惊山欲颠倒。
秦人半作燕地囚，胡马翻衔洛阳草。一输一失关下兵，
朝降夕叛幽蓟城。巨鳌未斩海水动，鱼龙奔走安得宁。
颇似楚汉时，翻覆无定止，朝过博浪沙，暮入淮阴市。
张良未遇韩信贫，刘项存亡在两臣。暂到下邳受兵略，
来投漂母作主人。贤哲栖栖古如此，今时亦弃青云士。
有策不敢犯龙鳞，窜身南国避胡尘。宝书玉剑挂高阁，
金鞍骏马散故人。昨日方为宣城客，掣铃交通二千石。
有时六博快壮心，绕床三匝呼一掷。楚人每道张旭奇，
心藏风云世莫知。三吴邦伯皆顾盼，四海雄侠两追随。
萧曹曾作沛中吏，攀龙附凤当有时。溧阳酒楼三月春，
杨花茫茫愁杀人。胡雏绿眼吹玉笛，吴歌白纻飞梁尘。
丈夫相见且为乐，槌牛挝鼓会众宾。我从此去钓东海，
得鱼笑寄情相亲。
165.038 【去妇词（一作顾况诗）】李白
古来有弃妇，弃妇有归处。今日妾辞君，辞君遣何去。
本家零落尽，恸哭来时路。忆昔未嫁君，闻君却周旋。
绮罗锦绣段，有赠黄金千。十五许嫁君，二十移所天。
自从结发日未几，离君缅山川。家家尽欢喜，
孤妾长自怜。幽闺多怨思，盛色无十年。相思若循环，
枕席生流泉。流泉咽不扫，独梦关山道。及此见君归，
君归妾已老。物情恶衰贱，新宠方妍好。掩泪出故房，
伤心剧秋草。自妾为君妻，君东妾在西。罗帏到晓恨，
玉貌一生啼。自从离别久，不觉尘埃厚。尝嫌玳瑁孤，
犹羡鸳鸯偶。岁华逐霜霰，贱妾何能久。寒沼落芙蓉，
秋风散杨柳。以比憔悴颜，空持旧物还。馀生欲何寄，
谁肯相牵攀。君恩既断绝，相见何年月。悔倾连理杯，
虚作同心结。女萝附青松，贵欲相依投。浮萍失绿水，
教作若为流。不叹君弃妾，自叹妾缘业。忆昔初嫁君，
小姑才倚床。今日妾辞君，小姑如妾长。回头语小姑，
莫嫁如兄夫。
