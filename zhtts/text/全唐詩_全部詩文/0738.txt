第725卷 於鄴
725.01 【書懷】於鄴
長安多路岐，西去欲何依。浮世只如此，舊山長憶歸。
自離京國久，應已故人稀。好與孤雲住，孤雲無是非。
725.02 【書情】於鄴
負郭有田在，年年長廢耕。欲磨秋鏡淨，恐見白頭生。
未作一旬別，已過千里程。不知書與劍，十載兩無成。
725.03 【塗中作】於鄴
西南千里程，處處有車聲。若使地無利，始應人不營。
天涯猶馬到，石跡尚塵生。如此未曾息，蜀山終冀平。
725.04 【春過函谷關】於鄴
幾度作遊客，客行長苦辛。愁看函谷路，老盡布衣人。
歲遠關猶固，時移草亦春。何當名利息，遣此絕徵輪。
725.05 【褒中即事】於鄴
風吹殘雨歇，雲去有煙霞。南浦足遊女，綠蘋應發花。
遠鍾當半夜，明月入千家。不作故鄉夢，始知京洛賒。
725.06 【歲暮還家】於鄴
東西流不駐，白日與車輪。殘雪半成水，微風應欲春。
幾經他國歲，已減故鄉人。回首長安道，十年空苦辛。
725.07 【還家】於鄴
爲客憶歸舍，歸來還寂寥。壯時看欲過，白首固非遙。
獨酌幾回醉，此愁終不銷。猶殘雞與犬，驅去住山椒。
725.08 【題華山麻處士所居】於鄴
貴賤各擾擾，皆逢朝市間。到此馬無跡，始知君獨閒。
冰破聽敷水，雪晴看華山。西風寂寥地，唯我坐忘還。
725.09 【天南懷故人】於鄴
獨行千里塵，軋軋轉徵輪。一別已多日，總看成老人。
洞庭雪不下，故國草應春。三月煙波暖，南風生綠蘋。
725.010 【路傍草】於鄴
春至始青青，香車碾已平。不知山下處，來向路傍生。
每歲有人在，何時無馬行。應隨塵與土，吹滿洛陽城。
725.011 【秋夕聞雁】於鄴
星漢欲沈盡，誰家砧未休。忽聞涼雁至，如報杜陵秋。
千樹又黃葉，幾人新白頭。洞庭今夜客，一半卻登舟。
725.012 【洛中有懷】於鄴
潺潺伊洛河，寂寞少恩波。鑾駕久不幸，洛陽春草多。
725.013 【送魏山韋處士（一作送田處士西遊）】於鄴
陰陰亭際間，相顧慘離顏。一片雲飛去，嵯峨空魏山。
725.014 【白櫻桃】於鄴
王母階前種幾株，水晶簾內看如無。
只應漢武金盤上，瀉得珊珊白露珠。
725.015 【白櫻樹】於鄴
記得花開雪滿枝，和蜂和蝶帶花移。
如今花落遊蜂去，空作主人惆悵詩。
725.016 【下第不勝其忿題路左佛廟】於鄴
雀兒未逐颺風高，下視鷹鸇意氣豪。
自謂能生千里足，黃昏依舊委蓬蒿。
725.017 【感懷（一作感情）】於鄴
東風吹草色，空使客蹉跎。不設太平險，更應遊子多。
幾傷行處淚，一曲醉中歌。盡向青門外，東隨渭水波。
725.018 【遊中梁山】於鄴
僻地好泉石，何人曾陸沈。不知青嶂外，更有白雲深。
因此見喬木，幾回思舊林。殷勤猿與鳥，唯我獨何心。
725.019 【尋山】於鄴
到此絕車輪，萋萋草樹春。青山如有利，白石亦成塵。
水闊應無路，松深不見人。如知巢與許，千載跡猶新。
725.020 【宿江口】於鄴
南渡人來絕，喧喧雁滿沙。自生江上月，長有客思家。
半夜下霜岸，北風吹荻花。自驚歸夢斷，不得到天涯。
725.021 【秋夜達蕭關】於鄴
擾擾浮樑路，人忙月自閒。去年爲塞客，今夜宿蕭關。
辭國幾經歲，望鄉空見山。不知江葉下，又作布衣還。
725.022 【斜谷道】於鄴
亂峯連疊嶂，千里綠峨峨。蜀國路如此，遊人車亦過。
遠煙當驛斂，驟雨逐風多。獨憶紫芝叟，臨風歌舊歌。
725.023 【過百牢關貽舟中者】於鄴
蜀國少平地，方思京洛間。遠爲千里客，來度百牢關。
帆影清江水，鈴聲碧草山。不因名與利，爾我各應閒。
725.024 【客中覽鏡】於鄴
何當開此鏡，即見發如絲。白日急於水，少年能幾時。
每逢芳草處，長返故園遲。所以多爲客，蹉跎欲怨誰。
725.025 【長安逢隱者】於鄴
徵車千里至，碾遍六街塵。向此有營地，忽逢無事人。
昔時顏未改，浮世路多新。且脫衣沽酒，終南山欲春。
725.026 【與僧話舊】於鄴
草堂前有山，一見一相寬。處世貴僧靜，青松因歲寒。
他山逢舊侶，盡日話長安。所以閒行跡，千迴繞藥欄。
725.027 【贈王道士】於鄴
日日市朝路，何時無苦辛。不隨丹竈客，終作白頭人。
浮世度千載，桃源方一春。歸來華表上，應笑北邙塵。
725.028 【匣中琴】於鄴
世人無正心，蟲網匣中琴。何以經時廢，非爲娛耳音。
獨令高韻在，誰感隙塵深。應是南風曲，聲聲不合今。
725.029 【友人亭松】於鄴
俯仰不能去，如逢舊友同。曾因春雪散，見在華山中。
何處有明月，訪君聽遠風。相將歸未得，各佔石巖東。
725.030 【過洛陽城】於鄴
古來利與名，俱在洛陽城。九陌鼓初起，萬車輪已行。
周秦時幾變，伊洛水猶清。二月中橋路，鳥啼春草生。
725.031 【客中月（一作望月）】於鄴
離家凡幾宵，一望一寥寥。新魄又將滿，故鄉應漸遙。
獨臨彭蠡水，遠憶洛陽橋。更有乘舟客，悽然亦駐橈。
725.032 【王將軍宅夜聽歌】於鄴
朱檻滿明月，美人歌落梅。忽驚塵起處，疑有鳳飛來。
一曲聽初徹，幾年愁暫開。東南正雲雨，不得見陽臺。
725.033 【長信宮】於鄴
莫問古宮名，古宮空有城。惟應東去水，不改舊時聲。
725.034 【高樓】於鄴
遠天明月出，照此誰家樓。上有羅衣裳，涼風吹不休。
