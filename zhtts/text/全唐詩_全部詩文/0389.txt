第387卷 盧仝
387.01 【月蝕詩】盧仝
新天子即位五年，歲次庚寅，斗柄插子，律調黃鐘。
森森萬木夜僵立，寒氣贔屓頑無風。爛銀盤從海底出，
出來照我草屋東。天色紺滑凝不流，冰光交貫寒曈曨。
初疑白蓮花，浮出龍王宮。八月十五夜，比並不可雙。
此時怪事發，有物吞食來。輪如壯士斧斫壞，
桂似雪山風拉摧。百鍊鏡，照見膽，平地埋寒灰。
火龍珠，飛出腦，卻入蚌蛤胎。摧環破璧眼看盡，
當天一搭如煤炱。磨蹤滅跡須臾間，便似萬古不可開。
不料至神物，有此大狼狽。星如撒沙出，爭頭事光大。
奴婢炷暗燈，掩菼如玳瑁。今夜吐焰長如虹，
孔隙千道射戶外。玉川子，涕泗下，中庭獨自行。
念此日月者，太陰太陽精。皇天要識物，日月乃化生。
走天汲汲勞四體，與天作眼行光明。此眼不自保，
天公行道何由行。吾見陰陽家有說，望日蝕月月光滅，
朔月掩日日光缺。兩眼不相攻，此說吾不容。
又孔子師老子云，五色令人目盲。吾恐天似人，
好色即喪明。幸且非春時，萬物不嬌榮。青山破瓦色，
綠水冰崢嶸。花枯無女豔，鳥死沉歌聲。頑冬何所好，
偏使一目盲。傳聞古老說，蝕月蝦蟆精。徑圓千里入汝腹，
汝此癡骸阿誰生。可從海窟來，便解緣青冥。
恐是眶睫間，掩塞所化成。黃帝有二目，帝舜重瞳明。
二帝懸四目，四海生光輝。吾不遇二帝，滉漭不可知。
何故瞳子上，坐受蟲豸欺。長嗟白兔搗靈藥，
恰似有意防姦非。藥成滿臼不中度，委任白兔夫何爲。
憶昔堯爲天，十日燒九州。金爍水銀流，玉煼丹砂焦。
六合烘爲窯，堯心增百憂。帝見堯心憂，
勃然發怒決洪流。立擬沃殺九日妖，天高日走沃不及，
但見萬國赤子㽅々生魚頭。此時九御導九日，
爭持節幡麾幢旒。駕車六九五十四頭蛟螭虯，
掣電九火輈。汝若蝕開齱齵輪，御轡執索相爬鉤，
推蕩轟訇入汝喉。紅鱗焰鳥燒口快，翎鬣倒側聲醆鄒。
撐腸拄肚礧傀如山丘，自可飽死更不偷。不獨填飢坑，
亦解堯心憂。恨汝時當食，藏頭擫腦不肯食。不當食，
張脣哆觜食不休。食天之眼養逆命，安得上帝請汝劉。
嗚呼，人養虎，被虎齧。天媚蟆，被蟆瞎。乃知恩非類，
一一自作孽。吾見患眼人，必索良工訣。想天不異人，
愛眼固應一。安得常娥氏，來習扁鵲術。手操舂喉戈，
去此睛上物。其初猶朦朧，既久如抹漆。但恐功業成，
便此不吐出。玉川子又涕泗下，心禱再拜額榻砂土中，
地上蟣蝨臣仝告愬帝天皇。臣心有鐵一寸，可刳妖蟆癡腸。
上天不爲臣立梯磴，臣血肉身，無由飛上天，揚天光。
封詞付與小心風，颰排閶闔入紫宮。密邇玉幾前擘坼，
奏上臣仝頑愚胸。敢死橫幹天，代天謀其長。東方蒼龍角，
插戟尾捭風。當心開明堂。統領三百六十鱗蟲，
坐理東方宮。月蝕不救援，安用東方龍。南方火鳥赤潑血，
項長尾短飛跋躠，頭戴井冠高逵枿。月蝕鳥宮十三度，
鳥爲居停主人不覺察，貪向何人家。行赤口毒舌，
毒蟲頭上喫卻月，不啄殺。虛眨鬼眼明䆕䆷，鳥罪不可雪。
西方攫虎立踦踦，斧爲牙，鑿爲齒。偷犧牲，食封豕。
大蟆一臠，固當軟美。見似不見，是何道理。
爪牙根天不念天，天若準擬錯準擬。北方寒龜被蛇縛，
藏頭入殼如入獄。蛇筋束緊束破殼，寒龜夏鱉一種味。
且當以其肉充臛，死殼沒信處，唯堪支牀腳，
不堪鑽灼與天卜。歲星主福德，官爵奉董秦。忍使黔婁生，
覆屍無衣巾。天失眼不弔，歲星胡其仁。熒惑矍鑠翁，
執法大不中。月明無罪過，不糾蝕月蟲。年年十月朝太微。
支盧謫罰何災兇。土星與土性相背，反養福德生禍害。
到人頭上死破敗，今夜月蝕安可會。太白真將軍，
怒激鋒鋩生。恆州陣斬酈定進，項骨脆甚春蔓菁。
天唯兩眼失一眼，將軍何處行天兵。辰星任廷尉，
天律自主持。人命在盆底，固應樂見天盲時。天若不肯信，
試喚皋陶鬼一問。一如今日，三臺文昌宮，作上天紀綱。
環天二十八宿，磊磊尚書郎。整頓排班行，劍握他人將。
一四太陽側，一四天市傍。操斧代大匠，兩手不怕傷。
弧矢引滿反射人，天狼呀啄明煌煌。癡牛與騃女，
不肯勤農桑。徒勞含淫思，旦夕遙相望。蚩尤簸旗弄旬朔，
始捶天鼓鳴璫琅。枉矢能蛇行，眊目森森張。天狗下舐地，
血流何滂滂。譎險萬萬黨，架構何可當。眯目釁成就，
害我光明王。請留北斗一星相北極，指麾萬國懸中央。
此外盡掃除，堆積如山岡，贖我父母光。當時常星沒，
殞雨如迸漿。似天會事發，叱喝誅奸強。何故中道廢，
自遺今日殃。善善又惡惡，郭公所以亡。願天神聖心，
無信他人忠。玉川子詞訖，風色緊格格。近月黑暗邊，
有似動劍戟。須臾癡蟆精，兩吻自決坼。初露半個璧，
漸吐滿輪魄。衆星盡原赦，一蟆獨誅磔。腹肚忽脫落，
依舊掛穹碧。光彩未蘇來，慘澹一片白。奈何萬里光，
受此吞吐厄。再得見天眼，感荷天地力。或問玉川子，
孔子修春秋。二百四十年，月蝕盡不收。今子咄咄詞，
頗合孔意不。玉川子笑答，或請聽逗留。孔子父母魯，
諱魯不諱周。書外書大惡，故月蝕不見收。予命唐天，
口食唐土。唐禮過三，唐樂過五。小猶不說，大不可數。
災沴無有小大愈，安得引衰周，研核其可否。日分晝，
月分夜，辨寒暑。一主刑，二主德，政乃舉。孰爲人面上，
一目偏可去。願天完兩目，照下萬方土，萬古更不瞽，
萬萬古，更不瞽，照萬古。
387.02 【哭玉碑子】盧仝
山有洞左頰，拾得玉碑子。其長一週尺，其闊一藥匕。
顏色九秋天，棱角四面起。輕敲吐寒流，清悲動神鬼。
稽首置手中，只似一片水。至文反無文，上帝應有以。
予疑仙石靈，願以仙人比。心期香湯洗，歸送籙堂裏。
頗奈窮相驢，行動如跛鱉。十里五里行，百蹶復千蹶。
顏子不少夭，玉碑中路折。橫文尋龜兆，直理任瓦裂。
劈竹不可合，破環永離別。向人如有情，似痛滴無血。
勘鬥平地上，罅坼多齧缺。百見百傷心，不堪再提挈。
怪哉堅貞姿，忽脆不堅固。矧曰人間人，安能保常度。
敢問生物成，敗爲有真素。爲稟靈異氣，不得受穢污。
驢罪真不厚，驢生亦錯誤。更將前前行，復恐山神怒。
白雲蓊閉嶺，高松吟古墓。置此忍其傷，驅驢下山路。
387.03 【觀放魚歌】盧仝
常州賢刺史，從諫議大夫除。天地好生物，
刺史性與天地俱。見山客，狎魚鳥。坐山客，北亭湖。
命舟人，駕舫子，漾漾菰蒲。酒興引行處，正見漁人魚。
刺史密會山客意，復念網羅嬰無辜。忽脫身上殷緋袍，
盡買罟擭盡有無。鰻鱣鮎鱧鰍，涎惡最頑愚。鱒魴見豳風，
質幹稍高流。時白噴雪鯽鯉𦛇，此輩肥脆爲絕尤。
老鯉變化頗神異，三十六鱗如抹朱。水苞弘窟有蛟鼉，
餌非龍餌唯無鱸。叢雜百千頭，性命懸須臾。天心應刺史，
刺史盡活諸。一一投深泉，跳脫不復拘。得水競騰突，
動作詭怪殊。或透藻而出，或破浪而趨。或掉尾孑孑，
或奮鬣愉愉。或如鶯擲梭，或如蛇銜珠。四散漸不見，
島嶼徒縈紆。鸂鶒鴒鷗鳧，喜觀爭叫呼。小蝦亦相慶，
繞岸搖其須。乃知貪生不獨頑癡夫。可憐百千命，
幾爲中腸菹。若養聖賢真，大烹龍髓敢惜乎。苦痛如今人，
盡是魚食魚。族類恣飲啖，強力無親疏。明明刺史心，
不欲與物相欺誣。岸蟲兩與命，無意殺此活彼用賊徒。
亦憶清江使，橫遭乎餘且。聖神七十鑽，不及泥中鰍。
哀哉託非賢，五臟生冤仇。若當刺史時，聖物保不囚。
不疑且不卜，二子安能諛。二子倘故諛，吾知心受誅。
禮重一草木，易封稱中孚。又曰釣不綱，又曰遠庖廚。
故仁人用心，刺史盡合符。昔魯公觀棠距箴，
遂被孔子貶而書。今刺史好生，德洽民心，
誰爲刺史一褒譽。刺史自上來，德風如草鋪。衣冠興廢禮，
百姓減暴租。豪猾不豪猾，鰥孤不鰥孤。開古孟瀆三十里，
四千頃泥坑爲膏腴，刺史視之總若無。訟庭雀噪坐不得，
湖上拔茭植芙蕖。勝業莊中二桑門，時時對坐談真如。
因說十千天子事，福力當與刺史俱。天雨曼陀羅花深沒膝，
四十千真珠瓔珞堆高樓。此中怪特不可會，
但慕刺史仁有餘。刺史敕左右兼小家奴，慎勿揹我沉毒鉤。
念魚承奉刺史仁，深僻處，遠遠遊。刺史官職小，
教化未能敷。第一莫近人，惡人唯口腴。第一莫出境，
四境多網罟。重傷刺史心，喪爾微賤軀。
387.04 【示添丁】盧仝
春風苦不仁，呼逐馬蹄行人家。慚愧瘴氣卻憐我，
入我憔悴骨中爲生涯。數日不食強強行，
何忍索我抱看滿樹花。不知四體正困憊，
泥人啼哭聲呀呀。忽來案上翻墨汁，塗抹詩書如老鴉。
父憐母惜摑不得，卻生癡笑令人嗟。宿舂連曉不成米，
日高始進一碗茶。氣力龍鍾頭欲白，憑仗添丁莫惱爺。
387.05 【寄男抱孫】盧仝
別來三得書，書道違離久。書處甚粗殺，且喜見汝手。
殷十七又報，汝文頗新有。別來才經年，囊盎未合鬥。
當是汝母賢，日夕加訓誘。尚書當畢功，禮記速須剖。
嘍羅兒讀書，何異摧枯朽。尋義低作聲，便可養年壽。
莫學村學生，粗氣強叫吼。下學偷功夫，新宅鋤蔾莠。
乘涼勸奴婢，園裏耨蔥韭。遠籬編榆棘，近眼栽桃柳。
引水灌竹中，蒲池種蓮藕。撈漉蛙蟆腳，莫遣生科斗。
竹林吾最惜，新筍好看守。萬籜苞龍兒，攢迸溢林藪。
吾眼恨不見，心腸痛如搊。宅錢都未還，債利日日厚。
籜龍正稱冤，莫殺入汝口。丁寧囑託汝，汝活籜龍不。
殷十七老儒，是汝父師友。傳讀有疑誤，輒告諮問取。
兩手莫破拳，一吻莫飲酒。莫學捕鳩鴿，莫學打雞狗。
小時無大傷，習性防已後。頑發苦惱人，汝母必不受。
任汝惱弟妹，任汝惱姨舅。姨舅非吾親，弟妹多老醜。
莫惱添丁郎，淚子作面垢。莫引添丁郎，赫赤日裏走。
添丁郎小小，別吾來久久。脯脯不得喫，兄兄莫捻搜。
他日吾歸來，家人若彈糾。一百放一下，打汝九十九。
387.06 【自詠三首】盧仝
爲報玉川子，知君未是賢。低頭雖有地，仰面輒無天。
骨肉清成瘦，萵蔓老覺羶。家書與心事，相伴過流年。
盧子躘踵也，賢愚總莫驚。蚊虻當家口，草石是親情。
萬卷堆胸朽，三光撮眼明。翻悲廣成子，閒氣說長生。
物外無知己，人間一癖王。生涯身是夢，耽樂酒爲鄉。
日月黏髭鬚，雲山鎖肺腸。愚公只公是，不用謾驚張。
387.07 【送王儲詹事西遊獻兵書】盧仝
美酒撥醅酌，楊花飛盡時。落日長安道，方寸無人知。
篋中制勝術，氣雄屈指算。半醉千殷勤，仰天一長嘆。
玉匣百鍊劍，龜文又龍吼。抽贈王將軍，勿使虛白首。
387.08 【送邵兵曹歸江南】盧仝
春風楊柳陌，連騎醉離觴。千里遠山碧，一條歸路長。
花開愁北渚，雲去渡南湘。東望濛濛處，煙波是故鄉。
387.09 【寄外兄魏澈】盧仝
何處堪惆悵，情親不得親。興寧樓上月，辜負酒家春。
387.010 【喜逢鄭三遊山】盧仝
相逢之處花茸茸，石壁攢峯千萬重。
他日期君何處好，寒流石上一株松。
387.011 【卓女怨】盧仝
妾本懷春女，春愁不自任。迷魂隨鳳客，嬌思入琴心。
託援交情重，當壚酌意深。誰家有夫婿，作賦得黃金。
387.012 【守歲二首】盧仝
去年留不住，年來也任他。當壚一榼酒，爭奈兩年何。
老來經節臘，樂事甚悠悠。不及兒童日，都盧不解愁。
387.013 【新月】盧仝
仙宮雲箔卷，露出玉簾鉤。清光無所贈，相憶鳳凰樓。
387.014 【解悶】盧仝
人生都幾日，一半是離憂。但有尊中物，從他萬事休。
387.015 【揚子津】盧仝
風捲魚龍暗楚關，白波沉卻海門山。
鵬騰鰲倒且快性，地坼天開總是閒。
387.016 【人日立春】盧仝
春度春歸無限春，今朝方始覺成人。
從今克己應猶及，顏與梅花俱自新。
387.017 【送尉遲羽之歸宣州】盧仝
君歸乎，君歸興不孤。謝脁澄江今夜月，也應憶著此山夫。
387.018 【悲新年】盧仝
新年何事最堪悲，病客遙聽百舌兒。
太歲只遊桃李徑，春風肯管歲寒枝。
387.019 【憶酒寄劉侍郎】盧仝
愛酒如偷蜜，憎醒似見刀。君爲麴糵主，酒醴莫辭勞。
387.020 【白鷺鷥】盧仝
刻成片玉白鷺鷥，欲捉纖鱗心自急。
翹足沙頭不得時，傍人不知謂閒立。
387.021 【風中琴】盧仝
五音六律十三徽，龍吟鶴響思庖羲。
一彈流水一彈月，水月風生松樹枝。
387.022 【感秋別怨】盧仝
霜秋自斷魂，楚調怨離分。魄散瑤臺月，心隨巫峽雲。
蛾眉誰共畫，鳳曲不同聞。莫似湘妃淚，斑斑點翠裙。
387.023 【新蟬】盧仝
泉溜潛幽咽，琴鳴乍往還。長風翦不斷，還在樹枝間。
387.024 【題褚遂良孫庭竹】盧仝
負霜停雪舊根枝，龍笙鳳管君莫截。
春風一番琴上來，搖碎金尊碧天月。
387.025 【訪含曦上人】盧仝
三入寺，曦未來。轆轤無人井百尺，渴心歸去生塵埃。
387.026 【客淮南病】盧仝
揚州蒸毒似燂湯，客病清枯鬢欲霜。
且喜閉門無俗物，四肢安穩一張牀。
387.027 【村醉】盧仝
昨夜村飲歸，健倒三四五。摩挲青莓苔，莫嗔驚著汝。
387.028 【蕭宅二三子贈答詩二十首·客贈石】盧仝
竹下青莎中，細長三四片。主人雖不歸，長見主人面。
387.029 【蕭宅二三子贈答詩二十首·石讓竹】盧仝
自顧撥不轉，何敢當主人。竹弟有清風，可以娛嘉賓。
387.030 【蕭宅二三子贈答詩二十首·竹答客】盧仝
竹弟謝石兄，清風非所任。隨分有蕭瑟，實無堅重心。
387.031 【蕭宅二三子贈答詩二十首·石請客】盧仝
竹弟雖讓客，不敢當客恩。自慚埋沒久，滿面蒼苔痕。
387.032 【蕭宅二三子贈答詩二十首·客答石】盧仝
遍索天地間，彼此最癡癖。主人幸未來，與君爲莫逆。
387.033 【蕭宅二三子贈答詩二十首·石答竹】盧仝
石報孤竹君，此客甚高調。共我相共癡，不怕主人天下笑。
我非蛺蝶兒，我非桃李枝。不要兒女撲，不要春風吹。
苔蘚印我面，雨露皴我皮。此故不嫌我，突兀蒙相知。
此客即西歸，我心徒依依。我欲隨客去，累重不解飛。
知弟虛心亦待客，此客何以共報之。
387.034 【蕭宅二三子贈答詩二十首·竹請客】盧仝
我本泰山阿，避地到南國。主人慾移家，我亦要歸北。
上客幸先歸，願託歸飛翼。唯將翛翛風，累路報恩德。
387.035 【蕭宅二三子贈答詩二十首·客謝竹】盧仝
揚州駁雜地，不辨龍蜥蜴。客身正乾枯，行處無膏澤。
太山道不遠，相庇實無力。君若隨我行，必有煎茶厄。
387.036 【蕭宅二三子贈答詩二十首·石請客】盧仝
啓母是諸母，三十六峯是諸父。知君家近父母家，
小人安得不懷土。憐君與我金石交，君歸可得共載否。
小人無以報君恩，使君池亭風月古。
387.037 【蕭宅二三子贈答詩二十首·客謝石】盧仝
我有水竹莊，甚近嵩之巔。是君歸休處，可以終天年。
雖有提攜勞，不憂糧食錢。但恐主人心，疑我相釣竿。
387.038 【蕭宅二三子贈答詩二十首·石再請客】盧仝
主人若知我，應喜我結得君。主人不知我，
我住何求於主人。我在天地間，自是一片物。
可得槓壓我，使我頭不出。
387.039 【蕭宅二三子贈答詩二十首·客許石】盧仝
石公說道理，句句出凡格。相知貴知心，豈恨主爲客。
過須歸去來，旦晚上無厄。主人誠賢人，多應不相責。
387.040 【蕭宅二三子贈答詩二十首·井請客】盧仝
我生天地間，頗是往還數。已效炊爨勞，我亦不願住。
君有造化力，在君一降顧。我願拔黃泉，輕舉隨君去。
387.041 【蕭宅二三子贈答詩二十首·客謝井】盧仝
改邑不改井，此是井卦辭。井公莫怪驚，說我成憨癡。
我縱有神力，爭敢將公歸。揚州惡百姓，疑我卷地皮。
387.042 【蕭宅二三子贈答詩二十首·馬蘭請客】盧仝
蘭蘭是小草，不怕郎君罵。願得隨君行，暫到嵩山下。
387.043 【蕭宅二三子贈答詩二十首·客請馬蘭】盧仝
嵩山未必憐蘭蘭，蘭蘭已受郎君恩。
不須刷帚跳蹤走，只擬蘭浪出其門。
387.044 【蕭宅二三子贈答詩二十首·蛺蝶請客】盧仝
粉末爲四體，春風爲生涯。願得紛飛去，與君爲眼花。
387.045 【蕭宅二三子贈答詩二十首·客答蛺蝶】盧仝
君是輕薄子，莫窺君子腸。且須看雀兒，雀兒銜爾將。
387.046 【蕭宅二三子贈答詩二十首·蝦蟆請客】盧仝
凡有水竹處，我曹長先行。願君借我一勺水，
與君晝夜歌德聲。
387.047 【蕭宅二三子贈答詩二十首·客請蝦蟆】盧仝
蝦蟆蟆，叩頭莫語人聞聲。揚州蝦蜆忽得便，
腥臊臭穢逐我行。我身化作青泥坑。
