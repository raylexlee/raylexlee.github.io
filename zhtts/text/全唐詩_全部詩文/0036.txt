第036卷 虞世南
36.01 【从军行二首（一作拟古）】虞世南
涂山烽候惊，弭节度龙城。冀马楼兰将，燕犀上谷兵。
剑寒花不落，弓晓月逾明。凛凛严霜节，冰壮黄河绝。
蔽日卷征蓬，浮天散飞雪。全兵值月满，精骑乘胶折。
结发早驱驰，辛苦事旌麾。马冻重关冷，轮摧九折危。
独有西山将，年年属数奇。
烽火发金微，连营出武威。孤城塞云起，绝阵虏尘飞。
侠客吸龙剑，恶少缦胡衣。朝摩骨都垒，夜解谷蠡围。
萧关远无极，蒲海广难依。沙磴离旌断，晴川候马归。
交河梁已毕，燕山旆欲挥。方知万里相，侯服见光辉。
36.02 【拟饮马长城窟】虞世南
驰马渡河干，流深马渡难。前逢锦车使，都护在楼兰。
轻骑犹衔勒，疑兵尚解鞍。温池下绝涧，栈道接危峦。
拓地勋未赏，亡城律岂宽。有月关犹暗，经春陇尚寒。
云昏无复影，冰合不闻湍。怀君不可遇，聊持报一餐。
36.03 【出塞】虞世南
上将三略远，元戎九命尊。缅怀古人节，思酬明主恩。
山西多勇气，塞北有游魂。扬桴上陇坂，勒骑下平原。
誓将绝沙漠，悠然去玉门。轻赍不遑舍，惊策骛戎轩。
凛凛边风急，萧萧征马烦。雪暗天山道，冰塞交河源。
雾锋黯无色，霜旗冻不翻。耿介倚长剑，日落风尘昏。
36.04 【结客少年场行】虞世南
韩魏多奇节，倜傥遗声利。共矜然诺心，各负纵横志。
结交一言重，相期千里至。绿沉明月弦，金络浮云辔。
吹箫入吴市，击筑游燕肆。寻源博望侯，结客远相求。
少年怀一顾，长驱背陇头。焰焰戈霜动，耿耿剑虹浮。
天山冬夏雪，交河南北流。云起龙沙暗，木落雁门秋。
轻生殉知己，非是为身谋。
36.05 【怨歌行】虞世南
紫殿秋风冷，雕甍落日沉。裁纨凄断曲，织素别离心。
掖庭羞改画，长门不惜金。宠移恩稍薄，情疏恨转深。
香销翠羽帐，弦断凤凰琴。镜前红粉歇，阶上绿苔侵。
谁言掩歌扇，翻作白头吟。
36.06 【中妇织流黄】虞世南
寒闺织素锦，含怨敛双蛾。综新交缕涩，经脆断丝多。
衣香逐举袖，钏动应鸣梭。还恐裁缝罢，无信达交河。
36.07 【门有车马客】虞世南
陈遵重交结，田蚡擅豪华。曲台临上路，高轩抵狭斜。
赭汗千金马，绣轴五香车。白鹤随飞盖，朱鹭入鸣笳。
夏莲开剑水，春桃发绶花。高谈辩飞兔，摛藻握灵蛇。
逢恩出毛羽，失路委泥沙。暧暧风烟晚，路长归骑远。
日斜青琐第，尘飞金谷苑。危弦促柱奏巴渝，
遗簪堕珥解罗襦。如何守直道，翻使谷名愚。
36.08 【飞来双白鹤】虞世南
飞来双白鹤，奋翼远凌烟。俱栖集紫盖，一举背青田。
飏影过伊洛，流声入管弦。鸣群倒景外，刷羽阆风前。
映海疑浮雪，拂涧泻飞泉。燕雀宁知去，蜉蝣不识还。
何言别俦侣，从此间山川。顾步已相失，裴回各自怜。
危心犹警露，哀响讵闻天。无因振六翮，轻举复随仙。
36.09 【奉和幽山雨后应令】虞世南
肃城邻上苑，黄山迩桂宫。雨歇连峰翠，烟开竟野通。
排虚翔戏鸟，跨水落长虹。日下林全暗，云收岭半空。
山泉鸣石涧，地籁响岩风。
36.010 【赋得吴都】虞世南
画野通淮泗，星躔应斗牛。玉牒宏图表，黄旗美气浮。
三分开霸业，万里宅神州。高台临茂苑，飞阁跨澄流。
江涛如素盖，海气似朱楼。吴趋自有乐，还似镜中游。
36.011 【赋得慎罚】虞世南
帝图光往册，上德表鸿名。道冠二仪始，风高三代英。
乐和知化洽，讼息表刑清。罚轻犹在念，勿喜尚留情。
明慎全无枉，哀矜在好生。五疵过亦察，二辟理弥精。
幪巾示廉耻，嘉石务详平。每削繁苛性，常深恻隐诚。
政宽思济猛，疑罪必从轻。于张惩不滥，陈郭宪无倾。
刑措谅斯在，欢然仰颂声。
36.012 【奉和咏日午】虞世南
高天净秋色，长汉转曦车。玉树阴初正，桐圭影未斜。
翠盖飞圆彩，明镜发轻花。再中良表瑞，共仰璧晖赊。
36.013 【发营逢雨应诏】虞世南
豫游欣胜地，皇泽乃先天。油云阴御道，膏雨润公田。
陇麦沾逾翠，山花湿更然。稼穑良所重，方复悦丰年。
36.014 【赋得临池竹应制】虞世南
葱翠梢云质，垂彩映清池。波泛含风影，流摇防露枝。
龙鳞漾嶰谷，凤翅拂涟漪。欲识凌冬性，唯有岁寒知。
36.015 【侍宴应诏赋韵得前字】虞世南
芬芳禁林晚，容与桂舟前。横空一鸟度，照水百花然。
绿野明斜日，青山澹晚烟。滥陪终宴赏，握管类窥天。
36.016 【侍宴归雁堂】虞世南
歌堂面渌水，舞馆接金塘。竹开霜后翠，梅动雪前香。
凫归初命侣，雁起欲分行。刷羽同栖集，怀恩愧稻粱。
36.017 【凌晨早朝】虞世南
万瓦宵光曙，重檐夕雾收。玉花停夜烛，金壶送晓筹。
日晖青琐殿，霞生结绮楼。重门应启路，通籍引王侯。
36.018 【奉和咏风应魏王教】虞世南
逐舞飘轻袖，传歌共绕梁。动枝生乱影，吹花送远香。
36.019 【初晴应教】虞世南
初日明燕馆，新溜满梁池。归云半入岭，残滴尚悬枝。
36.020 【春夜】虞世南
春苑月裴回，竹堂侵夜开。惊鸟排林度，风花隔水来。
36.021 【咏舞】虞世南
繁弦奏渌水，长袖转回鸾。一双俱应节，还似镜中看。
36.022 【咏萤】虞世南
的历流光小，飘飖弱翅轻。恐畏无人识，独自暗中明。
36.023 【蝉】虞世南
垂緌饮清露，流响出疏桐。居高声自远，非是藉秋风。
36.024 【秋雁（一作褚亮诗）】虞世南
日暮霜风急，羽翮转难任。为有传书意，联翩入上林。
36.025 【奉和月夜观星应令】虞世南
早秋炎景暮，初弦月彩新。清风涤暑气，零露净嚣尘。
薄雾销轻縠，鲜云卷夕鳞。休光灼前曜，瑞彩接重轮。
缘情摛圣藻，并作命徐陈。宿草诚渝滥，吹嘘偶搢绅。
天文岂易述，徒知仰北辰。
36.026 【和銮舆顿戏下（一作追从銮舆夕顿戏下应令）】虞世南
重轮依紫极，前耀奉丹霄。天经恋宸扆，帝命扈仙镳。
乘星开鹤禁，带月下虹桥。银书含晓色，金辂转晨飙。
雾澈轩营近，尘暗苑城遥。莲花分秀萼，竹箭下惊潮。
抚己惭龙干，承恩集凤条。瑶山盛风乐，抽简荐徒谣。
36.027 【奉和至寿春应令】虞世南
瑶山盛风乐，南巡务逸游。如何事巡抚，民瘼谅斯求。
文鹤扬轻盖，苍龙饰桂舟。泛沫萦沙屿，寒澌拥急流。
路指八仙馆，途经百尺楼。眷言昔游践，回驾且淹留。
后车喧凤吹，前旌映彩旒。龙骖驻六马，飞阁上三休。
调谐金石奏，欢洽羽觞浮。天文徒可仰，何以厕琳球。
36.028 【奉和幸江都应诏】虞世南
南国行周化，稽山秘夏图。百王岂殊轨，千载协前谟。
肆觐遵时豫，顺动悦来苏。安流进玉轴，戒道翼金吾。
龙旂焕辰象，凤吹溢川涂。封唐昔敷锡，分陕被荆吴。
沐道咸知让，慕义久成都。冬律初飞管，阳鸟正衔芦。
严飙肃林薄，暧景澹江湖。鸿私浃幽远，厚泽润凋枯。
虞琴起歌咏，汉筑动巴歈。多幸沾行苇，无庸类散樗。
36.029 【奉和献岁宴宫臣】虞世南
履端初起节，长苑命高筵。肆夏喧金奏，重润响朱弦。
春光催柳色，日彩泛槐烟。微臣同滥吹，谬得仰钧天。
36.030 【奉和出颍至淮应令】虞世南
良晨喜利涉，解缆入淮浔。寒流泛鹢首，霜吹响哀吟。
潜鳞波里跃，水鸟浪前沉。邗沟非复远，怅望悦宸襟。
36.031 【应诏嘲司花女】虞世南
学画鸦黄半未成，垂肩亸袖太憨生。
缘憨却得君王惜，长把花枝傍辇行。
