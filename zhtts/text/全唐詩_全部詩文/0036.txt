第036卷 虞世南
36.01 【從軍行二首（一作擬古）】虞世南
塗山烽候驚，弭節度龍城。冀馬樓蘭將，燕犀上谷兵。
劍寒花不落，弓曉月逾明。凜凜嚴霜節，冰壯黃河絕。
蔽日卷徵蓬，浮天散飛雪。全兵值月滿，精騎乘膠折。
結髮早驅馳，辛苦事旌麾。馬凍重關冷，輪摧九折危。
獨有西山將，年年屬數奇。
烽火發金微，連營出武威。孤城塞雲起，絕陣虜塵飛。
俠客吸龍劍，惡少縵胡衣。朝摩骨都壘，夜解谷蠡圍。
蕭關遠無極，蒲海廣難依。沙磴離旌斷，晴川候馬歸。
交河梁已畢，燕山旆欲揮。方知萬里相，侯服見光輝。
36.02 【擬飲馬長城窟】虞世南
馳馬渡河干，流深馬渡難。前逢錦車使，都護在樓蘭。
輕騎猶銜勒，疑兵尚解鞍。溫池下絕澗，棧道接危巒。
拓地勳未賞，亡城律豈寬。有月關猶暗，經春隴尚寒。
雲昏無復影，冰合不聞湍。懷君不可遇，聊持報一餐。
36.03 【出塞】虞世南
上將三略遠，元戎九命尊。緬懷古人節，思酬明主恩。
山西多勇氣，塞北有遊魂。揚桴上隴坂，勒騎下平原。
誓將絕沙漠，悠然去玉門。輕齎不遑舍，驚策騖戎軒。
凜凜邊風急，蕭蕭征馬煩。雪暗天山道，冰塞交河源。
霧鋒黯無色，霜旗凍不翻。耿介倚長劍，日落風塵昏。
36.04 【結客少年場行】虞世南
韓魏多奇節，倜儻遺聲利。共矜然諾心，各負縱橫志。
結交一言重，相期千里至。綠沉明月弦，金絡浮雲轡。
吹簫入吳市，擊築遊燕肆。尋源博望侯，結客遠相求。
少年懷一顧，長驅背隴頭。焰焰戈霜動，耿耿劍虹浮。
天山冬夏雪，交河南北流。雲起龍沙暗，木落雁門秋。
輕生殉知己，非是爲身謀。
36.05 【怨歌行】虞世南
紫殿秋風冷，雕甍落日沉。裁紈悽斷曲，織素別離心。
掖庭羞改畫，長門不惜金。寵移恩稍薄，情疏恨轉深。
香銷翠羽帳，絃斷鳳凰琴。鏡前紅粉歇，階上綠苔侵。
誰言掩歌扇，翻作白頭吟。
36.06 【中婦織流黃】虞世南
寒閨織素錦，含怨斂雙蛾。綜新交縷澀，經脆斷絲多。
衣香逐舉袖，釧動應鳴梭。還恐裁縫罷，無信達交河。
36.07 【門有車馬客】虞世南
陳遵重交結，田蚡擅豪華。曲臺臨上路，高軒抵狹斜。
赭汗千金馬，繡軸五香車。白鶴隨飛蓋，朱鷺入鳴笳。
夏蓮開劍水，春桃發綬花。高談辯飛兔，摛藻握靈蛇。
逢恩出毛羽，失路委泥沙。曖曖風煙晚，路長歸騎遠。
日斜青瑣第，塵飛金谷苑。危弦促柱奏巴渝，
遺簪墮珥解羅襦。如何守直道，翻使谷名愚。
36.08 【飛來雙白鶴】虞世南
飛來雙白鶴，奮翼遠凌煙。俱棲集紫蓋，一舉背青田。
颺影過伊洛，流聲入管絃。鳴羣倒景外，刷羽閬風前。
映海疑浮雪，拂澗瀉飛泉。燕雀寧知去，蜉蝣不識還。
何言別儔侶，從此間山川。顧步已相失，裴回各自憐。
危心猶警露，哀響詎聞天。無因振六翮，輕舉復隨仙。
36.09 【奉和幽山雨後應令】虞世南
肅城鄰上苑，黃山邇桂宮。雨歇連峯翠，煙開竟野通。
排虛翔戲鳥，跨水落長虹。日下林全暗，雲收嶺半空。
山泉鳴石澗，地籟響巖風。
36.010 【賦得吳都】虞世南
畫野通淮泗，星躔應鬥牛。玉牒宏圖表，黃旗美氣浮。
三分開霸業，萬里宅神州。高臺臨茂苑，飛閣跨澄流。
江濤如素蓋，海氣似朱樓。吳趨自有樂，還似鏡中游。
36.011 【賦得慎罰】虞世南
帝圖光往冊，上德表鴻名。道冠二儀始，風高三代英。
樂和知化洽，訟息表刑清。罰輕猶在唸，勿喜尚留情。
明慎全無枉，哀矜在好生。五疵過亦察，二闢理彌精。
幪巾示廉恥，嘉石務詳平。每削繁苛性，常深惻隱誠。
政寬思濟猛，疑罪必從輕。於張懲不濫，陳郭憲無傾。
刑措諒斯在，歡然仰頌聲。
36.012 【奉和詠日午】虞世南
高天淨秋色，長漢轉曦車。玉樹陰初正，桐圭影未斜。
翠蓋飛圓彩，明鏡發輕花。再中良表瑞，共仰璧暉賒。
36.013 【發營逢雨應詔】虞世南
豫遊欣勝地，皇澤乃先天。油雲陰御道，膏雨潤公田。
隴麥沾逾翠，山花溼更然。稼穡良所重，方復悅豐年。
36.014 【賦得臨池竹應制】虞世南
蔥翠梢雲質，垂彩映清池。波泛含風影，流搖防露枝。
龍鱗漾嶰谷，鳳翅拂漣漪。欲識凌冬性，唯有歲寒知。
36.015 【侍宴應詔賦韻得前字】虞世南
芬芳禁林晚，容與桂舟前。橫空一鳥度，照水百花然。
綠野明斜日，青山澹晚煙。濫陪終宴賞，握管類窺天。
36.016 【侍宴歸雁堂】虞世南
歌堂面淥水，舞館接金塘。竹開霜後翠，梅動雪前香。
鳧歸初命侶，雁起欲分行。刷羽同棲集，懷恩愧稻粱。
36.017 【凌晨早朝】虞世南
萬瓦宵光曙，重檐夕霧收。玉花停夜燭，金壺送曉籌。
日暉青瑣殿，霞生結綺樓。重門應啓路，通籍引王侯。
36.018 【奉和詠風應魏王教】虞世南
逐舞飄輕袖，傳歌共繞樑。動枝生亂影，吹花送遠香。
36.019 【初晴應教】虞世南
初日明燕館，新溜滿梁池。歸雲半入嶺，殘滴尚懸枝。
36.020 【春夜】虞世南
春苑月裴回，竹堂侵夜開。驚鳥排林度，風花隔水來。
36.021 【詠舞】虞世南
繁弦奏淥水，長袖轉回鸞。一雙俱應節，還似鏡中看。
36.022 【詠螢】虞世南
的歷流光小，飄颻弱翅輕。恐畏無人識，獨自暗中明。
36.023 【蟬】虞世南
垂緌飲清露，流響出疏桐。居高聲自遠，非是藉秋風。
36.024 【秋雁（一作褚亮詩）】虞世南
日暮霜風急，羽翮轉難任。爲有傳書意，聯翩入上林。
36.025 【奉和月夜觀星應令】虞世南
早秋炎景暮，初弦月彩新。清風滌暑氣，零露淨囂塵。
薄霧銷輕縠，鮮雲卷夕鱗。休光灼前曜，瑞彩接重輪。
緣情摛聖藻，並作命徐陳。宿草誠渝濫，吹噓偶搢紳。
天文豈易述，徒知仰北辰。
36.026 【和鑾輿頓戲下（一作追從鑾輿夕頓戲下應令）】虞世南
重輪依紫極，前耀奉丹霄。天經戀宸扆，帝命扈仙鑣。
乘星開鶴禁，帶月下虹橋。銀書含曉色，金輅轉晨飆。
霧澈軒營近，塵暗苑城遙。蓮花分秀萼，竹箭下驚潮。
撫己慚龍幹，承恩集鳳條。瑤山盛風樂，抽簡薦徒謠。
36.027 【奉和至壽春應令】虞世南
瑤山盛風樂，南巡務逸遊。如何事巡撫，民瘼諒斯求。
文鶴揚輕蓋，蒼龍飾桂舟。泛沫縈沙嶼，寒澌擁急流。
路指八仙館，途經百尺樓。眷言昔遊踐，回駕且淹留。
後車喧鳳吹，前旌映彩旒。龍驂駐六馬，飛閣上三休。
調諧金石奏，歡洽羽觴浮。天文徒可仰，何以廁琳球。
36.028 【奉和幸江都應詔】虞世南
南國行周化，稽山祕夏圖。百王豈殊軌，千載協前謨。
肆覲遵時豫，順動悅來蘇。安流進玉軸，戒道翼金吾。
龍旂煥辰象，鳳吹溢川塗。封唐昔敷錫，分陝被荊吳。
沐道鹹知讓，慕義久成都。冬律初飛管，陽鳥正銜蘆。
嚴飆肅林薄，曖景澹江湖。鴻私浹幽遠，厚澤潤凋枯。
虞琴起歌詠，漢築動巴歈。多幸沾行葦，無庸類散樗。
36.029 【奉和獻歲宴宮臣】虞世南
履端初起節，長苑命高筵。肆夏喧金奏，重潤響朱弦。
春光催柳色，日彩泛槐煙。微臣同濫吹，謬得仰鈞天。
36.030 【奉和出潁至淮應令】虞世南
良晨喜利涉，解纜入淮潯。寒流泛鷁首，霜吹響哀吟。
潛鱗波里躍，水鳥浪前沉。邗溝非復遠，悵望悅宸襟。
36.031 【應詔嘲司花女】虞世南
學畫鴉黃半未成，垂肩嚲袖太憨生。
緣憨卻得君王惜，長把花枝傍輦行。
