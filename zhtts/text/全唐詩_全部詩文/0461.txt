第455卷 白居易
455.01 【读老子】白居易
言者不如知者默，此语吾闻于老君。
若道老君是知者，缘何自著五千文。
455.02 【读庄子】白居易
庄生齐物同归一，我道同中有不同。
遂性逍遥虽一致，鸾凰终校胜蛇虫。
455.03 【读禅经】白居易
须知诸相皆非相，若住无馀却有馀。言下忘言一时了，
梦中说梦两重虚。空花岂得兼求果，阳焰如何更觅鱼。
摄动是禅禅是动，不禅不动即如如。
455.04 【感兴二首】白居易
吉凶祸福有来由，但要深知不要忧。只见火光烧润屋，
不闻风浪覆虚舟。名为公器无多取，利是身灾合少求。
虽异匏瓜难不食，大都食足早宜休。
鱼能深入宁忧钓，鸟解高飞岂触罗。热处先争炙手去，
悔时其奈噬脐何。尊前诱得猩猩血，幕上偷安燕燕窠。
我有一言君记取，世间自取苦人多。
455.05 【问鹤】白居易
乌鸢争食雀争窠，独立池边风雪多。
尽日蹋冰翘一足，不鸣不动意如何。
455.06 【代鹤答】白居易
鹰爪攫鸡鸡肋折，鹘拳蹴雁雁头垂。
何如敛翅水边立，飞上云松栖稳枝。
455.07 【闲卧有所思二首】白居易
向夕搴帘卧枕琴，微凉入户起开襟。偶因明月清风夜，
忽想迁臣逐客心。何处投荒初恐惧，谁人绕泽正悲吟。
始知洛下分司坐，一日安闲直万金。
权门要路是身灾，散地闲居少祸胎。今日怜君岭南去，
当时笑我洛中来。虫全性命缘无毒，木尽天年为不才。
大抵吉凶多自致，李斯一去二疏回。
455.08 【喜闲】白居易
萧洒伊嵩下，优游黄绮间。未曾一日闷，已得六年闲。
鱼鸟为徒侣，烟霞是往还。伴僧禅闭目，迎客笑开颜。
兴发宵游寺，慵时昼掩关。夜来风月好，悔不宿香山。
455.09 【诗酒琴人例多薄命予酷好三事雅当此科…成狂咏聊写愧怀】白居易
爱琴爱酒爱诗客，多贱多穷多苦辛。中散步兵终不贵，
孟郊张籍过于贫。一之已叹关于命，三者何堪并在身。
只合飘零随草木，谁教凌厉出风尘。荣名厚禄二千石，
乐饮闲游三十春。何得无厌时咄咄，犹言薄命不如人。
455.010 【寄明州于驸马使君三绝句】白居易
有花有酒有笙歌，其奈难逢亲故何。
近海饶风春足雨，白须太守闷时多。
平阳音乐随都尉，留滞三年在浙东。
吴越声邪无法用，莫教偷入管弦中。
何郎小妓歌喉好，严老呼为一串珠。
海味腥咸损声气，听看犹得断肠无。
455.011 【闲卧】白居易
薄食当斋戒，散班同隐沦。佛容为弟子，天许作闲人。
唯置床临水，都无物近身。清风散发卧，兼不要纱巾。
455.012 【春早秋初，因时即事，兼寄浙东李侍郎】白居易
春早秋初昼夜长，可怜天气好年光。和风细动帘帷暖，
清露微凝枕簟凉。窗下晓眠初减被，池边晚坐乍移床。
闲从蕙草侵阶绿，静任槐花满地黄。理曲管弦闻后院，
熨衣灯火映深房。四时新景何人别，遥忆多情李侍郎。
455.013 【新秋喜凉】白居易
过得炎蒸月，尤宜老病身。衣裳朝不润，枕簟夜相亲。
楼月纤纤早，波风袅袅新。光阴与时节，先感是诗人。
455.014 【初夏闲吟，兼呈韦宾客】白居易
孟夏清和月，东都闲散官。体中无病痛，眼下未饥寒。
世事闻常闷，交游见即欢。杯觞留客切，妓乐取人宽。
雪鬓随身老，云心著处安。此中殊有味，试说向君看。
455.015 【哭崔二十四常侍】白居易
貂冠初别九重门，马鬣新封四尺坟。薤露歌词非白雪，
旌铭官爵是浮云。伯伦每置随身锸，元亮先为自祭文。
莫道高风无继者，一千年内有崔君。
455.016 【奉酬侍中夏中雨后游城南庄见示八韵】白居易
岛树间林峦，云收雨气残。四山岚色重，五月水声寒。
老鹤两三只，新篁千万竿。化成天竺寺，移得子陵滩。
心觉闲弥贵，身缘健更欢。帝将风后待，人作谢公看。
甪里年虽老，高阳兴未阑。佳辰不见召，争免趁杯盘。
455.017 【送兖州崔大夫驸马赴镇（唐人绝句作送崔驸马赴衮州）】白居易
戚里夸为贤驸马，儒家认作好诗人。
鲁侯不得辜风景，沂水年年有暮春。
455.018 【少年问】白居易
少年怪我问如何，何事朝朝醉复歌。
号作乐天应不错，忧愁时少乐时多。
455.019 【问少年】白居易
千首诗堆青玉案，十分酒写白金盂。
回头却问诸年少，作个狂夫得了无。
455.020 【代琵琶弟子谢女师曹供奉寄新调弄谱】白居易
琵琶师在九重城，忽得书来喜且惊。一纸展看非旧谱，
四弦翻出是新声。蕤宾掩抑娇多怨，散水玲珑峭更清。
珠颗泪沾金捍拨，红妆弟子不胜情。
455.021 【代林园戏赠】白居易
南院今秋游宴少，西坊近日往来频。
假如宰相池亭好，作客何如作主人。
455.022 【戏答林园】白居易
岂独西坊来往频，偷闲处处作游人。
衡门虽是栖迟地，不可终朝锁老身。
455.023 【重戏赠】白居易
集贤池馆从他盛，履道林亭勿自轻。
往往归来嫌窄小，年年为主莫无情。
455.024 【重戏答】白居易
小水低亭自可亲，大池高馆不关身。
林园莫妒裴家好，憎故怜新岂是人。
455.025 【早秋登天宫寺阁赠诸客】白居易
天宫阁上醉萧辰，丝管闲听酒慢巡。
为向凉风清景道，今朝属我两三人。
455.026 【晓上天津桥闲望偶逢卢郎中、张员外携酒同倾】白居易
上阳宫里晓钟后，天津桥头残月前。空阔境疑非下界，
飘飖身似在寥天。星河隐映初生日，楼阁葱茏半出烟。
此处相逢倾一醆，始知地上有神仙。
455.027 【八月十五日夜同诸客玩月】白居易
月好共传唯此夜，境闲皆道是东都。嵩山表里千重雪，
洛水高低两颗珠。清景难逢宜爱惜，白头相劝强欢娱。
诚知亦有来年会，保得晴明强健无。
455.028 【对晚开夜合花赠皇甫郎中】白居易
移晚校一月，花迟过半年。红开杪秋日，翠合欲昏天。
白露滴未死，凉风吹更鲜。后时谁肯顾，唯我与君怜。
455.029 【醉游平泉】白居易
狂歌箕踞酒尊前，眼不看人面向天。
洛客最闲唯有我，一年四度到平泉。
455.030 【题赠平泉韦征君拾遗】白居易
箕颍千年后，唯君得古风。位留丹陛上，身入白云中。
躁静心相背，高低迹不同。笼鸡与梁燕，不信有冥鸿。
455.031 【酬皇甫郎中对新菊花见忆】白居易
爱菊高人吟逸韵，悲秋病客感衰怀。黄花助兴方携酒，
红叶添愁正满阶。居士荤腥今已断，仙郎杯杓为谁排。
愧君相忆东篱下，拟废重阳一日斋。
455.032 【夜宴醉后留献裴侍中】白居易
九烛台前十二姝，主人留醉任欢娱。翩翻舞袖双飞蝶，
宛转歌声一索珠。坐久欲醒还酩酊，夜深初散又踟蹰。
南山宾客东山妓，此会人间曾有无。
455.033 【和韦庶子远坊赴宴未夜先归之作兼呈裴员外】白居易
促席留欢日未曛，远坊归思已纷纷。无妨按辔行乘月，
何必逃杯走似云。银烛忍抛杨柳曲，金鞍潜送石榴裙。
到时常晚归时早，笑乐三分校一分。
455.034 【集贤池答侍中问】白居易
主人晚入皇城宿，问客裴回何所须。
池月幸闲无用处，今宵能借客游无。
455.035 【杨柳枝二十韵】白居易
小妓携桃叶，新声蹋柳枝。妆成剪烛后，醉起拂衫时。
绣履娇行缓，花筵笑上迟。身轻委回雪，罗薄透凝脂。
笙引簧频暖，筝催柱数移。乐童翻怨调，才子与妍词。
便想人如树，先将发比丝。风条摇两带，烟叶贴双眉。
口动樱桃破，鬟低翡翠垂。枝柔腰袅娜，荑嫩手葳蕤。
唳鹤晴呼侣，哀猿夜叫儿。玉敲音历历，珠贯字累累。
袖为收声点，钗因赴节遗。重重遍头别，一一拍心知。
塞北愁攀折，江南苦别离。黄遮金谷岸，绿映杏园池。
春惜芳华好，秋怜颜色衰。取来歌里唱，胜向笛中吹。
曲罢那能别，情多不自持。缠头无别物，一首断肠诗。
455.036 【答皇甫十郎中秋深酒熟见忆】白居易
烟景冷苍茫，秋深夜夜霜。为思池上酌，先觉瓮头香。
未暇倾巾漉，还应染指尝。醍醐惭气味，琥珀让晶光。
若许陪歌席，须容散道场。月终斋戒毕，犹及菊花黄。
455.037 【老去】白居易
老去愧妻儿，冬来有劝词。暖寒从饮酒，冲冷少吟诗。
战胜心还壮，斋勤体校羸。由来世间法，损益合相随。
455.038 【送宗实上人游江南】白居易
忽辞洛下缘何事，拟向江南住几时。
每过渡头应问法，无妨菩萨是船师。
455.039 【和同州杨侍郎夸柘枝见寄】白居易
细吟冯翊使君诗，忆作馀杭太守时。
君有一般输我事，柘枝看校十年迟。
455.040 【冬初酒熟二首】白居易
霜繁脆庭柳，风利剪池荷。月色晓弥苦，鸟声寒更多。
秋怀久寥落，冬计又如何。一瓮新醅酒，萍浮春水波。
酒熟无来客，因成独酌谣。人间老黄绮，地上散松乔。
忽忽醒还醉，悠悠暮复朝。残年多少在，尽付此中销。
455.041 【送姚杭州赴任，因思旧游二首】白居易
与君细话杭州事，为我留心莫等闲。闾里固宜勤抚恤，
楼台亦要数跻攀。笙歌缥缈虚空里，风月依稀梦想间。
且喜诗人重管领，遥飞一醆贺江山。
渺渺钱唐路几千，想君到后事依然。静逢竺寺猿偷橘，
闲看苏家女采莲。故妓数人凭问讯，新诗两首倩留传。
舍人虽健无多兴，老校当时八九年。
455.042 【寄李相公】白居易
渐老只谋欢，虽贫不要官。唯求造化力，试为驻春看。
455.043 【冬日平泉路晚归】白居易
山路难行日易斜，烟村霜树欲栖鸦。
夜归不到应闲事，热饮三杯即是家。
455.044 【利仁北街作】白居易
草色斑斑春雨晴，利仁坊北面西行。
踟蹰立马缘何事，认得张家歌吹声。
455.045 【洛阳堰闲行】白居易
洛阳堰上新晴日，长夏门前欲暮春。
遇酒即沽逢树歇，七年此地作闲人。
455.046 【过永宁】白居易
村杏野桃繁似雪，行人不醉为谁开。
赖逢山县卢明府，引我花前劝一杯。
455.047 【往年稠桑曾丧白马题诗厅壁今来尚存又复感怀更题绝句】白居易
路傍埋骨蒿草合，壁上题诗尘藓生。
马死七年犹怅望，自知无乃太多情。
455.048 【罗敷水】白居易
野店东头花落处，一条流水号罗敷。
芳魂艳骨知何处，春草茫茫墓亦无。
455.049 【路逢青州王大夫赴镇，立马赠别】白居易
大旆拥金羁，书生得者稀。何劳问官职，岂不见光辉。
赫赫人争看，翩翩马欲飞。不期前岁尹，驻节语依依。
455.050 【和杨同州寒食乾坑会后闻杨工部欲到知予与工部有宿酲】白居易
夜饮归常晚，朝眠起更迟。举头中酒后，引手索茶时。
拂枕青长袖，欹簪白接䍦。宿酲无兴味，先是肺神知。
455.021 【和刘汝州酬侍中见寄长句因书集贤坊胜事戏而问之】白居易
洛川汝海封畿接，履道集贤来往频。一复时程虽不远，
百馀步地更相亲。朱门陪宴多投辖，青眼留欢任吐茵。
闻道郡斋还有酒，花前月下对何人。
455.022 【池上二绝】白居易
山僧对棋坐，局上竹阴清。映竹无人见，时闻下子声。
小娃撑小艇，偷采白莲回。不解藏踪迹，浮萍一道开。
455.023 【白羽扇】白居易
素是自然色，圆因裁制功。飒如松起籁，飘似鹤翻空。
盛夏不销雪，终年无尽风。引秋生手里，藏月入怀中。
麈尾斑非疋，蒲葵陋不同。何人称相对，清瘦白须翁。
455.024 【五月斋戒罢宴彻乐闻韦宾客皇甫郎中饮会亦稀…长句呈谢】白居易
妓房匣镜满红埃，酒库封瓶生绿苔。居士尔时缘护戒，
车公何事亦停杯。散斋香火今朝散，开素盘筵后日开。
随意往还君莫怪，坐禅僧去饮徒来。
455.025 【闲园独赏（因梦得所寄蜂鹤之咏，因成此篇以和之）】白居易
午后郊园静，晴来景物新。雨添山气色，风借水精神。
永日若为度，独游何所亲。仙禽狎君子，芳树倚佳人。
蚁斗王争肉，蜗移舍逐身。蝶双知伉俪，蜂分见君臣。
蠢蠕形虽小，逍遥性即均。不知鹏与鷃，相去几微尘。
455.026 【种柳三咏】白居易
白头种松桂，早晚见成林。不及栽杨柳，明年便有阴。
春风为催促，副取老人心。
从君种杨柳，夹水意如何。准拟三年后，青丝拂绿波。
仍教小楼上，对唱柳枝歌。
更想五年后，千千条麹尘。路傍深映月，楼上暗藏春。
愁杀闲游客，闻歌不见人。
455.027 【偶吟】白居易
好官病免曾三度，散地归休已七年。老自退闲非世弃，
贫蒙强健是天怜。韦荆南去留春服，王侍中来乞酒钱。
便得一年生计足，与君美食复甘眠。
455.028 【池上即事】白居易
移床避日依松竹，解带当风挂薜萝。钿砌池心绿蘋合，
粉开花面白莲多。久阴新霁宜丝管，苦热初凉入绮罗。
家酝瓶空人客绝，今宵争奈月明何。
455.029 【南塘暝兴】白居易
水色昏犹白，霞光暗渐无。风荷摇破扇，波月动连珠。
蟋蟀啼相应，鸳鸯宿不孤。小僮频报夜，归步尚踟蹰。
455.030 【小宅】白居易
小宅里闾接，疏篱鸡犬通。渠分南巷水，窗借北家风。
庾信园殊小，陶潜屋不丰。何劳问宽窄，宽窄在心中。
455.031 【谕亲友】白居易
适情处处皆安乐，大抵园林胜市朝。烦闹荣华犹易过，
优闲福禄更难销。自怜老大宜疏散，却被交亲叹寂寥。
终日相逢不相见，两心相去一何遥。
455.032 【龙门送别皇甫泽州赴任、韦山人南游】白居易
隼旟归洛知何日，鹤驾还嵩莫过春。
惆怅香山云水冷，明朝便是独游人。
455.033 【刘苏州寄酿酒糯米李浙东寄杨柳枝舞衫偶因尝酒…寄谢之】白居易
柳枝谩蹋试双袖，桑落初香尝一杯。金屑醅浓吴米酿，
银泥衫稳越娃裁。舞时已觉愁眉展，醉后仍教笑口开。
惭愧故人怜寂寞，三千里外寄欢来。
455.034 【诏授同州刺史，病不赴任，因咏所怀】白居易
同州慵不去，此意复谁知。诚爱俸钱厚，其如身力衰。
可怜病判案，何似醉吟诗。劳逸悬相远，行藏决不疑。
徒烦人劝谏，只合自寻思。白发来无限，青山去有期。
野心惟怕闹，家口莫愁饥。卖却新昌宅，聊充送老资。
455.035 【寄杨六侍郎（时杨初授户部，予不赴同州）】白居易
西户最荣君好去，左冯虽稳我慵来。
秋风一箸鲈鱼鲙，张翰摇头唤不回。
455.036 【韦七自太子宾客再除秘书监，以长句贺而饯之】白居易
离筵莫怆且同欢，共贺新恩拜旧官。屈就商山伴麋鹿，
好归芸阁狎鹓鸾。落星石上苍苔古，画鹤厅前白露寒。
老监姓名应在壁，相思试为拂尘看。
455.037 【酒熟忆皇甫十】白居易
新酒此时熟，故人何日来。自从金谷别，不见玉山颓。
疏索柳花碗，寂寥荷叶杯。今冬问毡帐，雪里为谁开。
455.038 【九年十一月二十一日感事而作（其日独游香山寺）】白居易
祸福茫茫不可期，大都早退似先知。当君白首同归日，
是我青山独往时。顾索素琴应不暇，忆牵黄犬定难追。
麒麟作脯龙为醢，何似泥中曳尾龟。
455.039 【即事重题】白居易
重裘暖帽宽毡履，小阁低窗深地炉。
身稳心安眠未起，西京朝士得知无。
455.040 【将归渭村先寄舍弟】白居易
一年年觉此身衰，一日日知前事非。咏月嘲风先要减，
登山临水亦宜稀。子平嫁娶贫中毕，元亮田园醉里归。
为报阿连寒食下，与吾酿酒扫柴扉。
455.041 【看嵩洛有叹】白居易
今日看嵩洛，回头叹世间。荣华急如水，忧患大于山。
见苦方知乐，经忙始爱闲。未闻笼里鸟，飞出肯飞还。
455.042 【咏怀】白居易
随缘逐处便安闲，不入朝廷不住山。心似虚舟浮水上，
身同宿鸟寄林间。尚平婚嫁了无累，冯翊符章封却还。
处分贫家残活计，匹如身后莫相关。
455.043 【咏老赠梦得】白居易
与君俱老也，自问老何如。眼涩夜先卧，头慵朝未梳。
有时扶杖出，尽日闭门居。懒照新磨镜，休看小字书。
情于故人重，迹共少年疏。唯是闲谈兴，相逢尚有馀。
