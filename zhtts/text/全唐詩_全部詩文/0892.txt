第788卷 联句
788.01 【改九子山为九华山联句】李白
妙有分二气，灵山开九华。—李白
层标遏迟日，半壁明朝霞。—高霁
积雪曜阴壑，飞流喷阳崖。—韦权舆
青莹玉树色，缥缈羽人家。—李白
788.02 【夏夜李尚书筵送宇文石首赴县联句】杜甫
爱客尚书贵，之官宅相贤。—杜甫
酒香倾坐侧，帆影驻江边。—李之芳
翟表郎官瑞，凫看令宰仙。—崔彧
雨稀云叶断，夜久烛花偏。—杜甫
数语欹纱帽，高文掷彩笺。—李之芳
兴饶行处乐，离惜醉中眠。—崔彧
单父长多暇，河阳实少年。—杜甫
客居逢自出，为别几凄然。 —李之芳
788.03 【登岘山观李左相石尊联句】颜真卿
李公登饮处，因石为洼尊。—颜真卿
人事岁年改，岘山今古存。—刘全白
榛芜掩前迹，苔藓馀旧痕。—裴循
叔子尚遗德，山公此回轩。—张荐
维舟陪高兴，感昔情弥敦。—吴筠
蔼蔼贤哲事，依依离别言。—强蒙
岖嶔横道周，迢递连山根。—范缙
馀烈暧林野，众芳揖兰荪。—王纯
德晖映岩足，胜赏延高原。—魏理
远水明匹练，因晴见吴门。—王修甫
陪游追盛美，揆德欣讨论。—颜岘
器有成形用，功资造化元。—左辅元
流霞方泔淡，别鹤遽翩翻。—刘茂
旧规倾逸赏，新兴丽初暾。—颜浑
醉后接䍦倒，归时驺骑喧。—杨德元
迟回向遗迹，离别益伤魂。—韦介
览事古兴属，送人归思繁。—皎然
怀贤久徂谢，赠远空攀援。—崔弘
八座钦懿躅，高名播乾抻。—史仲宣
松深引闲步，葛弱供险扪。—陆羽
花气酒中馥，云华衣上屯。—权器
森沈列湖树，牢落望效园。—陆士修
白日半岩岫，清风满丘樊。—裴幼清
旌麾间翠幄，箫鼓来朱轓。—柳淡
闲路蹑云影，清心澄水源。—释尘外
萍连浦中屿，竹绕山下村。—颜颛
景落全溪暗，烟凝半岭昏。—颜须
去日往如复，换年凉代温。—颜顼
登临继风骚，义激旧府恩。 —李崿
788.04 【水堂送诸文士戏赠潘丞联句】颜真卿
居人未可散，上客须留著。莫唱阿亸回，应云夜半乐。—颜真卿
诗教刻烛赋，酒任连盘酌。从他白眼看，终恋青山郭。—潘述
林栖非姓许，寺住那名约。会异永和年，才同建安作。—陆羽
何烦问更漏，但遣催弦索。共说长句能，皆言早归恶。—权器
那知殊出处，还得同笑谑。雅韵虽暂欢，禅心肯抛却。—皎然
一宿同高会，几人归下若。帘开北陆风，烛焯南枝鹊。—李崿
文场苦叨窃，钓渚甘漂泊。弱质幸见容，菲才诚重诺。 —潘述
788.05 【与耿湋水亭咏风联句】颜真卿
清风何处起，拂槛复萦洲。—裴幼清
回入飘华幕，轻来叠晚流。—杨凭
桃竹今已展，羽翣且从收。—杨凝
经竹吹弥切，过松韵更幽。—左辅元
直散青蘋末，偏随白浪头。—陆士修
山山催雨过，浦浦发行舟。—权器
动树蝉争噪，开帘客罢愁。—陆羽
度弦方解愠，临水已迎秋。—颜真卿
凉为开襟至，清因作颂留。—皎然
周回随远梦，骚屑满离忧。—耿湋
岂独销繁暑，偏能入迥楼。—乔(失姓)
王风今若此，谁不荷明休。—陆涓
788.06 【又溪馆听蝉联句】颜真卿
高树多凉吹，疏蝉足断声。—杨凭
已催居客感，更使别人惊。—杨凝
晚夏犹知急，新秋别有情。—权器
危湍和不似，细管学难成。—陆羽
当斅附金重，无贪曜火明。—颜真卿
青松四面落，白发一重生。—耿湋
向夕音弥厉，迎风翼更轻。—乔(失姓)
单嘶出迥树，馀响思空城。—裴幼清
嘒唳松间坐，萧寥竹里行。—伯成(失姓)
如何长饮露，高洁未能名。 —皎然
788.07 【送耿湋拾遗联句】颜真卿
尧舜逢明主，严徐得侍臣。分行接三事，高兴柏梁新。—颜真卿
楚国千山道，秦城万里人。镜中看齿发，河上有烟尘。—耿湋
望阙飞青翰，朝天忆紫宸。喜来欢宴洽，愁去咏歌频。—颜真卿
顾盼情非一，睽携处亦频。吴兴贤太守，临水最殷勤。—耿湋
788.08 【五言月夜啜茶联句】颜真卿
泛花邀坐客，代饮引情言。—陆士修
醒酒宜华席，留僧想独园。—张荐
不须攀月桂，何假树庭萱。—李崿
御史秋风劲，尚书北斗尊。—崔万
流华净肌骨，疏瀹涤心原。—颜真卿
不似春醪醉，何辞绿菽繁。—皎然
素瓷传静夜，芳气清闲轩。—陆士修
788.09 【五言夜宴咏灯联句】颜真卿
桂酒牵诗兴，兰釭照客情。—陆士修
讵惭珠乘朗，不让月轮明。—张荐
破暗光初白，浮云色转清。—颜真卿
带花疑在树，比燎欲分庭。—皎然
顾己惭微照，开帘识近汀。 —袁高
788.010 【三言喜皇甫曾侍御见过南楼玩月】颜真卿
喜嘉客，辟前轩。天月净，水云昏。—颜真卿
雁声苦，蟾影寒。闻裛浥，滴檀栾。—陆羽
欢宴处，江湖间。—皇甫曾
卷翠幕，吟嘉句。恨清光，留不住。—李崿
高驾动，清角催。惜归去，重裴回。—皎然
露欲晞，客将醉。犹宛转，照深意。 —陆士修
788.011 【七言重联句】颜真卿
顷持宪简推高步，独占诗流横素波。—颜真卿
不是中情深惠好，谁能千里远经过。—颜真卿
诗书宛似陪康乐，少长还同宴永和。—皇甫曾
夜酌此时看碾玉，晨趋几日重鸣珂。—皇甫曾
万井更深空寂寞，千方雾起隐嵯峨。—李崿
荧荧远火分渔浦，历历寒枝露鸟窠。—李崿
汉朝旧学君公隐，鲁国今从弟子科。—陆羽
只自倾心惭煦濡，何曾将口恨蹉跎。—陆羽
独赏谢吟山照耀，共知殷叹树婆娑。—皎然
华毂苦嫌云路隔，衲衣长向雪峰何。—皎然
788.012 【五言送李侍御联句】颜真卿
吾友驻行轮，迟迟惜上春。—颜真卿
东西出饯路，惆怅独归人。—皎然
欢会期他日。驱驰恨此身。—张荐
须知贡公望，从此愿相因。 —李崿
788.013 【五言玩初月重游联句】颜真卿
春溪与岸平，初月出谿明。—张荐
璧彩寒仍洁，金波夜转清。—李崿
孤光远近满，练色往来轻。—颜真卿
望望随兰棹，依依出柳城。 —皎然
788.014 【五言重送横飞联句】颜真卿
春田草未齐，春水满长溪。—李崿
出饯风初暖，攀光日渐西。—颜真卿
归期江上远，别思月中迷。 —皎然
788.015 【五言夜集联句】颜真卿
寒花护月色，坠叶占风音。—皎然
兹夕无尘虑，高云共片心。 —颜真卿
788.016 【三言拟五杂组联句】颜真卿
五杂组，盘上菹。往复还，头懒梳。不得已，罾里鱼。—李崿
五杂组，郊外芜。往复还，枥上驹。不得已，谷中愚。—殷佐明
五杂组，绣与锦。往复还，兴又寝。不得已，病伏枕。—颜真卿
五杂组，酒与肉。往复还，东篱菊。不得已，醉便宿。—袁高
五杂组，闤闠间。往复还，门上关。不得已，鬓毛斑。—陆士修
五杂组，绣纹线。往复还，春来燕。不得已，入征战。—蒋志
788.017 【三言重拟五杂组联句】颜真卿
五杂组，四豪客。往复还，阡与陌。不得已，长沙谪。—张荐
五杂组，五辛盘。往复还，马上鞍。不得已，左降官。—李崿
五杂组，甘咸醋。往复还，乌与兔。不得已，韶光度。—颜真卿
五杂组，五色丝。往复还，回文诗。不得已，失喜期。 —皎然
788.018 【七言大言联句】颜真卿
高歌阆风步瀛洲，—皎然
燂鹏爚鲲餐未休。—颜真卿
四方上下无外头，—李崿
一啜顿涸沧溟流。 —张荐
788.019 【七言小言联句】颜真卿
长路迢遥吞吐丝。—颜真卿
蟭螟蚊睫察难知。 —皎然
788.020 【七言乐语联句】颜真卿
苦河既济真僧喜，—李崿
新知满座笑相视。—颜真卿
戍客归来见妻子，—皎然
学生放假偷向市。 —张荐
788.021 【七言嚵语联句】颜真卿
拈【饣追】舐指不知休，—李崿
欲炙侍立涎交流。—颜真卿
过屠大嚼肯知羞，—皎然
食店门外强淹留。 —张荐
788.022 【七言滑语联句】颜真卿
雨里下山蹋榆皮，—颜真卿
莓苔石桥步难移。—皎然
芜荑酱醋吃煮葵，—刘全白
缝靴蜡线油涂锥。—李崿
急逢龙背须且骑。 —李益
788.023 【七言醉语联句】颜真卿
逢糟遇曲便酩酊，—刘全白
覆车坠马皆不醒。—颜真卿
倒著接䍦发垂领，—皎然
狂心乱语无人并。 —陆羽
