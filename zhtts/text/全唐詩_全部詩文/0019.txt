第019卷 相和歌辭
19.01 【相和歌辭·箜篌引】李賀
公乎公乎，提壺將焉如。屈平沉湘不足慕，
徐衍入海誠爲愚。公乎公乎，牀有菅席盤有魚，
北里有賢兄，東鄰有小姑，隴畝油油黍與葫，
瓦甒濁醪蟻浮浮。黍可食，醪可飲，公乎公乎其奈居，
被髮奔流竟何如？賢兄小姑哭嗚嗚。
19.02 【相和歌辭·公無渡河】李白
黃河西來決崑崙，咆吼萬里觸龍門。波滔天，堯諮嗟，
大禹理百川，兒啼不窺家。殺湍湮洪水，九州始蠶麻。
其害乃去。茫然風沙，被髮之叟狂而癡。
清晨徑流欲奚爲，旁人不惜妻止之，公無渡河苦渡之。
虎可搏，河難憑，公果溺死流海湄，有長鯨白齒若雪山。
公乎公乎，掛骨於其間，箜篌所悲竟不還。
19.03 【相和歌辭·公無渡河】王建
渡頭惡天兩岸遠，波濤塞川如疊坂。幸無白刃驅向前，
何用將身自棄捐。蛟龍齧屍魚食血，黃泥直下無青天。
男兒縱輕婦人語，惜君性命還須取。婦人無力挽斷衣，
舟沉身死悔難追。公無渡河公自爲。
19.04 【相和歌辭·公無渡河】溫庭筠
黃河怒浪連天來，大響谹谹如殷雷。龍伯驅風不敢上，
百川噴雪高崔嵬。二十五絃何太哀，請公勿渡立裴回。
下有狂蛟鋸爲尾，裂帆截棹磨霜齒。神錐鑿石塞神潭，
白馬【走參】】走覃】赤塵起。公乎躍馬揚玉鞭，滅沒高蹄日千里。
19.05 【相和歌辭·公無渡河】王睿
濁波洋洋兮凝曉霧，公無渡河兮公苦渡。
風號水激兮呼不聞，提壺看入兮中流去。
浪擺衣裳兮隨步沒，沉屍深入兮蛟螭窟。
蛟螭盡醉兮君血幹，推出黃沙兮泛君骨。
當時君死妾何適，遂就波瀾合魂魄。
願持精衛銜石心，窮取河源塞泉脈。
19.06 【相和歌辭·江南曲】宋之問
妾住越城南，離居不自堪。採花驚曙鳥，摘葉喂春蠶。
懶結茱萸帶，愁安玳瑁簪。侍臣消瘦盡，日暮碧江潭。
19.07 【相和歌辭·江南曲】劉昚虛
美人何盪漾，湖上風月長。玉手欲有贈，裴回雙鳴璫。
歌聲隨淥水，怨色起朝陽。日暮還家望，雲波橫洞房。
19.08 【相和歌辭·江南曲】丁仙芝
長幹斜路北，近浦是兒家。有意來相訪，明朝出浣紗。
發向橫塘口，船開值急流。知郎舊時意，且請攏船頭。
昨暝逗南陵，風聲波浪阻。入浦不逢人，歸家誰信汝。
未曉已成妝，乘潮去茫茫。因從京口渡，使報邵陵王。
始下芙蓉樓，言發琅邪岸。急爲打船開，惡許傍人見。
19.09 【相和歌辭·江南曲八首】劉希夷
暮宿南洲草，晨行北岸林。日懸滄海闊，水隔洞庭深。
煙景無留意，風波有異潯。歲遊難極目，春戲易爲心。
朝夕無榮遇，芳菲已滿襟。
豔唱潮初落，江花露未晞。春洲驚翡翠，朱服弄芳菲。
畫舫煙中淺，青陽日際微。錦帆衝浪溼，羅袖拂行衣。
含情罷所採，相嘆惜流暉。
君爲隴西客，妾遇江南春。朝遊含靈果，夕採弄風蘋。
果氣時不歇，蘋花日自新。以此江南物，持贈隴西人。
空盈萬里懷，欲贈竟無因。
皓如楚江月，靄若吳岫雲。波中自皎鏡，山上亦氛氳。
明月留照妾，輕雲持贈君。山川各離散，光氣乃殊分。
天涯一爲別，江北自相聞。
艤舟乘潮去，風帆振草涼。潮平見楚甸，天際望維揚。
洄溯經千里，煙波接兩鄉。雲明江嶼出，日照海流長。
此中逢歲晏，浦樹落花芳。
暮春三月晴，維揚吳楚城。城臨大江汜，回映洞浦清。
晴雲曲金閣，珠樓碧煙裏。月明芳樹羣鳥飛，
風過長林雜花起。可憐離別誰家子，於此一至情何已。
北堂紅草盛丰茸，南湖碧水照芙蓉。朝遊暮起金花盡，
漸覺羅裳珠露濃。自惜妍華三五歲，已嘆關山千萬重。
人情一去無還日，欲贈懷芳怨不逢。
憶昔江南年盛時，平生怨在長洲曲。冠蓋星繁湘水上，
衝風摽落洞庭淥，落花舞袖紅紛紛，朝霞高閣洗晴雲。
誰言此處嬋娟子，珠玉爲心以奉君。
19.010 【相和歌辭·江南曲】於鵠
偶向江邊採白蘋，還隨女伴賽江神。
衆中不敢分明語，暗擲金錢卜遠人。
19.011 【相和歌辭·江南曲】李益
嫁得瞿塘賈，朝朝誤妾期。早知潮有信，嫁與弄潮兒。
19.012 【相和歌辭·江南曲】李賀
汀洲白蘋草，柳惲乘馬歸。江頭楂樹香，岸上蝴蝶飛。
酒杯若葉露，玉軫蜀桐虛。朱樓通水陌，沙暖一雙魚。
19.013 【相和歌辭·江南曲】李商隱
郎船安兩槳，儂舸動雙橈。掃黛開宮額，裁裙約楚腰。
乖期方積思，臨醉欲拼嬌。莫以採菱唱，欲羨秦臺簫。
19.014 【相和歌辭·江南曲】韓翃
長樂花枝雨點消，江城日暮好相邀。
春樓不閉葳蕤鎖，綠水回通宛轉橋。
19.015 【相和歌辭·江南曲】溫庭筠
妾家白蘋浦，日上芙蓉楫。軋軋搖槳聲，移舟入茭葉。
溪長茭葉深，作底難相尋。避郎郎不見，鸂鶒自浮沉。
拾萍萍無根，採蓮蓮有子。不作浮萍生，寧作藕花死。
岸傍騎馬郎，烏帽紫遊繮。含愁復含笑，回首問橫塘。
妾住金陵步，門前朱雀航。流蘇持作帳，芙蓉持作梁。
出入金犢幰，兄弟侍中郎。前年學歌舞，定得郎相許。
連娟眉繞山，依約腰如杵。鳳管悲若咽，鸞弦嬌欲語。
扇薄露紅鉛，羅輕壓金縷。明月西南樓，珠簾玳瑁鉤。
橫波巧能笑，彎蛾不識愁。花開子留樹，草長根依土。
早聞金溝遠，底事歸郎許。不學楊白花，朝朝淚如雨。
19.016 【相和歌辭·江南曲】張籍
江南人家多橘樹，吳姬舟上織白紵。土地卑溼饒蟲蛇，
連木爲牌入江住。江村亥日長爲市，落帆渡橋來浦裏。
青莎覆城竹爲屋，無井家家飲潮水。長江午日酤春酒，
高高酒旗懸江口。倡樓兩岸懸水柵，夜唱竹枝留北客。
江南風土歡樂多，悠悠處處盡經過。
19.017 【相和歌辭·江南曲】羅隱
江煙溼雨鮫綃軟，漠漠遠山眉黛淺。水國多愁又有情，
夜槽壓酒銀船滿。繃絲採怨凝曉空，吳王臺榭春夢中。
鴛鴦鸂鶒喚不起，平鋪淥水眠東風。西陵路邊月悄悄，
油壁輕車嫁蘇小。
19.018 【相和歌辭·江南曲】陸龜蒙
爲愛江南春，涉江聊採蘋。水深煙浩浩，空對雙車輪。
車輪明月團，車蓋浮雲盤。雲月徒自好，水中行路難。
遙遙洛陽道，夾岸生春草。寄語棹船郎，莫誇風浪好。
19.019 【相和歌辭·江南曲】陸龜蒙
魚戲蓮葉間，參差隱葉扇。鵁鶄鸀鳿窺，瀲灩無因見。
魚戲蓮葉東，初霞射紅尾。傍臨謝山側，恰值清風起。
魚戲蓮葉西，盤盤舞波急。潛依曲岸涼，正對斜光入。
魚戲蓮葉南，欹危午煙疊。光搖越鳥巢，影亂吳娃楫。
魚戲蓮葉北，澄陽動微漣。回看帝子渚，稍背鄂君船。
19.020 【相和歌辭·度關山】李端
雁塞日初晴，胡關雪復平。危竿緣廣漠，古竇傍長城。
拔劍金星出，彎弧玉羽鳴。誰知系虜者，賈誼是書生。
19.021 【相和歌辭·關山曲】馬戴
金鎖耀兜鍪，黃雲拂紫騮。叛羌旗下戮，陷壁夜中收。
霜霰戎衣故，關河磧氣秋。箭創殊未合，更遣擊蘭州。
火發龍山北，中宵易左賢。勒兵臨漢水，驚雁散胡天。
木落防河急，軍孤受敵偏。猶聞漢皇怒，按劍待開邊。
19.022 【相和歌辭·登高丘而望遠】李白
登高丘而望遠海，六鰲骨已霜，三山流安在？
扶桑半摧折，白日沉光彩。銀臺金闕如夢中，
秦皇漢武空相待。精衛費木石，黿鼉無所憑。
君不見驪山茂陵盡灰滅，牧羊之子來攀登。
盜賊劫寶玉，精靈竟何能。窮兵黷武今如此，
鼎湖飛龍安可乘？
19.023 【相和歌辭·蒿里】貫休
兔不遲，烏更急，但恐穆王八駿，著鞭不及。所以蒿里，
墳出蕺蕺。氣凌雲天，龍騰鳳集。盡爲風消土喫，
狐掇蟻拾。黃金不啼玉不泣，白楊騷屑。亂風愁月，
折碑石人，莽穢榛沒，牛羊窸窣。時見牧童兒，弄枯骨。
19.024 【相和歌辭·輓歌】趙微明
寒日蒿上明，悽悽郭東路。素車誰家子，丹旐引將去。
原下荊棘叢，叢邊有新墓。人間痛傷別，此是長別處。
曠野何蕭條，青松白楊樹。
19.025 【相和歌辭·輓歌二首】於鵠
陰風吹黃蒿，輓歌渡秋水。車馬卻歸城，孤墳月明裏。
雙轍出郭門，綿綿東西道。送死多於生，幾人得終老。
見人切肺肝，不如歸山好。不聞哀哭聲，默默安懷抱。
時盡從物化，又免生憂擾。世間壽者稀，盡爲悲傷惱。
19.026 【相和歌辭·輓歌】孟雲卿
草草門巷喧，塗車儼成位。冥寞何所須，盡我生人意。
北邙路非遠，此別終天地。臨穴頻撫棺，至哀反無淚。
爾形未衰老，爾息猶童稚。骨肉不可離，皇天若容易。
房帷即虛張，庭宇爲哀次。薤露歌若斯，人生盡如寄。
19.027 【相和歌辭·輓歌】白居易
丹旐何飛揚，素驂亦悲鳴。晨光照閭巷，輀車儼欲行。
蕭條九月天，哀輓出重城。借問送者誰，妻子與弟兄。
蒼蒼上古原，峨峨開新塋。含酸一慟哭，異口同哀聲。
舊壟轉蕪絕，新墳日羅列。
春風草綠北邙山，此地年年生死別。
19.028 【相和歌辭·對酒】崔國輔
行行日將夕，荒村古冢無人跡。朦朧荊棘一鳥飛，
屢唱提壺酤酒喫。古人不達酒不足，遺恨精靈傳此曲。
寄言當代諸少年，平生且盡杯中淥。
19.029 【相和歌辭·對酒二首】李白
松子棲金華，安期入蓬海。此人古之仙，羽化竟何在。
浮生速流電，倏忽變光彩。天地無凋換，容顏有遷改。
對酒不肯飲，含情慾誰待。
勸君莫拒杯，春風笑人來。桃李如舊識，傾花向我開。
流鶯啼碧樹，明月窺金罍。昨來朱顏子，今日白髮催。
棘生石虎殿，鹿走姑蘇臺。自古帝王宅，城闕閉黃埃。
君若不飲酒，昔人安在哉。
19.030 【相和歌辭·陌上桑】李白
美女渭橋東，春還事蠶作。五馬如飛龍，青絲結金絡。
不知誰家子，調笑來相謔。妾本秦羅敷，玉顏豔名都。
綠條映素手，採桑向城隅。使君且不顧，況復論秋胡。
寒螿愛碧草，鳴鳳棲青梧。託心自有處，但怪傍人愚。
徒令白日暮，高駕空踟躕。
19.031 【相和歌辭·陌上桑】常建
翳翳陌上桑，南枝交北堂。美人金梯出，素手自提筐。
非但畏蠶飢，盈盈嬌路傍。
19.032 【相和歌辭·陌上桑】陸龜蒙
皓齒還如貝色含，長眉亦似煙華貼。
鄰娃盡著繡襠襦，獨自提筐採蠶葉。
19.033 【相和歌辭·採桑】郎大家宋氏
春來南雁歸，日去西蠶遠。妾思紛何極，客遊殊未返。
19.034 【相和歌辭·採桑】劉希夷
楊柳送行人，青青西入秦。秦家採桑女，樓上不勝春。
盈盈灞水曲，步步春芳綠。紅臉耀明珠，絳脣含白玉。
回首渭橋東，遙憐樹色同。青絲嬌落日，緗綺弄春風。
攜籠長嘆息，逶迤戀春色。看花若有情，倚樹疑無力。
薄暮思悠悠，使君南陌頭。相逢不相識，歸去夢青樓。
19.035 【相和歌辭·採桑】李彥暐
採桑畏日高，不待春眠足。攀條有餘愁，那矜貌如玉。
千金豈不贈，五馬空躑躅。何以變真性，幽篁雪中綠。
19.036 【相和歌辭·採桑】王建
鳥鳴桑葉間，葉綠條復柔。攀看去手近，放下長長鉤。
黃花蓋野田，白馬少年遊。所念豈回顧，良人在高樓。
19.037 【相和歌辭·日出行】李白
日出東方隈，似從地底來。歷天又入海，
六龍所舍安在哉？其始與終古不息。
人非元氣安能與之久裴回。草不謝榮於春風，
木不怨落於秋天，誰揮鞭策驅四運，萬物興歇皆自然。
羲和羲和，汝奚汩沒於荒淫之波。
魯陽何德，駐景揮戈，逆道違天，矯誣實多。
吾將囊括大塊，浩然與溟涬同科。
19.038 【相和歌辭·日出行】李賀
白日下崑崙，發光如舒絲。徒照葵藿心，不照遊子悲。
折折黃河曲，日從中央轉。暘谷耳曾聞，若木眼不見。
奈何鑠石，胡爲銷人。羿彎弓屬矢那不中，
足令久不得奔，詎教晨光夕昏。
19.039 【相和歌辭·王昭君】崔國輔
漢使南還盡，胡中妾獨存。紫臺綿望絕，秋草不堪論。
19.040 【相和歌辭·王昭君】崔國輔
一回望月一回悲，望月月移人不移。
何時得見漢朝使，爲妾傳書斬畫師。
19.041 【相和歌辭·王昭君】盧照鄰
合殿恩中絕，交河使漸稀。肝腸辭玉輦，形影向金微。
漢宮草應綠，胡庭沙正飛。願逐三秋雁，年年一度歸。
19.042 【相和歌辭·王昭君】駱賓王
斂容辭豹尾，緘怨度龍鱗。金鈿明漢月，玉箸染胡塵。
妝鏡菱花暗，愁眉柳葉嚬。惟有清笳曲，時聞芳樹春。
19.043 【相和歌辭·王昭君】沈佺期
非君惜鸞殿，非妾妒蛾眉。薄命由驕虜，無情是畫師。
嫁來胡地惡，不併漢宮時。心苦無聊賴，何堪上馬辭。
19.044 【相和歌辭·王昭君】梁獻
圖畫失天真，容華坐誤人。君恩不可再，妾命在和親。
淚點關山月，衣銷邊塞塵。一聞陽鳥至，思絕漢宮春。
19.045 【相和歌辭·王昭君】上官儀
玉關春色晚，金河路幾千。琴悲桂條上，笛怨柳花前。
霧掩臨妝月，風驚入鬢蟬。緘書待還使，淚盡白雲天。
19.046 【相和歌辭·王昭君】董思恭
琵琶馬上彈，行路曲中難。漢月正南遠，燕山直北寒。
髻鬟風拂散，眉黛雪沾殘。斟酌紅顏盡，何勞鏡裏看。
19.047 【相和歌辭·王昭君】顧朝陽
莫將鉛粉匣，不用鏡花光。一去邊城路，何情更畫妝。
影銷胡地月，衣盡漢宮香。妾死非關命，只緣怨斷腸。
19.048 【相和歌辭·王昭君三首】東方虯
漢道初全盛，朝廷足武臣。何須薄命妾，辛苦遠和親。
掩涕辭丹鳳，銜悲向白龍。單于浪驚喜，無復舊時容。
胡地無花草，春來不似春。自然衣帶緩，非是爲腰身。
19.049 【相和歌辭·王昭君三首】郭元振
自嫁單于國，長銜漢掖悲。容顏日憔悴，有甚畫圖時。
厭踐冰霜域，嗟爲邊塞人。思從漢南獵，一見漢家塵。
聞有南河信，傳聞殺畫師。始知君惠重，更遣畫蛾眉。
19.050 【相和歌辭·王昭君】劉長卿
自矜妖豔色，不顧丹青人。那知粉繢能相負，
卻使容華翻誤身。上馬辭君嫁驕虜，玉顏對人啼不語。
北風雁急浮清秋，萬里獨見黃河流。纖腰不復漢宮寵，
雙蛾長向胡天愁。琵琶弦中苦調多，蕭蕭羌笛聲相和。
可憐一曲傳樂府，能使千秋傷綺羅。
19.051 【相和歌辭·王昭君二首】李白
漢家秦地月，流影照明妃。一上玉關道，天涯去不歸。
漢月還從東海出，明妃西嫁無來日。燕支長寒雪作花，
蛾眉憔悴沒胡沙。生乏黃金枉圖畫，死留青冢使人嗟。
昭君拂玉鞍，上馬啼紅頰。今日漢宮人，明朝胡地妾。
19.052 【相和歌辭·王昭君】儲光羲
日暮驚沙亂雪飛，傍人相勸易羅衣。
強來前帳看歌舞，共待單于夜獵歸。
19.053 【相和歌辭·王昭君】皎然
自倚嬋娟望主恩，誰知美惡忽相翻。
黃金不買漢宮貌，青冢空埋胡地魂。
19.054 【相和歌辭·王昭君二首】白居易
滿面胡沙滿鬢風，眉銷殘黛臉銷紅。
愁苦辛勤憔悴盡，如今卻似畫圖中。
漢使卻回憑寄語，黃金何日贖蛾眉。
君王若問妾顏色，莫道不如宮裏時。
19.055 【相和歌辭·王昭君】令狐楚
錦車天外去，毳幕雲中開。魏闕蒼龍遠，蕭關赤雁哀。
19.056 【相和歌辭·王昭君】張仲素
仙娥今下嫁，驕子自同和。劍戟歸田盡，牛羊繞塞多。
19.057 【相和歌辭·王昭君】李商隱
毛延壽畫欲通神，忍爲黃金不爲人。
馬上琵琶行萬里，漢宮長有隔生春。
19.058 【相和歌辭·明妃曲】王偃
北望單于日半斜，明君馬上泣胡沙。
一雙淚滴黃河水，應得東流入漢家。
19.059 【相和歌辭·昭君詞】張文琮
戒途飛萬里，回首望三秦。忽見天山雪，還疑上苑春。
玉痕垂淚粉，羅袂拂胡塵。爲得胡中曲，還悲遠嫁人。
19.060 【相和歌辭·昭君詞】陳昭
跨鞍今永訣，垂淚別親賓。漢地行將遠，胡關逐望新。
交河擁塞路，隴首暗沙塵。唯有孤明月，猶能遠送人。
19.061 【相和歌辭·昭君詞】戴叔倫
漢宮若遠近，路在沙塞上。到死不得歸，何人共南望。
19.062 【相和歌辭·昭君詞】李端
李陵初送子卿回，漢月明明照帳來。
憶著長安舊遊處，千門萬戶玉樓臺。
19.063 【相和歌辭·楚妃嘆】張籍
湘雲初起江沉沉，君王遙在雲夢林。江南雨多旌旗暗，
臺下朝朝春水深。章華殿前朝萬國，君心獨自終無極。
楚兵滿地能逐禽，誰用一身繼筋力。西江若翻雲夢中，
麋鹿死盡應還宮。
19.064 【相和歌辭·楚妃怨】張籍
梧桐葉下黃金井，橫架轆轤牽素綆。
美人初起天未明，手拂銀瓶秋水冷。
19.065 【相和歌辭·王子喬】宋之問
王子喬，愛神仙，七月七日上賓天。白虎搖瑟鳳吹笙，
乘騎雲氣吸日精。吸日精，長不歸，遺廟今在而人非。
空望山頭草，草露溼君衣。
19.066 【相和歌辭·蜀國弦】李賀
楓香晚華靜，錦水南山影。驚石墜猿哀，竹雲愁半嶺。
涼月生秋浦，玉沙鱗鱗光。誰家紅淚客，不忍過瞿塘。
19.067 【相和歌辭·長歌行】李白
桃李得日開，榮華照當年。東風動百物，草木盡欲言。
枯枝無醜葉，涸水吐清泉。大力運天地，羲和無停鞭。
功名不早著，竹帛將何宣。桃李務青春，誰能貫白日。
富貴與神仙，蹉跎成兩失。金石猶銷鑠，風霜無久質。
畏落日月後，強歡歌與酒。秋霜不惜人，倏忽侵蒲柳。
19.068 【相和歌辭·長歌行】王昌齡
曠野饒悲風，颼颼黃蒿草。繫馬停白楊，誰知我懷抱。
所是同袍者，相逢盡衰老。況登漢家陵，南望長安道。
下有枯樹根，上有鼷鼠窠。高皇子孫盡，千古無人過。
寶玉頻發掘，精靈其奈何。人生須達命，有酒且長歌。
19.069 【相和歌辭·短歌行】聶夷中
八月木蔭薄，十葉三墮枝。人生過五十，亦已同此時。
朝出東郭門，嘉樹鬱參差。暮出西郭門，原草已離披。
南鄰好臺榭，北鄰善歌吹。榮華忽消歇，四顧令人悲。
生死與榮辱，四者乃常期。古人恥其名，沒世無人知。
無言鬢似霜，勿謂發如絲。耆年無一善，何殊食乳兒。
19.070 【相和歌辭·短歌行】李白
白日何短短，百年苦易滿。蒼穹浩茫茫，萬劫太極長。
麻姑垂兩鬢，一半已成霜。天公見玉女，大笑億千場。
吾欲攬六龍，回車掛扶桑。北斗酌美酒，勸龍各一觴。
富貴非所願，爲人駐頹光。
19.071 【相和歌辭·短歌行六首】顧況
城邊路，今人犁田昔人墓。岸上沙，昔時江水今人家。
今人昔人共長嘆，四氣相催節回換。明月皎皎入華池，
白雲離離度清漢。
我欲昇天天隔霄，我思渡水水無橋，我欲上山山路險，
我欲汲井井泉遙。越人翠被今何夕，獨立沙邊江草碧。
紫燕西飛欲寄書，白雲何處逢來客。
新系青絲百尺繩，心在君家轆轤上。
我心皎潔君不知，轆轤一轉一惆悵。
何處春風吹曉幕，江南綠水通朱閣。
美人二八面如花，泣向東風畏花落。
臨春風，聽春鳥。別時多，見時少。愁人夜永不得眠，
瑤井玉繩相向曉。
軒轅皇帝初得仙，鼎湖一去三千年。周流三十六洞天，
洞中日月星辰連。騎龍駕景遊八極，軒轅弓劍無人識，
東海青童寄消息。
19.072 【相和歌辭·短歌行】王建
人初生，日初出，上山遲，下山疾。百年三萬六千朝，
夜裏分將強半日。有歌有舞間早爲，昨日健於今日時。
人家見生男女好，不知男女催人老。短歌行，無樂聲。
19.073 【相和歌辭·短歌行】張籍
青天蕩蕩高且虛，上有白日無根株。流光暫出還入地，
催我少年不須臾。與君相逢不寂寞，衰老不復如今樂。
玉卮盛酒置君前，再拜願君千萬年。
19.074 【相和歌辭·短歌行二首】白居易
曈曈太陽如火色，上行千里下一刻。出爲白晝入爲夜，
圜轉如珠住不得。住不得，可奈何，爲君舉酒歌短歌。
歌聲苦，詞亦苦，四座少年君聽取。今夕未竟明夕催，
秋風才往春風回。人無根蒂時不駐，朱顏白日相隳頹。
勸君且強笑一面，勸君復強飲一杯。人生不得長歡樂，
年少須臾老到來。
世人求富貴，多爲身嗜慾。盛衰不自由，得失常相逐。
問君少年日，苦學將幹祿。負笈塵中游，抱書雪前宿。
布衾不周體，藜茄才充腹。三十登宦途，五十被朝服。
奴溫已挾纊，馬肥初食粟。未敢議歡遊，尚爲名檢束。
耳目聾暗後，堂上調絲竹。牙齒缺落時，盤中堆酒肉。
彼來此已去，外餘中不足。少壯與榮華，相避如寒燠。
青雲去地遠，白日終天速。從古無奈何，短歌聽一曲。
19.075 【相和歌辭·短歌行】陸龜蒙
爪牙在身上，陷阱猶可制。爪牙在胸中，劍戟無所畏。
人言畏猛虎，誰是撩頭斃。只見古來心，奸雄暗相噬。
19.076 【相和歌辭·短歌行】皎然
古人若不死，吾亦何所悲。蕭蕭煙雨九原上，
白楊青松葬者誰。貴賤同一塵，死生同一指。
人生在世共如此，何異浮雲與流水。
短歌行，短歌無窮日已傾。鄴宮梁苑徒有名，
春草秋風傷我情。何爲不學金仙侶，一悟空王無死生。
19.077 【相和歌辭·銅雀臺】王無競
北登銅雀上，西望青松郭。繐帳空蒼蒼，陵田紛漠漠。
平生事已變，歌吹宛猶昨。長袖拂玉塵，遺情結羅幕。
妾怨在朝露，君恩豈中薄。高臺奏曲終，曲終淚橫落。
19.078 【相和歌辭·銅雀臺】鄭愔
日斜漳浦望，風起鄴臺寒。玉座平生晚，金尊妓吹闌。
舞餘依帳泣，歌罷向陵看。蕭索松風暮，愁煙入井闌。
19.079 【相和歌辭·銅雀臺】劉長卿
嬌愛更何日，高臺空數層。含啼映雙袖，不忍看西陵。
漳河東流無復來，百花輦路爲蒼苔。青樓月夜長寂寞，
碧雲日暮空裴回。君不見鄴中萬事非昔時，
古人何在今人悲。春風不逐君王去，草色年年舊宮路。
宮中歌舞已浮雲，空指行人往來處。
19.080 【相和歌辭·銅雀臺】賈至
日暮銅雀靜，西陵鳥雀歸。撫弦心斷絕，聽管淚霏霏。
靈幾臨朝奠，空牀卷夜衣。蒼蒼川上月，應照妾魂飛。
19.081 【相和歌辭·銅雀臺】羅隱
強歌強舞竟難勝，花落花開淚滿繒。
只合當年伴君死，免教憔悴望西陵。
19.082 【相和歌辭·銅雀臺】薛能
魏帝當時銅雀臺，黃花深映棘叢開。
人生富貴須回首，此地豈無歌舞來。
19.083 【相和歌辭·銅雀臺】張氏琰
君王冥寞不可見，銅雀歌舞空裴回。西陵嘖嘖悲宿鳥，
空殿沉沉閉青苔。青苔無人跡，紅粉空相哀。
19.084 【相和歌辭·銅雀臺】梁氏瓊
歌扇向陵開，齊行奠玉杯。舞時飛燕列，夢裏片雲來。
月色空餘恨，松聲暮更哀。誰憐未死妾，掩袂下銅臺。
19.085 【相和歌辭·銅雀妓】王勃
妾本深宮妓，曾城閉九重。君王歡愛盡，歌舞爲誰容。
錦衾不復襞，羅衣誰再縫。高臺西北望，流涕向青松。
金鳳鄰銅雀，漳河望鄴城。君王無處所，臺榭若平生。
舞筵紛可就，歌梁儼未傾。西陵松檟冷，誰見綺羅情。
19.086 【相和歌辭·銅雀妓】沈佺期
昔年分鼎地，今日望陵臺。一旦雄圖盡，千秋遺令開。
綺羅君不見，歌舞妾空來。恩共漳河水，東流無重回。
19.087 【相和歌辭·銅雀妓】喬知之
金閣惜分香，鉛華不重妝。空餘歌舞地，猶是爲君王。
哀弦調已絕，豔曲不須長。共看西陵暮，秋煙生白楊。
19.088 【相和歌辭·銅雀妓】王適
日暮銅雀迥，幽聲玉座清。蕭森松柏望，委鬱綺羅情。
君恩不再重，妾舞爲誰輕。
19.089 【相和歌辭·銅雀妓】歐陽詹
蕭條登古臺，回首黃金屋。落葉不歸林，高陵永爲谷。
妝容徒自麗，舞態閱誰目。惆悵繐帷前，歌聲苦於哭。
19.090 【相和歌辭·銅雀妓】袁暉
君愛本相饒，從來事舞腰。那堪攀玉座，腸斷望陵朝。
怨著情無主，哀凝曲不調。況臨松日暮，悲吹坐蕭蕭。
19.091 【相和歌辭·銅雀妓】劉商
魏主矜蛾眉，美人美於玉。高臺無晝夜，歌舞竟未足。
盛色如轉圜，夕陽落深谷。仍令身歿後，尚足平生欲。
紅粉橫淚痕，調絃空向屋。舉頭君不在，唯見西陵木。
玉輦豈再來，嬌鬟爲誰綠。那堪秋風裏，更舞陽春曲。
曲終情不勝，闌干向西哭。臺邊生野草，來去罥羅縠。
況復陵寢間，雙雙見麋鹿。
19.092 【相和歌辭·銅雀妓】李賀
佳人一壺酒，秋容滿千里。石馬臥新煙，憂來何所似。
歌聲且潛弄，陵樹風自起。長裾壓高臺，淚眼看花機。
19.093 【相和歌辭·銅雀妓】吳燭
秋色西陵滿綠蕪，繁弦急管強歡娛。
長舒羅袖不成舞，卻向風前承淚珠。
19.094 【相和歌辭·銅雀妓】朱光弼
魏王銅雀妓，日暮管絃清。一見西陵樹，悲心舞不成。
19.095 【相和歌辭·銅雀妓】朱放
恨唱歌聲咽，愁翻舞袖遲。西陵日欲暮，是妾斷腸時。
19.096 【相和歌辭·銅雀妓】皎然
強開尊酒向陵看，憶得君王舊日歡。
不覺餘歌悲自斷，非關豔曲轉聲難。
19.097 【相和歌辭·雀臺怨】馬戴
魏宮歌舞地，蝶戲鳥還鳴。玉座人難到，銅臺雨滴平。
西陵樹不見，漳浦草空生。萬恨盡埋此，徒懸千載名。
19.098 【相和歌辭·雀臺怨】程氏長文
君王去後行人絕，簫竽不響歌喉咽。雄劍無威光彩沉，
寶琴零落金星滅。玉階寂寂墜秋露，月照當時歌舞處。
當時歌舞人不回，化爲今日西陵灰。
19.099 【相和歌辭·置酒行】李益
置酒命所歡，憑觴遂爲戚。日往不再來，茲辰坐成昔。
百齡非長久，五十將半百。胡爲勞我形，已須還復白。
西山鸞鶴顧，矯矯煙霧翮。明霞發金丹，陰洞潛水碧。
安得凌風羽，崦嵫駐靈魄。兀然坐衰老，慚嘆東陵柏。
19.0100 【相和歌辭·置酒行】陸龜蒙
落塵花片排香痕，闌珊醉露棲愁魂。洞庭波色惜不得，
東風領入黃金尊。千筠擲毫春譜大，碧舞紅啼相唱和。
安知寂寞西海頭，青蕧未垂孤鳳餓。
19.0101 【相和歌辭·長歌續短歌】李賀
長歌破衣襟，短歌斷白髮。秦王不可見，旦夕成內熱。
渴飲壺中酒，飢拔隴頭粟。悽悽四月蘭，千里一時綠。
夜峯何離離，月明落石底。裴回沿石尋，照出高峯外。
不得與之遊，歌成鬢先改。
19.0102 【相和歌辭·猛虎行】儲光羲
寒亦不憂雪，飢亦不食人。人血豈不甘，所惡傷明神。
太室爲我宅，孟門爲我鄰。百獸爲我膳，五龍爲我賓。
蒙馬一何威，浮江亦以仁。彩章耀朝日，牙爪雄武臣。
高雲逐氣浮，厚地隨聲振。君能賈餘勇，日夕長相親。
19.0103 【相和歌辭·猛虎行】李白
朝作猛虎行，暮作猛虎吟。腸斷非關隴頭水，
淚下不爲雍門琴。旌旗繽紛兩河道，戰鼓驚山欲傾倒。
秦人半作燕地囚，胡馬翻銜洛陽草。一輸一失關下兵，
朝降夕叛幽薊城。巨鰲未斬海水動，魚龍奔走安得寧。
頗似楚漢時，翻覆無定止。朝過博浪沙，暮入淮陰市。
張良未遇韓信貧，劉項存亡在兩臣。暫到下邳受兵略，
來投漂母作主人。賢哲棲棲古如此，今時亦棄青雲士。
有策不敢犯龍鱗，竄身南國避胡塵。寶書長劍掛高閣，
金鞍駿馬散故人。昨日方爲宣城客，掣鈴交通二千石。
有時六博快壯心，繞牀三匝呼一擲。楚人每道張旭奇，
心藏風雲世莫知。三吳邦伯多顧盼，四海雄俠皆相推。
蕭曹曾作沛中吏，攀龍附鳳當有時。溧陽酒樓三月春，
楊花漠漠愁殺人。胡人綠眼吹玉笛，吳歌白紵飛樑塵。
丈夫相見且爲樂，槌牛撾鼓會衆賓。我從此去釣東海，
得魚笑寄情相親。
19.0104 【相和歌辭·猛虎行】韓愈
猛虎雖雲惡，亦各有匹儕。羣行深谷間，百獸望風低。
身食黃熊父，子食赤豹麛。擇肉於熊羆，肯視兔與狸。
正晝當谷眠，眼有百步威。自矜無當對，氣性縱以乖。
朝怒殺其子，暮還飧其妃。匹儕四散走，猛虎還孤棲。
狐鳴門四旁，烏鵲從噪之。出逐猴入居，虎不知所歸。
誰雲猛虎惡，中路正悲啼。豹來銜其尾，熊來攫其頤。
猛虎死不辭，但慚前所爲。虎坐無助死，況如汝細微。
故當結以信，親當結以私。親故且不保，人誰信汝爲。
19.0105 【相和歌辭·猛虎行】張籍
南山北山樹冥冥，猛虎白日繞林行。向晚一身當道食，
山中麋鹿盡無聲。年年養子在深谷，雌雄上山不相逐。
谷中近窟有山村，長向村家取黃犢。五陵年少不敢射，
空來林下看行跡。
19.0106 【相和歌辭·猛虎行】李賀
長戈莫舂，強弩莫烹。乳孫哺子，教得生獰。
舉頭爲城，掉尾爲旌。東海黃公，愁見夜行。
道逢騶虞，牛哀不平。生何用尺刀，壁上雷鳴。
泰山之下，婦人哭聲。官家有程，吏不敢聽。
19.0107 【相和歌辭·猛虎行】齊己
磨爾牙，錯爾爪，狐莫威，兔莫狡。飲來吞噬取腸飽，
橫行不怕日月明，皇天產爾爲生獰。前村半夜聞吼聲，
何人按劍燈熒熒。
19.0108 【相和歌辭·君子行】齊己
聖人不生，麟龍何瑞；梧桐不高，鳳凰何止。
吾聞古之有君子，行藏以時，進退求己；
榮必爲天下榮，恥必爲天下恥。苟進不如此，
亦何必用虛僞之文章，取榮名而自美。
19.0109 【相和歌辭·燕歌行】高適
漢家煙塵在東北，漢將辭家破殘賊。男兒本自重橫行，
天子非常賜顏色。摐金伐鼓下榆關，旌旗逶迤碣石間。
校尉羽書飛瀚海，單于獵火照狼山。山川蕭條極邊土，
胡騎憑凌雜風雨。戰士軍前半死生，美人帳下猶歌舞。
大漠窮秋塞草衰，孤城落日鬥兵稀。身當恩遇常輕敵，
力盡關山未解圍。鐵衣遠戍辛勤久，玉箸應啼別離後。
少婦城南欲斷腸。徵人薊北空回首。邊風飄飄那可度，
絕域蒼茫更何有。殺氣三日作陣雲，寒聲一夜傳刁斗。
相看白刃血紛紛，死節從來豈顧勳。
君不見沙場征戰苦，至今猶憶李將軍。
19.0110 【相和歌辭·燕歌行】賈至
國之重鎮惟幽都，東威九夷制北胡。五軍精卒三十萬，
百戰百勝擒單于。前臨滹沱後沮水，崇山沃野亙千里。
昔時燕王重賢士，黃金築臺從隗始。倏忽興王定薊丘，
漢家又以封王侯。蕭條魏晉爲橫流，鮮卑竊據朝五州。
我唐區夏餘十紀，軍容武備赫萬祀。彤弓黃鉞授元帥，
墾耕大漠爲內地。季秋膠折邊草腓，治兵羽獵因出師。
千營萬隊連旌旗，望之如火忽雷馳。匈奴懾竄窮髮北，
大荒萬里無塵飛。隋家昔爲天下宰，窮兵黷武徵遼海。
南風不競多死聲，鼓臥旗折黃雲橫。六軍將士皆死盡，
戰馬空鞍歸故營。時遷道革天下平，白環入貢滄海清。
自有農夫已高枕，無勞校尉重橫行。
19.0111 【相和歌辭·燕歌行】陶翰
請君留楚調，聽我吟燕歌。家在遼水頭，邊風意氣多。
出自爲漢將，正值戎未和。雪中凌天山，冰上渡交河。
大小百餘戰，封侯竟蹉跎。歸來霸陵下，故舊無相過。
雄劍委塵匣，空門唯雀羅。玉簪還趙女，寶瑟付齊娥。
昔日不爲樂，時哉今奈何。
19.0112 【相和歌辭·從軍行二首】虞世南
塗山烽候驚，弭節度龍城。冀馬樓蘭將，燕犀上谷兵。
劍寒花不落，弓曉月逾明。凜凜嚴霜節，冰壯黃河絕。
蔽日卷徵蓬，浮天散飛雪。全兵值月滿，精騎乘膠折。
結髮早驅馳，辛苦事旌麾。馬凍重關冷，輪摧九折危。
獨有西山將，年年屬數奇。
爟火發金微，連營出武威。孤城寒雲起，絕陣虜塵飛。
俠客吸龍劍，惡少縵胡衣。朝摩骨都壘，夜解谷蠡圍。
蕭關遠無極，蒲海廣難依。沙磴離旌斷，晴川候馬歸。
交河梁已畢，燕山旆欲飛。方知萬里相，侯服有光輝。
19.0113 【相和歌辭·從軍行】駱賓王
平生一顧念，意氣溢三軍。野日分戈影，天星合劍文。
弓弦抱漢月，馬足踐胡塵。不求生入塞，唯當死報君。
19.0114 【相和歌辭·從軍行】劉希夷
秋來風瑟瑟，羣馬胡行疾。嚴城晝不開，伏兵暗相失。
天子廟堂拜，將軍玉門出。紛紛伊洛間，戎馬數千匹。
軍門壓黃河，兵氣衝白日。平生懷伏劍，慷慨既投筆。
南登漢月孤，北走燕雲密。近取韓彭計，早知孫吳術。
丈夫清萬里，誰能掃一室。
19.0115 【相和歌辭·從軍行】喬知之
南庭結白露，北風掃黃葉。此時鴻雁來，驚鳴催思妾。
曲房理針線，平砧搗文練。鴛綺裁易成，龍鄉信難見。
窈窕九重閨，寂寞十年啼。紗窗白雲宿，羅幌月光棲。
雲月曉微微，愁思流黃機。玉霜凍珠履，金吹薄羅衣。
漢家已得地，君去將何事。宛轉結蠶書，寂寞無雁使。
生平荷恩信，本爲容華進。況復落紅顏，蟬聲催綠鬢。
19.0116 【相和歌辭·從軍行】李頎
白日登山望烽火，昏黃飲馬傍交河。行人刁斗風砂暗，
公主琵琶幽怨多。野營萬里無城郭，雨雪紛紛連大漠。
胡雁哀鳴夜夜飛，胡兒眼淚雙雙落。聞道玉門猶被遮，
應將性命逐輕車。年年戰骨埋荒外，空見蒲萄入漢家。
19.0117 【相和歌辭·從軍行三首】李約
看圖閒教陣，畫地靜論邊。烏壘天西戍，鷹姿塞上川。
路長鬚算日，書遠每題年。無復生還望，翻思未別前。
柵高三面鬥，箭盡舉烽頻。營柳和煙暮，關榆帶雪春。
邊城多老將，磧路少歸人。點盡三河卒，年年添塞塵。
候火起雕城，塵砂擁戰聲。遊軍藏漢幟，降騎說蕃情。
霜降滮池淺，秋深太白明。嫖姚方虎視，不覺請添兵。
19.0118 【相和歌辭·從軍行】戎昱
昔從李都尉，雙鞬照馬蹄。擒生黑山北，殺敵黃雲西。
太白沉虜地，邊草復萋萋。歸來邯鄲市，百尺青樓梯。
感激然諾重，平生膽力齊。芳筵暮歌發，豔粉輕鬟低。
半醉秋風起，鐵騎門前嘶。遠戍報烽火，孤城嚴鼓鼙。
揮鞭望塵去，少婦莫含啼。
19.0119 【相和歌辭·從軍行】厲玄
邊草早不春，劍花增濘塵。廣場收驥尾，清瀚怯龍鱗。
帆色已歸越，松聲厭避秦。幾時逢范蠡，處處是通津。
19.0120 【相和歌辭·從軍行二首】李白
從軍玉門道，逐虜金微山。笛奏梅花曲，刀開明月環。
鼓聲鳴海上，兵氣擁雲間。願斬單于首，長驅靜鐵關。
百戰沙場碎鐵衣，城南已合數重圍。
突營射殺呼延將，獨領殘兵千騎歸。
19.0121 【相和歌辭·從軍行】王維
吹角動行人，喧喧行人起。笳鳴馬嘶亂，爭渡金河水。
日暮沙漠垂，戰聲煙塵裏。盡系名王頸，歸來報天子。
19.0122 【相和歌辭·從軍行】王昌齡
向夕臨大荒，朔風軫歸慮。平沙萬里餘，飛鳥宿何處。
虜騎獵長原，翩翩傍河去。邊聲搖白草，海氣生黃霧。
百戰苦風塵，十年履霜露。雖投定遠筆，未坐將軍樹。
早知行路難，悔不理章句。
烽火城西百尺樓，黃昏獨上海風秋。
更吹橫笛關山月，誰解金閨萬里愁。
琵琶起舞換新聲，總是關山舊別情。
撩亂邊愁彈不盡，高高秋月下長城。
青海長雲暗雪山，孤城遙望雁門關。
黃沙百戰穿金甲，不破樓蘭終不還。
19.0123 【相和歌辭·從軍行】盧綸
二十在邊城，軍中得勇名。卷旗收敗馬，斷磧擁殘兵。
覆陣烏鳶起，燒山草木明。塞閒思遠獵，師老厭分營。
雪嶺無人跡，冰河足雁聲。李陵甘此沒，惆悵漢公卿。
19.0124 【相和歌辭·從軍行六首】劉長卿
回看虜騎合，城下漢兵稀。白刃兩相向，黃雲愁不飛。
手中無尺鐵，徒欲突重圍。
落日更蕭條，北方動枯草。將軍追虜騎，夜失陰山道。
戰敗仍樹勳，韓彭但空老。
草枯秋塞上，望見漁陽郭。胡馬嘶一聲，漢兵淚雙落。
誰爲吮癰者，此事令人薄。
目極雁門道，青青邊草春。一身事征戰，匹馬同辛勤。
末路成白首，功歸天下人。
倚劍白日暮，望鄉登戍樓。北風吹羌笛，此夜關山愁。
回首不無意，滹河空自流。
黃沙一萬里，白首無人憐。報國劍已折，歸鄉身幸全。
單于古臺下，邊色寒蒼然。
19.0125 【相和歌辭·從軍行】杜頠
秋草馬蹄輕，角弓持弦急。去爲龍城候，正值胡兵襲。
軍氣橫大荒，戰酣日將入。長風金鼓動，白霧鐵衣溼。
四起愁邊聲，南轅時佇立。斷蓬孤自轉，寒雁飛相及。
萬里雲沙漲，路平冰霰澀。夜聞漢使歸，獨向刀環泣。
19.0126 【相和歌辭·從軍行】皎然
候騎出紛紛，元戎霍冠軍。漢鞞秋聒地，羌火晝燒雲。
萬里戍城合，三邊羽檄分。烏孫驅未盡，肯顧遼陽勳。
漢旆拂丹霄，漢軍新破遼。紅塵驅鹵簿，白羽擁嫖姚。
戰苦軍猶樂，功高將不驕。至今丁令塞，朔吹空蕭蕭。
百萬逐呼韓，頻年不解鞍。兵屯絕漠暗，馬飲濁河干。
破虜功未錄，勞師力已殫。須防肘腋下，飛禍出無端。
飛將下天來，奇謀閫外裁。水心龍劍動，地肺雁山開。
望氣燕師銳，當鋒虜陣摧。從今射鵰騎，不敢過雲堆。
黃紙君王詔，青泥校尉書。誓師張虎落，選將擐犀渠。
霧暗津浦失，天寒塞柳疏。橫行十萬騎，欲掃虜塵餘。
19.0127 【相和歌辭·從軍行】王建
漢軍逐單于，日沒處河曲。浮雲道傍起，行子車下宿。
槍城圍鼓角，氈帳依山谷。馬上懸壺漿，刀頭分頓肉。
來時高堂上，父母親結束。回首不見家，風吹破衣服。
金創生肢節，相與拔箭鏃。聞道西涼州，家家婦人哭。
19.0128 【相和歌辭·從軍行】張祜
少年金紫就光輝，直指邊城虎翼飛。一卷旌收千騎虜，
萬全身出百重圍。黃雲斷塞尋鷹去，白草連天射雁歸。
白首漢廷刀筆吏，丈夫功業本相依。
19.0129 【相和歌辭·從軍行五首】令狐楚
荒雞隔水啼，汗馬逐風嘶。終日隨旌旆，何時罷鼓鼙。
孤心眠夜雪，滿眼是秋沙。萬里猶防塞，三年不見家。
卻望冰河闊，前登雪嶺高。徵人幾多在，又擬戰臨洮。
胡風千里驚，漢月五更明。縱有還家夢，猶聞出塞聲。
暮雪連青海，陰雲覆白山。可憐班定遠，出入玉門關。
19.0130 【相和歌辭·從軍行三首】王涯
旌甲從軍久，風雲識陣難。今朝韓信計，日下斬成安。
燕頷多奇相，狼頭敢犯邊。寄言班定遠，正是立功年。
旄頭夜落捷書飛，來奏金門著賜衣。
白馬將軍頻破敵，黃龍戍卒幾時歸。
19.0131 【相和歌辭·從軍有苦樂行】李益
勞者且勿歌，我欲送君觴。從軍有苦樂，此曲樂未央。
僕本居隴上，隴水斷人腸。東過秦宮路，宮路入咸陽。
時逢漢帝出，諫獵至長楊。詎馳遊俠窟，非結少年場。
一旦承嘉惠，輕命重恩光。秉筆參帷帟，從軍至朔方。
邊地多陰風，草木自淒涼。斷絕海雲去，出沒胡沙長。
參差引雁翼，隱轔騰軍裝。劍文夜如水，馬汗凍成霜。
俠氣五都少，矜功六郡良。山河起目前，睚眥死路傍。
北逐驅獯虜，西臨復舊疆。昔還賦餘資，今出乃贏糧。
一矢弢夏服，我弓不再張。寄言丈夫雄，苦樂身自當。
19.0132 【相和歌辭·苦哉遠征人】鮑溶
徵人歌古曲，攜手上河梁。李陵死別處，杳杳玄冥鄉。
憶昔從此路，連年徵鬼方。久行迷漢歷，三洗氈衣裳。
百戰身且在，微功信難忘。遠承雲臺議，非勢孰敢當。
落日吊李廣，白身過河陽。閒弓失月影，勞劍無龍光。
去日始束髮，今來發成霜。虛名乃閒事，生見父母鄉。
掩抑大風歌，裴回少年場。誠哉古人言，鳥盡良弓藏。
19.0133 【相和歌辭·苦哉行五首】戎昱
彼鼠侵我廚，縱狸授粱肉。鼠雖爲君卻，狸食自須足。
冀雪大國恥，翻是大國辱。羶腥逼綺羅，磚瓦雜珠玉。
登樓非騁望，目笑是心哭。何意天樂中，至今奏胡曲。
官軍收洛陽，家住洛陽裏。夫婿與兄弟，目前見傷死。
吞聲不許哭，還遣衣羅綺。上馬隨匈奴，數秋黃塵裏。
生爲名家女，死作塞垣鬼。鄉國無還期，天津哭流水。
登樓望天衢，目極淚盈睫。強笑無笑容，須妝舊花靨。
昔年買奴僕，奴僕來碎葉。豈意未死間，自爲匈奴妾。
一生忽至此，萬事痛苦業。得出塞垣飛，不如彼蜂蝶。
妾家青河邊，七葉承貂蟬。身爲最小女，偏得渾家憐。
親戚不相識，幽閨十五年。有時最遠出，只到中門前。
前年狂胡來，懼死翻生全。今秋官軍至，豈意遭戈鋋。
匈奴爲先鋒，長鼻黃髮拳。彎弓獵生人，百步牛羊羶。
脫身落虎口，不及歸黃泉。苦哉難重陳，暗哭蒼蒼天。
可汗奉親詔，今月歸燕山。忽如亂刀劍，攪妾心腸間。
出戶望北荒，迢迢玉門關。生人爲死別，有去無時還。
漢月割妾心，胡風凋妾顏。去去斷絕魂，叫天天不聞。
19.0134 【相和歌辭·鞠歌行】李白
玉不自言如桃李，魚目笑之卞和恥。楚國青蠅何太多，
連城白璧遭讒毀。荊山長號泣血人，忠臣死爲刖足鬼。
聽曲知甯戚，夷吾因小妻。秦穆五羊皮，買死百里奚。
洗拂青雲上，當時賤如泥。朝歌鼓刀叟，虎變蟠溪中。
一舉釣六合，遂荒營丘東。平生渭水曲，誰識此老翁。
奈何今之人，雙目送徵鴻。
