第752卷 徐鉉
752.01 【觀人讀《春秋》】徐鉉
日覺儒風薄，誰將霸道羞。亂臣無所懼，何用讀春秋。
752.02 【秋日雨中與蕭贊善訪殷舍人於翰林座中作】徐鉉
野出西垣步步遲，秋光如水雨如絲。銅龍樓下逢閒客，
紅藥階前訪舊知。亂點乍滋承露處，碎聲因想滴蓬時。
銀臺鑰入須歸去，不惜餘歡盡酒卮。
752.03 【送和州張員外爲江都令】徐鉉
經年相望隔重湖，一旦相逢在上都。塞詔官班聊慰否，
埋輪意氣尚存無。由來聖代憐才子，始覺清風激懦夫。
若向西岡尋勝賞，舊題名處爲躊躇。
752.04 【和明道人宿山寺】徐鉉
聞道經行處，山前與水陽。磬聲深小院，燈影迥高房。
落宿依樓角，歸雲擁殿廊。羨師閒未得，早起逐班行。
752.05 【晚歸】徐鉉
暑服道情出，煙街薄暮還。風清飄短袂，馬健弄連環。
水靜聞歸櫓，霞明見遠山。過從本無事，從此涉旬間。
752.06 【月真歌】徐鉉
揚州勝地多麗人，其間麗者名月真。月真初年十四五，
能彈琵琶善歌舞。風前弱柳一枝春，花裏嬌鶯百般語。
揚州帝京多名賢，其間賢者殷德川。德川初秉綸闈筆，
職近名高常罕出。花前月下或遊從，一見月真如舊識。
閒庭深院資賢宅，宅門嚴峻無凡客。垂簾偶坐唯月真，
調弄琵琶郎爲拍。殷郎一旦過江去，鏡中懶作孤鸞舞。
朝雲暮雨鎮相隨，石頭城下還相遇。二月三月江南春，
滿城濛濛起香塵。隔牆試聽歌一曲，乃是資賢宅里人。
綠窗繡幌天將曉，殘燭依依香嫋嫋。離腸卻恨苦多情，
軟障薰籠空悄悄。殷郎去冬入翰林，九霄官署轉深沉。
人間想望不可見，唯向月真存舊心。我慚闒茸何爲者，
長感餘光每相假。陋巷蕭條正掩扉，相攜訪我衡茅下。
我本山人愚且貞，歌筵歌席常無情。自從一見月真後，
至今贏得顛狂名。殷郎月真聽我語，少壯光陰能幾許。
良辰美景數追隨，莫教長說相思苦。
752.07 【走筆送義興令趙宣輔】徐鉉
聞君孤棹泛荊谿，隴首雲隨別恨飛。
杜牧舊居憑買取，他年藜杖願同歸。
752.08 【天闕山絕句】徐鉉
散誕愛山客，淒涼懷古心。寒風天闕晚，盡日倚軒吟。
752.09 【除夜】徐鉉
寒燈耿耿漏遲遲，送故迎新了不欺。往事並隨殘歷日，
春風寧識舊容儀。預慚歲酒難先飲，更對鄉儺羨小兒。
吟罷明朝贈知己，便須題作去年詩。
752.010 【寄鍾謨】徐鉉
看看潘鬢二毛生，昨日林梢又轉鶯。欲對春風忘世慮，
敢言尊酒召時英。假中西閣應無事，筵上南威幸有情。
不得車公終不樂，已教紅袖出門迎。
752.011 【正初答鍾郎中見招】徐鉉
高齋遲景雪初晴，風拂喬枝待早鶯。南省郎官名籍籍，
東鄰妓女字英英。流年倏忽成陳事，春物依稀有舊情。
新歲相思自過訪，不煩虛左遠相迎。
752.012 【聞雁寄故人】徐鉉
久作他鄉客，深慚薄宦非。不知雲上雁，何得每年歸。
夜靜聲彌怨，天空影更微。往年離別淚，今夕重沾衣。
752.013 【江舍人宅筵上有妓唱和州韓舍人歌辭，因以寄】徐鉉
良宵絲竹偶成歡，中有佳人俯翠鬟。白雪飄颻傳樂府，
阮郎憔悴在人間。清風朗月長相憶，佩蕙紉蘭早晚還。
深夜酒空筵欲散，向隅惆悵鬢堪斑。
752.014 【寒食日作】徐鉉
廚冷煙初禁，門閒日更斜。東風不好事，吹落滿庭花。
過社紛紛燕，新晴淡淡霞。京都盛遊觀，誰訪子云家。
752.015 【賀殷遊二舍人入翰林、江給事拜中丞】徐鉉
清晨待漏獨徘徊，霄漢懸心不易裁。閣老深嚴歸翰苑，
夕郎威望拜霜臺。青綾對覆蓬壺晚，赤棒前驅道路開。
猶有西垣廳記在，莫忘同草紫泥來。
752.016 【歐陽太監雨中視決堤因墮水明日見於省中因戲之】徐鉉
聞道張晨蓋，徘徊石首東。濬川非伯禹，落水異三公。
衣溼仍愁雨，冠欹更怯風。今朝復相見，疑是葛仙翁。
752.017 【送吳郎中爲宣州推官知涇縣】徐鉉
徵虜亭邊月，雞鳴伴客行。可憐何水部，今事謝宣城。
風物聊供賞，班資莫系情。同心不同載，留滯爲浮名。
752.018 【寄舒州杜員外】徐鉉
信到得君書，知君已下車。粉闈情在否，蓮幕興何如。
人望徵賢入，餘思從子居。灊山真隱地，憑爲卜茅廬。
752.019 【九月十一日寄陳郎中】徐鉉
我多吏事君多病，寂絕過從又幾旬。
前日龍山煙景好，風前落帽是何人。
752.020 【和司門郎中陳彥】徐鉉
衡門寂寂逢迎少，不見仙郎向五旬。
莫問龍山前日事，菊花開卻爲閒人。
752.021 【賦得搗衣】徐鉉
江上多離別，居人夜搗衣。拂砧知露滴，促杵恐霜飛。
漏轉聲頻斷，愁多力自微。裁縫依夢見，腰帶定應非。
752.022 【九月三十夜雨寄故人】徐鉉
獨聽空階雨，方知秋事悲。寂寥旬假日，蕭颯夜長時。
別唸紛紛起，寒更故故遲。情人如不醉，定是兩相思。
752.023 【寄撫州鍾郎中（時王師敗績於閩中，謨在建州）】徐鉉
去載分襟後，尋聞在建安。封疆正多事，尊俎若爲歡。
都護空遺鏃，明君欲舞幹。繞朝時不用，非是殺身難。
752.024 【送歐陽太監遊廬山】徐鉉
家家門外廬山路，唯有夫君乞假遊。案牘乍拋公署晚，
林泉已近暑天秋。海潮盡處逢陶石，江月圓時上庾樓。
此去蕭然好長往，人間何事不悠悠。
752.025 【立秋後一日與朱舍人同直】徐鉉
一宿秋風未覺涼，數聲宮漏日猶長。
林泉無計消殘暑，虛向華池費稻粱。
752.026 【賦得霍將軍辭第】徐鉉
漢將承恩久，圖勳肯顧私。匈奴猶未滅，安用以家爲。
郢匠雖聞詔，衡門竟不移。寧煩張老頌，無待晏嬰辭。
甲乙人徒費，親鄰我自持。悠悠千載下，長作帥臣師。
752.027 【和元帥書記蕭郎中觀習水師】徐鉉
元帥樓船出治兵，落星山外火旗明。千帆日助江陵勢，
萬里風馳下瀨聲。殺氣曉嚴波上鷁，凱歌遙駭海邊鯨。
仲宣一作從軍詠，回顧儒衣自不平。
752.028 【秋日盧龍村舍】徐鉉
置卻人間事，閒從野老遊。樹聲村店晚，草色古城秋。
獨鳥飛天外，閒雲度隴頭。姓名君莫問，山木與虛舟。
752.029 【和蕭郎中小雪日作】徐鉉
徵西府裏日西斜，獨試新爐自煮茶。籬菊盡來低覆水，
塞鴻飛去遠連霞。寂寥小雪閒中過，斑駁輕霜鬢上加。
算得流年無奈處，莫將詩句祝蒼華。
752.030 【中書相公谿亭閒宴依韻（李建勳）】徐鉉
雨霽秋光晚，亭虛野興回。沙鷗掠岸去，溪水上階來。
客傲風欹幘，筵香菊在杯。東山長許醉，何事憶天台。
752.031 【寄饒州王郎中效李白體】徐鉉
珍重王光嗣，交情尚在不。蕪城連宅住，楚塞並車遊。
別後官三改，年來歲六週。銀鉤無一字，何以緩離愁。
752.032 【寄歙州呂判官】徐鉉
任公郡佔好山川，溪水縈迴路屈盤。南國自來推勝境，
故人此地作郎官。風光適意須留戀，祿秩資貧且喜歡。
莫憶班行重回首，是非多處是長安。
752.033 【宣威苗將軍貶官後重經故宅】徐鉉
蔣山南望近西坊，亭館依然鎖院牆。天子未嘗過細柳，
將軍尋已戍敦煌。欹傾怪石山無色，零落圓荷水不香。
爲將爲儒皆寂寞，門前愁殺馬中郎。
752.034 【附池州薛郎中書因寄歙州張員外】徐鉉
新安從事舊臺郎，直氣多才不可忘。一旦江山馳別夢，
幾年簪紱共周行。岐分出處何方是，情共窮通此義長。
因附鄰州寄消息，接輿今日信爲狂。
752.035 【寄江都路員外】徐鉉
吾兄失意在東都，聞說襟懷任所如。已縱乖慵爲傲吏，
有何關鍵制豪胥。縣齋曉閉多移病，南畝秋荒憶遂初。
知道故人相憶否，嵇康不得懶修書。
752.036 【張員外好茅山風景，求爲句容令，作此送】徐鉉
句曲山前縣，依依數舍程。還同適勾漏，非是厭承明。
柳谷供詩景，華陽契道情。金門容傲吏，官滿且還城。
752.037 【送應之道人歸江西】徐鉉
曾騎竹馬傍洪厓，二十餘年變物華。客夢等閒過驛閣，
歸帆遙羨指龍沙。名垂小篆矜垂露，詩作吳吟對綺霞。
歲暮定知回未得，信來憑爲寄梅花。
752.038 【送元帥書記高郎中出爲婺源建威軍使】徐鉉
寒風蕭瑟楚江南，記室戎裝掛錦帆。倚馬未曾妨笑傲，
斬牲先要厲威嚴。危言昔日嘗無隱，壯節今來信不凡。
惟有杯盤思上國，酒醪甜淡菜蔬甘。
752.039 【遊方山宿李道士房】徐鉉
從來未面李先生，借我西窗臥月明。
二十三家同願識，素騾何日暫還城。
752.040 【題畫石山】徐鉉
彼美巉巖石，誰施黼藻功。回巖明照地，絕壁爛臨空。
錦段鮮須濯，羅屏展易窮。不因秋蘚綠，非假晚霞紅。
羽客藏書洞，樵人取箭風。靈蹤理難問，仙路去何通。
返駕歸塵裏，留情向此中。回瞻畫圖畔，遙羨面山翁。
752.041 【臨石步港】徐鉉
埼岸墮縈帶，微風起細漣。綠陰三月後，倒影亂峯前。
吹浪遊鱗小，黏苔碎石圓。會將腰下組，換取釣魚船。
752.042 【病題二首】徐鉉
性靈慵懶百無能，唯被朝參遣夙興。聖主優容恩未答，
丹經疏闊病相陵。脾傷對客偏愁酒，眼暗看書每愧燈。
進與時乖不知退，可憐身計謾騰騰。
人間多事本難論，況是人間懶慢人。不解養生何怪病，
已能知命敢辭貧。向空咄咄煩書字，舉世滔滔莫問津。
金馬門前君識否，東方曼倩是前身。
752.043 【寄江州蕭給事】徐鉉
夕郎憂國不憂身，今向天涯作逐臣。魂夢暗馳龍闕曙，
嘯吟閒繞虎谿春。朝車載酒過山寺，諫紙題詩寄野人。
惆悵懦夫何足道，自離羣后已同塵。
752.044 【和江州江中丞見寄】徐鉉
賈傅南遷久，江關道路遙。北來空見雁，西去不如潮。
鼠穴依城社，鴻飛在泬寥。高低各有處，不擬更相招。
752.045 【和鍾郎中送朱先輩還京垂寄】徐鉉
分司洗馬無人問，辭客殷勤輟棹歌。蒼蘚滿庭行徑小，
高梧臨檻雨聲多。春愁盡付千杯酒，鄉思遙聞一曲歌。
且共勝遊消永日，西岡風物近如何。
752.046 【送郝郎中爲浙西判官】徐鉉
大藩從事本優賢，幕府仍當北固前。花繞樓臺山倚郭，
寺臨江海水連天。恐君到即忘歸日，憶我遊曾歷二年。
若許他時作閒伴，殷勤爲買釣魚船。
752.047 【翰林遊舍人清明日入院中途見過餘明日…因寄遊君】徐鉉
榆柳開新焰，梨花發故枝。輜輧隘城市，圭組坐曹司。
獨對芝泥檢，遙憐白馬兒。禁林還視草，氣味兩相知。
752.048 【陪王庶子游後湖涵虛閣（東宮園）】徐鉉
懸圃清虛乍過秋，看山尋水上茲樓。輕鷗的的飛難沒，
紅葉紛紛晚更稠。風捲微雲分遠岫，浪搖晴日照中洲。
躋攀況有承華客，如在南皮奉勝遊。
752.049 【柳枝辭十二首】徐鉉
把酒憑君唱柳枝，也從絲管遞相隨。
逢春只合朝朝醉，記取秋風落葉時。
南園日暮起春風，吹散楊花雪滿空。
不惜楊花飛也得，愁君老盡臉邊紅。
陌上朱門柳映花，簾鉤半卷綠陰斜。
憑郎暫駐青驄馬，此是錢塘小小家。
夾岸朱欄柳映樓，綠波平幔帶花流。
歌聲不出長條密，忽地風回見彩舟。
老大逢春總恨春，綠楊陰裏最愁人。
舊遊一別無因見，嫩葉如眉處處新。
濛濛堤畔柳含煙，疑是陽和二月天。
醉裏不知時節改，漫隨兒女打鞦韆。
水閣春來乍減寒，曉妝初罷倚欄干。
長條亂拂春波動，不許佳人照影看。
柳岸煙昏醉裏歸，不知深處有芳菲。
重來已見花飄盡，唯有黃鶯囀樹飛。
此去仙源不是遙，垂楊深處有朱橋。
共君同過朱橋去，索映垂楊聽洞簫。
暫別揚州十度春，不知光景屬何人。
一帆歸客千條柳，腸斷東風揚子津。
仙樂春來按舞腰，清聲偏似傍嬌饒。
應緣鶯舌多情賴，長向雙成說翠條。
鳳笙臨檻不能吹，舞袖當筵亦自疑。
唯有美人多意緒，解依芳態畫雙眉。
752.050 【貶官泰州出城作】徐鉉
浮名浮利信悠悠，四海乾戈痛主憂。三諫不從爲逐客，
一身無累似虛舟。滿朝權貴皆曾忤，繞郭林泉已遍遊。
惟有戀恩終不改，半程猶自望城樓。
752.051 【過江】徐鉉
別路知何極，離腸有所思。登艫望城遠，搖櫓過江遲。
斷岸煙中失，長天水際垂。此心非橘柚，不爲兩鄉移。
752.052 【經東都太子橋】徐鉉
綸闈放逐知何道，桂苑風流且暫歸。
莫問升遷橋上客，身謀疏拙舊心違。
