第854卷 杜光庭
854.01 【初月】杜光庭
始看东上又西浮，圆缺何曾得自由。照物不能长似镜，
当天多是曲如钩。定无列宿敢争耀，好伴晴河相映流。
直使奔波急于箭，只应白尽世间头。
854.02 【题仙居观】杜光庭
往岁真人朝玉皇，四真三代住繁阳。初开九鼎丹华熟，
继蹑五云天路长。烟锁翠岚迷旧隐，池凝寒镜贮秋光。
时从白鹿岩前往，应许潜通不死乡。
854.03 【题鸿都观】杜光庭
亡吴霸越已功全，深隐云林始学仙。鸾鹤自飘三蜀驾，
波涛犹忆五湖船。双溪夜月明寒玉，众岭秋空敛翠烟。
也有扁舟归去兴，故乡东望思悠然。
854.04 【题都庆观】杜光庭
三仙一一驾红鸾，仙去云闲绕古坛。炼药旧台空处所，
挂衣乔木两摧残。清风岭接猿声近，白石溪涵水影寒。
二十四峰皆古隐，振缨长往亦何难。
854.05 【赠将军】杜光庭
□□□□□□□，□□□□□□□。八表顺风惊雨露，
四溟随剑息波涛。手扶北极鸿图永，云卷长天圣日高。
未会汉家青史上，韩彭何处有功劳。
854.06 【题鹤鸣山】杜光庭
五气云龙下泰清，三天真客已功成。人间回首山川小，
天上凌云剑佩轻。花拥石坛何寂寞，草平辙迹自分明。
鹿裘高士如相遇，不待岩前鹤有声。
854.07 【题空明洞】杜光庭
窅然灵岫五云深，落翮标名振古今。芝朮迎风香馥馥，
松柽蔽日影森森。从师只拟寻司马，访道终期谒奉林。
欲问空明奇胜处，地藏方石恰如金。
854.08 【题北平沼】杜光庭
桐柏真人曾此居，焚香厓下诵灵书。朝回时宴三山客，
涧尽闲飞五色鱼。天柱一峰凝碧玉，神灯千点散红蕖。
宝芝常在知谁得，好驾金蟾入太虚。
854.09 【题平盖沼】杜光庭
势压长江空八阵，吴都仙客此修真。寒江向晚波涛急，
深洞无风草木春。江上玉人应可见，洞中仙鹿已来驯。
龙车凤辇非难遇，只要尘心早出尘。
854.010 【题本竹观】杜光庭
楼阁层层冠此山，雕轩朱槛一跻攀。碑刊古篆龙蛇动，
洞接诸天日月闲。帝子影堂香漠漠，真人丹涧水潺潺。
扫空双竹今何在，只恐投波去不还。
854.011 【题福唐观二首】杜光庭
盘空蹑翠到山巅，竹殿云楼势逼天。古洞草深微有路，
旧碑文灭不知年。八州物象通檐外，万里烟霞在目前。
自是人间轻举地，何须蓬岛访真仙。
曾随云水此山游，行尽层峰更上楼。九月登临须有意，
七年岐路亦堪愁。树红树碧高低影，烟淡烟浓远近秋。
暂熟炉香不须去，伫陪天仗入神州。
854.012 【题莫公台】杜光庭
奇绝巍台峙浊流，古来人号小瀛洲。路通霄汉云迷晚，
洞隐鱼龙月浸秋。举首摘星河有浪，自天图画笔无钩。
将军悟却希夷诀，赢得清名万古流。
854.013 【读书台】杜光庭
山中犹有读书台，风扫晴岚画障开。
华月冰壶依旧在，青莲居士几时来。
854.014 【赠人】杜光庭
静神凝思仰青冥，此夕长天降瑞星。
海上昨闻鹏羽翼，人间初见鹤仪形。
854.015 【赠蜀州刺史】杜光庭
再扶日月归行殿，却领山河镇梦刀。
从此雄名压寰海，八溟争敢起波涛。
854.016 【题剑门】杜光庭
谁运乾坤陶冶功，铸为双剑倚苍穹。
题诗曾驻三天驾，碍日长含八海风。
854.017 【题龙鹄山】杜光庭
抽得闲身伴瘦筇，乱敲青碧唤蛟龙。
道人扫径收松子，缺月初圆天柱峰。
854.018 【富贵曲（一作郑遨诗）】杜光庭
美人梳洗时，满头间珠翠。岂知两片云，戴却数乡税。
854.019 【咏西施（一作郑遨诗）】杜光庭
素面已云妖，更著花钿饰。脸横一寸波，浸破吴王国。
854.020 【伤时（一作郑遨诗）】杜光庭
帆力劈开沧海浪，马蹄踏破乱山青。
浮名浮利过于酒，醉得人心死不醒。
854.021 【题霍山秦尊师（一作郑遨诗）】杜光庭
老鹤玄猿伴采芝，有时长叹独移时。
翠娥红粉婵娟剑，杀尽世人人不知。
854.022 【偶题（一作郑遨诗）】杜光庭
似鹤如云一个身，不忧家国不忧贫。
拟将枕上日高睡，卖与世间荣贵人。
854.023 【思山咏（一作郑遨诗）】杜光庭
因卖丹砂下白云，鹿裘惟惹九衢尘。
不如将耳入山去，万是千非愁杀人。
854.024 【景福中作（一作郑遨诗）】杜光庭
闷见戈鋋匝四溟，恨无奇策救生灵。
如何饮酒得长醉，直到太平时节醒。
854.025 【招友人游春（一作郑遨诗）】杜光庭
难把长绳系日乌，芳时偷取醉功夫。
任堆金璧磨星斗，买得花枝不老无。
854.026 【山居三首（一作郑遨诗）】杜光庭
闷见有人寻，移庵更入深。落花流涧水，明月照松林。
醉劝头陀酒，闲教孺子吟。身同云外鹤，断得世尘侵。
冥心栖太室，散发浸流泉。采柏时逢麝，看云忽见仙。
夏狂冲雨戏，春醉戴花眠。绝顶登云望，东都一点烟。
不求朝野知，卧见岁华移。采药归侵夜，听松饭过时。
荷竿寻水钓，背局上岩棋。祭庙人来说，中原正乱离。
854.027 【纪道德】杜光庭
道，德。清虚，玄默。生帝先，为圣则。听之不闻，
抟之不得。至德本无为，人中多自惑。在洗心而息虑，
亦知白而守黑。百姓日用而不知，上士勤行而必克。
既鼓铸于乾坤品物，信充仞乎东西南北。
三皇高拱兮任以自然，五帝垂衣兮修之不忒。
以心体之者为四海之主，以身弯之者为万夫之特。
有皓齿青娥者为伐命之斧，蕴奇谋广智者为盗国之贼。
曾未若轩后顺风兮清静自化，曾未若皋陶迈种兮温恭允塞。
故可以越圆清方浊兮不始不终，
何止乎居九流五常兮理家理国。
岂不闻乎天地于道德也无以清宁，
岂不闻乎道德于天地也有逾绳墨。
语不云乎仲尼有言朝闻道夕死可矣，
所以垂万古历百王不敢离之于顷刻。
854.028 【怀古今】杜光庭
古，今。感事，伤心。惊得丧，叹浮沈。风驱寒暑，
川注光阴。始衒朱颜丽，俄悲白发侵。嗟四豪之不返，
痛七贵以难寻。夸父兴怀于落照，田文起怨于鸣琴。
雁足凄凉兮传恨绪，凤台寂寞兮有遗音。
朔漠幽囚兮天长地久，潇湘隔别兮水阔烟深。
谁能绝圣韬贤餐芝饵术，谁能含光遁世炼石烧金。
君不见屈大夫纫兰而发谏，君不见贾太傅忌鵩而愁吟。
君不见四皓避秦峨峨恋商岭，君不见二疏辞汉飘飘归故林。
胡为乎冒进贪名践危途与倾辙，
胡为乎怙权恃宠顾华饰与雕簪。
吾所以思抗迹忘机用虚无为师范，
吾所以思去奢灭欲保道德为规箴。
不能劳神效苏子张生兮于时而纵辩，
不能劳神效杨朱墨翟兮挥涕以沾襟。
854.029 【句】杜光庭
铜壶滴滴禁漏起，三十六宫争卷帘。（《月》，
以下《锦绣万花谷》）
斜阳古岸归鸦晚，红蓼低沙宿雁愁。
霜雕曲径寒芜白，雁下遥村落照黄。
恩威欲寄黄丞相，仁信先闻郭细侯。
兵气此时来世上，文星今日到人间。降因天下思姚宋，
出为儒门继孔颜。
丹灶河车休矻矻，蚌胎龟息且绵绵。驭景必能趋日域，
骑箕终拟蹑星躔。返朴还淳皆至理，遗形忘性尽真铨。
（《山居百韵》，见《鉴戒录》）
