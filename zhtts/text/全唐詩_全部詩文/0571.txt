第561卷 薛能
561.01 【荔枝詩】薛能
顆如松子色如櫻，未識蹉跎欲半生。
歲杪監州曾見樹，時新入座久聞名。
561.02 【丁巳上元日放三雉】薛能
嬰網雖皆困，褰籠喜共歸。無心期爾報，相見莫驚飛。
561.03 【寓題（一作邊城寓題）】薛能
王澤猶來雅在新，尚詞微事可愁人。
淫哇滿眼關雎弱，猶賀清朝有此身。
561.04 【望蜀亭】薛能
樹簇煙迷蜀國深，嶺頭分界戀登臨。
前軒一望無他處，從此西川只在心。
561.05 【遊嘉州後溪（開元觀閒遊，因及後溪，偶成二韻）】薛能
山屐經過滿徑蹤，隔溪遙見夕陽舂。
當時諸葛成何事，只合終身作臥龍。
561.06 【自諷】薛能
千題萬詠過三旬，忘食貪魔作瘦人。
行處便吟君莫笑，就中詩病不任春。
561.07 【乞假歸題候館】薛能
僕帶雕弓馬似飛，老萊衣上著戎衣。
郵亭不暇吟山水，塞外經年皆未歸。
561.08 【監郡犍爲將歸使府登樓寓題】薛能
幾日監臨向蜀春，錯拋歌酒強憂人。
江樓一望西歸去，不負嘉州只負身。
561.09 【過象耳山二首】薛能
一色青松幾萬栽，異香薰路帶花開。
山門欲別心潛願，更到蜀中還到來。
到處逢山便欲登，自疑身作住來僧。
徒行至此三千里，不是有緣應不能。
561.010 【聖燈】薛能
莽莽空中稍稍燈，坐看迷濁變清澄。
須知火盡煙無益，一夜欄邊說向僧。
561.011 【過昌利觀有懷】薛能
萬仞雲峯八石泉，李君仙后更誰仙。
我來駐馬人何問，老柏無多不種田。
561.012 【蜀路】薛能
劍閣緣雲拂斗魁，疾風生樹過龍媒。
前程憩罷知無益，但是駑蹄亦到來。
561.013 【山下偶作】薛能
零雨沾山百草香，樹梢高頂盡斜陽。
橫流巨石皆堪住，何事無僧有石房。
561.014 【伏牛山】薛能
虎蹲峯狀屈名牛，落日連村好望秋。
不爲時危耕不得，一黎風雨便歸休。
561.015 【老圃堂（一作曹鄴詩）】薛能
邵平瓜地接吾廬，穀雨乾時偶自鋤。
昨日春風欺不在，就牀吹落讀殘書。
561.016 【春題】薛能
柳莫搖搖花莫開，此心因病亦成灰。
人生只有家園樂，及取春農歸去來。
561.017 【幷州寓懷】薛能
人多知遇獨難求，人負知音獨愛酬。
常恐此心無樂處，枉稱年少在幷州。
561.018 【中秋旅舍（一作中秋旅舍書懷）】薛能
雲卷庭虛月逗空，一方秋草盡鳴蟲。
是時兄弟正南北，黃葉滿階來去風。
561.019 【符亭二首】薛能
符亭之地雅離羣，萬古懸泉一旦新。
若念農桑也如此，縣人應得似行人。
山如巫峽煙雲好，路似嘉祥水木清。
大抵遊人總應愛，就中難說是詩情。
561.020 【秋夜聽任郎中琴】薛能
十指宮商膝上秋，七條絲動雨修修。
空堂半夜孤燈冷，彈著鄉心欲白頭。
561.021 【留別關東舊遊】薛能
我去君留十載中，未曾相見及花紅。
他時住得君應老，長短看花心不同。
561.022 【贈出塞客】薛能
出郊徵騎逐飛埃，此別惟愁春未回。
寒葉夕陽投宿意，蘆關門向遠河開。
561.023 【秋溪獨坐】薛能
黃葉分飛砧上下，白雲零落馬東西。
人生萬意此端坐，日暮水深流出溪。
561.024 【蒲中霽後晚望】薛能
河邊霽色無人見，身帶春風立岸頭。
濁水茫茫有何意，日斜還向古蒲州。
561.025 【宋氏林亭】薛能
地溼莎青雨後天，桃花紅近竹林邊。
行人本是農桑客，記得春深欲種田。
561.026 【雲花寺寓居贈海岸上人】薛能
暫寄空門未是歸，上方林榭獨儒衣。
吾師不語應相怪，頻惹街塵入寺飛。
561.027 【關中秋夕】薛能
簟溼秋庭嶽在煙，露光明滑竹蒼然。
何人意緒還相似，鶴宿松枝月半天。
561.028 【西縣道中有短亭，巖穴飛泉隔江灑至，因成二首】薛能
風涼津溼共微微，隔岸泉衝石竅飛。
爭得巨靈從野性，舊鄉無此擘將歸。
一瀑三峯赤日天，路人才見便翛然。
誰能夜向山根宿，涼月初生的有仙。
561.029 【省試夜（一作韋承貽詩）】薛能
白蓮千朵照廊明，一片承平雅頌聲。
更報第三條燭盡，文昌風景畫難成。
561.030 【過驪山】薛能
丹雘蒼蒼簇背山，路塵應滿舊簾間。
玄宗不是偏行樂，只爲當時四海閒。
561.031 【曲江醉題】薛能
閒身行止屬年華，馬上懷中盡落花。
狂遍曲江還醉臥，覺來人靜日西斜。
561.032 【參軍廳新池】薛能
簾外無塵勝物外，牆根有竹似山根。
流泉不至客來久，坐見新池落舊痕。
561.033 【太原使院晚出】薛能
青門無路入清朝，濫作將軍最下僚。
同舍盡歸身獨在，晚風開印葉蕭蕭。
561.034 【寒食日曲江】薛能
曲水池邊青草岸，春風林下落花杯。
都門此日是寒食，人去看多身獨來。
561.035 【盩厔官舍新竹】薛能
心覺清涼體似吹，滿風輕撼葉垂垂。
無端種在幽閒地，衆鳥嫌寒鳳未知。
561.036 【京中客舍聞箏】薛能
十二三絃共五音，每聲如截遠人心。
當時向秀聞鄰笛，不是離家歲月深。
561.037 【銅雀臺】薛能
魏帝當時銅雀臺，黃花深映棘叢開。
人生富貴須回首，此地豈無歌舞來。
561.038 【壽安水館】薛能
地接山林兼有石，天懸星月更無雲。
驚鷗上樹滿池水，瀺灂一聲中夜聞。
561.039 【雨後早發永寧】薛能
春霖朝罷客西東，雨足泥聲路未通。
獨愛千峯最高處，一峯初日白雲中。
561.040 【宿仙遊寺望月生峯】薛能
公門身入洞門行，出阱離籠似有情。
僧語夜涼雲樹黑，月生峯上月初生。
561.041 【秋題】薛能
獨坐東南見曉星，白雲微透泬寥清。
磷磷甃石堪僧坐，一葉梧桐落半庭。
561.042 【和友人寄懷】薛能
從來行樂近來希，蘧瑗知言與我違。
自是衰心不如舊，非關四十九年非。
561.043 【子夜】薛能
嫖姚家宴敵吳王，子夜歌聲滿畫堂。
此日相逢眉翠盡，女真行李乞齋糧。
561.044 【雁和韋侍御】薛能
肅肅雍雍義有餘，九天鶯鳳莫相疏。
唯應靜向山窗過，激發英雄夜讀書。
561.045 【和府帥相公】薛能
竹映高牆似傍山，鄒陽歸後令威還。
君看將相纔多少，兩首詩成七步間。
561.046 【又和留山雞】薛能
五色文勝百鳥王，相思兼絕寄芸香。
由來不是池中物，雞樹歸時即取將。
561.047 【舟中酬楊中丞春早見寄】薛能
錦樓春望憶丹楹，更遇高情說早鶯。
江上境寒吟不得，溼風梅雨滿船輕。
561.048 【寒食日題】薛能
美人寒食事春風，折盡青青賞盡紅。
夜半無燈還有睡，鞦韆懸在月明中。
561.049 【杏花】薛能
活色生香第一流，手中移得近青樓。
誰知豔性終相負，亂向春風笑不休。
561.050 【黃蜀葵】薛能
嬌黃新嫩欲題詩，盡日含毫有所思。
記得玉人初病起，道家妝束厭禳時。
561.051 【春詠】薛能
春來還似去年時，手把花枝唱竹枝。
狂瘦未曾餐有味，不緣中酒卻緣詩。
561.052 【贈歡娘（八歲善吹笙）】薛能
一束龍吟細竹枝，青娥擎在手中吹。
當時縱使雙成在，不得如伊是小時。
561.053 【戲瞻相】薛能
失意蹉跎到舊遊，見吹楊柳便遮羞。
瞻相趙女休相拽，不及人前詐擺頭。
561.054 【贈解詩歌人】薛能
同有詩情自合親，不須歌調更含嚬。
朝天御史非韓壽，莫竊香來帶累人。
561.055 【贈韋氏歌人二首】薛能
弦管聲凝發唱高，幾人心地暗傷刀。
思量更有何堪比，王母新開一樹桃。
一曲新聲慘畫堂，可能心事憶周郎。
朝來爲客頻開口，綻盡桃花幾許香。
561.056 【加階】薛能
二年中散似稽康，此日無功換寵光。
唯有一般酬聖主，勝於東晉是文章。
561.057 【野園】薛能
野園無鼓又無旗，鞍馬傳杯用柳枝。
嬌養翠娥無怕懼，插人頭上任風吹。
561.058 【郊亭】薛能
郊亭宴罷欲回車，滿郭傳呼調角初。
尚擁笙歌歸未得，笑娥扶著醉尚書。
561.059 【老僧】薛能
清瘦形容八十餘，匏懸籬落似村居。
勸師莫羨人間有，幸是元無免破除。
561.060 【僧窗】薛能
不悟時機滯有餘，近來爲事更乖疏。
朱輪皁蓋蹉跎盡，猶愛明窗好讀書。
561.061 【題平等院】薛能
十里城中一院僧，各持巾鉢事南能。
還應笑我功名客，未解嫌官學大乘。
561.062 【影燈夜二首（一作上元詩）】薛能
偃王燈塔古徐州，二十年來樂事休。
此日將軍心似海，四更身領萬人遊。
十萬軍城百萬燈，酥油香暖夜如烝。
紅妝滿地煙光好，只恐笙歌引上升。
561.063 【許州旌節到作】薛能
兩地旌旗擁一身，半緣傷舊半榮新。
州人若憶將軍面，寫取雕堂報國真。
561.064 【重遊通波亭】薛能
十年拋擲故園花，最憶紅桃竹外斜。
此日郊亭心乍喜，敗榆芳草似還家。
561.065 【戲舸】薛能
遠舸衝開一路萍，岸傍偷上小茅亭。
遊人莫覓杯盤分，此地才應聚德星。
561.066 【偶題】薛能
到處吟兼上馬吟，總無愁恨自傷心。
無端夢得鈞天樂，盡覺宮商不是音。
561.067 【折楊柳十首】薛能
華清高樹出離宮，南陌柔條帶暖風。
誰見輕陰是良夜，瀑泉聲畔月明中。
洛橋晴影覆江船，羌笛秋聲溼塞煙。
閒想習池公宴罷，水蒲風絮夕陽天。
嫩綠輕懸似綴旒，路人遙見隔宮樓。
誰能更近丹墀種，解播皇風入九州。
暖風晴日斷浮埃，廢路新條發釣臺。
處處輕陰可惆悵，後人攀處古人栽。
潭上江邊嫋嫋垂，日高風靜絮相隨。
青樓一樹無人見，正是女郎眠覺時。
汴水高懸百萬條，風清兩岸一時搖。
隋家力盡虛栽得，無限春風屬聖朝。
和風煙樹九重城，夾路春陰十萬營。
唯向邊頭不堪望，一株憔悴少人行。
窗外齊垂旭日初，樓邊輕暖好風徐。
遊人莫道栽無益，桃李清陰卻不如。
衆木猶寒獨早青，御溝橋畔曲江亭。
陶家舊日應如此，一院春條綠繞廳。
帳偃纓垂細復繁，令人心想石家園。
風條月影皆堪重，何事侯門愛樹萱。
561.068 【柳枝四首】薛能
數首新詩帶恨成，柳絲牽我我傷情。
柔娥幸有腰支穩，試踏吹聲作唱聲。
高出軍營遠映橋，賊兵曾斫火曾燒。
風流性在終難改，依舊春來萬萬條。
縣依陶令想嫌迂，營畔將軍即大粗。
此日與君除萬恨，數篇風調更應無。
狂似纖腰嫩勝綿，自多情態竟誰憐。
遊人不折還堪恨，拋向橋邊與路邊。
561.069 【柳枝詞五首】薛能
朝陽晴照綠楊煙，一別通波十七年。
應有舊枝無處覓，萬株風裏卓旌旃。
晴垂芳態吐牙新，雨擺輕條溼面春。
別有出牆高數尺，不知搖動是何人。
暖梳簪朵事登樓，因掛垂楊立地愁。
牽斷綠絲攀不得，半空懸着玉搔頭。
西園高樹後庭根，處處尋芳有摺痕。
終憶舊遊桃葉舍，一株斜映竹籬門。
劉白蘇臺總近時，當初章句是誰推。
纖腰舞盡春楊柳，未有儂家一首詩。
561.070 【吳姬十首】薛能
夜鎖重門晝亦監，眼波嬌利瘦巖巖。
偏憐不怕傍人笑，自把春羅等舞衫。
龍麝薰多骨亦香，因經寒食好風光。
何人畫得天生態，枕破施朱隔宿妝。
滴滴春霖透荔枝，筆題箋動手中垂。
天陰不得君王召，嚬著青蛾作小詩。
鈿合重盛繡結深，昭陽初幸賜同心。
君知一夜恩多少，明日宣教放德音。
退紅香汗溼輕紗，高卷蚊廚獨臥斜。
嬌淚半垂珠不破，恨君瞋折後庭花。
取次衣裳盡帶珠，別添龍腦裛羅襦。
年來寄與鄉中伴，殺盡春蠶稅亦無。
畫燭燒蘭暖復迷，殿幃深密下銀泥。
開門欲作侵晨散，已是明朝日向西。
樓臺重疊滿天雲，殷殷鳴鼉世上聞。
此日楊花初似雪，女兒弦管弄參軍。
冠剪黃綃帔紫羅，薄施鉛粉畫青娥。
因將素手誇纖巧，從此椒房寵更多。
身是三千第一名，內家叢裏獨分明。
芙蓉殿上中元日，水拍銀臺弄化生。
561.071 【題於公花園】薛能
含桃莊主後園深，繁實初成靜掃陰。
若使明年花可待，應須惱破事花心。
561.072 【登城】薛能
偶作閒身上古城，路人遙望不相驚。
無端將吏逡巡至，又作都頭一隊行。
561.073 【好客】薛能
好客連宵在醉鄉，蠟煙紅暖勝春光。
誰人肯信山僧語，寒雨唯煎治氣湯。
561.074 【贈普恭禪師】薛能
一日迢迢每一餐，我心難伏我無難。
南檐十月繩牀暖，背卷真經向日看。
561.075 【贈無表禪師】薛能
笠戴圓陰楚地棕，磬敲清鄉蜀山銅。
秋來說偈寅朝殿，爽爽楊枝滿手風。
561.076 【彭門偶題】薛能
淮王西舍固非夫，柳惲偏州未是都。
直到春秋諸列國，擁旄才子也應無。
561.077 【嘲趙璘】薛能
巡關每傍摴蒲局，望月還登乞巧樓。
