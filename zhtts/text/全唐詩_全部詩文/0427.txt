第424卷 白居易
424.01 【賀雨】白居易
皇帝嗣寶曆，元和三年冬。自冬及春暮，不雨旱爞爞。
上心念下民，懼歲成災兇。遂下罪己詔，殷勤告萬邦。
帝曰予一人，繼天承祖宗。憂勤不遑寧，夙夜心忡忡。
元年誅劉闢，一舉靖巴邛。二年戮李錡，不戰安江東。
顧惟眇眇德，遽有巍巍功。或者天降沴，無乃儆予躬。
上思答天戒，下思致時邕。莫如率其身，慈和與儉恭。
乃命罷進獻，乃命賑饑窮。宥死降五刑，責己寬三農。
宮女出宣徽，廄馬減飛龍。庶政靡不舉，皆出自宸衷。
奔騰道路人，傴僂田野翁。歡呼相告報，感泣涕沾胸。
順人人心悅，先天天意從。詔下才七日，和氣生衝融。
凝爲油油雲，散作習習風。晝夜三日雨，悽悽復濛濛。
萬心春熙熙，百穀青芃芃。人變愁爲喜，歲易儉爲豐。
乃知王者心，憂樂與衆同。皇天與后土，所感無不通。
冠珮何鏘鏘，將相及王公。蹈舞呼萬歲，列賀明庭中。
小臣誠愚陋，職忝金鑾宮。稽首再三拜，一言獻天聰。
君以明爲聖，臣以直爲忠。敢賀有其始，亦願有其終。
424.02 【讀張籍古樂府】白居易
張君何爲者，業文三十春。尤工樂府詩，舉代少其倫。
爲詩意如何，六義互鋪陳。風雅比興外，未嘗著空文。
讀君學仙詩，可諷放佚君。讀君董公詩，可誨貪暴臣。
讀君商女詩，可感悍婦仁。讀君勤齊詩，可勸薄夫敦。
上可裨教化，舒之濟萬民。下可理情性，卷之善一身。
始從青衿歲，迨此白髮新。日夜秉筆吟，心苦力亦勤。
時無采詩官，委棄如泥塵。恐君百歲後，滅沒人不聞。
願藏中祕書，百代不湮淪。願播內樂府，時得聞至尊。
言者志之苗，行者文之根。所以讀君詩，亦知君爲人。
如何欲五十，官小身賤貧。病眼街西住，無人行到門。
424.03 【哭孔戡】白居易
洛陽誰不死，戡死聞長安。我是知戡者，聞之涕泫然。
戡佐山東軍，非義不可幹。拂衣向西來，其道直如弦。
從事得如此，人人以爲難。人言明明代，合置在朝端。
或望居諫司，有事戡必言。或望居憲府，有邪戡必彈。
惜哉兩不諧，沒齒爲閒官。竟不得一日，謇謇立君前。
形骸隨衆人，斂葬北邙山。平生剛腸內，直氣歸其間。
賢者爲生民，生死懸在天。謂天不愛人，胡爲生其賢。
謂天果愛民，胡爲奪其年。茫茫元化中，誰執如此權。
424.04 【凶宅】白居易
長安多大宅，列在街西東。往往朱門內，房廊相對空。
梟鳴松桂樹，狐藏蘭菊叢。蒼苔黃葉地，日暮多旋風。
前主爲將相，得罪竄巴庸。後主爲公卿，寢疾歿其中。
連延四五主，殃禍繼相鍾。自從十年來，不利主人翁。
風雨壞檐隙，蛇鼠穿牆墉。人疑不敢買，日毀土木功。
嗟嗟俗人心，甚矣其愚蒙。但恐災將至，不思禍所從。
我今題此詩，欲悟迷者胸。凡爲大官人，年祿多高崇。
權重持難久，位高勢易窮。驕者物之盈，老者數之終。
四者如寇盜，日夜來相攻。假使居吉土，孰能保其躬。
因小以明大，借家可喻邦。周秦宅殽函，其宅非不同。
一興八百年，一死望夷宮。寄語家與國，人兇非宅兇。
424.05 【夢仙】白居易
人有夢仙者，夢身升上清。坐乘一白鶴，前引雙紅旌。
羽衣忽飄飄，玉鸞俄錚錚。半空直下視，人世塵冥冥。
漸失鄉國處，才分山水形。東海一片白，列嶽五點青。
須臾羣仙來，相引朝玉京。安期羨門輩，列侍如公卿。
仰謁玉皇帝，稽首前致誠。帝言汝仙才，努力勿自輕。
卻後十五年，期汝不死庭。再拜受斯言，既寤喜且驚。
祕之不敢泄，誓志居巖扃。恩愛舍骨肉，飲食斷羶腥。
朝餐雲母散，夜吸沆瀣精。空山三十載，日望輜輧迎。
前期過已久，鸞鶴無來聲。齒髮日衰白，耳目減聰明。
一朝同物化，身與糞壤並。神仙信有之，俗力非可營。
苟無金骨相，不列丹臺名。徒傳辟穀法，虛受燒丹經。
只自取勤苦，百年終不成。悲哉夢仙人，一夢誤一生。
424.06 【觀刈麥（時爲盩厔縣尉）】白居易
田家少閒月，五月人倍忙。夜來南風起，小麥覆隴黃。
婦姑荷簟食，童稚攜壺漿。相隨餉田去，丁壯在南岡。
足蒸暑土氣，背灼炎天光。力盡不知熱，但惜夏日長。
復有貧婦人，抱子在其傍。右手秉遺穗，左臂懸敝筐。
聽其相顧言，聞者爲悲傷。家田輸稅盡，拾此充飢腸。
今我何功德，曾不事農桑。吏祿三百石，歲晏有餘糧。
念此私自愧，盡日不能忘。
424.07 【題海圖屏風（元和己丑年作）】白居易
海水無風時，波濤安悠悠。鱗介無小大，遂性各沉浮。
突兀海底鰲，首冠三神丘。釣網不能制，其來非一秋。
或者不量力，謂茲鰲可求。贔屓牽不動，綸絕沉其鉤。
一鰲既頓頷，諸鰲齊掉頭。白濤與黑浪，呼吸繞咽喉。
噴風激飛廉，鼓波怒陽侯。鯨鯢得其便，張口欲吞舟。
萬里無活鱗，百川多倒流。遂使江漢水，朝宗意亦休。
蒼然屏風上，此畫良有由。
424.08 【羸駿】白居易
驊騮失其主，羸餓無人牧。向風嘶一聲，莽蒼黃河曲。
蹋冰水畔立，臥雪冢間宿。歲暮田野空，寒草不滿腹。
豈無市駿者，盡是凡人目。相馬失於瘦，遂遺千里足。
村中何擾擾，有吏徵芻粟。輸彼軍廄中，化作駑駘肉。
424.09 【廢琴】白居易
絲桐合爲琴，中有太古聲。古聲澹無味，不稱今人情。
玉徽光彩滅，朱弦塵土生。廢棄來已久，遺音尚泠泠。
不辭爲君彈，縱彈人不聽。何物使之然，羌笛與秦箏。
424.010 【李都尉古劍】白居易
古劍寒黯黯，鑄來幾千秋。白光納日月，紫氣排鬥牛。
有客借一觀，愛之不敢求。湛然玉匣中，秋水澄不流。
至寶有本性，精剛無與儔。可使寸寸折，不能繞指柔。
願快直士心，將斷佞臣頭。不願報小怨，夜半刺私仇。
勸君慎所用，無作神兵羞。
424.011 【雲居寺孤桐】白居易
一株青玉立，千葉綠雲委。亭亭五丈餘，高意猶未已。
山僧年九十，清淨老不死。自雲手種時，一顆青桐子。
直從萌芽拔，高自毫末始。四面無附枝，中心有通理。
寄言立身者，孤直當如此。
424.012 【京兆府新栽蓮（時爲盩厔縣尉趨府作）】白居易
污溝貯濁水，水上葉田田。我來一長嘆，知是東溪蓮。
下有青泥污，馨香無復全。上有紅塵撲，顏色不得鮮。
物性猶如此，人事亦宜然。託根非其所，不如遭棄捐。
昔在溪中日，花葉媚清漣。今來不得地，憔悴府門前。
424.013 【月夜登閣避暑】白居易
旱久炎氣盛，中人若燔燒。清風隱何處，草樹不動搖。
何以避暑氣，無如出塵囂。行行都門外，佛閣正岧嶢。
清涼近高生，煩熱委靜銷。開襟當軒坐，意泰神飄飄。
回看歸路傍，禾黍盡枯焦。獨善誠有計，將何救旱苗。
424.014 【初授拾遺】白居易
奉詔登左掖，束帶參朝議。何言初命卑，且脫風塵吏。
杜甫陳子昂，才名括天地。當時非不遇，尚無過斯位。
況餘蹇薄者，寵至不自意。驚近白日光，慚非青雲器。
天子方從諫，朝廷無忌諱。豈不思匪躬，適遇時無事。
受命已旬月，飽食隨班次。諫紙忽盈箱，對之終自愧。
424.015 【贈元稹】白居易
自我從宦遊，七年在長安。所得惟元君，乃知定交難。
豈無山上苗，徑寸無歲寒。豈無要津水，咫尺有波瀾。
之子異於是，久處誓不諼。無波古井水，有節秋竹竿。
一爲同心友，三及芳歲闌。花下鞍馬遊，雪中杯酒歡。
衡門相逢迎，不具帶與冠。春風日高睡，秋月夜深看。
不爲同登科，不爲同署官。所合在方寸，心源無異端。
424.016 【哭劉敦質】白居易
小樹兩株柏，新土三尺墳。蒼蒼白露草，此地哭劉君。
哭君豈無辭，辭雲君子人。如何天不弔，窮悴至終身。
愚者多貴壽，賢者獨賤迍。龍亢彼無悔，蠖屈此不伸。
哭罷持此辭，吾將詰羲文。
424.017 【答友問】白居易
大圭廉不割，利劍用不缺。當其斬馬時，良玉不如鐵。
置鐵在洪爐，鐵消易如雪。良玉同其中，三日燒不熱。
君疑才與德，詠此知優劣。
424.018 【雜興三首】白居易
楚王多內寵，傾國選嬪妃。又愛從禽樂，馳騁每相隨。
錦韝臂花隼，羅袂控金羈。遂習宮中女，皆如馬上兒。
色禽合爲荒，刑政兩已衰。雲夢春仍獵，章華夜不歸。
東風二月天，春雁正離離。美人挾銀鏑，一發疊雙飛。
飛鴻驚斷行，斂翅避蛾眉。君王顧之笑，弓箭生光輝。
回眸語君曰，昔聞莊王時。有一愚夫人，其名曰樊姬。
不有此遊樂，三載斷鮮肥。
越國政初荒，越天旱不已。風日燥水田，水涸塵飛起。
國中新下令，官渠禁流水。流水不入田，壅入王宮裏。
餘波養魚鳥，倒影浮樓雉。澹灩九折池，縈迴十餘裏。
四月芰荷發，越王日遊嬉。左右好風來，香動芙蓉蕊。
但愛芙蓉香，又種芙蓉子。不念閶門外，千里稻苗死。
吳王心日侈，服玩盡奇瑰。身臥翠羽帳，手持紅玉杯。
冠垂明月珠，帶束通天犀。行動自矜顧，數步一裴回。
小人知所好，懷寶四方來。奸邪得藉手，從此倖門開。
古稱國之寶，穀米與賢才。今看君王眼，視之如塵灰。
伍員諫已死，浮屍去不回。姑蘇臺下草，麋鹿暗生麑。
424.019 【宿紫閣山北村】白居易
晨遊紫閣峯，暮宿山下村。村老見餘喜，爲餘開一尊。
舉杯未及飲，暴卒來入門。紫衣挾刀斧，草草十餘人。
奪我席上酒，掣我盤中飧。主人退後立，斂手反如賓。
中庭有奇樹，種來三十春。主人惜不得，持斧斷其根。
口稱採造家，身屬神策軍。主人慎勿語，中尉正承恩。
424.020 【讀漢書】白居易
禾黍與稂莠，雨來同日滋。桃李與荊棘，霜降同夜萎。
草木既區別，榮枯那等夷。茫茫天地意，無乃太無私。
小人與君子，用置各有宜。奈何西漢末，忠邪並信之。
不然盡信忠，早絕邪臣窺。不然盡信邪，早使忠臣知。
優遊兩不斷，盛業日已衰。痛矣蕭京輩，終令陷禍機。
每讀元成紀，憤憤令人悲。寄言爲國者，不得學天時。
寄言爲臣者，可以鑑於斯。
424.021 【贈樊著作】白居易
陽城爲諫議，以正事其君。其手如屈軼，舉必指佞臣。
卒使不仁者，不得秉國鈞。元稹爲御史，以直立其身。
其心如肺石，動必達窮民。東川八十家，冤憤一言伸。
劉闢肆亂心，殺人正紛紛。其嫂曰庾氏，棄絕不爲親。
從史萌逆節，隱心潛負恩。其佐曰孔戡，捨去不爲賓。
凡此士與女，其道天下聞。常恐國史上，但記鳳與麟。
賢者不爲名，名彰教乃敦。每惜若人輩，身死名亦淪。
君爲著作郎，職廢志空存。雖有良史才，直筆無所申。
何不自著書，實錄彼善人。編爲一家言，以備史闕文。
424.022 【蜀路石婦】白居易
道傍一石婦，無記復無銘。傳是此鄉女，爲婦孝且貞。
十五嫁邑人，十六夫徵行。夫行二十載，婦獨守孤煢。
其夫有父母，老病不安寧。其婦執婦道，一一如禮經。
晨昏問起居，恭順發心誠。藥餌自調節，膳羞必甘馨。
夫行竟不歸，婦德轉光明。後人高其節，刻石像婦形。
儼然整衣巾，若立在閨庭。似見舅姑禮，如聞環珮聲。
至今爲婦者，見此孝心生。不比山頭石，空有望夫名。
424.023 【折劍頭】白居易
拾得折劍頭，不知折之由。一握青蛇尾，數寸碧峯頭。
疑是斬鯨鯢，不然刺蛟虯。缺落泥土中，委棄無人收。
我有鄙介性，好剛不好柔。勿輕直折劍，猶勝曲全鉤。
424.024 【登樂遊園望】白居易
獨上樂遊園，四望天日曛。東北何靄靄，宮闕入煙雲。
愛此高處立，忽如遺垢氛。耳目暫清曠，懷抱鬱不伸。
下視十二街，綠樹間紅塵。車馬徒滿眼，不見心所親。
孔生死洛陽，元九謫荊門。可憐南北路，高蓋者何人。
424.025 【酬元九對新栽竹有懷見寄】白居易
昔我十年前，與君始相識。曾將秋竹竿，比君孤且直。
中心一以合，外事紛無極。共保秋竹心，風霜侵不得。
始嫌梧桐樹，秋至先改色。不愛楊柳枝，春來軟無力。
憐君別我後，見竹長相憶。長欲在眼前，故栽庭戶側。
分首今何處，君南我在北。吟我贈君詩，對之心惻惻。
424.026 【感鶴】白居易
鶴有不羣者，飛飛在野田。飢不啄腐鼠，渴不飲盜泉。
貞姿自耿介，雜鳥何翩翾。同遊不同志，如此十餘年。
一興嗜慾念，遂爲矰繳牽。委質小池內，爭食羣雞前。
不惟懷稻粱，兼亦競腥羶。不惟戀主人，兼亦狎烏鳶。
物心不可知，天性有時遷。一飽尚如此，況乘大夫軒。
424.027 【春雪】白居易
元和歲在卯，六年春二月。月晦寒食天，天陰夜飛雪。
連宵復竟日，浩浩殊未歇。大似落鵝毛，密如飄玉屑。
寒銷春茫蒼，氣變風凜冽。上林草盡沒，曲江水復結。
紅乾杏花死，綠凍楊枝折。所憐物性傷，非惜年芳絕。
上天有時令，四序平分別。寒燠苟反常，物生皆夭閼。
我觀聖人意，魯史有其說。或記水不冰，或書霜不殺。
上將儆政教，下以防災孽。茲雪今如何，信美非時節。
424.028 【高僕射】白居易
富貴人所愛，聖人去其泰。所以致仕年，著在禮經內。
玄元亦有訓，知止則不殆。二疏獨能行，遺蹟東門外。
清風久銷歇，迨此向千載。斯人古亦稀，何況今之代。
遑遑名利客，白首千百輩。惟有高僕射，七十懸車蓋。
我年雖未老，歲月亦云邁。預恐耄及時，貪榮不能退。
中心私自儆，何以爲我戒。故作僕射詩，書之於大帶。
424.029 【白牡丹（和錢學士作）】白居易
城中看花客，旦暮走營營。素華人不顧，亦佔牡丹名。
閉在深寺中，車馬無來聲。唯有錢學士，盡日繞叢行。
憐此皓然質，無人自芳馨。衆嫌我獨賞，移植在中庭。
留景夜不暝，迎光曙先明。對之心亦靜，虛白相向生。
唐昌玉蕊花，攀玩衆所爭。折來比顏色，一種如瑤瓊。
彼因稀見貴，此以多爲輕。始知無正色，愛惡隨人情。
豈惟花獨爾，理與人事並。君看入時者，紫豔與紅英。
424.030 【贈內】白居易
生爲同室親，死爲同穴塵。他人尚相勉，而況我與君。
黔婁固窮士，妻賢忘其貧。冀缺一農夫，妻敬儼如賓。
陶潛不營生，翟氏自爨薪。梁鴻不肯仕，孟光甘布裙。
君雖不讀書，此事耳亦聞。至此千載後，傳是何如人。
人生未死間，不能忘其身。所須者衣食，不過飽與溫。
蔬食足充飢，何必膏粱珍。繒絮足禦寒，何必錦繡文。
君家有貽訓，清白遺子孫。我亦貞苦士，與君新結婚。
庶保貧與素，偕老同欣欣。
424.031 【寄唐生】白居易
賈誼哭時事，阮籍哭路岐。唐生今亦哭，異代同其悲。
唐生者何人，五十寒且飢。不悲口無食，不悲身無衣。
所悲忠與義，悲甚則哭之。太尉擊賊日，尚書叱盜時。
大夫死兇寇，諫議謫蠻夷。每見如此事，聲發涕輒隨。
往往聞其風，俗士猶或非。憐君頭半白，其志竟不衰。
我亦君之徒，鬱郁何所爲。不能發聲哭，轉作樂府詩。
篇篇無空文，句句必盡規。功高虞人箴，痛甚騷人辭。
非求宮律高，不務文字奇。惟歌生民病，願得天子知。
未得天子知，甘受時人嗤。藥良氣味苦，琴澹音聲稀。
不懼權豪怒，亦任親朋譏。人竟無奈何，呼作狂男兒。
每逢羣盜息，或遇雲霧披。但自高聲歌，庶幾天聽卑。
歌哭雖異名，所感則同歸。寄君三十章，與君爲哭詞。
424.032 【傷唐衢二首】白居易
自我心存道，外物少能逼。常排傷心事，不爲長嘆息。
忽聞唐衢死，不覺動顏色。悲端從東來，觸我心惻惻。
伊昔未相知，偶遊滑臺側。同宿李翱家，一言如舊識。
酒酣出送我，風雪黃河北。日西並馬頭，語別至昏黑。
君歸向東鄭，我來游上國。交心不交面，從此重相憶。
憐君儒家子，不得詩書力。五十著青衫，試官無祿食。
遺文僅千首，六義無差忒。散在京洛間，何人爲收拾。
憶昨元和初，忝備諫官位。是時兵革後，生民正憔悴。
但傷民病痛，不識時忌諱。遂作秦中吟，一吟悲一事。
貴人皆怪怒，閒人亦非訾。天高未及聞，荊棘生滿地。
惟有唐衢見，知我平生志。一讀興嘆嗟，再吟垂涕泗。
因和三十韻，手題遠緘寄。致吾陳杜間，賞愛非常意。
此人無復見，此詩猶可貴。今日開篋看，蠹魚損文字。
不知何處葬，欲問先歔欷。終去哭墳前，還君一掬淚。
424.033 【問友】白居易
種蘭不種艾，蘭生艾亦生。根荄相交長，莖葉相附榮。
香莖與臭葉，日夜俱長大。鋤艾恐傷蘭，溉蘭恐滋艾。
蘭亦未能溉，艾亦未能除。沉吟意不決，問君合何如。
424.034 【悲哉行】白居易
悲哉爲儒者，力學不知疲。讀書眼欲暗，秉筆手生胝。
十上方一第，成名常苦遲。縱有宦達者，兩鬢已成絲。
可憐少壯日，適在窮賤時。丈夫老且病，焉用富貴爲。
沉沉朱門宅，中有乳臭兒。狀貌如婦人，光明膏粱肌。
手不把書卷，身不擐戎衣。二十襲封爵，門承勳戚資。
春來日日出，服御何輕肥。朝從博徒飲，暮有倡樓期。
平封還酒債，堆金選蛾眉。聲色狗馬外，其餘一無知。
山苗與澗松，地勢隨高卑。古來無奈何，非君獨傷悲。
424.035 【紫藤】白居易
藤花紫蒙茸，藤葉青扶疏。誰謂好顏色，而爲害有餘。
下如蛇屈盤，上若繩縈紆。可憐中間樹，束縛成枯株。
柔蔓不自勝，嫋嫋掛空虛。豈知纏樹木，千夫力不如。
先柔後爲害，有似諛佞徒。附著君權勢，君迷不肯誅。
又如妖婦人，綢繆蠱其夫。奇邪壞人室，夫惑不能除。
寄言邦與家，所慎在其初。毫末不早辨，滋蔓信難圖。
願以藤爲戒，銘之於座隅。
424.036 【放鷹】白居易
十月鷹出籠，草枯雉兔肥。下韝隨指顧，百擲無一遺。
鷹翅疾如風，鷹爪利如錐。本爲鳥所設，今爲人所資。
孰能使之然，有術甚易知。取其向背性，制在飢飽時。
不可使長飽，不可使長飢。飢則力不足，飽則揹人飛。
乘飢縱搏擊，未飽須縶維。所以爪翅功，而人坐收之。
聖明馭英雄，其術亦如斯。鄙語不可棄，吾聞諸獵師。
424.037 【慈烏夜啼】白居易
慈烏失其母，啞啞吐哀音。晝夜不飛去，經年守故林。
夜夜夜半啼，聞者爲沾襟。聲中如告訴，未盡反哺心。
百鳥豈無母，爾獨哀怨深。應是母慈重，使爾悲不任。
昔有吳起者，母歿喪不臨。嗟哉斯徒輩，其心不如禽。
慈烏復慈烏，鳥中之曾參。
424.038 【燕詩示劉叟】白居易
樑上有雙燕，翩翩雄與雌。銜泥兩椽間，一巢生四兒。
四兒日夜長，索食聲孜孜。青蟲不易捕，黃口無飽期。
觜爪雖欲敝，心力不知疲。須臾十來往，猶恐巢中飢。
辛勤三十日，母瘦雛漸肥。喃喃教言語，一一刷毛衣。
一旦羽翼成，引上庭樹枝。舉翅不回顧，隨風四散飛。
雌雄空中鳴，聲盡呼不歸。卻入空巢裏，啁啾終夜悲。
燕燕爾勿悲，爾當返自思。思爾爲雛日，高飛背母時。
當時父母念，今日爾應知。
424.039 【采地黃者】白居易
麥死春不雨，禾損秋早霜。歲晏無口食，田中采地黃。
採之將何用，持以易餱糧。凌晨荷鋤去，薄暮不盈筐。
攜來朱門家，賣與白麪郎。與君啖肥馬，可使照地光。
願易馬殘粟，救此苦飢腸。
424.040 【初入太行路】白居易
天冷日不光，太行峯蒼莽。嘗聞此中險，今我方獨往。
馬蹄凍且滑，羊腸不可上。若比世路難，猶自平於掌。
424.041 【鄧魴、張徹落第】白居易
古琴無俗韻，奏罷無人聽。寒松無妖花，枝下無人行。
春風十二街，軒騎不暫停。奔車看牡丹，走馬聽秦箏。
衆目悅芳豔，松獨守其貞。衆耳喜鄭衛，琴亦不改聲。
懷哉二夫子，念此無自輕。
424.042 【送王處士】白居易
王門豈無酒，侯門豈無肉。主人貴且驕，待客禮不足。
望塵而拜者，朝夕走碌碌。王生獨拂衣，遐舉如雲鵠。
寧歸白雲外，飲水臥空谷。不能隨衆人，斂手低眉目。
扣門與我別，酤酒留君宿。好去采薇人，終南山正綠。
424.043 【村居苦寒】白居易
八年十二月，五日雪紛紛。竹柏皆凍死，況彼無衣民。
回觀村閭間，十室八九貧。北風利如劍，布絮不蔽身。
唯燒蒿棘火，愁坐夜待晨。乃知大寒歲，農者尤苦辛。
顧我當此日，草堂深掩門。褐裘覆紖被，坐臥有餘溫。
倖免飢凍苦，又無壟畝勤。念彼深可愧，自問是何人。
424.044 【納粟】白居易
有吏夜叩門，高聲催納粟。家人不待曉，場上張燈燭。
揚簸淨如珠，一車三十斛。猶憂納不中，鞭責及僮僕。
昔餘謬從事，內愧纔不足。連授四命官，坐屍十年祿。
常聞古人語，損益周必復。今日諒甘心，還他太倉谷。
424.045 【薛中丞】白居易
百人無一直，百直無一遇。借問遇者誰，正人行得路。
中丞薛存誠，守直心甚固。皇明燭如日，再使秉王度。
奸豪與佞巧，非不憎且懼。直道漸光明，邪謀難蓋覆。
每因匪躬節，知有匡時具。張爲墜網綱，倚作頹檐柱。
悠哉上天意，報施紛回互。自古已冥茫，從今尤不諭。
豈與小人意，昏然同好惡。不然君子人，何反如朝露。
裴相昨已夭，薛君今又去。以我惜賢心，五年如旦暮。
況聞善人命，長短系運數。今我一涕零，豈爲中丞故。
424.046 【秋池二首】白居易
前池秋始半，卉物多摧壞。欲暮槿先萎，未霜荷已敗。
默然有所感，可以從茲誡。本不種松筠，早凋何足怪。
鑿池貯秋水，中有蘋與芰。天旱水暗消，塌然委空地。
有似泛泛者，附離權與貴。一旦恩勢移，相隨共憔悴。
424.047 【夏旱】白居易
太陰不離畢，太歲仍在午。旱日與炎風，枯焦我田畝。
金石欲銷鑠，況茲禾與黍。嗷嗷萬族中，唯農最辛苦。
憫然望歲者，出門何所睹。但見棘與茨，羅生遍場圃。
惡苗承沴氣，欣然得其所。感此因問天，可能長不雨。
424.048 【諭友】白居易
昨夜霜一降，殺君庭中槐。幹葉不待黃，索索飛下來。
憐君感節物，晨起步前階。臨風蹋葉立，半日顏色哀。
西望長安城，歌鐘十二街。何人不歡樂，君獨心悠哉。
白日頭上走，朱顏鏡中頹。平生青雲心，銷化成死灰。
我今贈一言，勝飲酒千杯。其言雖甚鄙，可破悒悒懷。
朱門有勳貴，陋巷有顏回。窮通各問命，不繫纔不才。
推此自豁豁，不必待安排。
424.049 【丘中有一士二首（命首句爲題）】白居易
丘中有一士，不知其姓名。面色不憂苦，血氣常和平。
每選隙地居，不蹋要路行。舉動無尤悔，物莫與之爭。
藜藿不充腸，布褐不蔽形。終歲守窮餓，而無嗟嘆聲。
豈是愛貧賤，深知時俗情。勿矜羅弋巧，鸞鶴在冥冥。
丘中有一士，守道歲月深。行披帶索衣，坐拍無絃琴。
不飲濁泉水，不息曲木陰。所逢苟非義，糞土千黃金。
鄉人化其風，燻如蘭在林。智愚與強弱，不忍相欺侵。
我欲訪其人，將行復沉吟。何必見其面，但在學其心。
424.050 【新制布裘】白居易
桂布白似雪，吳綿軟於雲。布重綿且厚，爲裘有餘溫。
朝擁坐至暮，夜覆眠達晨。誰知嚴冬月，支體暖如春。
中夕忽有念，撫裘起逡巡。丈夫貴兼濟，豈獨善一身。
安得萬里裘，蓋裹週四垠。穩暖皆如我，天下無寒人。
424.051 【杏園中棗樹】白居易
人言百果中，唯棗凡且鄙。皮皴似龜手，葉小如鼠耳。
胡爲不自知，生花此園裏。豈宜遇攀玩，倖免遭傷毀。
二月曲江頭，雜英紅旖旎。棗亦在其間，如嫫對西子。
東風不擇木，吹喣長未已。眼看欲合抱，得盡生生理。
寄言遊春客，乞君一回視。君愛繞指柔，從君憐柳杞。
君求悅目豔，不敢爭桃李。君若作大車，輪軸材須此。
424.052 【蝦蟆（和張十六）】白居易
嘉魚薦宗廟，靈龜貢邦家。應龍能致雨，潤我百穀芽。
蠢蠢水族中，無用者蝦蟆。形穢肌肉腥，出沒於泥沙。
六月七月交，時雨正滂沱。蝦蟆得其志，快樂無以加。
地既蕃其生，使之族類多。天又與其聲，得以相喧譁。
豈惟玉池上，污君清冷波。可獨瑤瑟前，亂君鹿鳴歌。
常恐飛上天，跳躍隨姮娥。往往蝕明月，遣君無奈何。
424.053 【寄隱者】白居易
賣藥向都城，行憩青門樹。道逢馳驛者，色有非常懼。
親族走相送，欲別不敢住。私怪問道旁，何人復何故。
雲是右丞相，當國握樞務。祿厚食萬錢，恩深日三顧。
昨日延英對，今日崖州去。由來君臣間，寵辱在朝暮。
青青東郊草，中有歸山路。歸去臥雲人，謀身計非誤。
424.054 【放魚（自此後詩，到江州作）】白居易
曉日提竹籃，家僮買春蔬。青青芹蕨下，疊臥雙白魚。
無聲但呀呀，以氣相喣濡。傾籃寫地上，撥剌長尺餘。
豈唯刀機憂，坐見螻蟻圖。脫泉雖已久，得水猶可蘇。
放之小池中，且用救乾枯。水小池窄狹，動尾觸四隅。
一時幸苟活，久遠將何如。憐其不得所，移放於南湖。
南湖連西江，好去勿踟躕。施恩即望報，吾非斯人徒。
不須泥沙底，辛苦覓明珠。
424.055 【文柏牀】白居易
陵上有老柏，柯葉寒蒼蒼。朝爲風煙樹，暮爲宴寢牀。
以其多奇文，宜升君子堂。刮削露節目，拂拭生輝光。
玄斑狀狸首，素質如截肪。雖充悅目玩，終乏周身防。
華彩誠可愛，生理苦已傷。方知自殘者，爲有好文章。
424.056 【潯陽三題·廬山桂】白居易
偃蹇月中桂，結根依青天。天風繞月起，吹子下人間。
飄零委何處，乃落匡廬山。生爲石上桂，葉如翦碧鮮。
枝幹日長大，根荄日牢堅。不歸天上月，空老山中年。
廬山去咸陽，道里三四千。無人爲移植，得入上林園。
不及紅花樹，長栽溫室前。
424.057 【潯陽三題·湓浦竹】白居易
潯陽十月天，天氣仍溫燠。有霜不殺草，有風不落木。
玄冥氣力薄，草木冬猶綠。誰肯湓浦頭，回眼看修竹。
其有顧盼者，持刀斬且束。剖劈青琅玕，家家蓋牆屋。
吾聞汾晉間，竹少重如玉。胡爲取輕賤，生此西江曲。
424.058 【潯陽三題·東林寺白蓮】白居易
東林北塘水，湛湛見底清。中生白芙蓉，菡萏三百莖。
白日發光彩，清飆散芳馨。泄香銀囊破，瀉露玉盤傾。
我慚塵垢眼，見此瓊瑤英。乃知紅蓮花，虛得清淨名。
夏萼敷未歇，秋房結才成。夜深衆僧寢，獨起繞池行。
欲收一顆子，寄向長安城。但恐出山去，人間種不生。
424.059 【大水】白居易
潯陽郊郭間，大水歲一至。閭閻半飄蕩，城堞多傾墜。
蒼茫生海色，渺漫連空翠。風捲白波翻，日煎紅浪沸。
工商徹屋去，牛馬登山避。況當率稅時，頗害農桑事。
獨有傭舟子，鼓枻生意氣。不知萬人災，自覓錐刀利。
吾無奈爾何，爾非久得志。九月霜降後，水涸爲平地。
