第779卷 王约
779.01 【日暖万年枝】王约
霭霭彤庭里，沈沈玉砌陲。初升九华日，潜暖万年枝。
煦妪光偏好，青葱色转宜。每因韶景丽，长沐惠风吹。
隐映当龙阙，氛氲隔凤池。朝阳光照处，唯有近臣知。
779.02 【日暖万年枝】郭求
旭日升溟海，芳枝散曙烟。温仁临树久，煦妪在条偏。
阳德符君惠，嘉名表圣年。若承恩渥厚，常属栋梁贤。
生植虽依地，光华只信天。不才堪仄陋，徒望向荣先。
779.03 【日暖万年枝】郑师贞
禁树敷荣早，偏将丽日宜。光摇连北阙，影泛满南枝。
得地方知照，逢时异赫曦。叶和盈数积，根是永年移。
宵露犹残润，薰风更共吹。馀晖诚可托，况近凤凰池。
779.04 【日华川上动】石殷士
曙霞攒旭日，浮景弄晴川。晃曜层潭上，悠扬极浦前。
岸高时拥媚，波远渐澄鲜。萍实空随浪，珠胎不照渊。
早暄依曲渚，微动触轻涟。孰假咸池望，幽情得古篇。
779.05 【闻击壤】石殷士
尧年听野老，击壤复何云。自谓欢由己，宁知德在君。
气平闲易畅，声贺作难分。耕凿方随日，恩威比望云。
篑桴均下调，和木等南薰。无落于吾事，谁将帝力闻。
779.06 【初日照华清宫】柴宿
灵山初照泽，远近见离宫。影动参差里，光分缥缈中。
鲜飙收晚翠，佳气满晴空。林润温泉入，楼深复道通。
璇题生炯晃，珠缀引【日忽】胧。凤辇何时幸，朝朝此望同。
779.019 【瑜不掩瑕】柴宿
朗玉微瑕在，分明异璞瑜。坚贞宁可杂，美恶自能殊。
待价知弥久，称忠定不诬。光辉今见黜，毫发外呈符。
岂假良工指，堪为达士模。他山傥磨琢，慕爱是洪炉。
779.020 【秋日悬清光】陶拱
秋至云容敛，天中日景清。悬空寒色净，委照曙光盈。
泫泫看弥上，辉辉望最明。烟霞轮乍透，葵藿影初生。
鉴下应无极，升高自有程。何当回盛彩，一为表精诚。
779.021 【三让月成魄（不得泛说乡饮之事）】刘【王曵】
为礼依天象，周旋逐月成。教人三让美，为客一宵生。
初进轮犹暗，终辞影渐明。幸陪宾主位，取舍任亏盈。
779.022 【海上生明月】朱华
皎皎秋中月，团圆海上生。影开金镜满，轮抱玉壶清。
渐出三山岊，将凌一汉横。素娥尝药去，乌鹊绕枝惊。
照水光偏白，浮云色最明。此时尧砌下，蓂荚自将荣。
779.023 【月夜梧桐叶上见寒露】戴察
萧疏桐叶上，月白露初团。滴沥清光满，荧煌素彩寒。
风摇愁玉坠，枝动惜珠干。气冷疑秋晚，声微觉夜阑。
凝空流欲遍，润物净宜看。莫厌窥临倦，将晞聚更难。
779.024 【清露被皋兰】孙顾
九皋兰叶茂，八月露华清。稍与秋阴合，还将晓色并。
向空罗细影，临水泫微明。的皪添幽兴，芊绵动远情。
夕芳人未采，初降鹤先惊。为感生成惠，心同葵藿倾。
779.025 【宿烟含白露】孙頠
析析有新意，微微曙色幽。露含疏月净，光与晓烟浮。
迥野遥凝素，空林望已秋。著霜寒未结，凝叶滴还流。
比玉偏清洁，如珠讵可收。裴回阡陌上，瞻想但淹留。
779.026 【送薛大夫和蕃】孙頠
亚相独推贤，乘轺向远边。一心倾汉日，万里望胡天。
忠信皇恩重，要荒圣德传。戎人方屈膝，塞月复婵娟。
别思流莺晚，归朝候雁先。当书外垣传，回奏赤墀前。
779.027 【风光草际浮】陈璀
春风泛摇草，旭日遍神州。已向花间积，还来叶上浮。
晓光缘圃丽，芳气满街流。澹荡依朱萼，飖飏带玉沟。
向空看转媚，临水见弥幽。况被崇兰色，王孙正可游。
779.028 【风光草际浮】裴杞
澹荡和风至，芊绵碧草长。徐吹遥扑翠，半偃乍浮光。
叶似翻宵露，丛疑扇夕阳。逶迤明曲渚，照耀满回塘。
白芷生还暮，崇兰泛更香。谁知揽结处，含思向馀芳。
779.029 【风光草际浮】陈祜
香发王孙草，春生君子风。光摇低偃处，影散艳阳中。
稍稍移蘋末，微微转蕙丛。浮烟倾绿野，远色澹晴空。
泛彩池塘媚，含芳景气融。清晖谁不挹，几许赏心同。
779.030 【风光草际浮】吴秘
草色春沙里，风光晓正幽。轻明摇不散，郁昱丽仍浮。
吹缓苗难转，晖闲叶本柔。碧凝烟彩入，红是日华流。
耐可披襟对，谁应满掬收。恭闻掇芳客，为此尚淹留。
779.031 【风光草际浮】张复元
纤纤春草长，迟日度风光。靃靡含新彩，霏微笼远芳。
殊姿媚原野，佳色满池塘。最好垂清露，偏宜带艳阳。
浅深浮嫩绿，轻丽拂馀香。好助莺迁势，乘时冀便翔。
779.032 【冬至日祥风应候】穆寂
节逢清景至，占气二仪中。独喜登台日，先知应候风。
呈祥光舜化，表庆感尧聪。既与乘时叶，还将入律同。
微微万井遍，习习九门通。更绕炉烟起，殷勤报岁功。
779.033 【清风戒寒】穆寂
风清物候残，萧洒报将寒。扫得天衢静，吹来眼界宽。
条鸣方有异，虫思乱无端。就树收鲜腻，冲池起涩澜。
过山岚可掬，度月色宜看。华实从兹始，何嗟岁序殚。
779.034 【风草不留霜】王景中
繁霜当永夜，寒草正惊风。飘素衰蘋末，流光晚蕙丛。
悠扬方泛影，皎洁却飞空。不定离披际，难凝蘙荟中。
低昂闲散质，肃杀想成功。独感玄晖咏，依依此夕同。
779.035 【春云】邓倚
摇曳自西东，依林又逐风。势移青道里，影泛绿波中。
夕霁方明日，朝阳复蔽空。度关随去马，出塞引归鸿。
色任寒暄变，光将远近同。为霖如见用，还得助成功。
779.036 【登云梯】汤洙
谢客常游处，层峦枕碧溪。经过殊俗境，登陟象云梯。
步步劳山屐，行行蹑涧霓。迥临天路广，俯眺夕阳低。
赏咏情弥惬，风尘事已睽。前修如可慕，投足固思齐。
779.037 【登云梯】殷琮
碧落远澄澄，青山路可升。身轻疑易蹋，步独觉难凭。
逦迤排将近，回翔势渐登。上宁愁屈曲，高更喜超腾。
江树遥分蔼，山岚宛若凝。赤城容许到，敢惮百千层。
779.038 【秋山极天净】朱延龄
雨洗高秋净，天临大野闲。葱茏清万象，缭绕出层山。
日落千峰上，云销万壑间。绿萝霜后翠，红叶雨来殷。
散彩辉吴甸，分形压楚关。欲寻霄汉路，延首愿登攀。
