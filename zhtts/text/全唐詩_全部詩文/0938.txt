第833卷 貫休
833.01 【壽春節進】貫休
聖運關天紀，龍飛古帝基。振搖三蜀地，聳發萬年枝。
出震同中古，承乾動四夷。恩頒新命廣，淚向舊朝垂。
大寶歸玄讖，殊祥出遠池。法天深罔測，體聖妙難知。
儉德爲全德，無思契十思。丕圖非力致，英武悉天資。
正直方親切，回邪豈敢窺。將排頗與牧，相得稷兼夔。
鹽出符真主，麟來合大規。賡歌隨羽籥，奕葉斅伊祁。
寡慾情雖泰，憂民色未怡。盛如唐創業，宛勝晉朝儀。
旰食宮鶯囀，宵衣禁漏遲。多於湯土地，還有禹胼胝。
視物如傷日，勝殘去殺時。守文情的的，無逸戒孜孜。
軒頊風重振，皇唐鼎創移。始聞呈瑞石，又報產靈芝。
覆幬高緣大，包容妙在卑。兄呼春赫日，師指佛牟尼。
佳氣宸居合，淳風樂府吹。急賢彰帝業，解網見天慈。
粟赤千千窖，軍雄萬萬兒。八蠻須稽顙，四海仰昌期。
玉輦嬪嬙擁，宮花錦繡欹。堯雲同靉靆，漢祖太驅馳。
氛祲根株盡，澆訛朕兆隳。山河方有截，野逸詔無遺。
境靜消鋒鏑，田香熟稻【麻黍】。夢中逢傅說，殿上見辛毗。
金鏡懸千古，彤雲起四維。盛行唐典法，再睹舜雍熙。
祝壽乾文動，郊天太一隨。煌煌還宿衛，亹亹葉聲詩。
飲醴和甘雨，非煙繞御帷。銀輪隨寶馬，玉沼見金龜。
杳杳聞韻濩，重重降撫綏。魏徵須卻出，葛亮更何之。
簡約逾前古，昇平美不疑。觸邪羊唅唅，鼓腹叟嘻嘻。
邁五方雲大，超三始見奇。錦霞連紫極，仙鳥下峨眉。
謝傅還爲傅，周師又作師。納隍爲永任，從諫契無爲。
子子寰瀛主，孫孫日月旗。壽春嗟壽域，萬國盡虔祈。
捧日三車子，恭思八彩眉。願將七萬歲，匍匐拜瑤墀。
833.02 【送僧之安南】貫休
安南千萬裏，師去趣何長。鬢有炎州雪，心爲異國香。
退牙山象惡，過海布帆荒。早作歸吳計，無忘父母鄉。
833.03 【送僧歸剡山】貫休
遠逃爲亂處，寺與石城連。木落歸山路，人初刈剡田。
荒林猴咬慄，戰地鬼多年。好去楞伽子，精修莫偶然。
833.04 【送僧入幽州】貫休
高士高無敵，騰騰話入燕。無人知爾意，向我道非禪。
慄徑穿蕃冢，狼聲隔遠煙。槃山多道侶，應未有歸年。
833.05 【送僧遊五臺】貫休
羨師遊五頂，乞食值年豐。去去誰爲侶，棲棲力已充。
濁河高岸拆，衰草古城空。必到華嚴寺，憑師問辨公。
833.06 【送僧入五泄】貫休
五泄江山寺，禪林境最奇。九年喫菜粥，此事少人知。
山響僧擔谷，林香豹乳兒。伊餘頭已白，不去更何之。
833.07 【題令宣和尚院】貫休
軒窗領嵐翠，師得世情忘。惟愛談諸祖，曾經宿大荒。
泉聲淹臥榻，雲片犯爐香。寄語題門者，看經在上方。
833.08 【寄四明閭丘道士二首】貫休
淮海兵荒日，分飛直至今。知擔諸子出，卻入四明深。
衣必編仙草，僧應共慄林。秋風溪上路，應得一相尋。
三千功未了，大道本無程。好共禪師好，常將藥犬行。
石門紅蘚剝，柘塢白雲生。莫認無名是，無名已是名。
833.09 【經士馬中作】貫休
偷兒成大寇，處處起煙塵。黃葉滿空宅，青山見俗人。
妖星芒刺越，鬼哭勢連秦。惆悵還惆悵，茫茫江海濱。
833.010 【士馬後見赤松舒道士】貫休
滿眼盡瘡痍，相逢相對悲。亂階猶未已，一柱若爲支。
堰茗蒸紅棗，看花似好時。不知今日後，吾道竟何之。
833.011 【題方公院寄夏侯明府】貫休
銀地有餘光，方公道益芳。誰分修藏力，頂有剃頭霜。
經勘松風燥，檐垂塢茗香。終須結西社，此縣似柴桑。
833.012 【與劉象正字】貫休
獨居三島上，花竹映柴關。道廣羣仙惜，名成萬事閒。
病多唯縱酒，靜極不思山。唯有逍遙子，時時自往還。
833.013 【懷智體道人】貫休
棲碧思吾友，庭鶯百囀時。唯應一處住，方得不相思。
雲水淹門閫，春雷在樹枝。平生無限事，不獨白雲知。
833.014 【贈晦公禪人】貫休
流陽爲役者，相訪葉紛紛。有句雖如我，無心未似君。
構林青及竹，茆屋暖於雲。何日相將去，千山麋鹿羣。
833.015 【寄靜林別墅胡進士兄弟】貫休
見說山居好，書樓被翠侵。燒熛汀島境，月色弟兄吟。
犬吠黃椑落，牛歸紅樹深。仍聞多白菌，應許一相尋。
833.016 【懷赤松故舒道士】貫休
可惜復可惜，如今何所之。信來堪大慟，餘複用生爲。
亂世今交鬥，玄宮玉柱隳。春風五陵道，回首不勝悲。
833.017 【偶作】貫休
無端爲五字，字字鬢星星。只覺人情薄，空餘鶴眼青。
砌莎藏墜果，窗雪浸殘經。只有歸山計，茫茫何所營。
833.018 【春日許徵君見訪】貫休
龍鍾多病後，日望遇昇平。遠念穿嵩雪，前林囀早鶯。
廚香烹瓠葉，道友扣門聲。還似青溪上，微吟踏葉行。
833.019 【經先主廟作】貫休
古廟積煙蘿，威靈及物多。因知曹孟德，爭奈此公何。
樹古雷痕剝，碑荒篆畫訛。今朝冥禱祝，只望息干戈。
833.020 【寄中條道者】貫休
柏梯杉影裏，頭白藥山孫。今古管不得，是非爭肯論。
虎鬚懸瀑滴，禪衲帶苔痕。常恨龍鍾也，無因接話言。
833.021 【夏日晚望】貫休
登臨聊一望，不覺意恞然。陶侃寒溪寺，如今何處邊。
汀沙生旱霧，山火照平川。終事東歸去，干戈滿許田。
833.022 【送僧歸山】貫休
眼青禪帔赤，氣岸出塵埃。霞外終須去，人間作麼來。
崖香泉吐乳，塢燥燒□雷。他日終相覓，山門何處開。
833.023 【覽皎然《渠南鄉集》】貫休
學力不相敵，清還彷彿同。高於寶月月，誰得射鵰弓。
至鑑封姚監，良工遇魯公。如斯深可羨，千古共清風。
833.024 【覽姚合《極玄集》】貫休
至覽如日月，今時即古時。發如邊草白，誰念射聲□。
好鳥挨花落，清風出院遲。知音郭有道，始爲一吟之。
833.025 【大駕西幸秋日聞雷】貫休
軍書日日催，處處起塵埃。黎庶何由泰，鑾輿早晚回。
夏租方減食，秋日更聞雷。莫道蒼蒼意，蒼蒼眼甚開。
833.026 【詩】貫休
經天緯地物，動必計仙才。幾處覓不得，有時還自來。
真風含素髮，秋色入靈臺。吟向霜蟾下，終須神鬼哀。
833.027 【秋末江上望】貫休
莽莽古江濱，紛紛墜葉頻。煙霞誰是主，丘隴自傷神。
吞併寧唯漢，淒涼莫問陳。盡隨流水去，寂莫野花春。
833.028 【乞食僧】貫休
擎鉢貌清羸，天寒出寺遲。朱門當大路，風雪立多時。
似月心常淨，如麻事不知。行人莫輕誚，古佛盡如斯。
833.029 【寒望九峯作】貫休
九朵碧芙蕖，王維圖未圖。層層皆有瀑，一一合吾居。
雨歇如爭出，霜嚴不例枯。世猶多事在，爲爾久躊躇。
833.030 【薊北寒月作】貫休
薊門寒到骨，戰磧雁相悲。古屋不勝雪，嚴風欲斷髭。
清吟得冷句，遠念失佳期。寂寞誰相問，迢迢天一涯。
833.031 【新猿】貫休
尋常看不見，花落樹多苔。忽向高枝發，又從何處來。
風清聲更揭，月苦意彌哀。多少求名者，年年被爾催。
833.032 【懷南嶽隱士二首（一作贈隱者）】貫休
千峯映碧湘，真隱此中藏。餅不煮石喫，眉應似髮長。
風榸支酒甕，鶴蝨落琴牀。雖斅忘機者，斯人尚未忘。
見說祝融峯，擎天勢似騰。藏千尋瀑布，出十八高僧。
古路無人跡，新霞出石棱。終期將爾叟，一一月中登。
833.033 【追憶馮少常】貫休
盛德方清貴，旋聞逐逝波。令人翻不會，積善合如何。
直道登朝晚，分憂及物多。至今新定郡，猶詠袴襦歌。
833.034 【聞閔廷言周璉下第】貫休
前榜年年見，高名日日聞。常因不平事，便欲見吾君。
兄弟居清島，園林生白雲。相思空悵望，庭葉赤紛紛。
833.035 【寄景地判官】貫休
渚宮江上別，倏忽十餘年。舉世唯攻說，多君即不然。
浦珠爲履重，園柳助詩玄。勉力酬知己，昌朝正急賢。
833.036 【讀賈區、賈島集】貫休
區終不下島，島亦不多區。冷格俱無敵，貧根亦似愚。
青雲終嘆命，白閣久圍爐。今日成名者，還堪爲爾籲。
833.037 【送衲僧之江西】貫休
索索復索索，無憑卻有憑。過溪遭惡雨，乞食得幹菱。
只有山相伴，終無事可仍。如逢梅嶺旦，向道只寧馨。
833.038 【故林偶作】貫休
朗吟無一事，孤坐瀔江濆。媚世非吾道，良圖有白雲。
蠹魚開卷落，啄木隔花聞。唯寄壺中客，金丹許共分。
833.039 【寄棲白大師二首】貫休
流浪江湖久，攀緣歲月闌。高名當世重，好句逼人寒。
月苦蟬聲嗄，鍾清柿葉幹。龍鍾千萬裏，擬欲訪師難。
蒼蒼龍闕晚，九陌雜香塵。方外無他事，僧中有近臣。
青門玉露滴，紫閣錦霞新。莫話三峯去，澆風正蕩淳。
833.040 【送人之渤海】貫休
國之東北角，有國每朝天。海力浸不盡，夷風常宛然。
山藏羅剎宅，水雜巨鰲涎。好去吳鄉子，歸來莫隔年。
833.041 【寄李道士】貫休
常見高人說，猶來不偶然。致身同槁木，話道出忘詮。
長嘯仙鍾外，眠楂海月邊。倘修陰奼奼，一望寄餘焉。
833.042 【秋送夏郢歸錢塘】貫休
歸客指吳國，風帆幾日程。新詩陶雪字，玄發有霜莖。
微月生滄海，殘濤傍石城。從茲江島意，應續子陵名。
833.043 【送僧歸翠微】貫休
只衲一個衲，翠微歸舊岑。不知何歲月，即得到師心。
徑繞千峯細，庵開亂木深。倘然雲外老，他日亦相尋。
833.044 【經友生墳】貫休
多君墳在此，令我過悲涼。可惜爲人好，剛須被數將。
白雲從冢出，秋草爲誰荒。不覺頻回首，西風滿白楊。
833.045 【懷洛下盧縉雲】貫休
一減三張價，幽居少室前。豈應貧似我，不得信經年。
木落多詩藁，山枯見墨煙。何時深夜坐，共話草堂禪。
833.046 【送李鉶赴舉】貫休
詩業務經綸，新皆意外新。因知登第榜，不著不平人。
句得孤舟月，心飛九陌塵。明年相賀日，應到曲江濱。
833.047 【寶禪師見訪】貫休
山兄心似我，岸谷亦難交。不見還相憶，來唯添寂寥。
茶煙粘衲葉，雲水透蘅茆。因話流年事，斯須不可拋。
833.048 【觀棋】貫休
逸格格難及，半先相遇稀。落花方滿地，一局到斜暉。
褚胤死不死，將軍飛已飛。今朝慚一行，無以造玄微。
833.049 【題一上人經閣】貫休
鳥外何須去，衣如蘚亦從。但能無一事，即是住孤峯。
雨歇雲埋閣，月明霜灑松。師心多似我，所以訪師重。
833.050 【和毛學士舍人早春】貫休
陋巷冬將盡，東風細雜籃。解牽窗夢遠，先是澗梅諳。
茶癖金鐺快，松香玉露含。書齋山帚撅，盤饌藥花甘。
雅得琴中妙，常挪臉似酣。雪消聞苦蟄，氣候似宜蠶。
密勿須清甲，朝歸繞碧潭。丹心空拱北，新作繼周南。
竹杖無斑點，紗巾不著簪。大朝名益重，後進力皆覃。
至理雖亡一，臣時亦說三。不知門下客，誰上晏嬰驂。
