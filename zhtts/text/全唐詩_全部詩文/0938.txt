第833卷 贯休
833.01 【寿春节进】贯休
圣运关天纪，龙飞古帝基。振摇三蜀地，耸发万年枝。
出震同中古，承乾动四夷。恩颁新命广，泪向旧朝垂。
大宝归玄谶，殊祥出远池。法天深罔测，体圣妙难知。
俭德为全德，无思契十思。丕图非力致，英武悉天资。
正直方亲切，回邪岂敢窥。将排颇与牧，相得稷兼夔。
盐出符真主，麟来合大规。赓歌随羽籥，奕叶斅伊祁。
寡欲情虽泰，忧民色未怡。盛如唐创业，宛胜晋朝仪。
旰食宫莺啭，宵衣禁漏迟。多于汤土地，还有禹胼胝。
视物如伤日，胜残去杀时。守文情的的，无逸戒孜孜。
轩顼风重振，皇唐鼎创移。始闻呈瑞石，又报产灵芝。
覆帱高缘大，包容妙在卑。兄呼春赫日，师指佛牟尼。
佳气宸居合，淳风乐府吹。急贤彰帝业，解网见天慈。
粟赤千千窖，军雄万万儿。八蛮须稽颡，四海仰昌期。
玉辇嫔嫱拥，宫花锦绣欹。尧云同叆叇，汉祖太驱驰。
氛祲根株尽，浇讹朕兆隳。山河方有截，野逸诏无遗。
境静消锋镝，田香熟稻【麻黍】。梦中逢傅说，殿上见辛毗。
金镜悬千古，彤云起四维。盛行唐典法，再睹舜雍熙。
祝寿乾文动，郊天太一随。煌煌还宿卫，亹亹叶声诗。
饮醴和甘雨，非烟绕御帷。银轮随宝马，玉沼见金龟。
杳杳闻韵濩，重重降抚绥。魏徵须却出，葛亮更何之。
简约逾前古，升平美不疑。触邪羊唅唅，鼓腹叟嘻嘻。
迈五方云大，超三始见奇。锦霞连紫极，仙鸟下峨眉。
谢傅还为傅，周师又作师。纳隍为永任，从谏契无为。
子子寰瀛主，孙孙日月旗。寿春嗟寿域，万国尽虔祈。
捧日三车子，恭思八彩眉。愿将七万岁，匍匐拜瑶墀。
833.02 【送僧之安南】贯休
安南千万里，师去趣何长。鬓有炎州雪，心为异国香。
退牙山象恶，过海布帆荒。早作归吴计，无忘父母乡。
833.03 【送僧归剡山】贯休
远逃为乱处，寺与石城连。木落归山路，人初刈剡田。
荒林猴咬栗，战地鬼多年。好去楞伽子，精修莫偶然。
833.04 【送僧入幽州】贯休
高士高无敌，腾腾话入燕。无人知尔意，向我道非禅。
栗径穿蕃冢，狼声隔远烟。槃山多道侣，应未有归年。
833.05 【送僧游五台】贯休
羡师游五顶，乞食值年丰。去去谁为侣，栖栖力已充。
浊河高岸拆，衰草古城空。必到华严寺，凭师问辨公。
833.06 【送僧入五泄】贯休
五泄江山寺，禅林境最奇。九年吃菜粥，此事少人知。
山响僧担谷，林香豹乳儿。伊余头已白，不去更何之。
833.07 【题令宣和尚院】贯休
轩窗领岚翠，师得世情忘。惟爱谈诸祖，曾经宿大荒。
泉声淹卧榻，云片犯炉香。寄语题门者，看经在上方。
833.08 【寄四明闾丘道士二首】贯休
淮海兵荒日，分飞直至今。知担诸子出，却入四明深。
衣必编仙草，僧应共栗林。秋风溪上路，应得一相寻。
三千功未了，大道本无程。好共禅师好，常将药犬行。
石门红藓剥，柘坞白云生。莫认无名是，无名已是名。
833.09 【经士马中作】贯休
偷儿成大寇，处处起烟尘。黄叶满空宅，青山见俗人。
妖星芒刺越，鬼哭势连秦。惆怅还惆怅，茫茫江海滨。
833.010 【士马后见赤松舒道士】贯休
满眼尽疮痍，相逢相对悲。乱阶犹未已，一柱若为支。
堰茗蒸红枣，看花似好时。不知今日后，吾道竟何之。
833.011 【题方公院寄夏侯明府】贯休
银地有馀光，方公道益芳。谁分修藏力，顶有剃头霜。
经勘松风燥，檐垂坞茗香。终须结西社，此县似柴桑。
833.012 【与刘象正字】贯休
独居三岛上，花竹映柴关。道广群仙惜，名成万事闲。
病多唯纵酒，静极不思山。唯有逍遥子，时时自往还。
833.013 【怀智体道人】贯休
栖碧思吾友，庭莺百啭时。唯应一处住，方得不相思。
云水淹门阃，春雷在树枝。平生无限事，不独白云知。
833.014 【赠晦公禅人】贯休
流阳为役者，相访叶纷纷。有句虽如我，无心未似君。
构林青及竹，茆屋暖于云。何日相将去，千山麋鹿群。
833.015 【寄静林别墅胡进士兄弟】贯休
见说山居好，书楼被翠侵。烧熛汀岛境，月色弟兄吟。
犬吠黄椑落，牛归红树深。仍闻多白菌，应许一相寻。
833.016 【怀赤松故舒道士】贯休
可惜复可惜，如今何所之。信来堪大恸，余复用生为。
乱世今交斗，玄宫玉柱隳。春风五陵道，回首不胜悲。
833.017 【偶作】贯休
无端为五字，字字鬓星星。只觉人情薄，空馀鹤眼青。
砌莎藏坠果，窗雪浸残经。只有归山计，茫茫何所营。
833.018 【春日许征君见访】贯休
龙钟多病后，日望遇升平。远念穿嵩雪，前林啭早莺。
厨香烹瓠叶，道友扣门声。还似青溪上，微吟踏叶行。
833.019 【经先主庙作】贯休
古庙积烟萝，威灵及物多。因知曹孟德，争奈此公何。
树古雷痕剥，碑荒篆画讹。今朝冥祷祝，只望息干戈。
833.020 【寄中条道者】贯休
柏梯杉影里，头白药山孙。今古管不得，是非争肯论。
虎须悬瀑滴，禅衲带苔痕。常恨龙钟也，无因接话言。
833.021 【夏日晚望】贯休
登临聊一望，不觉意恞然。陶侃寒溪寺，如今何处边。
汀沙生旱雾，山火照平川。终事东归去，干戈满许田。
833.022 【送僧归山】贯休
眼青禅帔赤，气岸出尘埃。霞外终须去，人间作么来。
崖香泉吐乳，坞燥烧□雷。他日终相觅，山门何处开。
833.023 【览皎然《渠南乡集》】贯休
学力不相敌，清还仿佛同。高于宝月月，谁得射雕弓。
至鉴封姚监，良工遇鲁公。如斯深可羡，千古共清风。
833.024 【览姚合《极玄集》】贯休
至览如日月，今时即古时。发如边草白，谁念射声□。
好鸟挨花落，清风出院迟。知音郭有道，始为一吟之。
833.025 【大驾西幸秋日闻雷】贯休
军书日日催，处处起尘埃。黎庶何由泰，銮舆早晚回。
夏租方减食，秋日更闻雷。莫道苍苍意，苍苍眼甚开。
833.026 【诗】贯休
经天纬地物，动必计仙才。几处觅不得，有时还自来。
真风含素发，秋色入灵台。吟向霜蟾下，终须神鬼哀。
833.027 【秋末江上望】贯休
莽莽古江滨，纷纷坠叶频。烟霞谁是主，丘陇自伤神。
吞并宁唯汉，凄凉莫问陈。尽随流水去，寂莫野花春。
833.028 【乞食僧】贯休
擎钵貌清羸，天寒出寺迟。朱门当大路，风雪立多时。
似月心常净，如麻事不知。行人莫轻诮，古佛尽如斯。
833.029 【寒望九峰作】贯休
九朵碧芙蕖，王维图未图。层层皆有瀑，一一合吾居。
雨歇如争出，霜严不例枯。世犹多事在，为尔久踌躇。
833.030 【蓟北寒月作】贯休
蓟门寒到骨，战碛雁相悲。古屋不胜雪，严风欲断髭。
清吟得冷句，远念失佳期。寂寞谁相问，迢迢天一涯。
833.031 【新猿】贯休
寻常看不见，花落树多苔。忽向高枝发，又从何处来。
风清声更揭，月苦意弥哀。多少求名者，年年被尔催。
833.032 【怀南岳隐士二首（一作赠隐者）】贯休
千峰映碧湘，真隐此中藏。饼不煮石吃，眉应似发长。
风榸支酒瓮，鹤虱落琴床。虽斅忘机者，斯人尚未忘。
见说祝融峰，擎天势似腾。藏千寻瀑布，出十八高僧。
古路无人迹，新霞出石棱。终期将尔叟，一一月中登。
833.033 【追忆冯少常】贯休
盛德方清贵，旋闻逐逝波。令人翻不会，积善合如何。
直道登朝晚，分忧及物多。至今新定郡，犹咏袴襦歌。
833.034 【闻闵廷言周琏下第】贯休
前榜年年见，高名日日闻。常因不平事，便欲见吾君。
兄弟居清岛，园林生白云。相思空怅望，庭叶赤纷纷。
833.035 【寄景地判官】贯休
渚宫江上别，倏忽十馀年。举世唯攻说，多君即不然。
浦珠为履重，园柳助诗玄。勉力酬知己，昌朝正急贤。
833.036 【读贾区、贾岛集】贯休
区终不下岛，岛亦不多区。冷格俱无敌，贫根亦似愚。
青云终叹命，白阁久围炉。今日成名者，还堪为尔吁。
833.037 【送衲僧之江西】贯休
索索复索索，无凭却有凭。过溪遭恶雨，乞食得干菱。
只有山相伴，终无事可仍。如逢梅岭旦，向道只宁馨。
833.038 【故林偶作】贯休
朗吟无一事，孤坐瀔江濆。媚世非吾道，良图有白云。
蠹鱼开卷落，啄木隔花闻。唯寄壶中客，金丹许共分。
833.039 【寄栖白大师二首】贯休
流浪江湖久，攀缘岁月阑。高名当世重，好句逼人寒。
月苦蝉声嗄，钟清柿叶干。龙钟千万里，拟欲访师难。
苍苍龙阙晚，九陌杂香尘。方外无他事，僧中有近臣。
青门玉露滴，紫阁锦霞新。莫话三峰去，浇风正荡淳。
833.040 【送人之渤海】贯休
国之东北角，有国每朝天。海力浸不尽，夷风常宛然。
山藏罗刹宅，水杂巨鳌涎。好去吴乡子，归来莫隔年。
833.041 【寄李道士】贯休
常见高人说，犹来不偶然。致身同槁木，话道出忘诠。
长啸仙钟外，眠楂海月边。倘修阴姹姹，一望寄余焉。
833.042 【秋送夏郢归钱塘】贯休
归客指吴国，风帆几日程。新诗陶雪字，玄发有霜茎。
微月生沧海，残涛傍石城。从兹江岛意，应续子陵名。
833.043 【送僧归翠微】贯休
只衲一个衲，翠微归旧岑。不知何岁月，即得到师心。
径绕千峰细，庵开乱木深。倘然云外老，他日亦相寻。
833.044 【经友生坟】贯休
多君坟在此，令我过悲凉。可惜为人好，刚须被数将。
白云从冢出，秋草为谁荒。不觉频回首，西风满白杨。
833.045 【怀洛下卢缙云】贯休
一减三张价，幽居少室前。岂应贫似我，不得信经年。
木落多诗藁，山枯见墨烟。何时深夜坐，共话草堂禅。
833.046 【送李铏赴举】贯休
诗业务经纶，新皆意外新。因知登第榜，不著不平人。
句得孤舟月，心飞九陌尘。明年相贺日，应到曲江滨。
833.047 【宝禅师见访】贯休
山兄心似我，岸谷亦难交。不见还相忆，来唯添寂寥。
茶烟粘衲叶，云水透蘅茆。因话流年事，斯须不可抛。
833.048 【观棋】贯休
逸格格难及，半先相遇稀。落花方满地，一局到斜晖。
褚胤死不死，将军飞已飞。今朝惭一行，无以造玄微。
833.049 【题一上人经阁】贯休
鸟外何须去，衣如藓亦从。但能无一事，即是住孤峰。
雨歇云埋阁，月明霜洒松。师心多似我，所以访师重。
833.050 【和毛学士舍人早春】贯休
陋巷冬将尽，东风细杂篮。解牵窗梦远，先是涧梅谙。
茶癖金铛快，松香玉露含。书斋山帚撅，盘馔药花甘。
雅得琴中妙，常挪脸似酣。雪消闻苦蛰，气候似宜蚕。
密勿须清甲，朝归绕碧潭。丹心空拱北，新作继周南。
竹杖无斑点，纱巾不著簪。大朝名益重，后进力皆覃。
至理虽亡一，臣时亦说三。不知门下客，谁上晏婴骖。
