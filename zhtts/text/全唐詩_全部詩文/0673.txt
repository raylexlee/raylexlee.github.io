第660卷 羅隱
660.01 【送支使蕭中丞赴闕】羅隱
八年刀筆到京華，歸去青冥路未賒。今日風流卿相客，
舊時基業帝王家。彤庭綵鳳雖添瑞，望府紅蓮已減花。
從此常僚如有問，海邊麋鹿鬥邊槎。
660.02 【送人歸湘中兼寄舊知】羅隱
青溪煙雨九華山，亂後應同夢寐間。萬里分飛休掩袂，
兩旬相見且開顏。君依宰相貂蟬貴，我戀王門鬢髮斑。
爲謝伏波筵上客，幾時金印擬西還。
660.03 【自貽】羅隱
衰老應難更進趨，藥畦經卷自朝晡。縱無顯效亦藏拙，
若有所成甘守株。漢武巡遊虛軋軋，秦皇吞併謾驅驅。
如何只見丁家鶴，依舊遼東嘆綠蕪。
660.04 【暇日感懷因寄同院吳蛻拾遺】羅隱
璧池清秩訪燕臺，曾捧瀛洲札翰來。今日二難俱大夜，
當時三幅謾高才。戲悲槐市便便笥，狂憶樟亭滿滿杯。
猶幸小蘭同舍在，每因相見即銜哀。
660.05 【偶興】羅隱
逐隊隨行二十春，曲江池畔避車塵。
如今贏得將衰老，閒看人間得意人。
660.06 【題鑿石山僧院】羅隱
日夜潮聲送是非，一回登眺一忘機。
憐師好事無人見，不把蘭芽染褐衣。
660.07 【圉城偶作】羅隱
東望陳留日欲曛，每因刀筆想夫君。
自從郭泰碑銘後，只見黃金不見文。
660.08 【烏程】羅隱
兩府攀陪十五年，郡中甘雨幕中蓮。
一瓶猶是烏程酒，須對霜風度泫然。
660.09 【送楊鍊師卻歸貞浩巖】羅隱
宦途不復更經營，歸去東南任意行。別後幾回思會面，
到來相見似前生。久居竹蓋知勤苦，舊業蓮峯想變更。
爲謝佯狂吳道士，耳中時有鐵船聲。
660.010 【暇日投錢尚父】羅隱
牛鬥星邊女宿間，棟樑虛敞麗江關。望高漢相東西閣，
名重淮王大小山。醴設鬥傾金鑿落，馬歸爭撼玉連環。
自慚麋鹿無能事，未報深恩鬢已斑。
660.011 【覽晉史（張翰思吳中鱸鱠蓴羹）】羅隱
齊王僚屬好男兒，偶覓東歸便得歸。滿目路岐拋似夢，
一船風雨去如飛。盤擎紫線蓴初熟，箸撥紅絲鱠正肥。
惆悵途中無限事，與君千載兩忘機。
660.012 【感別元帥尚父（一作病中上錢尚父）】羅隱
玉函瑤檢下臺司，記得當時捧領時。半壁龍蛇蟠造化，
滿筐山嶽動神祇。疲牛舐犢心猶切，陰鶴鳴雛力已衰。
稚子不才身抱疾，日窺貞跡淚雙垂。
660.013 【尚父偶建小樓，特摛麗藻絕句不敢稱揚三首】羅隱
結構叨馮柱石才，敢期幢蓋此裴回。
陽春曲調高誰和，盡日焚香倚隗臺。
玳簪珠履愧非才，時憑闌干首重回。
只待淮妖剪除後，別傾卮酒賀行臺。
闌檻初成愧楚才，不知星彩尚迂迴。
風流孔令陶鈞外，猶記山妖逼小臺。
660.014 【題玄同先生草堂三首】羅隱
杳杳諸天路，蒼蒼大滌山。景輿留不得，毛節去應閒。
相府舊知己，教門新啓關。太平匡濟術，流落在人間。
先生訣行日，曾奉數行書。意密尋難會，情深恨有餘。
石橋春暖後，句漏藥成初。珍重雲兼鶴，從來不定居。
常時憶討論，歷歷事猶存。酒向餘杭盡，雲從大滌昏。
往來無道侶，歸去有臺恩。自此玄言絕，長應閉洞門。
660.015 【城西作】羅隱
從軍無一事，終日掩空齋。道薄交遊少，才疏進取乖。
野禽鳴聒耳，庭草綠侵階。幸自同樗櫟，何妨愜所懷。
660.016 【冬暮城西晚眺】羅隱
謬忝蓮華幕，虛沾柏署官。欹危長抱疾，衰老不禁寒。
時事已日過，世途行轉難。千崖兼萬壑，只向望中看。
660.017 【秋霽後】羅隱
淨碧山光冷，圓明露點勻。渚蓮丹臉恨，堤柳翠眉顰。
蟬已送行客，雁應辭主人。蠅蚊漸無況，日晚自相親。
660.018 【茅齋】羅隱
從事不從事，養生非養生。職爲尸祿本，官是受恩名。
時態已相失，歲華徒自驚。西齋一卮酒，衰老與誰傾。
660.019 【使者】羅隱
使者銜中旨，崎嶇萬里行。人心猶未革，天意似難明。
四海霍光第，六宮張奉營。陪臣無以報，西望不勝情。
660.020 【途中逢劉知遠】羅隱
吳楚煙波裏，巢由季孟間。只言無事貴，不道致身閒。
別渚蓮根斷，歸心桂樹頑。空勞鍾璞意，塵世隔函關。
660.021 【遁跡】羅隱
遁跡知安住，沾襟欲奈何。朝廷猶禮樂，郡邑忍干戈。
華馬憑誰問，胡塵自此多。因思漢明帝，中夜憶廉頗。
660.022 【隴頭水】羅隱
借問隴頭水，年年恨何事。全疑嗚咽聲，中有徵人淚。
自古無長策，況我非深智。何計謝潺湲，一宵空不寐。
660.023 【秦中富人】羅隱
高高起華堂，區區引流水。糞土金玉珍，猶嫌未奢侈。
陋巷滿蓬蒿，誰知有顏子。
660.024 【思歸行（一作於濆詩）】羅隱
不耕南畝田，爲愛東堂桂。身同樹上花，一落又經歲。
交親亦相薄，知己恩潛替。日開十二門，自是無歸計。
660.025 【即事中元甲子（一作韋莊詩）】羅隱
三秦流血已成川，塞上黃雲戰馬閒。只有羸兵填渭水，
終無奇事出商山。田園已沒紅塵內，弟侄相逢白刃間。
惆悵翠華猶未返，淚痕空滴劍文斑。
660.026 【魏城逢故人（一題作綿谷回寄蔡氏昆仲）】羅隱
一年兩度錦江遊，前值東風后值秋。芳草有情皆礙馬，
好雲無處不遮樓。山將別恨和心斷，水帶離聲入夢流。
今日因君試回首，淡煙喬木隔綿州。
660.027 【遊江夏口】羅隱
醉別江東酒一杯，往年曾此駐塵埃。魚聽建業歌聲過，
水看瞿塘雪影來。黃祖不能容賤客，費禕終是負仙才。
平生膽氣平生恨，今日江邊首懶回。
660.028 【春思】羅隱
盪漾春風淥似波，惹情搖恨去傞傞。燕翻永日音聲好，
柳舞空城意緒多。蜀國暖回溪峽浪，衛娘清轉遏雲歌。
可憐戶外桃兼李，仲蔚蓬蒿奈爾何。
660.029 【黃鶴驛寓題】羅隱
野雲芳草繞離鞭，敢對青樓倚少年。秋色未催榆塞雁，
人心先下洞庭船。高歌酒市非狂者，大嚼屠門亦偶然。
車馬同歸莫同恨，古人頭白盡林泉。
660.030 【安陸贈徐礪】羅隱
靈蛇橋下水聲聲，曾向橋邊話別情。一榻偶依陳太守，
三年深憶禰先生。塵欺鬢色非前事，火爇蓬根有去程。
還把餘杯重相勸，不堪秋色背鄖城。
660.031 【寄鍾常侍】羅隱
一從朱履步金臺，櫱苦冰寒奉上臺。峻節不由人學得，
遠途終是自將來。風高漸展摩天翼，幹聳方呈構廈材。
應笑樟亭舊同舍，九州無驗滿爐灰。
660.032 【中秋夜不見月】羅隱
陰雲薄暮上空虛，此夕清光已破除。
只恐異時開霽後，玉輪依舊養蟾蜍。
660.033 【魏博羅令公附卷有回】羅隱
寒門雖得在諸宗，棲北巢南恨不同。馬上固慚消髀肉，
幄中由羨愈頭風。蹉跎歲月心仍切，迢遞江山夢未通。
深荷吾宗有知己，好將刀筆爲英雄。
660.034 【寄處默師】羅隱
甘露捲簾看雨腳，樟亭倚柱望潮頭。十年顧我醉中過，
兩地與師方外遊。久隔兵戈常寄夢，近無書信更堪憂。
香爐煙靄虎溪月，終棹鐵船尋惠休。
660.035 【病中上錢尚父】羅隱
左腳方行右臂攣，每慚名跡污賓筵。縱饒吳土容衰病，
爭奈燕臺費料錢。藜杖已幹難更把，竹輿雖在不堪懸。
深恩重德無言處，回首浮生淚泫然。
