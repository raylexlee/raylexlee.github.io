第515卷 朱慶餘
515.01 【省試晦日與同志昆明池泛舟】朱慶餘
故人同泛處，遠色望中明。靜見沙痕露，微思月魄生。
週迴餘雪在，浩渺暮雲平。戲鳥隨蘭棹，空波盪石鯨。
劫灰難問理，島樹偶知名。自省曾追賞，無如此日情。
515.02 【送崔拾遺赴闕】朱慶餘
清貌凌寒玉，朝來拜拾遺。行承天子詔，去感主人知。
劍佩分班日，風霜獨立時。名高住不得，非與九霄期。
515.03 【酬李處士見贈】朱慶餘
幹上非無援，纔多卻累身。雲霄未得路，江海作閒人。
久別唯謀道，相逢不話貧。行藏一如此，可便老風塵。
515.04 【送僧遊溫州】朱慶餘
夏滿隨所適，江湖非系緣。卷經離嶠寺，隔葦上秋船。
水落無風夜，猿啼欲雨天。石門期獨往，謝守有遺篇。
515.05 【夢謝亭】朱慶餘
夢後何人見，孤亭似舊時。褰開誠得地，冥感竟因詩。
不往過應少，悲來下獨遲。顧慚非謝客，靈貺杳難追。
515.06 【河亭】朱慶餘
孤亭臨絕岸，猿鳥識幽蹊。花落曾誰到，詩成獨未題。
潮痕經雨在，石筍與杉齊。謝守便登陟，秋來屐齒低。
515.07 【送吳秀才之山西】朱慶餘
澤潞西邊路，蘭橈北去人。出門誰恨別，投分不緣貧。
杯酒從年少，知音在日新。東湖發詩意，夏卉竟如春。
515.08 【和處州嚴郎中游南溪】朱慶餘
四望非人境，從前洞穴深。潭清蒲遠岸，嵐積樹無陰。
看草初移屐，捫蘿忽並簪。世嫌山水僻，誰伴謝公吟。
515.09 【秋宵宴別盧侍御】朱慶餘
風亭弦管絕，玉漏一聲新。綠茗香醒酒，寒燈靜照人。
清班無意戀，素業本來貧。明發青山道，誰逢去馬塵。
515.010 【酬於訢校書見貽】朱慶餘
能□得從軍，清嬴□□□。綺羅徒滿目，山水不離心。
暫別愁花老，相思倚竹陰。家貧無以養，未可話抽簪。
515.011 【送石協律歸吳興別業】朱慶餘
識來無定居，此去復何如。一與耕者遇，轉將朝客疏。
資身唯藥草，教子但詩書。曾許黃庭本，斯言豈合虛。
515.012 【同盧校書遊新興寺】朱慶餘
山深雲景別，有寺亦堪過。才子將迎遠，林僧氣性和。
潭清蒲影定，松老鶴聲多。豈不思公府，其如野興何。
515.013 【送馬秀才】朱慶餘
清貌不識睡，見來嘗苦吟。風塵歸省日，江海寄家心。
與鶴期前島，隨僧過遠林。相於竟何事，無語與知音。
515.014 【贈律師院】朱慶餘
粉壁通蓮徑，扁舟到不迷。葦聲過枕上，湖色滿窗西。
但見修行苦，誰論夏臘低。閒看種來樹，已覺與身齊。
515.015 【送僧往臺嶽】朱慶餘
五城初罷講，海上憶閒行。觸雪麻衣靜，登山竹錫輕。
天寒嶽寺出，日晚島泉清。坐與幽期遇，何人識此情。
515.016 【送惠雅上人西遊】朱慶餘
五湖僧獨往，此去與誰期。興遠常憐鶴，禪餘肯廢詩。
望雲回寺晚，爲講到城遲。還想安居日，應當後夏時。
515.017 【將之上京留別淮南書記李侍御】朱慶餘
半似無名位，門當靜處開。人心皆向德，物色不供才。
酒興春邊過，軍謀意外來。取名榮相府，卻慮詔書催。
515.018 【送祝秀才歸衢州】朱慶餘
舊隱縠溪上，憶歸年已深。學徒花下別，鄉路雪邊尋。
騎吏陪春賞，江僧伴晚吟。高科如在意，當自惜光陰。
515.019 【過孟浩然舊居】朱慶餘
命合終山水，才非不稱時。冢邊空有樹，身後獨無兒。
散盡詩篇本，長存道德碑。平生誰見重，應只是王維。
515.020 【送虛上人遊天台】朱慶餘
青冥通去路，誰見獨隨緣。此地春前別，何山夜後禪。
石橋隱深樹，朱闕見晴天。好是修行處，師當住幾年。
515.021 【孔尚書致仕因而有寄贈】朱慶餘
高人心易足，三表乞身閒。與世長疏索，唯僧得往還。
直聲留闕下，生事在林間。時復逢清景，乘車看遠山。
515.022 【和處州韋使君新開南溪】朱慶餘
地裏光圖讖，樵人共說深。悠然想高躅，坐使變荒岑。
疏鑿因殊舊，亭臺亦自今。靜容猿暫下，閒與鶴同尋。
轉旆馴禽起，褰帷瀑溜侵。石稀潭見底，嵐暗樹無陰。
躋險難通屐，攀棲稱抱琴。雲風開物意，潭水識人心。
攜榼巡花遍，移舟惜景沈。世嫌山水僻，誰伴謝公吟。
515.023 【送羅先輩書記歸後卻還閩中留別】朱慶餘
同是越人從小別，忽歸鄉里見皆驚。湖邊訪舊知誰在，
幕下留歡但覺榮。望嶺又生紅槿思，登車豈倦白雲程。
況當季父承恩日，廉問南州政已成。
515.024 【送浙東陸中丞】朱慶餘
坐將文教鎮藩維，花滿東南聖主知。公務肯容私暫入，
豐年長與德相隨。無賢不是朱門客，有子皆如玉樹枝。
自愛此身居樂土，詠歌林下日忘疲。
515.025 【送元處士遊天台】朱慶餘
青冥路口絕人行，獨與僧期上赤城。樹列煙嵐春更好，
溪藏冰雪夜偏明。空山雉雊禾苗短，野館風來竹氣清。
若過石橋看瀑布，不妨高處便題名。
515.026 【吳興新堤】朱慶餘
春堤一望思無涯，樹勢還同水勢斜。深映菰蒲三十里，
晴分功利幾千家。謀成既不勞人力，境遠偏宜隔浪花。
若與青山長作固，汀洲肯恨柳絲遮。
515.027 【酬蕭員外見寄】朱慶餘
麥風吹雨正徘徊，忽報書從郡閣來。道薄謬應宗伯選，
詩成徒費謝公才。九霄示路空知感，十上驚魂尚未回。
勝寄幸容溪館宿，龍鍾慚見妓筵開。倘期霽後陪新興，
一滴還須當一杯。
515.028 【台州鄭員外郡齋雙鶴】朱慶餘
丹頂分明音響別，況聞來處隔雲濤。情懸碧落飛何晚，
立近清池意自高。向夜雙棲驚玉漏，臨軒對舞拂朱袍。
仙郎爲爾開籠早，莫慮迴翔損羽毛。
515.029 【送竇秀才】朱慶餘
江南才子日紛紛，少有篇章得似君。清話未同山寺宿，
離歌已向客亭聞。梅天馬上愁黃鳥，澤國帆前見白雲。
通籍名高年又少，回頭應笑晚從軍。
515.030 【送邵州林使君】朱慶餘
軒車此去也逢時，地近湘南頗入詩。一月計程那是遠，
中年出守未爲遲。水邊花氣燻章服，嶺上嵐光照畫旗。
想得化行風土變，州人應爲立生祠。
515.031 【送饒州張使君】朱慶餘
白頭爲郡清秋別，山水南行豈覺賒。楚老只應思入境，
吳兒從此去移家。館依高嶺分樟葉，路出重江見葦花。
務退唯當吟詠苦，留心曾不在生涯。
515.032 【題開元寺】朱慶餘
西入山門十里程，粉牆書字甚分明。蕭帝壞陵深虎跡，
廣師遺院閉松聲。長廊畫剝僧形影，石壁塵昏客姓名。
何必更將空色遣，眼前人事是浮生。
515.033 【與龐復言攜酒望洞庭】朱慶餘
南湖春色通平遠，貪記詩情忘酒杯。帆自巴陵山下過，
雨從神女峽邊來。青蒲映水疏還密，白鳥翻空去復回。
盡日與君同看望，瞭然勝見畫屏開。
515.034 【送浙東周判官】朱慶餘
久聞從事滄江外，誰謂無官已白頭。來備戎裝嘶數騎，
去持丹詔入孤舟。蟬鳴遠驛殘陽樹，鷺起湖田片雨秋。
到日重陪丞相宴，鏡湖新月在城樓。
515.035 【塞下曲】朱慶餘
萬里去長征，連年慣野營。入羣來擇馬，拋伴去擒生。
箭撚鵰翎闊，弓盤鵲角輕。問看行近遠，西過受降城。
515.036 【送僧】朱慶餘
客行皆有爲，師去是閒遊。野望攜金策，禪棲寄石樓。
山深松翠冷，潭靜菊花秋。幾處題青壁，袈裟濺瀑流。
515.037 【望早日】朱慶餘
窗下聞雞後，蒼茫映遠林。才分天地色，便禁虎狼心。
是處程塗遠，何山洞府深。此時堪佇望，萬象豁塵襟。
515.038 【旅中秋月有懷】朱慶餘
久客未還鄉，中秋倍可傷。暮天飛旅雁，故國在衡陽。
島外歸雲迥，林間墜葉黃。數宵千里夢，時見舊書堂。
515.039 【十六夜月】朱慶餘
昨夜忽已過，冰輪始覺虧。孤光猶不定，浮世更堪疑。
影落澄江海，寒生靜路岐。皎然銀漢外，長有衆星隨。
515.040 【行路難】朱慶餘
世事澆浮後，艱難向此生。人心不自足，公道爲誰平。
德喪淳風盡，年荒蔓草盈。堪悲山下路，非只客中行。
515.041 【閒居冬末寄友人】朱慶餘
短亭分袂後，倚檻思偏孤。雨雪落殘臘，輪蹄在遠塗。
人情難故舊，草色易凋枯。共有男兒事，何年入帝都。
515.042 【望九疑】朱慶餘
浮生猶役役，未得便尋真。白日如無路，青山豈有人。
煙收遙岫小，雨過晚川新。倚杖何凝望，中宵夢往頻。
515.043 【贈陳逸人】朱慶餘
樂道辭榮祿，安居桂水東。得閒多事外，知足少年中。
藥圃無凡草，松庭有素風。朝昏吟步處，琴酒與誰同。
515.044 【湖中閒夜遣興】朱慶餘
釣艇同琴酒，良宵背水濱。風波不起處，星月盡隨身。
浦迥湘菸捲，林香嶽氣春。誰知此中興，寧羨五湖人。
515.045 【題娥皇廟】朱慶餘
娥皇揮涕處，東望九疑天。往事難重問，孤峯尚慘然。
夜深寒峒響，秋近碧蘿鮮。未省明君意，遺蹤萬古傳。
515.046 【送友人赴舉】朱慶餘
世路□□久，嗟君進取身。十年雖苦志，萬里託何人。
處困非乖道，求名本爲親。惟應□□意，先與化龍鱗。
515.047 【中秋月】朱慶餘
自古分功定，唯應缺又盈。一宵當皎潔，四海盡澄清。
靜覺風微起，寒過雪乍傾。孤高稀此遇，吟賞倍牽情。
515.048 【宿山居】朱慶餘
山店燈前客，酬身未有媒。鄉關貧後別，風雨夜深來。
上國求丹桂，衡門長綠苔。堪驚雙鬢雪，不待歲寒催。
515.049 【夏末留別洞庭知己】朱慶餘
清秋時節近，分袂獨悽然。此地折高柳，何門聽暮蟬。
浪搖湖外日，山背楚南天。空感迢迢事，榮歸在幾年。
515.050 【過洞庭】朱慶餘
帆掛狂風起，茫茫既往時。波濤如未息，舟楫亦堪疑。
旅雁投孤島，長天下四維。前程有平處，誰敢與心期。
515.051 【旅中過重陽】朱慶餘
一歲重陽至，羈遊在異鄉。登高思舊友，滿目是窮荒。
草際飛雲片，天涯落雁行。故山籬畔菊，今日爲誰黃。
515.052 【送人下第歸】朱慶餘
獨立身難達，新春與志違。異鄉青草長，故國白頭歸。
岸闊湖波溢，程遙楚岫微。高秋期再會，此去莫忘機。
515.053 【敘吟】朱慶餘
雅道辛勤久，潛疑鬢雪侵。未能酬片善，難更免孤吟。
有景皆牽思，無愁不到心。遙天一輪月，幾夜見西沈。
515.054 【塞下感懷】朱慶餘
塞下閒爲客，鄉心豈易安。程塗過萬里，身事尚孤寒。
竟日風沙急，臨秋草木殘。何年方致主，時拂劍塵看。
515.055 【宿江館】朱慶餘
江館迢遙處，知音信漸賒。夜深鄉夢覺，窗下月明斜。
起雁看荒草，驚波尚白沙。那堪動鄉思，故國在天涯。
515.056 【早梅】朱慶餘
天然根性異，萬物盡難陪。自古承春早，嚴冬鬥雪開。
豔寒宜雨露，香冷隔塵埃。堪把依松竹，良塗一處栽。
515.057 【夏日訪貞上人院】朱慶餘
炎夏尋靈境，高僧澹盪中。命棋隈綠竹，盡日有清風。
流水離經閣，閒雲入梵宮。此時袪萬慮，直似出塵籠。
515.058 【春日旅次】朱慶餘
林中鶯又囀，爲客恨因循。故里遙千里，青春過數春。
弟兄來漸少，歲月去何頻。早晚榮歸計，中堂會所親。
515.059 【贈至寂禪師】朱慶餘
處世唯據衲，禪門幾歲寒。法空無所染，性悟不多看。
竟日門長掩，相逢草自殘。有時尋道侶，飛錫度峯巒。
515.060 【閒居即事】朱慶餘
深嶂多幽景，閒居野興清。滿庭秋雨過，連夜綠苔生。
石面橫琴坐，松陰採藥行。超然塵事外，不似絆浮名。
515.061 【廢宅花】朱慶餘
數樹荒庭上，芬芳映綠苔。自緣逢暖發，不是爲人開。
色豔鶯猶在，香消蝶已回。相從無勝事，誰向此傾杯。
515.062 【寄友人】朱慶餘
當代知音少，相思在此身。一分南北路，長問往來人。
是處應爲客，何門許掃塵。憑書正惆悵，蜀魄數聲新。
515.063 【途中感懷】朱慶餘
世上名利牽，途中意慘然。到家能幾日，爲客便經年。
跡似萍隨水，情同鶴在田。何當功業遂，歸路下遙天。
515.064 【贈道者】朱慶餘
獨住神仙境，門當瀑布開。地多臨水石，行不惹塵埃。
風起松花散，琴鳴鶴翅回。還歸九天上，時有故人來。
515.065 【長安春日野中】朱慶餘
青春思楚地，閒步出秦城。滿眼是岐路，何年見弟兄。
煙霞裝媚景，霄漢指前程。盡日徘徊處，歸鴻過玉京。
515.066 【長城】朱慶餘
秦帝防胡虜，關心倍可嗟。一人如有德，四海盡爲家。
往事乾坤在，荒基草木遮。至今徒者骨，猶自哭風沙。
515.067 【酬李躔侍御】朱慶餘
此去非關興，君行不當遊。無因兩處馬，共飲一溪流。
515.068 【別李侍御後亭夜坐卻寄】朱慶餘
已作亭下別，未忘燈下情。吟多欲就枕，更漏轉分明。
515.069 【題錢宇別墅】朱慶餘
林居向晚饒清景，惜去非關戀酒杯。石淨每因杉露滴，
地幽漸覺水禽來。藥蔬秋後供僧盡，竹杖吟中望月回。
紅葉閒飄籬落迥，行人遠見草堂開。
515.070 【近試上張籍水部（一作閨意獻張水部）】朱慶餘
洞房昨夜停紅燭，待曉堂前拜舅姑。
妝罷低聲問夫婿，畫眉深淺入時無。
515.071 【留別盧玄休歸荊門】朱慶餘
江邊離別心，言罷各沾襟。以我去帆遠，知君離恨深。
雲開孤鳥出，浪起白鷗沈。更作來年約，陽臺許伴尋。
515.072 【採蓮】朱慶餘
隔煙花草遠濛濛，恨個來時路不同。
正是停橈相遇處，鴛鴦飛去急流中。
515.073 【都門晚望】朱慶餘
綠槐花墮御溝邊，步出都門雨後天。
日暮野人耕種罷，烽樓原上一條煙。
515.074 【舜井】朱慶餘
碧甃磷磷不記年，青蘿鎖在小山顛。
向來下視千山水，疑是蒼梧萬里天。
515.075 【商州王中丞留喫枳殼】朱慶餘
方物就中名最遠，只應愈疾味偏佳。
若交盡乞人人與，採盡商山枳殼花。
515.076 【登玄都閣】朱慶餘
野色晴宜上閣看，樹陰遙映御溝寒。
豪家舊宅無人住，空見朱門鎖牡丹。
515.077 【贈鳳翔柳司錄】朱慶餘
杏園北寺題名日，數到如今四十年。
點檢生涯與官職，一莖野竹在身邊。
515.078 【啄木兒】朱慶餘
丁丁向晚急還稀，啄遍庭槐未肯歸。
終日與君除蠹害，莫嫌無事不頻飛。
515.079 【榜曲】朱慶餘
荷花明滅水煙空，惆悵來時徑不同。
欲到前洲堪入處，鴛鴦飛出碧流中。
515.080 【逢山人】朱慶餘
星月相逢現此身，自然無跡又無塵。
秋來若向金天會，便是青蓮葉上人。
515.081 【過耶溪】朱慶餘
春溪繚繞出無窮，兩岸桃花正好風。
恰是扁舟堪入處，鴛鴦飛起碧流中。
515.082 【賀張水部員外拜命】朱慶餘
省中官最美，無似水曹郎。前代佳名遜，當時重姓張。
白鬚吟麗句，紅葉吐朝陽。徒有歸山意，君恩未可忘。
515.083 【送璧州劉使君】朱慶餘
王府登朝後，巴鄉典郡新。江分入峽路，山見採鞭人。
舊業孤城夢，生祠幾處身。知君素清儉，料得卻來貧。
515.084 【贈江夏盧使君】朱慶餘
詩人中最屈，無與使君儔。白髮雖求退，明時合見收。
登山猶自健，縱酒可多愁。好是能騎馬，相逢見鄂州。
515.085 【送崔秀才遊江陵】朱慶餘
樽前荊楚客，雲外思縈迴。秦野春已盡，商山花正開。
鷗驚帆乍起，虹見雨初來。自有歸期在，蟬聲處處催。
515.086 【觀濤】朱慶餘
木落霜飛天地清，空江百里見潮生。鮮飆出海魚龍氣，
晴雪噴山雷鼓聲。雲日半陰川漸滿，客帆皆過浪難平。
高樓曉望無窮意，丹葉黃花繞郡城。
515.087 【南湖】朱慶餘
湖上微風小檻涼，翻翻菱荇滿回塘。野船著岸入春草，
水鳥帶波飛夕陽。蘆葉有聲疑露雨，浪花無際似瀟湘。
飄然蓬艇東歸客，盡日相看憶楚鄉。
515.088 【鏡湖西島言事】朱慶餘
慵拙幸便荒僻地，縱聞猿鳥亦何愁。偶因藥酒欺梅雨，
卻著寒衣過麥秋。歲計有餘添橡實，生涯一半在漁舟。
世人若便無知己，應向此溪成白頭。
515.089 【送劉思復南河從軍】朱慶餘
七千裏別寧無恨，且貴從軍樂事多。不駐節旄先候發，
偶逢山寺亦難過。蠻人獨放畬田火，海獸羣遊落日波。
遠作受恩身不易，莫拋書劍近笙歌。
