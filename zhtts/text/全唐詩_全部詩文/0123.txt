第123卷 盧鴻一
123.01 【嵩山十志十首·草堂】盧鴻一
草堂者，蓋因自然之谿阜，前當墉洫；資人力之締構，
後加茅茨。將以避燥溼，成棟宇之用；昭簡易，
葉乾坤之德，道可容膝休閒。穀神同道，此其所貴也。
及靡者居之，則妄爲剪飾，失天理矣。詞曰：
山爲宅兮草爲堂，芝蘭兮藥房。羅蘼蕪兮拍薜荔，
荃壁兮蘭砌。蘼蕪薜荔兮成草堂，陰陰邃兮馥馥香，
中有人兮信宜常。讀金書兮飲玉漿，童顏幽操兮不易長。
123.02 【嵩山十志十首·倒景臺】盧鴻一
倒景臺者，蓋太室南麓，天門右崖，傑峯如臺，氣凌倒景。
登路有三處可憩，或曰三休臺，可以邀馭風之客，
會絕塵之子。超逸真，蕩遐襟，此其所絕也。及世人登焉，
則魂散神越，目極心傷矣。詞曰：
天門豁兮仙台聳，傑屹崒兮零澒湧。窮三休兮曠一觀，
忽若登崑崙兮中期汗漫仙。聳天關兮倒景臺，
鯊顥氣兮軼囂埃。皎皎之子兮自獨立，雲可朋兮霞可吸，
曾何榮辱之所及。
123.03 【嵩山十志十首·樾館】盧鴻一
樾館者，蓋即林取材，基顛柘，架茅茨，居不期逸，
爲不至勞，清談娛賓，斯爲尚矣。及蕩者鄙其隘闃，
苟事宏湎，乖其賓矣。詞曰：
紫巖隈兮青谿側，雲松煙蔦兮千古色。芳靃蘼兮蔭蒙蘢，
幽人構館兮在其中。靃蘼蒙蘢兮開樾館，
臥風霄兮坐霞旦。粵有賓兮時戾止，樵蘇不爨兮清談已，
永歲終朝兮常若此。
123.04 【嵩山十志十首·枕煙庭】盧鴻一
枕煙庭者，蓋特峯秀起，意若枕煙。祕庭凝虛，窅若仙會，
即揚雄所謂爰靜神遊之庭是也。可以超絕紛世，
永潔精神矣。及機士登焉，則寥闃戃恍，愁懷情累矣。
詞曰：
臨泱漭兮背青熒，吐雲煙兮合窅冥。怳欻翕兮沓幽靄，
意縹緲兮羣仙會。窅冥仙會兮枕煙庭，竦魂形兮凝視聽。
聞夫至誠必感兮祈此巔，契顥氣，養丹田，
終仿像兮覯靈仙。
123.05 【嵩山十志十首·雲錦淙】盧鴻一
雲錦淙者，蓋激溜衝攢，傾石叢倚，鳴湍疊濯，噴若雷風，
詭輝分麗，煥若雲錦。可以瑩發靈矚，幽玩忘歸。
及匪士觀之，則反曰寒泉傷玉趾矣。詞曰：
水攢衝兮石叢聳，煥雲錦兮噴洶湧。苔駮犖兮草夤緣，
芳冪冪兮瀨濺濺。石攢叢兮雲錦淙，波連珠兮文沓縫。
有潔冥者媚此幽，漱靈液兮樂天休，實獲我心兮夫何求。
123.06 【嵩山十志十首·期仙磴】盧鴻一
期仙磴者，蓋危磴穹窿，迥接雲路，靈仙彷彿。若可期及，
儒者毀所不見則黜之，蓋疑冰之談信矣。詞曰：
霏微陰壑兮氣騰虹，迤邐危磴兮上凌空。
青霞杪兮紫雲垂，鸞歌鳳舞兮吹參差。
鸞歌鳳舞兮期仙磴，鴻駕迎兮瑤華贈。山中人兮好神仙，
想像聞此兮欲升煙，鑄月煉液兮佇還年。
123.07 【嵩山十志十首·滌煩磯】盧鴻一
滌煩磯者，蓋窮谷峻崖，發地盤石，飛流攢激，積漱成渠。
澡性滌煩，迥有幽致。可爲智者說，難爲俗人言。詞曰：
靈磯盤礴兮溜奔錯漱，泠風兮鎮冥壑。研苔滋兮泉珠潔，
一飲一憩兮氣想滅。磷漣清淬兮滌煩磯，
靈仙境兮仁智歸。中有琴兮徽以玉，
峨峨湯湯兮彈此曲，寄聲知音兮同所欲。
123.08 【嵩山十志十首·冪翠庭】盧鴻一
冪翠庭者，蓋崖巘積陰，林蘿沓翠，其上綿冪，其下深湛。
可以王神，可以冥道矣。及喧者遊之，則酣謔永日，
汩清薄厚。詞曰：
青崖陰兮月澗曲，重幽疊邃兮隱淪躅。
草樹綿冪兮翠蒙蘢，當其無兮庭在中。
當無有用兮冪翠庭，神可谷兮道可冥。
有幽人兮張素琴，皇徽兮綠水陰，德之愔兮澹多心。
123.09 【嵩山十志十首·洞元室】盧鴻一
洞元室者，蓋因巖作室，即理談玄，室返自然，元斯洞矣。
及邪者居之，則假容竊次，妄作虛誕，竟以盜言。詞曰：
嵐氣肅兮巖翠冥，空陰虛兮戶芳迎。披蕙帳兮促蘿筵，
談空空兮核元元。蕙帳蘿筵兮洞元室，祕而幽兮真可吉。
返自然兮道可冥，澤妙思兮草玄經，結幽門兮在黃庭。
123.010 【嵩山十志十首·金碧潭】盧鴻一
金碧潭者，蓋水潔石鮮，光涵金碧，巖葩林蔦，有助芳陰。
鑑空洞虛，道斯勝矣。而世生纏乎利害，則未暇遊之。
詞曰：
水碧色兮石金光，灩熠熠兮濙湟湟。泉葩映兮煙蔦臨，
紅灼灼，翠陰陰。翠相鮮兮金碧潭，霜天洞兮煙景涵。
有幽人兮好冥絕，炳其煥兮凝其潔，悠悠千古兮長不滅。
