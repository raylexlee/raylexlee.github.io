第780卷 郑蕡 等
780.01 【春台晴望】郑蕡
追赏层台迥，登临四望频。熙熙山雨霁，处处柳条新。
草长秦城夕，花明汉苑春。晴林翻去鸟，紫陌阅行人。
旅客风尘厌，山家梦寐亲。迁莺思出谷，鶱翥待芳辰。
780.02 【天骥呈材】郑蕡
毛骨合天经，拳奇步骤轻。曾邀于阗驾，新出贰师营。
喷勒金铃响，追风汗血生。酒亭留去迹，吴坂认嘶声。
力可通衢试，材堪圣代呈。王良如顾盻，垂耳欲长鸣。
780.03 【律中应钟（一作裴次元诗）】裴元
律穷方数寸，室暗在三重。伶管灰先动，秦正节已逢。
商声辞玉笛，羽调入金钟。密叶翻霜彩，轻冰敛水容。
望鸿南去绝，迎气北来浓。愿托无凋性，寒林自比松。
780.04 【闰月定四时】杜周士
得闰因贞岁，吾君敬授时。体元承夏道，推历法尧咨。
直取归馀改，非如再失欺。葭灰初变律，斗柄正当离。
寒暑功前定，春秋气可推。更怜幽谷羽，鸣跃尚须期。
780.05 【闰月定四时】乐伸
圣代承尧历，恒将闰正时。六旬馀可借，四序应如期。
分至宁愆素，盈虚信不欺。斗杓重指甲，灰琯再推离。
羲氏兼和氏，行之又则之。愿言符大化，永永作元龟。
780.06 【闰月定四时】徐至
积数归成闰，羲和职旧司。分铢标斗建，盈缩正人时。
节候潜相应，星辰自合期。寸阴宁越度，长历信无欺。
定向铜壶辨，还从玉律推。高明终不谬，委鉴本无私。
780.07 【新阳改故阴】纥干讽
律管才推候，寒郊忽变阴。微和方应节，积惨已辞林。
暗觉馀澌断，潜惊丽景侵。禁城佳气换，北陆翠烟深。
有截知遐布，无私荷照临。韶光如可及，莺谷免幽沈。
780.08 【春水绿波】朱休
芳时淑气和，春水澹烟波。滉漾滋兰杜，沦涟长芰荷。
晚光扶翠潋，潭影写青莎。归雁追飞尽，纤鳞游泳多。
朝宗终到海，润下每盈科。愿假中流便，从兹发棹歌。
780.09 【海水不扬波】李沛
明朝崇大道，寰海免波扬。既合千年圣，能安百谷王。
天心随泽广，水德共灵长。不挠鱼弥乐，无澜苇可航。
化流沾率土，恩浸及殊方。岂只朝宗国，惟闻有越裳。
780.010 【四水合流】李沛
禹凿山川地，因通四水流。萦回过凤阙，会合出皇州。
天影长波里，寒声古度头。入河无昼夜，归海有谦柔。
顺物宜投石，逢时可载舟。羡鱼犹未已，临水欲垂钩。
780.011 【登圣善寺阁望龙门】成崿
高阁聊登望，遥分禹凿门。刹连多宝塔，树满给孤园。
香境超三界，清流振陆浑。报慈弘孝理，行道得真源。
空净祥烟霁，时光受日温。愿从初地起，长奉下生尊。
780.012 【秋霁望庐山瀑布】夏侯楚
常思瀑布幽，晴晀喜逢秋。一带连青嶂，千寻倒碧流。
湿云应误鹤，翻浪定惊鸥。星浦虹初下，炉峰烟未收。
岩高时褭褭，天净起悠悠。傥见朝宗日，还须济巨舟。
780.013 【济川用舟楫】胡权
渺渺水连天，归程想几千。孤舟辞曲岸，轻楫济长川。
迥指波涛雪，回瞻岛屿烟。心迷沧海上，目断白云边。
泛滥虽无定，维持且自专。还如圣明代，理国用英贤。
780.014 【洛出书】郭邕
德合天贶呈，龙飞圣人作。光宅被寰区，图书荐河洛。
象登四气顺，文辟九畴错。氤氲瑞彩浮，左右灵仪廓。
微造功不宰，神行利攸博。一见皇家庆，方知禹功薄。
780.015 【洛出书】张钦敬
浮空九洛水，瑞圣千年质。奇象八卦分，图书九畴出。
含微卜筮远，抱数阴阳密。中得天地心，傍探鬼神吉。
昔闻夏禹代，今献唐尧日。谬此叙彝伦，寰宇贺清谧。
780.016 【洛出书】叔孙玄观
清洛含温溜，玄龟荐宝书。波开绿字出，瑞应紫宸居。
物著群灵首，文成列卦初。美珍翔阁凤，庆迈跃舟鱼。
俾姒惟何远，休皇复在诸。东都主人意，歌颂望乘舆。
780.017 【玉壶冰】王季友2
玉壶知素结，止水复中澄。坚白能虚受，清寒得自凝。
分形同晓镜，照物掩宵灯。璧映圆光入，人惊爽气凌。
金罍何足贵，瑶席几回升。正值求珪瓒，提携共饮冰。
780.018 【美玉】南巨川
抱玉将何适，良工正在斯。有瑕宁自掩，匪石幸君知。
雕琢嗟成器，缁磷志不移。饰樽光宴赏，入珮奉威仪。
象德曾留记，如虹窃可奇。终希逢善价，还得桂林枝。
780.019 【琢玉】丁居晦
卞玉何时献，初疑尚在荆。琢来闻制器，价衒胜连城。
虹气冲天白，云浮入信贞。珮为廉节德，杯作侈奢名。
露璞方期辨，雕文幸既成。他山岂无石，宁及此时呈。
780.020 【白珪无玷】辛宏
片玉表坚贞，逢时宝自呈。色鲜同雪白，光润夺冰清。
皎皎无瑕玷，锵锵有珮声。昆山标重价，垂棘振香名。
抱璞心常苦，全真道未行。琢磨忻大匠，还冀动连城。
780.021 【鲛人潜织】康翊仁
珠馆冯夷室，灵鲛信所潜。幽闲云碧牖，滉漾水精帘。
机动龙梭跃，丝萦藕淬添。七襄牛女恨，三日大人嫌。
透手击吴练，凝冰笑越缣。无因听札札，空想濯纤纤。
780.022 【瑕瑜不相掩】陈中师
出石温然玉，瑕瑜素在中。妍媸因异彩，音韵信殊风。
让美心方并，求疵意本同。光华开缜密，清润仰磨砻。
秀质非攘善，贞姿肯废忠。今来傥成器，分别在良工。
780.023 【戛玉有馀声】管雄甫
戛玉音难尽，凝人思转清。依稀流户牖，仿佛在檐楹。
更逐松风起，还将涧水并。乐中和旧曲，天际转馀声。
漂渺浮烟远，温柔入耳轻。想如君子佩，时得上堂鸣。
780.024 【珠还合浦】邓陟
至宝含冲粹，清虚映浦湾。素辉明荡漾，圆彩色玢【王扁】。
昔逐诸侯去，今随太守还。影摇波里月，光动水中山。
鱼目徒相比，骊龙乍可攀。愿将车饰用，长得耀君颜。
780.025 【浊水求珠】吕价
至宝诚难得，潜光在浊流。深沈当处晦，皎洁庶来求。
缀履将还用，褰裳必更收。蚌胎应自别，鱼目岂能俦。
日彩逢高鉴，星光讵暗投。不因今日取，泥滓出无由。
780.026 【暗投明珠】苑【訁由】
至宝欣怀日，良兹岂可俦。神光非易鉴，夜色信难投。
错落珍寰宇，圆明隔浅流。精灵辞合浦，素彩耀神州。
抱影希人识，承时望帝求。谁言按剑者，猜忌却生雠。
780.027 【暗投明珠】罗泰
媚川时未识，在掌共传名。报德能欺暗，投人自欲明。
月临幽室朗，星没晓河倾。的皪骊龙颔，荧煌彩凤呈。
守恩辞合浦，擅美掩连城。鱼目应难近，谁知按剑情。
780.028 【暗投明珠】崔藩
至宝看怀袖，明珠出后收。向人光不定，离掌势难留。
皎澈虚临夜，孤圆冷莹秋。乍来惊月落，疾转怕星流。
有泪甘瑕弃，无媒自暗投。今朝感恩处，将欲报隋侯。
780.029 【泗滨得石磬】李勋
浮磬潜清深，依依呈碧浔。出水见贞质，在悬含玉音。
对此喜还叹，几秋还到今。器古契良觌，韵和谐宿心。
何为值明鉴，适得离幽沈。自兹入清庙，无复泥沙侵。
