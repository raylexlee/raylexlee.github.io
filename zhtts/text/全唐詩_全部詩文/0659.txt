第646卷 李鹹用
646.01 【題陳將軍別墅】李鹹用
明王獵士猶疏在，巖谷安居最有才。高虎壯言知鬼伏，
葛龍閒臥待時來。雲藏山色晴還媚，風約溪聲靜又回。
不獨春光堪醉客，庭除長見好花開。
646.02 【湘浦有懷】李鹹用
鴻雁哀哀背朔方，餘霞倒影畫瀟湘。長汀細草愁春浪，
古渡寒花倚夕陽。鬼樹夜分千炬火，漁舟朝卷一蓬霜。
儂家本是持竿者，爲愛明時入帝鄉。
646.03 【題陳處士山居】李鹹用
蓮繞閒亭柳繞池，蟬吟暮色一枝枝。未逢皇澤搜遺逸，
贏得青山避亂離。花圃春風邀客醉，茅檐秋雨對僧棋。
樵童牧豎勞相問，巖穴從來出帝師。
646.04 【和蔣進士秋日】李鹹用
晚雨霏微思杪秋，不堪才子尚羈遊。塵隨別騎東西急，
波促年華日夜流。涼月雲開光自遠，古松風在韻難休。
男兒但得功名立，縱是深恩亦易酬。
646.05 【陳正字山居】李鹹用
一葉閒飛斜照裏，江南仲蔚在蓬蒿。天衢雲險駑駘蹇，
月桂風和夢想勞。繞枕泉聲秋雨細，對門山色古屏高。
此中即是神仙地，引手何妨一釣鰲。
646.06 【與劉三禮陳孝廉言志】李鹹用
真宰無私造化均，年年分散月中春。皆期早躡青雲路，
誰肯長爲白社人。宋國高風休斂翼，聖朝公道易酬身。
大須審固穿楊箭，莫遣參差鬢雪新。
646.07 【秋日送嚴湘侍御歸京】李鹹用
蟾影珪圓湖始波，楚人相別恨偏多。知君有路升霄漢，
獨我無由出薜蘿。雖道危時難進取，到逢清世又如何。
誰聽甯戚敲牛角，月落星稀一曲歌。
646.08 【題王處士山居】李鹹用
雲木沈沈夏亦寒，此中幽隱几經年。無多別業供王稅，
大半生涯在釣船。蜀魄叫回芳草色，鷺鷥飛破夕陽煙。
干戈蝟起能高臥，只個逍遙是謫仙。
646.09 【謝所知】李鹹用
狂歌狂舞慰風塵，心下多端亦懶言。早是亂離輕歲月，
誰能愁悴過朝昏。聖朝公道如長在，賤子謀身自有門。
卻愧此時叨厚遇，他年何以報深恩。
646.010 【秋望】李鹹用
雲陰慘澹柳陰稀，遊子天涯一望時。風閃雁行疏又密，
地回江勢急還遲。榮枯物理終難測，貴賤人生自不知。
未達誰能多嘆息，塵埃爭損得男兒。
646.011 【送譚孝廉赴舉】李鹹用
鼓鼙聲裏尋詩禮，戈戟林間入鎬京。好事盡從難處得，
少年無向易中輕。也知貴賤皆前定，未見疏慵遂有成。
吾道近來稀後進，善開金口答公卿。
646.012 【途中逢友人】李鹹用
大道將窮阮籍哀，紅塵深翳步遲迴。皇天有意自寒暑，
白日無情空往來。霄漢何年徵賦客，煙花隨處作愁媒。
相逢且快眼前事，莫厭狂歌酒百杯。
646.013 【和人湘中作】李鹹用
湘川湘岸兩荒涼，孤雁號空動旅腸。一棹寒波思范蠡，
滿尊醇酒憶陶唐。年華蒲柳雕衰鬢，身跡萍蓬滯別鄉。
不及東流趨廣漢，臣心日夜與天長。
646.014 【贈陳望堯】李鹹用
若說精通事藝長，詞人爭及孝廉郎。秋螢短焰難盈案，
鄰燭餘光不滿行。鵠箭親疏雖異的，桂花高下一般香。
明時公道還堪信，莫遣錐鋒久在囊。
646.015 【宿漁家】李鹹用
促杼聲繁螢影多，江邊秋興獨難過。雲遮月桂幾枝恨，
煙罩漁舟一曲歌。難世斯人雖隱遁，明時公道復如何。
陶家壁上精靈物，風雨未來終是梭。
646.016 【旅館秋夕】李鹹用
牢落生涯在水鄉，只思歸去泛滄浪。秋風螢影隨高柳，
夜雨蛩聲上短牆。百歲易爲成荏苒，丹霄誰肯借梯航。
若教名路無知己，匹馬塵中是自忙。
646.017 【悼範攄處士】李鹹用
家在五云溪畔住，身遊巫峽作閒人。安車未至柴關外，
片玉已藏墳土新。雖有公卿聞姓字，惜無知己脫風塵。
到頭積善成何事，天地茫茫秋又春。
646.018 【送人】李鹹用
一軸煙花滿口香，諸侯相見肯相忘。未聞珪璧爲人棄，
莫倦江山去路長。盈耳暮蟬催別騎，數杯浮蟻咽離腸。
眼前多少難甘事，自古男兒當自強。
646.019 【春暮途中】李鹹用
細雨如塵散暖空，數峯春色在雲中。須知觸目皆成恨，
縱道多文爭那窮。飛燕有情依舊閣，垂楊無力受東風。
誰能會得乾坤意，九土枯榮自不同。
646.020 【題陳正字林亭】李鹹用
曉煙輕翠拂簾飛，黃葉飄零弄所思。正是低摧吾道日，
不堪惆悵異鄉時。家林蛇豕方羣起，宮沼龜龍未有期。
賴有平原憐賤子，滿亭山色惜吟詩。
646.021 【送從兄入京】李鹹用
柳轉春心梅豔香，相看江上恨何長。多情流水引歸思，
無賴嚴風促別觴。大抵男兒須振奮，近來時事懶思量。
雲帆高掛一揮手，目送煙霄雁斷行。
646.022 【秋夕書懷寄所知】李鹹用
秋螢一點雨中飛，獨立黃昏思所知。三島路遙身汩沒，
九天風急羽差池。年華逐浪催霜發，旅恨和雲拂桂枝。
不向故人言此事，異鄉誰更念棲遲。
646.023 【酬進士秦顒若】李鹹用
鶯默平林燕別軒，相逢相笑話生前。低飛旅恨看霜葉，
曲寫歸情向暮川。在野孤雲終捧日，朝宗高浪本蒙泉。
何勞悵望風雷便，且混魚龍黷武年。
646.024 【山中夜坐寄故里友生】李鹹用
展轉檐前睡不成，一牀山月竹風清。蟲聲促促催鄉夢，
桂影高高掛旅情。禍福既能知倚伏，行藏爭不要分明。
可憐任永真堅白，淨洗雙眸看太平。
646.025 【物情】李鹹用
誰分萬類二儀間，稟性高卑各自然。野鶴不棲蔥蒨樹，
流鶯長喜豔陽天。李斯溷鼠心應動，莊叟泥龜意已堅。
成是敗非如賦命，更教何處認愚賢。
646.026 【金谷園】李鹹用
石家舊地聊登望，寵辱從茲信可驚。鳥度野花迷錦障，
蟬吟古樹想歌聲。雖將玉貌同時死，卻羨蒼頭此日生。
多積黃金買刑戮，千秋成得綠珠名。
646.027 【投所知】李鹹用
手欠東堂桂一枝，家書不敢便言歸。掛檐晚雨思山閣，
拂岸煙嵐憶釣磯。公道甚平才自薄，丹霄好上力猶微。
誰能借與摶扶勢，萬里飄飄試一飛。
646.028 【贈友弟】李鹹用
螢焰燒心雪眼勞，未逢佳夢見三刀。他時詎有鹽梅味，
今日猶疑腹背毛。金埒曉羈千里駿，玉輪寒養一枝高。
誰能終歲搖赬尾，唯唯洋洋向碧濤。
646.029 【春日喜逢鄉人劉松】李鹹用
故人不見五春風，異地相逢嶽影中。舊業久拋耕釣侶，
新聞多說戰爭功。生民有恨將誰訴，花木無情只自紅。
莫把少年愁過日，一尊須對夕陽空。
646.030 【夏日別餘秀才】李鹹用
嶽麓雲深麥雨秋，滿傾杯酒對湘流。沙邊細柳牽行色，
水面輕煙畫別愁。敢待傅巖成好夢，任從磻石掛纖鉤。
鏡機衝漠非吾事，自要青雲識五侯。
646.031 【廬陵九日】李鹹用
菊花山在碧江東，冷酒清吟興莫窮。四十三年秋裏過，
幾多般事亂來空。雖驚故國音書絕，猶喜新知語笑同。
竟日開門無客至，笛聲迢遞夕陽中。
646.032 【和人遊東林】李鹹用
一從張野臥雲林，勝概誰人更解尋。黃鳥不能言往事，
白蓮虛發至如今。年年上國榮華夢，世世高流水石心。
始欲共君重悵望，紫霄峯外日沈沈。
646.033 【和彭進士秋日遊靖居山寺】李鹹用
秋山入望已無塵，況得閒遊謝事頻。問著盡能言祖祖，
見時應不是真真。添瓶野水遮還急，伴塔幽花落又新。
自笑未曾同逸步，終非宗炳社中人。
646.034 【和彭進士感懷】李鹹用
人生誰肯便甘休，遇酒逢花且共遊。若向雲衢陪驥尾，
直須天畔落旄頭。三編大雅曾關興，一冊南華旋解憂。
四海英雄多獨斷，不知何者是長籌。
646.035 【寄題從兄坤載村居】李鹹用
鄰並無非樵釣者，莊生物論宛然齊。雨中寒樹愁鴟立，
江上殘陽瘦馬嘶。說與衆傭同版築，呂將羣叟共磻溪。
覆巢破卵方堪懼，取次梧桐鳳且棲。
646.036 【送黃賓於赴舉】李鹹用
秋風昨夜滿瀟湘，衰柳殘蟬思客腸。早是亂來無勝事，
更堪江上揖離觴。澄潭躍鯉搖輕浪，落日飛鳧趁遠檣。
漁父不須探去意，一枝春褭月中央。
646.037 【冬日喜逢吳價】李鹹用
垂楊煙薄井梧空，千里遊人駐斷蓬。志意不因多事改，
鬢毛難與別時同。鶯遷猶待銷冰日，鵬起還思動海風。
窮達他年如賦命，且陶真性一杯中。
646.038 【題劉處士居】李鹹用
壓破嵐光半畝餘，竹軒蘭砌共清虛。泉經小檻聲長急，
月過修篁影旋疏。溪鳥時時窺戶牖，山雲往往宿庭除。
干戈謾道因天意，渭水高人自釣魚。
646.039 【送李尊師歸臨川】李鹹用
蟠桃一別幾千春，謫下人間作至人。塵外菸霞吟不盡，
鼎中龍虎伏初馴。除存紫府無他意，終向青冥舉此身。
辭我麻姑山畔去，蔡經蹤跡必相親。
646.040 【投知】李鹹用
西望長安路幾千，遲迴不爲別家難。酌量才地心雖動，
點檢囊裝意又闌。自是遠人多蹇滯，近來仙榜半孤寒。
嘶風重訴牽鹽恥，伯樂何妨轉眼看。
646.041 【吳處士寄香兼勸入道】李鹹用
謝寄精專一捻香，勸予朝禮仕虛皇。須知十極皆臣妾，
豈止遺生奉混茫。空掛黃衣寧續壽，曾聞玄教在知常。
但居平易俟天命，便是長生不死鄉。
646.042 【草蟲】李鹹用
如繰如織暮幽々，應節催年使我愁。行客語停孤店月，
高人夢斷一牀秋。風低蘚徑疑偏急，雨咽槐亭得暫休。
須付畫堂蘭燭畔，歌懷醉耳兩悠悠。
646.043 【詠柳】李鹹用
日近煙饒還有意，東垣西掖幾千株。牽仍別恨知難盡，
誇衒春光恐更無。解引人情長婉約，巧隨風勢強盤紆。
天應繡出繁華景，處處茸絲惹路衢。
646.044 【寄所知】李鹹用
曾將俎豆爲兒戲，爭奈干戈阻素心。遁去不同秦客逐，
病來還作越人吟。名流古集典衣買，僻寺奇花貰酒尋。
從道趣時身計拙，如非所好肯開襟。
646.045 【雪】李鹹用
上帝無私意甚微，欲教霖雨更光輝。也知出處花相似，
可到貧家影便稀。雲漢風多銀浪濺，崑山火後玉灰飛。
高樓四望吟魂斂，卻憶明皇月殿歸。
646.046 【緋桃花】李鹹用
茫茫天意爲誰留，深染夭桃備勝遊。未醉已知醒後憶，
欲開先爲落時愁。癡蛾亂撲燈難滅，躍鯉傍驚電不收。
何事梨花空似雪，也稱春色是悠悠。
646.047 【同友人秋日登庾樓】李鹹用
蘭摧菊暗不勝秋，倚著高樓思莫收。六代風光無問處，
九條煙水但凝愁。誰能百歲長閒去，只個孤帆豈自由。
欲學仲宣知是否，臂弓腰劍逐時流。
646.048 【和人詠雪】李鹹用
輕輕玉疊向風加，襟袖誰能認六葩。高岫人迷千尺布，
平林天與一般花。橫空絡繹雲遺屑，撲浪翩聯蝶寄槎。
公子樽前流遠思，不知何處客程賒。
646.049 【和友人喜相遇十首】李鹹用
爲儒自愧已多年，文賦歌詩路不專。肯信披沙難見寶，
只憐苫草易成編。燕昭寤寐常求駿，郭隗尋思未是賢。
且固初心希一試，箭穿正鵠豈無緣。
揣情摩意已無功，只把篇章助國風。宋玉謾誇雲雨會，
謝連寧許夢魂通。愁成旅鬢千絲亂，吟得寒缸短焰終。
難世好居郊野地，出門常喜與人同。
惠子休驚學五車，沛公方起斬長蛇。六雄互欲吞諸國，
四海終須作一家。自古經綸成世務，暫時朱綠比朝霞。
人生心口宜相副，莫使堯階草勢斜。
不傍江煙訪所思，更應無處展愁眉。數杯竹閣花殘酒，
一局松窗日午棋。多病卻疑天與便，自愚潛喜衆相欺。
非窮非達非高尚，冷笑行藏只獨知。
閒吟閒坐道相應，遠想南華亦自矜。拋擲家鄉輕似夢，
尋常心地冷於僧。和羹使用非胥靡，憶鱠言詞小季鷹。
唯仗十篇金玉韻，此中高旨莫階升。
已向丘門老此軀，可堪空作小人儒。吟中景象千般有，
書外囊裝一物無。潤屋必能知早散，輝山應是不輕沽。
短衣寧倦重修謁，誰識高陽舊酒徒。
松桂寒多衆木分，輕浮如葉自紛紜。韶鹹古曲教誰愛，
山水清音喜獨聞。上國共知傳大寶，舊交寧覆在青雲。
相逢莫厭杯中酒，同醉同醒只有君。
還淳反樸已難期，依德依仁敢暫違。寡慾自應剛正立，
無私翻覺友朋稀。旄頭影莫侵黃道，傅說星終近紫微。
年紀少他蘧伯玉，幸因多難早知非。
麻衣未識帝城塵，四十爲儒是病身。有恨不關銜國恥，
無愁直爲倚家貧。齊輕東海二高士，漢重商山四老人。
一種愛閒閒不得，混時行止卻應真。
任說天長海影沈，友朋情比未爲深。唯應樂處無虛日，
大半危時得道心。命達夭殤同白首，價高磚瓦即黃金。
他年有要玄珠者，赤水縈紆試一尋。
646.050 【依韻修睦上人山居十首】李鹹用
生身便在亂離間，遇柳尋花作麼看。老去轉諳無是事，
本來何處有多般。長憐蠛蠓能隨暖，獨笑梧桐不耐寒。
覆載我徒爭會得，大鵬飛尚未知寬。
雲泉日日長松寺，絲管年年細柳營。靜躁殊途知自識，
榮枯一貫亦何爭。道傍病樹人從老，溪上新苔我獨行。
若見淨名居士語，逍遙全不讓莊生。
莫言天道終難定，須信人心儘自輕。宣室三千雖有恨，
成周八百豈無情。柏緣執性長時瘦，梅爲多知兩番生。
不是不同明主意，懶將脣舌與齊烹。
不論軒冕及漁樵，性與情違漸漸遙。季子禍從憐富貴，
顏生道在樂簞瓢。清閒自可齊三壽，忿恨還須戒一朝。
好學堯民偎舜日，短裁孤竹理雲韶。
春風春雨一何頻，望極空江覺損神。鶯有來由重入谷，
柳無情緒強依人。漢庭謁者休言事，魯國諸生莫問津。
賴是水鄉樗櫟賤，滿爐紅焰且相親。
三十年來要自觀，履春冰恐未爲難。自於南國同埋劍，
誰向東門便掛冠。早是人情飛絮薄，可堪時令太行寒。
多慚幸住匡山下，偷得穠嵐坐臥看。
畹蘭未必因香折，湖象多應爲齒焚。兼濟直饒同巨楫，
自由何似學孤雲。秋深櫟菌樵來得，木末山鼯夢斷聞。
閒憑竹軒遊子過，替他愁見日西曛。
何事深山嘯復歌，短弓長劍不如他。且圖青史垂名穩，
從道前賢自滯多。𩿪鷃敢辭棲短棘，鳳凰猶解怯高羅。
人生若得逢堯舜，便是巢由亦易過。
太玄太易小窗明，古義尋來醉復醒。西伯縱逢頭已白，
步兵如在眼應青。寒猿斷後云爲檻，宿鳥驚時月滿庭。
此景得閒閒去得，人間無事不曾經。
壯氣雖同德不同，項王何似王江東。鄉歌寂寂荒丘月，
漁艇年年古渡風。難世斯人猶不達，此時吾道豈能通。
吟君十首山中作，方覺多端總是空。
646.051 【同友生春夜聞雨】李鹹用
春雨三更洗物華，亂和絲竹響豪家。滴繁知在長條柳，
點重愁看破朵花。檐靜尚疑兼霧細，燈搖應是逐風斜。
此時童叟渾無夢，爲喜流膏潤谷芽。
646.052 【同友生題僧院杜鵑花（得春字）】李鹹用
若比衆芳應有在，難同上品是中春。牡丹爲性疏南國，
朱槿操心不滿旬。留得卻緣真達者，見來寧作獨醒人。
鶴林太盛今空地，莫放枝條出四鄰。
646.053 【春日題陳正字林亭】李鹹用
週迴勝異似仙鄉，稍減愁人日月長。幕繞虛檐高岫色，
鏡臨危檻小池光。絲垂楊柳當風軟，玉折含桃倚徑香。
南北近來多少事，數聲橫笛怨斜陽。
646.054 【送河南韋主簿歸京】李鹹用
巖風愛日淚闌干，去住情途各萬端。世亂敢言離別易，
時清猶道路行難。舟維晚雨湘川暗，袖拂晴嵐峴首寒。
見說滿朝親友在，肯教憔悴出長安。
646.055 【喻道】李鹹用
漢武秦皇漫苦辛，那思俗骨本含真。不知流水潛催老，
未悟三山也是塵。牢落沙丘終古恨，寂寥函谷萬年春。
長生客待仙桃餌，月裏嬋娟笑煞人。
646.056 【山中】李鹹用
一簇煙霞榮辱外，秋山留得傍檐楹。朝鐘暮鼓不到耳，
明月孤雲長掛情。世上路岐何繚繞，水邊蓑笠稱平生。
尋思阮籍當時意，豈是途窮泣利名。
646.057 【同玄昶上人觀山榴】李鹹用
病隨支遁偶行行，正見榴花獨滿庭。
瘦竹成林人不看，卻應著得強青青。
646.058 【別李將軍】李鹹用
一拜虯髭便受恩，宮門細柳五搖春。
男兒自古多離別，懶對英雄淚滿巾。
646.059 【早雞】李鹹用
錦翅朱冠驚四鄰，稻粱恩重職司晨。
不知下土兵難戢，但報明時向國人。
646.060 【別友】李鹹用
北吹微微動旅情，不堪分手在平明。
寒雞不待東方曙，喚起徵人蹋月行。
