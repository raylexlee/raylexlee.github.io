第215卷 李峴 等
215.01 【劍池】李峴
闔閭葬日勞人力，嬴政穿來役鬼功。
澄碧尚疑神物在，等閒雷雨起潭中。
215.02 【張公洞】李棲筠
一徑深窈窕，上升翠微中。忽然靈洞前，日月開仙宮。
道士十二人，往還馭清風。焚香入深洞，巨石如虛空。
夙夜備蘋藻，詔書祠張公。五云何裴回，玄鶴下蒼穹。
我本道門子，願言出塵籠。掃除方寸間，幾與神靈通。
宿昔勤夢想，契之在深衷。遲迴將不還，章綬系我躬。
稽首謝真侶，辭滿歸崆峒。
215.03 【投宋大夫】李棲筠
十處投人九處違，家鄉萬里又空歸。
嚴霜昨夜侵人骨，誰念高堂未授衣。
215.04 【寶林寺作】徐浩
茲山昔飛來，遠自琅琊臺。孤岫龜形在，深泉鰻井開。
越王屢登陟，何相傳詞才。塔廟崇其巔，規模稱壯哉。
禪堂清溽潤，高閣無恢炱。照耀珠吐月，鏗轟鍾隱雷。
揆餘久纓弁，末路遭邅回。一棄滄海曲，六年稽嶺隈。
逝川惜東駛，馳景憐西頹。腰帶愁疾減，容顏衰悴催。
賴居茲寺中，法士多瑰能。洗心聽經論，禮足蠲兇災。
永願依勝侶，清江乘度杯。
215.05 【謁禹廟】徐浩
畝澮敷四海，川源滌九州。既膺九命錫，乃建洪範疇。
鼎革固天啓，運興匪人謀。肇開宅土業，永庇昏墊憂。
山足靈廟在，門前清鏡流。象筵陳玉帛，容衛儼戈矛。
探穴圖書朽，卑宮堂殿修。梅梁今不壞，松祏古仍留。
負責故鄉近，朅來申俎羞。爲魚知造化，嘆鳳仰徽猷。
不復聞夏樂，唯餘奏楚幽。婆娑非舞羽，鏜鞳異鳴球。
盛德吾無間，高功誰與儔。災淫破兇慝，祚聖擁神休。
出谷鶯初語，空山猿獨愁。春暉生草樹，柳色暖汀州。
恩貸題輿重，榮殊衣錦遊。宦情同械繫，生理任桴浮。
地極臨滄海，天遙過鬥牛。精誠如可諒，他日寄冥搜。
215.06 【自悼】薛令之
朝日上團團，照見先生盤。盤中何所有，苜蓿長闌干。
飯澀匙難綰，羹稀箸易寬。只可謀朝夕，何由保歲寒。
215.07 【靈巖寺】薛令之
草堂棲在靈山谷，勤苦詩書向燈燭。
柴門半掩寂無人，惟有白雲相伴宿。
215.08 【湘夫人】鄒紹先
楓葉下秋渚，二妃愁渡湘。疑山空杳藹，何處望君王。
日落水雲裏，悠悠心自傷。
215.09 【寄妻父劉長卿（一作嚴維詩，題作發桐廬寄劉員外）】李穆
處處雲山無盡時，桐廬南望轉參差。
舟人莫道新安近，欲上潺湲行自遲。
215.010 【短歌行】馮著
寂寞草中蘭，亭亭山上松。貞芳日有分，生長耐相容。
結根各得地，幸沾雨露功。參辰無停泊，且顧一西東。
君但開懷抱，猜恨莫匆匆。
215.011 【洛陽道】馮著
洛陽宮中花柳春，洛陽道上無行人。皮裘氈帳不相識，
萬戶千門閉春色。春色深，春色深，君王一去何時尋。
春雨灑，春雨灑，周南一望堪淚下。蓬萊殿中寢胡人，
鳷鵲樓前放胡馬。聞君欲行西入秦，君行不用過天津。
天津橋上多胡塵，洛陽道上愁殺人。
215.012 【行路難】馮著
男兒轗軻徒搔首，入市脫衣且沽酒。行路難，
權門慎勿幹，平人爭路相摧殘。春秋四氣更回換，
人事何須再三嘆。君不見雀爲鴿，鷹爲鳩，
東海成田穀爲岸。負薪客，歸去來。龜反顧，鶴裴回，
黃河岸上起塵埃。相逢未相識，何用強相猜。行路難，
故山應不改，茅舍漢中在。白酒杯中聊一歌，
蒼蠅蒼蠅奈爾何。
215.013 【燕銜泥】馮著
雙燕碌碌飛入屋，屋中老人喜燕歸，裴回繞我牀頭飛。
去年爲爾逐黃雀，雨多屋漏泥土落。爾莫厭老翁茅屋低，
梁頭作窠梁下棲。爾不見東家黃鷇鳴嘖嘖，
蛇盤瓦溝鼠穿壁。豪家大屋爾莫居，驕兒少婦採爾雛。
井旁寫水泥自足，銜泥上屋隨爾欲。
215.014 【同孟浩然宴賦（一作題壁歌）】王迥
屈宋英聲今止已，江山繼嗣多才子。作者於今盡相似，
聚宴王家其樂矣。共賦新詩發宮徵，書於屋壁彰厥美。
215.015 【尚書都堂瓦松】李曄2
華省祕仙蹤，高堂露瓦松。葉因春後長，花爲雨來濃。
影混鴛鴦色，光含翡翠容。天然斯所寄，地勢太無從。
接棟臨雙闕，連甍近九重。寧知深澗底，霜雪歲兼封。
215.016 【省試七月流火】敬括
前庭一葉下，言念忽悲秋。變節金初至，分寒火正流。
氣含涼夜早，光拂夏雲收。助月微明散，沿河麗景浮。
禮標時令爽，詩興國風幽。自此觀邦正，深知王業休。
