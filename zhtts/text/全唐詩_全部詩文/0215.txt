第215卷 李岘 等
215.01 【剑池】李岘
阖闾葬日劳人力，嬴政穿来役鬼功。
澄碧尚疑神物在，等闲雷雨起潭中。
215.02 【张公洞】李栖筠
一径深窈窕，上升翠微中。忽然灵洞前，日月开仙宫。
道士十二人，往还驭清风。焚香入深洞，巨石如虚空。
夙夜备蘋藻，诏书祠张公。五云何裴回，玄鹤下苍穹。
我本道门子，愿言出尘笼。扫除方寸间，几与神灵通。
宿昔勤梦想，契之在深衷。迟回将不还，章绶系我躬。
稽首谢真侣，辞满归崆峒。
215.03 【投宋大夫】李栖筠
十处投人九处违，家乡万里又空归。
严霜昨夜侵人骨，谁念高堂未授衣。
215.04 【宝林寺作】徐浩
兹山昔飞来，远自琅琊台。孤岫龟形在，深泉鳗井开。
越王屡登陟，何相传词才。塔庙崇其巅，规模称壮哉。
禅堂清溽润，高阁无恢炱。照耀珠吐月，铿轰钟隐雷。
揆余久缨弁，末路遭邅回。一弃沧海曲，六年稽岭隈。
逝川惜东驶，驰景怜西颓。腰带愁疾减，容颜衰悴催。
赖居兹寺中，法士多瑰能。洗心听经论，礼足蠲凶灾。
永愿依胜侣，清江乘度杯。
215.05 【谒禹庙】徐浩
亩浍敷四海，川源涤九州。既膺九命锡，乃建洪范畴。
鼎革固天启，运兴匪人谋。肇开宅土业，永庇昏垫忧。
山足灵庙在，门前清镜流。象筵陈玉帛，容卫俨戈矛。
探穴图书朽，卑宫堂殿修。梅梁今不坏，松祏古仍留。
负责故乡近，朅来申俎羞。为鱼知造化，叹凤仰徽猷。
不复闻夏乐，唯馀奏楚幽。婆娑非舞羽，镗鞳异鸣球。
盛德吾无间，高功谁与俦。灾淫破凶慝，祚圣拥神休。
出谷莺初语，空山猿独愁。春晖生草树，柳色暖汀州。
恩贷题舆重，荣殊衣锦游。宦情同械系，生理任桴浮。
地极临沧海，天遥过斗牛。精诚如可谅，他日寄冥搜。
215.06 【自悼】薛令之
朝日上团团，照见先生盘。盘中何所有，苜蓿长阑干。
饭涩匙难绾，羹稀箸易宽。只可谋朝夕，何由保岁寒。
215.07 【灵岩寺】薛令之
草堂栖在灵山谷，勤苦诗书向灯烛。
柴门半掩寂无人，惟有白云相伴宿。
215.08 【湘夫人】邹绍先
枫叶下秋渚，二妃愁渡湘。疑山空杳蔼，何处望君王。
日落水云里，悠悠心自伤。
215.09 【寄妻父刘长卿（一作严维诗，题作发桐庐寄刘员外）】李穆
处处云山无尽时，桐庐南望转参差。
舟人莫道新安近，欲上潺湲行自迟。
215.010 【短歌行】冯著
寂寞草中兰，亭亭山上松。贞芳日有分，生长耐相容。
结根各得地，幸沾雨露功。参辰无停泊，且顾一西东。
君但开怀抱，猜恨莫匆匆。
215.011 【洛阳道】冯著
洛阳宫中花柳春，洛阳道上无行人。皮裘毡帐不相识，
万户千门闭春色。春色深，春色深，君王一去何时寻。
春雨洒，春雨洒，周南一望堪泪下。蓬莱殿中寝胡人，
鳷鹊楼前放胡马。闻君欲行西入秦，君行不用过天津。
天津桥上多胡尘，洛阳道上愁杀人。
215.012 【行路难】冯著
男儿轗轲徒搔首，入市脱衣且沽酒。行路难，
权门慎勿干，平人争路相摧残。春秋四气更回换，
人事何须再三叹。君不见雀为鸽，鹰为鸠，
东海成田谷为岸。负薪客，归去来。龟反顾，鹤裴回，
黄河岸上起尘埃。相逢未相识，何用强相猜。行路难，
故山应不改，茅舍汉中在。白酒杯中聊一歌，
苍蝇苍蝇奈尔何。
215.013 【燕衔泥】冯著
双燕碌碌飞入屋，屋中老人喜燕归，裴回绕我床头飞。
去年为尔逐黄雀，雨多屋漏泥土落。尔莫厌老翁茅屋低，
梁头作窠梁下栖。尔不见东家黄鷇鸣啧啧，
蛇盘瓦沟鼠穿壁。豪家大屋尔莫居，骄儿少妇采尔雏。
井旁写水泥自足，衔泥上屋随尔欲。
215.014 【同孟浩然宴赋（一作题壁歌）】王迥
屈宋英声今止已，江山继嗣多才子。作者于今尽相似，
聚宴王家其乐矣。共赋新诗发宫徵，书于屋壁彰厥美。
215.015 【尚书都堂瓦松】李晔2
华省秘仙踪，高堂露瓦松。叶因春后长，花为雨来浓。
影混鸳鸯色，光含翡翠容。天然斯所寄，地势太无从。
接栋临双阙，连甍近九重。宁知深涧底，霜雪岁兼封。
215.016 【省试七月流火】敬括
前庭一叶下，言念忽悲秋。变节金初至，分寒火正流。
气含凉夜早，光拂夏云收。助月微明散，沿河丽景浮。
礼标时令爽，诗兴国风幽。自此观邦正，深知王业休。
