第899卷 庾传素 等
899.01 【木兰花】庾传素
木兰红艳多情态，不似凡花人不爱。移来孔雀槛边栽，
折向凤凰钗上戴。
是何芍药争风彩，自共牡丹长作对。若教为女嫁东风，
除却黄莺难匹配。
899.02 【生查子】刘侍读
深秋更漏长，滴尽银台烛。独步出幽闺，月晃波澄绿。
菱荷风乍触，一对鸳鸯宿。虚棹玉钗惊，惊起还相续。
899.03 【木兰花】许岷
小庭日晚花零落，倚户无聊妆脸薄。宝筝金鸭任生尘，
绣画工夫全放却。
有时觑著同心结，万恨千愁无处说。当初不合尽饶伊，
赢得如今长恨别。
江南日暖芭蕉展，美人折得亲裁剪。书成小简寄情人，
临行更把轻轻撚。
其中撚破相思字，却恐郎疑踪不似。若还猜妾倩人书，
误了平生多少事。
899.04 【菩萨蛮】林楚翘
画堂春昼垂珠箔，卧来揉惹金钗落。簟滑枕头移，
鬓蝉狂欲飞。
笑拖娇眼慢，罗袖笼花面。重道好郎君，人前莫恼人。
899.05 【一片子】无名氏
柳色青山映，梨花雪鸟藏。绿窗桃李下，闲坐叹春芳。
899.06 【塞姑】无名氏
昨日卢梅塞口，整见诸人镇守。都护三年不归，
折尽江边杨柳。
899.07 【醉公子】无名氏
门外猧儿吠，知是萧郎至。刬袜下香阶，冤家今夜醉。
扶得入罗帏，不肯脱罗衣。醉则从他醉，还胜独睡时。
899.08 【菩萨蛮】无名氏
牡丹含露真珠颗，美人折向庭前过。含笑问檀郎，
花强妾貌强。
檀郎故相恼，须道花枝好。一面发娇嗔，碎挪花打人。
899.09 【贺圣朝】无名氏
白露点，晓星明灭，秋风落叶。故址颓垣，冷烟衰草，
前朝宫阙。
长安道上行客，依旧利深名切。改变容颜，消磨今古，
陇头残月。
899.010 【虞美人】无名氏
帐中草草军情变，月下旌旗乱。褫衣推枕怆离情，
远风吹下楚歌声，正三更。
抚骓欲下重相顾，艳态花无主。手中莲锷凛秋霜，
九泉归去是仙乡，恨茫茫。
899.011 【后庭宴】无名氏
千里故乡，十年华屋，乱魂飞过屏山簇。
眼重眉褪不胜春，菱花知我销香玉。
双双燕子归来，应解笑人幽独。断歌零舞，遗恨清江曲。
万树绿低迷，一庭红䑳簌。
899.012 【撷芳词】无名氏
风摇荡，雨濛茸，翠条柔弱花头重。春衫窄，香肌湿。
记得年时，共伊曾摘。
都如梦，何曾共，可怜孤似钗头凤。关山隔，晚云碧，
燕儿来也，又无消息。
899.013 【鱼游春水】无名氏
秦楼东风里，燕子还来寻旧垒。馀寒犹峭，红日薄侵罗绮。
嫩草方抽碧玉茵，媚柳轻窣黄金缕。莺转上林，鱼游春水。
几曲阑干遍倚，又是一番新桃李。佳人应怪归迟，梅妆泪洗。
凤箫声绝沉孤雁，望断清波无双鲤。云山万重，寸心千里。
899.014 【阿那曲】杨贵妃
罗袖动香香不已，红蕖袅袅秋烟里。轻云岭下乍摇风，
嫩柳池塘初拂水。
899.015 【乐游曲】闽后陈氏
龙舟摇曳东复东，采莲湖上红更红。波淡淡，水溶溶，
奴隔荷花路不通。
西湖南湖斗彩舟，青蒲紫蓼满中洲。波渺渺，水悠悠，
长奉君王万岁游。
899.016 【杨柳枝】柳氏
杨柳枝，芳菲节，可恨年年赠离别。一叶随风忽报秋，
纵使君来岂堪折。
899.017 【字字双】王丽真女郎
床头锦衾斑复斑，架上朱衣殷复殷。空庭明月闲复闲，
夜长路远山复山。
899.018 【菩萨蛮】耿玉真
玉京人去秋萧索，画檐鹊起梧桐落。欹枕悄无言，
月和残梦圆。
背灯唯暗泣，甚处砧声急。眉黛远山攒，芭蕉生暮寒。
899.019 【句】
庭空客散人归后，画堂半掩朱帘。林风淅淅夜厌厌，
小楼新月，回首自纤纤。
春光镇在人空老，新愁往恨何穷。金窗力困起还慵。
一声羌笛，惊起醉怡容。（李后主《临江仙》。
前后两调，各逸其半）
寻春须是阳春早，看花莫待花枝老。（后主《菩萨蛮》）
帝乡烟雨锁春愁，故国山川空泪眼。（吴越王钱俶。
《木兰花》）
金凤欲飞遭掣搦，情脉脉。看即玉楼云雨隔。（钱俶）
桃李不须夸烂熳，已输了风吹一半。（韩熙载《咏梅》）
学著荷衣还可喜，年少多来有几？自古闲愁无际。
（冯延巳《谒金门》）
初离蜀道心将碎，离恨绵绵。春日如年，马上时时闻杜鹃。
（花蕊夫人《采桑子》）
