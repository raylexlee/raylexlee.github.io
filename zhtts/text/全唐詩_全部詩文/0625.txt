第613卷 皮日休
613.01 【過雲居院玄福上人舊居】皮日休
重到雲居獨悄然，隔窗窺影尚疑禪。不逢野老來聽法，
猶見鄰僧爲引泉。龕上已生新石耳，壁間空帶舊茶煙。
南宗弟子時時到，泣把山花奠几筵。
613.02 【陪江西裴公遊襄州延慶寺】皮日休
丹霄路上歇徵輪，勝地偷閒一日身。不署前驅驚野鳥，
唯將後乘載詩人。巖邊候吏雲遮卻，竹下朝衣露滴新。
更向碧山深處問，不妨猶有草茅臣。
613.03 【西塞山泊漁家】皮日休
白綸巾下發如絲，靜倚楓根坐釣磯。中婦桑村挑葉去，
小兒沙市買蓑歸。雨來蓴菜流船滑，春後鱸魚墜釣肥。
西塞山前終日客，隔波相羨盡依依。
613.04 【襄州春遊】皮日休
信馬騰騰觸處行，春風相引與詩情。等閒遇事成歌詠，
取次衝筵隱姓名。映柳認人多錯誤，透花窺鳥最分明。
岑牟單絞何曾著，莫道猖狂似禰衡。
613.05 【送從弟皮崇歸復州】皮日休
羨爾優遊正少年，竟陵煙月似吳天。車螯近岸無妨取，
舴艋隨風不費牽。處處路傍千頃稻，家家門外一渠蓮。
殷勤莫笑襄陽住，爲愛南溪縮項鯿。
613.06 【題潼關蘭若】皮日休
潼津罷警有招提，近百年無戰馬嘶。壯士不言三尺劍，
謀臣休道一丸泥。昔時馳道洪波上，今日宸居紫氣西。
關吏不勞重借問，棄繻生擬入耶溪。
613.07 【襄陽閒居與友生夜會】皮日休
習隱悠悠世不知，林園幽事遞相期。舊絲再上琴調晚，
壞葉重燒酒暖遲。三徑引時寒步月，四鄰偷得夜吟詩。
草玄寂淡無人愛，不遇劉歆更語誰。
613.08 【習池晨起】皮日休
清曙蕭森載酒來，涼風相引繞亭臺。數聲翡翠揹人去，
一番芙蓉含日開。茭葉深深埋釣艇，魚兒漾漾逐流杯。
竹屏風下登山屐，十宿高陽忘卻回。
613.09 【秋晚自洞庭湖別業寄穆秀才】皮日休
破村寥落過重陽，獨自攖寧葺草房。風撦紅蕉仍換葉，
雨淋黃菊不成香。野猿偷慄重窺戶，落雁疑人更繞塘。
他日若修耆舊傳，爲予添取此書堂。
613.010 【華山李鍊師所居】皮日休
麻姑古貌上仙才，謫向蓮峯管玉臺。瑞氣染衣金液啓，
香菸映面紫文開。孤雲盡日方離洞，雙鶴移時只有苔。
深夜寂寥存想歇，月天時下草堂來。
613.011 【宏詞下第感恩獻兵部侍郎】皮日休
分明仙籍列清虛，自是還丹九轉疏。畫虎已成翻類狗，
登龍才變即爲魚。空慚季布千金諾，但負劉弘一紙書。
猶有報恩方寸在，不知通塞竟何如。
613.012 【襄州漢陽王故宅】皮日休
碑字依稀廟已荒，猶聞耆舊憶賢王。園林一半爲他主，
山水虛言是故鄉。戟戶野蒿生翠瓦，舞樓棲鴿污雕樑。
柱天功業緣何事，不得終身似霍光。
613.013 【傷盧獻秀才（獻有《愍徵賦》一卷，人爲作注）】皮日休
愍徵新價欲凌空，一首堪欺左太沖。只爲白衣聲過重，
且非青漢路難通。貴侯待寫過門下，詞客偷名入卷中。
手弄桂枝嫌不折，直教身歿負春風。
613.014 【南陽】皮日休
昆陽王氣已蕭疏，依舊山河捧帝居。廢路塌平殘瓦礫，
破墳耕出爛圖書。綠莎滿縣年荒後，白鳥盈溪雨霽初。
二百年來霸王業，可知今日是丘墟。
613.015 【秋晚訪李處士所居】皮日休
門前襄水碧潺潺，靜釣歸來不掩關。書閣鼠穿廚簏破，
竹園霜後桔槔閒。兒童不許驚幽鳥，藥草須教上假山。
莫爲愛詩偏念我，訪君多得醉中還。
613.016 【李處士郊居】皮日休
石衣如發小溪清，溪上柴門架樹成。園裏水流澆竹響，
窗中人靜下棋聲。幾多狎鳥皆諳性，無限幽花未得名。
滿引紅螺詩一首，劉楨失卻病心情。
613.017 【送令狐補闕歸朝】皮日休
文如日月氣如虹，舉國重生正始風。且願仲山居左掖，
只憂徐邈入南宮。朝衣正在天香裏，諫草應焚禁漏中。
爲說明年今日事，晉廷新拜黑頭公。
613.018 【洛中寒食二首】皮日休
千門萬戶掩斜暉，繡幰金銜晚未歸。擊鞠王孫如錦地，
鬥雞公子似花衣。嵩雲靜對行臺起，洛鳥閒穿上苑飛。
唯有路傍無意者，獻書未納問淮肥。
遠近垂楊映鈿車，天津橋影壓神霞。弄春公子正回首，
趁節行人不到家。洛水萬年雲母竹，漢陵千載野棠花。
欲知豪貴堪愁處，請看邙山晚照斜。
613.019 【登第後寒食杏園有宴，因寄錄事宋垂文同年】皮日休
雨洗清明萬象鮮，滿城車馬簇紅筵。恩榮雖得陪高會，
科禁惟憂犯列仙。當醉不知開火日，正貧那似看花年。
縱來恐被青娥笑，未納春風一宴錢。
613.020 【陳先輩故居】皮日休
杉桂交陰一里餘，逢人渾似洞天居。千株橘樹唯沽酒，
十頃蓮塘不買魚。藜杖閒來侵徑竹，角巾端坐滿樓書。
襄陽無限煙霞地，難覓幽奇似此殊。
613.021 【奉和魯望寒夜訪寂上人次韻】皮日休
院寒青靄正沈沈，霜棧幹鳴入古林。數葉貝書松火暗，
一聲金磬檜煙深。陶潛見社無妨醉，殷浩譚經不廢吟。
何事欲攀塵外契，除君皆有利名心。
613.022 【江南道中懷茅山廣文南陽博士三首】皮日休
寒嵐依約認華陽，遙想高人臥草堂。半日始齋青【飠迅】飯，
移時空印白檀香。鶴雛入夜歸雲屋，乳管逢春落石牀。
誰道夫君無伴侶，不離窗下見羲皇。
住在華陽第八天，望君唯欲結良緣。堂扃洞裏千秋燕，
廚蓋巖根數鬥泉。壇上古松疑度世，觀中幽鳥恐成仙。
不知何事迎新歲，烏納裘中一覺眠。
五色香菸惹內文，石飴初熟酒初醺。將開丹竈那防鶴，
欲算棋圖卻望雲。海氣平生當洞見，瀑冰初坼隔山聞。
如何世外無交者，一臥金壇只有君。
613.043 【奉和魯望早春雪中作吳體見寄】皮日休
威仰噤死不敢語，瓊花雲魄清珊珊。溪光冷射觸鸀鳿，
柳帶凍脆攢欄杆。竹根乍燒玉節快，酒面新潑金膏寒。
全吳縹瓦十萬戶，惟君與我如袁安。
613.044 【吳中言情寄魯望】皮日休
古來傖父愛吳鄉，一上胥臺不可忘。愛酒有情如手足，
除詩無計似膏肓。宴時不輟琅書味，齋日難判玉鱠香。
爲說松江堪老處，滿船煙月溼莎裳。
613.045 【行次野梅】皮日休
蔦拂蘿捎一樹梅，玉妃無侶獨裴回。好臨王母瑤池發，
合傍蕭家粉水開。共月已爲迷眼伴，與春先作斷腸媒。
不堪便向多情道，萬片霜華雨損來。
613.046 【揚州看辛夷花】皮日休
臘前千朵亞芳叢，細膩偏勝素柰功。螓首不言披曉雪，
麝臍無主任春風。一枝拂地成瑤圃，數樹參庭是蕊宮。
應爲當時天女服，至今猶未放全紅。
613.047 【暇日獨處寄魯望】皮日休
幽慵不覺耗年光，犀柄金徽亂一牀。野客共爲賒酒計，
家人同作借書忙。園蔬預遣分僧料，廩粟先教算鶴糧。
無限高情好風月，不妨猶得事吾王。
613.048 【屣步訪魯望不遇】皮日休
雪晴墟里竹欹斜，蠟屐徐吟到陸家。荒徑掃稀堆柏子，
破扉開澀染苔花。壁閒定欲圖雙檜，廚靜空如飯一麻。
擬受太玄今不遇，可憐遺恨似侯芭。
613.049 【開元寺客省早景即事】皮日休
客省蕭條柿葉紅，樓臺如畫倚霜空。銅池數滴桂上雨，
金鐸一聲松杪風。鶴靜時來珠像側，鴿馴多在寶幡中。
如何塵外虛爲契，不得支公此會同。
613.050 【奉和魯望獨夜有懷吳體見寄】皮日休
病鶴帶霧傍獨屋，破巢含雪傾孤梧。濯足將加漢光腹，
抵掌欲捋梁武須。隱几清吟誰敢敵，枕琴高臥真堪圖。
此時枉欠高散物，楠瘤作樽石作壚。
613.051 【病中有人惠海蟹轉寄魯望】皮日休
紺甲青筐染菭衣，島夷初寄北人時。離居定有石帆覺，
失伴唯應海月知。族類分明連瑣猧，形容好個似蟛蜞。
病中無用霜螯處，寄與夫君左手持。
613.052 【病中美景頗阻追遊因寄魯望】皮日休
癭牀閒臥晝迢迢，唯把真如慰寂寥。南國不須收薏苡，
百年終竟是芭蕉。藥前美祿應難斷，枕上芳辰豈易銷。
看取病來多少日，早梅零落玉華焦。
613.053 【魯望以花翁之什見招因次韻酬之】皮日休
九十攜鋤傴僂翁，小園幽事盡能通。劚煙栽藥爲身計，
負水澆花是世功。婚嫁定期杉葉紫，蓋藏應待桂枝紅。
不知家道能多少，只在句芒一夜風。
613.054 【病中庭際海石榴花盛發，感而有寄】皮日休
一夜春光綻絳囊，碧油枝上晝煌煌。風勻只似調紅露，
日暖唯憂化赤霜。火齊滿枝燒夜月，金津含蕊滴朝陽。
不知桂樹知情否，無限同遊阻陸郎。
613.055 【早春以橘子寄魯望】皮日休
個個和枝葉捧鮮，彩凝猶帶洞庭煙。不爲韓嫣金丸重，
直是周王玉果圓。剖似日魂初破後，弄如星髓未銷前。
知君多病仍中聖，盡送寒苞向枕邊。
613.056 【病中書情寄上崔諫議（時眼疾未平）】皮日休
十日來來曠奉公，閉門無事忌春風。蟲絲度日縈琴薦，
蛀粉經時落酒筒。馬足歇從殘漏外，魚須拋在亂書中。
殷勤莫怪求醫切，只爲山櫻欲放紅。
613.057 【病孔雀】皮日休
煙花雖媚思沈冥，猶自抬頭護翠翎。強聽紫簫如欲舞，
困眠紅樹似依屏。因思桂蠹傷肌骨，爲憶松鵝損性靈。
盡日春風吹不起，鈿毫金縷一星星。
613.058 【奉和魯望上元日道室焚修】皮日休
明真臺上下仙官，玄藻初吟萬籟寒。飆御有聲時杳杳，
寶衣無影自珊珊。蕊書乞見齋心易，玉籍求添拜首難。
端簡不知清景暮，靈蕪香燼落金壇。
613.059 【奉酬魯望惜春見寄】皮日休
十五日中春日好，可憐沉痼冷如灰。以前雖被愁將去，
向後須教醉領來。梅片盡飄輕粉靨，柳芽初吐爛金醅。
病中無限花番次，爲約東風且住開。
613.060 【聞魯望遊顏家林園病中有寄】皮日休
一夜韶姿著水光，謝家春草滿池塘。細挑泉眼尋新脈，
輕把花枝嗅宿香。蝶欲試飛猶護粉，鶯初學囀尚羞簧。
分明不得同君賞，盡日傾心羨索郎。
613.061 【奉和魯望春雨即事次韻】皮日休
織恨凝愁映鳥飛，半旬飄灑掩韶暉。山容洗得如煙瘦，
地脈流來似乳肥。野客正閒移竹遠，幽人多病探花稀。
何年細溼華陽道，兩乘巾車相併歸。
613.062 【魯望春日多尋野景日休抱疾杜門因有是寄】皮日休
野侶相逢不待期，半緣幽事半緣詩。烏紗任岸穿筋竹，
白袷從披趁肉芝。數卷蠹書棋處展，幾升菰米釣前炊。
病中不用君相憶，折取山櫻寄一枝。
613.063 【魯望以躬掇野蔬兼示雅什，用以酬謝】皮日休
杖擿春煙暖向陽，煩君爲我致盈筐。深挑乍見牛脣液，
細掐徐聞鼠耳香。紫甲採從泉脈畔，翠牙搜自石根傍。
雕胡飯熟【飠是】餬軟，不是高人不合嘗。
613.064 【臥病感春寄魯望】皮日休
烏皮几上困騰騰，玉柄清羸愧不能。昨夜眠時稀似鶴，
今朝餐數減於僧。藥銷美祿應夭折，醫過芳辰定鬼憎。
任是雨多遊未得，也須收在探花朋。
613.065 【奉和魯望徐方平後聞赦次韻】皮日休
金雞煙外上臨軒，紫誥新垂作解恩。涿鹿未銷初敗血，
新安頓雪已坑魂。空林葉盡蝗來郡，腐骨花生戰後村。
未遣蒲車問幽隱，共君應老抱桐孫。
613.066 【奉酬魯望見答魚箋之什】皮日休
輕如隱起膩如飴，除卻鮫工解制稀。欲寫恐成河伯詔，
試裁疑是水仙衣。毫端白獺脂猶溼，指下冰蠶子欲飛。
若用莫將閒處去，好題春思贈江妃。
613.067 【病後春思】皮日休
連錢錦暗麝氛氳，荊思多才詠鄂君。孔雀鈿寒窺沼見，
石榴紅重墮階聞。牢愁有度應如月，春夢無心只似雲。
應笑病來慚滿願，花箋好作斷腸文。
613.068 【偶成小酌招魯望不至，以詩爲解，因次韻酬之】皮日休
醉侶相邀愛早陽，小筵催辦不勝忙。衝深柳駐吳娃幰，
倚短花排羯鼓牀。金鳳欲爲鶯引去，鈿蟬疑被蝶勾將。
如何共是忘形者，不見漁陽摻一場。
613.069 【以紗巾寄魯望因而有作】皮日休
周家新樣替三梁。裹發偏宜白麪郎。掩斂乍疑裁黑霧，
輕明渾似戴玄霜。今朝定見看花昃，明日應聞漉酒香。
更有一般君未識，虎文巾在絳霄房。
613.070 【臨頓宅將有歸於之日魯望以詩見貺，因抒懷酬之】皮日休
共老林泉忍暫分，此生應不識迴文。幾枚竹笥送德曜，
一乘柴車迎少君。舉案品多緣澗藥，承家事少爲谿雲。
居然自是幽人事，輒莫教他孫壽聞。
613.071 【奉和魯望謝惠巨魚之半】皮日休
釣公來信自松江，三尺春魚撥剌霜。腹內舊鉤苔染澀，
腮中新餌藻和香。冷鱗中斷榆錢破，寒骨平分玉箸光。
何事貺君偏得所，只緣同是越航郎。
613.072 【館娃宮懷古】皮日休
豔骨已成蘭麝土，宮牆依舊壓層崖。弩臺雨壞逢金鏃，
香徑泥銷露玉釵。硯沼只留溪鳥浴，屟廊空信野花埋。
姑蘇麋鹿真閒事，須爲當時一愴懷。
613.073 【以紫石硯寄魯望兼酬見贈】皮日休
樣如金蹙小能輕，微潤將融紫玉英。石墨一研爲鳳尾，
寒泉半勺是龍睛。騷人白芷傷心暗，狎客紅筵奪眼明。
兩地有期皆好用，不須空把洗溪聲。
613.074 【奉和魯望同遊北禪院】皮日休
戚歷杉陰入草堂，老僧相見似相忘。吟多幾轉蓮花漏，
坐久重焚柏子香。魚慣齋時分淨食，鴿能閒處傍禪牀。
雲林滿眼空羈滯，欲對彌天卻自傷。
613.075 【孫發百篇將遊天台請詩贈行，因以送之】皮日休
孫子荊家思有餘，元戎曾薦入公車。百篇宮體喧金屋，
一日官銜下玉除。紫府近通齋後夢，赤城新有寄來書。
因逢二老如相問，正滯江南爲【魚胥】魚。
613.076 【奉和魯望薔薇次韻】皮日休
誰繡連延滿戶陳，暫應遮得陸郎貧。紅芳掩斂將迷蝶，
翠蔓飄颻欲掛人。低拂地時如墮馬，高臨牆處似窺鄰。
只應是董雙成戲，剪得神霞寸寸新。
613.077 【聞開元寺開筍園寄章上人】皮日休
園鎖開聲駭鹿羣，滿林鮮籜水犀文。森森競泫林梢雨，
𡾼々爭穿石上雲。並出亦如鵝管合，各生還似犬牙分。
折煙束露如相遺，何胤明朝不茹葷。
613.078 【開元寺佛鉢詩】皮日休
帝青石作綠冰姿，曾得金人手自持。拘律樹邊齋散後，
提羅花下洗來時。乳麋味斷中天覺，麥麨香消大劫知。
從此共君新頂戴，斜風應不等閒吹。
613.079 【夏首病癒因招魯望】皮日休
曉入清和尚袷衣，夏陰初合掩雙扉。一聲撥穀桑柘晚，
數點舂鋤煙雨微。貧養山禽能個瘦，病關芳草就中肥。
明朝早起非無事，買得蓴絲待陸機。
613.080 【奉和魯望新夏東郊閒泛】皮日休
水物輕明淡似秋，多情才子倚蘭舟。碧莎裳下攜詩草，
黃篾樓中掛酒篘。蓮葉蘸波初轉棹，魚兒簇餌未諳鉤。
共君莫問當時事，一點沙禽勝五侯。
613.081 【奉和魯望四月十五日道室書事】皮日休
望朝齋戒是尋常，靜啓金根第幾章。竹葉飲爲甘露色，
蓮花鮓作肉芝香。松膏背日凝雲磴，丹粉經年染石牀。
剩欲與君終此志，頑仙唯恐鬢成霜。
613.082 【奉和魯望看壓新醅】皮日休
一簀松花細有聲，旋將渠碗撇寒清。秦吳只恐篘來近，
劉項真能釀得平。酒德有神多客頌，醉鄉無貨沒人爭。
五湖煙水郎山月，合向樽前問底名。
613.083 【登初陽樓寄懷北平郎中】皮日休
危樓新制號初陽，白粉青葌射沼光。避酒幾浮輕舴艋，
下棋曾覺睡鴛鴦。投鉤列坐圍華燭，格簺分朋佔靚妝。
莫怪重登頻有恨，二年曾侍舊吳王。
613.084 【夏初訪魯望偶題小齋】皮日休
半里芳陰到陸家，藜牀相勸飯胡麻。林間度宿拋棋局，
壁上經旬掛釣車。野客病時分竹米，鄰翁齋日乞藤花。
踟躕未放閒人去，半岸紗帩待月華。
613.085 【所居首夏，水木尤清，適然有作】皮日休
病來無事草堂空，晝水休聞十二筒。桂靜似逢青眼客，
松閒如見綠毛翁。潮期暗動庭泉碧，梅信微侵地障紅。
盡日枕書慵起得，被君猶自笑從公。
613.086 【重玄寺元達年逾八十好種名藥凡所…餘奇而訪之因題二章】皮日休
雨滌煙鋤傴僂齎，紺牙紅甲兩三畦。藥名卻笑桐君少，
年紀翻嫌竹祖低。白石靜敲蒸朮火，清泉閒洗種花泥。
怪來昨日休持鉢，一尺雕胡似掌齊。
香蔓蒙蘢覆昔邪，桂煙杉露溼袈裟。石盆換水撈松葉，
竹徑穿牀避筍芽。藜杖移時挑細藥，銅瓶盡日灌幽花。
支公謾道憐神駿，不及今朝種一麻。
