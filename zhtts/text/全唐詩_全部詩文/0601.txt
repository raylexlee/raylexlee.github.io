第589卷 李頻
589.01 【送張郎中赴睦州】李頻
青山復淥水，想入富春西。夾岸清猿去，中流白日低。
美兼華省出，榮共故鄉齊。賤子遙攀送，歸心逐馬蹄。
589.02 【送鄂渚韋尚書赴鎮】李頻
夏口本吳頭，重城據上游。戈船轉江漢，風月宿汀洲。
執憲傾民望，銜恩赴主憂。誰知舊寮屬，攀餞淚仍流。
589.03 【送崔侍御書記赴山北座主尚書招闢】李頻
書記向丘門，旌幢夾谷尊。從來遊幕意，此去並酬恩。
雁叫嫌冰合，驄嘶喜雪繁。同爲入室士，不覺別銷魂。
589.04 【入朝遇雪】李頻
霜鬢持霜簡，朝天向雪天。玉階初辨色，瓊樹乍相鮮。
密翳空難曙，盈徵瑞不愆。誰爲洛陽客，是日更高眠。
589.05 【勉力】李頻
日月不併照，升沈俱有時。自媒徒欲速，孤立卻宜遲。
盡力唯求己，公心任遇誰。人間不得意，半是鬢先衰。
589.06 【郊居寄友人】李頻
林色樹還曛，何時得見君。獨居度永日，相去遠浮雲。
故疾隨秋至，離懷覺夜分。蛩聲非自苦，偏是旅人聞。
589.07 【送陸肱歸吳興】李頻
雪後江上去，風光故國新。清渾天氣曉，綠動浪花春。
勸酒提壺鳥，乘舟震澤人。誰知滄海月，取桂卻來秦。
589.08 【暮秋重過山僧院】李頻
卻接良宵坐，明河幾轉流。安禪逢小暑，抱疾入高秋。
靜室聞玄理，深山可白頭。朝朝獻林果，亦欲學獼猴。
589.09 【送新安少府】李頻
南浮雖六月，風水已秋涼。日亂看江樹，身飛逐楚檣。
後期誰可定，臨別語空長。遠宦須清苦，幽蘭貴獨芳。
589.010 【送人歸吳】李頻
何人不歸去，君去是閒人。帝裏求相識，山家即近鄰。
交情吾道可，離思柳條新。未飲青門酒，先如醉夢身。
589.011 【送姚評事】李頻
儒服從戎去，須知勝事全。使君開幕日，天子偃戈年。
風雨依嵩嶺，桑麻接楚田。新詩隨過客，旋滿洛陽傳。
589.012 【題棲雲寺立上人院】李頻
是法從生有，修持歷劫塵。獨居巖下室，長似定中身。
樹老風終夜，山寒雪見春。不知諸祖後，傳印是何人。
589.013 【黔中罷職過峽州題田使君北樓】李頻
巴中初去日，已遇使君留。及得尋東道，還陪上北樓。
江衝巫峽出，檣過洛宮收。好是從戎罷，看山覺自由。
589.014 【江上送從兄羣玉校書東遊】李頻
逍遙蓬閣吏，才子復詩流。墳籍因窮覽，江湖卻縱遊。
眠波聽戍鼓，飯浦約魚舟。處處迎高密，先應掃郡樓。
589.015 【宛陵東峯亭與友人話別】李頻
坐舉天涯目，停杯語日晡。修篁齊迥檻，列岫限平蕪。
亂水通三楚，歸帆掛五湖。不知從此去，何處是前途。
589.016 【華山尋隱者】李頻
自入華山居，關東相見疏。瓢中誰寄酒，葉上我留書。
巢鳥寒棲盡，潭泉暮凍餘。長聞得藥力，此說又何如。
589.017 【題薦福寺僧棲白上人院】李頻
空門有才子，得道亦吟詩。內殿頻徵入，孤峯久作期。
高名何代比，密行幾生持。長愛喬松院，清涼坐夏時。
589.018 【遊四明山劉樊二真人祠，題山下孫氏居】李頻
久在仙壇下，全家是地仙。池塘來乳洞，禾黍接芝田。
起看青山足，還傾白酒眠。不知塵世事，雙鬢逐流年。
589.019 【和太學趙鴻博士歸蔡中】李頻
得祿從高第，還鄉見後生。田園休問主，詞賦已垂名。
掃壁前題出，開窗舊景清。遙知賢太守，致席日邀迎。
589.020 【送壽昌曹明府】李頻
惠人須宰邑，爲政貴通經。卻用清琴理，猶嫌薄俗聽。
漲江晴漸淥，春嶠燒還青。若宿嚴陵瀨，誰當是客星。
589.021 【哭賈島】李頻
秦樓吟苦夜，南望只悲君。一宦終遐徼，千山隔旅墳。
恨聲流蜀魄，冤氣入湘雲。無限風騷句，時來日夜聞。
589.022 【送薛能赴鎮徐方】李頻
列土人間盛，彭門屬九州。山河天設險，禮樂牧分憂。
皎日爲明信，清風佔早秋。雖同郤縠舉，郤縠不封侯。
589.023 【送鳳翔範書記】李頻
西京無暑氣，夏景似清秋。天府來相闢，高人去自由。
江山通蜀國，日月近神州。若共將軍語，河蘭地未收。
589.024 【岐山逢陝下故人】李頻
三秦一會面，二陝久分攜。共憶黃河北，相留白日西。
寄來書少達，別後夢多迷。早晚期於此，看花聽鳥啼。
589.025 【送友人陸肱往太原】李頻
幷州非故國，君去復尋誰。獫狁方爲寇，嫖姚正用師。
戍煙來自號，邊雪下無時。更想經綿上，應逢禁火期。
589.026 【贈李將軍】李頻
吾宗偏好武，漢代將家流。走馬辭中禁，屯軍向渭州。
天心待破虜，陣面許封侯。卻得河源水，方應洗國仇。
589.027 【送友人喻坦之歸睦州（一作送人歸新定）】李頻
歸心常共知，歸路不相隨。彼此無依倚，東西又別離。
山花含雨溼，江樹近潮欹。莫戀漁樵興，生涯各有爲。
589.028 【尋華陽隱者】李頻
閒卻白雲居，行蹤出去初。窗中聊取筆，架上獨留書。
日背林光冷，潭澄嶽影虛。長聞得藥力，此說復何如。
589.029 【長安即事（一作長安僻居酬人）】李頻
豈得有書名，徒爲老帝京。關中秋氣早，雨後夜涼生。
滄海身終泛，青門夢已行。秦人縱相識，多少別離情。
589.030 【送友人遊塞北】李頻
朔野正秋風，前程見磧鴻。日西身獨遠，山轉路無窮。
樹隔高關斷，沙連大漠空。君看河外將，早晚擬平戎。
589.031 【陝府上姚中丞】李頻
關東領藩鎮，闕下授旌旄。覓句秋吟苦，酬恩夜坐勞。
天開吹角出，木落上樓高。閒話錢塘郡，半年聽海潮。
589.032 【送供奉喻鍊師歸天目山】李頻
承恩雖內殿，得道本深山。舉世相看老，孤峯獨自還。
溪來青壁裏，路在白雲間。絕頂無人住，雙峯是舊關。
589.033 【之任建安淥溪亭偶作二首】李頻
入境當春務，農蠶事正殷。逢溪難飲馬，度嶺更勞人。
想取烝黎泰，無過賦斂均。不知成政後，誰是得爲鄰。
維舟綠溪岸，繞郡白雲峯。將幕連山起，人家向水重。
短才無獨見，長策未相逢。所幸分堯理，烝民悉可封。
589.034 【送侯郎中任新定二首】李頻
爲郎非白頭，作牧授滄洲。江界乘潮入，山川值勝遊。
暑氣隨轉扇，涼月傍開樓。便欲歸田裏，拋官逐隱侯。
罷郎東出守，半路得浮舟。大旆行當夏，桐江到未秋。
雲閒分島寺，濤靜見沙鷗。誰伴臨清景，吟詩上郡樓。
589.035 【送太學吳康仁及第南歸】李頻
因爲太學選，志業徹春闈。首領諸生出，先登上第歸。
一榮猶未已，具慶且應稀。縱馬行青草，臨岐脫白衣。
家遙楚國寄，帆對漢山飛。知己盈華省，看君再發機。
589.036 【陝州題河上亭】李頻
岸擁洪流急，亭開清興長。當軒河草晚，入坐水風涼。
獨鳥驚來客，孤雲觸去檣。秋聲和遠雨，暮色帶微陽。
浪靜澄窗影，沙明發簟光。逍遙每盡日，誰識愛滄浪。
589.037 【留題姚氏山齋】李頻
未厭棲林趣，猶懷濟世才。閒眠知道在，高步會時來。
露滴從添硯，蟬吟便送杯。亂書離縹帙，迸筍出苔莓。
異果因僧摘，幽窗爲燕開。春遊何處盡，欲別幾遲迴。
589.038 【長安書懷投知己（一作投邢員外）】李頻
所學近雕蟲，知難謁至公。徒隨衆人後，擬老一生中。
間歲家書到，經荒世業空。心懸滄海斷，夢與白雲通。
玉漏聲連北，銀河氣極東。關門迢遞月，禁苑寂寥鴻。
地廣身難束，時平道獨窮。蕭條苔長雨，淅瀝葉危風。
久愧幹朝客，多慚別釣翁。因依非不忝，延薦況曾蒙。
與善應無替，垂恩本有終。霜天搖落日，莫使逐孤蓬。
589.039 【送姚侍御充渭北掌書記】李頻
北境烽煙急，南山戰伐頻。撫綏初易帥，參畫盡須人。
書記才偏稱，朝廷意更親。繡衣行李日，綺陌別離塵。
報國將臨虜，之藩不離秦。豸冠嚴在首，雄筆健隨身。
飲馬河聲暮，休兵塞色春。敗亡仍暴骨，冤哭可傷神。
上策何當用，邊情此是真。雕陰曾久客，拜送欲沾巾。
589.040 【長安書情投知己】李頻
陝服因詩句，從容已半年。一從歸闕下，罕得到門前。
每候朝軒出，常看列宿懸。重投期見獎，數首果蒙傳。
轉覺功宜倍，兼令住更堅。都忘春暫醉，少省夜曾眠。
煩暑燈誰讀，孤雲業自專。精華搜未竭，騷雅琢須全。
此事勤雖過，他謀拙莫先。槐街勞白日，桂路在青天。
取第殊無序，還鄉可有緣。旅情長越鳥，秋思幾秦蟬。
月色千樓滿，砧聲萬井連。江山阻迢遞，時節暗推遷。
道即窮通守，才應始末憐。書紳相戒語，藏篋贈行篇。
致主當齊聖，爲郎本是仙。人心期際會，鳳翼許遷延。
畢竟良圖在，何妨逸性便。幽齋中寢覺，珍木正陰圓。
隱几閒瞻夜，臨雲興渺然。五陵供麗景，六義動花箋。
倘與潛生翼，寧非助化權。免教垂素髮，歸種海隅田。
589.041 【府試丹浦非樂戰】李頻
自古爲君道，垂衣致理難。懷仁須去殺，用武即勝殘。
毒幟誅方及，兵臨釁可觀。居來彭蠡固，戰罷洞庭寬。
雪國知天遠，霜林是血丹。吾皇則堯典，薄伐至桑乾。
589.042 【府試風雨聞雞】李頻
不爲風雨變，雞德一何貞。在暗長先覺，臨晨即自鳴。
陰霾方見信，頃刻詎移聲。嚮晦如相警，知時似獨清。
蕭蕭和斷漏，喔喔報重城。欲識詩人興，中含君子情。
589.043 【府試觀蘭亭圖】李頻
往會人何處，遺蹤事可觀。林亭今日在，草木古春殘。
筆想吟中駐，杯疑飲後幹。向青穿峻嶺，當白認回湍。
月影窗間夜，湖光枕上寒。不知詩酒客，誰更慕前歡。
589.044 【府試老人星見】李頻
良宵出戶庭，極目向青冥。海內逢康日，天邊見壽星。
臨空遙的的，竟曉獨熒熒。春後先依景，秋來忽近丁。
垂休臨有道，作瑞掩前經。豈比周王夢，徒言得九齡。
589.045 【省試振鷺】李頻
有鳥生江浦，霜華作羽翰。君臣將比潔，朝野共相歡。
月影林梢下，冰光水際殘。翻飛時共樂，飲啄道皆安。
迥翥宜高詠，羣棲入靜看。由來鴛鷺侶，濟濟列千官。
589.046 【寄辛明府】李頻
何處無苛政，東南有子男。細將朝客說，須是邑人諳。
別業空經稔，歸田獨未甘。目凝煙積樹，心貯月明潭。
曉鼓愁方亂，春山睡正酣。不任啼鳥思，鄉社欲桑蠶。
589.047 【苑中題友人林亭】李頻
井邑藏巖穴，幽棲趣若何。春篁抽筍密，夏鳥雜雛多。
坐有清風至，林無暑氣過。亂書還就葉，真飲不聽歌。
片影明紅蘚，斜陰映綠蘿。雄文終可惜，莫更棄高科。
589.048 【投京兆府試官任文學先輩】李頻
高興每論詩，非才獨見推。應當明試日，不比暗投時。
出口人皆信，操心自可知。孤單雖有託，際會別無期。
取捨知由己，窮通斷在茲。賤身何足數，公道自難欺。
澤國違甘旨，漁舟積夢思。長安未歸去，爲倚鑑妍媸。
589.049 【宋少府東溪泛舟】李頻
登岸還入舟，水禽驚笑語。晚葉低衆色，溼雲帶繁暑。
落日乘醉歸，溪流復幾許。
589.050 【聞北虜入靈州二首】李頻
河冰一夜合，虜騎入靈州。歲歲徵兵去，難防塞草秋。
見說靈州戰，沙中血未乾。將軍日告急，走馬向長安。
589.051 【送友人下第歸感懷】李頻
帝裏春無意，歸山對物華。即應來日去，九陌踏槐花。
589.052 【贈桂林友人】李頻
君家桂林住，日伐桂枝炊。何事東堂樹，年年待一枝。
589.053 【長安感懷】李頻
一第知何日，全家待此身。空將灞陵酒，酌送向東人。
589.054 【題長孫桐樹】李頻
一去龍門側，千年鳳影移。空餘剪圭處，無覆在孫枝。
589.055 【渡漢江】李頻
嶺外音書絕，經年復歷春。近鄉情更怯，不敢問來人。
589.056 【嵩山夜還】李頻
家住東皋去，好採舊山薇。自省遊泉石，何曾不夜歸。
589.057 【暮秋宿清源上人院】李頻
野客愁來日，山房木落中。微風生夜半，積雨向秋終。
證道方離法，安禪不住空。迷途將覺路，語默見西東。
589.058 【秋夜宿重本上人院】李頻
卻憶涼堂坐，明河幾度流。安禪逢小暑，抱疾入高秋。
水國曾重講，雲林半舊遊。此來看月落，還似道相求。
589.059 【贈立規上人】李頻
竹向空齋合，無僧在四鄰。去雲離坐石，斜月到禪身。
樹老風終夜，山寒雪見春。不知諸祖後，傳印是何人。
589.060 【蘇州寒食日送人歸覲】李頻
江城寒食下，花木慘離魂。幾宿投山寺，孤帆過海門。
□聲潑火雨，柳色禁菸村。定看堂高後，斑衣滅淚痕。
589.061 【即席送許□之曹南省兄】李頻
梅爛荷圓六月天，歸帆高背虎丘煙。到時自見成行雁，
別處休聽滿樹蟬。賣劍爲賒吳市酒，攜家猶借洞庭船。
待看春榜來江外，名佔蓬萊第幾仙。
589.062 【送羅著作兩浙按獄（著作嘗宰蘇州吳縣）】李頻
使印星車適舊遊，陶潛今日在瀛洲。科條盡曉三千罪，
囹圄應空十二州。舊綬有香籠驛馬，皇華無暇狎沙鷗。
歸來重過姑蘇郡，莫忘題名在虎丘。
589.063 【下第後屏居書懷寄張侍御】李頻
刖足豈一生，良工隔千里。故山彭澤上，歸夢向汾水。
低催神氣盡，僮僕心亦恥。未達誰不知，達者多忘此。
行年忽已壯，去老年更幾。功名如不彰，身歿豈爲鬼。
纔看芳草歇，即嘆涼風起。驄馬未來朝，嘶聲尚在耳。
589.064 【答韓中丞容不飲酒】李頻
老大成名仍足病，強聽絲竹亦無歡。
高情太守容閒坐，借與青山盡日看。
589.065 【句】李頻
只將五字句，用破一生心。（《北夢瑣言》）
楚裏八千里，槃槃此都會。巍峨數里城，遠水相映帶。
（《方輿勝覽》）
