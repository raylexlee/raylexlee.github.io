第598卷 高駢
598.01 【言懷】高駢
恨乏平戎策，慚登拜將壇。手持金鉞冷，身掛鐵衣寒。
主聖扶持易，恩深報效難。三邊猶未靜，何敢便休官。
598.02 【寄鄠杜李遂良處士】高駢
小隱堪忘世上情，可能休夢入重城。池邊寫字師前輩，
座右題銘律後生。吟社客歸秦渡晚，醉鄉漁去渼陂晴。
春來不得山中信，盡日無人傍水行。
598.03 【和王昭符進士贈洞庭趙先生】高駢
爲愛君山景最靈，角冠秋禮一罈星。藥將雞犬雲間試，
琴許魚龍月下聽。自要乘風隨羽客，誰同種玉驗仙經。
煙霞淡泊無人到，唯有漁翁過洞庭。
598.04 【依韻奉酬李迪】高駢
柳下官資顏子居，閒情入骨若爲除。詩成斬將奇難敵，
酒熟封侯快未如。只見絲綸終日降，不知功業是誰書。
而今共飲醇滋味，消得揶揄勢利疏。
598.05 【留別彰德軍從事範校書】高駢
無金寄與白頭親，節概猶誇似古人。未出塵埃真落魄，
不趨權勢正因循。桂攀明月曾觀國，蓬轉西風卻問津。
匹馬東歸羨知己，燕王臺上結交新。
598.06 【途次內黃馬病，寄僧舍呈諸友人】高駢
官閒馬病客深秋，肯學張衡詠四愁。紅葉寺多詩景緻，
白衣人盡酒交遊。依違諷刺因行得，淡泊供需不在求。
好與高陽結吟社，況無名跡達珠旒。
598.07 【遣興】高駢
浮世忙忙蟻子羣，莫嗔頭上雪紛紛。沈憂萬種與千種，
行樂十分無一分。越外險巇防俗事，就中拘檢信人文。
醉鄉日月終須覓，去作先生號白雲。
598.08 【南海神祠】高駢
滄溟八千里，今古畏波濤。此日徵南將，安然渡萬艘。
598.09 【送春】高駢
水淺魚爭躍，花深鳥競啼。春光看欲盡，判卻醉如泥。
598.010 【海翻】高駢
幾經人事變，又見海濤翻。徒起如山浪，何曾洗至冤。
598.011 【筇竹杖寄僧】高駢
堅輕筇竹杖，一枝有九節。寄與沃洲人，閒步青山月。
598.012 【遣興】高駢
把盞非憐酒，持竿不爲魚。唯應嵇叔夜，似我性慵疏。
598.013 【嘆徵人】高駢
心堅膽壯箭頭親，十載沙場受苦辛。
力盡路傍行不得，廣張紅旆是何人。
598.014 【湘妃廟】高駢
帝舜南巡去不還，二妃幽怨水雲間。
當時珠淚垂多少，直到如今竹尚斑。
598.015 【赴安南卻寄臺司】高駢
曾驅萬馬上天山，風去雲回頃刻間。
今日海門南面事，莫教還似鳳林關。
598.016 【閨怨】高駢
人世悲歡不可知，夫君初破黑山歸。
如今又獻徵南策，早晚催縫帶號衣。
598.017 【馬嵬驛】高駢
玉顏雖掩馬嵬塵，冤氣和煙鎖渭津。
蟬鬢不隨鑾駕去，至今空感往來人。
598.018 【宴犒蕃軍有感】高駢
蜀地恩留馬嵬哭，煙雨濛濛春草綠。
滿眼由來是舊人，那堪更奏梁州曲。
598.019 【寓懷】高駢
關山萬里恨難銷，鐵馬金鞭出塞遙。
爲問昔時青海畔，幾人歸到鳳林橋。
598.020 【步虛詞】高駢
青溪道士人不識，上天下天鶴一隻。
洞門深鎖碧窗寒，滴露研朱點周易。
598.021 【贈歌者二首】高駢
酒滿金船花滿枝，佳人立唱慘愁眉。
一聲直入青雲去，多少悲歡起此時。
公子邀歡月滿樓，雙成揭調唱伊州。
便從席上風沙起，直到陽關水盡頭。
598.022 【入蜀】高駢
萬水千山音信希，空勞魂夢到京畿。
漫天嶺上頻回首，不見虞封淚滿衣。
598.023 【邊城聽角】高駢
席箕風起雁聲秋，隴水邊沙滿目愁。
三會五更欲吹盡，不知凡白幾人頭。
598.024 【渭川秋望寄右軍王特進】高駢
長川終日碧潺湲，知道天河與地連。
憑寄兩行朝闕淚，願隨流入御溝泉。
598.025 【山亭夏日】高駢
綠樹陰濃夏日長，樓臺倒影入池塘。
水精簾動微風起，滿架薔薇一院香。
598.026 【蜀路感懷】高駢
蜀山蒼翠隴雲愁，鑾駕西巡陷幾州。
唯有縈迴深澗水，潺湲不改舊時流。
598.027 【殘春遣興】高駢
畫舸輕橈柳色新，摩訶池上醉青春。
不辭不爲青春醉，只恐鶯花也怪人。
598.028 【春日招賓】高駢
花枝如火酒如餳，正好狂歌醉復醒。
對酒看花何處好，延和閣下碧筠亭。
598.029 【過天威徑】高駢
豺狼坑盡卻朝天，戰馬休嘶瘴嶺煙。
歸路嶮巇今坦蕩，一條千里直如弦。
598.030 【對花呈幕中】高駢
海棠初發去春枝，首唱曾題七字詩。
今日能來花下飲，不辭頻把使頭旗。
598.031 【寄題羅浮別業】高駢
不將真性染埃塵，爲有煙霞伴此身。
帶日長江好歸信，博羅山下碧桃春。
598.032 【塞上曲二首】高駢
二年邊戍絕煙塵，一曲河灣萬恨新。
從此鳳林關外事，不知誰是苦心人。
隴上征夫隴下魂，死生同恨漢將軍。
不知萬里沙場苦，空舉平安火入雲。
598.033 【廣陵宴次戲簡幕賓】高駢
一曲狂歌酒百分，蛾眉畫出月爭新。
將軍醉罷無餘事，亂把花枝折贈人。
598.034 【安南送曹別敕歸朝】高駢
雲水蒼茫日欲收，野煙深處鷓鴣愁。
知君萬里朝天去，爲說徵南已五秋。
598.035 【對雪】高駢
六出飛花入戶時，坐看青竹變瓊枝。
如今好上高樓望，蓋盡人間惡路岐。
598.036 【訪隱者不遇】高駢
落花流水認天台，半醉閒吟獨自來。
惆悵仙翁何處去，滿庭紅杏碧桃開。
598.037 【赴西川途經虢縣作】高駢
亞夫重過柳營門，路指岷峨隔暮雲。
紅額少年遮道拜，殷勤認得舊將軍。
598.038 【錦城寫望】高駢
蜀江波影碧悠悠，四望煙花匝郡樓。
不會人家多少錦，春來盡掛樹梢頭。
598.039 【太公廟】高駢
青山長在境長新，寂寞持竿一水濱。
及得王師身已老，不知辛苦爲何人。
598.040 【邊方春興】高駢
草色青青柳色濃，玉壺傾酒滿金鐘。
笙歌嘹亮隨風去，知盡關山第幾重。
598.041 【塞上寄家兄】高駢
棣萼分張信使希，幾多鄉淚溼征衣。
笳聲未斷腸先斷，萬里胡天鳥不飛。
598.042 【寫懷二首】高駢
漁竿消日酒消愁，一醉忘情萬事休。
卻恨韓彭興漢室，功成不向五湖遊。
花滿西園月滿池，笙歌搖曳畫船移。
如今暗與心相約，不動徵旗動酒旗。
598.043 【池上送春】高駢
持竿閒坐思沉吟，釣得江鱗出碧潯。
回首看花花欲盡，可憐寥落送春心。
598.044 【南征敘懷】高駢
萬里驅兵過海門，此生今日報君恩。
回期直待烽煙靜，不遣征衣有淚痕。
598.045 【風箏（一作題風箏寄意）】高駢
夜靜絃聲響碧空，宮商信任往來風。
依稀似曲才堪聽，又被移將別調中。
598.046 【平流園席上】高駢
畫舸搖煙水滿塘，柳絲輕軟小桃香。
卻緣龍節爲縈絆，好是狂時不得狂。
598.047 【聞河中王鐸加都統】高駢
鍊汞燒鉛四十年，至今猶在藥爐前。
不知子晉緣何事，只學吹簫便得仙。
598.048 【句】高駢
人間無限傷心事，不得尊前折一枝。
滿宮多少承恩者，似有容華妾也無。
滿身珠翠將何用，唯與豪家拂象牀。
何人種得西施花，千古春風開不盡。（以上見桂苑叢談）
