第281卷 崔琮 等
281.01 【長至日上公獻壽】崔琮
應律三陽首，朝天萬國同。鬥邊看子月，臺上候祥風。
五夜鍾初動，千門日正融。玉階文物盛，仙仗武貔雄。
率舞皆羣辟，稱觴即上公。南山爲聖壽，長對未央宮。
281.02 【長至日上公獻壽】李竦
候曉金門闢，乘時玉曆長。羽儀瞻上宰，雲物麗初陽。
漢禮方傳珮，堯年正捧觴。日行臨觀闕，帝錫洽珪璋。
盛美超三代，洪休降百祥。自憐朝末坐，空此詠無疆。
281.03 【賦得西戎獻白玉環】張惟儉
當時無外守，方物四夷通。列土金河北，朝天玉塞東。
自將荊璞比，不與鄭環同。正朔雖傳漢，衣冠尚帶戎。
幸承提佩寵，多愧琢磨功。絕域知文教，爭趨上國風。
281.04 【新安江行】章八元
江源南去永，野渡暫維梢。古戍懸魚網，空林露鳥巢。
雪晴山脊見，沙淺浪痕交。自笑無媒者，逢人作解嘲。
281.05 【酬劉員外月下見寄】章八元
夜涼河漢白，卷箔出南軒。過月鴻爭遠，辭枝葉暗翻。
獨謠聞麗曲，緩步接清言。宣室思前席，行看拜主恩。
281.06 【寄都官劉員外】章八元
舊宅平津邸，槐陰接漢宮。鳴騶馳道上，寒日直廬中。
白雪歌偏麗，青雲宦早通。悠然一縫掖，千里限清風。
281.07 【題慈恩寺塔】章八元
十層突兀在虛空，四十門開面面風。卻怪鳥飛平地上，
自驚人語半天中。回梯暗踏如穿洞，絕頂初攀似出籠。
落日鳳城佳氣合，滿城春樹雨濛濛。
281.08 【歸桐廬舊居寄嚴長史】章八元
昨辭夫子棹歸舟，家在桐廬憶舊丘。三月暖時花競發，
兩溪分處水爭流。近聞江老傳鄉語，遙見家山減旅愁。
或在醉中逢夜雪，懷賢應向剡川遊。
281.09 【天台道中示同行】章八元
八重巖崿疊晴空，九色煙霞繞洞宮。
仙道多因迷路得，莫將心事問樵翁。
281.010 【元日望含元殿御扇開合（大曆十三年吏部試）】張莒
萬國來朝歲，千年覲聖君。輦迎仙仗出，扇匝御香焚。
俯對朝容近，先知曙色分。冕旒開處見，鐘磬合時聞。
影動承朝日，花攢似慶雲。蒲葵那可比，徒用隔炎氛。
281.011 【清明日賜百僚新火】史延
上苑連侯第，清明及暮春。九天初改火，萬井屬良辰。
頒賜恩逾洽，承時慶自均。翠煙和柳嫩，紅焰出花新。
寵命尊三老，祥光燭萬人。太平當此日，空復荷陶甄。
281.012 【清明日賜百僚新火】韓濬
朱騎傳紅燭，天廚賜近臣。火隨黃道見，煙繞白榆新。
榮耀分他日，恩光共此辰。更調金鼎膳，還暖玉堂人。
灼灼千門曉，輝輝萬井春。應憐螢聚夜，瞻望及東鄰。
281.013 【清明日賜百僚新火】鄭轅
改火清明後，優恩賜近臣。漏殘丹禁晚，燧發白榆新。
瑞彩來雙闕，神光煥四鄰。氣回侯第暖，煙散帝城春。
利用調羹鼎，餘輝燭縉紳。皇明如照隱，願及聚螢人。
281.014 【清明日賜百僚新火】王濯
御火傳香殿，華光及侍臣。星流中使馬，燭耀九衢人。
轉影連金屋，分輝麗錦茵。焰迎紅蕊發，煙染綠條春。
助律和風早，添爐暖氣新。誰憐一寒士，猶望照東鄰。
281.015 【投珠於泉】獨孤綬
至道歸淳樸，明珠被棄捐。天真來照乘，成性卻沈泉。
不是靈蛇吐，非緣合浦還。岸傍隨月落，波底共星懸。
致遠終無脛，懷貪遂息肩。欲知恭儉德，所寶在惟賢。
281.016 【秦鏡】仲子陵
萬古秦時鏡，從來抱至精。依臺月自吐，在匣水常清。
爛爛金光發，澄澄物象生。雲天皆洞鑑，表裏盡虛明。
但見人窺膽，全勝響應聲。妍媸定可識，何處更逃情。
281.017 【秦鏡】張佐
樓上秦時鏡，千秋獨有名。菱花寒不落，冰質夏長清。
龍在形難掩，人來膽易呈。升臺宜遠照，開匣乍藏明。
皎色新磨出，圓規舊鑄成。愁容如可鑑，當欲拂塵纓。
281.018 【憶遊天台寄道流】張佐
憶昨天台到赤城，幾朝仙籟耳中生。雲龍出水風聲急，
海鶴鳴皋日色清。石筍半山移步險，桂花當澗拂衣輕。
今來盡是人間夢，劉阮茫茫何處行。
281.019 【龜負圖（東都試）】丁澤
天意將垂象，神龜出負圖。五方行有配，八卦義寧孤。
作瑞旌君德，披文協帝謨。乘流喜得路，逢聖倖存軀。
蓮葉池通泛，桃花水自浮。還尋九江去，安肯曳泥途。
281.020 【上元日夢王母獻白玉環】丁澤
夢中朝上日，闕下拜天顏。彷彿瞻王母，分明獻玉環。
靈姿趨甲帳，悟道契玄關。似見霜姿白，如看月彩彎。
霓裳歸物外，鳳歷曉人寰。仙聖非相遠，昭昭寤寐間。
281.021 【良田無晚歲】丁澤
人功雖未及，地力信非常。不任耕耘早，偏宜黍稷良。
無年皆有獲，後種亦先芳。膴膴盈千畝，青青保萬箱。
何須祭田祖，詎要察農祥。況是春三月，和風日又長。
281.022 【下第獻座主張謂】閻濟美
謇諤王臣直，文明雅量全。望爐金自躍，應物鏡何偏。
南國幽沉盡，東堂禮樂宣。轉令遊藝士，更惜至公年。
芳樹歡新景，青雲泣暮天。唯愁鳳池拜，孤賤更誰憐。
281.023 【天津橋望洛城殘雪】閻濟美
新霽洛城端，千家積雪寒。未收清禁色，偏向上陽殘。
281.024 【尚書郎上直聞春漏】張少博
建禮含香處，重城待漏辰。徐聲傳鳳闕，曉唱辨雞人。
銀箭聽將盡，銅壺滴更新。催籌當五夜，移刻及三春。
杳杳從天遠，泠泠出禁頻。直廬殘響曙，肅穆對鉤陳。
281.025 【雪夜觀象闕待漏】張少博
殘雪初晴後，鳴珂奉闕庭。九門傳曉漏，五夜候晨扃。
北斗橫斜漢，東方落曙星。煙氛初動色，簪珮未分形。
雪重猶垂白，山遙不辨青。雞人更唱處，偏入此時聽。
281.026 【尚書郎上直聞春漏】周徹
建禮通華省，含香直紫宸。靜聞銅史漏，暗識桂宮春。
滴瀝疑將絕，清泠發更新。寒聲臨雁沼，疏韻應雞人。
迥入千門徹，行催五夜頻。高臺閒自聽，非是駐徵輪。
281.027 【及第後贈試官】高拯
公子求賢未識真，欲將毛遂比常倫。
當時不及三千客，今日何如十九人。
281.028 【賦得花發上林（大曆十四年侍郎潘炎試）】王表
御苑春何早，繁花已繡林。笑迎明主仗，香拂美人簪。
地接樓臺近，天垂雨露深。晴光來戲蝶，夕景動棲禽。
欲託凌雲勢，先開捧日心。方知桃李樹，從此別成陰。
281.029 【清明日登城春望寄大夫使君】王表
春城閒望愛晴天，何處風光不眼前。寒食花開千樹雪，
清明日出萬家煙。興來促席唯同舍，醉後狂歌盡少年。
聞說鶯啼卻惆悵，詩成不見謝臨川。
281.030 【成德樂】王表
趙女乘春上畫樓，一聲歌發滿城秋。
無端更唱關山曲，不是徵人亦淚流。
281.031 【花發上林】獨孤授
上苑韶容早，芳菲正吐花。無言向春日，閒笑任年華。
潤色籠輕靄，晴光豔晚霞。影連千戶竹，香散萬人家。
幸繞樓臺近，仍懷雨露賒。願君垂採摘，不使落風沙。
281.032 【賦得花發上林】王儲
東陸和風至，先開上苑花。穠枝藏宿鳥，香蕊拂行車。
散白憐晴日，舒紅愛晚霞。桃間留御馬，梅處入胡笳。
城郭連增媚，樓臺映轉華。豈同幽谷草，春至發猶賒。
281.033 【賦得花發上林】周渭
灼灼花凝雪，春來發上林。向風初散蕊，垂葉欲成陰。
人過香隨遠，煙晴色自深。淨時空結霧，疏處未藏禽。
菶茸何年值，間關幾日吟。一枝如可冀，不負折芳心。
281.034 【贈龍興觀主吳崇嶽】周渭
楮爲冠子布爲裳，吞得丹霞壽最長。混俗性靈常樂道，
出塵風格早休糧。枕中經妙誰傳與，肘後方新自寫將。
百尺松梢幾飛步，鶴棲板上禮虛皇。
