第688卷 孫偓
688.01 【寄杜先生詩】孫偓
蜀國信難遇，楚鄉心更愁。我行同范蠡，師舉效浮丘。
他日相逢處，多應在十洲。
688.02 【贈南嶽僧全玭】孫偓
窠居過後更何人，傳得如來法印真。
昨日祝融峯下見，草衣便是雪山□。
688.03 【答門生王渙李德鄰趙光胤王拯長句（一作裴贄詩）】孫偓
謬持文柄得時賢，粉署清華次第遷。昔歲策名皆健筆，
今朝稱職並同年。各懷器業寧推讓，俱上青霄肯後先。
何事老夫猶賦詠，欲將酬和永留傳。
688.04 【句】孫偓
好是步虛明月夜，瑞爐蜚下醮壇前。（見《玉堂閒話》）
688.05 【禁林聞曉鶯】陸扆
曙色分層漢，鶯聲繞上林。報花開瑞錦，催柳綻黃金。
斷續隨風遠，間關送月沈。語當溫樹近，飛覺禁園深。
繡戶驚殘夢，瑤池囀好音。願將棲息意，從此沃天心。
688.06 【句】陸扆
今秋已約天台月。（《紀事》）
688.07 【華州榜寄諸門生】薛昭緯
時君過聽委平衡，粉署華燈到曉明。開卷固難窺浩汗，
執衡空欲慕公平。機雲筆舌臨文健，沈宋章篇發詠清。
自笑觀光輝（下闕）
688.08 【謝銀工】薛昭緯
一碟氈根數十皴，盤中猶更有紅鱗。
早知文字多辛苦，悔不當初學冶銀。
688.09 【閒居即事】陸翱
衰柳迷隋苑，衡門啼暮鴉。茅廚煙不動，書牖日空斜。
悔下東山石，貧於南阮家。沈憂損神慮，萱草自開花。
688.010 【趙氏北樓】陸翱
殷勤趙公子，良夜竟相留。朗月生東海，仙娥在北樓。
酒闌珠露滴，歌迥石城秋。本爲愁人設，愁人到曉愁。
688.011 【題馬嵬驛（一作羅隱詩）】狄歸昌
馬嵬煙柳正依依，重見鑾輿幸蜀歸。
泉下阿蠻應有語，這回休更怨楊妃。
688.012 【蜀中登第答李搏六韻】裴廷裕
何勞問我成都事，亦報君知便納降。蜀柳籠堤煙矗矗，
海棠當戶燕雙雙。富春不併窮師子，濯錦全勝旱曲江。
高卷絳紗揚氏宅，半垂紅袖薛濤窗。浣花泛鷁詩千首，
靜衆尋梅酒百缸。若說絃歌與風景，主人兼是碧油幢。
688.013 【偶題】裴廷裕
微雨微風寒食節，半開半合木蘭花。
看花倚柱終朝立，卻似悽悽不在家。
688.014 【閒宵望月】李沇
卷箔舒紅茵，當軒玩明月。懿哉深夜中，靜聽歌初發。
苔含殿華溼，竹影蟾光潔。轉扇來清風，援琴飛白雪。
行愁景候變，坐恐流芳歇。桂影有餘光，蘭燈任將滅。
688.015 【醮詞】李沇
犬咬天關閉，彩童呼仙吏。一封紅篆書，爲奏塵寰事。
八極鰲柱傾，四溟龍鬣沸。長庚冷有芒，文曲淡無氣。
烏輪不再中，黃沙瘞腥鬼。請帝命真官，臨雲啓金匱。
方與清華宮，重正紫極位。曠古雨露恩，安得惜沾施。
生人血欲盡，攙搶無飽意。
688.016 【巫山高】李沇
抉天心，開地脈，浮動凌霄拂藍碧。襄王端眸望不極，
似睹瑤姬長嘆息。巫妝不治獨西望，暗泣紅蕉抱雲帳。
君王妒妾夢荊宮，虛把金泥印仙掌。江濤迅激如相助，
十二獰龍怒行雨。崑崙謾有通天路，九峯正在天低處。
688.017 【夢仙謠】李沇
海宮蹙浪收殘月，挈壺掌事傳更歇。銀蟾半墜恨流咽，
六鰲披月撼蓬闕。九炁真翁騎白犀，臨池靜聽雌蛟啼。
桂花裛露曙香冷，八窗玉朗驚晨雞。裁紗剪羅貼丹鳳，
膩霞遠閉瑤山夢。露幹欲醉芙蕖塘，回首驅雲朝正陽。
688.018 【秋霖歌】李沇
西方龍兒口猶乳，初解驅雲學行雨。縱恣羣陰駕老虯，
勺水蹄涔盡奔注。葉破苔黃未休滴，膩光透長狂莎色。
恨無長劍一千仞，劃斷頑雲看晴碧。
688.019 【方響歌】李沇
敲金扣石聲相凌，遙空冷靜天正澄。寶瓶下井轆轤急，
小娃弄索傷清冰。穿絲透管音未歇，迴風繞指驚泉咽。
季倫怒擊珊瑚摧，靈芸整鬢步搖折。十六葉中侵素光，
寒玲震月雜珮璫。雲和不覺罷餘怨，蓮峯一夜啼琴姜。
急節寫商商恨促，秦愁越調逡巡足。夢入仙樓戛殘曲，
飛霜棱棱上秋玉。
688.020 【答王渙（一作孫偓詩）】裴贄
謬持文柄得時賢，粉署清華次第遷。昔歲策名皆健筆，
今朝稱職並同年。各懷器業寧推讓，俱上青霄肯後先。
何事老夫猶賦詠，欲將酬和永留傳。
688.021 【薄命妾】盧汝弼
君恩已斷盡成空，追想嬌歡恨莫窮。長爲蕣花光曉日，
誰知團扇送秋風。黃金買賦心徒切，清路飛塵信莫通。
閒憑玉欄思舊事，幾回春暮泣殘紅。
688.022 【秋夕寓居精舍書事】盧汝弼
葉滿苔階杵滿城，此中多恨恨難平。疏檐看織蠨蛸網，
暗隙愁聽蟋蟀聲。醉臥欲拋羈客思，夢歸偏動故鄉情。
覺來獨步長廊下，半夜西風吹月明。
688.023 【聞雁】盧汝弼
秋風蕭瑟靜埃氛，邊雁迎風響咽羣。瀚海應嫌霜下早，
湘川偏愛草初薰。蘆洲宿處依沙岸，榆塞飛時度晚雲。
何處最添羈客恨，竹窗殘月酒醒聞。
688.024 【鴛鴦】盧汝弼
雙浮雙浴傍苔磯，蓼浦蘭皋繡帳幃。長羨鷺鷥能潔白，
不隨鸂鶒鬥毛衣。霞侵綠渚香衾暖，樓倚青雲殿瓦飛。
應笑隨陽沙漠雁，洞庭煙暖又思歸。
688.025 【和李秀才邊庭四時怨】盧汝弼
春風昨夜到榆關，故國煙花想已殘。
少婦不知歸不得，朝朝應上望夫山。
盧龍塞外草初肥，雁乳平蕪曉不飛。
鄉國近來音信斷，至今猶自著寒衣。
八月霜飛柳半黃，蓬根吹斷雁南翔。
隴頭流水關山月，泣上龍堆望故鄉。
朔風吹雪透刀瘢，飲馬長城窟更寒。
半夜火來知有敵，一時齊保賀蘭山。
