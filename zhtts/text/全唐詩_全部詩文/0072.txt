第072卷 高正臣 等
72.01 【晦日置酒林亭】高正臣
正月符嘉节，三春玩物华。忘怀寄尊酒，陶性狎山家。
柳翠含烟叶，梅芳带雪花。光阴不相借，迟迟落景斜。
72.02 【晦日重宴】高正臣
芳辰重游衍，乘景共追随。班荆陪旧识，倾盖得新知。
水叶分莲沼，风花落柳枝。自符河朔趣，宁羡高阳池。
72.03 【晦日宴高氏林亭】崔知贤
上月河阳地，芳辰景物华。绵蛮变时鸟，照曜起春霞。
柳摇风处色，梅散日前花。淹留洛城晚，歌吹石崇家。
72.04 【上元夜效小庾体】崔知贤
今夜启城闉，结伴戏芳春。鼓声撩乱动，风光触处新。
月下多游骑，灯前饶看人。欢乐无穷已，歌舞达明晨。
72.05 【三月三日宴王明府山亭（得鱼字）】崔知贤
京洛皇居，芳禊春馀。影媚元巳，和风上除。云开翠帟，
水骛鲜居。林渚萦映，烟霞卷舒。花飘粉蝶，藻跃文鱼。
沿波式宴，其乐只且。
72.06 【三月三日宴王明府山亭（得郊字）】席元明
日惟上巳，时亨有巢。中尊引桂，芳筵藉茅。书僮橐笔，
膳夫行炰。烟霏万雉，花明四郊。沼蘋白带，山花紫苞。
同人聚饮，千载神交。
72.07 【晦日宴高氏林亭】韩仲宣
欲知行有乐，芳尊对物华。地接安仁县，园是季伦家。
柳处云疑叶，梅间雪似花。日落归途远，留兴伴烟霞。
72.08 【晦日重宴】韩仲宣
凤苑先吹晚，龙楼夕照披。陈遵已投辖，山公正坐池。
落日催金奏，飞霞送玉卮。此时陪绮席，不醉欲何为。
72.09 【上元夜效小庾体】韩仲宣
他乡月夜人，相伴看灯轮。光随九华出，影共百枝新。
歌钟盛北里，车马沸南邻。今宵何处好，惟有洛城春。
72.010 【三月三日宴王明府山亭（得花字）】韩仲宣
河滨上巳，洛汭春华。碧池涵日，翠斝澄霞。沟垂细柳，
岸拥平沙。歌莺响树，舞蝶惊花。云浮宝马，水韵香车。
熟记行乐，淹留景斜。
72.011 【晦日宴高氏林亭】周彦昭
胜地临鸡浦，高会偶龙池。御柳惊春色，仙筇掩月华。
门邀千里驭，杯泛九光霞。日落山亭晚，雷送七香车。
72.012 【晦日宴高氏林亭】高球
温洛年光早，皇州景望华。连镳寻上路，乘兴入山家。
轻苔网危石，春水架平沙。赏极林塘暮，处处起烟霞。
72.013 【三月三日宴王明府山亭（得烟字）】高球
洛城春禊，元巳芳年。季伦园里，逸少亭前。曲中举白，
谈际生玄。陆离轩盖，凄清管弦。萍疏波荡，柳弱风牵。
未淹欢趣，林溪夕烟。
72.014 【晦日宴高氏林亭】弓嗣初
上序春晖丽，中园物候华。高才盛文雅，逸兴满烟霞。
参差金谷树，皎镜碧塘沙。萧散林亭晚，倒载欲还家。
72.015 【晦日重宴】弓嗣初
年华蔼芳隰，春溜满新池。促赏依三友，延欢寄一卮。
鸟声随管变，花影逐风移。行乐方无极，淹留惜晚曦。
72.016 【三月三日宴王明府山亭（得哉字）】高瑾
暮春元巳，春服初裁。童冠八九，于洛之隈。
河堤草变，巩树花开。逸人谈发，仙御舟来。
间关黄鸟，瀺灂丹腮。乐饮命席，优哉悠哉。
72.017 【晦日宴高氏林亭】高瑾
试入山亭望，言是石崇家。二月风光起，三春桃李华。
莺吟上乔木，雁往息平沙。相看会取醉，宁知还路赊。
72.018 【晦日重宴】高瑾
忽闻莺响谷，于此命相知。正开彭泽酒，来向高阳池。
柳叶风前弱，梅花影处危。赏洽林亭晚，落照下参差。
72.019 【上元夜效小庾体】高瑾
初年三五夜，相知一两人。连镳出巷口，飞毂下池漘。
灯光恰似月，人面并如春。遨游终未已，相欢待日轮。
72.020 【晦日宴高氏林亭】王茂时
践胜寻良会，乘春玩物华。还随张放友，来向石崇家。
止水分岩镜，闲庭枕浦沙。未极林泉赏，参差落照斜。
72.021 【晦日宴高氏林亭】徐皓
绮筵乘暇景，琼醑对年华。门多金埒骑，路引璧人车。
蘋早犹藏叶，梅残正落花。蔼蔼林亭晚，馀兴促流霞。
72.022 【晦日宴高氏林亭】长孙正隐
晦晚属烟霞，遨游重岁华。歌钟虽戚里，林薮是山家。
细雨犹开日，深池不涨沙。淹留迷处所，岩岫几重花。
72.023 【上元夜效小庾体同用春字】长孙正隐
薄晚啸游人，车马乱驱尘。月光三五夜，灯焰一重春。
烟云迷北阙，箫管识南邻。洛城终不闭，更出小平津。
72.024 【晦日宴高氏林亭】高绍
啸侣入山家，临春玩物华。葛弦调绿水，桂醑酌丹霞。
岸柳开新叶，庭梅落早花。兴洽林亭晚，方还倒载车。
72.025 【晦日宴高氏林亭】郎馀令
三春休晦节，九谷泛年华。半晴馀细雨，全晚澹残霞。
尊开疏竹叶，管应落梅花。兴阑相顾起，流水送香车。
72.026 【晦日宴高氏林亭】陈嘉言
公子申敬爱，携朋玩物华。人是平阳客，地即石崇家。
水文生旧浦，风色满新花。日暮连归骑，长川照晚霞。
72.027 【晦日重宴】陈嘉言
高门引冠盖，下客抱支离。绮席珍羞满，文场翰藻摛。
蓂华雕上月，柳色蔼春池。日斜归戚里，连骑勒金羁。
72.028 【上元夜效小庾体】陈嘉言
今夜可怜春，河桥多丽人。宝马金为络，香车玉作轮。
连手窥潘掾，分头看洛神。重城自不掩，出向小平津。
72.029 【晦日宴高氏林亭】周彦晖
砌蓂收晦魄，津柳竞年华。既狎忘筌友，方淹投辖车。
绮筵回舞雪，琼醑泛流霞。云低上天晚，丝雨带风斜。
72.030 【晦日重宴】周彦晖
春华归柳树，俯景落蓂枝。置驿铜街右，开筵玉浦陲。
林烟含障密，竹雨带珠危。兴阑巾倒戴，山公下习池。
72.031 【晦日宴高氏林亭】高峤
飞观写春望，开宴坐汀沙。积溜含苔色，晴空荡日华。
歌入平阳第，舞对石崇家。莫虑能骑马，投辖自停车。
72.032 【晦日重宴】高峤
驾言寻凤侣，乘欢俯雁池。班荆逢旧识，斟桂喜深知。
紫兰方出径，黄莺未啭枝。别有陶春日，青天云雾披。
72.033 【晦日宴高氏林亭】刘友贤
春来日渐赊，琴酒逐年华。欲向文通径，先游武子家。
池碧新流满，岩红落照斜。兴阑情未尽，步步惜风花。
72.034 【晦日宴高氏林亭】周思钧
早春惊柳穟，初晦掩蓂华。骑出平阳里，筵开卫尉家。
竹影含云密，池纹带雨斜。重惜林亭晚，上路满烟霞。
72.035 【晦日重宴】周思钧
绮筵乘晦景，高宴下阳池。濯雨梅香散，含风柳色移。
轻尘依扇落，流水入弦危。勿顾林亭晚，方欢云雾披。
