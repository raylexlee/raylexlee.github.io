第072卷 高正臣 等
72.01 【晦日置酒林亭】高正臣
正月符嘉節，三春玩物華。忘懷寄尊酒，陶性狎山家。
柳翠含菸葉，梅芳帶雪花。光陰不相借，遲遲落景斜。
72.02 【晦日重宴】高正臣
芳辰重遊衍，乘景共追隨。班荊陪舊識，傾蓋得新知。
水葉分蓮沼，風花落柳枝。自符河朔趣，寧羨高陽池。
72.03 【晦日宴高氏林亭】崔知賢
上月河陽地，芳辰景物華。綿蠻變時鳥，照曜起春霞。
柳搖風處色，梅散日前花。淹留洛城晚，歌吹石崇家。
72.04 【上元夜效小庾體】崔知賢
今夜啓城闉，結伴戲芳春。鼓聲撩亂動，風光觸處新。
月下多遊騎，燈前饒看人。歡樂無窮已，歌舞達明晨。
72.05 【三月三日宴王明府山亭（得魚字）】崔知賢
京洛皇居，芳禊春餘。影媚元巳，和風上除。雲開翠帟，
水騖鮮居。林渚縈映，煙霞卷舒。花飄粉蝶，藻躍文魚。
沿波式宴，其樂只且。
72.06 【三月三日宴王明府山亭（得郊字）】席元明
日惟上巳，時亨有巢。中尊引桂，芳筵藉茅。書僮橐筆，
膳夫行炰。煙霏萬雉，花明四郊。沼蘋白帶，山花紫苞。
同人聚飲，千載神交。
72.07 【晦日宴高氏林亭】韓仲宣
欲知行有樂，芳尊對物華。地接安仁縣，園是季倫家。
柳處雲疑葉，梅間雪似花。日落歸途遠，留興伴煙霞。
72.08 【晦日重宴】韓仲宣
鳳苑先吹晚，龍樓夕照披。陳遵已投轄，山公正坐池。
落日催金奏，飛霞送玉卮。此時陪綺席，不醉欲何爲。
72.09 【上元夜效小庾體】韓仲宣
他鄉月夜人，相伴看燈輪。光隨九華出，影共百枝新。
歌鐘盛北里，車馬沸南鄰。今宵何處好，惟有洛城春。
72.010 【三月三日宴王明府山亭（得花字）】韓仲宣
河濱上巳，洛汭春華。碧池涵日，翠斝澄霞。溝垂細柳，
岸擁平沙。歌鶯響樹，舞蝶驚花。雲浮寶馬，水韻香車。
熟記行樂，淹留景斜。
72.011 【晦日宴高氏林亭】周彥昭
勝地臨雞浦，高會偶龍池。御柳驚春色，仙筇掩月華。
門邀千里馭，杯泛九光霞。日落山亭晚，雷送七香車。
72.012 【晦日宴高氏林亭】高球
溫洛年光早，皇州景望華。連鑣尋上路，乘興入山家。
輕苔網危石，春水架平沙。賞極林塘暮，處處起煙霞。
72.013 【三月三日宴王明府山亭（得煙字）】高球
洛城春禊，元巳芳年。季倫園裏，逸少亭前。曲中舉白，
談際生玄。陸離軒蓋，悽清管絃。萍疏波盪，柳弱風牽。
未淹歡趣，林溪夕煙。
72.014 【晦日宴高氏林亭】弓嗣初
上序春暉麗，中園物候華。高才盛文雅，逸興滿煙霞。
參差金谷樹，皎鏡碧塘沙。蕭散林亭晚，倒載欲還家。
72.015 【晦日重宴】弓嗣初
年華藹芳隰，春溜滿新池。促賞依三友，延歡寄一卮。
鳥聲隨管變，花影逐風移。行樂方無極，淹留惜晚曦。
72.016 【三月三日宴王明府山亭（得哉字）】高瑾
暮春元巳，春服初裁。童冠八九，於洛之隈。
河堤草變，鞏樹花開。逸人談發，仙御舟來。
間關黃鳥，瀺灂丹腮。樂飲命席，優哉悠哉。
72.017 【晦日宴高氏林亭】高瑾
試入山亭望，言是石崇家。二月風光起，三春桃李華。
鶯吟上喬木，雁往息平沙。相看會取醉，寧知還路賒。
72.018 【晦日重宴】高瑾
忽聞鶯響谷，於此命相知。正開彭澤酒，來向高陽池。
柳葉風前弱，梅花影處危。賞洽林亭晚，落照下參差。
72.019 【上元夜效小庾體】高瑾
初年三五夜，相知一兩人。連鑣出巷口，飛轂下池漘。
燈光恰似月，人面並如春。遨遊終未已，相歡待日輪。
72.020 【晦日宴高氏林亭】王茂時
踐勝尋良會，乘春玩物華。還隨張放友，來向石崇家。
止水分巖鏡，閒庭枕浦沙。未極林泉賞，參差落照斜。
72.021 【晦日宴高氏林亭】徐皓
綺筵乘暇景，瓊醑對年華。門多金埒騎，路引璧人車。
蘋早猶藏葉，梅殘正落花。藹藹林亭晚，餘興促流霞。
72.022 【晦日宴高氏林亭】長孫正隱
晦晚屬煙霞，遨遊重歲華。歌鐘雖戚里，林藪是山家。
細雨猶開日，深池不漲沙。淹留迷處所，巖岫幾重花。
72.023 【上元夜效小庾體同用春字】長孫正隱
薄晚嘯遊人，車馬亂驅塵。月光三五夜，燈焰一重春。
煙雲迷北闕，簫管識南鄰。洛城終不閉，更出小平津。
72.024 【晦日宴高氏林亭】高紹
嘯侶入山家，臨春玩物華。葛弦調綠水，桂醑酌丹霞。
岸柳開新葉，庭梅落早花。興洽林亭晚，方還倒載車。
72.025 【晦日宴高氏林亭】郎餘令
三春休晦節，九穀泛年華。半晴餘細雨，全晚澹殘霞。
尊開疏竹葉，管應落梅花。興闌相顧起，流水送香車。
72.026 【晦日宴高氏林亭】陳嘉言
公子申敬愛，攜朋玩物華。人是平陽客，地即石崇家。
水文生舊浦，風色滿新花。日暮連歸騎，長川照晚霞。
72.027 【晦日重宴】陳嘉言
高門引冠蓋，下客抱支離。綺席珍羞滿，文場翰藻摛。
蓂華雕上月，柳色藹春池。日斜歸戚里，連騎勒金羈。
72.028 【上元夜效小庾體】陳嘉言
今夜可憐春，河橋多麗人。寶馬金爲絡，香車玉作輪。
連手窺潘掾，分頭看洛神。重城自不掩，出向小平津。
72.029 【晦日宴高氏林亭】周彥暉
砌蓂收晦魄，津柳競年華。既狎忘筌友，方淹投轄車。
綺筵回舞雪，瓊醑泛流霞。雲低上天晚，絲雨帶風斜。
72.030 【晦日重宴】周彥暉
春華歸柳樹，俯景落蓂枝。置驛銅街右，開筵玉浦陲。
林煙含障密，竹雨帶珠危。興闌巾倒戴，山公下習池。
72.031 【晦日宴高氏林亭】高嶠
飛觀寫春望，開宴坐汀沙。積溜含苔色，晴空蕩日華。
歌入平陽第，舞對石崇家。莫慮能騎馬，投轄自停車。
72.032 【晦日重宴】高嶠
駕言尋鳳侶，乘歡俯雁池。班荊逢舊識，斟桂喜深知。
紫蘭方出徑，黃鶯未囀枝。別有陶春日，青天雲霧披。
72.033 【晦日宴高氏林亭】劉友賢
春來日漸賒，琴酒逐年華。欲向文通徑，先遊武子家。
池碧新流滿，巖紅落照斜。興闌情未盡，步步惜風花。
72.034 【晦日宴高氏林亭】周思鈞
早春驚柳穟，初晦掩蓂華。騎出平陽裏，筵開衛尉家。
竹影含雲密，池紋帶雨斜。重惜林亭晚，上路滿煙霞。
72.035 【晦日重宴】周思鈞
綺筵乘晦景，高宴下陽池。濯雨梅香散，含風柳色移。
輕塵依扇落，流水入弦危。勿顧林亭晚，方歡雲霧披。
