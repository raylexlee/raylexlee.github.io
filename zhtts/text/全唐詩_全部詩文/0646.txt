第633卷 司空圖
633.01 【有感】司空圖
國事皆須救未然，漢家高閣漫凌煙。
功臣盡遣詞人贊，不省滄洲畫魯連。
633.02 【歌】司空圖
處處亭臺只壞牆，軍營人學內人妝。
太平故事因君唱，馬上曾聽隔教坊。
633.03 【偈】司空圖
人若憎時我亦憎，逃名最要是無能。
後生乞汝殘風月，自作深林不語僧。
633.04 【鸝】司空圖
不是流鶯獨佔春，林間彩翠四時新。
應知擬上屏風畫，偏坐橫枝亦向人。
633.05 【白菊雜書四首】司空圖
黃昏寒立更披襟，露浥清香悅道心。
卻笑誰家扃繡戶，正薰龍麝暖鴛衾。
四面雲屏一帶天，是非斷得自翛然。
此生只是償詩債，白菊開時最不眠。
狂纔不足自英雄，僕妾驅令學販舂。
侯印幾人封萬戶，儂家只辦買孤峯。
黃鸝囀處誰同聽，白菊開時且剩過。
漫道南朝足流品，由來叔寶不宜多。
633.06 【漫題】司空圖
經亂年年厭別離，歌聲喜似太平時。
詞臣更有中興頌，磨取蓮峯便作碑。
633.07 【率題】司空圖
宦路前銜閒不記，醉鄉佳境興方濃。
一林高竹長遮日，四壁寒山更閏冬。
633.08 【澗戶】司空圖
澗戶芳煙接水村，亂來歸得道仍存。
數竿新竹當軒上，不羨侯家立戟門。
633.09 【故鄉杏花】司空圖
寄花寄酒喜新開，左把花枝右把杯。
欲問花枝與杯酒，故人何得不同來。
633.010 【華上二首】司空圖
故國春歸未有涯，小欄高檻別人家。
五更惆悵回孤枕，猶自殘燈照落花。
關外風昏欲雨天，薺花耕倒枕河壖。
村南寂寞時回望，一隻鴛鴦下渡船。
633.011 【夢中】司空圖
幾多親愛在人間，上徹霞梯會卻還。
須是蓬瀛長買得，一家同佔作家山。
633.012 【榜下】司空圖
三十功名志未伸，初將文字競通津。
春風漫折一枝桂，煙閣英雄笑殺人。
633.013 【涔陽渡】司空圖
楚田人立帶殘暉，驛迥村幽客路微。
兩岸蘆花正蕭颯，渚煙深處白牛歸。
633.014 【偶作】司空圖
索得身歸未保閒，亂來道在辱來頑。
留侯萬戶雖無分，病骨應消一片山。
633.015 【寓居有感三首】司空圖
亦知世路薄忠貞，不忍殘年負聖明。
只待東封沾慶賜，碑陰別刻老臣名。
不放殘年卻到家，銜杯懶更問生涯。
河堤往往人相送，一曲晴川隔蓼花。
黑鬚寄在白鬚生，一度秋風減幾莖。
客處不堪頻送別，無多情緒更傷情。
633.016 【淮西】司空圖
鰲冠三山安海浪，龍盤九鼎鎮皇都。
莫誇十萬兵威盛，消個忠良效順無。
633.017 【河湟有感】司空圖
一自蕭關起戰塵，河湟隔斷異鄉春。
漢兒盡作胡兒語，卻向城頭罵漢人。
633.018 【自鄆鄉北歸】司空圖
巴煙冪冪久縈恨，楚柳綿綿今送歸。
迴避江邊同去雁，莫教驚起錯南飛。
633.019 【青龍師安上人】司空圖
災曜偏臨許國人，雨中衰菊病中身。
清香一炷知師意，應爲昭陵惜老臣。
633.020 【山中】司空圖
凡鳥愛喧人靜處，閒雲似妒月明時。
世間萬事非吾事，只愧秋來未有詩。
633.021 【有感二首】司空圖
自古經綸足是非，陰謀最忌奪天機。
留侯卻粒商翁去，甲第何人意氣歸。
古來賢俊共悲辛，長是豪家拒要津。
從此當歌唯痛飲，不須經世爲閒人。
633.022 【閒夜二首】司空圖
道侶難留爲虐棋，鄰家聞說厭吟詩。
前峯月照分明見，夜合香中露臥時。
此身閒得易爲家，業是吟詩與看花。
若使他生拋筆硯，更應無事老煙霞。
633.023 【雨中】司空圖
維摩居士陶居士，盡說高情未足誇。
檐外蓮峯階下菊，碧蓮黃菊是吾家。
633.024 【送道者二首】司空圖
洞天真侶昔曾逢，西嶽今居第幾峯。
峯頂他時教我認，相招須把碧芙蓉。
殷勤不爲學燒金，道侶惟應識此心。
雪裏千山訪君易，微微鹿跡入深林。
633.025 【重陽阻雨】司空圖
重陽阻雨獨銜杯，移得山家菊未開。
猶勝登高閒望斷，孤煙殘照馬嘶回。
633.026 【省試】司空圖
粉闈深鎖唱同人，正是終南雪霽春。
閒系長安千匹馬，今朝似減六街塵。
633.027 【有贈】司空圖
有詩有酒有高歌，春色年年奈我何。
試問羲和能駐否，不勞頻借魯陽戈。
633.028 【證因亭】司空圖
峯北幽亭願證因，他生此地卻容身。
上方僧在時應到，笑認前銜記寫真。
633.029 【頃年陪恩地赴甘棠之召感動留題】司空圖
去時憔悴青衿在，歸路淒涼絳帳空。
無限酬恩心未展，又將孤劍別從公。
633.030 【九月八日】司空圖
已是人間寂寞花，解憐寂寞傍貧家。
老來不得登高看，更甚殘春惜歲華。
633.031 【敷溪橋院有感】司空圖
昔歲攀遊景物同，藥爐今在鶴歸空。
青山滿眼淚堪碧，絳帳無人花自紅。
633.032 【寺閣】司空圖
昔歲登臨未衰颯，不知何事愛傷情。
今來攬鏡翻堪喜，亂後霜須長几莖。
633.033 【武陵路】司空圖
橘岸舟間罾網掛，茶坡日暖鷓鴣啼。
女郎指點行人笑，知向花間路已迷。
633.034 【南北史感遇十首】司空圖
雨淋麟閣名臣畫，雪臥龍庭猛將碑。
不用黃金鑄侯印，盡輸公子買蛾眉。
漢世頻封萬戶侯，雲臺空峻謝風流。
江南不有名儒相，齒冷中原笑未休。
天風斡海怒長鯨，永固南來百萬兵。
若向滄洲猶笑傲，江山虛有石頭城。
花迷公子玉樓恩，鏡弄佳人紅粉春。
不信關山勞遠戍，綺羅香外任行塵。
兵圍梁殿金甌破，火發陳宮玉樹摧。
奸佞豈能慚誤國，空令懷古更徘徊。
行樂最宜連夜景，太平方覺有春風。
千金盡把酬歌舞，猶勝三邊賞戰功。
桃芳李豔年年發，羌管蠻弦處處多。
海上應無三島路，人間惟有一聲歌。
佳人自折一枝紅，把唱新詞曲未終。
惟向眼前憐易落，不如拋擲任春風。
景陽樓下花鈿鏡，玄武湖邊錦繡旗。
昔日繁華今日恨，雉媒聲晚草芳時。
亂後人間盡不平，秦川花木最傷情。
無窮紅豔紅塵裏，驟馬分香散入營。
633.035 【狂題二首】司空圖
草堂舊隱猶招我，煙閣英才不見君。
惆悵故山歸未得，酒狂叫斷暮天雲。
須知世亂身難保，莫喜天晴菊並開。
長短此身長是客，黃花更助白頭催。
633.036 【紅茶花】司空圖
景物詩人見即誇，豈憐高韻說紅茶。
牡丹枉用三春力，開得方知不是花。
633.037 【秋燕】司空圖
從撲香塵拂面飛，憐渠只爲解相依。
經冬好近深爐暖，何必千巖萬水歸。
633.038 【見後雁有感】司空圖
笑爾窮通亦似人，高飛偶滯莫悲辛。
卻緣風雪頻相阻，只向關中待得春。
633.039 【移桃栽】司空圖
獨臨官路易傷摧，從遣春風恣意開。
禪客笑移山上看，流鶯直到檻前來。
633.040 【憶中條】司空圖
燕辭旅舍人空在，螢出疏籬菊正芳。
堪恨昔年聯句地，唸經僧掃過重陽。
633.041 【樂府】司空圖
五更窗下簇妝臺，已怕堂前阿母催。
滿鴨香薰鸚鵡睡，隔簾燈照牡丹開。
633.042 【放龜二首】司空圖
卻爲多知自不靈，今朝教汝卜長生。
若求深處無深處，只有依人會有情。
世外猶迷不死庭，人間莫恃自無營。
本期滄海堪投跡，卻向朱門待放生。
633.043 【燈花三首】司空圖
蜀柳絲絲冪畫樓，窗塵滿鏡不梳頭。
幾時金雁傳歸信，剪斷香魂一縷愁。
姊姊教人且抱兒，逐他女伴卸頭遲。
明朝鬥草多應喜，翦得燈花自掃眉。
閏前小雪過經旬，猶自依依向主人。
開盡菊花憐強舞，與教弟子待新春。
633.044 【偶題三首】司空圖
浮世悠悠旋一空，多情偏解挫英雄。
風光只在歌聲裏，不必樓前萬樹紅。
小池隨事有風荷，燒酹傾壺一曲歌。
欲待秋塘擎露看，自憐生意已無多。
遼陽音信近來稀，縱有虛傳逼節歸。
永日無人新睡覺，小窗晴暖螖蟲飛。
633.045 【華下對菊】司空圖
清香裛露對高齋，泛酒偏能浣旅懷。
不似春風逞紅豔，鏡前空墜玉人釵。
633.046 【與都統參謀書有感】司空圖
驚鸞迸鷺盡歸林，弱羽低垂分獨沈。
帶病深山猶草檄，昭陵應識老臣心。
633.047 【漫題】司空圖
無宦無名拘逸興，有歌有酒任他鄉。
看看萬里休徵戍，莫向新詞寄斷腸。
633.048 【商山二首】司空圖
清溪一路照羸身，不似雲臺畫像人。
國史數行猶有志，只將談笑繼英塵。
馬上搜奇已數篇，籍中猶愧是頑仙。
關頭傳說開元事，指點多疑孟浩然。
633.049 【與伏牛長老偈二首】司空圖
不算菩提與闡提，惟應執著便生迷。
無端指個清涼地，凍殺胡僧雪嶺西。
長繩不見系空虛，半偈傳心亦未疏。
推倒我山無一事，莫將文字縛真如。
633.050 【客中重九】司空圖
楚老相逢淚滿衣，片名薄宦已知非。
他鄉不似人間路，應共東流更不歸。
633.051 【柳二首】司空圖
誰家按舞傍池塘，已見繁枝嫩眼黃。
漫說早梅先得意，不知春力暗分張。
似擬凌寒妒早梅，無端弄色傍高臺。
折來未有新枝長，莫遣佳人更折來。
633.052 【光啓丁未別山】司空圖
草堂琴畫已判燒，猶託鄰僧護燕巢。
此去不緣名利去，若逢逋客莫相嘲。
633.053 【石楠】司空圖
客處偷閒未是閒，石楠雖好懶頻攀。
如何風葉西歸路，吹斷寒雲見故山。
633.054 【力疾馬上走筆】司空圖
釀黍長添不盡杯，只憂花盡客空回。
垂楊且爲晴遮日，留遇重陽即放開。
633.055 【華陰縣樓】司空圖
丹霄能有幾層梯，懶更揚鞭聳翠蜺。
偶憑危欄且南望，不勞高掌欲相攜。
633.056 【南至四首】司空圖
今冬臘後無殘日，故國燒來有幾家。
卻恨早梅添旅思，強偷春力報年華。
花時不是偏愁我，好事應難總取他。
已被詩魔長役思，眼中莫厭早梅多。
年華亂後偏堪惜，世路拋來已自生。
猶有玉真長命縷，樽前時唱緩羈情。
一任喧闐繞四鄰，閒忙皆是自由身。
人來客去還須議，莫遣他人作主人。
633.057 【蓮峯前軒】司空圖
人間上壽若能添，只向人間也不嫌。
看著四鄰花競發，高樓從此莫垂簾。
633.058 【步虛】司空圖
阿母親教學步虛，三元長遣下蓬壺。
雲韶韻俗停瑤瑟，鸞鶴飛低拂寶爐。
633.059 【劍器】司空圖
樓下公孫昔擅場，空教女子愛軍裝。
潼關一敗吳兒喜，簇馬驪山看御湯。
633.060 【乙丑人日】司空圖
自怪扶持七十身，歸來又見故鄉春。
今朝人日逢人喜，不料偷生作老人。
633.061 【攜仙籙九首】司空圖
嶽北秋空渭北川，晴雲漸薄薄如煙。
坐來還見微風起，吹散殘陽一片蟬。
一半晴空一半雲，遠籠仙掌日初曛。
洞天有路不知處，絕頂異香難更聞。
決事還須更事酬，清譚妙理一時休。
漁翁亦被機心誤，眼暗汀邊結釣鉤。
跡不趨時分不侯，功名身外最悠悠。
聽君總畫麒麟閣，還我閒眠舴艋舟。
仙凡路阻兩難留，煙樹人間一片秋。
若道陰功能濟活，且將方寸自焚修。
若有陰功救未然，玉皇品籍亦搜賢。
應知譚笑還高謝，別就滄洲贊上仙。
英名何用苦搜奇，不朽才銷一句詩。
卻賴風波阻三島，老臣猶得戀明時。
剪取紅雲剩寫詩，年年高會趁花時。
水精樓閣分明見，只欠霞漿別著旗。
此生得作太平人，只向塵中便出塵。
移取碧桃花萬樹，年年自樂故鄉春。
633.062 【浪淘沙】司空圖
不必長漂玉洞花，曲中偏愛浪淘沙。
黃河卻勝天河水，萬里縈紆入漢家。
633.063 【贈日東鑑禪師】司空圖
故國無心度海潮，老禪方丈倚中條。
夜深雨絕松堂靜，一點飛螢照寂寥。
633.064 【暮春對柳二首】司空圖
縈愁惹恨奈楊花，閉戶垂簾亦滿家。
惱得閒人作酒病，剛須又撲越溪茶。
洞中猶說看桃花，輕絮狂飛自俗家。
正是階前開遠信，小娥旋拂碾新茶。
633.065 【戊午三月晦二首】司空圖
隨風逐浪劇蓬萍，圓首何曾解最靈。
筆硯近來多自棄，不關妖氣暗文星。
牛誇棋品無勍敵，謝佔詩家作上流。
豈似小敷春水漲，年年鸞鶴待仙舟。
633.066 【偶書五首】司空圖
情知了得未如僧，客處高樓莫強登。
鶯也解啼花也發，不關心事最堪憎。
自有池荷作扇搖，不關風動愛芭蕉。
只憐直上抽紅蕊，似我丹心向本朝。
曾看輕舟渡遠津，無風著岸不經旬。
只緣命蹇須知命，卻是人爭阻得人。
上谷何曾解有情，有情人自惜君行。
證因池上今生願，的的他生作化生。
新店南原後夜程，黃河風浪信難平。
渡頭楊柳知人意，爲惹官船莫放行。
633.067 【喜山鵲初歸三首】司空圖
翠衿紅觜便知機，久避重羅穩處飛。
只爲從來偏護惜，窗前今賀主人歸。
山中只是惜珍禽，語不分明識爾心。
若使解言天下事，燕臺今築幾千金。
阻他羅網到柴扉，不奈偷倉雀轉肥。
賴爾林塘添景趣，剩留山果引教歸。
633.068 【虞鄉北原】司空圖
澤北村貧煙火獰，稚田冬旱倩牛耕。
老人惆悵逢人訴，開盡黃花麥未金。
633.069 【洛中三首】司空圖
秋風團扇未驚心，笑看妝臺落葉侵。
繡鳳不教金縷暗，青樓何處有寒砧。
不用頻嗟世路難，浮生各自系悲歡。
風霜一夜添羈思，羅綺誰家待早寒。
燕巢空後誰相伴，鴛被縫來不忍薰。
薄命敢辭長滴淚，倡家未必肯留君。
633.070 【寓筆】司空圖
年年鑷鬢到花飄，依舊花繁鬢易凋。
撩亂一場人更恨，春風誰道勝輕飆。
633.071 【戲題試衫】司空圖
朝班盡說人宜紫，洞府應無鶴着緋。
從此玉皇須破例，染霞裁賜地仙衣。
633.072 【汴柳半枯因悲柳中隱】司空圖
行人莫嘆前朝樹，已佔河堤幾百春。
惆悵題詩柳中隱，柳衰猶在自無身。
633.073 【上方】司空圖
花落更同悲木落，鶯聲相續即蟬聲。
榮枯了得無多事，只是閒人漫系情。
633.074 【寄王贊學】司空圖
黃卷不關兼濟業，青山自保老閒身。
一行萬里纖塵靜，可要張儀更入秦。
633.075 【新節】司空圖
轉悲新歲重於山，不似輕鷗肯復還。
朱紱縱教金印換，青雲未勝白頭閒。
633.076 【自河西歸山二首】司空圖
一水悠悠一葉危，往來長恨阻歸期。
鄉關不是無華表，自爲多驚獨上遲。
水闊風驚去路危，孤舟欲上更遲遲。
鶴羣長擾三珠樹，不借人間一隻騎。
633.077 【王官二首】司空圖
風荷似醉和花舞，沙鳥無情伴客閒。
總是此中皆有恨，更堪微雨半遮山。
荷塘煙罩小齋虛，景物皆宜入畫圖。
盡日無人只高臥，一雙白鳥隔紗廚。
633.078 【賀翰林侍郎二首】司空圖
太白東歸鶴背吟，鏡湖空在酒船沈。
今朝忽見銀臺事，早晚重徵入翰林。
玉版徵書洞裏看，沈羲新拜侍郎官。
文星喜氣連臺曜，聖主方知四海安。
633.079 【寄王十四舍人】司空圖
幾年汶上約同遊，擬爲蓮峯別置樓。
今日鳳凰池畔客，五千仞雪不回頭。
633.080 【綸閣有感】司空圖
風濤曾阻化鱗來，誰料蓬瀛路卻開。
欲去遲遲還自笑，狂才應不是仙才。
