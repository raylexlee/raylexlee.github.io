第633卷 司空图
633.01 【有感】司空图
国事皆须救未然，汉家高阁漫凌烟。
功臣尽遣词人赞，不省沧洲画鲁连。
633.02 【歌】司空图
处处亭台只坏墙，军营人学内人妆。
太平故事因君唱，马上曾听隔教坊。
633.03 【偈】司空图
人若憎时我亦憎，逃名最要是无能。
后生乞汝残风月，自作深林不语僧。
633.04 【鹂】司空图
不是流莺独占春，林间彩翠四时新。
应知拟上屏风画，偏坐横枝亦向人。
633.05 【白菊杂书四首】司空图
黄昏寒立更披襟，露浥清香悦道心。
却笑谁家扃绣户，正薰龙麝暖鸳衾。
四面云屏一带天，是非断得自翛然。
此生只是偿诗债，白菊开时最不眠。
狂才不足自英雄，仆妾驱令学贩舂。
侯印几人封万户，侬家只办买孤峰。
黄鹂啭处谁同听，白菊开时且剩过。
漫道南朝足流品，由来叔宝不宜多。
633.06 【漫题】司空图
经乱年年厌别离，歌声喜似太平时。
词臣更有中兴颂，磨取莲峰便作碑。
633.07 【率题】司空图
宦路前衔闲不记，醉乡佳境兴方浓。
一林高竹长遮日，四壁寒山更闰冬。
633.08 【涧户】司空图
涧户芳烟接水村，乱来归得道仍存。
数竿新竹当轩上，不羡侯家立戟门。
633.09 【故乡杏花】司空图
寄花寄酒喜新开，左把花枝右把杯。
欲问花枝与杯酒，故人何得不同来。
633.010 【华上二首】司空图
故国春归未有涯，小栏高槛别人家。
五更惆怅回孤枕，犹自残灯照落花。
关外风昏欲雨天，荠花耕倒枕河壖。
村南寂寞时回望，一只鸳鸯下渡船。
633.011 【梦中】司空图
几多亲爱在人间，上彻霞梯会却还。
须是蓬瀛长买得，一家同占作家山。
633.012 【榜下】司空图
三十功名志未伸，初将文字竞通津。
春风漫折一枝桂，烟阁英雄笑杀人。
633.013 【涔阳渡】司空图
楚田人立带残晖，驿迥村幽客路微。
两岸芦花正萧飒，渚烟深处白牛归。
633.014 【偶作】司空图
索得身归未保闲，乱来道在辱来顽。
留侯万户虽无分，病骨应消一片山。
633.015 【寓居有感三首】司空图
亦知世路薄忠贞，不忍残年负圣明。
只待东封沾庆赐，碑阴别刻老臣名。
不放残年却到家，衔杯懒更问生涯。
河堤往往人相送，一曲晴川隔蓼花。
黑须寄在白须生，一度秋风减几茎。
客处不堪频送别，无多情绪更伤情。
633.016 【淮西】司空图
鳌冠三山安海浪，龙盘九鼎镇皇都。
莫夸十万兵威盛，消个忠良效顺无。
633.017 【河湟有感】司空图
一自萧关起战尘，河湟隔断异乡春。
汉儿尽作胡儿语，却向城头骂汉人。
633.018 【自郓乡北归】司空图
巴烟幂幂久萦恨，楚柳绵绵今送归。
回避江边同去雁，莫教惊起错南飞。
633.019 【青龙师安上人】司空图
灾曜偏临许国人，雨中衰菊病中身。
清香一炷知师意，应为昭陵惜老臣。
633.020 【山中】司空图
凡鸟爱喧人静处，闲云似妒月明时。
世间万事非吾事，只愧秋来未有诗。
633.021 【有感二首】司空图
自古经纶足是非，阴谋最忌夺天机。
留侯却粒商翁去，甲第何人意气归。
古来贤俊共悲辛，长是豪家拒要津。
从此当歌唯痛饮，不须经世为闲人。
633.022 【闲夜二首】司空图
道侣难留为虐棋，邻家闻说厌吟诗。
前峰月照分明见，夜合香中露卧时。
此身闲得易为家，业是吟诗与看花。
若使他生抛笔砚，更应无事老烟霞。
633.023 【雨中】司空图
维摩居士陶居士，尽说高情未足夸。
檐外莲峰阶下菊，碧莲黄菊是吾家。
633.024 【送道者二首】司空图
洞天真侣昔曾逢，西岳今居第几峰。
峰顶他时教我认，相招须把碧芙蓉。
殷勤不为学烧金，道侣惟应识此心。
雪里千山访君易，微微鹿迹入深林。
633.025 【重阳阻雨】司空图
重阳阻雨独衔杯，移得山家菊未开。
犹胜登高闲望断，孤烟残照马嘶回。
633.026 【省试】司空图
粉闱深锁唱同人，正是终南雪霁春。
闲系长安千匹马，今朝似减六街尘。
633.027 【有赠】司空图
有诗有酒有高歌，春色年年奈我何。
试问羲和能驻否，不劳频借鲁阳戈。
633.028 【证因亭】司空图
峰北幽亭愿证因，他生此地却容身。
上方僧在时应到，笑认前衔记写真。
633.029 【顷年陪恩地赴甘棠之召感动留题】司空图
去时憔悴青衿在，归路凄凉绛帐空。
无限酬恩心未展，又将孤剑别从公。
633.030 【九月八日】司空图
已是人间寂寞花，解怜寂寞傍贫家。
老来不得登高看，更甚残春惜岁华。
633.031 【敷溪桥院有感】司空图
昔岁攀游景物同，药炉今在鹤归空。
青山满眼泪堪碧，绛帐无人花自红。
633.032 【寺阁】司空图
昔岁登临未衰飒，不知何事爱伤情。
今来揽镜翻堪喜，乱后霜须长几茎。
633.033 【武陵路】司空图
橘岸舟间罾网挂，茶坡日暖鹧鸪啼。
女郎指点行人笑，知向花间路已迷。
633.034 【南北史感遇十首】司空图
雨淋麟阁名臣画，雪卧龙庭猛将碑。
不用黄金铸侯印，尽输公子买蛾眉。
汉世频封万户侯，云台空峻谢风流。
江南不有名儒相，齿冷中原笑未休。
天风斡海怒长鲸，永固南来百万兵。
若向沧洲犹笑傲，江山虚有石头城。
花迷公子玉楼恩，镜弄佳人红粉春。
不信关山劳远戍，绮罗香外任行尘。
兵围梁殿金瓯破，火发陈宫玉树摧。
奸佞岂能惭误国，空令怀古更徘徊。
行乐最宜连夜景，太平方觉有春风。
千金尽把酬歌舞，犹胜三边赏战功。
桃芳李艳年年发，羌管蛮弦处处多。
海上应无三岛路，人间惟有一声歌。
佳人自折一枝红，把唱新词曲未终。
惟向眼前怜易落，不如抛掷任春风。
景阳楼下花钿镜，玄武湖边锦绣旗。
昔日繁华今日恨，雉媒声晚草芳时。
乱后人间尽不平，秦川花木最伤情。
无穷红艳红尘里，骤马分香散入营。
633.035 【狂题二首】司空图
草堂旧隐犹招我，烟阁英才不见君。
惆怅故山归未得，酒狂叫断暮天云。
须知世乱身难保，莫喜天晴菊并开。
长短此身长是客，黄花更助白头催。
633.036 【红茶花】司空图
景物诗人见即夸，岂怜高韵说红茶。
牡丹枉用三春力，开得方知不是花。
633.037 【秋燕】司空图
从扑香尘拂面飞，怜渠只为解相依。
经冬好近深炉暖，何必千岩万水归。
633.038 【见后雁有感】司空图
笑尔穷通亦似人，高飞偶滞莫悲辛。
却缘风雪频相阻，只向关中待得春。
633.039 【移桃栽】司空图
独临官路易伤摧，从遣春风恣意开。
禅客笑移山上看，流莺直到槛前来。
633.040 【忆中条】司空图
燕辞旅舍人空在，萤出疏篱菊正芳。
堪恨昔年联句地，念经僧扫过重阳。
633.041 【乐府】司空图
五更窗下簇妆台，已怕堂前阿母催。
满鸭香薰鹦鹉睡，隔帘灯照牡丹开。
633.042 【放龟二首】司空图
却为多知自不灵，今朝教汝卜长生。
若求深处无深处，只有依人会有情。
世外犹迷不死庭，人间莫恃自无营。
本期沧海堪投迹，却向朱门待放生。
633.043 【灯花三首】司空图
蜀柳丝丝幂画楼，窗尘满镜不梳头。
几时金雁传归信，剪断香魂一缕愁。
姊姊教人且抱儿，逐他女伴卸头迟。
明朝斗草多应喜，翦得灯花自扫眉。
闰前小雪过经旬，犹自依依向主人。
开尽菊花怜强舞，与教弟子待新春。
633.044 【偶题三首】司空图
浮世悠悠旋一空，多情偏解挫英雄。
风光只在歌声里，不必楼前万树红。
小池随事有风荷，烧酹倾壶一曲歌。
欲待秋塘擎露看，自怜生意已无多。
辽阳音信近来稀，纵有虚传逼节归。
永日无人新睡觉，小窗晴暖螖虫飞。
633.045 【华下对菊】司空图
清香裛露对高斋，泛酒偏能浣旅怀。
不似春风逞红艳，镜前空坠玉人钗。
633.046 【与都统参谋书有感】司空图
惊鸾迸鹭尽归林，弱羽低垂分独沈。
带病深山犹草檄，昭陵应识老臣心。
633.047 【漫题】司空图
无宦无名拘逸兴，有歌有酒任他乡。
看看万里休征戍，莫向新词寄断肠。
633.048 【商山二首】司空图
清溪一路照羸身，不似云台画像人。
国史数行犹有志，只将谈笑继英尘。
马上搜奇已数篇，籍中犹愧是顽仙。
关头传说开元事，指点多疑孟浩然。
633.049 【与伏牛长老偈二首】司空图
不算菩提与阐提，惟应执著便生迷。
无端指个清凉地，冻杀胡僧雪岭西。
长绳不见系空虚，半偈传心亦未疏。
推倒我山无一事，莫将文字缚真如。
633.050 【客中重九】司空图
楚老相逢泪满衣，片名薄宦已知非。
他乡不似人间路，应共东流更不归。
633.051 【柳二首】司空图
谁家按舞傍池塘，已见繁枝嫩眼黄。
漫说早梅先得意，不知春力暗分张。
似拟凌寒妒早梅，无端弄色傍高台。
折来未有新枝长，莫遣佳人更折来。
633.052 【光启丁未别山】司空图
草堂琴画已判烧，犹托邻僧护燕巢。
此去不缘名利去，若逢逋客莫相嘲。
633.053 【石楠】司空图
客处偷闲未是闲，石楠虽好懒频攀。
如何风叶西归路，吹断寒云见故山。
633.054 【力疾马上走笔】司空图
酿黍长添不尽杯，只忧花尽客空回。
垂杨且为晴遮日，留遇重阳即放开。
633.055 【华阴县楼】司空图
丹霄能有几层梯，懒更扬鞭耸翠蜺。
偶凭危栏且南望，不劳高掌欲相携。
633.056 【南至四首】司空图
今冬腊后无残日，故国烧来有几家。
却恨早梅添旅思，强偷春力报年华。
花时不是偏愁我，好事应难总取他。
已被诗魔长役思，眼中莫厌早梅多。
年华乱后偏堪惜，世路抛来已自生。
犹有玉真长命缕，樽前时唱缓羁情。
一任喧阗绕四邻，闲忙皆是自由身。
人来客去还须议，莫遣他人作主人。
633.057 【莲峰前轩】司空图
人间上寿若能添，只向人间也不嫌。
看著四邻花竞发，高楼从此莫垂帘。
633.058 【步虚】司空图
阿母亲教学步虚，三元长遣下蓬壶。
云韶韵俗停瑶瑟，鸾鹤飞低拂宝炉。
633.059 【剑器】司空图
楼下公孙昔擅场，空教女子爱军装。
潼关一败吴儿喜，簇马骊山看御汤。
633.060 【乙丑人日】司空图
自怪扶持七十身，归来又见故乡春。
今朝人日逢人喜，不料偷生作老人。
633.061 【携仙箓九首】司空图
岳北秋空渭北川，晴云渐薄薄如烟。
坐来还见微风起，吹散残阳一片蝉。
一半晴空一半云，远笼仙掌日初曛。
洞天有路不知处，绝顶异香难更闻。
决事还须更事酬，清谭妙理一时休。
渔翁亦被机心误，眼暗汀边结钓钩。
迹不趋时分不侯，功名身外最悠悠。
听君总画麒麟阁，还我闲眠舴艋舟。
仙凡路阻两难留，烟树人间一片秋。
若道阴功能济活，且将方寸自焚修。
若有阴功救未然，玉皇品籍亦搜贤。
应知谭笑还高谢，别就沧洲赞上仙。
英名何用苦搜奇，不朽才销一句诗。
却赖风波阻三岛，老臣犹得恋明时。
剪取红云剩写诗，年年高会趁花时。
水精楼阁分明见，只欠霞浆别著旗。
此生得作太平人，只向尘中便出尘。
移取碧桃花万树，年年自乐故乡春。
633.062 【浪淘沙】司空图
不必长漂玉洞花，曲中偏爱浪淘沙。
黄河却胜天河水，万里萦纡入汉家。
633.063 【赠日东鉴禅师】司空图
故国无心度海潮，老禅方丈倚中条。
夜深雨绝松堂静，一点飞萤照寂寥。
633.064 【暮春对柳二首】司空图
萦愁惹恨奈杨花，闭户垂帘亦满家。
恼得闲人作酒病，刚须又扑越溪茶。
洞中犹说看桃花，轻絮狂飞自俗家。
正是阶前开远信，小娥旋拂碾新茶。
633.065 【戊午三月晦二首】司空图
随风逐浪剧蓬萍，圆首何曾解最灵。
笔砚近来多自弃，不关妖气暗文星。
牛夸棋品无勍敌，谢占诗家作上流。
岂似小敷春水涨，年年鸾鹤待仙舟。
633.066 【偶书五首】司空图
情知了得未如僧，客处高楼莫强登。
莺也解啼花也发，不关心事最堪憎。
自有池荷作扇摇，不关风动爱芭蕉。
只怜直上抽红蕊，似我丹心向本朝。
曾看轻舟渡远津，无风著岸不经旬。
只缘命蹇须知命，却是人争阻得人。
上谷何曾解有情，有情人自惜君行。
证因池上今生愿，的的他生作化生。
新店南原后夜程，黄河风浪信难平。
渡头杨柳知人意，为惹官船莫放行。
633.067 【喜山鹊初归三首】司空图
翠衿红觜便知机，久避重罗稳处飞。
只为从来偏护惜，窗前今贺主人归。
山中只是惜珍禽，语不分明识尔心。
若使解言天下事，燕台今筑几千金。
阻他罗网到柴扉，不奈偷仓雀转肥。
赖尔林塘添景趣，剩留山果引教归。
633.068 【虞乡北原】司空图
泽北村贫烟火狞，稚田冬旱倩牛耕。
老人惆怅逢人诉，开尽黄花麦未金。
633.069 【洛中三首】司空图
秋风团扇未惊心，笑看妆台落叶侵。
绣凤不教金缕暗，青楼何处有寒砧。
不用频嗟世路难，浮生各自系悲欢。
风霜一夜添羁思，罗绮谁家待早寒。
燕巢空后谁相伴，鸳被缝来不忍薰。
薄命敢辞长滴泪，倡家未必肯留君。
633.070 【寓笔】司空图
年年镊鬓到花飘，依旧花繁鬓易凋。
撩乱一场人更恨，春风谁道胜轻飙。
633.071 【戏题试衫】司空图
朝班尽说人宜紫，洞府应无鹤着绯。
从此玉皇须破例，染霞裁赐地仙衣。
633.072 【汴柳半枯因悲柳中隐】司空图
行人莫叹前朝树，已占河堤几百春。
惆怅题诗柳中隐，柳衰犹在自无身。
633.073 【上方】司空图
花落更同悲木落，莺声相续即蝉声。
荣枯了得无多事，只是闲人漫系情。
633.074 【寄王赞学】司空图
黄卷不关兼济业，青山自保老闲身。
一行万里纤尘静，可要张仪更入秦。
633.075 【新节】司空图
转悲新岁重于山，不似轻鸥肯复还。
朱绂纵教金印换，青云未胜白头闲。
633.076 【自河西归山二首】司空图
一水悠悠一叶危，往来长恨阻归期。
乡关不是无华表，自为多惊独上迟。
水阔风惊去路危，孤舟欲上更迟迟。
鹤群长扰三珠树，不借人间一只骑。
633.077 【王官二首】司空图
风荷似醉和花舞，沙鸟无情伴客闲。
总是此中皆有恨，更堪微雨半遮山。
荷塘烟罩小斋虚，景物皆宜入画图。
尽日无人只高卧，一双白鸟隔纱厨。
633.078 【贺翰林侍郎二首】司空图
太白东归鹤背吟，镜湖空在酒船沈。
今朝忽见银台事，早晚重征入翰林。
玉版征书洞里看，沈羲新拜侍郎官。
文星喜气连台曜，圣主方知四海安。
633.079 【寄王十四舍人】司空图
几年汶上约同游，拟为莲峰别置楼。
今日凤凰池畔客，五千仞雪不回头。
633.080 【纶阁有感】司空图
风涛曾阻化鳞来，谁料蓬瀛路却开。
欲去迟迟还自笑，狂才应不是仙才。
