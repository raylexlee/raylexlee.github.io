第636卷 聶夷中
636.01 【雜興】聶夷中
兩葉能蔽目，雙豆能塞聰。理身不知道，將爲天地聾。
擾擾造化內，茫茫天地中。苟或有所願，毛髮亦不容。
636.02 【雜怨（一作孟郊詩，題雲徵婦怨）】聶夷中
生在綺羅下，豈識漁陽道。良人自戍來，夜夜夢中到。
漁陽萬里遠，近於中門限。中門逾有時，漁陽常在眼。
君淚濡羅巾，妾淚滴路塵。羅巾今在手，日得隨妾身。
路塵如因風，得上君車輪。
636.03 【行路難】聶夷中
莫言行路難，夷狄如中國。謂言骨肉親，中門如異域。
出處全在人，路亦無通塞。門前兩條轍，何處去不得。
636.04 【大垂手】聶夷中
金刀剪輕雲，盤用黃金縷。裝束趙飛燕，教來掌上舞。
舞罷飛燕死，片片隨風去。
636.05 【空城雀（一作孟郊詩）】聶夷中
一雀入官倉，所食能損幾。所慮往復頻，官倉乃害爾。
魚網不在天，鳥網不在水。飲啄要自然，何必空城裏。
636.06 【胡無人行】聶夷中
男兒徇大義，立節不沽名。腰間懸陸離，大歌胡無行。
不讀戰國書，不覽黃石經。醉臥咸陽樓，夢入受降城。
更願生羽翼，飛身入青冥。請攜天子劍，斫下旄頭星。
自然胡無人，雖有無戰爭。悠哉典屬國，驅羊老一生。
636.07 【詠田家（一作傷田家）】聶夷中
二月賣新絲，五月糶新谷。醫得眼前瘡，剜卻心頭肉。
我願君王心，化作光明燭。不照綺羅筵，只照逃亡屋。
636.08 【燕臺二首】聶夷中
燕臺累黃金，上欲招儒雅。貴得賢士來，更下於隗者。
自然樂毅徒，趨風走天下。何必馳鳳書，旁求向林野。
燕臺高百尺，燕滅臺亦平。一種是亡國，猶得禮賢名。
何似章華畔，空餘禾黍生。
636.09 【古興】聶夷中
片玉一塵輕，粒粟山丘重。唐虞貴民食，只是勤播種。
前聖後聖同，今人古人共。一歲如苦飢，金玉何所用。
636.010 【勸酒二首】聶夷中
白日無定影，清江無定波。人無百年壽，百年復如何。
堂上陳美酒，堂下列笙歌。與君入醉鄉，醉鄉樂天和。
歲歲松柏茂，日日丘陵多。君看終南山，萬古青峨峨。
灞上送行客，聽唱行客歌。適來橋下水，已作渭川波。
人間榮樂少，四海別離多。但恐別離淚，自成苦水河。
勸爾一杯酒，所贈無餘多。
636.011 【飲酒樂】聶夷中
日月似有事，一夜行一週。草木猶須老，人生得無愁。
一飲解百結，再飲破百憂。白髮欺貧賤，不入醉人頭。
我願東海水，盡向杯中流。安得阮步兵，同入醉鄉遊。
636.012 【公子行二首】聶夷中
漢代多豪族，恩深益驕逸。走馬踏殺人，街吏不敢詰。
紅樓宴青春，數里望雲蔚。金缸焰勝晝，不畏落暉疾。
美人盡如月，南威莫能匹。芙蓉自天來，不向水中出。
飛瓊奏雲和，碧簫吹鳳質。唯恨魯陽死，無人駐白日。
花樹出牆頭，花裏誰家樓。一行書不讀，身封萬戶侯。
美人樓上歌，不是古涼州。
636.013 【短歌】聶夷中
八月木陰薄，十葉三墮枝。人生過五十，亦已同此時。
朝出東郭門，嘉樹鬱參差。暮出西郭門，原草已離披。
南鄰好臺榭，北鄰善歌吹。榮華忽銷歇，四顧令人悲。
生死與榮辱，四者乃常期。古人恥其名，沒世無人知。
無言鬢似霜，勿謂事如絲。耆年無一善，何殊食乳兒。
636.014 【過比干墓】聶夷中
殷辛帝天下，厭爲天下尊。乾綱既一斷，賢愚無二門。
佞是福身本，忠作喪己源。餓虎不食子，人無骨肉恩。
日影不入地，下埋冤死魂。腐骨不爲土，應作石木根。
餘來過此鄉，下馬吊此墳。靜念君臣間，有道誰敢論。
636.015 【住京寄同志】聶夷中
有京如在道，日日先雞起。不離十二街，日行一百里。
役役大塊上，周朝復秦市。貴賤與賢愚，古今同一軌。
白兔落天西，赤鴉飛海底。一日復一日，日日無終始。
自嫌性如石，不達榮辱理。試問九十翁，吾今尚如此。
636.016 【贈農（一作孟郊詩）】聶夷中
勸爾勤耕田，盈爾倉中粟。勸爾無伐桑，減爾身上服。
清霜一委地，萬草色不綠。狂風一飄林，萬葉不著木。
青春如不耕，何以自拘束。
636.017 【客有追嘆後時者作詩勉之】聶夷中
後達多晚榮，速得多疾傾。君看構大廈，何曾一日成。
在暖須在桑，在飽須在耕。君子貴弘道，道弘無不亨。
太陽垂好光，毛髮悉見形。我亦二十年，直似戴盆行。
荊山產美玉，石石皆堅貞。未必盡有玉，玉且間石生。
精衛一微物，猶恐填海平。
636.018 【訪嵩陽道士不遇】聶夷中
先生五嶽遊，文焰滅金鼎。日下鶴過時，人間空落影。
常言一粒藥，不隨死生境。何當列禦寇，去問仙人請。
636.019 【早發鄴北經古城】聶夷中
微月東南明，雙牛耕古城。但耕古城地，不知古城名。
當昔置此城，豈料今日耕。蔓草已離披，狐兔何縱橫。
秋雲零落散，秋風蕭條生。對古良可嘆，念今轉傷情。
古人已冥冥，今人又營營。不知馬蹄下，誰家舊臺亭。
636.020 【題賈氏林泉】聶夷中
市朝束名利，林泉系清通。豈知黃塵內，迥有白雲蹤。
輕流逗密蓧，直幹入寬空。高吟五君詠，疑對九華峯。
我知種竹心，欲扇清涼風。我知決泉意，將明濟物功。
有琴不張弦，衆星列梧桐。須知淡澹聽，聲在無聲中。
地非樵者路，武陵又何逢。只慮迷所歸，池上日西東。
636.021 【送友人歸江南】聶夷中
泉州五更鼓，月落西南維。此時有行客，別我孤舟歸。
上國身無主，下第誠可悲。
636.022 【秋夕】聶夷中
日往無復見，秋堂暮仍學。玄發不知白，曉人寒銅覺。
爲材未離羣，有玉猶在璞。誰把碧桐枝，刻作雲門樂。
636.023 【哭劉駕博士】聶夷中
出門四顧望，此日何徘徊。終南舊山色，夫子安在哉。
君詩如門戶，夕閉晝還開。君名如四時，春盡夏復來。
原野多丘陵，累累如高臺。君墳須數尺，誰與夫子偕。
636.024 【公子家（一作長安花，一作公子行）】聶夷中
種花滿西園，花發青樓道。花下一禾生，去之爲惡草。
636.025 【田家二首（後首一作李紳詩）】聶夷中
父耕原上田，子劚山下荒。六月禾未秀，官家已修倉。
鋤田當日午，汗滴禾下土。誰念盤中餐，粒粒皆辛苦。
636.026 【雜怨】聶夷中
良人昨日去，明月又不圓。別時各有淚，零落青樓前。
636.027 【烏夜啼】聶夷中
衆鳥各歸枝，烏烏爾不棲。還應知妾恨，故向綠窗啼。
636.028 【起夜來】聶夷中
念遠心如燒，不覺中夜起。桃花帶露泛，立在月明裏。
636.029 【古別離（一作孟郊詩）】聶夷中
欲別牽郎衣，問郎遊何處。不恨歸日遲，莫向臨邛去。
636.030 【長安道】聶夷中
此地無駐馬，夜中猶走輪。所以路傍草，少於衣上塵。
636.031 【遊子行】聶夷中
萱草生堂階，遊子行天涯。慈親倚門望，不見萱草花。
636.032 【聞人說海北事有感】聶夷中
故鄉歸路隔高雷，見說年來事可哀。村落日中眠虎豹，
田園雨後長蒿萊。海隅久已無春色，地底真成有劫灰。
荊棘滿山行不得，不知當日是誰栽。
