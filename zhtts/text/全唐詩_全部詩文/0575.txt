第564卷 於興宗 等
564.01 【夏杪登越王樓臨涪江望雪山寄朝中知友】於興宗
巴西西北樓，堪望亦堪愁。山亂江回遠，川清樹欲秋。
晴明中雪嶺，煙靄下漁舟。寫寄朝天客，知餘恨獨遊。
564.02 【東陽涵碧亭（《金華志》：興宗寶曆初令東陽創此亭）】於興宗
高低竹雜松，積翠復留風。路劇陰溪裏，寒生暑氣中。
564.03 【奉酬綿州中丞以江山小圖遠垂賜及兼寄詩】李朋
巴江與雪山，井邑共迴環。圖寫丹青內，分明煙靄間。
移君名郡興，助我小齋閒。日想登臨處，高蹤不可攀。
564.04 【奉酬於中丞登越王樓見寄之什】楊牢
劍外書來日，驚忙自折封。丹青得山水，強健慰心胸。
事少勝諸郡，江回見幾重。寧悲久作別，且似一相逢。
詩合焚香詠，愁應賴酒濃。庾樓寒更憶，腸斷雪千峯。
564.05 【贈舍弟】楊牢
秦雲蜀浪兩堪愁，爾養晨昏我遠遊。千里客心難寄夢，
兩行鄉淚爲君流。早驅風雨知龍聖，餓食魚蝦覺虎羞。
袖裏鏌鋣光似水，丈夫不合等閒休。
564.06 【句】楊牢
蝦蟆欲喫月，保護常教圓。
心明外不察，月向懷中圓。
羅幃若不卷，誰道中無人。（牢性情急，累居幕府，
主人多不容，同列有讒之者，與之詩，見《語林》）
魁形下方天頂亞，二十四寸窗中月。（牢年六歲，
母俾就學，誤入人家，乃父友也。方彈棋，戲以局爲題，
命俾賦之，牢應聲而作，見《紀事》）
564.07 【和綿州於中丞登越王樓見寄（時爲同州刺史）】李續
早年登此樓，退想不勝愁。地遠二千里，時將四十秋。
邅迍多失路，華皓任虛舟。詩酒雖堪使，何因得共遊。
564.08 【和綿州於中丞登越王樓作】李汶儒
珍重巴西守，殷勤寄遠情。劍峯當戶碧，詩韻滿樓清。
日照涪川闊，煙籠雪嶠明。徵黃看即及，莫嘆滯江城。
564.09 【和於中丞夏杪登越王樓望雪山見寄】田章
志乖多感物，臨眺更增愁。暑候雖雲夏，江聲已似秋。
雪遙難辨木，村近好維舟。莫恨歸朝晚，朝簪擬勝遊。
564.010 【和綿州於中丞登越王樓作】薛蒙
左綿江上樓，五馬此銷愁。暑退千山雪，風來萬木秋。
邅回猶刺郡，系滯似維舟。即有徵黃日，名川莫厭遊。
564.011 【和綿州於中丞登越王樓作】李鄴
長聽巴西事，看圖勝所聞。江樓明返照，雪嶺亂晴雲。
景象詩情在，幽奇筆跡分。使君徒說好，不只怨離羣。
564.012 【和綿州於中丞登越王樓作二首（時爲校書郎）】於瑰
樓因藩邸號，川勢似依樓。顯敞含清暑，嵐光入素秋。
山宜姑射貌，江泛李膺舟。郢曲思朋執，輕紗畫勝遊。
極目郡城樓，浮雲拂檻愁。政成多暇日，詩思動先秋。
遠霽千巖雪，隨波一葉舟。昔曾窺粉繪，今願許陪遊。
564.013 【和於中丞登越王樓】王嚴
雉堞臨朱檻，登茲便散愁。蟬聲怨炎夏，山色報新秋。
江轉穿雲樹，心閒隨葉舟。仲宣徒有嘆，謝守幾追遊。
564.014 【題越王樓寄獻中丞使君】劉暌
朱軒迥壓碧煙州，昔歲賢王是勝遊。山簇劍峯朝闕遠，
水如巴字繞城流。人間物象分千里，天上笙歌醉五侯。
今日登臨無限意，同沾惠化自銷愁。
564.015 【秋日登越王樓獻於中丞】李渥
越王曾牧劍南州，因向城隅建此樓。橫玉遠開千嶠雪，
暗雷下聽一江流。畫檐先弄朝陽色，朱檻低臨衆木秋。
徒學仲宣聊四望，且將詞賦好依劉。
564.016 【洋州於中丞頃牧左綿題詩越王樓上朝賢繼和輒課四韻】劉璐
隔政代君侯，多慚跡令猷。山光來戶牖，江鳥滿汀洲。
雅韻徵朝客，清詞寫郡樓。至今謠未已，注意在洋州。
564.017 【和於中丞登越王樓作】盧栯
圖畫越王樓，開緘慰別愁。山光涵雪冷，水色帶江秋。
雲島孤征雁，煙帆一葉舟。向風舒霽景，如伴謝公遊。
564.018 【飛鴻響遠音】李體仁
漠漠微霜夕，翩翩出渚鴻。清聲流迥野，高韻入寥空。
舊質經寒塞，殘音響遠風。縈雪猶類網，避月尚疑弓。
弱羽雖能振，丹霄竟未通。欲知多怨思，聽取暮煙中。
