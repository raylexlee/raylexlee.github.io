第746卷 陳陶
746.01 【贈溫州韓使君】陳陶
康樂風流五百年，永嘉鈴閣又登賢。嚴城鼓動魚驚海，
華屋尊開月下天。內使筆鋒光案牘，鄢陵詩句滿山川。
今來誰似韓家貴，越絕麾幢雁影連。
746.02 【閒居寄太學盧景博士】陳陶
無路青冥奪錦袍，恥隨黃雀住蓬蒿。碧雲夢後山風起，
珠樹詩成海月高。久滯鼎書求羽翼，未忘龍闕致波濤。
閒來長得留侯癖，羅列楂梨校六韜。
746.03 【贈漳州張怡使君】陳陶
舊德徐方天下聞，當年熊軾繼清芬。井田異政光蠻竹，
符節深恩隔瘴雲。已見嘉祥生北戶，嘗嫌夷貊蠹南薰。
幾時徵拜徵西越，學著縵胡從使君。
746.04 【贈容南韋中丞】陳陶
普寧都護軍威重，九驛梯航壓要津。十二銅魚尊畫戟，
三千犀甲擁朱輪。風雲已靜西山寇，閭井全移上國春。
不獨來蘇發歌詠，天涯半是泣珠人。
746.05 【投贈福建路羅中丞】陳陶
越豔新謠不厭聽，樓船高臥靜南溟。未聞建水窺龍劍，
應喜家山接女星。三捷楷模光典策，一生封爵笑丹青。
皇恩幾日西歸去，玉樹扶疏正滿庭。
746.06 【贈江南李偕副使】陳陶
世祿三朝壓鳳池，杜陵公子漢庭知。雷封始賀堂溪劍，
花府尋邀玉樹枝。幾日坐談誅叛逆，列城歸美見歌詩。
從軍莫厭千場醉，即是金鑾寵命時。
746.07 【賀容府韋中丞大府賢兄新除黔南經略】陳陶
蓬瀛簪笏舊聯行，紫極差池降寵章。列國山河分雁字，
一門金玉盡龍驤。耿家符節朝中美，袁氏芝蘭閫外香。
烽戍悠悠限巴越，佇聽歌詠兩甘棠。
746.08 【和容南韋中丞題瑞亭白燕、白鼠、六眸龜、嘉蓮】陳陶
伏波恩信動南夷，交趾喧傳四瑞詩。燕鼠孕靈褒上德，
龜蓮增耀答無私。迴翔雪侶窺檐處，照映紅巢出水時。
盡寫流傳在軒檻，嘉祥從此百年知。
746.09 【題豫章西山香城寺】陳陶
十地嚴宮禮竺皇，栴檀樓閣半天香。祇園樹老梵聲小，
雪嶺花香燈影長。霄漢落泉供月界，蓬壺靈鳥侍雲房。
何年七七金人降，金錫珠壇滿上方。
746.010 【送江西周尚書赴滑臺】陳陶
楚謠襦袴整三千，喉舌新恩下九天。天角雄都分節鉞，
蛟龍舊國罷樓船。昆河已在兵鈐內，棠樹空留鶴嶺前。
多病無因酬一顧，鄢陵千騎去翩翩。
746.011 【閩中送任畹端公還京】陳陶
燕臺下榻玉爲人，月桂曾輸次第春。幾日酬恩坐炎瘴，
九秋高駕拂星辰。漢庭鳳進鵷行喜，隋國珠還水府貧。
多少嘉謨奏風俗，鬥牛孤劍在平津。
746.012 【豫章江樓望西山有懷】陳陶
水護星壇列太虛，煙霓十八上仙居。時人未識遼東鶴，
吾祖曾傳寶鼎書。終日章江催白鬢，何年丹竈見紅蕖。
桃花谷口春深淺，欲訪先生赤鯉魚。
746.013 【經徐稚墓】陳陶
郟鄏妖興炎漢衰，先生南國臥明夷。鳳凰屢降玄纁禮，
瓊石終藏烈火詩。禁掖衣冠加宋鵲，湖山耕釣沒堯時。
千年壟樹何人哭，寂寞蒼苔內史碑。
746.014 【鍾陵道中作】陳陶
原隰經霜蕙草黃，塞鴻消息怨流芳。秋山落照見麋鹿，
南國異花開雪霜。煙火近通槃瓠俗，水雲深入武陵鄉。
曾逢齧缺話東海，長憶蕭家青玉牀。
746.015 【旅泊塗江】陳陶
煙雨南江一葉微，松潭漁父夜相依。斷沙雁起金精出，
孤嶺猿愁木客歸。楚國柑橙勞夢想，丹陵霞鶴間音徽。
無因得似滄溟叟，始憶離巢已倦飛。
746.016 【上建溪】陳陶
崆峒一派瀉蒼煙，長揖丹丘逐水仙。雲樹杳冥通上界，
峯巒回合下閩川。侵星愁過蛟龍國，採碧時逢婺女船。
已判猿催鬢先白，幾重灘瀨在秋天。
746.017 【冬日暮旅泊廬陵】陳陶
螺亭倚棹哭飄蓬，白浪欺船自向東。楚國蕙蘭增悵望，
番禺筐篚旅虛空。江城雪落千家夢，汀渚冰生一夕風。
棄置侯鯖任羈束，不勞龜瓦問窮通。
746.018 【登寶曆寺閣】陳陶
金碧高層世界空，憑蜺長嘯八蠻風。橫軒水壯蛟龍府，
倚棟星開牛鬥宮。三楚故墟殘景北，六朝荒苑斷山東。
不堪懷古勞悲笑，安得鵬摶顥氣中。
746.019 【寄兵部任畹郎中】陳陶
常思劍浦越清塵，豆蔻花紅十二春。崑玉已成廊廟器，
澗松猶是薜蘿身。雖同橘柚依南土，終愧魁罡近北辰。
好向昌時薦遺逸，莫教千古吊靈均。
746.020 【贈江南從事張侍郎】陳陶
平南門館鳳凰毛，二十華軒立最高。幾處談天致雲雨，
早時文海得鯨鰲。姻聯紫府蕭窗貴，職稱青錢繡服豪。
江徼無虞纔不展，銜杯終日詠離騷。
746.021 【劍池】陳陶
秦帝南巡厭火精，蒼黃埋劍故豐城。霸圖繚戾金龍蟄，
坤道扶搖紫氣生。星斗臥來閒窟穴，雌雄飛去變澄泓。
永懷惆悵中宵作，不見春雷發匣聲。
746.022 【洛城見賀自真飛昇（一作登仙）】陳陶
子晉鸞飛古洛川，金桃再熟賀郎仙。三清樂奏嵩丘下，
五色雲屯御苑前。朱頂舞低迎絳節，青鬟歌對駐香輧。
誰能白晝相悲泣，太極光陰億萬年。
746.023 【謫仙吟贈趙道士】陳陶
汗漫東遊黃鶴雛，縉雲仙子住清都。三元麟鳳推高座，
六甲風雷閟小壺。日月暗資靈壽藥，山河擬作化生符。
若爲失意居蓬島，鰲足塵飛桑樹枯。
746.024 【夜別溫商梓州】陳陶
鳳凰城裏花時別，玄武江邊月下逢。客舍莫辭先買酒，
相門曾忝舊登龍。迎風騷屑千家竹，隔水悠揚午夜鍾。
明日又行西蜀去，不堪天際遠山重。
746.025 【題贈高閒上人】陳陶
檐卜花間客，軒轅席上珍。筆江秋菡萏，僧國瑞麒麟。
內殿初招隱，曹溪得後塵。龍蛇驚粉署，花雨對金輪。
白馬方依漢，朱星又入秦。劇談凌鑿齒，清論倒波旬。
拂石先天古，降龍舊國春。珠還合浦老，龍去玉州貧。
鴛鷺輸黃絹，場壇繞白蘋。鼎湖閒入夢，金閣靜通神。
海氣成方丈，山泉落淨巾。獮猴深愛月，鷗鳥不猜人。
拂嶽蕭蕭竹，垂空澹澹津。漢珠難覓對，荊璞本來真。
伊傅多聯壁，劉雷競買鄰。江邊有國寶，時爲劚星辰。
746.026 【哭王贊府】陳陶
白水流今古，青山送死生。驅馳三楚掾，倏忽一空名。
金玉埋皋壤，芝蘭哭弟兄。龍頭孤後進，鵬翅失前程。
愁變風雲色，悲連鼓角聲。落星辭聖代，寒夢閉佳城。
伊昔來江邑，從容副國英。德逾棲棘美，公亞飲冰清。
大廈亡孤直，羣儒憶老成。白駒悲里巷，梁木慟簪纓。
隴遂添新草，珠還滿舊籝。蒼蒼難可問，原上晚煙橫。
746.027 【聖帝擊壤歌四十聲】陳陶
百六承堯緒，艱難土運昌。太虛橫彗孛，中野鬥豺狼。
帝曰更吾嗣，時哉憶聖唐。英星垂將校，神嶽誕忠良。
煉石醫元氣，屠鰲正昊蒼。掃原鋪一德，驅祲立三光。
大道重蘇息，真風再發揚。芟夷逾舊跡，神聖掩前王。
郊酒酣寥廓，鴻恩受渺茫。地圖龜負出，天誥鳳銜將。
雜貢來山峙，羣夷入雁行。紫泥搜海岱，鴻筆富巖廊。
鷹象敷宸極，寰瀛作瑞坊。泥丸封八表，金鏡照中央。
構殿基麟趾，開藩表鳳翔。鑾輿親稼穡，朱幌務蠶桑。
戎羯輸天馬，靈仙侍玉房。宮儀水蒐甲，門衛綠沈槍。
陶鑄超三古，車書混萬方。時巡望虞舜，蒐狩法殷湯。
化合謳謠滿，年豐鬼蜮藏。政源歸牧馬，公法付神羊。
寶鼎無靈應，金甌肯破傷。封山昭茂績，祠執答嘉祥。
在昔宮闈僭，仍罹羿浞殃。牝雞何譈譀，猘犬漫劻勷。
苗禱三靈怒，桓偷九族亡。鯨鯢尋掛網，魑魅旋投荒。
松柏霜逾翠，芝蘭露更香。聖謨流祚遠，仙系發源長。
島嶼徵徭薄，漪瀾泛稻涼。鳧魚饜餐啖，荷薜足衣裳。
寤寐華胥國，嬉遊太素鄉。鷹鸇飛接翼，忠孝住連牆。
有叟能調鼎，無媒隱釣璜。乾坤資識量，江海入文章。
野鶴思蓬闕，山麋憶廟堂。泥沙空淬礪，星斗屢低昂。
歷草何因見，衢尊豈暫忘。終隨嘉橘賦，霄漢謁羲皇。
746.028 【續古二十九首】陳陶
大堯登寶位，麟鳳煥宸居。海曲霑恩澤，還生比目魚。
生值揖遜歷，長歌東南春。釣鰲年三十，未見天子巡。
軒轅承化日，羣鳳戲池臺。大樸衰喪後，仲尼生不來。
大道歸孟門，蕭蘭日爭長。想得巢居時，碧江應無浪。
矻矻蓬舍下，慕君麒麟閣。笑殺王子喬，寥天乘白鶴。
杳杳巫峽雲，悠悠漢江水。愁殺幾少年，春風相憶地。
吳洲採芳客，桂棹木蘭船。日晚欲有寄，裴回春風前。
仙家風景晏，浮世年華速。邂逅漢武時，蟠桃海東熟。
南國珊瑚樹，好裁天馬鞭。魚龍不解語，海曲空蟬娟。
周穆恣遊幸，橫天驅八龍。寧知泰山下，日日望登封。
秦國饒羅網，中原絕麟鳳。萬乘巡海回，鮑魚空相送。
秦家無廟略，遮虜續長城。萬姓隴頭死，中原荊棘生。
秦作東海橋，中州鬼辛苦。縱得跨蓬萊，羣仙亦飛去。
隋煬棄中國，龍舟巡海涯。春風廣陵苑，不見秦宮花。
範子相句踐，滅吳成大勳。雖然五湖去，終愧磻溪雲。
麟鳳識翔蟄，聖賢明卷舒。哀哉嵇叔夜，智不及鶢鶋。
戰地三尺骨，將軍一身貴。自古若吊冤，落花少於淚。
楚國千里旱，土龍日已多。九穀竟枯死，好雲閒嵯峨。
漢家三殿色，恩澤若飄風。今日黃金屋，明朝長信宮。
南園杏花發，北渚梅花落。吳女妒西施，容華日消鑠。
山雞理毛羽，自言勝烏鳶。一朝逢鸑鷟，羞死南海邊。
秦家卷衣貴，本是倡家子。金殿一承恩，貂蟬滿鄉里。
魏宮薛家女，秀色傾三殿。武帝鼎湖歸，一身似秋扇。
嬋娟越機裏，織得雙棲鳳。慰此殊世花，金梭忽停弄。
學古三十載，猶依白雲居。每覽班超傳，令人慵讀書。
雄劍久濩落，夜吟秋風起。不是懶爲龍，此非延平水。
朝爲楊柳色，暮作芙蓉好。春風若有情，江山相逐老。
景龍臨太極，五鳳當庭舞。誰信壁間梭，昇天作雲雨。
曾夢諸侯笑，康囚議脫枷。千根池底藕，一朵火中花。
746.029 【永嘉贈別】陳陶
芳草溫陽客，歸心浙水西。臨風青桂楫，幾日白蘋溪。
746.030 【有所思（一作長相思）】陳陶
欲唱玄雲曲，知音復誰是。採掇情未來，臨池畫春水。
746.031 【吳苑思】陳陶
今人地藏古人骨，古人花爲今人發。
江南何處葬西施，謝豹空聞採香月。
746.032 【古意】陳陶
麻姑井邊一株杏，花開不如古時紅。
西鄰蔡家十歲女，年年二月賣東風。
746.033 【朝元引四首】陳陶
帝燭熒煌下九天，蓬萊宮曉玉爐煙。
無央鸞鳳隨金母，來賀薰風一萬年。
正殿雲開露冕旒，下方珠翠壓鰲頭。
天雞唱罷南山曉，春色光輝十二樓。
萬宇靈祥擁帝居，東華元老薦屠蘇。
龍池遙望非煙拜，五色曈曨在玉壺。
寶祚河宮一向清，龜魚天篆益分明。
近臣誰獻登封草，五嶽齊呼萬歲聲。
746.034 【宿天竺寺】陳陶
一宵何期此靈境，五粒松香金地冷。
西僧示我高隱心，月在中峯葛洪井。
746.035 【賦得古蓮塘】陳陶
闔閭宮娃能採蓮，明珠作佩龍爲船。
三千巧笑不復見，江頭廢苑花年年。
746.036 【雙桂詠】陳陶
青冥結根易傾倒，沃洲山中雙樹好。
琉璃宮殿無斧聲，石上蕭蕭伴僧老。
746.037 【夏日懷天台（一作夏日有懷）】陳陶
竹齋睡餘柘漿清，麟鳳誘我勞此生。
勿憶天台掩書坐，澗雲起盡紅崢嶸。
746.038 【臨風嘆】陳陶
芙蓉樓中飲君酒，驪駒結言春楊柳。
豫章花落不見歸，一望東風堪白首。
746.039 【春日行】陳陶
鶗鴂初鳴洲渚滿，龍蛇洗鱗春水暖。
病多欲問山寺僧，湖上人傳石橋斷。
746.040 【春歸去】陳陶
九十春光在何處，古人今人留不住。
年年白眼向黔婁，唯放蠐螬飛上樹。
746.041 【蜀葵詠】陳陶
綠衣宛地紅倡倡，薰風似舞諸女郎。
南鄰蕩子婦無賴，錦機春夜成文章。
746.042 【南昌道中】陳陶
古道夤緣蔓黃葛，桓伊冢西春水闊。
村翁莫倚橫浦罾，一半魚蝦屬鵜獺。
746.043 【子規思】陳陶
春山杜鵑來幾日，夜啼南家復北家。
野人聽此坐惆悵，恐畏踏落東園花。
746.044 【吳興秋思二首】陳陶
不是苕溪厭看月，天涯有程雲樹涼。
何意汀洲剩風雨，白蘋今日似瀟湘。
日夕鯤魚夢南國，苕陽水高迷渡頭。
故山秋風憶歸去，白雲又被王孫留。
746.045 【閩川夢歸】陳陶
千里潺湲建溪路，夢魂一夕西歸去。
龍舼欲上巴獸灘，越王金雞報天曙。
746.046 【竹十一首】陳陶
不厭東溪綠玉君，天壇雙鳳有時聞。
一峯曉似朝仙處，青節森森倚絳雲。
萬枝朝露學瀟湘，杳靄孤亭白石涼。
誰道乖龍不得雨，春雷入地馬鞭狂。
嘯入新篁一里行，萬竿如甕鎖龍泓。
驚巢翡翠無尋處，閒倚雲根刻姓名。
青嵐帚亞思吾祖，綠潤偏多憶蔡邕。
長聽南園風雨夜，恐生鱗甲盡爲龍。
迸玉閒抽上釣磯，翠苗番次脫霞衣。
山童泥乞青驄馬，騎過春泉掣手飛。
須題內史琅玕塢，幾醉山陽瑟瑟村。
剩養萬莖將掃俗，莫教凡鳥鬧雲門。
一溪雲母間靈花，似到封侯逸士家。
誰識雌雄九成律，子喬丹井在深涯。
燕燕雛時紫米香，野溪羞色過東牆。
諸兒莫拗成蹊筍，從結高籠養鳳凰。
一節呼龍萬里秋，數莖垂海六鰲愁。
更須瀑布峯前種，雲裏闌干過子猷。
丘壑誰堪話碧鮮，靜尋春譜認嬋娟。
會當小殺青瑤簡，圖寫龜魚把上天。
玄圃千春閉玉叢，湛陽一祖碧雲空。
不須騷屑愁江島，今日南枝在國風。
746.047 【鍾陵秋夜】陳陶
洪崖嶺上秋月明，野客枕底章江清。
蓬壺宮闕不可夢，一一入樓歸雁聲。
746.048 【江上逢故人】陳陶
十年蓬轉金陵道，長哭青雲身不早。
故鄉逢盡白頭人，清江顏色何曾老。
746.049 【水調詞十首】陳陶
黠虜迢迢未肯和，五陵年少重橫戈。
誰家不結空閨恨，玉箸闌干妾最多。
羽管慵調怨別離，西園新月伴愁眉。
容華不分隨年去，獨有妝樓明鏡知。
憶餞良人玉塞行，梨花三見換啼鶯。
邊場豈得勝閨閣，莫逞雕弓過一生。
惆悵江南早雁飛，年年辛苦寄寒衣。
徵人豈不思鄉國，只是皇恩未放歸。
水閣蓮開燕引雛，朝朝攀折望金吾。
聞道磧西春不到，花時還憶故園無。
自從清野戍遼東，舞袖香銷羅幌空。
幾度長安發梅柳，節旄零落不成功。
長夜孤眠倦錦衾，秦樓霜月苦邊心。
征衣一倍裝綿厚，猶慮交河雪凍深。
瀚海長征古別離，華山歸馬是何時。
仍聞萬乘尊猶屈，裝束千嬌嫁郅支。
沙塞依稀落日邊，寒宵魂夢怯山川。
離居漸覺笙歌懶，君逐嫖姚已十年。
萬里輪臺音信稀，傳聞移帳護金微。
會須麟閣留蹤跡，不斬天驕莫議歸。
746.050 【送謝山人歸江夏】陳陶
黃鶴春風二千里，山人佳期碧江水。
攜琴一醉楊柳堤，日暮龍沙白雲起。
746.051 【閒居雜興五首】陳陶
虞韶九奏音猶在，只是巴童自棄遺。
閒臥清秋憶師曠，好風搖動古松枝。
一顧成周力有餘，白雲閒釣五溪魚。
中原莫道無麟鳳，自是皇家結網疏。
長愛真人王子喬，五松山月伴吹簫。
從他浮世悲生死，獨駕蒼鱗入九霄。
越裏娃童錦作襦，豔歌聲壓郢中姝。
無人說向張京兆，一曲江南十斛珠。
雲堆西望賊連營，分閫何當舉義兵。
莫道羔裘無壯節，古來成事盡書生。
746.052 【泉州刺桐花詠兼呈趙使君】陳陶
彷彿三株植世間，風光滿地赤城閒。
無因秉燭看奇樹，長伴劉公醉玉山。
海曲春深滿郡霞，越人多種刺桐花。
可憐虎竹西樓色，錦帳三千阿母家。
石氏金園無此豔，南都舊賦乏靈材。
只因赤帝宮中樹，丹鳳新銜出世來。
猗猗小豔夾通衢，晴日薰風笑越姝。
只是紅芳移不得，刺桐屏障滿中都。
不勝攀折悵年華，紅樹南看見海涯。
故國春風歸去盡，何人堪寄一枝花。
赤帝常聞海上游，三千幢蓋擁炎州。
今來樹似離宮色，紅翠斜欹十二樓。
746.053 【投贈福建桂常侍二首】陳陶
後來臺席更何人，都護朝天拜近臣。
長笑當時漢卿士，等閒恩澤畫麒麟。
匝地歌鐘鎮海隅，城池鞅掌舊名都。
不知珠履三千外，更許侯嬴寄食無。
746.054 【隴西行四首】陳陶
漢主東封報太平，無人金闕議邊兵。
縱饒奪得林胡塞，磧地桑麻種不生。
誓掃匈奴不顧身，五千貂錦喪胡塵。
可憐無定河邊骨，猶是春閨夢裏人。
隴戍三看塞草青，樓煩新替護羌兵。
同來死者傷離別，一夜孤魂哭舊營。
黠虜生擒未有涯，黑山營陣識龍蛇。
自從貴主和親後，一半胡風似漢家。
746.055 【答蓮花妓】陳陶
近來詩思清於水，老去風情薄似雲。
已向昇天得門戶，錦衾深愧卓文君。
746.056 【鏡道中吹簫】陳陶
金欄白的善篸【盍勹】，雙鳳夜伴江南棲。
十洲人聽玉樓曉，空向千山桃杏枝。
746.057 【贈野老】陳陶
何年種芝白雲裏，人傳先生老萊子。
消磨世上名利心，澹若巖間一流水。
746.058 【酬元亨上人】陳陶
一衲淨居雲夢合，秋來詩思祝融高。
何因知我津涯闊，遠寄東溟六巨鰲。
746.059 【題徐稚湖亭】陳陶
伏龍山橫洲渚地，人如白蘋自生死。
洪崖成道二千年，唯有徐君播青史。
746.060 【鄱陽秋夕】陳陶
憶昔鄱陽旅遊日，曾聽南家爭搗衣。
今夜重開舊砧杵，當時還見雁南飛。
746.061 【飛龍引】陳陶
長洲茂苑朝夕池，映日含風結細漪。坐當伏檻紅蓮披，
雕軒洞戶青蘋吹。輕幌芳煙鬱金馥，綺檐花簟桃李枝。
苕苕翡翠但相逐，桂樹鴛鴦恆並宿。
746.062 【句】陳陶
蟬聲將月短，草色與秋長。
比屋歌黃竹，何人撼白榆。（以上見張爲《主客圖》）
好看如鏡夜，莫笑似弓時。（新月，見《吟窗雜錄》）
江湖水清淺，不足掉鯨尾。
飲水狼子瘦，思日鷓鴣寒。
一鼎雄雌金液火，十年寒暑鹿麑裘。
寄語東流任斑鬢，向隅終守鐵梭飛。（上見《北夢瑣言》）
乾坤見了文章懶，龍虎成來印綬疏。
近來世上無徐庶，誰向桑麻識臥龍。（見《釣磯立談》）
