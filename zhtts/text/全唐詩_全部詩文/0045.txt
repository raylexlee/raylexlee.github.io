第045卷 杜易简 等
45.01 【湘川新曲二首】杜易简
昭潭深无底，橘洲浅而浮。本欲凌波去，翻为目成留。
愿君稍弭楫，无令贱妾羞。
二八相招携，采菱渡前溪。弱腕随桡起，纤腰向舸低。
自解看花笑，憎闻染竹啼。
45.02 【落成会咏一首】陈元光
泉潮天万里，一镇屹天中。筮宅龙钟地，承恩燕翼宫。
环堂巍岳秀，带砺大江雄。轮奂云霄望，晶华日月通。
凌烟乔木茂，献宝介圭崇。昆俊歌常棣，民和教即戎。
盘庚迁美土，陶侃效兼庸。设醴延张老，开轩礼吕蒙。
无孤南国仰，庶补圣皇功。
45.03 【示珦】陈元光
恩衔枫陛渥，策向桂渊弘。载笔沿儒习，持弓缵祖风。
祛灾剿猛虎，溥德翊飞龙。日阅书开士，星言驾劝农。
勤劳思命重，戏谑逐时空。百粤雾纷满，诸戎泽普通。
愿言加壮努，勿坐鬓霜蓬。
45.04 【太母魏氏半径题石】陈元光
乔岳标仙迹，玄扃妥寿姬。乌号非岭海，鹤仰向京师。
系牒公侯裔，悬弧将相儿。清贞蜚简籍，规范肃门楣。
万里提兵路，三年报母慈。剑埋龙守壤，石卧虎司碑。
忧阕情犹结，祥回禫届期。竹符忠介凛，桐杖孝思凄。
许史峋嶙篆，曹侯感旧诗。鸿濛山暝启，骏彩德昭垂。
华表瑶池冥，清漳玉树枝。昭题盟岳渎，展墓庆重熙。
45.05 【和陈元光平潮寇诗】许天正
抱磴从天上，驱车返岭东。气昂无丑虏，策妙诎群雄。
飞絮随风散，余氛向日镕。长戈收百甲，聚骑破千重。
落剑惟戎首，游绳系胁从。四野无坚壁，群生未化融。
龙湖膏泽下，早晚遍枯穷。
45.06 【咏牛应制】许圉师
逸足还同骥，奇毛自偶麟。欲知花迹远，云影入天津。
45.07 【答户部员外贺遂涉戏赠】赵谦光
锦帐随情设，金炉任意熏。惟愁员外署，不应列星文。
45.08 【送苏尚书赴益州】郑惟忠
离忧将岁尽，归望逐春来。庭花如有意，留艳待人开。
45.09 【咏燕】张鷟
变石身犹重，衔泥力尚微。从来赴甲第，两起一双飞。
45.010 【岭外守岁（一作李德裕诗）】李福业
冬去更筹尽，春随斗柄回。寒暄一夜隔，客鬓两年催。
45.011 【奉和进船洛水应制（一作孙逖诗）】薛昚惑
禁园纡睿览，仙棹叶宸游。洛北风花树，江南彩画舟。
荣生兰蕙草，春入凤凰楼。兴尽离宫暮，烟光起夕流。
45.012 【奉和九月九日应制】贺敱
商飙凝素籥，玄览贲黄图。晓霜惊断雁，晨吹结栖乌。
寒花低岸菊，凉叶下庭梧。泽宫申旧典，相圃叶前模。
玉砌分雕戟，金沟转镂衢。带星飞夏箭，映月上轩弧。
庆展簪裾洽，恩融雨露濡。天文发丹篆，宝思掩玄珠。
承欢徒抃舞，负弛窃忘躯。
