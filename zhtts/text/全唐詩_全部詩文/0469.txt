第463卷 胡杲 等
463.01 【七老會詩（杲年八十九）】胡杲
閒居同會在三春，大抵愚年最出羣。霜鬢不嫌杯酒興，
白頭仍愛玉爐燻。裴回玩柳心猶健，老大看花意卻勤。
鑿落滿斟判酩酊，香囊高掛任氤氳。搜神得句題紅葉，
望景長吟對白雲。今日交情何不替，齊年同事聖明君。
463.02 【七老會詩（皎年八十八）】吉皎
休官罷任已閒居，林苑園亭興有餘。對酒最宜花藻發，
邀歡不厭柳條初。低腰醉舞垂緋袖，擊築謳歌任褐裾。
寧用管絃來合雜，自親松竹且清虛。飛觥酒到須先酌，
賦詠成詩不住書。借問商山賢四皓，不知此後更何如。
463.03 【七老會詩（真年八十七）】劉真
垂絲今日幸同筵，朱紫居身是大年。賞景尚知心未退，
吟詩猶覺力完全。閒庭飲酒當三月，在席揮毫象七賢。
山茗煮時秋霧碧，玉杯斟處彩霞鮮。臨階花笑如歌妓，
傍竹松聲當管絃。雖未學窮生死訣，人間豈不是神仙。
463.04 【七老會詩（據年八十五）】鄭據
東洛幽閒日暮春，邀歡多是白頭賓。官班朱紫多相似，
年紀高低次第勻。聯句每言松竹意，停杯多說古今人。
更無外事來心肺，空有清虛入思神。醉舞兩回迎勸酒，
狂歌一曲會娛身。今朝何事偏情重，同作明時列任臣。
463.05 【七老會詩（真年八十三）】盧真
三春已盡洛陽宮，天氣初晴景象中。千朵嫩桃迎曉日，
萬株垂柳逐和風。非論官位皆相似，及至年高亦共同。
對酒歌聲猶覺妙，玩花詩思豈能窮。先時共作三朝貴，
今日猶逢七老翁。但願醁醽常滿酌，煙霞萬里會應同。
463.06 【七老會詩（渾年七十七）】張渾
幽亭春盡共爲歡，印綬居身是大官。遁跡豈勞登遠岫，
垂絲何必坐谿磻。詩聯六韻猶應易，酒飲三杯未覺難。
每況襟懷同宴會，共將心事比波瀾。風吹野柳垂羅帶，
日照庭花落綺紈。此席不煩鋪錦帳，斯筵堪作畫圖看。
463.07 【一字至七字詩·竹】韋式
竹。臨池，似玉。裛露靜，和煙綠。抱節寧改，貞心自束。
渭曲偏種多，王家看不足。仙杖正驚龍化，美實當隨鳳熟。
唯愁吹作別離聲，回首駕驂舞陣速。
463.08 【奉和白太守揀橘】張彤
凌霜遠涉太湖深，雙卷朱旗望橘林。樹樹籠煙疑帶火，
山山照日似懸金。行看採掇方盈手，暗覺馨香已滿襟。
揀選封題皆盡力，無人不感近臣心。
463.09 【和白太守揀貢橘】周元範
離離朱實綠叢中，似火燒山處處紅。影下寒林沈綠水，
光搖高樹照晴空。銀章自竭人臣力，玉液誰知造化功。
看取明朝船發後，餘香猶尚逐仁風。
463.010 【句】周元範
誰雲蒿上煙，隨雲依碧落。（投白公）
莫怪西陵風景別，鏡湖花草爲先春。（賀朱慶餘及第。
已上並見張爲《主客圖》）
463.011 【書巫山神女祠】繁知一
忠州刺史今才子，行到巫山必有詩。
爲報高唐神女道，速排雲雨候清詞。
463.012 【唐昌觀玉蕊花折有仙人遊悵然成二絕】嚴休復
終日齋心禱玉宸，魂銷目斷未逢真。
不如滿樹瓊瑤蕊，笑對藏花洞里人。
羽車潛下玉龜山，塵世何由睹蕣顏。
唯有多情枝上雪，好風吹綴綠雲鬟。
463.013 【江亭寓目】盧拱
江郭帶林巒，津亭倚檻看。水風蒲葉戰，沙雨鷺鷥寒。
晚木初凋柳，秋叢欲敗蘭。哀猿自相叫，鄉淚好無端。
463.014 【中元日觀法事】盧拱
西孟逢秋序，三元得氣中。雲迎碧落步，章奏玉皇宮。
壇滴槐花露，香飄柏子風。羽衣凌縹緲，瑤轂轉虛空。
久慕餐霞客，常悲習蓼蟲。青囊如可授，從此訪鴻蒙。
463.015 【句】盧拱
地甃如拳石，溪橫似葉舟。（駱浚春日，見《語林》）
463.016 【蘇州元日郡齋感懷，寄越州元相公、杭州白舍人】李諒
稱慶還鄉郡吏歸，端憂明發儼朝衣。首開三百六旬日，
新知四十九年非。當官補拙猶勤慮，遊宦量才已息機。
舉族共資隨月俸，一身惟憶故山薇。舊交邂逅封疆近，
老牧蕭條宴賞稀。書札每來同笑語，篇章時到借光輝。
絲綸暫厭分符竹，舟楫初登擁羽旗。未知今日情何似，
應與幽人事有違。
463.017 【月生】劉猛
月生十五前，日望光彩圓。月滿十五後，日畏光彩瘦。
不見夜花色，一尊成暗酒。匣中苔背銅，光短不照空。
不惜補明月，慚無此良工。
463.018 【苦雨】劉猛
自念數年間，兩手中藏鉤。於心且無恨，他日爲我羞。
古老傳童歌，連淫亦兵象。夜夢戈甲鳴，苦不願年長。
463.019 【曉】劉猛
朝梳一把白，夜淚千滴雨。可恥垂拱時，老作在家女。
463.020 【獻盧尚書】萬彤雲
荷衣拭淚幾回穿，欲謁朱門抵上天。
不是尚書輕下客，山家無物與王權。
463.021 【和白尚書賦永豐柳】盧貞
一樹依依在永豐，兩枝飛去杳無蹤。
玉皇曾採人間曲，應逐歌聲入九重。
463.022 【和劉夢得歲夜懷友】盧貞
文翰走天下，琴尊臥洛陽。貞元朝士盡，新歲一悲涼。
名早緣才大，官遲爲壽長。時來知病已，莫嘆步趨妨。
