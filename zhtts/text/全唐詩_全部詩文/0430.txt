第三第四弦泠泠，夜鶴憶子籠中鳴。第五絃聲最掩抑，
隴水凍咽流不得。五絃並奏君試聽，悽悽切切復錚錚。
鐵擊珊瑚一兩曲，冰瀉玉盤千萬聲。鐵聲殺，冰聲寒。
殺聲入耳膚血憯，寒氣中人肌骨酸。曲終聲盡欲半日，
四坐相對愁無言。座中有一遠方士，唧唧諮諮聲不已。
自嘆今朝初得聞，始知孤負平生耳。唯憂趙璧白髮生，
老死人間無此聲。遠方士，爾聽五絃信爲美，
吾聞正始之音不如是。正始之音其若何，朱弦疏越清廟歌。
一彈一唱再三嘆，曲澹節稀聲不多。融融曳曳召元氣，
聽之不覺心平和。人情重今多賤古，古琴有弦人不撫。
更從趙璧藝成來，二十五絃不如五。
426.018 【蠻子朝－刺將驕而相備位也】白居易
蠻子朝，泛皮船兮渡繩橋，來自巂州道路遙。
入界先經蜀川過，蜀將收功先表賀。臣聞雲南六詔蠻，
東連牂牁西連蕃。六詔星居初瑣碎，合爲一詔漸強大。
開元皇帝雖聖神，唯蠻倔強不來賓。鮮于仲通六萬卒，
徵蠻一陣全軍沒。至今西洱河岸邊，箭孔刀痕滿枯骨。
誰知今日慕華風，不勞一人蠻自通。誠由陛下休明德，
亦賴微臣誘諭功。德宗省表知如此，笑令中使迎蠻子。
蠻子導從者誰何，摩挲俗羽雙隈伽。清平官持赤藤杖，
大將軍系金呿嗟。異牟尋男尋閣勸，特敕召對延英殿。
上心貴在懷遠蠻，引臨玉座近天顏。冕旒不垂親勞倈。
賜衣賜食移時對。移時對，不可得，大臣相看有羨色。
可憐宰相拖紫佩金章，朝日唯聞對一刻。
426.019 【驃國樂－欲王化之先邇後遠也（貞元十七年來獻之）】白居易
驃國樂，驃國樂，出自大海西南角。雍羌之子舒難陀，
來獻南音奉正朔。德宗立仗御紫庭，黈纊不塞爲爾聽。
玉螺一吹椎髻聳，銅鼓一擊文身踊。珠纓炫轉星宿搖，
花鬘斗藪龍蛇動。曲終王子啓聖人，臣父願爲唐外臣。
左右歡呼何翕習，至尊德廣之所及。須臾百辟詣閣門，
俯伏拜表賀至尊。伏見驃人獻新樂，請書國史傳子孫。
時有擊壤老農父，暗測君心閒獨語。聞君政化甚聖明，
欲感人心致太平。感人在近不在遠，太平由實非由聲。
觀身理國國可濟，君如心兮民如體。體生疾苦心憯悽，
民得和平君愷悌。貞元之民若未安，驃樂雖聞君不嘆。
貞元之民苟無病，驃樂不來君亦聖。驃樂驃樂徒喧喧，
不如聞此芻蕘言。
426.020 【縛戎人－達窮民之情也】白居易
縛戎人，縛戎人，耳穿面破驅入秦。天子矜憐不忍殺，
詔徙東南吳與越。黃衣小使錄姓名，領出長安乘遞行。
身被金創面多瘠，扶病徒行日一驛。朝餐飢渴費杯盤，
夜臥腥臊污牀蓆。忽逢江水憶交河，垂手齊聲嗚咽歌。
其中一虜語諸虜，爾苦非多我苦多。同伴行人因借問，
欲說喉中氣憤憤。自雲鄉管本涼原，大曆年中沒落蕃。
一落蕃中四十載，遣著皮裘系毛帶。唯許正朝服漢儀，
斂衣整巾潛淚垂。誓心密定歸鄉計，不使蕃中妻子知。
暗思幸有殘筋力，更恐年衰歸不得。蕃候嚴兵鳥不飛，
脫身冒死奔逃歸。晝伏宵行經大漠，雲陰月黑風沙惡。
驚藏青冢寒草疏，偷渡黃河夜冰薄。忽聞漢軍鼙鼓聲，
路傍走出再拜迎。遊騎不聽能漢語，將軍遂縛作蕃生。
配向東南卑溼地，定無存恤空防備。念此吞聲仰訴天，
若爲辛苦度殘年。涼原鄉井不得見，胡地妻兒虛棄捐。
沒蕃被囚思漢土，歸漢被劫爲蕃虜。早知如此悔歸來，
兩地寧如一處苦。縛戎人，戎人之中我苦辛。
自古此冤應未有，漢心漢語吐蕃身。
