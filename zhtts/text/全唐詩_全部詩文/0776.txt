第763卷 杨夔 等
763.01 【宁州道中】杨夔
城枕萧关路，胡兵日夕临。唯凭一炬火，以慰万人心。
春老雪犹重，沙寒草不深。如何驱匹马，向此独闲吟。
763.02 【寻九华王山人】杨夔
下马扣荆扉，相寻春半时。扪萝盘磴险，叠石渡溪危。
松夹莓苔径，花藏薜荔篱。卧云情自逸，名姓厌人知。
763.03 【金陵逢张乔】杨夔
殊乡会面时，辛苦两情知。有志年空过，无媒命共奇。
吟馀春漏急，语旧酒巡迟。天爵如堪倚，休惊鬓上丝。
763.04 【送邹尊师归洞庭】杨夔
众岛在波心，曾居旧隐林。近闻飞檄急，转忆卧云深。
卖药唯供酒，归舟只载琴。遥知明月夜，坐石自开襟。
763.05 【送日东僧游天台】杨夔
一瓶离日外，行指赤城中。去自重云下，来从积水东。
攀萝跻石径，挂锡憩松风。回首鸡林道，唯应梦想通。
763.06 【题甘露寺】杨夔
高殿拂云霓，登临想虎溪。风匀帆影众，烟乱鸟行迷。
北倚波涛阔，南窥井邑低。满城尘漠漠，隔岸草萋萋。
虚阁延秋磬，澄江响暮鼙。客心还惜去，新月挂楼西。
763.07 【送张相公出征】杨夔
得意在当年，登坛秉国权。汉推周勃重，晋让赵宣贤。
儒德尼丘降，兵钤太白传。援毫飞凤藻，发匣吼龙泉。
历火金难耗，零霜桂益坚。从来称玉洁，此更让朱妍。
鸳鹭臻门下，貔貅拥帐前。去知清朔漠，行不费陶甄。
献画符中旨，推诚契上玄。愿将班固笔，书颂勒燕然。
763.08 【题郑山人郊居】杨夔
谷口今逢避世才，入门潇洒绝尘埃。渔舟下钓乘风去，
药酝留宾待月开。数片石从青嶂得，一条泉自白云来。
竹轩相对无言语，尽日南山不欲回。
763.09 【题宣州延庆寺益公院（咸通中入讲极承恩泽）】杨夔
嘿坐能除万种情，腊高兼有赐衣荣。讲经旧说倾朝听，
登殿曾闻降辇迎。幽径北连千嶂碧，虚窗东望一川平。
长年门外无尘客，时见元戎驻旆旌。
763.010 【寄当阳袁皓明府】杨夔
高人为县在南京，竹绕琴堂水绕城。地古既资携酒兴，
务闲偏长看山情。松轩待月僧同坐，药圃寻花鹤伴行。
百里甚堪留惠爱，莫教空说鲁恭名。
763.011 【送杜郎中入茶山修贡】杨夔
一道澄澜彻底清，仙郎轻棹出重城。采蘋虚得当时称，
述职那同此日荣。剑戟步经高障黑，绮罗光动百花明。
谢公携妓东山去，何似乘春奉诏行。
763.012 【送郑谷】杨夔
春江潋潋清且急，春雨濛濛密复疏。
一曲狂歌两行泪，送君兼寄故乡书。
763.013 【自叙】杜建徽
中剑斫耳缺，被箭射胛过。为将须有胆，有胆即无贾。
763.014 【游西湖】沈韬文
□□□□□□□，菰米蘋花似故乡。
不是不归归未得，好风明月一思量。
763.015 【赠和龙妙空禅师】王继勋
白面山南灵庆院，茅斋道者雪峰禅。只栖云树两三亩，
不下烟萝四五年。猿鸟认声呼唤易，龙神降伏住持坚。
谁知今日秋江畔，独步医王阐法筵。
763.016 【题建造寺】刘乙
曾看画图劳健羡，如今亲见画犹粗。减除天半石初泐，
欠却几株松未枯。题像阁人渔浦叟，集生台鸟谢城乌。
我来一听支公论，自是吾身幻得吾。
763.017 【句】刘乙
扫石云随帚，耕山鸟傍人。（《闽志》）
763.018 【和赠和龙妙空禅师】夏鸿
翰林遗迹镜潭前，孤峭高僧此处禅。出为信门兴化日，
坐当吾国太平年。身同莹澈尼珠净，语并锋铓慧剑坚。
道果已圆名已遂，即看千匝绕香筵。
763.019 【题青草湖神祠】刘山甫
坏墙风雨几经春，草色盈庭一座尘。
自是神明无感应，盛衰何得却由人。
763.020 【汉宗庙乐舞辞】张昭
高庙明灵再启图，金根玉辂幸神都。巢阿丹凤衔书命，
入昴飞星献宝符。正抚薰弦娱赤子，忽登仙驾泣苍梧。
荐樱鹤馆笳箫咽，酌鬯金楹剑珮趋。星俎云罍兼鲁礼，
朱干象箾杂巴渝。氤氲龙麝交青琐，仿佛锡銮下蕊珠。
荐豆奉觞亲玉几，配天合祖耀璿枢。受釐饮酒皇欢洽，
仰俟馀灵泰九区。
763.021 【农家】颜仁郁
夜半呼儿趁晓耕，羸牛无力渐艰行。
时人不识农家苦，将谓田中谷自生。
763.022 【山居】颜仁郁
柏树松阴覆竹斋，罢烧药灶纵高怀。
世间应少山间景，云绕青松水绕阶。
763.023 【春日寓感】王延彬
两衙前后讼堂清，软锦披袍拥鼻行。雨后绿苔侵履迹，
春深红杏锁莺声。因携久酝松醪酒，自煮新抽竹笋羹。
也解为诗也为政，侬家何似谢宣城。
763.024 【哭徐夤】王延彬
延寿溪头叹逝波，古今人事半销磨。
昔除正字今何在，所谓人生能几何。
