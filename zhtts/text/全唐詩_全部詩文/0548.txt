第539卷 李商隱
539.01 【錦瑟】李商隱
錦瑟無端五十弦，一弦一柱思華年。莊生曉夢迷蝴蝶，
望帝春心託杜鵑。滄海月明珠有淚，藍田日暖玉生煙。
此情可待成追憶，只是當時已惘然。
539.02 【重過聖女祠】李商隱
白石巖扉碧蘚滋，上清淪謫得歸遲。一春夢雨常飄瓦，
盡日靈風不滿旗。萼綠華來無定所，杜蘭香去未移時。
玉郎會此通仙籍，憶向天階問紫芝。
539.03 【寄羅劭興】李商隱
棠棣黃花發，忘憂碧葉齊。人閒微病酒，燕重遠兼泥。
混沌何由鑿，青冥未有梯。高陽舊徒侶，時復一相攜。
539.04 【令狐舍人說昨夜西掖玩月因戲贈】李商隱
昨夜玉輪明，傳聞近太清。涼波衝碧瓦，曉暈落金莖。
露索秦宮井，風弦漢殿箏。幾時綿竹頌，擬薦子虛名。
539.05 【崔處士】李商隱
真人塞其內，夫子入於機。未肯投竿起，惟歡負米歸。
雪中東郭履，堂上老萊衣。讀遍先賢傳，如君事者稀。
539.06 【自喜】李商隱
自喜蝸牛舍，兼容燕子巢。綠筠遺粉籜，紅藥綻香苞。
虎過遙知阱，魚來且佐庖。慢行成酩酊，鄰壁有松醪。
539.07 【題僧壁】李商隱
捨生求道有前蹤，乞腦剜身結願重。大去便應欺粟顆，
小來兼可隱針鋒。蚌胎未滿思新桂，琥珀初成憶舊松。
若信貝多真實語，三生同聽一樓鍾。
539.08 【霜月】李商隱
初聞徵雁已無蟬，百尺樓高水接天。
青女素娥俱耐冷，月中霜裏鬥嬋娟。
539.09 【異俗二首（時從事嶺南）】李商隱
鬼瘧朝朝避，春寒夜夜添。未驚雷破柱，不報水齊檐。
虎箭侵膚毒，魚鉤刺骨銛。鳥言成諜訴，多是恨彤幨。
戶盡懸秦網，家多事越巫。未曾容獺祭，只是縱豬都。
點對連鰲餌，搜求縛虎符。賈生兼事鬼，不信有洪爐。
539.010 【歸墅】李商隱
行李逾南極，旬時到舊鄉。楚芝應遍紫，鄧橘未全黃。
渠濁村舂急，旗高社酒香。故山歸夢喜，先入讀書堂。
539.011 【商於】李商隱
商於朝雨霽，歸路有秋光。背塢猿收果，投巖麝退香。
建瓴真得勢，橫戟豈能當。割地張儀詐，謀身綺季長。
清渠州外月，黃葉廟前霜。今日看雲意，依依入帝鄉。
539.012 【和孫樸韋蟾孔雀詠】李商隱
此去三梁遠，今來萬里攜。西施因網得，秦客被花迷。
可在青鸚鵡，非關碧野雞。約眉憐翠羽，刮目想金篦。
瘴氣籠飛遠，蠻花向坐低。輕於趙皇后，貴極楚懸黎。
都護矜羅幕，佳人炫繡袿。屏風臨燭釦，捍撥倚香臍。
舊思牽雲葉，新愁待雪泥。愛堪通夢寐，畫得不端倪。
地錦排蒼雁，簾釘鏤白犀。曙霞星斗外，涼月露盤西。
妒好休誇舞，經寒且少啼。紅樓三十級，穩穩上丹梯。
539.013 【人慾】李商隱
人慾天從竟不疑，莫言圓蓋便無私。
秦中已久烏頭白，卻是君王未備知。
539.014 【華山題王母祠】李商隱
蓮華峯下鎖雕樑，此去瑤池地共長。
好爲麻姑到東海，勸栽黃竹莫栽桑。
539.015 【華清宮（天寶六載，改驪山溫泉宮曰華清宮）】李商隱
華清恩幸古無倫，猶恐蛾眉不勝人。
未免被他褒女笑，只教天子暫蒙塵。
539.016 【楚澤】李商隱
夕陽歸路後，霜野物聲幹。集鳥翻漁艇，殘虹拂馬鞍。
劉楨元抱病，虞寄數辭官。白袷經年卷，西來及早寒。
539.017 【蟬】李商隱
本以高難飽，徒勞恨費聲。五更疏欲斷，一樹碧無情。
薄宦梗猶泛，故園蕪已平。煩君最相警，我亦舉家清。
539.018 【江亭散席循柳路吟（歸官舍）】李商隱
春詠敢輕裁，銜辭入半杯。已遭江映柳，更被雪藏梅。
寡和真徒爾，殷憂動即來。從詩得何報，惟感二毛催。
539.019 【潭州】李商隱
潭州官舍暮樓空，今古無端入望中。湘淚淺深滋竹色，
楚歌重疊怨蘭叢。陶公戰艦空灘雨，賈傅承塵破廟風。
目斷故園人不至，松醪一醉與誰同。
539.020 【贈劉司戶（蕡）】李商隱
江風吹浪動雲根，重碇危檣白日昏。已斷燕鴻初起勢，
更驚騷客後歸魂。漢廷急詔誰先入，楚路高歌自欲翻。
萬里相逢歡復泣，鳳巢西隔九重門。
539.021 【哭劉司戶二首】李商隱
離居星歲易，失望死生分。酒甕凝餘桂，書籤冷舊芸。
江風吹雁急，山木帶蟬曛。一叫千回首，天高不爲聞。
有美扶皇運，無誰薦直言。已爲秦逐客，復作楚冤魂。
湓浦應分派，荊江有會源。並將添恨淚，一灑問乾坤。
539.022 【悼傷後赴東蜀闢至散關遇雪】李商隱
劍外從軍遠，無家與寄衣。散關三尺雪，迴夢舊鴛機。
539.023 【樂遊原】李商隱
向晚意不適，驅車登古原。夕陽無限好，只是近黃昏。
539.024 【北齊二首】李商隱
一笑相傾國便亡，何勞荊棘始堪傷。
小憐玉體橫陳夜，已報周師入晉陽。
巧笑知堪敵萬幾，傾城最在著戎衣。
晉陽已陷休回顧，更請君王獵一圍。
539.025 【街西池館】李商隱
白閣他年別，朱門此夜過。疏簾留月魄，珍簟接煙波。
太守三刀夢，將軍一箭歌。國租容客旅，香熟玉山禾。
539.026 【南朝】李商隱
玄武湖中玉漏催，雞鳴埭口繡襦回。誰言瓊樹朝朝見，
不及金蓮步步來。敵國軍營漂木柹，前朝神廟鎖煙煤。
滿宮學士皆顏色，江令當年只費才。
539.027 【復京】李商隱
虜騎胡兵一戰摧，萬靈回首賀軒臺。
天教李令心如日，可要昭陵石馬來。
539.028 【渾河中】李商隱
九廟無塵八馬回，奉天城壘長春苔。
咸陽原上英雄骨，半向君家養馬來。
539.029 【鄠杜馬上念漢書（一雲五陵懷古）】李商隱
世上蒼龍種，人間武帝孫。小來惟射獵，興罷得乾坤。
渭水天開苑，咸陽地獻原。英靈殊未已，丁傅漸華軒。
539.030 【柳】李商隱
動春何限葉，撼曉幾多枝。解有相思否，應無不舞時。
絮飛藏皓蝶，帶弱露黃鸝。傾國宜通體，誰來獨賞眉。
539.031 【巴江柳】李商隱
巴江可惜柳，柳色綠侵江。好向金鑾殿，移陰入綺窗。
539.032 【咸陽】李商隱
咸陽宮闕鬱嵯峨，六國樓臺豔綺羅。
自是當時天帝醉，不關秦地有山河。
539.033 【同崔八詣藥山訪融禪師】李商隱
共受徵南不次恩，報恩惟是有忘言。
巖花澗草西林路，未見高僧只見猿。
539.034 【聞著明兇問哭寄飛卿】李商隱
昔嘆讒銷骨，今傷淚滿膺。空餘雙玉劍，無復一壺冰。
江勢翻銀礫，天文露玉繩。何因攜庾信，同去哭徐陵。
539.035 【聽鼓】李商隱
城頭疊鼓聲，城下暮江清。欲問漁陽摻，時無禰正平。
539.036 【送崔珏往西川】李商隱
年少因何有旅愁，欲爲東下更西遊。一條雪浪吼巫峽，
千里火雲燒益州。卜肆至今多寂寞，酒壚從古擅風流。
浣花箋紙桃花色，好好題詩詠玉鉤。
539.037 【代贈】李商隱
楊柳路盡處，芙蓉湖上頭。雖同錦步障，獨映鈿箜篌。
鴛鴦可羨頭俱白，飛去飛來煙雨秋。
539.038 【桂林】李商隱
城窄山將壓，江寬地共浮。東南通絕域，西北有高樓。
神護青楓岸，龍移白石湫。殊鄉竟何禱，簫鼓不曾休。
539.039 【夜雨寄北】李商隱
君問歸期未有期，巴山夜雨漲秋池。
何當共剪西窗燭，卻話巴山夜雨時。
539.040 【陳後宮】李商隱
茂苑城如畫，閶門瓦欲流。還依水光殿，更起月華樓。
侵夜鸞開鏡，迎冬雉獻裘。從臣皆半醉，天子正無愁。
539.041 【屬疾】李商隱
許靖猶羈宦，安仁復悼亡。茲辰聊屬疾，何日免殊方。
秋蝶無端麗，寒花只暫香。多情真命薄，容易即迴腸。
539.042 【石榴】李商隱
榴枝婀娜榴實繁，榴膜輕明榴子鮮。
可羨瑤池碧桃樹，碧桃紅頰一千年。
539.043 【明日】李商隱
天上參旗過，人間燭焰銷。誰言整雙履，便是隔三橋。
知處黃金鎖，曾來碧綺寮。憑欄明日意，池闊雨蕭蕭。
539.044 【飲席戲贈同舍】李商隱
洞中屐響省分攜，不是花迷客自迷。珠樹重行憐翡翠，
玉樓雙舞羨鵾雞。蘭回舊蕊緣屏綠，椒綴新香和壁泥。
唱盡陽關無限疊，半杯松葉凍頗黎。
539.045 【西溪】李商隱
近郭西溪好，誰堪共酒壺。苦吟防柳惲，多淚怯楊朱。
野鶴隨君子，寒松揖大夫。天涯常病意，岑寂勝歡娛。
539.046 【憶梅】李商隱
定定住天涯，依依向物華。寒梅最堪恨，常作去年花。
539.047 【贈柳】李商隱
章臺從掩映，郢路更參差。見說風流極，來當婀娜時。
橋回行欲斷，堤遠意相隨。忍放花如雪，青樓撲酒旗。
539.048 【謔柳】李商隱
已帶黃金縷，仍飛白玉花。長時須拂馬，密處少藏鴉。
眉細從他斂，腰輕莫自斜。玳梁誰道好，偏擬映盧家。
539.049 【北禽】李商隱
爲戀巴江好，無辭瘴霧蒸。縱能朝杜宇，可得值蒼鷹。
石小虛填海，蘆銛未破矰。知來有乾鵲，何不向雕陵。
539.050 【初起】李商隱
想像咸池日欲光，五更鐘後更迴腸。
三年苦霧巴江水，不爲離人照屋樑。
539.051 【楚宮】李商隱
複壁交青瑣，重簾掛紫繩。如何一柱觀，不礙九枝燈。
扇薄常規月，釵斜只鏤冰。歌成猶未唱，秦火入夷陵。
539.052 【柳】李商隱
柳映江潭底有情，望中頻遣客心驚。
巴雷隱隱千山外，更作章臺走馬聲。
539.053 【石城】李商隱
石城誇窈窕，花縣更風流。簟冰將飄枕，簾烘不隱鉤。
玉童收夜鑰，金狄守更籌。共笑鴛鴦綺，鴛鴦兩白頭。
539.054 【韓碑】李商隱
元和天子神武姿，彼何人哉軒與羲。誓將上雪列聖恥，
坐法宮中朝四夷。淮西有賊五十載，封狼生貙貙生羆。
不據山河據平地，長戈利矛日可麾。帝得聖相相曰度，
賊斫不死神扶持。腰懸相印作都統，陰風慘淡天王旗。
愬武古通作牙爪，儀曹外郎載筆隨。行軍司馬智且勇，
十四萬衆猶虎貔。入蔡縛賊獻太廟，功無與讓恩不訾。
帝曰汝度功第一，汝從事愈宜爲辭。愈拜稽首蹈且舞，
金石刻畫臣能爲。古者世稱大手筆，此事不繫於職司。
當仁自古有不讓，言訖屢頷天子頤。公退齋戒坐小閣，
濡染大筆何淋漓。點竄堯典舜典字，塗改清廟生民詩。
文成破體書在紙，清晨再拜鋪丹墀。表曰臣愈昧死上，
詠神聖功書之碑。碑高三丈字如鬥，負以靈鰲蟠以螭。
句奇語重喻者少，讒之天子言其私。長繩百尺拽碑倒，
粗砂大石相磨治。公之斯文若元氣，先時已入人肝脾。
湯盤孔鼎有述作，今無其器存其辭。嗚呼聖皇及聖相，
相與烜赫流淳熙。公之斯文不示後，曷與三五相攀追。
願書萬本誦萬過，口角流沫右手胝。傳之七十有二代，
以爲封禪玉檢明堂基。
539.055 【令狐八拾遺見招送裴十四歸華州】李商隱
二十中郎未足希，驪駒先自有光輝。蘭亭宴罷方回去，
雪夜詩成道韞歸。漢苑風煙吹客夢，雲臺洞穴接郊扉。
嗟予久抱臨邛渴，便欲因君問釣磯。
539.056 【離思】李商隱
氣盡前溪舞，心酸子夜歌。峽雲尋不得，溝水欲如何。
朔雁傳書絕，湘篁染淚多。無由見顏色，還自託微波。
539.057 【宿駱氏亭寄懷崔雍崔袞】李商隱
竹塢無塵水檻清，相思迢遞隔重城。
秋陰不散霜飛晚，留得枯荷聽雨聲。
539.058 【風雨】李商隱
淒涼寶劍篇，羈泊欲窮年。黃葉仍風雨，青樓自管絃。
新知遭薄俗，舊好隔良緣。心斷新豐酒，銷愁鬥幾千。
539.059 【夢澤】李商隱
夢澤悲風動白茅，楚王葬盡滿城嬌。
未知歌舞能多少，虛減宮廚爲細腰。
539.060 【贈歌妓二首】李商隱
水精如意玉連環，下蔡城危莫破顏。
紅綻櫻桃含白雪，斷腸聲裏唱陽關。
白日相思可奈何，嚴城清夜斷經過。
只知解道春來瘦，不道春來獨自多。
539.061 【謝書】李商隱
微意何曾有一毫，空攜筆硯奉龍韜。
自蒙半夜傳衣後，不羨王祥得佩刀。
539.062 【寄令狐學士】李商隱
祕殿崔嵬拂彩霓，曹司今在殿東西。賡歌太液翻黃鵠，
從獵陳倉獲碧雞。曉飲豈知金掌迥，夜吟應訝玉繩低。
鈞天雖許人間聽，閶闔門多夢自迷。
539.063 【酬令狐郎中見寄】李商隱
望郎臨古郡，佳句灑丹青。應自丘遲宅，仍過柳惲汀。
封來江渺渺，信去雨冥冥。句曲聞仙訣，臨川得佛經。
朝吟支客枕，夜讀漱僧瓶。不見銜蘆雁，空流腐草螢。
土宜悲坎井，天怒識雷霆。象卉分疆近，蛟涎浸岸腥。
補羸貪紫桂，負氣託青萍。萬里懸離抱，危於訟閤鈴。
539.064 【七月二十八日夜與王鄭二秀才聽雨後夢作】李商隱
初夢龍宮寶焰然，瑞霞明麗滿晴天。旋成醉倚蓬萊樹，
有個仙人拍我肩。少頃遠聞吹細管，聞聲不見隔飛煙。
逡巡又過瀟湘雨，雨打湘靈五十弦。瞥見馮夷殊悵望，
鮫綃休賣海爲田。亦逢毛女無憀極，龍伯擎將華嶽蓮。
恍惚無倪明又暗，低迷不已斷還連。覺來正是平階雨，
獨背寒燈枕手眠。
539.065 【寄令狐郎中】李商隱
嵩雲秦樹久離居，雙鯉迢迢一紙書。
休問梁園舊賓客，茂陵秋雨病相如。
539.066 【漫成三首】李商隱
不妨何範盡詩家，未解當年重物華。
遠把龍山千里雪，將來擬並洛陽花。
沈約憐何遜，延年毀謝莊。清新俱有得，名譽底相傷。
霧夕詠芙蕖，何郎得意初。此時誰最賞，沈範兩尚書。
539.067 【無題（一雲陽城）】李商隱
白道縈迴入暮霞，斑騅嘶斷七香車。
春風自共何人笑，枉破陽城十萬家。
539.068 【槿花二首】李商隱
燕體傷風力，雞香積露文。殷鮮一相雜，啼笑兩難分。
月裏寧無姊，雲中亦有君。三清與仙島，何事亦離羣。
珠館薰燃久，玉房梳掃餘。燒蘭才作燭，襞錦不成書。
本以亭亭遠，翻嫌眽眽疏。回頭問殘照，殘照更空虛。
539.069 【哭劉蕡】李商隱
上帝深宮閉九閽，巫咸不下問銜冤。廣陵別後春濤隔，
湓浦書來秋雨翻。只有安仁能作誄，何曾宋玉解招魂。
平生風義兼師友，不敢同君哭寢門。
539.070 【杜司勳（牧）】李商隱
高樓風雨感斯文，短翼差池不及羣。
刻意傷春復傷別，人間惟有杜司勳。
539.071 【荊門西下】李商隱
一夕南風一葉危，荊雲回望夏雲時。人生豈得輕離別，
天意何曾忌嶮巇。骨肉書題安絕徼，蕙蘭蹊徑失佳期。
洞庭湖闊蛟龍惡，卻羨楊朱泣路岐。
539.072 【碧瓦】李商隱
碧瓦銜珠樹，紅輪結綺寮。無雙漢殿鬢，第一楚宮腰。
霧唾香難盡，珠啼冷易銷。歌從雍門學，酒是蜀城燒。
柳暗將翻巷，荷欹正抱橋。鈿轅開道入，金管隔鄰調。
夢到飛魂急，書成即席遙。河流衝柱轉，海沫近槎飄。
吳市蠀蛦甲，巴賨翡翠翹。他時未知意，重疊贈嬌饒。
539.073 【蝶】李商隱
葉葉復翻翻，斜橋對側門。蘆花惟有白，柳絮可能溫。
西子尋遺殿，昭君覓故村。年年芳物盡，來別敗蘭蓀。
539.074 【蠅蝶雞麝鸞鳳等成篇】李商隱
韓蝶翻羅幕，曹蠅拂綺窗。鬥雞回玉勒，融麝暖金釭。
玳瑁明書閣，琉璃冰酒缸。畫樓多有主，鸞鳳各雙雙。
539.075 【韓翃舍人即事】李商隱
萱草含丹粉，荷花抱綠房。鳥應悲蜀帝，蟬是怨齊王。
通內藏珠府，應官解玉坊。橋南荀令過，十里送衣香。
539.076 【公子】李商隱
一盞新羅酒，凌晨恐易消。歸應衝鼓半，去不待笙調。
歌好惟愁和，香濃豈惜飄。春場鋪艾帳，下馬雉媒嬌。
539.077 【子初全溪作】李商隱
全溪不可到，況復盡餘醅。漢苑生春水，昆池換劫灰。
戰蒲知雁唼，皺月覺魚來。清興恭聞命，言詩未敢回。
539.078 【楊本勝說於長安見小男阿袞】李商隱
聞君來日下，見我最嬌兒。漸大啼應數，長貧學恐遲。
寄人龍種瘦，失母鳳雛癡。語罷休邊角，青燈兩鬢絲。
539.079 【西溪】李商隱
悵望西溪水，潺湲奈爾何。不驚春物少，只覺夕陽多。
色染妖韶柳，光含窈窕蘿。人間從到海，天上莫爲河。
鳳女彈瑤瑟，龍孫撼玉珂。京華他夜夢，好好寄雲波。
539.080 【柳下暗記】李商隱
無奈巴南柳，千條傍吹臺。更將黃映白，擬作杏花媒。
539.081 【妓席】李商隱
樂府聞桃葉，人前道得無。勸君書小字，慎莫喚官奴。
539.082 【少年】李商隱
外戚平羌第一功，生年二十有重封。直登宣室螭頭上，
橫過甘泉豹尾中。別館覺來雲雨夢，後門歸去蕙蘭叢。
灞陵夜獵隨田竇，不識寒郊自轉蓬。
539.083 【無題】李商隱
近知名阿侯，住處小江流。腰細不勝舞，眉長惟是愁。
黃金堪作屋，何不作重樓。
539.084 【玄微先生】李商隱
仙翁無定數，時入一壺藏。夜夜桂露溼，村村桃水香。
醉中拋浩劫，宿處起神光。藥裹丹山鳳，棋函白石郎。
弄河移砥柱，吞日倚扶桑。龍竹裁輕策，鮫綃熨下裳。
樹栽嗤漢帝，橋板笑秦王。徑欲隨關令，龍沙萬里強。
539.085 【藥轉】李商隱
鬱金堂北畫樓東，換骨神方上藥通。露氣暗連青桂苑，
風聲偏獵紫蘭叢。長籌未必輸孫皓，香棗何勞問石崇。
憶事懷人兼得句，翠衾歸臥繡簾中。
539.086 【岳陽樓】李商隱
欲爲平生一散愁，洞庭湖上岳陽樓。
可憐萬里堪乘興，枉是蛟龍解覆舟。
539.087 【寄成都高苗二從事】李商隱
家近紅蕖曲水濱，全家羅襪起秋塵。
莫將越客千絲網，網得西施別贈人。
539.088 【岳陽樓】李商隱
漢水方城帶百蠻，四鄰誰道亂周班。
如何一夢高唐雨，自此無心入武關。
539.089 【越燕二首】李商隱
上國社方見，此鄉秋不歸。爲矜皇后舞，猶著羽人衣。
拂水斜紋亂，銜花片影微。盧家文杏好，試近莫愁飛。
將泥紅蓼岸，得草綠楊村。命侶添新意，安巢復舊痕。
去應逢阿母，來莫害王孫。記取丹山鳳，今爲百鳥尊。
539.090 【杜工部蜀中離席】李商隱
人生何處不離羣，世路干戈惜暫分。雪嶺未歸天外使，
松州猶駐殿前軍。座中醉客延醒客，江上晴雲雜雨雲。
美酒成都堪送老，當壚仍是卓文君。
539.091 【隋宮】李商隱
紫泉宮殿鎖煙霞，欲取蕪城作帝家。玉璽不緣歸日角，
錦帆應是到天涯。於今腐草無螢火，終古垂楊有暮鴉。
地下若逢陳後主，豈宜重問後庭花。
539.092 【二月二日】李商隱
二月二日江上行，東風日暖聞吹笙。花須柳眼各無賴，
紫蝶黃蜂俱有情。萬里憶歸元亮井，三年從事亞夫營。
新灘莫悟遊人意，更作風檐夜雨聲。
539.093 【籌筆驛】李商隱
猿鳥猶疑畏簡書，風雲常爲護儲胥。徒令上將揮神筆，
終見降王走傳車。管樂有才終不忝，關張無命欲何如。
他年錦裏經祠廟，梁父吟成恨有餘。
539.094 【屏風】李商隱
六曲連環接翠帷，高樓半夜酒醒時。
掩燈遮霧密如此，雨落月明俱不知。
539.095 【春日】李商隱
欲入盧家白玉堂，新春催破舞衣裳。
蝶銜紅蕊蜂銜粉，共助青樓一日忙。
539.096 【武侯廟古柏】李商隱
蜀相階前柏，龍蛇捧閟宮。陰成外江畔，老向惠陵東。
大樹思馮異，甘棠憶召公。葉凋湘燕雨，枝拆海鵬風。
玉壘經綸遠，金刀歷數終。誰將出師表，一爲問昭融。
539.097 【風】李商隱
撩釵盤孔雀，惱帶拂鴛鴦。羅薦誰教近，齋時鎖洞房。
539.098 【即日】李商隱
一歲林花即日休，江間亭下悵淹留。重吟細把真無奈，
已落猶開未放愁。山色正來銜小苑，春陰只欲傍高樓。
金鞍忽散銀壺漏，更醉誰家白玉鉤。
539.099 【九成宮（九成宮本隋仁壽宮貞觀間修之以避暑因更名）】李商隱
十二層城閬苑西，平時避暑拂虹霓。雲隨夏後雙龍尾，
風逐周王八駿蹄。吳嶽曉光連翠巘，甘泉晚景上丹梯。
荔枝盧橘霑恩幸，鸞鵲天書溼紫泥。
539.0100 【少將】李商隱
族亞齊安陸，風高漢武威。煙波別墅醉，花月後門歸。
青海聞傳箭，天山報合圍。一朝攜劍起，上馬即如飛。
539.0101 【詠史】李商隱
歷覽前賢國與家，成由勤儉破由奢。何須琥珀方爲枕，
豈得真珠始是車。運去不逢青海馬，力窮難拔蜀山蛇。
幾人曾預南薰曲，終古蒼梧哭翠華。
539.0102 【贈白道者（一作詠史第二首）】李商隱
十二樓前再拜辭，靈風正滿碧桃枝。
壺中若是有天地，又向壺中傷別離。
539.0103 【無題二首】李商隱
昨夜星辰昨夜風，畫樓西畔桂堂東。身無綵鳳雙飛翼，
心有靈犀一點通。隔座送鉤春酒暖，分曹射覆蠟燈紅。
嗟餘聽鼓應官去，走馬蘭臺類斷蓬。
聞道閶門萼綠華，昔年相望抵天涯。
豈知一夜秦樓客，偷看吳王苑內花。
539.0104 【漢宮詞】李商隱
青雀西飛竟未回，君王長在集靈臺。
侍臣最有相如渴，不賜金莖露一杯。
539.0105 【無題四首】李商隱
來是空言去絕蹤，月斜樓上五更鐘。夢爲遠別啼難喚，
書被催成墨未濃。蠟照半籠金翡翠，麝燻微度繡芙蓉。
劉郎已恨蓬山遠，更隔蓬山一萬重。
颯颯東風細雨來，芙蓉塘外有輕雷。金蟾齧鎖燒香入，
玉虎牽絲汲井回。賈氏窺簾韓掾少，宓妃留枕魏王才。
春心莫共花爭發，一寸相思一寸灰。
含情春晼晚，暫見夜闌干。樓響將登怯，簾烘欲過難。
多羞釵上燕，真愧鏡中鸞。歸去橫塘曉，華星送寶鞍。
何處哀箏隨急管，櫻花永巷垂楊岸。東家老女嫁不售，
白日當天三月半。溧陽公主年十四，清明暖後同牆看。
歸來展轉到五更，梁間燕子聞長嘆。
539.0106 【赴職梓潼留別畏之員外同年】李商隱
佳兆聯翩遇鳳凰，雕文羽帳紫金牀。桂花香處同高第，
柿葉翻時獨悼亡。烏鵲失棲長不定，鴛鴦何事自相將。
京華庸蜀三千里，送到咸陽見夕陽。
539.0107 【桂林路中作】李商隱
地暖無秋色，江晴有暮暉。空餘蟬嘒嘒，猶向客依依。
村小犬相護，沙平僧獨歸。欲成西北望，又見鷓鴣飛。
539.0108 【無題】李商隱
照梁初有情，出水舊知名。裙衩芙蓉小，釵茸翡翠輕。
錦長書鄭重，眉細恨分明。莫近彈棋局，中心最不平。
539.0109 【蝶三首】李商隱
初來小苑中，稍與瑣闈通。遠恐芳塵斷，輕憂豔雪融。
只知防皓露，不覺逆尖風。回首雙飛燕，乘時入綺櫳。
長眉畫了繡簾開，碧玉行收白玉臺。
爲問翠釵釵上鳳，不知香頸爲誰回。
壽陽公主嫁時妝，八字宮眉捧額黃。
見我佯羞頻照影，不知身屬冶遊郎。
539.0110 【無題二首】李商隱
八歲偷照鏡，長眉已能畫。十歲去踏青，芙蓉作裙衩。
十二學彈箏，銀甲不曾卸。十四藏六親，懸知猶未嫁。
十五泣春風，背面鞦韆下。
幽人不倦賞，秋暑貴招邀。竹碧轉悵望，池清尤寂寥。
露花終裛溼，風蝶強嬌饒。此地如攜手，兼君不自聊。
539.0111 【王十二兄與畏之員外相訪見招小飲…以悼亡日近不去因寄】李商隱
謝傅門庭舊末行，今朝歌管屬檀郎。更無人處簾垂地，
欲拂塵時簟竟牀。嵇氏幼男猶可憫，左家嬌女豈能忘。
秋霖腹疾俱難遣，萬里西風夜正長。
539.0112 【隋宮（一雲隋堤）】李商隱
乘興南遊不戒嚴，九重誰省諫書函。
春風舉國裁宮錦，半作障泥半作帆。
539.0113 【落花】李商隱
高閣客竟去，小園花亂飛。參差連曲陌，迢遞送斜暉。
腸斷未忍掃，眼穿仍欲歸。芳心向春盡，所得是沾衣。
539.0114 【月】李商隱
池上與橋邊，難忘復可憐。簾開最明夜，簟卷已涼天。
流處水花急，吐時雲葉鮮。姮娥無粉黛，只是逞嬋娟。
539.0115 【贈宗魯筇竹杖】李商隱
大夏資輕策，全溪贈所思。靜憐穿樹遠，滑想過苔遲。
鶴怨朝還望，僧閒暮有期。風流真底事，常欲傍清羸。
539.0116 【垂柳】李商隱
娉婷小苑中，婀娜曲池東。朝佩皆垂地，仙衣盡帶風。
七賢寧佔竹，三品且饒松。腸斷靈和殿，先皇玉座空。
539.0117 【曲池】李商隱
日下繁香不自持，月中流豔與誰期。迎憂急鼓疏鍾斷，
分隔休燈滅燭時。張蓋欲判江灩灩，回頭更望柳絲絲。
從來此地黃昏散，未信河梁是別離。
539.0118 【代應二首】李商隱
溝水分流西復東，九秋霜月五更風。
離鸞別鳳今何在，十二玉樓空更空。
昨夜雙鉤敗，今朝百草輸。關西狂小吏，惟喝繞牀盧。
539.0119 【席上作】李商隱
淡雲輕雨拂高唐，玉殿秋來夜正長。
料得也應憐宋玉，一生惟事楚襄王。
539.0120 【訪隱者不遇成二絕】李商隱
秋水悠悠浸墅扉，夢中來數覺來稀。
玄蟬去盡葉黃落，一樹冬青人未歸。
城郭休過識者稀，哀猿啼處有柴扉。
滄江白日樵漁路，日暮歸來雨滿衣。
539.0121 【破鏡】李商隱
玉匣清光不復持，菱花散亂月輪虧。
秦臺一照山雞後，便是孤鸞罷舞時。
539.0122 【無題】李商隱
紫府仙人號寶燈，雲漿未飲結成冰。
如何雪月交光夜，更在瑤臺十二層。
539.0123 【贈庾十二朱版】李商隱
固漆投膠不可開，贈君珍重抵瓊瑰。
君王曉坐金鑾殿，只待相如草詔來。
539.0124 【李花】李商隱
李徑獨來數，愁情相與懸。自明無月夜，強笑欲風天。
減粉與園籜，分香沾渚蓮。徐妃久已嫁，猶自玉爲鈿。
539.0125 【柳】李商隱
曾逐東風拂舞筵，樂遊春苑斷腸天。
如何肯到清秋日，已帶斜陽又帶蟬。
539.0126 【三月十日流杯亭】李商隱
身屬中軍少得歸，木蘭花盡失春期。
偷隨柳絮到城外，行過水西聞子規。
539.0127 【過招國李家南園二首】李商隱
潘岳無妻客爲愁，新人來坐舊妝樓。
春風猶自疑聯句，雪絮相和飛不休。
長亭歲盡雪如波，此去秦關路幾多。
惟有夢中相近分，臥來無睡欲如何。
539.0128 【留贈畏之】李商隱
清時無事奏明光，不遣當關報早霜。中禁詞臣尋引領，
左川歸客自迴腸。郎君下筆驚鸚鵡，侍女吹笙弄鳳凰。
空寄大羅天上事，衆仙同日詠霓裳。
待得郎來月已低，寒暄不道醉如泥。
五更又欲向何處，騎馬出門烏夜啼。
戶外重陰黯不開，含羞迎夜復臨臺。
瀟湘浪上有煙景，安得好風吹汝來。
539.0129 【爲有】李商隱
爲有云屏無限嬌，鳳城寒盡怕春宵。
無端嫁得金龜婿，辜負香衾事早朝。
539.0130 【無題】李商隱
相見時難別亦難，東風無力百花殘。春蠶到死絲方盡，
蠟炬成灰淚始幹。曉鏡但愁雲鬢改，夜吟應覺月光寒。
蓬山此去無多路，青鳥殷勤爲探看。
539.0131 【碧城三首】李商隱
碧城十二曲闌干，犀闢塵埃玉闢寒。閬苑有書多附鶴，
女牀無樹不棲鸞。星瀋海底當窗見，雨過河源隔座看。
若是曉珠明又定，一生長對水晶盤。
對影聞聲已可憐，玉池荷葉正田田。不逢蕭史休回首，
莫見洪崖又拍肩。紫鳳放嬌銜楚佩，赤鱗狂舞撥湘弦。
鄂君悵望舟中夜，繡被焚香獨自眠。
七夕來時先有期，洞房簾箔至今垂。玉輪顧兔初生魄，
鐵網珊瑚未有枝。檢與神方教駐景，收將鳳紙寫相思。
武皇內傳分明在，莫道人間總不知。
539.0132 【對雪二首】李商隱
寒氣先侵玉女扉，清光旋透省郎闈。梅花大庾嶺頭髮，
柳絮章臺街裏飛。欲舞定隨曹植馬，有情應溼謝莊衣。
龍山萬里無多遠，留待行人二月歸。
旋撲珠簾過粉牆，輕於柳絮重於霜。已隨江令誇瓊樹，
又入盧家妒玉堂。侵夜可能爭桂魄，忍寒應欲試梅妝。
關河凍合東西路，腸斷斑騅送陸郎。
539.0133 【蜂】李商隱
小苑華池爛熳通，後門前檻思無窮。宓妃腰細才勝露，
趙後身輕欲倚風。紅壁寂寥崖蜜盡，碧簾迢遞霧巢空。
青陵粉蝶休離恨，長定相逢二月中。
539.0134 【公子】李商隱
外戚封侯自有恩，平明通籍九華門。
金唐公主年應小，二十君王未許婚。
539.0135 【賦得雞】李商隱
稻粱猶足活諸雛，妒敵專場好自娛。
可要五更驚曉夢，不辭風雪爲陽烏。
539.0136 【明神】李商隱
明神司過豈令冤，暗室由來有禍門。
莫爲無人欺一物，他時須慮石能言。
539.0137 【辛未七夕】李商隱
恐是仙家好別離，故教迢遞作佳期。由來碧落銀河畔，
可要金風玉露時。清漏漸移相望久，微雲未接過來遲。
豈能無意酬烏鵲，惟與蜘蛛乞巧絲。
539.0138 【壬申七夕】李商隱
已駕七香車，心心待曉霞。風輕惟響珮，日薄不嫣花。
桂嫩傳香遠，榆高送影斜。成都過卜肆，曾妒識靈槎。
539.0139 【壬申閏秋題贈烏鵲】李商隱
繞樹無依月正高，鄴城新淚濺雲袍。
幾年始得逢秋閏，兩度填河莫告勞。
539.0140 【端居】李商隱
遠書歸夢兩悠悠，只有空牀敵素秋。
階下青苔與紅樹，雨中寥落月中愁。
539.0141 【夜半】李商隱
三更三點萬家眠，露欲爲霜月墮煙。
鬥鼠上堂蝙蝠出，玉琴時動倚窗弦。
539.0142 【玉山】李商隱
玉山高與閬風齊，玉水清流不貯泥。何處更求回日馭，
此中兼有上天梯。珠容百斛龍休睡，桐拂千尋鳳要棲。
聞道神仙有才子，赤簫吹罷好相攜。
539.0143 【張惡子廟】李商隱
下馬捧椒漿，迎神白玉堂。如何鐵如意，獨自與姚萇。
539.0144 【雨】李商隱
摵摵度瓜園，依依傍竹軒。秋池不自冷，風葉共成喧。
窗迥有時見，檐高相續翻。侵宵送書雁，應爲稻粱恩。
539.0145 【菊】李商隱
暗暗淡淡紫，融融冶冶黃。陶令籬邊色，羅含宅裏香。
幾時禁重露，實是怯殘陽。願泛金鸚鵡，升君白玉堂。
539.0146 【牡丹】李商隱
錦幃初卷衛夫人，繡被猶堆越鄂君。垂手亂翻雕玉佩，
招腰爭舞鬱金裙。石家蠟燭何曾剪，荀令香爐可待燻。
我是夢中傳彩筆，欲書花葉寄朝雲。
539.0147 【北樓】李商隱
春物豈相干，人生只強歡。花猶曾斂夕，酒竟不知寒。
異域東風溼，中華上象寬。此樓堪北望，輕命倚危欄。
539.0148 【擬沈下賢】李商隱
千二百輕鸞，春衫瘦著寬。倚風行稍急，含雪語應寒。
帶火遺金斗，兼珠碎玉盤。河陽看花過，曾不問潘安。
539.0149 【蝶】李商隱
飛來繡戶陰，穿過畫樓深。重傅秦臺粉，輕塗漢殿金。
相兼惟柳絮，所得是花心。可要凌孤客，邀爲子夜吟。
539.0150 【飲席代官妓贈兩從事】李商隱
新人橋上著春衫，舊主江邊側帽檐。
願得化爲紅綬帶，許教雙鳳一時銜。
539.0151 【代魏宮私贈】李商隱
來時西館阻佳期，去後漳河隔夢思。
知有宓妃無限意，春松秋菊可同時。
539.0152 【代元城吳令暗爲答】李商隱
背闕歸藩路欲分，水邊風日半西曛。
荊王枕上原無夢，莫枉陽臺一片雲。
539.0153 【牡丹】李商隱
壓徑復緣溝，當窗又映樓。終銷一國破，不啻萬金求。
鸞鳳戲三島，神仙居十洲。應憐萱草淡，卻得號忘憂。
539.0154 【百果嘲櫻桃】李商隱
珠實雖先熟，瓊莩縱早開。流鶯猶故在，爭得諱含來。
539.0155 【櫻桃答】李商隱
衆果莫相誚，天生名品高。何因古樂府，惟有鄭櫻桃。
539.0156 【曉坐（一雲後閤）】李商隱
後閤罷朝眠，前墀思黯然。梅應未假雪，柳自不勝煙。
淚續淺深綆，腸危高下弦。紅顏無定所，得失在當年。
539.0157 【詠史】李商隱
北湖南埭水漫漫，一片降旗百尺竿。
三百年間同曉夢，鐘山何處有龍盤。
539.0158 【一片】李商隱
一片非煙隔九枝，蓬巒仙仗儼雲旗。天泉水暖龍吟細，
露畹春多鳳舞遲。榆莢散來星斗轉，桂花尋去月輪移。
人間桑海朝朝變，莫遣佳期更後期。
539.0159 【日射】李商隱
日射紗窗風撼扉，香羅拭手春事違。
迴廊四合掩寂寞，碧鸚鵡對紅薔薇。
539.0160 【題鵝】李商隱
眠沙臥水自成羣，曲岸殘陽極浦雲。
那解將心憐孔翠，羈雌長共故雄分。
539.0161 【華清宮】李商隱
朝元閣迥羽衣新，首按昭陽第一人。
當日不來高處舞，可能天下有胡塵。
539.0162 【梓潼望長卿山至巴西復懷譙秀】李商隱
梓潼不見馬相如，更欲南行問酒壚。
行到巴西覓譙秀，巴西惟是有寒蕪。
539.0163 【齊宮詞】李商隱
永壽兵來夜不扃，金蓮無複印中庭。
梁臺歌管三更罷，猶自風搖九子鈴。
539.0164 【十一月中旬至扶風界見梅花】李商隱
匝路亭亭豔，非時裛裛香。素娥惟與月，青女不饒霜。
贈遠虛盈手，傷離適斷腸。爲誰成早秀，不待作年芳。
539.0165 【青陵臺】李商隱
青陵臺畔日光斜，萬古貞魂倚暮霞。
莫訝韓憑爲蛺蝶，等閒飛上別枝花。
539.0166 【東還】李商隱
自有仙才自不知，十年長夢採華芝。
秋風動地黃雲暮，歸去嵩陽尋舊師。
539.0167 【酬崔八早梅有贈兼示之作】李商隱
知訪寒梅過野塘，久留金勒爲迴腸。謝郎衣袖初翻雪，
荀令燻爐更換香。何處拂胸資蝶粉，幾時塗額藉蜂黃。
維摩一室雖多病，亦要天花作道場。
539.0168 【春風】李商隱
春風雖自好，春物太昌昌。若教春有意，惟遣一枝芳。
我意殊春意，先春已斷腸。
539.0169 【蜀桐】李商隱
玉壘高桐拂玉繩，上含非霧下含冰。
枉教紫鳳無棲處，斫作秋琴彈壞陵。
539.0170 【漢宮】李商隱
通靈夜醮達清晨，承露盤晞甲帳春。
王母不來方朔去，更須重見李夫人。
539.0171 【判春】李商隱
一桃復一李，井上佔年芳。笑處如臨鏡，窺時不隱牆。
敢言西子短，誰覺宓妃長。珠玉終相類，同名作夜光。
539.0172 【促漏】李商隱
促漏遙鍾動靜聞，報章重疊杳難分。舞鸞鏡匣收殘黛，
睡鴨香爐換夕燻。歸去定知還向月，夢來何處更爲雲。
南塘漸暖蒲堪結，兩兩鴛鴦護水紋。
539.0173 【江東】李商隱
驚魚撥剌燕翩翾，獨自江東上釣船。
今日春光太漂盪，謝家輕絮沈郎錢。
539.0174 【讀任彥升碑】李商隱
任昉當年有美名，可憐才調最縱橫。
梁臺初建應惆悵，不得蕭公作騎兵。
539.0175 【荷花】李商隱
都無色可並，不奈此香何。瑤席乘涼設，金羈落晚過。
回衾燈照綺，渡襪水沾羅。預想前秋別，離居夢棹歌。
539.0176 【五松驛】李商隱
獨下長亭念過秦，五松不見見輿薪。
只應既斬斯高後，尋被樵人用斧斤。
539.0177 【灞岸】李商隱
山東今歲點行頻，幾處冤魂哭虜塵。
灞水橋邊倚華表，平時二月有東巡。
539.0178 【送臻師二首】李商隱
昔去靈山非拂席，今來滄海欲求珠。
楞伽頂上清涼地，善眼仙人憶我無。
苦海迷途去未因，東方過此幾微塵。
何當百億蓮花上，一一蓮花見佛身。
539.0179 【七夕】李商隱
鸞扇斜分鳳幄開，星橋橫過鵲飛回。
爭將世上無期別，換得年年一度來。
539.0180 【謝先輩防記念拙詩甚多，異日偶有此寄】李商隱
曉用雲添句，寒將雪命篇。良辰多自感，作者豈皆然。
熟寢初同鶴，含嘶欲並蟬。題時長不展，得處定應偏。
南浦無窮樹，西樓不住煙。改成人寂寂，寄與路綿綿。
星勢寒垂地，河聲曉上天。夫君自有恨，聊藉此中傳。
539.0181 【馬嵬二首】李商隱
冀馬燕犀動地來，自埋紅粉自成灰。
君王若道能傾國，玉輦何由過馬嵬。
海外徒聞更九州，他生未卜此生休。空聞虎旅傳宵柝，
無復雞人報曉籌。此日六軍同駐馬，當時七夕笑牽牛。
如何四紀爲天子，不及盧家有莫愁。
539.0182 【可嘆】李商隱
幸會東城宴未回，年華憂共水相催。梁家宅裏秦宮入，
趙後樓中赤鳳來。冰簟且眠金鏤枕，瓊筵不醉玉交杯。
宓妃愁坐芝田館，用盡陳王八斗才。
539.0183 【望喜驛別嘉陵江水二絕】李商隱
嘉陵江水此東流，望喜樓中憶閬州。
若到閬中還赴海，閬州應更有高樓。
千里嘉陵江水色，含煙帶月碧於藍。
今朝相送東流後，猶自驅車更向南。
539.0184 【別薛巖賓】李商隱
曙爽行將拂，晨清坐欲凌。別離真不那，風物正相仍。
漫水任誰照，衰花淺自矜。還將兩袖淚，同向一窗燈。
桂樹乖真隱，芸香是小懲。清規無以況，且用玉壺冰。
539.0185 【富平少侯】李商隱
七國三邊未到憂，十三身襲富平侯。不收金彈拋林外，
卻惜銀牀在井頭。彩樹轉燈珠錯落，繡檀回枕玉雕鎪。
當關不報侵晨客，新得佳人字莫愁。
539.0186 【腸】李商隱
有懷非惜恨，不奈寸腸何。即席回彌久，前時斷固多。
熱應翻急燒，冷欲徹微波。隔樹澌澌雨，通池點點荷。
倦程山向背，望國闕嵯峨。故念飛書及，新歡借夢過。
染筠休伴淚，繞雪莫追歌。擬問陽臺事，年深楚語訛。
539.0187 【贈宇文中丞】李商隱
欲構中天正急材，自緣煙水戀平臺。
人間只有嵇延祖，最望山公啓事來。
539.0188 【曉起】李商隱
擬杯當曉起，呵鏡可微寒。隔箔山櫻熟，褰帷桂燭殘。
書長爲報晚，夢好更尋難。影響輸雙蝶，偏過舊畹蘭。
539.0189 【閨情】李商隱
紅露花房白蜜脾，黃蜂紫蝶兩參差。
春窗一覺風流夢，卻是同袍不得知。
539.0190 【月夕】李商隱
草下陰蟲葉上霜，朱欄迢遞壓湖光。
兔寒蟾冷桂花白，此夜姮娥應斷腸。
539.0191 【杏花】李商隱
上國昔相值，亭亭如欲言。異鄉今暫賞，眽眽豈無恩。
援少風多力，牆高月有痕。爲含無限意，遂對不勝繁。
仙子玉京路，主人金谷園。幾時辭碧落，誰伴過黃昏。
鏡拂鉛華膩，爐藏桂燼溫。終應催竹葉，先擬詠桃根。
莫學啼成血，從教夢寄魂。吳王採香徑，失路入煙村。
539.0192 【燈】李商隱
皎潔終無倦，煎熬亦自求。花時隨酒遠，雨後背窗休。
冷暗黃茅驛，暄明紫桂樓。錦囊名畫掩，玉局敗棋收。
何處無佳夢，誰人不隱憂。影隨簾押轉，光信簟文流。
客自勝潘岳，儂今定莫愁。固應留半焰，回照下幃羞。
539.0193 【清河】李商隱
舟小回仍數，樓危憑亦頻。燕來從及社，蝶舞太侵晨。
絳雪除煩後，霜梅取味新。年華無一事，只是自傷春。
539.0194 【襪】李商隱
嘗聞宓妃襪，渡水欲生塵。好借常娥著，清秋踏月輪。
539.0195 【追代盧家人嘲堂內】李商隱
道卻橫波字，人前莫謾羞。只應同楚水，長短入淮流。
539.0196 【代應】李商隱
本來銀漢是紅牆，隔得盧家白玉堂。
誰與王昌報消息，盡知三十六鴛鴦。
539.0197 【離亭賦得折楊柳二首（樂府詩題作楊柳枝）】李商隱
暫憑樽酒送無憀，莫損愁眉與細腰。
人世死前惟有別，春風爭擬惜長條。
含煙惹霧每依依，萬緒千條拂落暉。
爲報行人休盡折，半留相送半迎歸。
539.0198 【寄永道士】李商隱
共上雲山獨下遲，陽臺白道細如絲。
君今並倚三珠樹，不記人間落葉時。
539.0199 【華州周大夫宴席】李商隱
郡齋何用酒如泉，飲德先時已醉眠。
若共門人推禮分，戴崇爭得及彭宣。
539.0200 【荊山】李商隱
壓河連華勢孱顏，鳥沒雲歸一望間。
楊僕移關三百里，可能全是爲荊山。
539.0201 【次陝州先寄源從事】李商隱
離思羈愁日欲晡，東周西雍此分塗。
迴鑾佛寺高多少，望盡黃河一曲無。
539.0202 【過鄭廣文舊居（鄭虔）】李商隱
宋玉平生恨有餘，遠循三楚吊三閭。
可憐留著臨江宅，異代應教庾信居。
539.0203 【東下三旬苦於風土馬上戲作】李商隱
路繞函關東復東，身騎征馬逐驚蓬。
天池遼闊誰相待，日日虛乘九萬風。
539.0204 【莫愁】李商隱
雪中梅下與誰期，梅雪相兼一萬枝。
若是石城無艇子，莫愁還自有愁時。
539.0205 【夢令狐學士】李商隱
山驛荒涼白竹扉，殘燈向曉夢清暉。
右銀臺路雪三尺，鳳詔裁成當直歸。
539.0206 【涉洛川】李商隱
通谷陽林不見人，我來遺恨古時春。
宓妃漫結無窮恨，不爲君王殺灌均。
539.0207 【有感】李商隱
中路因循我所長，古來才命兩相妨。
勸君莫強安蛇足，一盞芳醪不得嘗。
539.0208 【宮妓】李商隱
珠箔輕明拂玉墀，披香新殿鬥腰支。
不須看盡魚龍戲，終遣君王怒偃師。
539.0209 【宮辭】李商隱
君恩如水向東流，得寵憂移失寵愁。
莫向尊前奏花落，涼風只在殿西頭。
539.0210 【代贈二首】李商隱
樓上黃昏慾望休，玉梯橫絕月中鉤。
芭蕉不展丁香結，同向春風各自愁。
東南日出照高樓，樓上離人唱石州。
總把春山掃眉黛，不知供得幾多愁。
539.0211 【楚吟】李商隱
山上離宮宮上樓，樓前宮畔暮江流。
楚天長短黃昏雨，宋玉無愁亦自愁。
539.0212 【瑤池】李商隱
瑤池阿母綺窗開，黃竹歌聲動地哀。
八駿日行三萬裏，穆王何事不重來。
539.0213 【柳】李商隱
爲有橋邊拂面香，何曾自敢佔流光。
後庭玉樹承恩澤，不信年華有斷腸。
539.0214 【寄在朝鄭曹獨孤李四同年】李商隱
昔歲陪遊舊跡多，風光今日兩蹉跎。
不因醉本蘭亭在，兼忘當年舊永和。
