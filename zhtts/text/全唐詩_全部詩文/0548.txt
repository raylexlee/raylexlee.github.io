第539卷 李商隐
539.01 【锦瑟】李商隐
锦瑟无端五十弦，一弦一柱思华年。庄生晓梦迷蝴蝶，
望帝春心托杜鹃。沧海月明珠有泪，蓝田日暖玉生烟。
此情可待成追忆，只是当时已惘然。
539.02 【重过圣女祠】李商隐
白石岩扉碧藓滋，上清沦谪得归迟。一春梦雨常飘瓦，
尽日灵风不满旗。萼绿华来无定所，杜兰香去未移时。
玉郎会此通仙籍，忆向天阶问紫芝。
539.03 【寄罗劭兴】李商隐
棠棣黄花发，忘忧碧叶齐。人闲微病酒，燕重远兼泥。
混沌何由凿，青冥未有梯。高阳旧徒侣，时复一相携。
539.04 【令狐舍人说昨夜西掖玩月因戏赠】李商隐
昨夜玉轮明，传闻近太清。凉波冲碧瓦，晓晕落金茎。
露索秦宫井，风弦汉殿筝。几时绵竹颂，拟荐子虚名。
539.05 【崔处士】李商隐
真人塞其内，夫子入于机。未肯投竿起，惟欢负米归。
雪中东郭履，堂上老莱衣。读遍先贤传，如君事者稀。
539.06 【自喜】李商隐
自喜蜗牛舍，兼容燕子巢。绿筠遗粉箨，红药绽香苞。
虎过遥知阱，鱼来且佐庖。慢行成酩酊，邻壁有松醪。
539.07 【题僧壁】李商隐
舍生求道有前踪，乞脑剜身结愿重。大去便应欺粟颗，
小来兼可隐针锋。蚌胎未满思新桂，琥珀初成忆旧松。
若信贝多真实语，三生同听一楼钟。
539.08 【霜月】李商隐
初闻征雁已无蝉，百尺楼高水接天。
青女素娥俱耐冷，月中霜里斗婵娟。
539.09 【异俗二首（时从事岭南）】李商隐
鬼疟朝朝避，春寒夜夜添。未惊雷破柱，不报水齐檐。
虎箭侵肤毒，鱼钩刺骨铦。鸟言成谍诉，多是恨彤幨。
户尽悬秦网，家多事越巫。未曾容獭祭，只是纵猪都。
点对连鳌饵，搜求缚虎符。贾生兼事鬼，不信有洪炉。
539.010 【归墅】李商隐
行李逾南极，旬时到旧乡。楚芝应遍紫，邓橘未全黄。
渠浊村舂急，旗高社酒香。故山归梦喜，先入读书堂。
539.011 【商於】李商隐
商於朝雨霁，归路有秋光。背坞猿收果，投岩麝退香。
建瓴真得势，横戟岂能当。割地张仪诈，谋身绮季长。
清渠州外月，黄叶庙前霜。今日看云意，依依入帝乡。
539.012 【和孙朴韦蟾孔雀咏】李商隐
此去三梁远，今来万里携。西施因网得，秦客被花迷。
可在青鹦鹉，非关碧野鸡。约眉怜翠羽，刮目想金篦。
瘴气笼飞远，蛮花向坐低。轻于赵皇后，贵极楚悬黎。
都护矜罗幕，佳人炫绣袿。屏风临烛釦，捍拨倚香脐。
旧思牵云叶，新愁待雪泥。爱堪通梦寐，画得不端倪。
地锦排苍雁，帘钉镂白犀。曙霞星斗外，凉月露盘西。
妒好休夸舞，经寒且少啼。红楼三十级，稳稳上丹梯。
539.013 【人欲】李商隐
人欲天从竟不疑，莫言圆盖便无私。
秦中已久乌头白，却是君王未备知。
539.014 【华山题王母祠】李商隐
莲华峰下锁雕梁，此去瑶池地共长。
好为麻姑到东海，劝栽黄竹莫栽桑。
539.015 【华清宫（天宝六载，改骊山温泉宫曰华清宫）】李商隐
华清恩幸古无伦，犹恐蛾眉不胜人。
未免被他褒女笑，只教天子暂蒙尘。
539.016 【楚泽】李商隐
夕阳归路后，霜野物声干。集鸟翻渔艇，残虹拂马鞍。
刘桢元抱病，虞寄数辞官。白袷经年卷，西来及早寒。
539.017 【蝉】李商隐
本以高难饱，徒劳恨费声。五更疏欲断，一树碧无情。
薄宦梗犹泛，故园芜已平。烦君最相警，我亦举家清。
539.018 【江亭散席循柳路吟（归官舍）】李商隐
春咏敢轻裁，衔辞入半杯。已遭江映柳，更被雪藏梅。
寡和真徒尔，殷忧动即来。从诗得何报，惟感二毛催。
539.019 【潭州】李商隐
潭州官舍暮楼空，今古无端入望中。湘泪浅深滋竹色，
楚歌重叠怨兰丛。陶公战舰空滩雨，贾傅承尘破庙风。
目断故园人不至，松醪一醉与谁同。
539.020 【赠刘司户（蕡）】李商隐
江风吹浪动云根，重碇危樯白日昏。已断燕鸿初起势，
更惊骚客后归魂。汉廷急诏谁先入，楚路高歌自欲翻。
万里相逢欢复泣，凤巢西隔九重门。
539.021 【哭刘司户二首】李商隐
离居星岁易，失望死生分。酒瓮凝馀桂，书签冷旧芸。
江风吹雁急，山木带蝉曛。一叫千回首，天高不为闻。
有美扶皇运，无谁荐直言。已为秦逐客，复作楚冤魂。
湓浦应分派，荆江有会源。并将添恨泪，一洒问乾坤。
539.022 【悼伤后赴东蜀辟至散关遇雪】李商隐
剑外从军远，无家与寄衣。散关三尺雪，回梦旧鸳机。
539.023 【乐游原】李商隐
向晚意不适，驱车登古原。夕阳无限好，只是近黄昏。
539.024 【北齐二首】李商隐
一笑相倾国便亡，何劳荆棘始堪伤。
小怜玉体横陈夜，已报周师入晋阳。
巧笑知堪敌万几，倾城最在著戎衣。
晋阳已陷休回顾，更请君王猎一围。
539.025 【街西池馆】李商隐
白阁他年别，朱门此夜过。疏帘留月魄，珍簟接烟波。
太守三刀梦，将军一箭歌。国租容客旅，香熟玉山禾。
539.026 【南朝】李商隐
玄武湖中玉漏催，鸡鸣埭口绣襦回。谁言琼树朝朝见，
不及金莲步步来。敌国军营漂木柹，前朝神庙锁烟煤。
满宫学士皆颜色，江令当年只费才。
539.027 【复京】李商隐
虏骑胡兵一战摧，万灵回首贺轩台。
天教李令心如日，可要昭陵石马来。
539.028 【浑河中】李商隐
九庙无尘八马回，奉天城垒长春苔。
咸阳原上英雄骨，半向君家养马来。
539.029 【鄠杜马上念汉书（一云五陵怀古）】李商隐
世上苍龙种，人间武帝孙。小来惟射猎，兴罢得乾坤。
渭水天开苑，咸阳地献原。英灵殊未已，丁傅渐华轩。
539.030 【柳】李商隐
动春何限叶，撼晓几多枝。解有相思否，应无不舞时。
絮飞藏皓蝶，带弱露黄鹂。倾国宜通体，谁来独赏眉。
539.031 【巴江柳】李商隐
巴江可惜柳，柳色绿侵江。好向金銮殿，移阴入绮窗。
539.032 【咸阳】李商隐
咸阳宫阙郁嵯峨，六国楼台艳绮罗。
自是当时天帝醉，不关秦地有山河。
539.033 【同崔八诣药山访融禅师】李商隐
共受征南不次恩，报恩惟是有忘言。
岩花涧草西林路，未见高僧只见猿。
539.034 【闻著明凶问哭寄飞卿】李商隐
昔叹谗销骨，今伤泪满膺。空馀双玉剑，无复一壶冰。
江势翻银砾，天文露玉绳。何因携庾信，同去哭徐陵。
539.035 【听鼓】李商隐
城头叠鼓声，城下暮江清。欲问渔阳掺，时无祢正平。
539.036 【送崔珏往西川】李商隐
年少因何有旅愁，欲为东下更西游。一条雪浪吼巫峡，
千里火云烧益州。卜肆至今多寂寞，酒垆从古擅风流。
浣花笺纸桃花色，好好题诗咏玉钩。
539.037 【代赠】李商隐
杨柳路尽处，芙蓉湖上头。虽同锦步障，独映钿箜篌。
鸳鸯可羡头俱白，飞去飞来烟雨秋。
539.038 【桂林】李商隐
城窄山将压，江宽地共浮。东南通绝域，西北有高楼。
神护青枫岸，龙移白石湫。殊乡竟何祷，箫鼓不曾休。
539.039 【夜雨寄北】李商隐
君问归期未有期，巴山夜雨涨秋池。
何当共剪西窗烛，却话巴山夜雨时。
539.040 【陈后宫】李商隐
茂苑城如画，阊门瓦欲流。还依水光殿，更起月华楼。
侵夜鸾开镜，迎冬雉献裘。从臣皆半醉，天子正无愁。
539.041 【属疾】李商隐
许靖犹羁宦，安仁复悼亡。兹辰聊属疾，何日免殊方。
秋蝶无端丽，寒花只暂香。多情真命薄，容易即回肠。
539.042 【石榴】李商隐
榴枝婀娜榴实繁，榴膜轻明榴子鲜。
可羡瑶池碧桃树，碧桃红颊一千年。
539.043 【明日】李商隐
天上参旗过，人间烛焰销。谁言整双履，便是隔三桥。
知处黄金锁，曾来碧绮寮。凭栏明日意，池阔雨萧萧。
539.044 【饮席戏赠同舍】李商隐
洞中屐响省分携，不是花迷客自迷。珠树重行怜翡翠，
玉楼双舞羡鹍鸡。兰回旧蕊缘屏绿，椒缀新香和壁泥。
唱尽阳关无限叠，半杯松叶冻颇黎。
539.045 【西溪】李商隐
近郭西溪好，谁堪共酒壶。苦吟防柳恽，多泪怯杨朱。
野鹤随君子，寒松揖大夫。天涯常病意，岑寂胜欢娱。
539.046 【忆梅】李商隐
定定住天涯，依依向物华。寒梅最堪恨，常作去年花。
539.047 【赠柳】李商隐
章台从掩映，郢路更参差。见说风流极，来当婀娜时。
桥回行欲断，堤远意相随。忍放花如雪，青楼扑酒旗。
539.048 【谑柳】李商隐
已带黄金缕，仍飞白玉花。长时须拂马，密处少藏鸦。
眉细从他敛，腰轻莫自斜。玳梁谁道好，偏拟映卢家。
539.049 【北禽】李商隐
为恋巴江好，无辞瘴雾蒸。纵能朝杜宇，可得值苍鹰。
石小虚填海，芦铦未破矰。知来有乾鹊，何不向雕陵。
539.050 【初起】李商隐
想像咸池日欲光，五更钟后更回肠。
三年苦雾巴江水，不为离人照屋梁。
539.051 【楚宫】李商隐
复壁交青琐，重帘挂紫绳。如何一柱观，不碍九枝灯。
扇薄常规月，钗斜只镂冰。歌成犹未唱，秦火入夷陵。
539.052 【柳】李商隐
柳映江潭底有情，望中频遣客心惊。
巴雷隐隐千山外，更作章台走马声。
539.053 【石城】李商隐
石城夸窈窕，花县更风流。簟冰将飘枕，帘烘不隐钩。
玉童收夜钥，金狄守更筹。共笑鸳鸯绮，鸳鸯两白头。
539.054 【韩碑】李商隐
元和天子神武姿，彼何人哉轩与羲。誓将上雪列圣耻，
坐法宫中朝四夷。淮西有贼五十载，封狼生貙貙生罴。
不据山河据平地，长戈利矛日可麾。帝得圣相相曰度，
贼斫不死神扶持。腰悬相印作都统，阴风惨淡天王旗。
愬武古通作牙爪，仪曹外郎载笔随。行军司马智且勇，
十四万众犹虎貔。入蔡缚贼献太庙，功无与让恩不訾。
帝曰汝度功第一，汝从事愈宜为辞。愈拜稽首蹈且舞，
金石刻画臣能为。古者世称大手笔，此事不系于职司。
当仁自古有不让，言讫屡颔天子颐。公退斋戒坐小阁，
濡染大笔何淋漓。点窜尧典舜典字，涂改清庙生民诗。
文成破体书在纸，清晨再拜铺丹墀。表曰臣愈昧死上，
咏神圣功书之碑。碑高三丈字如斗，负以灵鳌蟠以螭。
句奇语重喻者少，谗之天子言其私。长绳百尺拽碑倒，
粗砂大石相磨治。公之斯文若元气，先时已入人肝脾。
汤盘孔鼎有述作，今无其器存其辞。呜呼圣皇及圣相，
相与烜赫流淳熙。公之斯文不示后，曷与三五相攀追。
愿书万本诵万过，口角流沫右手胝。传之七十有二代，
以为封禅玉检明堂基。
539.055 【令狐八拾遗见招送裴十四归华州】李商隐
二十中郎未足希，骊驹先自有光辉。兰亭宴罢方回去，
雪夜诗成道韫归。汉苑风烟吹客梦，云台洞穴接郊扉。
嗟予久抱临邛渴，便欲因君问钓矶。
539.056 【离思】李商隐
气尽前溪舞，心酸子夜歌。峡云寻不得，沟水欲如何。
朔雁传书绝，湘篁染泪多。无由见颜色，还自托微波。
539.057 【宿骆氏亭寄怀崔雍崔衮】李商隐
竹坞无尘水槛清，相思迢递隔重城。
秋阴不散霜飞晚，留得枯荷听雨声。
539.058 【风雨】李商隐
凄凉宝剑篇，羁泊欲穷年。黄叶仍风雨，青楼自管弦。
新知遭薄俗，旧好隔良缘。心断新丰酒，销愁斗几千。
539.059 【梦泽】李商隐
梦泽悲风动白茅，楚王葬尽满城娇。
未知歌舞能多少，虚减宫厨为细腰。
539.060 【赠歌妓二首】李商隐
水精如意玉连环，下蔡城危莫破颜。
红绽樱桃含白雪，断肠声里唱阳关。
白日相思可奈何，严城清夜断经过。
只知解道春来瘦，不道春来独自多。
539.061 【谢书】李商隐
微意何曾有一毫，空携笔砚奉龙韬。
自蒙半夜传衣后，不羡王祥得佩刀。
539.062 【寄令狐学士】李商隐
秘殿崔嵬拂彩霓，曹司今在殿东西。赓歌太液翻黄鹄，
从猎陈仓获碧鸡。晓饮岂知金掌迥，夜吟应讶玉绳低。
钧天虽许人间听，阊阖门多梦自迷。
539.063 【酬令狐郎中见寄】李商隐
望郎临古郡，佳句洒丹青。应自丘迟宅，仍过柳恽汀。
封来江渺渺，信去雨冥冥。句曲闻仙诀，临川得佛经。
朝吟支客枕，夜读漱僧瓶。不见衔芦雁，空流腐草萤。
土宜悲坎井，天怒识雷霆。象卉分疆近，蛟涎浸岸腥。
补羸贪紫桂，负气托青萍。万里悬离抱，危于讼閤铃。
539.064 【七月二十八日夜与王郑二秀才听雨后梦作】李商隐
初梦龙宫宝焰然，瑞霞明丽满晴天。旋成醉倚蓬莱树，
有个仙人拍我肩。少顷远闻吹细管，闻声不见隔飞烟。
逡巡又过潇湘雨，雨打湘灵五十弦。瞥见冯夷殊怅望，
鲛绡休卖海为田。亦逢毛女无憀极，龙伯擎将华岳莲。
恍惚无倪明又暗，低迷不已断还连。觉来正是平阶雨，
独背寒灯枕手眠。
539.065 【寄令狐郎中】李商隐
嵩云秦树久离居，双鲤迢迢一纸书。
休问梁园旧宾客，茂陵秋雨病相如。
539.066 【漫成三首】李商隐
不妨何范尽诗家，未解当年重物华。
远把龙山千里雪，将来拟并洛阳花。
沈约怜何逊，延年毁谢庄。清新俱有得，名誉底相伤。
雾夕咏芙蕖，何郎得意初。此时谁最赏，沈范两尚书。
539.067 【无题（一云阳城）】李商隐
白道萦回入暮霞，斑骓嘶断七香车。
春风自共何人笑，枉破阳城十万家。
539.068 【槿花二首】李商隐
燕体伤风力，鸡香积露文。殷鲜一相杂，啼笑两难分。
月里宁无姊，云中亦有君。三清与仙岛，何事亦离群。
珠馆薰燃久，玉房梳扫馀。烧兰才作烛，襞锦不成书。
本以亭亭远，翻嫌眽眽疏。回头问残照，残照更空虚。
539.069 【哭刘蕡】李商隐
上帝深宫闭九阍，巫咸不下问衔冤。广陵别后春涛隔，
湓浦书来秋雨翻。只有安仁能作诔，何曾宋玉解招魂。
平生风义兼师友，不敢同君哭寝门。
539.070 【杜司勋（牧）】李商隐
高楼风雨感斯文，短翼差池不及群。
刻意伤春复伤别，人间惟有杜司勋。
539.071 【荆门西下】李商隐
一夕南风一叶危，荆云回望夏云时。人生岂得轻离别，
天意何曾忌嶮巇。骨肉书题安绝徼，蕙兰蹊径失佳期。
洞庭湖阔蛟龙恶，却羡杨朱泣路岐。
539.072 【碧瓦】李商隐
碧瓦衔珠树，红轮结绮寮。无双汉殿鬓，第一楚宫腰。
雾唾香难尽，珠啼冷易销。歌从雍门学，酒是蜀城烧。
柳暗将翻巷，荷欹正抱桥。钿辕开道入，金管隔邻调。
梦到飞魂急，书成即席遥。河流冲柱转，海沫近槎飘。
吴市蠀蛦甲，巴賨翡翠翘。他时未知意，重叠赠娇饶。
539.073 【蝶】李商隐
叶叶复翻翻，斜桥对侧门。芦花惟有白，柳絮可能温。
西子寻遗殿，昭君觅故村。年年芳物尽，来别败兰荪。
539.074 【蝇蝶鸡麝鸾凤等成篇】李商隐
韩蝶翻罗幕，曹蝇拂绮窗。斗鸡回玉勒，融麝暖金釭。
玳瑁明书阁，琉璃冰酒缸。画楼多有主，鸾凤各双双。
539.075 【韩翃舍人即事】李商隐
萱草含丹粉，荷花抱绿房。鸟应悲蜀帝，蝉是怨齐王。
通内藏珠府，应官解玉坊。桥南荀令过，十里送衣香。
539.076 【公子】李商隐
一盏新罗酒，凌晨恐易消。归应冲鼓半，去不待笙调。
歌好惟愁和，香浓岂惜飘。春场铺艾帐，下马雉媒娇。
539.077 【子初全溪作】李商隐
全溪不可到，况复尽馀醅。汉苑生春水，昆池换劫灰。
战蒲知雁唼，皱月觉鱼来。清兴恭闻命，言诗未敢回。
539.078 【杨本胜说于长安见小男阿衮】李商隐
闻君来日下，见我最娇儿。渐大啼应数，长贫学恐迟。
寄人龙种瘦，失母凤雏痴。语罢休边角，青灯两鬓丝。
539.079 【西溪】李商隐
怅望西溪水，潺湲奈尔何。不惊春物少，只觉夕阳多。
色染妖韶柳，光含窈窕萝。人间从到海，天上莫为河。
凤女弹瑶瑟，龙孙撼玉珂。京华他夜梦，好好寄云波。
539.080 【柳下暗记】李商隐
无奈巴南柳，千条傍吹台。更将黄映白，拟作杏花媒。
539.081 【妓席】李商隐
乐府闻桃叶，人前道得无。劝君书小字，慎莫唤官奴。
539.082 【少年】李商隐
外戚平羌第一功，生年二十有重封。直登宣室螭头上，
横过甘泉豹尾中。别馆觉来云雨梦，后门归去蕙兰丛。
灞陵夜猎随田窦，不识寒郊自转蓬。
539.083 【无题】李商隐
近知名阿侯，住处小江流。腰细不胜舞，眉长惟是愁。
黄金堪作屋，何不作重楼。
539.084 【玄微先生】李商隐
仙翁无定数，时入一壶藏。夜夜桂露湿，村村桃水香。
醉中抛浩劫，宿处起神光。药裹丹山凤，棋函白石郎。
弄河移砥柱，吞日倚扶桑。龙竹裁轻策，鲛绡熨下裳。
树栽嗤汉帝，桥板笑秦王。径欲随关令，龙沙万里强。
539.085 【药转】李商隐
郁金堂北画楼东，换骨神方上药通。露气暗连青桂苑，
风声偏猎紫兰丛。长筹未必输孙皓，香枣何劳问石崇。
忆事怀人兼得句，翠衾归卧绣帘中。
539.086 【岳阳楼】李商隐
欲为平生一散愁，洞庭湖上岳阳楼。
可怜万里堪乘兴，枉是蛟龙解覆舟。
539.087 【寄成都高苗二从事】李商隐
家近红蕖曲水滨，全家罗袜起秋尘。
莫将越客千丝网，网得西施别赠人。
539.088 【岳阳楼】李商隐
汉水方城带百蛮，四邻谁道乱周班。
如何一梦高唐雨，自此无心入武关。
539.089 【越燕二首】李商隐
上国社方见，此乡秋不归。为矜皇后舞，犹著羽人衣。
拂水斜纹乱，衔花片影微。卢家文杏好，试近莫愁飞。
将泥红蓼岸，得草绿杨村。命侣添新意，安巢复旧痕。
去应逢阿母，来莫害王孙。记取丹山凤，今为百鸟尊。
539.090 【杜工部蜀中离席】李商隐
人生何处不离群，世路干戈惜暂分。雪岭未归天外使，
松州犹驻殿前军。座中醉客延醒客，江上晴云杂雨云。
美酒成都堪送老，当垆仍是卓文君。
539.091 【隋宫】李商隐
紫泉宫殿锁烟霞，欲取芜城作帝家。玉玺不缘归日角，
锦帆应是到天涯。于今腐草无萤火，终古垂杨有暮鸦。
地下若逢陈后主，岂宜重问后庭花。
539.092 【二月二日】李商隐
二月二日江上行，东风日暖闻吹笙。花须柳眼各无赖，
紫蝶黄蜂俱有情。万里忆归元亮井，三年从事亚夫营。
新滩莫悟游人意，更作风檐夜雨声。
539.093 【筹笔驿】李商隐
猿鸟犹疑畏简书，风云常为护储胥。徒令上将挥神笔，
终见降王走传车。管乐有才终不忝，关张无命欲何如。
他年锦里经祠庙，梁父吟成恨有馀。
539.094 【屏风】李商隐
六曲连环接翠帷，高楼半夜酒醒时。
掩灯遮雾密如此，雨落月明俱不知。
539.095 【春日】李商隐
欲入卢家白玉堂，新春催破舞衣裳。
蝶衔红蕊蜂衔粉，共助青楼一日忙。
539.096 【武侯庙古柏】李商隐
蜀相阶前柏，龙蛇捧閟宫。阴成外江畔，老向惠陵东。
大树思冯异，甘棠忆召公。叶凋湘燕雨，枝拆海鹏风。
玉垒经纶远，金刀历数终。谁将出师表，一为问昭融。
539.097 【风】李商隐
撩钗盘孔雀，恼带拂鸳鸯。罗荐谁教近，斋时锁洞房。
539.098 【即日】李商隐
一岁林花即日休，江间亭下怅淹留。重吟细把真无奈，
已落犹开未放愁。山色正来衔小苑，春阴只欲傍高楼。
金鞍忽散银壶漏，更醉谁家白玉钩。
539.099 【九成宫（九成宫本隋仁寿宫贞观间修之以避暑因更名）】李商隐
十二层城阆苑西，平时避暑拂虹霓。云随夏后双龙尾，
风逐周王八骏蹄。吴岳晓光连翠巘，甘泉晚景上丹梯。
荔枝卢橘沾恩幸，鸾鹊天书湿紫泥。
539.0100 【少将】李商隐
族亚齐安陆，风高汉武威。烟波别墅醉，花月后门归。
青海闻传箭，天山报合围。一朝携剑起，上马即如飞。
539.0101 【咏史】李商隐
历览前贤国与家，成由勤俭破由奢。何须琥珀方为枕，
岂得真珠始是车。运去不逢青海马，力穷难拔蜀山蛇。
几人曾预南薰曲，终古苍梧哭翠华。
539.0102 【赠白道者（一作咏史第二首）】李商隐
十二楼前再拜辞，灵风正满碧桃枝。
壶中若是有天地，又向壶中伤别离。
539.0103 【无题二首】李商隐
昨夜星辰昨夜风，画楼西畔桂堂东。身无彩凤双飞翼，
心有灵犀一点通。隔座送钩春酒暖，分曹射覆蜡灯红。
嗟余听鼓应官去，走马兰台类断蓬。
闻道阊门萼绿华，昔年相望抵天涯。
岂知一夜秦楼客，偷看吴王苑内花。
539.0104 【汉宫词】李商隐
青雀西飞竟未回，君王长在集灵台。
侍臣最有相如渴，不赐金茎露一杯。
539.0105 【无题四首】李商隐
来是空言去绝踪，月斜楼上五更钟。梦为远别啼难唤，
书被催成墨未浓。蜡照半笼金翡翠，麝熏微度绣芙蓉。
刘郎已恨蓬山远，更隔蓬山一万重。
飒飒东风细雨来，芙蓉塘外有轻雷。金蟾啮锁烧香入，
玉虎牵丝汲井回。贾氏窥帘韩掾少，宓妃留枕魏王才。
春心莫共花争发，一寸相思一寸灰。
含情春晼晚，暂见夜阑干。楼响将登怯，帘烘欲过难。
多羞钗上燕，真愧镜中鸾。归去横塘晓，华星送宝鞍。
何处哀筝随急管，樱花永巷垂杨岸。东家老女嫁不售，
白日当天三月半。溧阳公主年十四，清明暖后同墙看。
归来展转到五更，梁间燕子闻长叹。
539.0106 【赴职梓潼留别畏之员外同年】李商隐
佳兆联翩遇凤凰，雕文羽帐紫金床。桂花香处同高第，
柿叶翻时独悼亡。乌鹊失栖长不定，鸳鸯何事自相将。
京华庸蜀三千里，送到咸阳见夕阳。
539.0107 【桂林路中作】李商隐
地暖无秋色，江晴有暮晖。空馀蝉嘒嘒，犹向客依依。
村小犬相护，沙平僧独归。欲成西北望，又见鹧鸪飞。
539.0108 【无题】李商隐
照梁初有情，出水旧知名。裙衩芙蓉小，钗茸翡翠轻。
锦长书郑重，眉细恨分明。莫近弹棋局，中心最不平。
539.0109 【蝶三首】李商隐
初来小苑中，稍与琐闱通。远恐芳尘断，轻忧艳雪融。
只知防皓露，不觉逆尖风。回首双飞燕，乘时入绮栊。
长眉画了绣帘开，碧玉行收白玉台。
为问翠钗钗上凤，不知香颈为谁回。
寿阳公主嫁时妆，八字宫眉捧额黄。
见我佯羞频照影，不知身属冶游郎。
539.0110 【无题二首】李商隐
八岁偷照镜，长眉已能画。十岁去踏青，芙蓉作裙衩。
十二学弹筝，银甲不曾卸。十四藏六亲，悬知犹未嫁。
十五泣春风，背面秋千下。
幽人不倦赏，秋暑贵招邀。竹碧转怅望，池清尤寂寥。
露花终裛湿，风蝶强娇饶。此地如携手，兼君不自聊。
539.0111 【王十二兄与畏之员外相访见招小饮…以悼亡日近不去因寄】李商隐
谢傅门庭旧末行，今朝歌管属檀郎。更无人处帘垂地，
欲拂尘时簟竟床。嵇氏幼男犹可悯，左家娇女岂能忘。
秋霖腹疾俱难遣，万里西风夜正长。
539.0112 【隋宫（一云隋堤）】李商隐
乘兴南游不戒严，九重谁省谏书函。
春风举国裁宫锦，半作障泥半作帆。
539.0113 【落花】李商隐
高阁客竟去，小园花乱飞。参差连曲陌，迢递送斜晖。
肠断未忍扫，眼穿仍欲归。芳心向春尽，所得是沾衣。
539.0114 【月】李商隐
池上与桥边，难忘复可怜。帘开最明夜，簟卷已凉天。
流处水花急，吐时云叶鲜。姮娥无粉黛，只是逞婵娟。
539.0115 【赠宗鲁筇竹杖】李商隐
大夏资轻策，全溪赠所思。静怜穿树远，滑想过苔迟。
鹤怨朝还望，僧闲暮有期。风流真底事，常欲傍清羸。
539.0116 【垂柳】李商隐
娉婷小苑中，婀娜曲池东。朝佩皆垂地，仙衣尽带风。
七贤宁占竹，三品且饶松。肠断灵和殿，先皇玉座空。
539.0117 【曲池】李商隐
日下繁香不自持，月中流艳与谁期。迎忧急鼓疏钟断，
分隔休灯灭烛时。张盖欲判江滟滟，回头更望柳丝丝。
从来此地黄昏散，未信河梁是别离。
539.0118 【代应二首】李商隐
沟水分流西复东，九秋霜月五更风。
离鸾别凤今何在，十二玉楼空更空。
昨夜双钩败，今朝百草输。关西狂小吏，惟喝绕床卢。
539.0119 【席上作】李商隐
淡云轻雨拂高唐，玉殿秋来夜正长。
料得也应怜宋玉，一生惟事楚襄王。
539.0120 【访隐者不遇成二绝】李商隐
秋水悠悠浸墅扉，梦中来数觉来稀。
玄蝉去尽叶黄落，一树冬青人未归。
城郭休过识者稀，哀猿啼处有柴扉。
沧江白日樵渔路，日暮归来雨满衣。
539.0121 【破镜】李商隐
玉匣清光不复持，菱花散乱月轮亏。
秦台一照山鸡后，便是孤鸾罢舞时。
539.0122 【无题】李商隐
紫府仙人号宝灯，云浆未饮结成冰。
如何雪月交光夜，更在瑶台十二层。
539.0123 【赠庾十二朱版】李商隐
固漆投胶不可开，赠君珍重抵琼瑰。
君王晓坐金銮殿，只待相如草诏来。
539.0124 【李花】李商隐
李径独来数，愁情相与悬。自明无月夜，强笑欲风天。
减粉与园箨，分香沾渚莲。徐妃久已嫁，犹自玉为钿。
539.0125 【柳】李商隐
曾逐东风拂舞筵，乐游春苑断肠天。
如何肯到清秋日，已带斜阳又带蝉。
539.0126 【三月十日流杯亭】李商隐
身属中军少得归，木兰花尽失春期。
偷随柳絮到城外，行过水西闻子规。
539.0127 【过招国李家南园二首】李商隐
潘岳无妻客为愁，新人来坐旧妆楼。
春风犹自疑联句，雪絮相和飞不休。
长亭岁尽雪如波，此去秦关路几多。
惟有梦中相近分，卧来无睡欲如何。
539.0128 【留赠畏之】李商隐
清时无事奏明光，不遣当关报早霜。中禁词臣寻引领，
左川归客自回肠。郎君下笔惊鹦鹉，侍女吹笙弄凤凰。
空寄大罗天上事，众仙同日咏霓裳。
待得郎来月已低，寒暄不道醉如泥。
五更又欲向何处，骑马出门乌夜啼。
户外重阴黯不开，含羞迎夜复临台。
潇湘浪上有烟景，安得好风吹汝来。
539.0129 【为有】李商隐
为有云屏无限娇，凤城寒尽怕春宵。
无端嫁得金龟婿，辜负香衾事早朝。
539.0130 【无题】李商隐
相见时难别亦难，东风无力百花残。春蚕到死丝方尽，
蜡炬成灰泪始干。晓镜但愁云鬓改，夜吟应觉月光寒。
蓬山此去无多路，青鸟殷勤为探看。
539.0131 【碧城三首】李商隐
碧城十二曲阑干，犀辟尘埃玉辟寒。阆苑有书多附鹤，
女床无树不栖鸾。星沈海底当窗见，雨过河源隔座看。
若是晓珠明又定，一生长对水晶盘。
对影闻声已可怜，玉池荷叶正田田。不逢萧史休回首，
莫见洪崖又拍肩。紫凤放娇衔楚佩，赤鳞狂舞拨湘弦。
鄂君怅望舟中夜，绣被焚香独自眠。
七夕来时先有期，洞房帘箔至今垂。玉轮顾兔初生魄，
铁网珊瑚未有枝。检与神方教驻景，收将凤纸写相思。
武皇内传分明在，莫道人间总不知。
539.0132 【对雪二首】李商隐
寒气先侵玉女扉，清光旋透省郎闱。梅花大庾岭头发，
柳絮章台街里飞。欲舞定随曹植马，有情应湿谢庄衣。
龙山万里无多远，留待行人二月归。
旋扑珠帘过粉墙，轻于柳絮重于霜。已随江令夸琼树，
又入卢家妒玉堂。侵夜可能争桂魄，忍寒应欲试梅妆。
关河冻合东西路，肠断斑骓送陆郎。
539.0133 【蜂】李商隐
小苑华池烂熳通，后门前槛思无穷。宓妃腰细才胜露，
赵后身轻欲倚风。红壁寂寥崖蜜尽，碧帘迢递雾巢空。
青陵粉蝶休离恨，长定相逢二月中。
539.0134 【公子】李商隐
外戚封侯自有恩，平明通籍九华门。
金唐公主年应小，二十君王未许婚。
539.0135 【赋得鸡】李商隐
稻粱犹足活诸雏，妒敌专场好自娱。
可要五更惊晓梦，不辞风雪为阳乌。
539.0136 【明神】李商隐
明神司过岂令冤，暗室由来有祸门。
莫为无人欺一物，他时须虑石能言。
539.0137 【辛未七夕】李商隐
恐是仙家好别离，故教迢递作佳期。由来碧落银河畔，
可要金风玉露时。清漏渐移相望久，微云未接过来迟。
岂能无意酬乌鹊，惟与蜘蛛乞巧丝。
539.0138 【壬申七夕】李商隐
已驾七香车，心心待晓霞。风轻惟响珮，日薄不嫣花。
桂嫩传香远，榆高送影斜。成都过卜肆，曾妒识灵槎。
539.0139 【壬申闰秋题赠乌鹊】李商隐
绕树无依月正高，邺城新泪溅云袍。
几年始得逢秋闰，两度填河莫告劳。
539.0140 【端居】李商隐
远书归梦两悠悠，只有空床敌素秋。
阶下青苔与红树，雨中寥落月中愁。
539.0141 【夜半】李商隐
三更三点万家眠，露欲为霜月堕烟。
斗鼠上堂蝙蝠出，玉琴时动倚窗弦。
539.0142 【玉山】李商隐
玉山高与阆风齐，玉水清流不贮泥。何处更求回日驭，
此中兼有上天梯。珠容百斛龙休睡，桐拂千寻凤要栖。
闻道神仙有才子，赤箫吹罢好相携。
539.0143 【张恶子庙】李商隐
下马捧椒浆，迎神白玉堂。如何铁如意，独自与姚苌。
539.0144 【雨】李商隐
摵摵度瓜园，依依傍竹轩。秋池不自冷，风叶共成喧。
窗迥有时见，檐高相续翻。侵宵送书雁，应为稻粱恩。
539.0145 【菊】李商隐
暗暗淡淡紫，融融冶冶黄。陶令篱边色，罗含宅里香。
几时禁重露，实是怯残阳。愿泛金鹦鹉，升君白玉堂。
539.0146 【牡丹】李商隐
锦帏初卷卫夫人，绣被犹堆越鄂君。垂手乱翻雕玉佩，
招腰争舞郁金裙。石家蜡烛何曾剪，荀令香炉可待熏。
我是梦中传彩笔，欲书花叶寄朝云。
539.0147 【北楼】李商隐
春物岂相干，人生只强欢。花犹曾敛夕，酒竟不知寒。
异域东风湿，中华上象宽。此楼堪北望，轻命倚危栏。
539.0148 【拟沈下贤】李商隐
千二百轻鸾，春衫瘦著宽。倚风行稍急，含雪语应寒。
带火遗金斗，兼珠碎玉盘。河阳看花过，曾不问潘安。
539.0149 【蝶】李商隐
飞来绣户阴，穿过画楼深。重傅秦台粉，轻涂汉殿金。
相兼惟柳絮，所得是花心。可要凌孤客，邀为子夜吟。
539.0150 【饮席代官妓赠两从事】李商隐
新人桥上著春衫，旧主江边侧帽檐。
愿得化为红绶带，许教双凤一时衔。
539.0151 【代魏宫私赠】李商隐
来时西馆阻佳期，去后漳河隔梦思。
知有宓妃无限意，春松秋菊可同时。
539.0152 【代元城吴令暗为答】李商隐
背阙归藩路欲分，水边风日半西曛。
荆王枕上原无梦，莫枉阳台一片云。
539.0153 【牡丹】李商隐
压径复缘沟，当窗又映楼。终销一国破，不啻万金求。
鸾凤戏三岛，神仙居十洲。应怜萱草淡，却得号忘忧。
539.0154 【百果嘲樱桃】李商隐
珠实虽先熟，琼莩纵早开。流莺犹故在，争得讳含来。
539.0155 【樱桃答】李商隐
众果莫相诮，天生名品高。何因古乐府，惟有郑樱桃。
539.0156 【晓坐（一云后閤）】李商隐
后閤罢朝眠，前墀思黯然。梅应未假雪，柳自不胜烟。
泪续浅深绠，肠危高下弦。红颜无定所，得失在当年。
539.0157 【咏史】李商隐
北湖南埭水漫漫，一片降旗百尺竿。
三百年间同晓梦，钟山何处有龙盘。
539.0158 【一片】李商隐
一片非烟隔九枝，蓬峦仙仗俨云旗。天泉水暖龙吟细，
露畹春多凤舞迟。榆荚散来星斗转，桂花寻去月轮移。
人间桑海朝朝变，莫遣佳期更后期。
539.0159 【日射】李商隐
日射纱窗风撼扉，香罗拭手春事违。
回廊四合掩寂寞，碧鹦鹉对红蔷薇。
539.0160 【题鹅】李商隐
眠沙卧水自成群，曲岸残阳极浦云。
那解将心怜孔翠，羁雌长共故雄分。
539.0161 【华清宫】李商隐
朝元阁迥羽衣新，首按昭阳第一人。
当日不来高处舞，可能天下有胡尘。
539.0162 【梓潼望长卿山至巴西复怀谯秀】李商隐
梓潼不见马相如，更欲南行问酒垆。
行到巴西觅谯秀，巴西惟是有寒芜。
539.0163 【齐宫词】李商隐
永寿兵来夜不扃，金莲无复印中庭。
梁台歌管三更罢，犹自风摇九子铃。
539.0164 【十一月中旬至扶风界见梅花】李商隐
匝路亭亭艳，非时裛裛香。素娥惟与月，青女不饶霜。
赠远虚盈手，伤离适断肠。为谁成早秀，不待作年芳。
539.0165 【青陵台】李商隐
青陵台畔日光斜，万古贞魂倚暮霞。
莫讶韩凭为蛱蝶，等闲飞上别枝花。
539.0166 【东还】李商隐
自有仙才自不知，十年长梦采华芝。
秋风动地黄云暮，归去嵩阳寻旧师。
539.0167 【酬崔八早梅有赠兼示之作】李商隐
知访寒梅过野塘，久留金勒为回肠。谢郎衣袖初翻雪，
荀令熏炉更换香。何处拂胸资蝶粉，几时涂额藉蜂黄。
维摩一室虽多病，亦要天花作道场。
539.0168 【春风】李商隐
春风虽自好，春物太昌昌。若教春有意，惟遣一枝芳。
我意殊春意，先春已断肠。
539.0169 【蜀桐】李商隐
玉垒高桐拂玉绳，上含非雾下含冰。
枉教紫凤无栖处，斫作秋琴弹坏陵。
539.0170 【汉宫】李商隐
通灵夜醮达清晨，承露盘晞甲帐春。
王母不来方朔去，更须重见李夫人。
539.0171 【判春】李商隐
一桃复一李，井上占年芳。笑处如临镜，窥时不隐墙。
敢言西子短，谁觉宓妃长。珠玉终相类，同名作夜光。
539.0172 【促漏】李商隐
促漏遥钟动静闻，报章重叠杳难分。舞鸾镜匣收残黛，
睡鸭香炉换夕熏。归去定知还向月，梦来何处更为云。
南塘渐暖蒲堪结，两两鸳鸯护水纹。
539.0173 【江东】李商隐
惊鱼拨剌燕翩翾，独自江东上钓船。
今日春光太漂荡，谢家轻絮沈郎钱。
539.0174 【读任彦升碑】李商隐
任昉当年有美名，可怜才调最纵横。
梁台初建应惆怅，不得萧公作骑兵。
539.0175 【荷花】李商隐
都无色可并，不奈此香何。瑶席乘凉设，金羁落晚过。
回衾灯照绮，渡袜水沾罗。预想前秋别，离居梦棹歌。
539.0176 【五松驿】李商隐
独下长亭念过秦，五松不见见舆薪。
只应既斩斯高后，寻被樵人用斧斤。
539.0177 【灞岸】李商隐
山东今岁点行频，几处冤魂哭虏尘。
灞水桥边倚华表，平时二月有东巡。
539.0178 【送臻师二首】李商隐
昔去灵山非拂席，今来沧海欲求珠。
楞伽顶上清凉地，善眼仙人忆我无。
苦海迷途去未因，东方过此几微尘。
何当百亿莲花上，一一莲花见佛身。
539.0179 【七夕】李商隐
鸾扇斜分凤幄开，星桥横过鹊飞回。
争将世上无期别，换得年年一度来。
539.0180 【谢先辈防记念拙诗甚多，异日偶有此寄】李商隐
晓用云添句，寒将雪命篇。良辰多自感，作者岂皆然。
熟寝初同鹤，含嘶欲并蝉。题时长不展，得处定应偏。
南浦无穷树，西楼不住烟。改成人寂寂，寄与路绵绵。
星势寒垂地，河声晓上天。夫君自有恨，聊借此中传。
539.0181 【马嵬二首】李商隐
冀马燕犀动地来，自埋红粉自成灰。
君王若道能倾国，玉辇何由过马嵬。
海外徒闻更九州，他生未卜此生休。空闻虎旅传宵柝，
无复鸡人报晓筹。此日六军同驻马，当时七夕笑牵牛。
如何四纪为天子，不及卢家有莫愁。
539.0182 【可叹】李商隐
幸会东城宴未回，年华忧共水相催。梁家宅里秦宫入，
赵后楼中赤凤来。冰簟且眠金镂枕，琼筵不醉玉交杯。
宓妃愁坐芝田馆，用尽陈王八斗才。
539.0183 【望喜驿别嘉陵江水二绝】李商隐
嘉陵江水此东流，望喜楼中忆阆州。
若到阆中还赴海，阆州应更有高楼。
千里嘉陵江水色，含烟带月碧于蓝。
今朝相送东流后，犹自驱车更向南。
539.0184 【别薛岩宾】李商隐
曙爽行将拂，晨清坐欲凌。别离真不那，风物正相仍。
漫水任谁照，衰花浅自矜。还将两袖泪，同向一窗灯。
桂树乖真隐，芸香是小惩。清规无以况，且用玉壶冰。
539.0185 【富平少侯】李商隐
七国三边未到忧，十三身袭富平侯。不收金弹抛林外，
却惜银床在井头。彩树转灯珠错落，绣檀回枕玉雕锼。
当关不报侵晨客，新得佳人字莫愁。
539.0186 【肠】李商隐
有怀非惜恨，不奈寸肠何。即席回弥久，前时断固多。
热应翻急烧，冷欲彻微波。隔树澌澌雨，通池点点荷。
倦程山向背，望国阙嵯峨。故念飞书及，新欢借梦过。
染筠休伴泪，绕雪莫追歌。拟问阳台事，年深楚语讹。
539.0187 【赠宇文中丞】李商隐
欲构中天正急材，自缘烟水恋平台。
人间只有嵇延祖，最望山公启事来。
539.0188 【晓起】李商隐
拟杯当晓起，呵镜可微寒。隔箔山樱熟，褰帷桂烛残。
书长为报晚，梦好更寻难。影响输双蝶，偏过旧畹兰。
539.0189 【闺情】李商隐
红露花房白蜜脾，黄蜂紫蝶两参差。
春窗一觉风流梦，却是同袍不得知。
539.0190 【月夕】李商隐
草下阴虫叶上霜，朱栏迢递压湖光。
兔寒蟾冷桂花白，此夜姮娥应断肠。
539.0191 【杏花】李商隐
上国昔相值，亭亭如欲言。异乡今暂赏，眽眽岂无恩。
援少风多力，墙高月有痕。为含无限意，遂对不胜繁。
仙子玉京路，主人金谷园。几时辞碧落，谁伴过黄昏。
镜拂铅华腻，炉藏桂烬温。终应催竹叶，先拟咏桃根。
莫学啼成血，从教梦寄魂。吴王采香径，失路入烟村。
539.0192 【灯】李商隐
皎洁终无倦，煎熬亦自求。花时随酒远，雨后背窗休。
冷暗黄茅驿，暄明紫桂楼。锦囊名画掩，玉局败棋收。
何处无佳梦，谁人不隐忧。影随帘押转，光信簟文流。
客自胜潘岳，侬今定莫愁。固应留半焰，回照下帏羞。
539.0193 【清河】李商隐
舟小回仍数，楼危凭亦频。燕来从及社，蝶舞太侵晨。
绛雪除烦后，霜梅取味新。年华无一事，只是自伤春。
539.0194 【袜】李商隐
尝闻宓妃袜，渡水欲生尘。好借常娥著，清秋踏月轮。
539.0195 【追代卢家人嘲堂内】李商隐
道却横波字，人前莫谩羞。只应同楚水，长短入淮流。
539.0196 【代应】李商隐
本来银汉是红墙，隔得卢家白玉堂。
谁与王昌报消息，尽知三十六鸳鸯。
539.0197 【离亭赋得折杨柳二首（乐府诗题作杨柳枝）】李商隐
暂凭樽酒送无憀，莫损愁眉与细腰。
人世死前惟有别，春风争拟惜长条。
含烟惹雾每依依，万绪千条拂落晖。
为报行人休尽折，半留相送半迎归。
539.0198 【寄永道士】李商隐
共上云山独下迟，阳台白道细如丝。
君今并倚三珠树，不记人间落叶时。
539.0199 【华州周大夫宴席】李商隐
郡斋何用酒如泉，饮德先时已醉眠。
若共门人推礼分，戴崇争得及彭宣。
539.0200 【荆山】李商隐
压河连华势孱颜，鸟没云归一望间。
杨仆移关三百里，可能全是为荆山。
539.0201 【次陕州先寄源从事】李商隐
离思羁愁日欲晡，东周西雍此分涂。
回銮佛寺高多少，望尽黄河一曲无。
539.0202 【过郑广文旧居（郑虔）】李商隐
宋玉平生恨有馀，远循三楚吊三闾。
可怜留著临江宅，异代应教庾信居。
539.0203 【东下三旬苦于风土马上戏作】李商隐
路绕函关东复东，身骑征马逐惊蓬。
天池辽阔谁相待，日日虚乘九万风。
539.0204 【莫愁】李商隐
雪中梅下与谁期，梅雪相兼一万枝。
若是石城无艇子，莫愁还自有愁时。
539.0205 【梦令狐学士】李商隐
山驿荒凉白竹扉，残灯向晓梦清晖。
右银台路雪三尺，凤诏裁成当直归。
539.0206 【涉洛川】李商隐
通谷阳林不见人，我来遗恨古时春。
宓妃漫结无穷恨，不为君王杀灌均。
539.0207 【有感】李商隐
中路因循我所长，古来才命两相妨。
劝君莫强安蛇足，一盏芳醪不得尝。
539.0208 【宫妓】李商隐
珠箔轻明拂玉墀，披香新殿斗腰支。
不须看尽鱼龙戏，终遣君王怒偃师。
539.0209 【宫辞】李商隐
君恩如水向东流，得宠忧移失宠愁。
莫向尊前奏花落，凉风只在殿西头。
539.0210 【代赠二首】李商隐
楼上黄昏欲望休，玉梯横绝月中钩。
芭蕉不展丁香结，同向春风各自愁。
东南日出照高楼，楼上离人唱石州。
总把春山扫眉黛，不知供得几多愁。
539.0211 【楚吟】李商隐
山上离宫宫上楼，楼前宫畔暮江流。
楚天长短黄昏雨，宋玉无愁亦自愁。
539.0212 【瑶池】李商隐
瑶池阿母绮窗开，黄竹歌声动地哀。
八骏日行三万里，穆王何事不重来。
539.0213 【柳】李商隐
为有桥边拂面香，何曾自敢占流光。
后庭玉树承恩泽，不信年华有断肠。
539.0214 【寄在朝郑曹独孤李四同年】李商隐
昔岁陪游旧迹多，风光今日两蹉跎。
不因醉本兰亭在，兼忘当年旧永和。
