第053卷 宋之問
53.01 【奉和晦日幸昆明池應制】宋之問
春豫靈池會，滄波帳殿開。舟凌石鯨度，槎拂鬥牛回。
節晦蓂全落，春遲柳暗催。象溟看浴景，燒劫辨沉灰。
鎬飲周文樂，汾歌漢武才。不愁明月盡，自有夜珠來。
53.02 【奉和幸大薦福寺】宋之問
香剎中天起，宸遊滿路輝。乘龍太子去，駕象法王歸。
殿飾金人影，窗搖玉女扉。稍迷新草木，遍識舊庭闈。
水入禪心定，雲從寶思飛。欲知皇劫遠，初拂六銖衣。
53.03 【奉和幸三會寺應制】宋之問
六飛回玉輦，雙樹謁金仙。瑞鳥呈書字，神龍吐浴泉。
淨心遙證果，睿想獨超禪。塔湧香花地，山圍日月天。
梵音迎漏徹，空樂倚雲懸。今日登仁壽，長看法鏡圓。
53.04 【奉和薦福寺應制】宋之問
梵筵光聖邸，遊豫覽宏規。不改靈光殿，因開功德池。
蓮生新步葉，桂長昔攀枝。湧塔庭中見，飛樓海上移。
聞韶三月幸，觀象七星危。欲識龍歸處，朝朝雲氣隨。
53.05 【奉和幸神皋亭應制】宋之問
清蹕喧黃道，乘輿降紫宸。霜戈凝曉日，雲管發陽春。
臺古全疑漢，林餘半識秦。宴酣詩布澤，節改令行仁。
昔恃山河險，今依道德淳。多慚獻嘉頌，空累屬車塵。
53.06 【奉和幸長安故城未央宮應制】宋之問
漢王未息戰，蕭相乃營宮。壯麗一朝盡，威靈千載空。
皇明悵前跡，置酒宴羣公。寒輕彩仗外，春發幔城中。
樂思回斜日，歌詞繼大風。今朝天子貴，不假叔孫通。
53.07 【奉和幸韋嗣立山莊侍宴應制（一作李乂詩）】宋之問
樞掖調梅暇，林園藝槿初。入朝榮劍履，退食偶琴書。
地隱東巖室，天回北斗車。旌門臨窈窕，輦道屬扶疏。
雲罕明丹壑，霜笳徹紫虛。水疑投石處，溪似釣璜餘。
帝澤頒卮酒，人歡頌里閭。一承黃竹詠，長奉白茅居。
53.08 【扈從登封告成頌應制】宋之問
御路回中嶽，天營接下都。百靈無後至，萬國競前驅。
文衛嚴清蹕，幽仙讀寶符。貝花明漢果，芝草入堯廚。
濟濟衣冠會，喧喧夷夏俱。宗禋仰神理，刊木望川途。
撫己貧非病，時來本不愚。願陪丹鳳輦，率舞白雲衢。
53.09 【宴安樂公主宅得空字】宋之問
英藩築外館，愛主出王宮。賓至星槎落，仙來月宇空。
玳梁翻賀燕，金埒倚晴虹。簫奏秦臺裏，書開魯壁中。
短歌能駐日，豔舞欲嬌風。聞有淹留處，山阿滿桂叢。
53.010 【春日鄭協律山亭陪宴餞鄭卿同用樓字】宋之問
潘園枕郊郭，愛客坐相求。尊酒東城外，驂騑南陌頭。
池平分洛水，林缺見嵩丘。暗竹侵山徑，垂楊拂妓樓。
彩雲歌處斷，遲日舞前留。此地何年別，蘭芳空自幽。
53.011 【和姚給事寓直之作】宋之問
清論滿朝陽，高才拜夕郎。還從避馬路，來接珥貂行。
寵就黃扉日，威回白簡霜。柏臺遷鳥茂，蘭署得人芳。
禁靜鍾初徹，更疏漏漸長。曉河低武庫，流火度文昌。
寓直恩徽重，乘秋藻翰揚。暗投空欲報，下調不成章。
53.012 【和庫部李員外秋夜寓直之作】宋之問
相庭貽慶遠，才子拜郎初。起草徯仙閣，焚香臥直廬。
更深河欲斷，節勁柳偏疏。氣耿凌雲筆，心搖待漏車。
叨榮廁儔侶，省己恧空虛。徒斐陽春和，難參麗曲餘。
53.013 【酬李丹徒見贈之作】宋之問
鎮吳稱奧裏，試劇仰通才。近挹人披霧，遙聞境震雷。
一朝逢解榻，累日共銜杯。連轡登山盡，浮舟望海回。
以予慚拙宦，期子遇良媒。贈曲南鳧斷，征途北雁催。
更憐江上月，還入鏡中開。
53.014 【使過襄陽登鳳林寺閣】宋之問
香閣臨清漢，丹梯隱翠微。林篁天際密，人世谷中違。
苔石銜仙洞，蓮舟泊釣磯。山雲浮棟起，江雨入庭飛。
信美雖南國，嚴程限北歸。幽尋不可再，留步惜芳菲。
53.015 【宋公宅送寧諫議】宋之問
宋公爰創宅，庾氏更誅茅。間出人三秀，平臨楚四郊。
漢臣來絳節，荊牧動金鐃。尊溢宜城酒，笙裁曲沃匏。
露荷秋變節，風柳夕鳴梢。一散陽臺雨，方隨越鳥巢。
53.016 【送合宮蘇明府頲】宋之問
鉉府誕英規，公才天下知。謂乘羔雁族，繼入鳳凰池。
赤縣求人隱，青門起路岐。翟回車少別，鳧化舄遙馳。
神哭周南境，童歌渭北垂。賢哉荀奉倩，袞職佇來儀。
53.017 【送楊六望赴金水】宋之問
借問梁山道，嶔岑幾萬重。遙州刀作字，絕壁劍爲峯。
惜別路窮此，留歡意不從。憂來生白髮，時晚愛青松。
勿以西南遠，夷歌寢盛容。臺階有高位，寧復久臨邛。
53.018 【下桂江龍目灘】宋之問
停午出灘險，輕舟容易前。峯攢入雲樹，崖噴落江泉。
巨石潛山怪，深篁隱洞仙。鳥遊溪寂寂，猿嘯嶺娟娟。
揮袂日凡幾，我行途已千。暝投蒼梧郡，愁枕白雲眠。
53.019 【入瀧州江】宋之問
孤舟泛盈盈，江流日縱橫。夜雜蛟螭寢，晨披瘴癘行。
潭蒸水沫起，山熱火雲生。猿躩時能嘯，鳶飛莫敢鳴。
海窮南徼盡，鄉遠北魂驚。泣向文身國，悲看鑿齒氓。
地偏多育蠱，風惡好相鯨。餘本巖棲客，悠哉慕玉京。
厚恩嘗願答，薄宦不祈成。違隱乖求志，披荒爲近名。
鏡愁玄發改，心負紫芝榮。運啓中興歷，時逢外域清。
只應保忠信，延促付神明。
53.020 【始安秋日】宋之問
桂林風景異，秋似洛陽春。晚霽江天好，分明愁殺人。
捲雲山【角戢】々，碎石水磷磷。世業事黃老，妙年孤隱淪。
歸歟臥滄海，何物貴吾身。
53.021 【桂州黃潭舜祠】宋之問
虞世巡百越，相傳葬九疑。精靈遊此地，祠樹日光輝。
禋祭忽羣望，丹青圖二妃。神來獸率舞，仙去鳳還飛。
日暝山氣落，江空潭靄微。帝鄉三萬裏，乘彼白雲歸。
53.022 【登粵王臺】宋之問
江上粵王臺，登高望幾回。南溟天外合，北戶日邊開。
地溼煙嘗起，山晴雨半來。冬花采盧橘，夏果摘楊梅。
跡類虞翻枉，人非賈誼才。歸心不可見，白髮重相催。
53.023 【早發始興江口至虛氏村作】宋之問
候曉逾閩嶠，乘春望越臺。宿雲鵬際落，殘月蚌中開。
薜荔搖青氣，桄榔翳碧苔。桂香多露裛，石響細泉回。
抱葉玄猿嘯，銜花翡翠來。南中雖可悅，北思日悠哉。
鬒髮俄成素，丹心已作灰。何當首歸路，行剪故園萊。
53.024 【發藤州】宋之問
朝夕苦遄征，孤魂長自驚。泛舟依雁渚，投館聽猿鳴。
石發緣溪蔓，林衣掃地輕。雲峯刻不似，苔蘚畫難成。
露裛千花氣，泉和萬籟聲。攀幽紅處歇，躋險綠中行。
戀切芝蘭砌，悲纏松柏塋。丹心江北死，白髮嶺南生。
魑魅天邊國，窮愁海上城。勞歌意無限，今日爲誰明。
53.025 【遊稱心寺】宋之問
釋事懷三隱，清襟謁四禪。江鳴潮未落，林曉日初懸。
寶葉交香雨，金沙吐細泉。望諧舟客趣，思發海人煙。
顧櫪仍留馬，乘杯久棄船。未憂龜負嶽，且識鳥耘田。
理契都無象，心冥不寄筌。安期庶可揖，天地得齊年。
53.026 【遊法華寺】宋之問
高岫擬耆闍，真乘引妙車。空中結樓殿，意表出雲霞。
後果纏三足，前因感六牙。宴林薰寶樹，水溜滴金沙。
寒谷梅猶淺，溫庭橘未華。臺香紅藥亂，塔影綠篁遮。
果漸輪王族，緣超梵帝家。晨行踏忍草，夜誦得靈花。
江郡將何匹，天都亦未加。朝來沿泛所，應是逐仙槎。
53.027 【夜渡吳松江懷古】宋之問
宿帆震澤口，曉渡松江濆。棹發魚龍氣，舟衝鴻雁羣。
寒潮頓覺滿，暗浦稍將分。氣出海生日，光清湖起雲。
水鄉盡天衛，嘆息爲吳君。謀士伏劍死，至今悲所聞。
53.028 【謁禹廟】宋之問
夏王乘四載，茲地發金符。峻命終不易，報功疇敢渝。
先驅總昌會，後至伏靈誅。玉帛空天下，衣冠照海隅。
旋聞厭黃屋，更道出蒼梧。林表祠轉茂，山阿井詎枯。
舟遷龍負壑，田變鳥芸蕪。舊物森如在，天威肅未殊。
玄夷屆瑤席，玉女侍清都。奕奕扃闈邃，軒軒仗衛趨。
氣青連曙海，雲白洗春湖。猿嘯有時答，禽言常自呼。
靈歆異蒸糈，至樂匪笙竽。茅殿今文襲，梅梁古制無。
運遙日崇麗，業盛答昭蘇。伊昔力雲盡，而今功尚敷。
揆材非美箭，精享愧生芻。郡職昧爲理，邦空寧自誣。
下車霰已積，攝事露行濡。人隱冀多祐，曷唯沾薄軀。
53.029 【遊禹穴回出若邪】宋之問
禹穴今朝到，邪溪此路通。著書聞太史，煉藥有仙翁。
鶴往籠猶掛，龍飛劍已空。石帆搖海上，天鏡落湖中。
水低寒雲白，山邊墜葉紅。歸舟何慮晚，日暮使樵風。
53.030 【靈隱寺】宋之問
鷲嶺鬱岧嶢，龍宮鎖寂寥。樓觀滄海日，門對浙江潮。
桂子月中落，天香雲外飄。捫蘿登塔遠，刳木取泉遙。
霜薄花更發，冰輕葉未凋。夙齡尚遐異，搜對滌煩囂。
待入天台路，看餘度石橋。
53.031 【遊雲門寺】宋之問
維舟探靜域，作禮事尊經。投跡一蕭散，爲心自杳冥。
龕依大禹穴，樓倚少微星。沓嶂圍蘭若，回溪抱竹庭。
覺花塗砌白，甘露洗山青。雁塔鶱金地，虹橋轉翠屏。
人天宵現景，神鬼晝潛形。理勝常虛寂，緣空自感靈。
入禪從鴿繞，說法有龍聽。劫累終期滅，塵躬且未寧。
搖搖不安寐，待月詠巖扃。
53.032 【早發韶州】宋之問
炎徼行應盡，回瞻鄉路遙。珠厓天外郡，銅柱海南標。
日夜清明少，春冬霧雨饒。身經大火熱，顏入瘴江消。
觸影含沙怒，逢人女草搖。露濃看菌溼，風颶覺船飄。
直御魑將魅，寧論鴟與鴞。虞翻思報國，許靖願歸朝。
綠樹秦京道，青雲洛水橋。故園長在目，魂去不須招。
53.033 【早入清遠峽（一作下桂江龍目灘）】宋之問
傳聞峽山好，旭日棹前沂。雨色搖丹嶂，泉聲聒翠微。
兩巖天作帶，萬壑樹披衣。秋菊迎霜序，春藤礙日輝。
翳潭花似織，緣嶺竹成圍。寂歷環沙浦，蔥蘢轉石圻。
露餘江未熱，風落瘴初稀。猿飲排虛上，禽驚掠水飛。
榜童夷唱合，樵女越吟歸。良候斯爲美，邊愁自有違。
誰言望鄉國，流涕失芳菲。
53.034 【發端州初入西江】宋之問
問我將何去，清晨溯越溪。翠微懸宿雨，丹壑飲晴霓。
樹影捎雲密，藤陰覆水低。潮回出浦駛，洲轉望鄉迷。
人意長懷北，江行日向西。破顏看鵲喜，拭淚聽猿啼。
骨肉初分愛，親朋忽解攜。路遙魂欲斷，身辱理能齊。
疇日三山意，於茲萬緒暌。金陵有仙館，即事尋丹梯。
53.035 【渡漢江】宋之問
嶺外音書斷，經冬復歷春。近鄉情更怯，不敢問來人。
53.036 【嵩山夜還】宋之問
家住嵩山下，好採舊山薇。自省遊泉石，何曾不夜歸。
53.037 【湖中別鑑上人】宋之問
願與道林近，在意逍遙篇。自有靈佳寺，何用沃洲禪。
53.038 【題鑑上人房二首】宋之問
落花雙樹積，芳草一庭春。玩之堪興異，何必見幽人。
晚入應真理，經行尚未回。房中無俗物，林下有青苔。
53.039 【答田徵君】宋之問
山遊杳何處，遲迴伊洛間。歸寢忽成夢，宛在嵩丘山。
53.040 【傷曹娘二首】宋之問
鳳飛樓伎絕，鸞死鏡臺空。獨憐脂粉氣，猶著舞衣中。
河伯憐嬌態，馮夷要姝妓。寄言遊戲人，莫弄黃河水。
53.041 【河陽（一作傷曹娘）】宋之問
昔日河陽縣，氛氳香氣多。曹娘嬌態盡，春樹不堪過。
53.042 【燕巢軍幕】宋之問
非關憐翠幕，不是厭朱樓。故來呈燕頷，報道欲封侯。
53.043 【苑中遇雪應制】宋之問
紫禁仙輿詰旦來，青旂遙倚望春臺。
不知庭霰今朝落，疑是林花昨夜開。
53.044 【送司馬道士遊天台】宋之問
羽客笙歌此地違，離筵數處白雲飛。
蓬萊闕下長相憶，桐柏山頭去不歸。
53.045 【登逍遙樓】宋之問
逍遙樓上望鄉關，綠水泓澄雲霧間。
北去衡陽二千里，無因雁足系書還。
53.046 【奉和春日玩雪應制】宋之問
北闕彤雲掩曙霞，東風吹雪舞山家。
瓊章定少千人和，銀樹長芳六出花。
53.047 【傷曹娘二首】宋之問
可憐冥漠去何之，獨立丰茸無見期。
君看水上芙蓉色，恰似生前歌舞時。
前溪妙舞今應盡，子夜新歌遂不傳。
無復綺羅嬌白日，直將珠玉閉黃泉。
53.048 【郡宅中齋】宋之問
郡宅枕層嶺，春湖繞芳甸。雲甍出萬家，臥覽皆已遍。
漁商汗成雨，廨邑明若練。越俗鏡中行，夏祠雲表見。
茲都信盤鬱，英遠常棲眄。王子事黃老，獨樂恣遊衍。
謝公念蒼生，同憂感推薦。靈越多秀士，運闊無由面。
神理翳青山，風流滿黃卷。揆予謬承獎，自昔從纓弁。
瑤水執仙羈，金閨負時選。晨趨博望苑，夜直明光殿。
一朝罷臺閣，萬里違鄉縣。風土足慰心，況悅年芳變。
淮廩佇滋實，沂歌非所羨。訟寢歸四明，齡頹親九轉。
微尚本江海，少留豈交戰。唯餘後凋色，竊比東南箭。
53.049 【稱心寺】宋之問
步陟招提宮，北極山海觀。千巖遞縈繞，萬壑殊悠漫。
喬木轉夕陽，文軒劃清渙。泄雲多表裏，驚潮每昏旦。
問予金門客，何事滄洲畔。謬以三署資，來刺百城半。
人隱尚未弭，歲華豈兼玩。東山桂枝芳，明發坐盈嘆。
53.050 【新年作】宋之問
鄉心新歲切，天畔獨潸然。老至居人下，春歸在客先。
嶺猿同旦暮，江柳共風煙。已似長沙傅，從今又幾年。
53.051 【剪綵】宋之問
駐想持金錯，居然作管灰。綺羅纖手制，桃李向春開。
拾藻蜂初泊，銜花鳥未回。不言將巧笑，翻逐美人來。
53.052 【七夕】宋之問
傳道仙星媛，年年會水隅。停梭借蟋蟀，留巧付蜘蛛。
去晝從雲請，歸輪佇日輸。莫言相見闊，天上日應殊。
53.053 【桂州陪王都督晦日宴逍遙樓】宋之問
晦節高樓望，山川一半春。意隨蓂葉盡，愁共柳條新。
投刺登龍日，開懷納鳥晨。兀然心似醉，不覺有吾身。
53.054 【和趙員外桂陽橋遇佳人】宋之問
江雨朝飛浥細塵，陽橋花柳不勝春。金鞍白馬來從趙，
玉面紅妝本姓秦。妒女猶憐鏡中發，侍兒堪感路傍人。
盪舟爲樂非吾事，自嘆空閨夢寐頻。
53.055 【函谷關】宋之問
至人□□識仙風，瑞靄丹光遠鬱蔥。靈蹟才辭周柱下，
祥氛已入函關中。不從紫氣臺端候，何得青華觀裏逢。
欲訪乘牛求寶籙，願隨鶴駕遍瑤空。
53.056 【詠省壁畫鶴】宋之問
粉壁圖仙鶴，昂藏真氣多。鶱飛竟不去，當是戀恩波。
53.057 【廣州朱長史座觀妓】宋之問
歌舞須連夜，神仙莫放歸。參差隨暮雨，前路溼人衣。
53.058 【謁二妃廟】宋之問
還以金屋貴，留茲寶席尊。江鳧嘯風雨，山鬼泣朝昏。
53.059 【贈嚴侍御】宋之問
受脤清邊服，乘驄歷塞塵。當聞漢雪恥，羞共虜和親。
53.060 【在荊州重赴嶺南】宋之問
夢澤三秋日，蒼梧一片雲。還將鵷鷺羽，重入鷓鴣羣。
53.061 【則天皇后輓歌】宋之問
象物行周禮，衣冠集漢都。誰憐事虞舜，下里泣蒼梧。
53.062 【鄧國太夫人輓歌】宋之問
鸞死鉛妝歇，人亡錦字空。悲端若能減，渭水亦應窮。
53.063 【楊將軍輓歌】宋之問
亭寒照苦月，隴暗積愁雲。今日山門樹，何處有將軍。
