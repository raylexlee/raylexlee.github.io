第076卷 徐彥伯
76.01 【儀坤廟樂章·永和】徐彥伯
猗若清廟，肅肅熒熒。國薦嚴祀，坤興淑靈。
有幾在室，有樂在庭。臨茲孝享，百祿惟寧。
76.02 【儀坤廟樂章·金奏】徐彥伯
陰靈效祉，軒曜降精。祥符淑氣，慶集柔明。
瑤俎既列，雕桐發聲。徽猷永遠，比德皇英。
76.03 【擬古三首】徐彥伯
遙裔煙嶼鴻，雙影旦夕同。交翰倚沙月，和鳴弄江風。
𦶜若茂芳序，君子從遠戎。雲生陰海沒，花落春潭空。
紅淚掩促柱，錦衾羅薰籠。自傷瓊草綠，詎惜鉛粉紅。
裂帛附雙燕，爲予向遼東。
讀書三十載，馳騖週六經。儒衣干時主，忠策獻闕廷。
一朝奉休盼，從容廁羣英。束身趨建禮，秉筆坐承明。
廨署相填噎，僚吏紛縱橫。五日休浣時，屠蘇繞玉屏。
橘花覆北沼，桂樹交西榮。樹棲兩鴛鴦，含春向我鳴。
皎潔綺羅豔，便娟絲管清。擾擾天地間，出處各有情。
何必岩石下，枯槁閒此生。
頹光無淹晷，逝水有迅流。綠苔紛易歇，紅顏不再求。
歌笑當及春，無令壯志秋。弱年仕關輔，簃門豁御溝。
敷愉東城際，婉孌南陌頭。荷花嬌綠水，楊葉暖青樓。
中有綺羅人，可憐名莫愁。畫屏繞金膝，珠簾懸玉鉤。
纖指調寶琴，泠泠哀且柔。贈君鴛鴦帶，因以鷫鸘裘。
窗曉吟日坐，閨夕秉燭遊。無作北門客，咄咄懷百憂。
76.04 【贈劉舍人古意】徐彥伯
女牀閟靈鳥，文章世所希。巢君碧梧樹，舞君青瑣闈。
或言鳳池樂，撫翼更西飛。鳳池環禁林，仙閣靄沉沉。
璇題激流日，珠綴綿清陰。郁穆絲言重，熒煌臺座深。
風張丹戺翮，月弄紫庭音。衆彩結不散，孤英跂莫尋。
浩歌在西省，經傳恣潛心。
76.05 【和李適答宋十一入崖口五渡見贈】徐彥伯
聞有獨往客，拂衣捐世心。結欣薄枉渚，撰念縈舊林。
經亙去崖合，冥綿歸壑深。琪樹環碧彩，金潭生翠陰。
沿洄弄沙榜，詭仄眺明岑。夕聞桂裏猿，曉玩松上禽。
雜佩蘊孤袖，瓊敷綴雙襟。我懷滄洲想，懿爾白雲吟。
秉願理方協，存期跡易尋。茲言庶不負，爲報巖中琴。
76.06 【雪】徐彥伯
雪暗窮海雲，灑空紛似露。朔風吹故里，宛轉玉階樹。
孤妾調玉瑟，早寒生錦衿。況君張羅幕，愁坐北庭陰。
76.07 【比干墓】徐彥伯
大位天下寶，維賢國之鎮。殷道微而在，受辛纂頹胤。
山鳴鬼又哭，地裂川亦震。媟黷皆佞諛，虔劉盡英雋。
孤卿帝叔父，特進貞而順。玉牀逾皓潔，銅柱方歊焮。
奉國曆三朝，觀竅明一瞬。季代猖狂主，蓄怒提白刃。
之子彌忠讜，憤然更勇進。撫膺誓隕越，知死故不吝。
已矣竟剖心，哲婦亦同殉。驪龍暴雙骨，太嶽摧孤仞。
周發次商郊，冤骸悲莫殣。鋒劍剿遺孽，報復一何迅。
駐罕歌淑靈，命徒封旅櫬。自爾銜幽酷，于嗟流景駿。
丘墳被宿莽，壇戺緣飛磷。貞觀戒北征，維皇念忠信。
荒墳護草木，刻桷吹煨燼。代遠恩更崇，身頹名益振。
帝詞書樂石，國饌羅芳釁。偉哉烈士圖，奇英千古徇。
76.08 【題東山子李適碑陰二首】徐彥伯
隴嶂縈紫氣，金光赫氛氳。美人含遙靄，桃李芳自薰。
圖高黃鶴羽，寶奪驪龍羣。忽驚薤露曲，掩噎東山雲。
回也實夭折，賈生亦脆促。今復哀若人，危光迅風燭。
夜臺淪清鏡，窮塵埋結綠。何以贈下泉，生芻唯一束。
76.09 【淮亭吟】徐彥伯
貞寂慮兮淮山幽，憐芳若兮攬中洲。崩湍委咽日夜流，
孤客危坐心自愁。矧鶴唳兮風曉，復猿鳴兮霜秋。
熠耀飛兮蟋蟀吟，倚清瑟兮橫涼琴。擷瑤芳兮吊楚水，
弄琪樹兮歌越岑。山碕礒兮隈曲，水涓漣兮洞汨。
金光延起兮驟興沒，青苔竟兮綠蘋歇。
綠蘋歇兮凋朱顏，美人寂歷兮何時閒，
君不見可憐桐柏上，丰茸桂樹花滿山。
76.010 【芳樹】徐彥伯
玉花珍簟上，金縷畫屏開。曉月憐箏柱，春風憶鏡臺。
箏柱春風吹曉月，芳樹落花朝暝歇。稿砧刀頭未有期，
攀條拭淚坐相思。
76.011 【遊禁苑幸臨渭亭遇雪應制】徐彥伯
玉律藏冰候，彤階飛雪時。日寒消不盡，風定舞還遲。
瓊樹留宸矚，璇花入睿詞。懸知穆天子，黃竹謾言詩。
76.012 【奉和送金城公主適西蕃應制】徐彥伯
鳳扆憐簫曲，鸞閨念掌珍。羌庭遙築館，廟策重和親。
星轉銀河夕，花移玉樹春。聖心悽送遠，留蹕望征塵。
76.013 【幸白鹿觀應制】徐彥伯
鳳輿乘八景，龜籙向三仙。日月移平地，雲霞綴小天。
金童擎紫藥，玉女獻青蓮。花洞留宸賞，還旗繞夕煙。
76.014 【胡無人行】徐彥伯
十月繁霜下，徵人遠鑿空。雲搖錦車節，海照角端弓。
暗磧埋沙樹，衝飆卷塞蓬。方隨膜拜入，歌舞玉門中。
76.015 【婕妤】徐彥伯
君恩忽斷絕，妾思終未央。巾櫛不可見，枕蓆空餘香。
窗暗網羅白，階秋苔蘚黃。應門寂已閉，流涕向昭陽。
76.016 【採蓮曲】徐彥伯
妾家越水邊，搖艇入江煙。既覓同心侶，復採同心蓮。
折藕絲能脆，開花葉正圓。春歌弄明月，歸棹落花前。
76.017 【孤燭嘆（一作閨怨）】徐彥伯
切切夜閨冷，微微孤燭然。玉盤紅淚滴，金燼彩光圓。
暖手縫輕素，嚬蛾續斷絃。相思咽不語，迴向錦屏眠。
76.018 【閨怨】徐彥伯
徵客戍金微，愁閨獨掩扉。塵埃生半榻，花絮落殘機。
褪暖蠶初臥，巢昏燕欲歸。春風日向盡，銜涕作征衣。
76.019 【餞唐州高使君赴任】徐彥伯
香萼媚紅滋，垂條縈綠絲。情人拂瑤袂，共惜此芳時。
驌驦已躑躅，鳥隼方葳蕤。跂予望太守，流潤及京師。
76.020 【奉和幸新豐溫泉宮應制】徐彥伯
姬典歌時邁，虞篇記省方。何如黑帝月，玄覽白雲鄉。
翠仗縈船岸，明旆應萯陽。風搖花眊彩，雪豔寶戈芒。
御陌開函次，離宮夾樹行。桂枝籠騕褭，松葉覆堂皇。
仙石含珠液，溫池孕璧房。湧疑神瀵溢，澄若帝臺漿。
獨沸流常熱，潛蒸氣轉香。青壇環玉甃，紅礎鑠金光。
藻曜凝芳潔，葳蕤獻淑祥。五龍歸寶算，九扈葉時康。
同預華封老，中衢祝聖皇。
76.021 【同韋舍人元旦早朝】徐彥伯
夕轉清壺漏，晨驚長樂鍾。逶迤綸禁客，假寐守銅龍。
予亦趨三殿，肩隨謁九重。繁珂接曙響，華劍比春容。
相問韶光歇，彌憐芳意濃。願言乘日旰，攜手即雲峯。
76.022 【侍宴韋嗣立山莊應制】徐彥伯
鼎臣休浣隙，方外結遙心。別業青霞境，孤潭碧樹林。
每馳東墅策，遙弄北溪琴。帝眷紓時豫，臺園賞歲陰。
移鑾明月沼，張組白雲岑。御酒瑤觴落，仙壇竹徑深。
三光懸聖藻，五等冠朝簪。自昔皇恩感，鹹言獨自今。
76.023 【送特進李嶠入都袝廟】徐彥伯
特進三公下，臺臣百揆先。孝圖開寢石，祠主卜牲筵。
恩級青綸賜，徂裝紫橐懸。綢繆金鼎席，宴餞玉潢川。
北斗分徵路，東山起贈篇。樂池歌綠藻，梁苑藉紅荃。
騎轉商巖日，旌搖關塞煙。廟堂須鯁議，錦節佇來旋。
76.024 【春閨】徐彥伯
戍客戍清波，幽閨幽思多。暗梁聞語燕，夜燭見飛蛾。
寶鴨藏脂粉，金屏綴綺羅。裁衣卷紋素，織錦度鳴梭。
有使通西極，緘書寄北河。年光只恐盡，征戰莫蹉跎。
76.025 【奉和興慶池戲競渡應制】徐彥伯
夾道傳呼翊翠虯，天回日轉御芳洲。青潭曉靄籠仙蹕，
紅嶼晴花隔彩旒。香溢金盃環廣坐，聲傳妓舸匝中流。
羣臣相慶嘉魚樂，共哂橫汾歌吹秋。
76.026 【苑中遇雪應制】徐彥伯
千鍾聖酒御筵披，六出祥英亂繞枝。
即此神仙對瓊圃，何煩轍跡向瑤池。
76.027 【上巳日祓禊渭濱應制】徐彥伯
晴風麗日滿芳洲，柳色春筵祓錦流。
皆言侍蹕橫汾宴，暫似乘槎天漢遊。
76.028 【夜宴安樂公主新宅應制】徐彥伯
鳳樓開闔引明光，花酎連添醉益香。
欲知帝女薰天貴，金柯玉柱夜成行。
76.029 【餞唐永昌】徐彥伯
金溪碧水玉潭沙，鳧舄翩翩弄日華。
鬥雞香陌行春倦，爲摘東園桃李花。
76.030 【侍宴桃花園】徐彥伯
源水叢花無數開，丹跗紅萼間青梅。
從今結子三千歲，預喜仙遊復摘來。
76.031 【石淙】徐彥伯
碧澱紅涔崿嶂間，淙嵌洑岨洊成灣。琪樹璿娟花未落，
銀芝窋吒露初還。八風行殿開仙榜，七景飛輿下石關。
張蔦席雲平圃宴，焜煌金記蘊名山。
