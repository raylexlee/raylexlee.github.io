第593卷 曹邺
593.01 【东武吟】曹邺
心如山上虎，身若仓中鼠。惆怅倚市门，无人与之语。
夜宴李将军，欲望心相许。何曾听我言，贪谑邯郸女。
独上黄金台，凄凉泪如雨。
593.02 【蓟北门行（一本作出自蓟北门行）】曹邺
长河冻如石，征人夜中戍。但恐筋力尽，敢惮将军遇。
古来死未歇，白骨碍官路。岂无一有功，可以高其墓。
亲戚牵衣泣，悲号自相顾。死者虽无言，那堪生者悟。
不如无手足，得见齿发暮。乃知七尺躯，却是速死具。
593.03 【金井怨】曹邺
西风吹急景，美人照金井。不见面上花，却恨井中影。
593.04 【姑苏台】曹邺
南宫酒未销，又宴姑苏台。美人和泪去，半夜阊门开。
相对正歌舞，笑中闻鼓鼙。星散九重门，血流十二街。
一去成万古，台尽人不回。时闻野田中，拾得黄金钗。
593.05 【夜坐有怀】曹邺
悄悄月出树，东南若微霜。愁人不成寐，五月夜亦长。
佳期杳天末，骨肉不在旁。年华且有恨，厥体难久康。
人言力耕者，岁旱亦有粮。吾道固如此，安得苦伥伥。
593.06 【寄监察从兄】曹邺
我祖居邺地，邺人识文星。此地星已落，兼无古时城。
古风既无根，千载难重生。空留建安书，传说七子名。
贱子生桂州，桂州山水清。自觉心貌古，兼合古人情。
因为二雅诗，出语有性灵。持来向长安，时得长者惊。
芝草不为瑞，还共木叶零。恨如辙中土，终岁填不平。
吾宗戴豸冠，忽然入西京。怜其羽翼单，抚若亲弟兄。
松根已坚牢，松叶岂不荣。言罢眼无泪，心中如酒酲。
593.07 【乐府体】曹邺
莲子房房嫩，菖蒲叶叶齐。共结池中根，不厌池中泥。
593.08 【弃妇】曹邺
嫁来未曾出，此去长别离。父母亦有家，羞言何以归。
此日年且少，事姑常有仪。见多自成丑，不待颜色衰。
何人不识宠，所嗟无自非。将欲告此意，四邻已相疑。
593.09 【读李斯传】曹邺
一车致三毂，本图行地速。不知驾驭难，举足成颠覆。
欺暗尚不然，欺明当自戮。难将一人手，掩得天下目。
不见三尺坟，云阳草空绿。
593.010 【文宗陵】曹邺
千年尧舜心，心成身已殁。始随苍梧云，不返苍龙阙。
宫女衣不香，黄金赐白发。留此奉天下，所以无征伐。
至今汨罗水，不葬大夫骨。
593.011 【偶怀】曹邺
开目不见路，常如夜中行。最贱不自勉，中涂与谁争。
蓬为沙所危，还向沙上生。一年秋不熟，安得便废耕。
颜子命未达，亦遇时人轻。
593.012 【代罗敷诮使君】曹邺
常言爱嵩山，别妾向东京。朝来见人说，却知在石城。
未必菖蒲花，只向石城生。自是使君眼，见物皆有情。
麋鹿同上山，莲藕同在泥。莫学天上日，朝东暮还西。
593.013 【怨歌行】曹邺
丈夫好弓剑，行坐说金吾。喜闻有行役，结束不待车。
官田赠倡妇，留妾侍舅姑。舅姑皆已死，庭花半是芜。
中妹寻适人，生女亦嫁夫。何曾寄消息，他处却有书。
严风厉中野，女子心易孤。贫贱又相负，封侯意何如。
593.014 【南征怨】曹邺
万浪东不回，昭王南征早。龙舟没何处，独树江上老。
吾欲问水滨，宫殿已生草。
593.015 【和潘安仁金谷集】曹邺
太守龙为马，将军金作车。香飘十里风，风下绿珠歌。
莫怪坐上客，叹君庭前花。明朝此池馆，不是石崇家。
593.016 【不可见】曹邺
常闻贫贱夫，头白终相待。自从嫁黔娄，终岁长不在。
君梦有双影，妾梦空四邻。常思劲北风，吹折双车轮。
593.017 【秦后作】曹邺
大道不居谦，八荒安苟得。木中不生火，高殿祸顷刻。
谁将白帝子，践我礼义域。空持拔山志，欲夺天地德。
轵道人不回，壮士断消息。父母骨成薪，虫蛇自相食。
鼎乱阴阳疑，战尽鬼神力。东郊龙见血，九土玄黄色。
鼙鼓裂二景，妖星动中国。圆丘无日月，旷野失南北。
徒流杀人血，神器终不忒。一马渡空江，始知贤者贼。
593.018 【薄命妾】曹邺
薄命常恻恻，出门见南北。刘郎马蹄疾，何处去不得。
泪珠不可收，虫丝不可织。知君绿桑下，更有新相识。
593.019 【放歌行】曹邺
莫唱放歌行，此歌临楚水。人皆恶此声，唱者终不已。
三闾有何罪，不向枕上死。
593.020 【江西送人】曹邺
八月江上楼，西风令人愁。携酒楼上别，尽见四山秋。
但愁今日知，莫作他时疑。郎本不住此，无人泣望归。
何水不生波，何木不改柯。遥知明日恨，不如今日多。
将心速投人，路远人如何。
593.021 【始皇陵下作】曹邺
千金买鱼灯，泉下照狐兔。行人上陵过，却吊扶苏墓。
累累圹中物，多于养生具。若使山可移，应将秦国去。
舜殁虽在前，今犹未封树。
593.022 【洛原西望】曹邺
筑城畏不坚，城坚心自毁。秦树满平原，秦人不居此。
犹为泣路者，无力报天子。
593.023 【赵城怀古】曹邺
邯郸旧公子，骑马又鸣珂。手挥白玉鞭，不避五侯车。
闲愁春日短，沽酒入倡家。一笑千万金，醉中赠秦娥。
如今高原上，树树白杨花。
593.024 【代班姬】曹邺
宠极多妒容，乘车上金阶。欻然赵飞燕，不语到日西。
手把菖蒲花，君王唤不来。常嫌鬓蝉重，乞人白玉钗。
君心无定波，咫尺流不回。后宫门不掩，每夜黄鸟啼。
买得千金赋，花颜已如灰。
593.025 【庭草】曹邺
庭草根自浅，造化无遗功。低回一寸心，不敢怨春风。
593.026 【过白起墓】曹邺
夷陵火焰灭，长平生气低。将军临老病，赐剑咸阳西。
593.027 【对酒】曹邺
爱酒知是僻，难与性相舍。未必独醒人，便是不饮者。
晚岁无此物，何由住田野。
593.028 【续幽愤】曹邺
繁霜作阴起，朱火乘夕发。清昼冷无光，兰膏坐销歇。
惟公执天宪，身是台中杰。一逐楚大夫，何人为君雪。
匆匆鬼方路，不许辞双阙。过门似他乡，举趾如遗辙。
八月黄草生，洪涛入云热。危魂没太行，客吊空骨节。
千年瘴江水，恨声流不绝。
593.029 【古词】曹邺
高阙碍飞鸟，人言是君家。经年不归去，爱妾面上花。
妾面虽有花，妾心非女萝。郎妻自不重，于妾欲如何。
593.030 【和谢豫章从宋公戏马台送孔令谢病】曹邺
碧树杳云暮，朔风自西来。佳人忆山水，置酒在高台。
不必问流水，坐来日已西。劝君速归去，正及鹧鸪啼。
593.031 【送进士李殷下第游汾河】曹邺
上国花照地，遣君向西征。旁人亦有恨，况复故人情。
单车欲云去，别酒忽然醒。如何今夜梦，半作道路程。
边士不好礼，全家住军城。城中鼓角严，旅客常夜惊。
中有左记室，逢人眼光明。西门未归者，下马如到京。
还应一开卷，为子心不平。殷勤说忠抱，壮志勿自轻。
593.032 【相思极（一作长相思）】曹邺
妾颜与日空，君心与日新。三年得一书，犹在湘之滨。
料君相轻意，知妾无至亲。况当受明礼，不令再嫁人。
愿君从此日，化质为妾身。
593.033 【代谢玄晖新亭送范零陵】曹邺
楚水洪无际，沧茫接天涯。相看不能语，独鸟下江蓠。
蓬子悉有恋，蓬根却无期。车轮自不住，何必怨路岐。
孟冬衣食薄，梦寐亦未遗。
593.034 【山中效陶】曹邺
落第非有罪，兹山聊归止。山猿隔云住，共饮山中水。
读书时有兴，坐石忘却起。西山忽然暮，往往遗巾履。
经时一出门，兼候僮仆喜。常被山翁笑，求名岂如此。
齿发老未衰，何如且求己。
593.035 【城南野居寄知己】曹邺
奔走未到我，在城如在村。出门既无意，岂如常闭门。
作诗二十载，阙下名不闻。无人为开口，君子独有言。
身为苦寒士，一笑亦感恩。殷勤中途上，勿使车无轮。
593.036 【古莫买妾行】曹邺
千扉不当路，未似开一门。若遣绿珠丑，石家应尚存。
593.037 【霁后作（齐梁体）】曹邺
新霁辨草木，晚塘明衣衿。乳燕不归宿，双双飞向林。
微照露花影，轻云浮麦阴。无人可招隐，尽日登山吟。
593.038 【田家效陶】曹邺
黑黍舂来酿酒饮，青禾刈了驱牛载。
大姑小叔常在眼，却笑长安在天外。
593.039 【寄贾驰先辈】曹邺
游子想万里，何必登高台。闻君燕女吟，如自蓟北来。
长安高盖多，健马东西街。尽说蒿簪古，将钱买金钗。
我祖西园事，言之独伤怀。如今数君子，如鸟无树栖。
济水一入河，便与清流乖。闻君欲自持，勿使吾道低。
593.040 【送友人入塞】曹邺
乱蓬无根日，送子入青塞。苍茫万里秋，如见原野大。
鸟雀寒不下，山川迥相对。一马没黄云，登高望犹在。
惊风忽然起，白日黯已晦。如何恨路长，出门天涯外。
593.041 【寄阳朔友人】曹邺
桂林须产千株桂，未解当天影日开。
我到月中收得种，为君移向故园栽。
593.042 【题广福岩】曹邺
未有天地先融结，方广高深无丈尺。
书言不尽画难成，留与人间作奇特。
593.043 【送曾德迈归宁宜春】曹邺
湘东山水有清辉，袁水词人得意归。几府争驰毛义檄，
一乡看侍老莱衣。筵开灞岸临清浅，路去蓝关入翠微。
想到宜阳更无事，并将欢庆奉庭闱。
593.044 【送郑谷归宜春】曹邺
无成归故国，上马亦高歌。况是飞鸣后，殊为喜庆多。
暑销嵩岳雨，凉吹洞庭波。莫便闲吟去，须期接盛科。
593.045 【老圃堂（一作薛能诗）】曹邺
邵平瓜地接吾庐，谷雨干时手自锄。
昨日春风欺不在，就床吹落读残书。
