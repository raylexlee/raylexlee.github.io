第593卷 曹鄴
593.01 【東武吟】曹鄴
心如山上虎，身若倉中鼠。惆悵倚市門，無人與之語。
夜宴李將軍，慾望心相許。何曾聽我言，貪謔邯鄲女。
獨上黃金臺，淒涼淚如雨。
593.02 【薊北門行（一本作出自薊北門行）】曹鄴
長河凍如石，徵人夜中戍。但恐筋力盡，敢憚將軍遇。
古來死未歇，白骨礙官路。豈無一有功，可以高其墓。
親戚牽衣泣，悲號自相顧。死者雖無言，那堪生者悟。
不如無手足，得見齒髮暮。乃知七尺軀，卻是速死具。
593.03 【金井怨】曹鄴
西風吹急景，美人照金井。不見面上花，卻恨井中影。
593.04 【姑蘇臺】曹鄴
南宮酒未銷，又宴姑蘇臺。美人和淚去，半夜閶門開。
相對正歌舞，笑中聞鼓鼙。星散九重門，血流十二街。
一去成萬古，臺盡人不回。時聞野田中，拾得黃金釵。
593.05 【夜坐有懷】曹鄴
悄悄月出樹，東南若微霜。愁人不成寐，五月夜亦長。
佳期杳天末，骨肉不在旁。年華且有恨，厥體難久康。
人言力耕者，歲旱亦有糧。吾道固如此，安得苦倀倀。
593.06 【寄監察從兄】曹鄴
我祖居鄴地，鄴人識文星。此地星已落，兼無古時城。
古風既無根，千載難重生。空留建安書，傳說七子名。
賤子生桂州，桂州山水清。自覺心貌古，兼合古人情。
因爲二雅詩，出語有性靈。持來向長安，時得長者驚。
芝草不爲瑞，還共木葉零。恨如轍中土，終歲填不平。
吾宗戴豸冠，忽然入西京。憐其羽翼單，撫若親弟兄。
松根已堅牢，松葉豈不榮。言罷眼無淚，心中如酒酲。
593.07 【樂府體】曹鄴
蓮子房房嫩，菖蒲葉葉齊。共結池中根，不厭池中泥。
593.08 【棄婦】曹鄴
嫁來未曾出，此去長別離。父母亦有家，羞言何以歸。
此日年且少，事姑常有儀。見多自成醜，不待顏色衰。
何人不識寵，所嗟無自非。將欲告此意，四鄰已相疑。
593.09 【讀李斯傳】曹鄴
一車致三轂，本圖行地速。不知駕馭難，舉足成顛覆。
欺暗尚不然，欺明當自戮。難將一人手，掩得天下目。
不見三尺墳，雲陽草空綠。
593.010 【文宗陵】曹鄴
千年堯舜心，心成身已歿。始隨蒼梧雲，不返蒼龍闕。
宮女衣不香，黃金賜白髮。留此奉天下，所以無征伐。
至今汨羅水，不葬大夫骨。
593.011 【偶懷】曹鄴
開目不見路，常如夜中行。最賤不自勉，中塗與誰爭。
蓬爲沙所危，還向沙上生。一年秋不熟，安得便廢耕。
顏子命未達，亦遇時人輕。
593.012 【代羅敷誚使君】曹鄴
常言愛嵩山，別妾向東京。朝來見人說，卻知在石城。
未必菖蒲花，只向石城生。自是使君眼，見物皆有情。
麋鹿同上山，蓮藕同在泥。莫學天上日，朝東暮還西。
593.013 【怨歌行】曹鄴
丈夫好弓劍，行坐說金吾。喜聞有行役，結束不待車。
官田贈倡婦，留妾侍舅姑。舅姑皆已死，庭花半是蕪。
中妹尋適人，生女亦嫁夫。何曾寄消息，他處卻有書。
嚴風厲中野，女子心易孤。貧賤又相負，封侯意何如。
593.014 【南征怨】曹鄴
萬浪東不回，昭王南征早。龍舟沒何處，獨樹江上老。
吾欲問水濱，宮殿已生草。
593.015 【和潘安仁金谷集】曹鄴
太守龍爲馬，將軍金作車。香飄十里風，風下綠珠歌。
莫怪坐上客，嘆君庭前花。明朝此池館，不是石崇家。
593.016 【不可見】曹鄴
常聞貧賤夫，頭白終相待。自從嫁黔婁，終歲長不在。
君夢有雙影，妾夢空四鄰。常思勁北風，吹折雙車輪。
593.017 【秦後作】曹鄴
大道不居謙，八荒安苟得。木中不生火，高殿禍頃刻。
誰將白帝子，踐我禮義域。空持拔山志，欲奪天地德。
軹道人不回，壯士斷消息。父母骨成薪，蟲蛇自相食。
鼎亂陰陽疑，戰盡鬼神力。東郊龍見血，九土玄黃色。
鼙鼓裂二景，妖星動中國。圓丘無日月，曠野失南北。
徒流殺人血，神器終不忒。一馬渡空江，始知賢者賊。
593.018 【薄命妾】曹鄴
薄命常惻惻，出門見南北。劉郎馬蹄疾，何處去不得。
淚珠不可收，蟲絲不可織。知君綠桑下，更有新相識。
593.019 【放歌行】曹鄴
莫唱放歌行，此歌臨楚水。人皆惡此聲，唱者終不已。
三閭有何罪，不向枕上死。
593.020 【江西送人】曹鄴
八月江上樓，西風令人愁。攜酒樓上別，盡見四山秋。
但愁今日知，莫作他時疑。郎本不住此，無人泣望歸。
何水不生波，何木不改柯。遙知明日恨，不如今日多。
將心速投人，路遠人如何。
593.021 【始皇陵下作】曹鄴
千金買魚燈，泉下照狐兔。行人上陵過，卻吊扶蘇墓。
累累壙中物，多於養生具。若使山可移，應將秦國去。
舜歿雖在前，今猶未封樹。
593.022 【洛原西望】曹鄴
築城畏不堅，城堅心自毀。秦樹滿平原，秦人不居此。
猶爲泣路者，無力報天子。
593.023 【趙城懷古】曹鄴
邯鄲舊公子，騎馬又鳴珂。手揮白玉鞭，不避五侯車。
閒愁春日短，沽酒入倡家。一笑千萬金，醉中贈秦娥。
如今高原上，樹樹白楊花。
593.024 【代班姬】曹鄴
寵極多妒容，乘車上金階。欻然趙飛燕，不語到日西。
手把菖蒲花，君王喚不來。常嫌鬢蟬重，乞人白玉釵。
君心無定波，咫尺流不回。後宮門不掩，每夜黃鳥啼。
買得千金賦，花顏已如灰。
593.025 【庭草】曹鄴
庭草根自淺，造化無遺功。低迴一寸心，不敢怨春風。
593.026 【過白起墓】曹鄴
夷陵火焰滅，長平生氣低。將軍臨老病，賜劍咸陽西。
593.027 【對酒】曹鄴
愛酒知是僻，難與性相舍。未必獨醒人，便是不飲者。
晚歲無此物，何由住田野。
593.028 【續幽憤】曹鄴
繁霜作陰起，朱火乘夕發。清晝冷無光，蘭膏坐銷歇。
惟公執天憲，身是臺中傑。一逐楚大夫，何人爲君雪。
匆匆鬼方路，不許辭雙闕。過門似他鄉，舉趾如遺轍。
八月黃草生，洪濤入雲熱。危魂沒太行，客吊空骨節。
千年瘴江水，恨聲流不絕。
593.029 【古詞】曹鄴
高闕礙飛鳥，人言是君家。經年不歸去，愛妾面上花。
妾面雖有花，妾心非女蘿。郎妻自不重，於妾欲如何。
593.030 【和謝豫章從宋公戲馬臺送孔令謝病】曹鄴
碧樹杳雲暮，朔風自西來。佳人憶山水，置酒在高臺。
不必問流水，坐來日已西。勸君速歸去，正及鷓鴣啼。
593.031 【送進士李殷下第遊汾河】曹鄴
上國花照地，遣君向西徵。旁人亦有恨，況復故人情。
單車欲雲去，別酒忽然醒。如何今夜夢，半作道路程。
邊士不好禮，全家住軍城。城中鼓角嚴，旅客常夜驚。
中有左記室，逢人眼光明。西門未歸者，下馬如到京。
還應一開卷，爲子心不平。殷勤說忠抱，壯志勿自輕。
593.032 【相思極（一作長相思）】曹鄴
妾顏與日空，君心與日新。三年得一書，猶在湘之濱。
料君相輕意，知妾無至親。況當受明禮，不令再嫁人。
願君從此日，化質爲妾身。
593.033 【代謝玄暉新亭送範零陵】曹鄴
楚水洪無際，滄茫接天涯。相看不能語，獨鳥下江蘺。
蓬子悉有戀，蓬根卻無期。車輪自不住，何必怨路岐。
孟冬衣食薄，夢寐亦未遺。
593.034 【山中效陶】曹鄴
落第非有罪，茲山聊歸止。山猿隔雲住，共飲山中水。
讀書時有興，坐石忘卻起。西山忽然暮，往往遺巾履。
經時一出門，兼候僮僕喜。常被山翁笑，求名豈如此。
齒髮老未衰，何如且求己。
593.035 【城南野居寄知己】曹鄴
奔走未到我，在城如在村。出門既無意，豈如常閉門。
作詩二十載，闕下名不聞。無人爲開口，君子獨有言。
身爲苦寒士，一笑亦感恩。殷勤中途上，勿使車無輪。
593.036 【古莫買妾行】曹鄴
千扉不當路，未似開一門。若遣綠珠醜，石家應尚存。
593.037 【霽後作（齊梁體）】曹鄴
新霽辨草木，晚塘明衣衿。乳燕不歸宿，雙雙飛向林。
微照露花影，輕雲浮麥陰。無人可招隱，盡日登山吟。
593.038 【田家效陶】曹鄴
黑黍舂來釀酒飲，青禾刈了驅牛載。
大姑小叔常在眼，卻笑長安在天外。
593.039 【寄賈馳先輩】曹鄴
遊子想萬里，何必登高臺。聞君燕女吟，如自薊北來。
長安高蓋多，健馬東西街。盡說蒿簪古，將錢買金釵。
我祖西園事，言之獨傷懷。如今數君子，如鳥無樹棲。
濟水一入河，便與清流乖。聞君欲自持，勿使吾道低。
593.040 【送友人入塞】曹鄴
亂蓬無根日，送子入青塞。蒼茫萬里秋，如見原野大。
鳥雀寒不下，山川迥相對。一馬沒黃雲，登高望猶在。
驚風忽然起，白日黯已晦。如何恨路長，出門天涯外。
593.041 【寄陽朔友人】曹鄴
桂林須產千株桂，未解當天影日開。
我到月中收得種，爲君移向故園栽。
593.042 【題廣福巖】曹鄴
未有天地先融結，方廣高深無丈尺。
書言不盡畫難成，留與人間作奇特。
593.043 【送曾德邁歸寧宜春】曹鄴
湘東山水有清輝，袁水詞人得意歸。幾府爭馳毛義檄，
一鄉看侍老萊衣。筵開灞岸臨清淺，路去藍關入翠微。
想到宜陽更無事，並將歡慶奉庭闈。
593.044 【送鄭谷歸宜春】曹鄴
無成歸故國，上馬亦高歌。況是飛鳴後，殊爲喜慶多。
暑銷嵩嶽雨，涼吹洞庭波。莫便閒吟去，須期接盛科。
593.045 【老圃堂（一作薛能詩）】曹鄴
邵平瓜地接吾廬，穀雨干時手自鋤。
昨日春風欺不在，就牀吹落讀殘書。
