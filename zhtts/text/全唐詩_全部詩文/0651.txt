第638卷 张乔
638.01 【宴边将】张乔
一曲梁州金石清，边风萧飒动江城。
座中有老沙场客，横笛休吹塞上声。
638.02 【郢州即事】张乔
孤城临远水，千里见寒山。白雪无人唱，沧洲尽日闲。
鸟归残烧外，帆出断云间。此地秋风起，应随计吏还。
638.03 【送宾贡金夷吾奉使归本国】张乔
渡海登仙籍，还家备汉仪。孤舟无岸泊，万里有星随。
积水浮魂梦，流年半别离。东风未回日，音信杳难期。
638.04 【华山】张乔
谁将倚天剑，削出倚天峰。众水背流急，他山相向重。
树黏青霭合，崖夹白云浓。一夜盆倾雨，前湫起毒龙。
638.05 【滕王阁】张乔
昔人登览处，遗阁大江隅。叠浪有时有，闲云无日无。
早凉先燕去，返照后帆孤。未得营归计，菱歌满旧湖。
638.06 【寄处士梁烛】张乔
贤哉君子风，讽与古人同。采药楚云里，移家湘水东。
星霜秋野阔，雨雹夜山空。早晚相招隐，深耕老此中。
638.07 【送许棠下第游蜀】张乔
天下猿多处，西南是蜀关。马登青壁瘦，人宿翠微闲。
带雨逢残日，因江见断山。行歌风月好，莫老锦城间。
638.08 【题终南山白鹤观】张乔
上彻炼丹峰，求玄意未穷。古坛青草合，往事白云空。
仙境日月外，帝乡烟雾中。人间足烦暑，欲去恋松风。
638.09 【赠边将】张乔
将军夸胆气，功在杀人多。对酒擎钟饮，临风拔剑歌。
翻师平碎叶，掠地取交河。应笑孔门客，年年羡四科。
638.010 【吊建州李员外】张乔
铭旌归故里，猿鸟亦凄然。已葬桐江月，空回建水船。
客传为郡日，僧说读书年。恐有吟魂在，深山古木边。
638.011 【送许棠及第归宣州】张乔
雅调一生吟，谁为晚达心。傍人贺及第，独自却沾襟。
宴别喧天乐，家归碍日岑。青门许攀送，故里接云林。
638.012 【送庞百篇之任青阳县尉】张乔
都堂公试日，词翰独超群。品秩台庭与，篇章圣主闻。
乡连三楚树，县封九华云。多少青门客，临岐共羡君。
638.013 【曲江春】张乔
寻春与送春，多绕曲江滨。一片凫鹥水，千秋辇毂尘。
岸凉随众木，波影逐游人。自是游人老，年年管吹新。
638.014 【秦原春望】张乔
无穷名利尘，轩盖逐年新。北阙东堂路，千山万水人。
云离僧榻曙，燕远凤楼春。荏苒文明代，难归钓艇身。
638.015 【游华山云际寺（一作游少华山甘露寺）】张乔
少华中峰寺，高秋众景归。地连秦塞起，河隔晋山微。
晚木蝉相应，凉天雁并飞。殷勤记岩石，只恐再来稀。
638.016 【送棋待诏朴球归新罗】张乔
海东谁敌手，归去道应孤。阙下传新势，船中覆旧图。
穷荒回日月，积水载寰区。故国多年别，桑田复在无。
638.017 【送郑谷先辈赴妆州辟命】张乔
看花兴未休，已散曲江游。载笔离秦甸，从军过洛州。
嵩云将雨去，汝水背城流。应念依门客，蒿莱满径秋。
638.018 【赠敬亭清越上人】张乔
海上独随缘，归来二十年。久闲时得句，渐老不离禅。
砌木欹临水，窗峰直倚天。犹期向云里，别扫石床眠。
638.019 【题灵山寺】张乔
树凉清岛寺，虚阁敞禅扉。四面闲云入，中流独鸟归。
湖平幽径近，船泊夜灯微。一宿秋风里，烟波隔捣衣。
638.020 【吊栖白上人】张乔
今古递相送，几时无逝波。篇章名不朽，寂灭理如何。
内殿留真影，闲房落贝多。从兹高塔寺，惆怅懒经过。
638.021 【北山书事】张乔
黄河一曲山，天半锁重关。圣日雄藩静，秋风老将闲。
车舆穿谷口，市井响云间。大野无飞鸟，元戎校猎还。
638.022 【长安书事】张乔
出送乡人尽，沧洲未得还。秋风五陵树，晴日六街山。
有景终年住，无机是处闲。何当向云外，免老别离间。
638.023 【送郑侍御赴汴州辟命】张乔
官从谏署清，暂去佐戎旌。朝客多相恋，吟僧欲伴行。
河冰天际白，岳雪眼前明。即见东风起，梁园听早莺。
638.024 【吊造微上人】张乔
至人随化往，遗路自堪伤。白塔收真骨，青山闭影堂。
钟残含细韵，烟灭有馀香。松上斋乌在，迟迟立夕阳。
638.025 【经隐岩旧居（一作怀旧游）】张乔
夜久村落静，徘徊杨柳津。青山犹有路，明月已无人。
梦寐空前事，星霜倦此身。尝期结茅处，来往蹑遗尘。
638.026 【再题敬亭清越上人山房】张乔
重来访惠休，已是十年游。向水千松老，空山一磬秋。
石窗清吹入，河汉夜光流。久别多新作，长吟洗俗愁。
638.027 【浮汴东归】张乔
日暖泗滨西，无穷岸草齐。薄烟衰草树，微月迥城鸡。
水近沧浪急，山随绿野低。羞将旧名姓，还向旧游题。
638.028 【雨中宿僧院】张乔
千灯有宿因，长老许相亲。夜永楼台雨，更深江海人。
劳生无了日，妄念起微尘。不是真如理，何门静此身。
638.029 【江行至沙浦】张乔
烟霞接杳冥，旅泊寄回汀。夜雨雷电歇，春江蛟蜃腥。
城侵潮影白，峤截鸟行青。遍欲探泉石，南须过洞庭。
638.030 【送友人归江南】张乔
辛勤同失意，迢递独还家。落日江边笛，残春岛上花。
亲安诚可喜，道在亦何嗟。谁伴高吟处，晴天望九华。
638.031 【刘补阙自九华山拜官因以寄献】张乔
冥鸿久不群，征拜动天文。地主迎过郡，山僧送出云。
登车残月在，宿馆乱流分。若更思林下，还须共致君。
638.032 【岳阳即事】张乔
远色岳阳楼，湘帆数片愁。竹风山上路，沙月水中洲。
力学桑田废，思归鬓发秋。功名如不立，岂易狎汀鸥。
638.033 【题兴善寺僧道深院】张乔
江峰峰顶人，受法老西秦。法本无前业，禅非为后身。
院栽他国树，堂展祖师真。甚愿依宗旨，求闲未有因。
638.034 【送龙门令刘沧】张乔
去宰龙门县，应思变化年。还将鲁儒政，又与晋人传。
峭壁开中古，长河落半天。几乡因劝勉，耕稼满云烟。
638.035 【送友人往宜春（一作江南）】张乔
落花兼柳絮，无处不纷纷。远道空归去，流莺独自闻。
野桥喧磑水，山郭入楼云。故里南陵曲，秋期更送君。
638.036 【书边事】张乔
调角断清秋，征人倚戍楼。春风对青冢，白日落梁州。
大汉无兵阻，穷边有客游。蕃情似此水，长愿向南流。
638.037 【送僧雅觉归东海】张乔
山川心地内，一念即千重。老别关中寺，禅归海外峰。
鸟行来有路，帆影去无踪。几夜波涛息，先闻本国钟。
638.038 【和薛监察题兴善寺古松（薛一作崔）】张乔
种在法王城，前朝古寺名。瘦根盘地远，香吹入云清。
鹤动池台影，僧禅雨雪声。看来人旋老，因此叹浮生。
638.039 【听琴】张乔
清月转瑶轸，弄中湘水寒。能令坐来客，不语自相看。
静恐鬼神出，急疑风雨残。几时归岭峤，更过洞庭弹。
638.040 【送友人游蜀】张乔
此心知者稀，欲别倍相依。无食拟同去，有家还未归。
巴山开国远，剑道入天微。必恐临邛客，疑君学赋非。
638.041 【闻仰山禅师往曹溪因赠】张乔
曹溪松下路，猿鸟重相亲。四海求玄理，千峰绕定身。
异花天上堕，灵草雪中春。自惜经行处，焚香礼旧真。
638.042 【蓝溪夜坐】张乔
蓝水警尘梦，夜吟开草堂。月临山霭薄，松滴露花香。
诗外真风远，人间静兴长。明朝访禅侣，更上翠微房。
638.043 【题郑侍御蓝田别业】张乔
秋山清若水，吟客静于僧。小径通商岭，高窗见杜陵。
云霞朝入镜，猿鸟夜窥灯。许作前峰侣，终来寄上层。
638.044 【送友人进士许棠】张乔
离乡积岁年，归路远依然。夜火山头市，春江树杪船。
干戈愁鬓改，瘴疠喜家全。何处营甘旨，潮涛浸薄田。
638.045 【秘省伴直】张乔
乔枝聚暝禽，叠阁锁遥岑。待月当秋直，看书废夜吟。
残薪留火细，古井下瓶深。纵欲抄前史，贫难遂此心。
638.046 【宿昭应】张乔
夜忆开元寺，凄凉里巷间。薄烟通魏阙，明月照骊山。
半壁空宫闭，连天白道闲。清晨更回首，独向灞陵还。
638.047 【送陆处士】张乔
樽前放浩歌，便起泛烟波。舟楫故人少，江湖明月多。
孤峰经宿上，僻寺共云过。若向仙岩住，还应著薜萝。
638.048 【送韩处士归少室山】张乔
江外历千岑，还归少室吟。地闲缑岭月，窗迥洛城砧。
石窦垂寒乳，松枝长别琴。他年瀑泉下，亦拟置家林。
638.049 【赠初上人】张乔
竹色覆禅栖，幽禽绕院啼。空门无去住，行客自东西。
井气春来歇，庭枝雪后低。相看念山水，尽日话曹溪。
638.050 【送新罗僧】张乔
东来此学禅，多病念佛缘。把锡离岩寺，收经上海船。
落帆敲石火，宿岛汲瓶泉。永向扶桑老，知无再少年。
638.051 【题山僧院】张乔
谿路曾来日，年多与旧同。地寒松影里，僧老磬声中。
远水清风落，闲云别院通。心源若无碍，何必更论空。
638.052 【书梅福殿壁二首】张乔
梅真从羽化，万古是须臾。此地名空在，西山云亦孤。
井痕平野水，坛级上春芜。纵有双飞鹤，年多松已枯。
一自白云去，千秋坛月明。我来思往事，谁更得长生。
雅韵磬钟远，真风楼殿清。今来为尉者，天下有仙名。
638.053 【荆楚道中】张乔
前程曾未到，岐路拟何为。返照行人急，荒郊去鸟迟。
春宵多旅梦，夏闰远秋期。处处牵愁绪，无穷是柳丝。
638.054 【送南陵尉李频】张乔
重作东南尉，生涯尚似僧。客程淮馆月，乡思海船灯。
晚雾看春毂，晴天见朗陵。不应三考足，先授诏书征。
638.055 【将归江淮书（一作冬归有感）】张乔
东风摇众木，即有看花期。紫陌频来日，沧洲独去时。
郡因兵役苦，家为海翻移。未老多如此，那堪鬓不衰。
638.056 【沿汉东归】张乔
北去穷秦塞，南归绕汉川。深山逢古迹，远道见新年。
绝壁云衔寺，空江雪洒船。萦回还此景，多坐夜灯前。
638.057 【送蜀客】张乔
剑阁缘空去，西南转几州。丹霄行客语，明月杜鹃愁。
露带山花落，云随野水流。相如曾醉地，莫滞少年游。
638.058 【塞上（一作塞下曲）】张乔
勒兵辽水边，风急卷旌旃。绝塞寒无树，平沙势尽天。
雪晴回探骑，月落控鸣弦。永定山河誓，南归改汉年。
638.059 【送友人归袁州】张乔
袁江猿鸟清，曾向此中行。才子登科去，诸侯扫榻迎。
山藏明月浦，树绕白云城。远想安亲后，秋风梦不惊。
638.060 【赠别李山人】张乔
分合老西秦，年年梦白蘋。曾为洞庭客，还送洞庭人。
语别惜残夜，思归愁见春。遥知泊舟处，沙月自相亲。
638.061 【思宜春寄友人】张乔
胜游虽隔年，魂梦亦依然。瀑水喧秋思，孤灯动夜船。
断虹全岭雨，斜月半溪烟。旧日吟诗侣，何人更不眠。
638.062 【江行夜雨】张乔
江风木落天，游子感流年。万里波连蜀，三更雨到船。
梦残灯影外，愁积苇丛边。不及樵渔客，全家住岛田。
638.063 【赠仰大师】张乔
仰山因久住，天下仰山名。井邑身虽到，林泉性本清。
野云居处尽，江月定中明。仿佛曾相识，今来隔几生。
638.064 【江南逢洛下友人】张乔
洛下吟诗侣，南游只有君。波涛归路见，蟋蟀在船闻。
晓月江城出，晴霞岛树分。无穷怀古意，岂独绕湘云。
638.065 【东湖赠僧子兰（一作题兰上人）】张乔
名利了无时，何人暂访师。道情闲外见，心地语来知。
竹落穿窗叶，松寒荫井枝。匡山许同社，愿卜挂帆期。
638.066 【隐岩陪郑少师夜坐】张乔
幸喜陪驺驭，频来向此宵。砚磨清涧石，厨爨白云樵。
竹外村烟细，灯中禁漏遥。衣冠与文理，静语对前朝。
638.067 【送三传赴长城尉（一作送前辈读三传任长城尉）】张乔
登科精鲁史，为尉及良时。高论穷诸国，长才并几司。
地倾流水疾，山叠过云迟。暇日琴书畔，何人对手棋。
638.068 【送李道士归南岳】张乔
千峰隔湘水，迢递挂帆归。扫月眠苍壁，和云著褐衣。
洞虚悬溜滴，径狭长松围。只恐相寻日，人间旧识稀。
638.069 【延福里秋怀】张乔
终年九陌行，要路迹皆生。苦学犹难至，甘贫岂有成。
病携秋卷重，闲著暑衣轻。一别林泉久，中宵御水声。
638.070 【题玄哲禅师影堂】张乔
吾师视化身，一念即遗尘。岩谷藏虚塔，江湖散学人。
云迷禅处石，院掩写来真。寂寞焚香后，闲阶细草生。
638.071 【登慈恩寺塔】张乔
窗户几层风，清凉碧落中。世人来往别，烟景古今同。
列岫横秦断，长河极塞空。斜阳越乡思，天末见归鸿。
638.072 【送友人东归】张乔
远涉期秋卷，将行不废吟。故乡芳草路，来往别离心。
挂席春风尽，开斋夏景深。子规谁共听，江月上清岑。
638.073 【送僧鸾归蜀宁亲】张乔
歌诗精外学，天子是知音。坐夏宫钟近，宁亲剑阁深。
高名彻西国，旧迹寄东林。自此栖禅者，因师满蜀吟。
638.074 【送人归江南】张乔
贫归无定程，水宿与山行。未有安亲计，难为去国情。
岛烟孤寺磬，江月远船筝。思苦秋回日，多应吟更清。
638.075 【将离江上作】张乔
白衣归树下，青草恋江边。三楚足深隐，五陵多少年。
寂寥闻蜀魄，清绝怨湘弦。岐路在何处，西行心渺然。
638.076 【别李参军】张乔
王孙游不遇，况我五湖人。野店难投宿，渔家独问津。
岭分中夜月，江隔两乡春。静想青云路，还应寄此身。
638.077 【送睦州张参军】张乔
重禄轻身日，清资近故乡。因知送君后，转自惜年芳。
远水分林影，层峰起鸟行。扁舟此中去，溪月有余光。
638.078 【赠棋僧侣】张乔
机谋时未有，多向弈棋销。已与山僧敌，无令海客饶。
静驱云阵起，疏点雁行遥。夜雨如相忆，松窗更见招。
638.079 【题湖上友人居】张乔
岂得恋樵渔，全家湖畔居。远无潮客信，闲寄岳僧书。
野白梅繁后，山明雨散初。逍遥向云水，莫与宦情疏。
638.080 【送友人归宣州】张乔
失计复离愁，君归我独游。乱花藏道发，春水绕乡流。
暝火丛桥市，晴山叠郡楼。无为谢公恋，吟过晓蝉秋。
638.081 【题古观】张乔
急景递衰老，此经谁养真。松留千载鹤，碑隔六朝人。
洞水流花早，壶天闭雪春。其如为名利，归踏五陵尘。
638.082 【送友人及第归江南】张乔
岂易及归荣，辛勤致此名。登车思往事，回首勉诸生。
路绕山光晓，帆通海气清。秋期却闲坐，林下听江声。
638.083 【送朴充侍御归海东】张乔
天涯离二纪，阙下历三朝。涨海虽然阔，归帆不觉遥。
惊波时失侣，举火夜相招。来往寻遗事，秦皇有断桥。
638.084 【吊前水部贾员外】张乔
笼中江海禽，日夕有归心。魏阙长谣久，吴山独往深。
别时群木落，终处乱猿吟。李白坟前路，溪僧送入林。
638.085 【题小松】张乔
松子落何年，纤枝长水边。斫开深涧雪，移出远林烟。
带月栖幽鸟，兼花灌冷泉。微风动清韵，闲听罢琴眠。
638.086 【寄中岳颛顼先生】张乔
先生颛顼后，得道自何人。松柏卑于寿，儿孙老却身。
夜窗峰顶曙，寒涧洞中春。恋此逍遥境，云间不可亲。
638.087 【送沈先辈尉昭应】张乔
馀才不废诗，佐邑喜闲司。丹陛终须去，青山未可期。
叶凋温谷晚，云出古宫迟。若草东封疏，君王到有时。
638.088 【送友人游湖南】张乔
所投非旧知，亦似有前期。路向长江上，帆扬细雨时。
春生南岳早，日转大荒迟。尽采潇湘句，重来会近期。
638.089 【江上送友人南游】张乔
何处积乡愁，天涯聚乱流。岸长群岫晚，湖阔片帆秋。
买酒过渔舍，分灯与钓舟。潇湘见来雁，应念独边游。
638.090 【江南别友人】张乔
劳生故白头，头白未应休。阙下难孤立，天涯尚旅游。
听猿吟岛寺，待月上江楼。醉别醒惆怅，云帆满乱流。
638.091 【商山道中】张乔
春去计秋期，长安在梦思。多逢山好处，少值客行时。
云起争峰势，花交隐涧枝。停骖一惆怅，应只岭猿知。
638.092 【吴江旅次】张乔
行人愁落日，去鸟倦遥林。旷野鸣流水，空山响暮砧。
旅途归计晚，乡树别年深。寂寞逢村酒，渔家一醉吟。
638.093 【寄南中友人】张乔
相梦如相见，相思去后频。旧时行处断，华发别来新。
浪动三湘月，烟藏五岭春。又无归北客，书札寄何人。
638.094 【寄绩溪陈明府】张乔
古邑猿声里，空城只半存。岸移无旧路，沙涨别成村。
鼓角喧京口，江山尽汝濆。六朝兴废地，行子一销魂。
638.095 【试月中桂】张乔
与月转洪濛，扶疏万古同。根非生下土，叶不坠秋风。
每以圆时足，还随缺处空。影高群木外，香满一轮中。
未种丹霄日，应虚玉兔宫。何当因羽化，细得问玄功。
638.096 【游歙州兴唐寺】张乔
山桥通绝境，到此忆天台。竹里寻幽径，云边上古台。
鸟归残照出，钟断细泉来。为爱澄溪月，因成隔宿回。
638.097 【题诠律师院】张乔
院凉松雨声，相对有山情。未许谿边老，犹思岳顶行。
纱灯留火细，石井灌瓶清。欲问吾师外，何人得此生。
638.098 【金山寺空上人院】张乔
已老金山顶，无心上石桥。讲移三楚遍，梵译五天遥。
板阁禅秋月，铜瓶汲夜潮。自惭昏醉客，来坐亦通宵。
638.099 【题广信寺】张乔
亭北敞灵溪，林梢与槛齐。野云来影远，沙鸟去行低。
晚渡明村火，晴山响郡鼙。思乡值摇落，赖不有猿啼。
