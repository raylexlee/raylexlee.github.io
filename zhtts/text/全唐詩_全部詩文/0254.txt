第253卷 王之渙 等
253.01 【登鸛雀樓（一作朱斌詩）】王之渙
白日依山盡，黃河入海流。欲窮千里目，更上一層樓。
253.02 【送別】王之渙
楊柳東風樹，青青夾御河。近來攀折苦，應爲別離多。
253.03 【涼州詞二首】王之渙
黃河遠上白雲間，一片孤城萬仞山。
羌笛何須怨楊柳，春光不度玉門關。
單于北望拂雲堆，殺馬登壇祭幾回。
漢家天子今神武，不肯和親歸去來。
253.04 【宴詞】王之渙
長堤春水綠悠悠，畎入漳河一道流。
莫聽聲聲催去棹，桃溪淺處不勝舟。
253.05 【九日送別】王之渙
薊庭蕭瑟故人稀，何處登高且送歸。
今日暫同芳菊酒，明朝應作斷蓬飛。
253.06 【晚秋石門禮拜（一作禮佛）】閻防
輕策臨絕壁，招提謁金仙。舟車無由徑，巖嶠乃屬天。
躑躅淹昃景，夷猶望新弦。石門變暝色，谷口生人煙。
陽雁叫平楚，秋風急寒川。馳暉苦代謝，浮脆慚貞堅。
永欲臥丘壑，息心依梵筵。誓將歷劫願，無以外物牽。
253.07 【百丈谿新理茅茨讀書】閻防
浪跡棄人世，還山自幽獨。始傍巢由蹤，吾其獲心曲。
荒庭何所有，老樹半空腹。秋蜩鳴北林，暮鳥穿我屋。
棲遲樂遵渚，恬曠寡所欲。開卦推盈虛，散帙攻節目。
養閒度人事，達命知止足。不學東周儒，俟時勞伐輻。
253.08 【宿岸道人精舍】閻防
早歲參道風，放情入寥廓。重因息心侶，遂果巖下諾。
斂跡辭人間，杜門守寂寞。秋風翦蘭蕙，霜氣冷淙壑。
山牖見然燈，竹房聞搗藥。願言舍塵事，所趣非龍蠖。
253.09 【夕次鹿門山作】閻防
龐公嘉遁所，浪跡難追攀。浮舟暝始至，抱杖聊自閒。
雙巖開鹿門，百穀集珠灣。噴薄湍上水，舂容漂裏山。
焦原不足險，梁壑未成艱。我行自春仲，夏鳥忽綿蠻。
蕙草色已晚，客心殊倦還。遠遊非避地，訪道愛童顏。
安能徇機巧，爭奪錐刀間。
253.010 【與永樂諸公夜泛黃河作】閻防
煙深載酒入，但覺暮川虛。映水見山火，鳴榔聞夜漁。
愛茲山水趣，忽與人世疏。無暇然官燭，中流有望舒。
253.011 【句】閻防
熊踞庭中樹，龍蒸棟裏雲。
253.012 【懷哉行】薛據
明時無廢人，廣廈無棄材。良工不我顧，有用寧自媒。
懷策望君門，歲晏空遲迴。秦城多車馬，日夕飛塵埃。
伐鼓千門啓，鳴珂雙闕來。我聞雷雨施，天澤罔不該。
何意斯人徒，棄之如死灰。主好臣必效，時禁權不開。
俗流實驕矜，得志輕草萊。文王賴多士，漢帝資羣才。
一言並拜相，片善鹹居臺。夫君何不遇，爲泣黃金臺。
253.013 【古興】薛據
日中望雙闕，軒蓋揚飛塵。鳴珮初罷朝，自言皆近臣。
光華滿道路，意氣安可親。歸來宴高堂，廣筵羅八珍。
僕妾盡綺紈，歌舞夜達晨。四時固相代，誰能久要津。
已看覆前車，未見易後輪。丈夫須兼濟，豈能樂一身。
君今皆得志，肯顧憔悴人。
253.014 【冬夜寓居寄儲太祝（一作綦毋潛詩）】薛據
自爲洛陽客，夫子吾知音。愛義能下士，時人無此心。
奈何離居夜，巢鳥飛空林。愁坐至月上，復聞南鄰砧。
253.015 【登秦望山】薛據
南登秦望山，目極大海空。朝陽半盪漾，晃朗天水紅。
谿壑爭噴薄，江湖遞交通。而多漁商客，不悟歲月窮。
振緡迎早潮，弭棹候長風。予本萍泛者，乘流任西東。
茫茫天際帆，棲泊何時同。將尋會稽跡，從此訪任公。
253.016 【西陵口觀海】薛據
長江漫湯湯，近海勢彌廣。在昔胚渾凝，融爲百川泱。
地形失端倪，天色灒滉漾。東南際萬里，極目遠無象。
山影乍浮沉，潮波忽來往。孤帆或不見，棹歌猶想像。
日暮長風起，客心空振盪。浦口霞未收，潭心月初上。
林嶼幾邅回，亭皋時偃仰。歲晏訪蓬瀛，真遊非外獎。
253.017 【題鶴林寺】薛據
道門隱形勝，向背臨法橋。松覆山殿冷，花藏溪路遙。
珊珊寶幡掛，焰焰明燈燒。遲日半空谷，春風連上潮。
少憑水木興，暫忝身心調。願謝攜手客，茲山禪侶饒。
253.018 【初去郡齋書懷（一作初去郡書情）】薛據
肅徒辭汝潁，懷古獨悽然。尚想文王化，猶思巢父賢。
時移多讒巧，大道竟誰傳。況是疾風起，悠悠旌旆懸。
徵鳥無返翼，歸流不停川。已經霜雪下，乃驗松柏堅。
回首望城邑，迢迢間雲煙。志士不傷物，小人皆自妍。
感時惟責己，在道非怨天。從此適樂土，東歸知幾年。
253.019 【出青門往南山下別業】薛據
舊居在南山，夙駕自城闕。榛莽相蔽虧，去爾漸超忽。
散漫餘雪晴，蒼茫季冬月。寒風吹長林，白日原上沒。
懷抱曠莫伸，相知阻胡越。弱年好棲隱，煉藥在巖窟。
及此離垢氛，興來亦因物。末路期赤松，斯言庶不伐。
253.020 【泊震澤口】薛據
日落草木陰，舟徒泊江汜。蒼茫萬象開，合沓聞風水。
洄沿值漁翁，窈窕逢樵子。雲開天宇靜，月明照萬里。
早雁湖上飛，晨鐘海邊起。獨坐嗟遠遊，登岸望孤洲。
零落星欲盡，朣朧氣漸收。行藏空自秉，智識仍未周。
伍胥既仗劍，范蠡亦乘流。歌竟鼓楫去，三江多客愁。
253.021 【題丹陽陶司馬廳壁】薛據
高鑑清洞徹，儒風入進難。詔書增寵命，才子益能官。
門帶山光晚，城臨江水寒。唯餘好文客，時得詠幽蘭。
253.022 【古興】薛據
投珠恐見疑，抱玉但垂泣。道在君不舉，功成嘆何及。
253.023 【早發上東門（一作綦毋潛詩，題作落第後口號）】薛據
十五能文西入秦，三十無家作路人。
時命不將明主合，布衣空惹洛陽塵。
253.024 【句】薛據
省署開文苑，滄浪學釣翁。（《紀事》雲：“此二句據
之詩也，子美懷據詩即用爲句雲：‘獨當省署開文苑，
兼泛滄浪學釣翁’。”）
窮冬時短晷，日盡西南天。
253.025 【秋夕會友】姚系
倦客易相失，歡遊無良辰。忽然一夕間，稍慰闔家貧。
白露下庭梧，孤琴始悲辛。迴風入幽草，蟲響滿四鄰。
會遇更何時，持杯重殷勤。
253.026 【荊山獨往】姚系
宿昔山水上，抱琴聊躑躅。山遠去難窮，琴悲多斷續。
巖重丹陽樹，泉咽聞陰谷。時下白雲中，淹留秋水曲。
秋水石欄深，潺湲如噴玉。雜芳被陰岸，墜露方消綠。
恣此平生懷，獨遊還自足。
253.027 【五老峯大明觀贈隱者】姚系
雲觀此山北，與君攜手稀。林端涉橫水，洞口入斜暉。
頗覺鸞鶴邇，忽爲煙霧飛。故人清和客，默會琴心微。
丹術幸可授，青龍當未歸。悠悠平生意，此日復相違。
253.028 【送周願判官歸嶺南】姚系
早蟬望秋鳴，夜琴怨離聲。眇然多異感，值子江山行。
由來重義人，感激事縱橫。往復念遐阻，淹留慕平生。
晨奔九衢餞，暮始萬里程。山驛風月榭，海門煙霞城。
易綃泉源近，拾翠沙漵明。蘭蕙一爲贈，貧交空復情。
253.029 【送陸渾主簿趙宗儒之任】姚系
山中眇然意，此意乃平生。常日望鳴皋，遙對洛陽城。
故人吏爲隱，懷此若蓬瀛。夕氣冒巖上，晨流瀉岸明。
存亡區中事，影響羽人情。溪寂值猿下，雲歸聞鶴聲。
及茲春始暮，花葛正明榮。會有攜手日，悠悠去無程。
253.030 【楊參軍莊送宇文邈】姚系
秋雲冒原隰，野鳥滿林聲。愛此田舍事，稽君車馬程。
離堂慘不喧，脈脈復盈盈。蘭葉一經霜，香銷爲贈輕。
燈光耿方寂，蟲思隱餘清。相望忽無際，如含江海情。
253.031 【京西遇舊識兼送往隴西】姚系
蟬鳴一何急，日暮秋風樹。即此不勝愁，隴陰人更去。
相逢與相失，共是亡羊路。
253.032 【古別離】姚系
涼風已嫋嫋，露重木蘭枝。獨上高樓望，行人遠不知。
輕寒入洞戶，明月滿秋池。燕去鴻方至，年年是別離。
253.033 【野居池上看月】姚系
悠然雲間月，復此照池塘。泫露蒼茫溼，沉波澹灩光。
應門當未曙，歌吹滿昭陽。遠近徒傷目，清輝靄自長。
253.034 【庭柳】姚系
嫋嫋柳楊枝，當軒雜珮垂。交陰總共密，分條各自宜。
因依似永久，攬結更傷離。愛此陽春色，秋風莫遽吹。
253.035 【硤州旅舍奉懷蘇州韋郎中（公頻有尺書，頗積離鄉之思）】令狐峘
儒服學從政，遂爲塵事嬰。銜命東復西，孰堪異鄉情。
懷祿且懷恩，策名敢逃名。羨彼農畝人，白首親友並。
江山入秋氣，草木凋晚榮。方塘寒露凝，旅管涼飆生。
懿交守東吳，夢想聞頌聲。雲水方浩浩，離憂何平時。
253.036 【釋奠日國學觀禮聞雅頌】令狐峘
肅肅先師廟，依依胄子羣。滿庭陳舊禮，開戶拜清芬。
萬舞當華燭，簫韶入翠雲。頌歌清曉聽，雅吹度風聞。
澹泊調元氣，中和美聖君。唯餘東魯客，蹈舞向南燻。
253.037 【釋奠日國學觀禮聞雅頌】滕珦
太學時觀禮，東方曉色分。威儀何棣棣，環珮又紛紛。
古樂從空盡，清歌幾處聞。六和成遠吹，九奏動行雲。
聖上尊儒學，春秋奠茂勳。幸因陪齒列，聊以頌斯文。
