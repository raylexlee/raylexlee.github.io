第579卷 温庭筠
579.01 【车驾西游因而有作】温庭筠
宣曲长杨瑞气凝，上林狐兔待秋鹰。
谁将词赋陪雕辇，寂寞相如卧茂林。
579.02 【伤温德彝（一作伤边将）】温庭筠
昔年戎虏犯榆关，一败龙城匹马还。
侯印不闻封李广，他人丘垄似天山。
579.03 【赠少年】温庭筠
江海相逢客恨多，秋风叶下洞庭波。
酒酣夜别淮阴市，月照高楼一曲歌。
579.04 【赠郑征君家匡山首春与丞相赞皇公游止】温庭筠
一抛兰棹逐燕鸿，曾向江湖识谢公。
每到朱门还怅望，故山多在画屏中。
579.05 【夏中病痁作】温庭筠
山鬼扬威正气愁，便辞珍簟袭狐裘。
西窗一夕悲人事，团扇无情不待秋。
579.06 【题友人居】温庭筠
尽日松堂看画图，绮疏岑寂似清都。
若教烟水无鸥鸟，张翰何由到五湖。
579.07 【题李相公敕赐锦屏风】温庭筠
丰沛曾为社稷臣，赐书名画墨犹新。
几人同保山河誓，犹自栖栖九陌尘。
579.08 【蔡中郎坟】温庭筠
古坟零落野花春，闻说中郎有后身。
今日爱才非昔日，莫抛心力作词人。
579.09 【元处士池上】温庭筠
蓼穗菱丛思蟪蛄，水萤江鸟满烟蒲。
愁红一片风前落，池上秋波似五湖。
579.010 【华阴韦氏林亭】温庭筠
自有林亭不得闲，陌尘宫树是非间。
终南长在茅檐外，别向人间看华山。
579.011 【寄裴生乞钓钩】温庭筠
一随菱棹谒王侯，深愧移文负钓舟。
今日太湖风色好，却将诗句乞鱼钩。
579.012 【长安春晚二首】温庭筠
曲江春半日迟迟，正是王孙怅望时。
杏花落尽不归去，江上东风吹柳丝。
四方无事太平年，万象鲜明禁火前。
九重细雨惹春色，轻染龙池杨柳烟。
579.013 【三月十八日雪中作】温庭筠
芍药蔷薇语早梅，不知谁是艳阳才。
今朝领得春风意，不复饶君雪里开。
579.014 【咸阳值雨】温庭筠
咸阳桥上雨如悬，万点空濛隔钓船。
还似洞庭春水色，晓云将入岳阳天。
579.015 【弹筝人】温庭筠
天宝年中事玉皇，曾将新曲教宁王。
钿蝉金雁今零落，一曲伊州泪万行。
579.016 【瑶瑟怨】温庭筠
冰簟银床梦不成，碧天如水夜云轻。
雁声远过潇湘去，十二楼中月自明。
579.017 【题端正树】温庭筠
路傍佳树碧云愁，曾侍金舆幸驿楼。
草木荣枯似人事，绿阴寂寞汉陵秋。
579.018 【渭上题三首】温庭筠
吕公荣达子陵归，万古烟波绕钓矶。
桥上一通名利迹，至今江鸟背人飞。
目极云霄思浩然，风帆一片水连天。
轻桡便是东归路，不肯忘机作钓船。
烟水何曾息世机，暂时相向亦依依。
所嗟白首磻溪叟，一下渔舟更不归。
579.019 【经故翰林袁学士居】温庭筠
剑逐惊波玉委尘，谢安门下更何人。
西州城外花千树，尽是羊昙醉后春。
579.020 【题城南杜邠公林亭（时公镇淮南自西蜀移节）】温庭筠
卓氏垆前金线柳，隋家堤畔锦帆风。
贪为两地分霖雨，不见池莲照水红。
579.021 【夜看牡丹】温庭筠
高低深浅一阑红，把火殷勤绕露丛。
希逸近来成懒病，不能容易向春风。
579.022 【宿城南亡友别墅】温庭筠
水流花落叹浮生，又伴游人宿杜城。
还似昔年残梦里，透帘斜月独闻莺。
579.023 【过分水岭】温庭筠
溪水无情似有情，入山三日得同行。
岭头便是分头处，惜别潺湲一夜声。
579.024 【鄠杜郊居】温庭筠
槿篱芳援近樵家，垄麦青青一径斜。
寂寞游人寒食后，夜来风雨送梨花。
579.025 【题河中紫极宫】温庭筠
昔年曾伴玉真游，每到仙宫即是秋。
曼倩不归花落尽，满丛烟露月当楼。
579.026 【四皓】温庭筠
商於甪里便成功，一寸沉机万古同。
但得戚姬甘定分，不应真有紫芝翁。
579.027 【赠张炼师】温庭筠
丹溪药尽变金骨，清洛月寒吹玉笙。
他日隐居无访处，碧桃花发水纵横。
