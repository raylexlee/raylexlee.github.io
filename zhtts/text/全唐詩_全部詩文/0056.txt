第056卷 王勃
56.01 【圣泉宴】王勃
披襟乘石磴，列籍俯春泉。兰气熏山酌，松声韵野弦。
影飘垂叶外，香度落花前。兴洽林塘晚，重岩起夕烟。
56.02 【寻道观】王勃
芝廛光分野，蓬阙盛规模。碧坛清桂阈，丹洞肃松枢。
玉笈三山记，金箱五岳图。苍虬不可得，空望白云衢。
56.03 【散关晨度】王勃
关山凌旦开，石路无尘埃。白马高谭去，青牛真气来。
重门临巨壑，连栋起崇隈。即今扬策度，非是弃繻回。
56.04 【别薛华】王勃
送送多穷路，遑遑独问津。悲凉千里道，凄断百年身。
心事同漂泊，生涯共苦辛。无论去与住，俱是梦中人。
56.05 【重别薛华】王勃
明月沉珠浦，风飘濯锦川。楼台临绝岸，洲渚亘长天。
旅泊成千里，栖遑共百年。穷途唯有泪，还望独潸然。
56.06 【游梵宇三觉寺】王勃
杏阁披青磴，雕台控紫岑。叶齐山路狭，花积野坛深。
萝幌栖禅影，松门听梵音。遽忻陪妙躅，延赏涤烦襟。
56.07 【麻平晚行】王勃
百年怀土望，千里倦游情。高低寻戍道，远近听泉声。
涧叶才分色，山花不辨名。羁心何处尽，风急暮猿清。
56.08 【送卢主簿】王勃
穷途非所恨，虚室自相依。城阙居年满，琴尊俗事稀。
开襟方未已，分袂忽多违。东岩富松竹，岁暮幸同归。
56.09 【饯韦兵曹】王勃
征骖临野次，别袂惨江垂。川霁浮烟敛，山明落照移。
鹰风凋晚叶，蝉露泣秋枝。亭皋分远望，延想间云涯。
56.010 【白下驿饯唐少府】王勃
下驿穷交日，昌亭旅食年。相知何用早，怀抱即依然。
浦楼低晚照，乡路隔风烟。去去如何道，长安在日边。
56.011 【杜少府之任蜀州】王勃
城阙辅三秦，风烟望五津。与君离别意，同是宦游人。
海内存知己，天涯若比邻。无为在岐路，儿女共沾巾。
56.012 【仲春郊外】王勃
东园垂柳径，西堰落花津。物色连三月，风光绝四邻。
鸟飞村觉曙，鱼戏水知春。初晴山院里，何处染嚣尘。
56.013 【郊兴】王勃
空园歌独酌，春日赋闲居。泽兰侵小径，河柳覆长渠。
雨去花光湿，风归叶影疏。山人不惜醉，唯畏绿尊虚。
56.014 【郊园即事】王勃
烟霞春旦赏，松竹故年心。断山疑画障，县溜泻鸣琴。
草遍南亭合，花开北院深。闲居饶酒赋，随兴欲抽簪。
56.015 【观佛迹寺】王勃
莲座神容俨，松崖圣趾馀。年长金迹浅，地久石文疏。
颓华临曲磴，倾影赴前除。共嗟陵谷远，俄视化城虚。
56.016 【山居晚眺赠王道士】王勃
金坛疏俗宇，玉洞侣仙群。花枝栖晚露，峰叶度晴云。
斜照移山影，回沙拥籀文。琴尊方待兴，竹树已迎曛。
56.017 【八仙径】王勃
柰园欣八正，松岩访九仙。援萝窥雾术，攀林俯云烟。
代北鸾骖至，辽西鹤骑旋。终希脱尘网，连翼下芝田。
56.018 【春日还郊】王勃
闲情兼嘿语，携杖赴岩泉。草绿萦新带，榆青缀古钱。
鱼床侵岸水，鸟路入山烟。还题平子赋，花树满春田。
56.019 【对酒春园作】王勃
投簪下山阁，携酒对河梁。狭水牵长镜，高花送断香。
繁莺歌似曲，疏蝶舞成行。自然催一醉，非但阅年光。
56.020 【观内怀仙】王勃
玉架残书隐，金坛旧迹迷。牵花寻紫涧，步叶下清谿。
琼浆犹类乳，石髓尚如泥。自能成羽翼，何必仰云梯。
56.021 【秋日别王长史】王勃
别路馀千里，深恩重百年。正悲西候日，更动北梁篇。
野色笼寒雾，山光敛暮烟。终知难再奉，怀德自潸然。
56.022 【上巳浮江宴韵得遥字】王勃
上巳年光促，中川兴绪遥。绿齐山叶满，红泄片花销。
泉声喧后涧，虹影照前桥。遽悲春望远，江路积波潮。
56.023 【长柳】王勃
晨征犯烟磴，夕憩在云关。晚风清近壑，新月照澄湾。
郊童樵唱返，津叟钓歌还。客行无与晤，赖此释愁颜。
56.024 【铜雀妓二首】王勃
金凤邻铜雀，漳河望邺城。君王无处所，台榭若平生。
舞席纷何就，歌梁俨未倾。西陵松槚冷，谁见绮罗情。
妾本深宫妓，层城闭九重。君王欢爱尽，歌舞为谁容。
锦衾不复襞，罗衣谁再缝。高台西北望，流涕向青松。
56.025 【羁游饯别】王勃
客心悬陇路，游子倦江干。槿丰朝砌静，筱密夜窗寒。
琴声销别恨，风景驻离欢。宁觉山川远，悠悠旅思难。
56.026 【易阳早发】王勃
饬装侵晓月，奔策候残星。危阁寻丹障，回梁属翠屏。
云间迷树影，雾里失峰形。复此凉飙至，空山飞夜萤。
56.027 【焦岸早行和陆四】王勃
侵星违旅馆，乘月戒征俦。复嶂迷晴色，虚岩辨暗流。
猿吟山漏晓，萤散野风秋。故人渺何际，乡关云雾浮。
56.028 【深湾夜宿】王勃
津涂临巨壑，村宇架危岑。堰绝滩声隐，风交树影深。
江童暮理楫，山女夜调砧。此时故乡远，宁知游子心。
56.029 【伤裴录事丧子】王勃
兰阶霜候早，松露穸台深。魄散珠胎没，芳销玉树沉。
露文晞宿草，烟照惨平林。芝焚空叹息，流恨满籝金。
56.030 【泥谿】王勃
弭棹凌奔壑，低鞭蹑峻岐。江涛出岸险，峰磴入云危。
溜急船文乱，岩斜骑影移。水烟笼翠渚，山照落丹崖。
风生蘋浦叶，露泣竹潭枝。泛水虽云美，劳歌谁复知。
56.031 【三月曲水宴得烟字】王勃
彭泽官初去，河阳赋始传。田园归旧国，诗酒间长筵。
列室窥丹洞，分楼瞰紫烟。萦回亘津渡，出没控郊鄽。
凤琴调上客，龙辔俨群仙。松石偏宜古，藤萝不记年。
重檐交密树，复磴拥危泉。抗石晞南岭，乘沙眇北川。
傅岩来筑处，磻谿入钓前。日斜真趣远，幽思梦凉蝉。
56.032 【秋日仙游观赠道士（一作骆宾王诗）】王勃
石图分帝宇，银牒洞灵宫。回丹萦岫室，复翠上岩栊。
雾浓金灶静，云暗玉坛空。野花常捧露，山叶自吟风。
林泉明月在，诗酒故人同。待余逢石髓，从尔命飞鸿。
56.033 【晚留凤州】王勃
宝鸡辞旧役，仙凤历遗墟。去此近城阙，青山明月初。
56.034 【羁春】王勃
客心千里倦，春事一朝归。还伤北园里，重见落花飞。
56.035 【林塘怀友】王勃
芳屏画春草，仙杼织朝霞。何如山水路，对面即飞花。
56.036 【山扉夜坐】王勃
抱琴开野室，携酒对情人。林塘花月下，别似一家春。
56.037 【春庄】王勃
山中兰叶径，城外李桃园。岂知人事静，不觉鸟声喧。
56.038 【春游】王勃
客念纷无极，春泪倍成行。今朝花树下，不觉恋年光。
56.039 【春园】王勃
山泉两处晚，花柳一园春。还持千日醉，共作百年人。
56.040 【林泉独饮】王勃
丘壑经涂赏，花柳遇时春。相逢今不醉，物色自轻人。
56.041 【登城春望】王勃
物外山川近，晴初景霭新。芳郊花柳遍，何处不宜春。
56.042 【他乡叙兴】王勃
缀叶归烟晚，乘花落照春。边城琴酒处，俱是越乡人。
56.043 【夜兴】王勃
野烟含夕渚，山月照秋林。还将中散兴，来偶步兵琴。
56.044 【临江二首】王勃
泛泛东流水，飞飞北上尘。归骖将别棹，俱是倦游人。
去骖嘶别路，归棹隐寒洲。江皋木叶下，应想故城秋。
56.045 【江亭夜月送别二首】王勃
江送巴南水，山横塞北云。津亭秋月夜，谁见泣离群。
乱烟笼碧砌，飞月向南端。寂寂离亭掩，江山此夜寒。
56.046 【别人四首】王勃
久客逢馀闰，他乡别故人。自然堪下泪，谁忍望征尘。
江上风烟积，山幽云雾多。送君南浦外，还望将如何。
桂轺虽不驻，兰筵幸未开。林塘风月赏，还待故人来。
霜华净天末，雾色笼江际。客子常畏人，何为久留滞。
56.047 【赠李十四四首】王勃
野客思茅宇，山人爱竹林。琴尊唯待处，风月自相寻。
小径偏宜草，空庭不厌花。平生诗与酒，自得会仙家。
乱竹开三径，飞花满四邻。从来扬子宅，别有尚玄人。
风筵调桂轸，月径引藤杯。直当花院里，书斋望晓开。
56.048 【早春野望】王勃
江旷春潮白，山长晓岫青。他乡临睨极，花柳映边亭。
56.049 【山中】王勃
长江悲已滞，万里念将归。况属高风晚，山山黄叶飞。
56.050 【冬郊行望】王勃
桂密岩花白，梨疏林叶红。江皋寒望尽，归念断征篷。
56.051 【寒夜思友三首】王勃
久别侵怀抱，他乡变容色。月下调鸣琴，相思此何极。
云间征思断，月下归愁切。鸿雁西南飞，如何故人别。
朝朝翠山下，夜夜苍江曲。复此遥相思，清尊湛芳绿。
56.052 【始平晚息】王勃
观阙长安近，江山蜀路赊。客行朝复夕，无处是乡家。
56.053 【扶风昼届离京浸远】王勃
帝里金茎去，扶风石柱来。山川殊未已，行路方悠哉。
56.054 【普安建阴题壁】王勃
江汉深无极，梁岷不可攀。山川云雾里，游子几时还。
56.055 【九日】王勃
九日重阳节，开门有菊花。不知来送酒，若个是陶家。
56.056 【秋江送别二首】王勃
早是他乡值早秋，江亭明月带江流。
已觉逝川伤别念，复看津树隐离舟。
归舟归骑俨成行，江南江北互相望。
谁谓波澜才一水，已觉山川是两乡。
56.057 【蜀中九日】王勃
九月九日望乡台，他席他乡送客杯。
人情已厌南中苦，鸿雁那从北地来。
56.058 【寒夜怀友杂体二首】王勃
北山烟雾始茫茫，南津霜月正苍苍。
秋深客思纷无已，复值征鸿中夜起。
复閤重楼向浦开，秋风明月度江来。
故人故情怀故宴，相望相思不相见。
56.059 【落花落（以下诗集不载）】王勃
落花落，落花纷漠漠。绿叶青跗映丹萼，
与君裴回上金閤。影拂妆阶玳瑁筵，香飘舞馆茱萸幕。
落花飞，撩乱入中帷。落花春正满，春人归不归。
落花度，氛氲绕高树。落花春已繁，春人春不顾。
绮閤青台静且闲，罗袂红巾复往还。盛年不再得，
高枝难重攀。试复旦游落花里，暮宿落花间。
与君落花院，台上起双鬟。
56.060 【九日怀封元寂】王勃
九日郊原望，平野遍霜威。兰气添新酌，花香染别衣。
九秋良会少，千里故人稀。今日龙山外，当忆雁书归。
56.061 【出境游山二首】王勃
源水终无路，山阿若有人。驱羊先动石，走兔欲投巾。
洞晚秋泉冷，岩朝古树新。峰斜连鸟翅，磴叠上鱼鳞。
化鹤千龄早，元龟六代春。浮云今可驾，沧海自成尘。
振翮凌霜吹，正月伫天浔。回镳凌翠壑，飞轸控青岑。
岩深灵灶没，涧毁石渠沉。宫阙云间近，江山物外临。
玉坛栖暮夜，珠洞结秋阴。萧萧离俗影，扰扰望乡心。
谁意山游好，屡伤人事侵。
56.062 【河阳桥代窦郎中佳人答杨中舍】王勃
披风听鸟长河路，临津织女遥相妒。
判知秋夕带啼还，那及春朝携手度。
56.063 【晦日宴高氏林亭同用华字】王勔
上序披林馆，中京视物华。竹窗低露叶，梅径起风花。
景落春台雾，池侵旧渚沙。绮筵歌吹晚，暮雨泛香车。
