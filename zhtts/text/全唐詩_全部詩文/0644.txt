第631卷 張賁 等
631.01 【旅泊吳門】張賁
一舸吳江晚，堪憂病廣文。鱸魚誰與伴，鷗鳥自成羣。
反照縱橫水，斜空斷續雲。異鄉無限思，盡付酒醺醺。
631.02 【賁中間有吳門旅泊之什蒙魯望垂和更作一章以伸酬謝】張賁
偶發陶匏響，皆蒙組繡文。清秋將落帽，子夏正離羣。
有恨書燕雁，無聊賦郢雲。遍看心自醉，不是酒能醺。
631.03 【酬襲美先見寄倒來韻】張賁
尋疑天意喪斯文，故選茅峯寄白雲。酒後只留滄海客，
香前唯見紫陽君。近年已絕詩書癖，今日兼將筆硯焚。
爲有此身猶苦患，不知何者是玄纁。
631.04 【奉和襲美醉中即席見贈次韻】張賁
桂枝新下月中仙，學海詞鋒譽藹然。文陣已推忠信甲，
窮波猶認孝廉船。清標稱住羊車上，俗韻慚居鶴氅前。
共許逢蒙快弓箭，再穿楊葉在明年。
631.05 【奉和襲美題褚家林亭】張賁
疏野林亭震澤西，朗吟閒步喜相攜。時時風折蘆花亂，
處處霜摧稻穗低。百本敗荷魚不動，一枝寒菊蝶空迷。
今朝偶得高陽伴，從放山翁醉似泥。
631.06 【奉和襲美傷開元觀顧道士】張賁
鳳麟膠盡夜如何，共嘆先生劍解多。幾度吊來唯白鶴，
此時乘去必青騾。圖中含景隨殘照，琴裏流泉寄逝波。
惆悵真靈又空返，玉書誰授紫微歌。
631.07 【和魯望白菊】張賁
雪彩冰姿號女華，寄身多是地仙家。有時南國和霜立，
幾處東籬伴月斜。謝客瓊枝空貯恨，袁郎金鈿不成誇。
自知終古清香在，更出梅妝弄晚霞。
631.08 【奉和襲美先輩悼鶴】張賁
池塘蕭索掩空籠，玉樹同嗟一土中。莎徑罷鳴唯泣露，
松軒休舞但悲風。丹臺舊氅難重緝，紫府新書豈更通。
雲減霧消無處問，只留華髮與衰翁。
631.09 【偶約道流終乖文會答皮陸】張賁
仙侶無何訪蔡經，兩煩韶濩出彤庭。
人間若有登樓望，應怪文星近客星。
631.010 【和襲美寒夜見訪】張賁
雲孤鶴獨且相親，仿效從它折角巾。
不用吳江嘆留滯，風姿俱是玉清人。
631.011 【和襲美醉中先起次韻】張賁
何事桃源路忽迷，惟留雲雨怨空閨。
仙郎共許多情調，莫遣重歌濁水泥。
631.012 【和皮陸酒病偶作】張賁
白編椰席鏤冰明，應助楊青解宿酲。
難繼二賢金玉唱，可憐空作斷猿聲。
631.013 【送浙東德師侍御罷府西歸】張賁
孤雲獨鳥本無依，江海重逢故舊稀。
楊柳漸疏蘆葦白，可憐斜日送君歸。
631.014 【以青【飠迅】飯分送襲美魯望因成一絕】張賁
誰屑瓊瑤事青【飠迅】，舊傳名品出華陽。
應宜仙子胡麻拌，因送劉郎與阮郎。
631.015 【玩金鸂鶒和陸魯望】張賁
翠羽紅襟鏤彩雲，雙飛常笑白鷗羣。
誰憐化作雕金質，從倩沉檀十里聞。
631.016 【悼鶴和襲美】張賁
渥頂鮮毛品格馴，莎庭閒暇重難羣。
無端日暮東風起，飄散春空一片雲。
631.017 【覽皮先輩盛制，因作十韻以寄，用伸款仰】崔璐
河嶽挺靈異，星辰精氣殊。在人爲英傑，與國作禎符。
襄陽得奇士，俊邁真龍駒。勇果魯仲由，文賦蜀相如。
渾浩江海廣，葩華桃李敷。小言入無間，大言塞空虛。
幾人遊赤水，夫子得玄珠。鬼神爭奧祕，天地惜洪爐。
既有曾參行，仍兼君子儒。吾知上帝意，將使居黃樞。
好保千金體，須爲萬姓謨。
631.018 【浙東罷府西歸酬別張廣文皮先輩陸秀才】李縠
豈有頭風筆下痊，浪成蠻語向初筵。蘭亭舊趾雖曾見，
柯笛遺音更不傳。照曜文星吳分野，留連花月晉名賢。
相逢只恨相知晚，一曲驪歌又幾年。
631.019 【和皮日休悼鶴】李縠
才子襟期本上清，陸雲家鶴伴閒情。猶憐反顧五六里，
何意忽歸十二城。露滴誰聞高葉墜，月沉休藉半階明。
人間華表堪留語，剩向秋風寄一聲。
道林曾放雪翎飛，應悔庭除閉羽衣。
料得王恭披鶴氅，倚吟猶待月中歸。
631.020 【醉中襲美先月中歸】李縠
休文雖即逃瓊液，阿鶩還須掩玉閨。
月落金雞一聲後，不知誰悔醉如泥。
631.021 【奉酬皮先輩霜菊見贈】崔璞
菊花開晚過秋風，聞道芳香正滿叢。
爭奈病夫難強飲，應須速自召車公。
631.022 【蒙恩除替將還京洛偶敘所懷因成六韻呈軍事院諸公…秀才】崔璞
兩載求人瘼，三春受代歸。務繁多簿籍，才短乏恩威。
共理乖天獎，分憂值歲飢。遽蒙交郡印，安敢整朝衣。
作牧慚爲政，思鄉念式微。儻容還故里，高臥掩柴扉。
631.023 【和皮日休悼鶴】魏樸
直欲裁詩問杳冥，豈教靈化亦浮生。風林月動疑留魄，
沙島香愁似蘊情。雪骨夜封蒼蘚冷，練衣寒在碧塘輕。
人間飛去猶堪恨，況是泉臺遠玉京。
經秋宋玉已悲傷，況報胎禽昨夜亡。
霜曉起來無問處，伴僧彈指繞荷塘。
631.024 【皮襲美見留小宴次韻】羊昭業
澤國春來少遇晴，有花開日且飛觥。王戎似電休推病，
周顗才醒衆卻驚。芳景漸濃偏屬酒，暖風初暢欲調鶯。
知君不肯然官燭，爭得華筵徹夜明。
631.025 【送羊振文歸覲桂陽】顏萱
高掛吳帆喜動容，問安歸去指湘峯。懸魚庭內芝蘭秀，
馭鶴門前薜荔封。紅旆正憐棠影茂，綵衣偏帶桂香濃。
臨岐獨有沾襟戀，南巷當年共化龍。
631.026 【送圓載上人】顏萱
師來一世恣經行，卻泛滄波問去程。心靜已能防渴鹿，
鼙喧時爲駭長鯨。禪林幾結金桃重，梵室重修鐵瓦輕。
料得還鄉無別利，只應先見日華生。
631.027 【過張祜處士丹陽故居】顏萱
憶昔爲兒逐我兄，曾拋竹馬拜先生。書齋已換當時主，
詩壁空題故友名。豈是爭權留怨敵，可憐當路盡公卿。
柴扉草屋無人問，猶向荒田責地徵。
631.028 【和襲美傷顧道士】鄭璧
斜漢銀瀾一夜東，飄飄何處五雲中。空留華表千年約，
才畢丹爐九轉功。形蛻遠山孤壙月，影寒深院曉松風。
門人不睹飛昇去，猶與浮生哭恨同。
631.029 【奉和陸魯望白菊】鄭璧
白豔輕明帶露痕，始知佳色重難羣。終朝疑笑梁王雪，
盡日慵飛蜀帝魂。燕雨似翻瑤渚浪，雁風疑卷玉綃紋。
瓊妃若會寬裁剪，堪作蟾宮夜舞裙。
631.030 【和襲美索友人酒】鄭璧
乘興閒來小謝家，便裁詩句乞榴花。
邴原雖不無端醉，也愛臨風從鹿車。
631.031 【文燕潤卿不至】鄭璧
已知羽駕朝金闕，不用燒蘭望玉京。
應是易遷明月好，玉皇留看舞雙成。
