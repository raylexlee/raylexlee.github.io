第709卷 徐夤
709.01 【西华】徐夤
五千仞有馀神秀，一一排云上泬。叠嶂出关分二陕，
残冈过水作中条。巨灵庙破生春草，毛女峰高入绛霄。
拜祝金天乞阴德，为民求主降神尧。
709.02 【岚似屏风】徐夤
岚似屏风草似茵，草边时脍锦花鳞。山中宰相陶弘景，
谷口耕夫郑子真。宦达到头思野逸，才多未必笑清贫。
君看东洛平泉宅，只有年年百卉春。
709.03 【忆潼关】徐夤
洞壑双扉入到初，似从深阱睹高墟。天开白日临军国，
山夹黄河护帝居。隋炀远游宜不反，奉春长策竟何如。
须知皇汉能扃鐍，延得年过四百馀。
709.04 【忆潼关早行】徐夤
行客起看仙掌月，落星斜照浊河泥。故山远处高飞雁，
去马鸣时先早鸡。关柳不知谁氏种，岳碑犹见圣君题。
刍荛十轴僮三尺，岂谓青云便有梯。
709.05 【鸿门（旧本作失题）】徐夤
耨月耕烟水国春，薄徒应笑作农人。皇王尚法三推礼，
白社宁忘四体勤。雨洒蓑衣芳草暗，鸟啼云树小村贫。
犹胜堕力求飧者，五斗低腰走世尘。
709.06 【忆长安行】徐夤
旧历关中忆废兴，僭奢须戒俭须凭。火光只是烧秦冢，
贼眼何曾视灞陵。钟鼓煎催人自急，侯王更换恨难胜。
不如坐钓清溪月，心共寒潭一片澄。
709.07 【忆长安上省年】徐夤
忽忆关中逐计车，历坊骑马信空虚。三秋病起见新雁，
八月夜长思旧居。宗伯帐前曾献赋，相君门下再投书。
如今说著犹堪泣，两宿都堂过岁除。
709.08 【长安述怀】徐夤
黄河冰合尚来游，知命知时肯躁求。词赋有名堪自负，
春风落第不曾羞。风尘色里凋双鬓，鼙鼓声中历几州。
十载公卿早言屈，何须课夏更冥搜。
709.09 【长安即事三首】徐夤
抛掷清溪旧钓钩，长安寒暑再环周。便随莺羽三春化，
只说蝉声一度愁。扫雪自怜窗纸照，上天宁愧海槎流。
明时则待金门诏，肯羡班超万户侯。
无酒穷愁结自舒，饮河求满不求馀。身登霄汉平时第，
家得干戈定后书。富贵敢期苏季子，清贫方见马相如。
明时用即匡君去，不用何妨却钓鱼。
拖紫腰金不要论，便堪归隐白云村。更无名籍强金榜，
岂有花枝胜杏园。绮席促时皆国器，羽觥飞处尽王孙。
高眠亦是前贤事，争报春闱莫大恩。
709.010 【东京次新安道中】徐夤
贼去兵来岁月长，野蒿空满坏墙匡。旋从古辙成深谷，
几见金舆过上阳。洛水送年催代谢，嵩山擎日拂穹苍。
殊时异世为儒者，不见文皇与武皇。
709.011 【山阴故事】徐夤
坦腹夫君不可逢，千年犹在播英风。红鹅化鹤青天远，
彩笔成龙绿水空。爱竹只应怜直节，书裙多是为奇童。
吹笙缑岭登山后，东注清流岂有穷。
709.012 【温陵即事】徐夤
早年师友教为文，卖却鱼舟网典坟。国有安危期日谏，
家无担石暂从军。非才岂合攀丹桂，多病犹堪伴白云。
争得千钟季孙粟，沧洲归与故人分。
709.013 【温陵残腊书怀寄崔尚书】徐夤
济川无楫拟何为，三杰还从汉祖推。心学庭槐空发火，
鬓同门柳即垂丝。中兴未遇先怀策，除夜相催也课诗。
江上年年接君子，一杯春酒一枰棋。
709.014 【义通里寓居即事】徐夤
家住寒梅翠岭东，长安时节咏途穷。牡丹窠小春馀雨，
杨柳丝疏夏足风。愁鬓已还年纪白，衰容宁藉酒杯红。
长卿甚有凌云作，谁与清吟绕帝宫。
709.015 【上阳宫词】徐夤
点点苔钱上玉墀，日斜空望六龙西。妆台尘暗青鸾掩，
宫树月明黄鸟啼。庭草可怜分雨露，君恩深恨隔云泥。
银蟾借与金波路，得入重轮伴羿妻。
709.016 【西寨寓居】徐夤
闲读南华对酒杯，醉携筇竹画苍苔。豪门有利人争去，
陋巷无权客不来。解报可能医病雀，重燃谁肯照寒灰。
严陵万古清风在，好棹东溪咏钓台。
功智争驰淡薄空，犹怀忠信拟何从。鸱鸢啄腐疑雏凤，
神鬼欺贫笑伯龙。烈日不融双鬓雪，病身全仰竹枝筇。
崇侯入辅严陵退，堪忆啼猿万仞峰。
709.017 【题福州天王阁】徐夤
绝境宜栖独角仙，金张到此亦忘还。三门里面千层阁，
万井中心一朵山。江拗碧湾盘洞府，石排青壁护禅关。
有时海上看明月，辗出冰轮叠浪间。
709.018 【忆荐福寺南院】徐夤
忆昔长安落第春，佛宫南院独游频。灯前不动惟金像，
壁上曾题尽古人。鶗鴂声中双阙雨，牡丹花际六街尘。
啼猿溪上将归去，合问升平诣秉钧。
709.019 【塔院小屋，四壁皆是卿相题名，因成四韵】徐夤
雁塔搀空映九衢，每看华宇每踟蹰。题名尽是台衡迹，
满壁堪为宰辅图。鸾凤岂巢荆棘树，虬龙多蛰帝王都。
谁知远客思归梦，夜夜无船自过湖。
709.020 【题名琉璃院（今改名景祥院）】徐夤
一条溪绕翠岩隈，行脚僧言胜五台。农罢树阴黄犊卧，
斋时山下白衣来。松因往日门人种，路是前生长老开。
三卷贝多金粟语，可能长诵免轮回。
709.021 【寺中偶题】徐夤
听话金仙眉相毫，每来皆得解尘劳。鹤栖云路看方贵，
僧倚松门见始高。名利罢烧心内火，雪霜偏垢鬓边毛。
银蟾未出金乌在，更上层楼眺海涛。
709.022 【山寺寓居】徐夤
高卧东林最上方，水声山翠剔愁肠。白云送雨笼僧阁，
黄叶随风入客堂。终去四明成大道，暂从双鬓许秋霜。
披缁学佛应无分，鹤氅谈空亦不妨。
709.023 【寄僧寓题】徐夤
佛顶抄经忆惠休，众人皆谓我悠悠。浮生真个醉中梦，
闲事莫添身外愁。百岁付于花暗落，四时随却水奔流。
安眠静笑思何报，日夜焚修祝郡侯。
709.024 【游灵隐天竺二寺】徐夤
丹井冷泉虚易到，两山真界实难名。石和云雾莲华气，
月过楼台桂子清。腾踏回桥巡像设，罗穿曲洞出龙城。
更怜童子呼猿去，飒飒萧萧下树行。
709.025 【醉题邑宰南塘屋壁】徐夤
万古清淮照远天，黄河浊浪不相关。县留东道三千客，
宅锁南塘一片山。草色净经秋雨绿，烧痕寒入晓窗斑。
闽王美锦求贤制，未许陶公解印还。
709.026 【题泗洲塔】徐夤
十年前事已悠哉，旋被钟声早暮催。明月似师生又没，
白云如客去还来。烟笼瑞阁僧经静，风打虚窗佛幌开。
惟有南边山色在，重重依旧上高台。
709.027 【东归题屋壁】徐夤
尘埃归去五湖东，还是衡门一亩宫。旧业旋从征赋失，
故人多逐乱离空。因悲尽室如悬罄，却拟携家学转蓬。
见说武王天上梦，无情曾与傅岩通。
709.028 【寓题】徐夤
酒壶棋局似闲人，竹笏蓝衫老此身。托客买书重得卷，
爱山移宅近为邻。鸣蛩阁上风吹病，落叶庭中月照贫。
见说天池波浪阔，也应涓滴溅穷鳞。
709.029 【偶题】徐夤
闲补亡书见废兴，偶然前古也填膺。秦宫犹自拜张禄，
楚幕不知留范增。大道岂全关历数，雄图强半属贤能。
燕台财力知多少，谁筑黄金到九层。
709.030 【寓题述怀】徐夤
大道真风早晚还，妖讹成俗污乾坤。宣尼既没苏张起，
凤鸟不来鸡雀喧。刍少可能供骥子，草多谁复访兰荪。
尧廷忘却征元凯，天阙重关十二门。
709.031 【将入城灵口道中作】徐夤
路上长安惟咫尺，灞陵西望接秦源。依稀日下分天阙，
隐映云边是国门。锦袖臂鹰河北客，青桑鸣雉渭南村。
高风九万程途近，与报沧洲欲化鲲。
709.032 【新屋】徐夤
耳顺何为土木勤，叔孙墙屋有前闻。纵然一世如红叶，
犹得十年吟白云。性逸且图称野客，才难非敢傲明君。
清甜数尺沙泉井，平与邻家昼夜分。
709.033 【新葺茆堂】徐夤
剪竹诛茆就水滨，静中还得保天真。只闻神鬼害盈满，
不见古今争贱贫。树影便为廊庑屋，草香权当绮罗茵。
阶前一片泓澄水，借与汀禽活紫鳞。
耨水耕山息故林，壮图嘉话负前心。素丝鬓上分愁色，
络纬床头和苦吟。笔研不才当付火，方书多诳罢烧金。
同年二十八君子，游楚游秦断好音。
709.034 【茆亭】徐夤
鸳瓦虹梁计已疏，织茅编竹称贫居。剪平恰似山僧笠，
扫静真同道者庐。秋晚卷帘看过雁，月明凭槛数跳鱼。
重门公子应相笑，四壁风霜老读书。
709.035 【客厅】徐夤
移却松筠致客堂，净泥环堵贮荷香。衡茅只要免风雨，
藻棁不须高栋梁。丰蔀仲尼明演易，作歌五子恨雕墙。
燕台汉阁王侯事，青史千年播耿光。
709.036 【咏写真】徐夤
写得衰容似十全，闲开僧舍静时悬。瘦于南国从军日，
老却东堂射策年。潭底看身宁有异，镜中引影更无偏。
借将前辈真仪比，未愧金銮李谪仙。
709.037 【放榜日】徐夤
喧喧车马欲朝天，人探东堂榜已悬。万里便随金鸑鷟，
三台仍借玉连钱。花浮酒影彤霞烂，日照衫光瑞色鲜。
十二街前楼阁上，卷帘谁不看神仙。
709.038 【曲江宴日呈诸同年】徐夤
鹪鹩惊与凤凰同，忽向中兴遇至公。金榜连名升碧落，
紫花封敕出琼宫。天知惜日迟迟暮，春为催花旋旋红。
好是慈恩题了望，白云飞尽塔连空。
709.039 【渤海宾贡高元固先辈闽中相访云本国人…屏障因而有赠】徐夤
折桂何年下月中，闽山来问我雕虫。肯销金翠书屏上，
谁把刍荛过日东。郯子昔时遭孔圣，繇余往代讽秦宫。
嗟嗟大国金门士，几个人能振素风。
709.040 【偶吟】徐夤
千卷长书万首诗，朝蒸藜藿暮烹葵。清时名立难皆我，
晚岁途穷亦问谁。碧岸钓归惟独笑，青山耕遍亦何为。
寻常抖擞怀中策，可便降他两鬓丝。
709.041 【赠表弟黄校书辂（昔居临溪今居近市入市五里）】徐夤
产破身穷为学儒，我家诸表爱诗书。严陵虽说临溪隐，
晏子还闻近市居。佳句丽偷红菡萏，吟窗冷落白蟾蜍。
闲来共话无生理，今古悠悠事总虚。
709.042 【辇下赠屯田何员外】徐夤
封章频得帝咨嗟，报国唯将直破邪。身到西山书几达，
官登南省鬓初华。厨非寒食还无火，菊待重阳拟泛茶。
内翰好才兼好古，秋来应数到君家。
709.043 【赠月君】徐夤
出水莲花比性灵，三生尘梦一时醒。神传尊胜陀罗咒，
佛授金刚般若经。懿德好书添女诫，素容堪画上银屏。
鸣梭轧轧纤纤手，窗户流光织女星。
709.044 【赠垂光同年】徐夤
丹桂攀来十七春，如今始见茜袍新。须知红杏园中客，
终作金銮殿里臣。逸少家风惟笔札，玄成世业是陶钧。
他时黄阁朝元处，莫忘同年射策人。
709.045 【赠杨著】徐夤
藻丽荧煌冠士林，白华荣养有曾参。十年去里荆门改，
八岁能诗相座吟。李广不侯身渐老，子山操赋恨何深。
钓鱼台上频相访，共说长安泪满襟。
709.046 【赠黄校书先辈璞闲居】徐夤
驭得骊龙第四珠，退依僧寺卜贫居。青山入眼不干禄，
白发满头犹著书。东涧野香添碧沼，南园夜雨长秋蔬。
月明扫石吟诗坐，讳却全无儋石储。
709.047 【尚书荣拜恩命夤疾中辄课恶诗二首以申攀赞】徐夤
明公家凿凤凰池，弱冠封侯四海推。富贵有期天授早，
关河多难敕来迟。昴星人杰当王佐，黄石仙翁识帝师。
昨日诏书犹漏缺，未言商也最能诗。
东郊迎入紫泥封，此日天仙下九重。三五月明临阚泽，
百千人众看王恭。旗傍绿树遥分影，马蹋浮云不见踪。
借问乘轺何处客，相庭雄幕卷芙蓉。
709.048 【府主仆射王抟生日（昭宗光化三年己未八月献）】徐夤
熊罴先兆庆垂休，天地氤氲瑞气浮。李树影笼周柱史，
昴星光照汉酂侯。数钟龟鹤千年算，律正乾坤八月秋。
勋业定应归鼎鼐，生灵岂独化东瓯。
709.049 【献内翰杨侍郎】徐夤
窗开青琐见瑶台，冷拂星辰逼上台。丹凤诏成中使取，
白龙香近圣君来。欲言温署三缄口，闲赋宫词八斗才。
莫拟吟云避荣贵，庙堂玉铉待盐梅。
709.050 【送刘常侍】徐夤
怀君何计更留连，忍送文星上碧天。杜预注通三十卷，
汉皇枝绍几千年。言端信义如明月，笔下篇章似涌泉。
他日有书随雁足，东溪无令访渔船。
709.051 【送卢拾遗归华山】徐夤
紫殿谏多防佞口，清秋假满别明君。惟忧急诏归青琐，
不得经时卧白云。千载茯苓携鹤劚，一峰仙掌与僧分。
门前旧客期相荐，犹望飞书及主文。
709.052 【春末送陈先辈之清源】徐夤
贫中惟是长年华，每羡君行自叹嗟。归日捧持明月宝，
去时期刻刺桐花。春风避酒多游寺，晓骑听鸡早入衙。
千乘侯王若相问，飞书与报白云家。
709.053 【上卢三拾遗以言见黜】徐夤
骨鲠如君道尚存，近来人事不须论。疾危必厌神明药，
心惑多嫌正直言。冷眼静看真好笑，倾怀与说却为冤。
因思周庙当时诫，金口三缄示后昆。
709.054 【送王校书往清源】徐夤
南国贤侯待德风，长途仍借九花骢。清歌早贯骊龙颔，
丹桂曾攀玉兔宫。杨柳堤边梅雨熟，鹧鸪声里麦田空。
吟诗台上如相问，与说蟠溪直钓翁。
709.055 【岳州端午日送人游郴连】徐夤
五月巴陵值积阴，送君千里客于郴。北风吹雨黄梅落，
西日过湖青草深。竞渡岸傍人挂锦，采芳城上女遗簪。
九嶷云阔苍梧暗，与说重华旧德音。
709.056 【贺清源太保王延彬】徐夤
蕊珠宫里谪神仙，八载温陵万户闲。心地阔于云梦泽，
官资高却太行山。姜牙兆寄熊罴内，陶侃文成掌握间。
应笑清溪旧门吏，年年扶病掩柴关。
武荣江畔荫祥云，宠拜天人庆郡人。五色鹤绫花上敕，
九霄龙尾道边臣。英雄达处谁言命，富贵来时自逼身。
更待春风飞吉语，紫泥分付与陶钧。
709.057 【病中春日即事寄主人尚书二首】徐夤
身比秋荷觉渐枯，致君经国堕前图。层冰照日犹能暖，
病骨逢春却未苏。镜里白须撏又长，枝头黄鸟静还呼。
庾楼恩化通神圣，何计能教掷得卢。
风拍衰肌久未蠲，破窗频见月团圆。更无旧日同人问，
只有多情太守怜。腊内送将三折股，岁阴分与五铢钱。
玄穹若假年龄在，愿捧铜盘为国贤。
709.058 【寄华山司空侍郎二首】徐夤
金阙争权竞献功，独逃征诏卧三峰。鸡群未必容于鹤，
蛛网何繇捕得龙。清论尽应书国史，静筹皆可息边烽。
风霜落满千林木，不近青青涧底松。
非云非鹤不从容，谁敢轻量傲世踪。紫殿几征王佐业，
青山未拆诏书封。闲吟每待秋空月，早起长先野寺钟。
前古负材多为国，满怀经济欲何从。
709.059 【寄卢端公同年仁炯，时迁都洛阳，新立幼主】徐夤
上阳宫阙翠华归，百辟伤心序汉仪。昆岳有炎琼玉碎，
洛川无竹凤凰饥。须簪白笔匡明主，莫许黄【扁瓜】博少师。
惆怅宸居远于日，长吁空摘鬓边丝。
709.060 【寄天台陈希畋】徐夤
阴山冰冻尝迎夏，蛰户云雷只待春。吕望岂嫌垂钓老，
西施不恨浣纱贫。坐为羽猎车中相，飞作君王掌上身。
拍手相思惟大笑，我曹宁比等闲人。
709.061 【寄两浙罗书记】徐夤
进即湮沈退却升，钱塘风月过金陵。鸿才入贡无人换，
白首从军有诏征。博簿集成时辈骂，谗书编就薄徒憎。
怜君道在名长在，不到慈恩最上层。
709.062 【邑宰相访，翼日有寄】徐夤
渊明深念郄诜贫，踏破莓苔看甑尘。碧沼共攀红菡萏，
金鞍不卸紫麒麟。残阳妒害催归客，薄酒甘尝罚主人。
夜半梦醒追复想，欲长攀接有何因。
709.063 【白酒两瓶送崔侍御】徐夤
雪化霜融好泼醅，满壶冰冻向春开。求从白石洞中得，
携向百花岩畔来。几夕露珠寒贝齿，一泓银水冷琼杯。
湖边送与崔夫子，谁见嵇山尽日颓。
709.064 【依韵酬常循州】徐夤
早年花县拜潘郎，寻忝飞鸣出桂堂。日走登天长似箭，
人同红树岂经霜。帆分南浦知离别，驾在东州更可伤。
公论一麾将塞诏，且随征令过潇湘。
709.065 【谢主人惠绿酒白鱼】徐夤
早起雀声送喜频，白鱼芳酒寄来珍。馨香乍揭春风瓮，
拨剌初辞夜雨津。樽阔最宜澄桂液，网疏殊未损霜鳞。
不曾垂钓兼亲酝，堪愧金台醉饱身。
