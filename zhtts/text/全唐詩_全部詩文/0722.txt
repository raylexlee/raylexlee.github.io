第709卷 徐夤
709.01 【西華】徐夤
五千仞有餘神秀，一一排雲上泬。疊嶂出關分二陝，
殘岡過水作中條。巨靈廟破生春草，毛女峯高入絳霄。
拜祝金天乞陰德，爲民求主降神堯。
709.02 【嵐似屏風】徐夤
嵐似屏風草似茵，草邊時膾錦花鱗。山中宰相陶弘景，
谷口耕夫鄭子真。宦達到頭思野逸，纔多未必笑清貧。
君看東洛平泉宅，只有年年百卉春。
709.03 【憶潼關】徐夤
洞壑雙扉入到初，似從深阱睹高墟。天開白日臨軍國，
山夾黃河護帝居。隋煬遠遊宜不反，奉春長策竟何如。
須知皇漢能扃鐍，延得年過四百餘。
709.04 【憶潼關早行】徐夤
行客起看仙掌月，落星斜照濁河泥。故山遠處高飛雁，
去馬鳴時先早雞。關柳不知誰氏種，嶽碑猶見聖君題。
芻蕘十軸僮三尺，豈謂青雲便有梯。
709.05 【鴻門（舊本作失題）】徐夤
耨月耕煙水國春，薄徒應笑作農人。皇王尚法三推禮，
白社寧忘四體勤。雨灑蓑衣芳草暗，鳥啼雲樹小村貧。
猶勝墮力求飧者，五斗低腰走世塵。
709.06 【憶長安行】徐夤
舊曆關中憶廢興，僭奢須戒儉須憑。火光只是燒秦冢，
賊眼何曾視灞陵。鐘鼓煎催人自急，侯王更換恨難勝。
不如坐釣清溪月，心共寒潭一片澄。
709.07 【憶長安上省年】徐夤
忽憶關中逐計車，歷坊騎馬信空虛。三秋病起見新雁，
八月夜長思舊居。宗伯帳前曾獻賦，相君門下再投書。
如今說著猶堪泣，兩宿都堂過歲除。
709.08 【長安述懷】徐夤
黃河冰合尚來遊，知命知時肯躁求。詞賦有名堪自負，
春風落第不曾羞。風塵色裏凋雙鬢，鼙鼓聲中歷幾州。
十載公卿早言屈，何須課夏更冥搜。
709.09 【長安即事三首】徐夤
拋擲清溪舊釣鉤，長安寒暑再環周。便隨鶯羽三春化，
只說蟬聲一度愁。掃雪自憐窗紙照，上天寧愧海槎流。
明時則待金門詔，肯羨班超萬戶侯。
無酒窮愁結自舒，飲河求滿不求餘。身登霄漢平時第，
家得干戈定後書。富貴敢期蘇季子，清貧方見馬相如。
明時用即匡君去，不用何妨卻釣魚。
拖紫腰金不要論，便堪歸隱白雲村。更無名籍強金榜，
豈有花枝勝杏園。綺席促時皆國器，羽觥飛處盡王孫。
高眠亦是前賢事，爭報春闈莫大恩。
709.010 【東京次新安道中】徐夤
賊去兵來歲月長，野蒿空滿壞牆匡。旋從古轍成深谷，
幾見金輿過上陽。洛水送年催代謝，嵩山擎日拂穹蒼。
殊時異世爲儒者，不見文皇與武皇。
709.011 【山陰故事】徐夤
坦腹夫君不可逢，千年猶在播英風。紅鵝化鶴青天遠，
彩筆成龍綠水空。愛竹只應憐直節，書裙多是爲奇童。
吹笙緱嶺登山後，東注清流豈有窮。
709.012 【溫陵即事】徐夤
早年師友教爲文，賣卻魚舟網典墳。國有安危期日諫，
家無擔石暫從軍。非才豈合攀丹桂，多病猶堪伴白雲。
爭得千鍾季孫粟，滄洲歸與故人分。
709.013 【溫陵殘臘書懷寄崔尚書】徐夤
濟川無楫擬何爲，三傑還從漢祖推。心學庭槐空發火，
鬢同門柳即垂絲。中興未遇先懷策，除夜相催也課詩。
江上年年接君子，一杯春酒一枰棋。
709.014 【義通裏寓居即事】徐夤
家住寒梅翠嶺東，長安時節詠途窮。牡丹窠小春餘雨，
楊柳絲疏夏足風。愁鬢已還年紀白，衰容寧藉酒杯紅。
長卿甚有凌雲作，誰與清吟繞帝宮。
709.015 【上陽宮詞】徐夤
點點苔錢上玉墀，日斜空望六龍西。妝臺塵暗青鸞掩，
宮樹月明黃鳥啼。庭草可憐分雨露，君恩深恨隔雲泥。
銀蟾借與金波路，得入重輪伴羿妻。
709.016 【西寨寓居】徐夤
閒讀南華對酒杯，醉攜筇竹畫蒼苔。豪門有利人爭去，
陋巷無權客不來。解報可能醫病雀，重燃誰肯照寒灰。
嚴陵萬古清風在，好棹東溪詠釣臺。
功智爭馳淡薄空，猶懷忠信擬何從。鴟鳶啄腐疑雛鳳，
神鬼欺貧笑伯龍。烈日不融雙鬢雪，病身全仰竹枝筇。
崇侯入輔嚴陵退，堪憶啼猿萬仞峯。
709.017 【題福州天王閣】徐夤
絕境宜棲獨角仙，金張到此亦忘還。三門裏面千層閣，
萬井中心一朵山。江拗碧灣盤洞府，石排青壁護禪關。
有時海上看明月，輾出冰輪疊浪間。
709.018 【憶薦福寺南院】徐夤
憶昔長安落第春，佛宮南院獨遊頻。燈前不動惟金像，
壁上曾題盡古人。鶗鴂聲中雙闕雨，牡丹花際六街塵。
啼猿溪上將歸去，合問昇平詣秉鈞。
709.019 【塔院小屋，四壁皆是卿相題名，因成四韻】徐夤
雁塔攙空映九衢，每看華宇每踟躕。題名盡是臺衡跡，
滿壁堪爲宰輔圖。鸞鳳豈巢荊棘樹，虯龍多蟄帝王都。
誰知遠客思歸夢，夜夜無船自過湖。
709.020 【題名琉璃院（今改名景祥院）】徐夤
一條溪繞翠巖隈，行腳僧言勝五臺。農罷樹陰黃犢臥，
齋時山下白衣來。松因往日門人種，路是前生長老開。
三卷貝多金粟語，可能長誦免輪迴。
709.021 【寺中偶題】徐夤
聽話金仙眉相毫，每來皆得解塵勞。鶴棲雲路看方貴，
僧倚松門見始高。名利罷燒心內火，雪霜偏垢鬢邊毛。
銀蟾未出金烏在，更上層樓眺海濤。
709.022 【山寺寓居】徐夤
高臥東林最上方，水聲山翠剔愁腸。白雲送雨籠僧閣，
黃葉隨風入客堂。終去四明成大道，暫從雙鬢許秋霜。
披緇學佛應無分，鶴氅談空亦不妨。
709.023 【寄僧寓題】徐夤
佛頂抄經憶惠休，衆人皆謂我悠悠。浮生真個醉中夢，
閒事莫添身外愁。百歲付於花暗落，四時隨卻水奔流。
安眠靜笑思何報，日夜焚修祝郡侯。
709.024 【遊靈隱天竺二寺】徐夤
丹井冷泉虛易到，兩山真界實難名。石和雲霧蓮華氣，
月過樓臺桂子清。騰踏回橋巡像設，羅穿曲洞出龍城。
更憐童子呼猿去，颯颯蕭蕭下樹行。
709.025 【醉題邑宰南塘屋壁】徐夤
萬古清淮照遠天，黃河濁浪不相關。縣留東道三千客，
宅鎖南塘一片山。草色淨經秋雨綠，燒痕寒入曉窗斑。
閩王美錦求賢制，未許陶公解印還。
709.026 【題泗洲塔】徐夤
十年前事已悠哉，旋被鐘聲早暮催。明月似師生又沒，
白雲如客去還來。煙籠瑞閣僧經靜，風打虛窗佛幌開。
惟有南邊山色在，重重依舊上高臺。
709.027 【東歸題屋壁】徐夤
塵埃歸去五湖東，還是衡門一畝宮。舊業旋從徵賦失，
故人多逐亂離空。因悲盡室如懸罄，卻擬攜家學轉蓬。
見說武王天上夢，無情曾與傅巖通。
709.028 【寓題】徐夤
酒壺棋局似閒人，竹笏藍衫老此身。託客買書重得卷，
愛山移宅近爲鄰。鳴蛩閣上風吹病，落葉庭中月照貧。
見說天池波浪闊，也應涓滴濺窮鱗。
709.029 【偶題】徐夤
閒補亡書見廢興，偶然前古也填膺。秦宮猶自拜張祿，
楚幕不知留范增。大道豈全關歷數，雄圖強半屬賢能。
燕臺財力知多少，誰築黃金到九層。
709.030 【寓題述懷】徐夤
大道真風早晚還，妖訛成俗污乾坤。宣尼既沒蘇張起，
鳳鳥不來雞雀喧。芻少可能供驥子，草多誰復訪蘭蓀。
堯廷忘卻徵元凱，天闕重關十二門。
709.031 【將入城靈口道中作】徐夤
路上長安惟咫尺，灞陵西望接秦源。依稀日下分天闕，
隱映雲邊是國門。錦袖臂鷹河北客，青桑鳴雉渭南村。
高風九萬程途近，與報滄洲欲化鯤。
709.032 【新屋】徐夤
耳順何爲土木勤，叔孫牆屋有前聞。縱然一世如紅葉，
猶得十年吟白雲。性逸且圖稱野客，才難非敢傲明君。
清甜數尺沙泉井，平與鄰家晝夜分。
709.033 【新葺茆堂】徐夤
剪竹誅茆就水濱，靜中還得保天真。只聞神鬼害盈滿，
不見古今爭賤貧。樹影便爲廊廡屋，草香權當綺羅茵。
階前一片泓澄水，借與汀禽活紫鱗。
耨水耕山息故林，壯圖嘉話負前心。素絲鬢上分愁色，
絡緯牀頭和苦吟。筆研不才當付火，方書多誑罷燒金。
同年二十八君子，遊楚遊秦斷好音。
709.034 【茆亭】徐夤
鴛瓦虹梁計已疏，織茅編竹稱貧居。剪平恰似山僧笠，
掃靜真同道者廬。秋晚捲簾看過雁，月明憑檻數跳魚。
重門公子應相笑，四壁風霜老讀書。
709.035 【客廳】徐夤
移卻松筠致客堂，淨泥環堵貯荷香。衡茅只要免風雨，
藻梲不須高棟樑。豐蔀仲尼明演易，作歌五子恨雕牆。
燕臺漢閣王侯事，青史千年播耿光。
709.036 【詠寫真】徐夤
寫得衰容似十全，閒開僧舍靜時懸。瘦於南國從軍日，
老卻東堂射策年。潭底看身寧有異，鏡中引影更無偏。
借將前輩真儀比，未愧金鑾李謫仙。
709.037 【放榜日】徐夤
喧喧車馬欲朝天，人探東堂榜已懸。萬里便隨金鸑鷟，
三臺仍借玉連錢。花浮酒影彤霞爛，日照衫光瑞色鮮。
十二街前樓閣上，捲簾誰不看神仙。
709.038 【曲江宴日呈諸同年】徐夤
鷦鷯驚與鳳凰同，忽向中興遇至公。金榜連名升碧落，
紫花封敕出瓊宮。天知惜日遲遲暮，春爲催花旋旋紅。
好是慈恩題了望，白雲飛盡塔連空。
709.039 【渤海賓貢高元固先輩閩中相訪雲本國人…屏障因而有贈】徐夤
折桂何年下月中，閩山來問我雕蟲。肯銷金翠書屏上，
誰把芻蕘過日東。郯子昔時遭孔聖，繇餘往代諷秦宮。
嗟嗟大國金門士，幾個人能振素風。
709.040 【偶吟】徐夤
千卷長書萬首詩，朝蒸藜藿暮烹葵。清時名立難皆我，
晚歲途窮亦問誰。碧岸釣歸惟獨笑，青山耕遍亦何爲。
尋常抖擻懷中策，可便降他兩鬢絲。
709.041 【贈表弟黃校書輅（昔居臨溪今居近市入市五里）】徐夤
產破身窮爲學儒，我家諸表愛詩書。嚴陵雖說臨溪隱，
晏子還聞近市居。佳句麗偷紅菡萏，吟窗冷落白蟾蜍。
閒來共話無生理，今古悠悠事總虛。
709.042 【輦下贈屯田何員外】徐夤
封章頻得帝諮嗟，報國唯將直破邪。身到西山書幾達，
官登南省鬢初華。廚非寒食還無火，菊待重陽擬泛茶。
內翰好才兼好古，秋來應數到君家。
709.043 【贈月君】徐夤
出水蓮花比性靈，三生塵夢一時醒。神傳尊勝陀羅咒，
佛授金剛般若經。懿德好書添女誡，素容堪畫上銀屏。
鳴梭軋軋纖纖手，窗戶流光織女星。
709.044 【贈垂光同年】徐夤
丹桂攀來十七春，如今始見茜袍新。須知紅杏園中客，
終作金鑾殿裏臣。逸少家風惟筆札，玄成世業是陶鈞。
他時黃閣朝元處，莫忘同年射策人。
709.045 【贈楊著】徐夤
藻麗熒煌冠士林，白華榮養有曾參。十年去裏荊門改，
八歲能詩相座吟。李廣不侯身漸老，子山操賦恨何深。
釣魚臺上頻相訪，共說長安淚滿襟。
709.046 【贈黃校書先輩璞閒居】徐夤
馭得驪龍第四珠，退依僧寺卜貧居。青山入眼不幹祿，
白髮滿頭猶著書。東澗野香添碧沼，南園夜雨長秋蔬。
月明掃石吟詩坐，諱卻全無儋石儲。
709.047 【尚書榮拜恩命夤疾中輒課惡詩二首以申攀贊】徐夤
明公家鑿鳳凰池，弱冠封侯四海推。富貴有期天授早，
關河多難敕來遲。昴星人傑當王佐，黃石仙翁識帝師。
昨日詔書猶漏缺，未言商也最能詩。
東郊迎入紫泥封，此日天仙下九重。三五月明臨闞澤，
百千人衆看王恭。旗傍綠樹遙分影，馬蹋浮雲不見蹤。
借問乘軺何處客，相庭雄幕卷芙蓉。
709.048 【府主僕射王摶生日（昭宗光化三年己未八月獻）】徐夤
熊羆先兆慶垂休，天地氤氳瑞氣浮。李樹影籠周柱史，
昴星光照漢酇侯。數鍾龜鶴千年算，律正乾坤八月秋。
勳業定應歸鼎鼐，生靈豈獨化東甌。
709.049 【獻內翰楊侍郎】徐夤
窗開青瑣見瑤臺，冷拂星辰逼上臺。丹鳳詔成中使取，
白龍香近聖君來。欲言溫署三緘口，閒賦宮詞八斗才。
莫擬吟雲避榮貴，廟堂玉鉉待鹽梅。
709.050 【送劉常侍】徐夤
懷君何計更留連，忍送文星上碧天。杜預注通三十卷，
漢皇枝紹幾千年。言端信義如明月，筆下篇章似湧泉。
他日有書隨雁足，東溪無令訪漁船。
709.051 【送盧拾遺歸華山】徐夤
紫殿諫多防佞口，清秋假滿別明君。惟憂急詔歸青瑣，
不得經時臥白雲。千載茯苓攜鶴劚，一峯仙掌與僧分。
門前舊客期相薦，猶望飛書及主文。
709.052 【春末送陳先輩之清源】徐夤
貧中惟是長年華，每羨君行自嘆嗟。歸日捧持明月寶，
去時期刻刺桐花。春風避酒多遊寺，曉騎聽雞早入衙。
千乘侯王若相問，飛書與報白雲家。
709.053 【上盧三拾遺以言見黜】徐夤
骨鯁如君道尚存，近來人事不須論。疾危必厭神明藥，
心惑多嫌正直言。冷眼靜看真好笑，傾懷與說卻爲冤。
因思周廟當時誡，金口三緘示後昆。
709.054 【送王校書往清源】徐夤
南國賢侯待德風，長途仍借九花驄。清歌早貫驪龍頷，
丹桂曾攀玉兔宮。楊柳堤邊梅雨熟，鷓鴣聲裏麥田空。
吟詩臺上如相問，與說蟠溪直釣翁。
709.055 【嶽州端午日送人遊郴連】徐夤
五月巴陵值積陰，送君千里客於郴。北風吹雨黃梅落，
西日過湖青草深。競渡岸傍人掛錦，採芳城上女遺簪。
九嶷雲闊蒼梧暗，與說重華舊德音。
709.056 【賀清源太保王延彬】徐夤
蕊珠宮裏謫神仙，八載溫陵萬戶閒。心地闊於雲夢澤，
官資高卻太行山。姜牙兆寄熊羆內，陶侃文成掌握間。
應笑清溪舊門吏，年年扶病掩柴關。
武榮江畔蔭祥雲，寵拜天人慶郡人。五色鶴綾花上敕，
九霄龍尾道邊臣。英雄達處誰言命，富貴來時自逼身。
更待春風飛吉語，紫泥分付與陶鈞。
709.057 【病中春日即事寄主人尚書二首】徐夤
身比秋荷覺漸枯，致君經國墮前圖。層冰照日猶能暖，
病骨逢春卻未蘇。鏡裏白鬚撏又長，枝頭黃鳥靜還呼。
庾樓恩化通神聖，何計能教擲得盧。
風拍衰肌久未蠲，破窗頻見月團圓。更無舊日同人問，
只有多情太守憐。臘內送將三折股，歲陰分與五銖錢。
玄穹若假年齡在，願捧銅盤爲國賢。
709.058 【寄華山司空侍郎二首】徐夤
金闕爭權競獻功，獨逃徵詔臥三峯。雞羣未必容於鶴，
蛛網何繇捕得龍。清論盡應書國史，靜籌皆可息邊烽。
風霜落滿千林木，不近青青澗底松。
非雲非鶴不從容，誰敢輕量傲世蹤。紫殿幾徵王佐業，
青山未拆詔書封。閒吟每待秋空月，早起長先野寺鐘。
前古負材多爲國，滿懷經濟欲何從。
709.059 【寄盧端公同年仁炯，時遷都洛陽，新立幼主】徐夤
上陽宮闕翠華歸，百辟傷心序漢儀。昆嶽有炎瓊玉碎，
洛川無竹鳳凰飢。須簪白筆匡明主，莫許黃【扁瓜】博少師。
惆悵宸居遠於日，長吁空摘鬢邊絲。
709.060 【寄天台陳希畋】徐夤
陰山冰凍嘗迎夏，蟄戶雲雷只待春。呂望豈嫌垂釣老，
西施不恨浣紗貧。坐爲羽獵車中相，飛作君王掌上身。
拍手相思惟大笑，我曹寧比等閒人。
709.061 【寄兩浙羅書記】徐夤
進即湮沈退卻升，錢塘風月過金陵。鴻才入貢無人換，
白首從軍有詔徵。博簿集成時輩罵，讒書編就薄徒憎。
憐君道在名長在，不到慈恩最上層。
709.062 【邑宰相訪，翼日有寄】徐夤
淵明深念郄詵貧，踏破莓苔看甑塵。碧沼共攀紅菡萏，
金鞍不卸紫麒麟。殘陽妒害催歸客，薄酒甘嘗罰主人。
夜半夢醒追復想，欲長攀接有何因。
709.063 【白酒兩瓶送崔侍御】徐夤
雪化霜融好潑醅，滿壺冰凍向春開。求從白石洞中得，
攜向百花巖畔來。幾夕露珠寒貝齒，一泓銀水冷瓊杯。
湖邊送與崔夫子，誰見嵇山盡日頹。
709.064 【依韻酬常循州】徐夤
早年花縣拜潘郎，尋忝飛鳴出桂堂。日走登天長似箭，
人同紅樹豈經霜。帆分南浦知離別，駕在東州更可傷。
公論一麾將塞詔，且隨徵令過瀟湘。
709.065 【謝主人惠綠酒白魚】徐夤
早起雀聲送喜頻，白魚芳酒寄來珍。馨香乍揭春風甕，
撥剌初辭夜雨津。樽闊最宜澄桂液，網疏殊未損霜鱗。
不曾垂釣兼親醞，堪愧金臺醉飽身。
