第540卷 李商隐
540.01 【南朝】李商隐
地险悠悠天险长，金陵王气应瑶光。
休夸此地分天下，只得徐妃半面妆。
540.02 【题汉祖庙】李商隐
乘运应须宅八荒，男儿安在恋池隍。
君王自起新丰后，项羽何曾在故乡。
540.03 【韩冬郎即席为诗相送一座尽惊他日余方…兼呈畏之员外】李商隐
十岁裁诗走马成，冷灰残烛动离情。
桐花万里丹山路，雏凤清于老凤声。
剑栈风樯各苦辛，别时冰雪到时春。
为凭何逊休联句，瘦尽东阳姓沈人。
540.04 【评事翁寄赐饧粥走笔为答】李商隐
粥香饧白杏花天，省对流莺坐绮筵。
今日寄来春已老，凤楼迢递忆秋千。
540.05 【东阿王】李商隐
国事分明属灌均，西陵魂断夜来人。
君王不得为天子，半为当时赋洛神。
540.06 【圣女祠】李商隐
松篁台殿蕙香帏，龙护瑶窗凤掩扉。无质易迷三里雾，
不寒长著五铢衣。人间定有崔罗什，天上应无刘武威。
寄问钗头双白燕，每朝珠馆几时归。
540.07 【独居有怀】李商隐
麝重愁风逼，罗疏畏月侵。怨魂迷恐断，娇喘细疑沈。
数急芙蓉带，频抽翡翠簪。柔情终不远，遥妒已先深。
浦冷鸳鸯去，园空蛱蝶寻。蜡花长递泪，筝柱镇移心。
觅使嵩云暮，回头灞岸阴。只闻凉叶院，露井近寒砧。
540.08 【过景陵】李商隐
武皇精魄久仙升，帐殿凄凉烟雾凝。
俱是苍生留不得，鼎湖何异魏西陵。
540.09 【临发崇让宅紫薇】李商隐
一树浓姿独看来，秋庭暮雨类轻埃。不先摇落应为有，
已欲别离休更开。桃绶含情依露井，柳绵相忆隔章台。
天涯地角同荣谢，岂要移根上苑栽。
540.010 【及第东归次灞上，却寄同年】李商隐
芳桂当年各一枝，行期未分压春期。江鱼朔雁长相忆，
秦树嵩云自不知。下苑经过劳想像，东门送饯又差池。
灞陵柳色无离恨，莫枉长条赠所思。
540.011 【野菊（又见《孙逖集》，题作咏楼前海石榴）】李商隐
苦竹园南椒坞边，微香冉冉泪涓涓。已悲节物同寒雁，
忍委芳心与暮蝉。细路独来当此夕，清尊相伴省他年。
紫云新苑移花处，不敢霜栽近御筵。
540.012 【板桥晓别】李商隐
回望高城落晓河，长亭窗户压微波。
水仙欲上鲤鱼去，一夜芙蓉红泪多。
540.013 【过伊仆射旧宅】李商隐
朱邸方酬力战功，华筵俄叹逝波穷。回廊檐断燕飞去，
小阁尘凝人语空。幽泪欲干残菊露，馀香犹入败荷风。
何能更涉泷江去，独立寒流吊楚宫。
540.014 【关门柳】李商隐
永定河边一行柳，依依长发故年春。
东来西去人情薄，不为清阴减路尘。
540.015 【酬别令狐补阙】李商隐
惜别夏仍半，回途秋已期。那修直谏草，更赋赠行诗。
锦段知无报，青萍肯见疑。人生有通塞，公等系安危。
警露鹤辞侣，吸风蝉抱枝。弹冠如不问，又到扫门时。
540.016 【银河吹笙】李商隐
怅望银河吹玉笙，楼寒院冷接平明。重衾幽梦他年断，
别树羁雌昨夜惊。月榭故香因雨发，风帘残烛隔霜清。
不须浪作缑山意，湘瑟秦箫自有情。
540.017 【与同年李定言曲水闲话戏作】李商隐
海燕参差沟水流，同君身世属离忧。相携花下非秦赘，
对泣春天类楚囚。碧草暗侵穿苑路，珠帘不卷枕江楼。
莫惊五胜埋香骨，地下伤春亦白头。
540.018 【彭城公薨后赠杜二十七胜李十七潘二君…安平公门下】李商隐
梁山兖水约从公，两地参差一旦空。
谢墅庾村相吊后，自今岐路各西东。
540.019 【闻歌】李商隐
敛笑凝眸意欲歌，高云不动碧嵯峨。铜台罢望归何处，
玉辇忘还事几多。青冢路边南雁尽，细腰宫里北人过。
此声肠断非今日，香灺灯光奈尔何。
540.020 【赠华阳宋真人兼寄清都刘先生】李商隐
沦谪千年别帝宸，至今犹谢蕊珠人。但惊茅许同仙籍，
不道刘卢是世亲。玉检赐书迷凤篆，金华归驾冷龙鳞。
不因杖屦逢周史，徐甲何曾有此身。
540.021 【楚宫二首（后首一作天水闲话旧事）】李商隐
十二峰前落照微，高唐宫暗坐迷归。
朝云暮雨长相接，犹自君王恨见稀。
月姊曾逢下彩蟾，倾城消息隔重帘。已闻佩响知腰细，
更辨弦声觉指纤。暮雨自归山悄悄，秋河不动夜厌厌。
王昌且在墙东住，未必金堂得免嫌。
540.022 【和友人戏赠二首（一作和令狐八戏题）】李商隐
东望花楼曾不同，西来双燕信休通。仙人掌冷三霄露，
玉女窗虚五夜风。翠袖自随回雪转，烛房寻类外庭空。
殷勤莫使清香透，牢合金鱼锁桂丛。
迢递青门有几关，柳梢楼角见南山。明珠可贯须为佩，
白璧堪裁且作环。子夜休歌团扇掩，新正未破剪刀闲。
猿啼鹤怨终年事，未抵熏炉一夕间。
540.023 【题二首后重有戏赠任秀才】李商隐
一丈红蔷拥翠筠，罗窗不识绕街尘。峡中寻觅长逢雨，
月里依稀更有人。虚为错刀留远客，枉缘书札损文鳞。
适知小阁还斜照，羡杀乌龙卧锦茵。
540.024 【有感二首（乙卯年有感丙辰年诗成二诗纪甘露之变）】李商隐
九服归元化，三灵叶睿图。如何本初辈，自取屈牦诛。
有甚当车泣，因劳下殿趋。何成奏云物，直是灭萑苻。
证逮符书密，辞连性命俱。竟缘尊汉相，不早辨胡雏。
鬼箓分朝部，军烽照上都。敢云堪恸哭，未免怨洪炉。
丹陛犹敷奏，彤庭欻战争。临危对卢植，始悔用庞萌。
御仗收前殿，兵徒剧背城。苍黄五色棒，掩遏一阳生。
古有清君侧，今非乏老成。素心虽未易，此举太无名。
谁瞑衔冤目，宁吞欲绝声。近闻开寿宴，不废用咸英。
540.025 【重有感】李商隐
玉帐牙旗得上游，安危须共主君忧。窦融表已来关右，
陶侃军宜次石头。岂有蛟龙愁失水，更无鹰隼与高秋。
昼号夜哭兼幽显，早晚星关雪涕收。
540.026 【寿安公主出降】李商隐
沩水闻贞媛，常山索锐师。昔忧迷帝力，今分送王姬。
事等和强虏，恩殊睦本枝。四郊多垒在，此礼恐无时。
540.027 【夕阳楼】李商隐
花明柳暗绕天愁，上尽重城更上楼。
欲问孤鸿向何处，不知身世自悠悠。
540.028 【春雨】李商隐
怅卧新春白袷衣，白门寥落意多违。红楼隔雨相望冷，
珠箔飘灯独自归。远路应悲春晼晚，残宵犹得梦依稀。
玉珰缄札何由达，万里云罗一雁飞。
540.029 【中元作】李商隐
绛节飘飖宫国来，中元朝拜上清回。羊权须得金条脱，
温峤终虚玉镜台。曾省惊眠闻雨过，不知迷路为花开。
有娀未抵瀛洲远，青雀如何鸩鸟媒。
540.030 【鸳鸯】李商隐
雌去雄飞万里天，云罗满眼泪潸然。
不须长结风波愿，锁向金笼始两全。
540.031 【楚宫】李商隐
湘波如泪色漻漻，楚厉迷魂逐恨遥。枫树夜猿愁自断，
女萝山鬼语相邀。空归腐败犹难复，更困腥臊岂易招。
但使故乡三户在，彩丝谁惜惧长蛟。
540.032 【妓席暗记送同年独孤云之武昌】李商隐
叠嶂千重叫恨猿，长江万里洗离魂。
武昌若有山头石，为拂苍苔检泪痕。
540.033 【宿晋昌亭闻惊禽】李商隐
羁绪鳏鳏夜景侵，高窗不掩见惊禽。飞来曲渚烟方合，
过尽南塘树更深。胡马嘶和榆塞笛，楚猿吟杂橘村砧。
失群挂木知何限，远隔天涯共此心。
540.034 【深宫】李商隐
金殿销香闭绮栊，玉壶传点咽铜龙。狂飙不惜萝阴薄，
清露偏知桂叶浓。斑竹岭边无限泪，景阳宫里及时钟。
岂知为雨为云处，只有高唐十二峰。
540.035 【明禅师院酬从兄见寄】李商隐
贞吝嫌兹世，会心驰本原。人非四禅缚，地绝一尘喧。
霜露欹高木，星河压故园。斯游傥为胜，九折幸回轩。
540.036 【寄裴衡】李商隐
别地萧条极，如何更独来。秋应为黄叶，雨不厌青苔。
沈约只能瘦，潘仁岂是才。杂情堪底寄，惟有冷于灰。
540.037 【即日】李商隐
小苑试春衣，高楼倚暮晖。夭桃惟是笑，舞蝶不空飞。
赤岭久无耗，鸿门犹合围。几家缘锦字，含泪坐鸳机。
540.038 【淮阳路】李商隐
荒村倚废营，投宿旅魂惊。断雁高仍急，寒溪晓更清。
昔年尝聚盗，此日颇分兵。猜贰谁先致，三朝事始平。
540.039 【崇让宅东亭醉后沔然有作】李商隐
曲岸风雷罢，东亭霁日凉。新秋仍酒困，幽兴暂江乡。
摇落真何遽，交亲或未忘。一帆彭蠡月，数雁塞门霜。
俗态虽多累，仙标发近狂。声名佳句在，身世玉琴张。
万古山空碧，无人鬓免黄。骅骝忧老大，鶗鴂妒芬芳。
密竹沈虚籁，孤莲泊晚香。如何此幽胜，淹卧剧清漳。
540.040 【晚晴】李商隐
深居俯夹城，春去夏犹清。天意怜幽草，人间重晚晴。
并添高阁迥，微注小窗明。越鸟巢干后，归飞体更轻。
540.041 【迎寄韩鲁州（瞻同年）】李商隐
积雨晚骚骚，相思正郁陶。不知人万里，时有燕双高。
寇盗缠三辅，莓苔滑百牢。圣朝推卫霍，归日动仙曹。
540.042 【武夷山】李商隐
只得流霞酒一杯，空中箫鼓几时回。
武夷洞里生毛竹，老尽曾孙更不来。
540.043 【一片】李商隐
一片琼英价动天，连城十二昔虚传。
良工巧费真为累，楮叶成来不直钱。
540.044 【寄成都高苗二从事（时二公从事商隐座主府）】李商隐
红莲幕下紫梨新，命断湘南病渴人。
今日问君能寄否，二江风水接天津。
540.045 【郑州献从叔舍人褎】李商隐
蓬岛烟霞阆苑钟，三官笺奏附金龙。茅君奕世仙曹贵，
许掾全家道气浓。绛简尚参黄纸案，丹炉犹用紫泥封。
不知他日华阳洞，许上经楼第几重。
540.046 【西南行却寄相送者】李商隐
百里阴云覆雪泥，行人只在雪云西。
明朝惊破还乡梦，定是陈仓碧野鸡。
540.047 【四皓庙】李商隐
羽翼殊勋弃若遗，皇天有运我无时。
庙前便接山门路，不长青松长紫芝。
540.048 【题白石莲花寄楚公】李商隐
白石莲花谁所共，六时长捧佛前灯。空庭苔藓饶霜露，
时梦西山老病僧。大海龙宫无限地，诸天雁塔几多层。
漫夸鹙子真罗汉，不会牛车是上乘。
540.049 【安定城楼】李商隐
迢递高城百尺楼，绿杨枝外尽汀洲。贾生年少虚垂泪，
王粲春来更远游。永忆江湖归白发，欲回天地入扁舟。
不知腐鼠成滋味，猜意鸳雏竟未休。
540.050 【隋宫守岁】李商隐
消息东郊木帝回，宫中行乐有新梅。沈香甲煎为庭燎，
玉液琼苏作寿杯。遥望露盘疑是月，远闻鼍鼓欲惊雷。
昭阳第一倾城客，不踏金莲不肯来。
540.051 【利州江潭作（感孕金轮所）】李商隐
神剑飞来不易销，碧潭珍重驻兰桡。自携明月移灯疾，
欲就行云散锦遥。河伯轩窗通贝阙，水宫帷箔卷冰绡。
他时燕脯无人寄，雨满空城蕙叶雕。
540.052 【即目】李商隐
地宽楼已迥，人更迥于楼。细意经春物，伤酲属暮愁。
望赊殊易断，恨久欲难收。大势真无利，多情岂自由。
空园兼树废，败港拥花流。书去青枫驿，鸿归杜若洲。
单栖应分定，辞疾索谁忧。更替林鸦恨，惊频去不休。
540.053 【相思（一作相思树上）】李商隐
相思树上合欢枝，紫凤青鸾共羽仪。
肠断秦台吹管客，日西春尽到来迟。
540.054 【茂陵】李商隐
汉家天马出蒲梢，苜蓿榴花遍近郊。内苑只知含凤觜，
属车无复插鸡翘。玉桃偷得怜方朔，金屋修成贮阿娇。
谁料苏卿老归国，茂陵松柏雨萧萧。
540.055 【镜槛】李商隐
镜槛芙蓉入，香台翡翠过。拨弦惊火凤，交扇拂天鹅。
隐忍阳城笑，喧传郢市歌。仙眉琼作叶，佛髻钿为螺。
五里无因雾，三秋只见河。月中供药剩，海上得绡多。
玉集胡沙割，犀留圣水磨。斜门穿戏蝶，小阁锁飞蛾。
骑襜侵鞯卷，车帷约幰鈋。传书两行雁，取酒一封驼。
桥迥凉风压，沟横夕照和。待乌燕太子，驻马魏东阿。
想像铺芳褥，依稀解醉罗。散时帘隔露，卧后幕生波。
梯稳从攀桂，弓调任射莎。岂能抛断梦，听鼓事朝珂。
540.056 【送郑大台文南觐（郑畋）】李商隐
黎辟滩声五月寒，南风无处附平安。
君怀一匹胡威绢，争拭酬恩泪得干。
540.057 【风】李商隐
迥拂来鸿急，斜催别燕高。已寒休惨淡，更远尚呼号。
楚色分西塞，夷音接下牢。归舟天外有，一为戒波涛。
540.058 【洞庭鱼】李商隐
洞庭鱼可拾，不假更垂罾。闹若雨前蚁，多于秋后蝇。
岂思鳞作簟，仍计腹为灯。浩荡天池路，翱翔欲化鹏。
540.059 【天涯】李商隐
春日在天涯，天涯日又斜。莺啼如有泪，为湿最高花。
540.060 【喜舍弟羲叟及第上礼部魏公】李商隐
国以斯文重，公仍内署来。风标森太华，星象逼中台。
朝满迁莺侣，门多吐凤才。宁同鲁司寇，惟铸一颜回。
540.061 【哀筝】李商隐
延颈全同鹤，柔肠素怯猿。湘波无限泪，蜀魄有馀冤。
轻幰长无道，哀筝不出门。何由问香炷，翠幕自黄昏。
540.062 【自南山北归经分水岭】李商隐
水急愁无地，山深故有云。那通极目望，又作断肠分。
郑驿来虽及，燕台哭不闻。犹馀遗意在，许刻镇南勋。
540.063 【旧顿（顿，宿食处也。天子行幸住宿处，亦曰顿）】李商隐
东人望幸久咨嗟，四海于今是一家。
犹锁平时旧行殿，尽无宫户有宫鸦。
540.064 【代董秀才却扇】李商隐
莫将画扇出帷来，遮掩春山滞上才。
若道团圆似明月，此中须放桂花开。
540.065 【有感】李商隐
非关宋玉有微辞，却是襄王梦觉迟。
一自高唐赋成后，楚天云雨尽堪疑。
540.066 【骊山有感】李商隐
骊岫飞泉泛暖香，九龙呵护玉莲房。
平明每幸长生殿，不从金舆惟寿王。
540.067 【别智玄法师】李商隐
云鬓无端怨别离，十年移易住山期。
东西南北皆垂泪，却是杨朱真本师。
540.068 【赠孙绮新及第】李商隐
长乐遥听上苑钟，彩衣称庆桂香浓。
陆机始拟夸文赋，不觉云间有士龙。
540.069 【代秘书赠弘文馆诸校书】李商隐
清切曹司近玉除，比来秋兴复何如。
崇文馆里丹霜后，无限红梨忆校书。
540.070 【乱石】李商隐
虎踞龙蹲纵复横，星光渐减雨痕生。
不须并碍东西路，哭杀厨头阮步兵。
540.071 【日日】李商隐
日日春光斗日光，山城斜路杏花香。
几时心绪浑无事，得及游丝百尺长。
540.072 【过楚宫】李商隐
巫峡迢迢旧楚宫，至今云雨暗丹枫。
微生尽恋人间乐，只有襄王忆梦中。
540.073 【龙池】李商隐
龙池赐酒敞云屏，羯鼓声高众乐停。
夜半宴归宫漏永，薛王沉醉寿王醒。
540.074 【泪】李商隐
永巷长年怨绮罗，离情终日思风波。湘江竹上痕无限，
岘首碑前洒几多。人去紫台秋入塞，兵残楚帐夜闻歌。
朝来灞水桥边问，未抵青袍送玉珂。
540.075 【十字水期韦潘侍御同年不至时韦寓居水次故郭汾宁宅】李商隐
伊水溅溅相背流，朱栏画阁几人游。漆灯夜照真无数，
蜡炬晨炊竟未休。顾我有怀同大梦，期君不至更沈忧。
西园碧树今谁主，与近高窗卧听秋。
540.076 【流莺】李商隐
流莺漂荡复参差，渡陌临流不自持。巧啭岂能无本意，
良辰未必有佳期。风朝露夜阴晴里，万户千门开闭时。
曾苦伤春不忍听，凤城何处有花枝。
540.077 【出关宿盘豆馆对丛芦有感】李商隐
芦叶梢梢夏景深，邮亭暂欲洒尘襟。昔年曾是江南客，
此日初为关外心。思子台边风自急，玉娘湖上月应沉。
清声不远行人去，一世荒城伴夜砧。
540.078 【和韩录事送宫人入道】李商隐
星使追还不自由，双童捧上绿琼輈。九枝灯下朝金殿，
三素云中侍玉楼。凤女颠狂成久别，月娥孀独好同游。
当时若爱韩公子，埋骨成灰恨未休。
540.079 【即目】李商隐
小鼎煎茶面曲池，白须道士竹间棋。
何人书破蒲葵扇，记著南塘移树时。
540.080 【圣女祠】李商隐
杳蔼逢仙迹，苍茫滞客途。何年归碧落，此路向皇都。
消息期青雀，逢迎异紫姑。肠回楚国梦，心断汉宫巫。
从骑裁寒竹，行车荫白榆。星娥一去后，月姊更来无。
寡鹄迷苍壑，羁凰怨翠梧。惟应碧桃下，方朔是狂夫。
540.081 【七月二十九日崇让宅宴作】李商隐
露如微霰下前池，月过回塘万竹悲。浮世本来多聚散，
红蕖何事亦离披。悠扬归梦惟灯见，濩落生涯独酒知。
岂到白头长只尔，嵩阳松雪有心期。
540.082 【赠从兄阆之】李商隐
怅望人间万事违，私书幽梦约忘机。荻花村里鱼标在，
石藓庭中鹿迹微。幽径定携僧共入，寒塘好与月相依。
城中猘犬憎兰佩，莫损幽芳久不归。
540.083 【吴宫】李商隐
龙槛沉沉水殿清，禁门深掩断人声。
吴王宴罢满宫醉，日暮水漂花出城。
540.084 【常娥】李商隐
云母屏风烛影深，长河渐落晓星沈。
常娥应悔偷灵药，碧海青天夜夜心。
540.085 【残花】李商隐
残花啼露莫留春，尖发谁非怨别人。
若但掩关劳独梦，宝钗何日不生尘。
540.086 【天津西望】李商隐
虏马崩腾忽一狂，翠华无日到东方。
天津西望肠真断，满眼秋波出苑墙。
540.087 【西亭】李商隐
此夜西亭月正圆，疏帘相伴宿风烟。
梧桐莫更翻清露，孤鹤从来不得眠。
540.088 【忆住一师】李商隐
无事经年别远公，帝城钟晓忆西峰。
炉烟消尽寒灯晦，童子开门雪满松。
540.089 【昨夜】李商隐
不辞鶗鴂妒年芳，但惜流尘暗烛房。
昨夜西池凉露满，桂花吹断月中香。
540.090 【海客】李商隐
海客乘槎上紫氛，星娥罢织一相闻。
只应不惮牵牛妒，聊用支机石赠君。
540.091 【初食笋呈座中】李商隐
嫩箨香苞初出林，於陵论价重如金。
皇都陆海应无数，忍剪凌云一寸心。
540.092 【早起】李商隐
风露澹清晨，帘间独起人。莺花啼又笑，毕竟是谁春。
540.093 【寄蜀客】李商隐
君到临邛问酒垆，近来还有长卿无。
金徽却是无情物，不许文君忆故夫。
540.094 【行至金牛驿寄兴元渤海尚书】李商隐
楼上春云水底天，五云章色破巴笺。诸生个个王恭柳，
从事人人庾杲莲。六曲屏风江雨急，九枝灯檠夜珠圆。
深惭走马金牛路，骤和陈王白玉篇。
540.095 【深树见一颗樱桃尚在】李商隐
高桃留晚实，寻得小庭南。矮堕绿云髻，欹危红玉簪。
惜堪充凤食，痛已被莺含。越鸟夸香荔，齐名亦未甘。
540.096 【细雨】李商隐
帷飘白玉堂，簟卷碧牙床。楚女当时意，萧萧发彩凉。
540.097 【歌舞】李商隐
遏云歌响清，回雪舞腰轻。只要君流眄，君倾国自倾。
540.098 【海上】李商隐
石桥东望海连天，徐福空来不得仙。
直遣麻姑与搔背，可能留命待桑田。
540.099 【魏侯第东北楼堂郢叔言别，聊用书所见成篇】李商隐
暗楼连夜阁，不拟为黄昏。未必断别泪，何曾妨梦魂。
疑穿花逶迤，渐近火温黁。海底翻无水，仙家却有村。
锁香金屈戌，殢酒玉昆仑。羽白风交扇，冰清月映盆。
旧欢尘自积，新岁电犹奔。霞绮空留段，云峰不带根。
念君千里舸，江草漏灯痕。
540.0100 【白云夫旧居】李商隐
平生误识白云夫，再到仙檐忆酒垆。
墙外万株人绝迹，夕阳惟照欲栖乌。
540.0101 【同学彭道士参寥】李商隐
莫羡仙家有上真，仙家暂谪亦千春。
月中桂树高多少，试问西河斫树人。
540.0102 【到秋】李商隐
扇风淅沥簟流离，万里南风滞所思。
守到清秋还寂寞，叶丹苔碧闭门时。
540.0103 【华师】李商隐
孤鹤不睡云无心，衲衣筇杖来西林。
院门昼锁回廊静，秋日当阶柿叶阴。
540.0104 【华岳下题西王母庙】李商隐
神仙有分岂关情，八马虚随落日行。
莫恨名姬中夜没，君王犹自不长生。
540.0105 【过华清内厩门】李商隐
华清别馆闭黄昏，碧草悠悠内厩门。
自是明时不巡幸，至今青海有龙孙。
540.0106 【乐游原】李商隐
万树鸣蝉隔岸虹，乐游原上有西风。
羲和自趁虞泉宿，不放斜阳更向东。
540.0107 【赠荷花】李商隐
世间花叶不相伦，花入金盆叶作尘。惟有绿荷红菡萏，
卷舒开合任天真。此花此叶常相映，翠减红衰愁杀人。
540.0108 【丹丘】李商隐
青女丁宁结夜霜，羲和辛苦送朝阳。
丹丘万里无消息，几对梧桐忆凤凰。
540.0109 【房君珊瑚散】李商隐
不见姮娥影，清秋守月轮。月中闲杵臼，桂子捣成尘。
540.0110 【小桃园】李商隐
竟日小桃园，休寒亦未暄。坐莺当酒重，送客出墙繁。
啼久艳粉薄，舞多香雪翻。犹怜未圆月，先出照黄昏。
540.0111 【嘲樱桃】李商隐
朱实鸟含尽，青楼人未归。南园无限树，独自叶如帏。
540.0112 【和张秀才落花有感】李商隐
晴暖感馀芳，红苞杂绛房。落时犹自舞，扫后更闻香。
梦罢收罗荐，仙归敕玉箱。回肠九回后，犹有剩回肠。
540.0113 【代越公房妓嘲徐公主（一作代公主答）】李商隐
笑啼俱不敢，几欲是吞声。遽遣离琴怨，都由半镜明。
应防啼与笑，微露浅深情。
540.0114 【代贵公主】李商隐
芳条得意红，飘落忽西东。分逐春风去，风回得故丛。
明朝金井露，始看忆春风。
540.0115 【凤】李商隐
万里峰峦归路迷，未判容彩借山鸡。
新春定有将雏乐，阿阁华池两处栖。
540.0116 【昭肃皇帝挽歌辞三首】李商隐
九县怀雄武，三灵仰睿文。周王传叔父，汉后重神君。
玉律朝惊露，金茎夜切云。笳箫凄欲断，无复咏横汾。
玉塞惊宵柝，金桥罢举烽。始巢阿阁凤，旋驾鼎湖龙。
门咽通神鼓，楼凝警夜钟。小臣观吉从，犹误欲东封。
莫验昭华琯，虚传甲帐神。海迷求药使，雪隔献桃人。
桂寝青云断，松扉白露新。万方同象鸟，举恸满秋尘。
540.0117 【梓州罢吟寄同舍】李商隐
不拣花朝与雪朝，五年从事霍嫖姚。君缘接座交珠履，
我为分行近翠翘。楚雨含情皆有托，漳滨卧病竟无憀。
长吟远下燕台去，惟有衣香染未销。
540.0118 【无题二首】李商隐
凤尾香罗薄几重，碧文圆顶夜深缝。扇裁月魄羞难掩，
车走雷声语未通。曾是寂寥金烬暗，断无消息石榴红。
斑骓只系垂杨岸，何处西南任好风。
重帷深下莫愁堂，卧后清宵细细长。神女生涯原是梦，
小姑居处本无郎。风波不信菱枝弱，月露谁教桂叶香。
直道相思了无益，未妨惆怅是清狂。
540.0119 【病中早访招国李十将军遇挈家游曲江】李商隐
十顷平波溢岸清，病来惟梦此中行。
相如未是真消渴，犹放沱江过锦城。
540.0120 【昨日】李商隐
昨日紫姑神去也，今朝青鸟使来赊。未容言语还分散，
少得团圆足怨嗟。二八月轮蟾影破，十三弦柱雁行斜。
平明钟后更何事，笑倚墙边梅树花。
540.0121 【樱桃花下】李商隐
流莺舞蝶两相欺，不取花芳正结时。
他日未开今日谢，嘉辰长短是参差。
540.0122 【故驿迎吊故桂府常侍有感】李商隐
饥乌翻树晚鸡啼，泣过秋原没马泥。
二纪征南恩与旧，此时丹旐玉山西。
540.0123 【槿花】李商隐
风露凄凄秋景繁，可怜荣落在朝昏。
未央宫里三千女，但保红颜莫保恩。
540.0124 【暮秋独游曲江】李商隐
荷叶生时春恨生，荷叶枯时秋恨成。
深知身在情长在，怅望江头江水声。
540.0125 【任弘农尉献州刺史乞假还京】李商隐
黄昏封印点刑徒，愧负荆山入座隅。
却羡卞和双刖足，一生无复没阶趋。
540.0126 【赠句芒神】李商隐
佳期不定春期赊，春物夭阏兴咨嗟。
愿得句芒索青女，不教容易损年华。
540.0127 【无愁果有愁曲北齐歌】李商隐
东有青龙西白虎，中含福星包世度。玉壶渭水笑清潭，
凿天不到牵牛处。骐驎踏云天马狞，牛山撼碎珊瑚声。
秋娥点滴不成泪，十二玉楼无故钉。推烟唾月抛千里，
十番红桐一行死。白杨别屋鬼迷人，空留暗记如蚕纸。
日暮向风牵短丝，血凝血散今谁是。
540.0128 【房中曲】李商隐
蔷薇泣幽素，翠带花钱小。娇郎痴若云，抱日西帘晓。
枕是龙宫石，割得秋波色。玉簟失柔肤，但见蒙罗碧。
忆得前年春，未语含悲辛。归来已不见，锦瑟长于人。
今日涧底松，明日山头檗。愁到天池翻，相看不相识。
540.0129 【齐梁晴云】李商隐
缓逐烟波起，如妒柳绵飘。故临飞阁度，欲入回陂销。
萦歌怜画扇，敞景弄柔条。更奈天南位，牛渚宿残宵。
540.0130 【效徐陵体赠更衣】李商隐
密帐真珠络，温帏翡翠装。楚腰知便宠，宫眉正斗强。
结带悬栀子，绣领刺鸳鸯。轻寒衣省夜，金斗熨沈香。
540.0131 【又效江南曲】李商隐
郎船安两桨，侬舸动双桡。扫黛开宫额，裁裙约楚腰。
乖期方积思，临酒欲拌娇。莫以采菱唱，欲羡秦台箫。
540.0132 【月夜重寄宋华阳姊妹】李商隐
偷桃窃药事难兼，十二城中锁彩蟾。
应共三英同夜赏，玉楼仍是水精帘。
540.0133 【访人不遇留别馆】李商隐
卿卿不惜锁窗春，去作长楸走马身。
闲倚绣帘吹柳絮，日高深院断无人。
540.0134 【雨中长乐水馆送赵十五滂不及】李商隐
碧云东去雨云西，苑路高高驿路低。
秋水绿芜终尽分，夫君太骋锦障泥。
540.0135 【汴上送李郢之苏州】李商隐
人高诗苦滞夷门，万里梁王有旧园。烟幌自应怜白纻，
月楼谁伴咏黄昏。露桃涂颊依苔井，风柳夸腰住水村。
苏小小坟今在否，紫兰香径与招魂。
540.0136 【赠郑谠处士】李商隐
浪迹江湖白发新，浮云一片是吾身。寒归山观随棋局，
暖入汀洲逐钓轮。越桂留烹张翰鲙，蜀姜供煮陆机莼。
相逢一笑怜疏放，他日扁舟有故人。
540.0137 【复至裴明府所居】李商隐
伊人卜筑自幽深，桂巷杉篱不可寻。柱上雕虫对书字，
槽中瘦马仰听琴。求之流辈岂易得，行矣关山方独吟。
赊取松醪一斗酒，与君相伴洒烦襟。
540.0138 【览古】李商隐
莫恃金汤忽太平，草间霜露古今情。空糊赪壤真何益，
欲举黄旗竟未成。长乐瓦飞随水逝，景阳钟堕失天明。
回头一吊箕山客，始信逃尧不为名。
540.0139 【子初郊墅】李商隐
看山对酒君思我，听鼓离城我访君。腊雪已添墙下水，
斋钟不散槛前云。阴移竹柏浓还淡，歌杂渔樵断更闻。
亦拟村南买烟舍，子孙相约事耕耘。
540.0140 【汉南书事】李商隐
西师万众几时回，哀痛天书近已裁。文吏何曾重刀笔，
将军犹自舞轮台。几时拓土成王道，从古穷兵是祸胎。
陛下好生千万寿，玉楼长御白云杯。
540.0141 【当句有对】李商隐
密迩平阳接上兰，秦楼鸳瓦汉宫盘。池光不定花光乱，
日气初涵露气干。但觉游蜂饶舞蝶，岂知孤凤忆离鸾。
三星自转三山远，紫府程遥碧落宽。
540.0142 【井络】李商隐
井络天彭一掌中，漫夸天设剑为峰。阵图东聚燕江石，
边柝西悬雪岭松。堪叹故君成杜宇，可能先主是真龙。
将来为报奸雄辈，莫向金牛访旧踪。
540.0143 【写意】李商隐
燕雁迢迢隔上林，高秋望断正长吟。人间路有潼江险，
天外山惟玉垒深。日向花间留返照，云从城上结层阴。
三年已制思乡泪，更入新年恐不禁。
540.0144 【随师东】李商隐
东征日调万黄金，几竭中原买斗心。军令未闻诛马谡，
捷书惟是报孙歆。但须鸑鷟巢阿阁，岂假鸱鸮在泮林。
可惜前朝玄菟郡，积骸成莽阵云深。
540.0145 【宋玉】李商隐
何事荆台百万家，惟教宋玉擅才华。楚辞已不饶唐勒，
风赋何曾让景差。落日渚宫供观阁，开年云梦送烟花。
可怜庾信寻荒径，犹得三朝托后车。
540.0146 【韩同年新居饯韩西迎家室戏赠】李商隐
籍籍征西万户侯，新缘贵婿起朱楼。一名我漫居先甲，
千骑君翻在上头。云路招邀回彩凤，天河迢递笑牵牛。
南朝禁脔无人近，瘦尽琼枝咏四愁。
540.0147 【奉和太原公送前杨秀才戴兼招杨正字戎】李商隐
潼关地接古弘农，万里高飞雁与鸿。桂树一枝当白日，
芸香三代继清风。仙舟尚惜乖双美，彩服何由得尽同。
谁惮士龙多笑疾，美髭终类晋司空。
540.0148 【池边】李商隐
玉管葭灰细细吹，流莺上下燕参差。
日西千绕池边树，忆把枯条撼雪时。
540.0149 【贾生】李商隐
宣室求贤访逐臣，贾生才调更无伦。
可怜夜半虚前席，不问苍生问鬼神。
540.0150 【送王十三校书分司】李商隐
多少分曹掌秘文，洛阳花雪梦随君。
定知何逊缘联句，每到城东忆范云。
540.0151 【寄恼韩同年二首（时韩住萧洞）】李商隐
帘外辛夷定已开，开时莫放艳阳回。
年华若到经风雨，便是胡僧话劫灰。
龙山晴雪凤楼霞，洞里迷人有几家。
我为伤春心自醉，不劳君劝石榴花。
540.0152 【谒山】李商隐
从来系日乏长绳，水去云回恨不胜。
欲就麻姑买沧海，一杯春露冷如冰。
540.0153 【钧天】李商隐
上帝钧天会众灵，昔人因梦到青冥。
伶伦吹裂孤生竹，却为知音不得听。
540.0154 【失猿】李商隐
祝融南去万重云，清啸无因更一闻。
莫遣碧江通箭道，不教肠断忆同群。
540.0155 【戏题友人壁】李商隐
花径逶迤柳巷深，小阑亭午啭春禽。
相如解作长门赋，却用文君取酒金。
540.0156 【假日】李商隐
素琴弦断酒瓶空，倚坐欹眠日已中。
谁向刘灵天幕内，更当陶令北窗风。
540.0157 【寄远】李商隐
姮娥捣药无时已，玉女投壶未肯休。
何日桑田俱变了，不教伊水向东流。
540.0158 【王昭君】李商隐
毛延寿画欲通神，忍为黄金不顾人。
马上琵琶行万里，汉宫长有隔生春。
540.0159 【旧将军】李商隐
云台高议正纷纷，谁定当时荡寇勋。
日暮灞陵原上猎，李将军是故将军。
540.0160 【曼倩辞】李商隐
十八年来堕世间，瑶池归梦碧桃闲。
如何汉殿穿针夜，又向窗中觑阿环。
540.0161 【所居】李商隐
窗下寻书细，溪边坐石平。水风醒酒病，霜日曝衣轻。
鸡黍随人设，蒲鱼得地生。前贤无不谓，容易即遗名。
540.0162 【高松】李商隐
高松出众木，伴我向天涯。客散初晴候，僧来不语时。
有风传雅韵，无雪试幽姿。上药终相待，他年访伏龟。
540.0163 【访秋】李商隐
酒薄吹还醒，楼危望已穷。江皋当落日，帆席见归风。
烟带龙潭白，霞分鸟道红。殷勤报秋意，只是有丹枫。
540.0164 【昭州】李商隐
桂水春犹早，昭川日正西。虎当官道斗，猿上驿楼啼。
绳烂金沙井，松干乳洞梯。乡音殊可骇，仍有醉如泥。
540.0165 【哭刘司户蕡】李商隐
路有论冤谪，言皆在中兴。空闻迁贾谊，不待相孙弘。
江阔惟回首，天高但抚膺。去年相送地，春雪满黄陵。
540.0166 【裴明府居止】李商隐
爱君茅屋下，向晚水溶溶。试墨书新竹，张琴和古松。
坐来闻好鸟，归去度疏钟。明日还相见，桥南贳酒醲。
540.0167 【陆发荆南始至商洛】李商隐
昔去真无奈，今还岂自知。青辞木奴橘，紫见地仙芝。
四海秋风阔，千岩暮景迟。向来忧际会，犹有五湖期。
540.0168 【陈后宫】李商隐
玄武开新苑，龙舟宴幸频。渚莲参法驾，沙鸟犯句陈。
寿献金茎露，歌翻玉树尘。夜来江令醉，别诏宿临春。
540.0169 【乐游原】李商隐
春梦乱不记，春原登已重。青门弄烟柳，紫阁舞云松。
拂砚轻冰散，开尊绿酎浓。无悰托诗遣，吟罢更无悰。
540.0170 【赠子直花下（令狐绹字子直）】李商隐
池光忽隐墙，花气乱侵房。屏缘蝶留粉，窗油蜂印黄。
官书推小吏，侍史从清郎。并马更吟去，寻思有底忙。
540.0171 【小园独酌】李商隐
柳带谁能结，花房未肯开。空馀双蝶舞，竟绝一人来。
半展龙须席，轻斟玛瑙杯。年年春不定，虚信岁前梅。
540.0172 【思归】李商隐
固有楼堪倚，能无酒可倾。岭云春沮洳，江月夜晴明。
鱼乱书何托，猿哀梦易惊。旧居连上苑，时节正迁莺。
540.0173 【献寄旧府开封公（开封公，令狐楚也）】李商隐
幕府三年远，春秋一字褒。书论秦逐客，赋续楚离骚。
地理南溟阔，天文北极高。酬恩抚身世，未觉胜鸿毛。
540.0174 【向晚】李商隐
当风横去幰，临水卷空帷。北土秋千罢，南朝祓禊归。
花情羞脉脉，柳意怅微微。莫叹佳期晚，佳期自古稀。
540.0175 【春游】李商隐
桥峻斑骓疾，川长白鸟高。烟轻惟润柳，风滥欲吹桃。
徙倚三层阁，摩挲七宝刀。庾郎年最少，青草妒春袍。
540.0176 【离席】李商隐
出宿金尊掩，从公玉帐新。依依向馀照，远远隔芳尘。
细草翻惊雁，残花伴醉人。杨朱不用劝，只是更沾巾。
540.0177 【俳谐】李商隐
短顾何由遂，迟光且莫惊。莺能歌子夜，蝶解舞宫城。
柳讶眉双浅，桃猜粉太轻。年华有情状，吾岂怯平生。
540.0178 【细雨】李商隐
萧洒傍回汀，依微过短亭。气凉先动竹，点细未开萍。
稍促高高燕，微疏的的萤。故园烟草色，仍近五门青。
540.0179 【商於新开路】李商隐
六百商於路，崎岖古共闻。蜂房春欲暮，虎阱日初曛。
路向泉间辨，人从树杪分。更谁开捷径，速拟上青云。
540.0180 【题郑大有隐居】李商隐
结构何峰是，喧闲此地分。石梁高泻月，樵路细侵云。
偃卧蛟螭室，希夷鸟兽群。近知西岭上，玉管有时闻。
540.0181 【夜饮】李商隐
卜夜容衰鬓，开筵属异方。烛分歌扇泪，雨送酒船香。
江海三年客，乾坤百战场。谁能辞酩酊，淹卧剧清漳。
540.0182 【江上】李商隐
万里风来地，清江北望楼。云通梁苑路，月带楚城秋。
刺字从漫灭，归途尚阻修。前程更烟水，吾道岂淹留。
540.0183 【凉思】李商隐
客去波平槛，蝉休露满枝。永怀当此节，倚立自移时。
北斗兼春远，南陵寓使迟。天涯占梦数，疑误有新知。
540.0184 【鸾凤】李商隐
旧镜鸾何处，衰桐凤不栖。金钱饶孔雀，锦段落山鸡。
王子调清管，天人降紫泥。岂无云路分，相望不应迷。
540.0185 【李卫公（德裕）】李商隐
绛纱弟子音尘绝，鸾镜佳人旧会稀。
今日致身歌舞地，木棉花暖鹧鸪飞。
540.0186 【韦蟾（一作寄怀韦蟾）】李商隐
谢家离别正凄凉，少傅临岐赌佩囊。
却忆短亭回首处，夜来烟雨满池塘。
540.0187 【自贶】李商隐
陶令弃官后，仰眠书屋中。谁将五斗米，拟换北窗风。
540.0188 【蝶】李商隐
孤蝶小徘徊，翩翾粉翅开。并应伤皎洁，频近雪中来。
540.0189 【夜意】李商隐
帘垂幕半卷，枕冷被仍香。如何为相忆，魂梦过潇湘。
540.0190 【因书】李商隐
绝徼南通栈，孤城北枕江。猿声连月槛，鸟影落天窗。
海石分棋子，郫筒当酒缸。生归话辛苦，别夜对凝釭。
540.0191 【奉寄安国大师兼简子蒙】李商隐
忆奉莲花座，兼闻贝叶经。岩光分蜡屐，涧响入铜瓶。
日下徒推鹤，天涯正对萤。鱼山羡曹植，眷属有文星。
540.0192 【闲游】李商隐
危亭题竹粉，曲沼嗅荷花。数日同携酒，平明不在家。
寻幽殊未极，得句总堪夸。强下西楼去，西楼倚暮霞。
540.0193 【县中恼饮席】李商隐
晚醉题诗赠物华，罢吟还醉忘归家。
若无江氏五色笔，争奈河阳一县花。
540.0194 【题李上谟壁】李商隐
旧著思玄赋，新编杂拟诗。江庭犹近别，山舍得幽期。
嫩割周颙韭，肥烹鲍照葵。饱闻南烛酒，仍及拨醅时。
540.0195 【江村题壁】李商隐
沙岸竹森森，维艄听越禽。数家同老寿，一径自阴深。
喜客尝留橘，应官说采金。倾壶真得地，爱日静霜砧。
540.0196 【即日】李商隐
桂林闻旧说，曾不异炎方。山响匡床语，花飘度腊香。
几时逢雁足，著处断猿肠。独抚青青桂，临城忆雪霜。
540.0197 【漫成五章】李商隐
沈宋裁辞矜变律，王杨落笔得良朋。
当时自谓宗师妙，今日惟观对属能。
李杜操持事略齐，三才万象共端倪。
集仙殿与金銮殿，可是苍蝇惑曙鸡。
生儿古有孙征虏，嫁女今无王右军。
借问琴书终一世，何如旗盖仰三分。
代北偏师衔使节，关中裨将建行台。
不妨常日饶轻薄，且喜临戎用草莱。
郭令素心非黩武，韩公本意在和戎。
两都耆旧偏垂泪，临老中原见朔风。
540.0198 【射鱼曲】李商隐
思牢弩箭磨青石，绣额蛮渠三虎力。寻潮背日伺泅鳞，
贝阙夜移鲸失色。纤纤粉簳馨香饵，绿鸭回塘养龙水。
含冰汉语远于天，何由回作金盘死。
540.0199 【日高】李商隐
镀镮故锦縻轻拖，玉【⺮氏】不动便门锁。水精眠梦是何人，
栏药日高红髲【髟我】。飞香上云春诉天，云梯十二门九关。
轻身灭影何可望，粉蛾帖死屏风上。
540.0200 【宫中曲】李商隐
云母滤宫月，夜夜白于水。赚得羊车来，低扇遮黄子。
水精不觉冷，自刻鸳鸯翅。蚕缕茜香浓，正朝缠左臂。
巴笺两三幅，满写承恩字。欲得识青天，昨夜苍龙是。
540.0201 【海上谣】李商隐
桂水寒于江，玉兔秋冷咽。海底觅仙人，香桃如瘦骨。
紫鸾不肯舞，满翅蓬山雪。借得龙堂宽，晓出揲云发。
刘郎旧香炷，立见茂陵树。云孙帖帖卧秋烟，
上元细字如蚕眠。
540.0202 【李夫人三首】李商隐
一带不结心，两股方安髻。惭愧白茅人，月没教星替。
剩结茱萸枝，多擘秋莲的。独自有波光，彩囊盛不得。
蛮丝系条脱，妍眼和香屑。寿宫不惜铸南人，
柔肠早被秋眸割。清澄有馀幽素香，鳏鱼渴凤真珠房。
不知瘦骨类冰井，更许夜帘通晓霜。土花漠漠云茫茫，
黄河欲尽天苍苍。
540.0203 【景阳宫井双桐】李商隐
秋港菱花干，玉盘明月蚀。血渗两枯心，情多去未得。
徒经白门伴，不见丹山客。未待刻作人，愁多有魂魄。
谁将玉盘与，不死翻相误。天更阔于江，孙枝觅郎主。
昔妒邻宫槐，道类双眉敛。今日繁红樱，抛人占长簟。
翠襦不禁绽，留泪啼天眼。寒灰劫尽问方知，
石羊不去谁相绊。
540.0204 【秋日晚思】李商隐
桐槿日零落，雨馀方寂寥。枕寒庄蝶去，窗冷胤萤销。
取适琴将酒，忘名牧与樵。平生有游旧，一一在烟霄。
540.0205 【春宵自遣】李商隐
地胜遗尘事，身闲念岁华。晚晴风过竹，深夜月当花。
石乱知泉咽，苔荒任径斜。陶然恃琴酒，忘却在山家。
540.0206 【七夕偶题】李商隐
宝婺摇珠佩，常娥照玉轮。灵归天上匹，巧遗世间人。
花果香千户，笙竽滥四邻。明朝晒犊鼻，方信阮家贫。
540.0207 【灵仙阁晚眺寄郓州韦评事】李商隐
愚公方住谷，仁者本依山。共誓林泉志，胡为尊俎间。
华莲开菡萏，荆玉刻孱颜。爽气临周道，岚光入汉关。
满壶从蚁泛，高阁已苔斑。想就安车召，宁期负矢还。
潘游全璧散，郭去半舟闲。定笑幽人迹，鸿轩不可攀。
540.0208 【幽居冬暮】李商隐
羽翼摧残日，郊园寂寞时。晓鸡惊树雪，寒鹜守冰池。
急景忽云暮，颓年浸已衰。如何匡国分，不与夙心期。
540.0209 【过姚孝子庐偶书】李商隐
拱木临周道，荒庐积古苔。鱼因感姜出，鹤为吊陶来。
两鬓蓬常乱，双眸血不开。圣朝敦尔类，非独路人哀。
540.0210 【赋得月照冰池】李商隐
皓月方离海，坚冰正满池。金波双激射，璧彩两参差。
影占徘徊处，光含的皪时。高低连素色，上下接清规。
顾兔飞难定，潜鱼跃未期。鹊惊俱欲绕，狐听始无疑。
似镜将盈手，如霜恐透肌。独怜游玩意，达晓不知疲。
540.0211 【永乐县所居一草一木无非自栽今春悉已芳茂因书即事一章】李商隐
手种悲陈事，心期玩物华。柳飞彭泽雪，桃散武陵霞。
枳嫩栖鸾叶，桐香待凤花。绶藤萦弱蔓，袍草展新芽。
学植功虽倍，成蹊迹尚赊。芳年谁共玩，终老邵平瓜。
540.0212 【南潭上亭宴集以疾后至因而抒情】李商隐
马卿聊应召，谢傅已登山。歌发百花外，乐调深竹间。
鹢舟萦远岸，鱼钥启重关。莺蝶如相引，烟萝不暇攀。
佳人启玉齿，上客颔朱颜。肯念沉痾士，俱期倒载还。
540.0213 【寒食行次冷泉驿】李商隐
驿途仍近节，旅宿倍思家。独夜三更月，空庭一树花。
介山当驿秀，汾水绕关斜。自怯春寒苦，那堪禁火赊。
540.0214 【寄华岳孙逸人】李商隐
灵岳几千仞，老松逾百寻。攀崖仍蹑壁，啖叶复眠阴。
海上呼三岛，斋中戏五禽。唯应逢阮籍，长啸作鸾音。
540.0215 【戏题赠稷山驿吏王全】李商隐
绛台驿吏老风尘，耽酒成仙几十春。
过客不劳询甲子，惟书亥字与时人。
540.0216 【和韦潘前辈七月十二日夜泊池州城下先寄上李使君】李商隐
桂含爽气三秋首，蓂吐中旬二叶新。
正是澄江如练处，玄晖应喜见诗人。
540.0217 【花下醉】李商隐
寻芳不觉醉流霞，倚树沉眠日已斜。
客散酒醒深夜后，更持红烛赏残花。
540.0218 【所居永乐县久旱，县宰祈祷得雨，因赋诗】李商隐
甘膏滴滴是精诚，昼夜如丝一尺盈。
只怪闾阎喧鼓吹，邑人同报朿长生。
