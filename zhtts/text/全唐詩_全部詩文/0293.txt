第292卷 司空曙
292.01 【题玉真观公主山池院】司空曙
香殿留遗影，春朝玉户开。羽衣重素几，珠网俨轻埃。
石自蓬山得，泉经太液来。柳丝遮绿浪，花粉落青苔。
镜掩鸾空在，霞消凤不回。唯馀古桃树，传是上仙栽。
292.02 【送永阳崔明府】司空曙
古国群舒地，前当桐柏关。连绵江上雨，稠叠楚南山。
沙馆行帆息，枫洲候吏还。乘篮若有暇，精舍在林间。
292.03 【送曹三同猗游山寺】司空曙
山蹋青芜尽，凉秋古寺深。何时得连策，此夜更闻琴。
穷水云同穴，过僧虎共林。殷勤如念我，遗尔挂冠心。
292.04 【送崔校书赴梓幕】司空曙
碧峰天柱下，鼓角镇南军。管记催飞檄，蓬莱辍校文。
栈霜朝似雪，江雾晚成云。想出褒中望，巴庸方路分。
292.05 【送夔州班使君】司空曙
鱼国巴庸路，麾幢汉守过。晓樯争市隘，夜鼓祭神多。
云白当山雨，风清满峡波。夷陵旧人吏，犹诵两岐歌。
292.06 【送菊潭王明府】司空曙
业成洙泗客，皓发著儒衣。一与游人别，仍闻带印归。
林多宛地古，云尽汉山稀。莫爱浔阳隐，嫌官计亦非。
292.07 【送太易上人赴东洛】司空曙
遥见登山处，青芜雪后春。云深岳庙火，寺宿洛阳人。
饵药将斋折，唯诗与道亲。凡经几回别，麈尾不离身。
292.08 【和王卿立秋即事】司空曙
秋宜何处看，试问白云官。暗入蝉鸣树，微侵蝶绕兰。
向风凉稍动，近日暑犹残。九陌浮埃减，千峰爽气攒。
换衣防竹暮，沈果讶泉寒。宫响传花杵，天清出露盘。
高禽当侧弁，游鲔对凭栏。一奏招商曲，空令继唱难。
292.09 【和李员外与舍人咏玫瑰花寄徐侍郎】司空曙
仙吏紫薇郎，奇花共玩芳。攒星排绿蒂，照眼发红光。
暗妒翻阶药，遥连直署香。游枝蜂绕易，碍刺鸟衔妨。
露湿凝衣粉，风吹散蕊黄。蒙茏珠树合，焕烂锦屏张。
留客胜看竹，思人比爱棠。如传采蘋咏，远思满潇湘。
292.010 【冬夜耿拾遗王秀才就宿因伤故人】司空曙
旧时闻笛泪，今夜重沾衣。方恨同人少，何堪相见稀。
竹烟凝涧壑，林雪似芳菲。多谢劳车马，应怜独掩扉。
292.011 【早春游慈恩南池】司空曙
山寺临池水，春愁望远生。蹋桥逢鹤起，寻竹值泉横。
新柳丝犹短，轻蘋叶未成。还如虎溪上，日暮伴僧行。
292.012 【雨夜见投之作】司空曙
出户繁星尽，池塘暗不开。动衣凉气度，遰树远声来。
灯外初行电，城隅偶隐雷。因知谢文学，晓望比尘埃。
292.013 【龙池寺望月寄韦使君阎别驾】司空曙
清光此夜中，万古望应同。当野山沈雾，低城树有风。
花宫纷共邃，水府皓相空。遥想高楼上，唯君对庾公。
292.014 【秋夜忆兴善院寄苗发】司空曙
右军多住寺，此夜后池秋。自与山僧伴，那因洛客愁。
卷帘霜霭霭，满目水悠悠。若有诗相赠，期君忆惠休。
292.015 【病中寄郑十六兄】司空曙
倦枕欲徐行，开帘秋月明。手便筇杖冷，头喜葛巾轻。
绿草前侵水，黄花半上城。虚消此尘景，不见十年兄。
292.016 【卫明府寄枇杷叶以诗答】司空曙
倾筐呈绿叶，重叠色何鲜。讵是秋风里，犹如晓露前。
仙方当见重，消疾本应便。全胜甘蕉赠，空投谢氏篇。
292.017 【过庆宝寺（一作耿湋诗，题作废宝光寺）】司空曙
黄叶前朝寺，无僧寒殿开。池晴龟出曝，松暮鹤飞回。
古井碑横草，阴廊画杂苔。禅宫亦销歇，尘世转堪哀。
292.018 【奉和张大夫酬高山人】司空曙
野客居铃阁，重门将校稀。豸冠亲谷弁，龟印识荷衣。
座右寒飙爽，谈馀暮角微。苍生须太傅，山在岂容归。
292.019 【送严使君游山】司空曙
家楚依三户，辞州选一钱。酒杯同寄世，客棹任销年。
赤烧兼山远，青芜与浪连。青春明月夜，知上鄂君船。
292.020 【送柳震归蜀】司空曙
白日双流静，西看蜀国春。桐花能乳鸟，竹节竞祠神。
蹇步徒相望，先鞭不可亲。知从江仆射，登榻更何人。
292.021 【送乐平苗明府】司空曙
天际山多处，东安古邑深。绿田通竹里，白浪隔枫林。
诗有江僧和，门唯越客寻。应将放鱼化，一境表吾心。
292.022 【赠送郑钱二郎中】司空曙
梅含柳已动，昨日起东风。惆怅心徒壮，无如鬓作翁。
百年飘若水，万绪尽归空。何可宗禅客，迟回岐路中。
292.023 【酬郑十四望驿不得同宿见赠因寄张参军】司空曙
逢君喜成泪，暂似故乡中。谪宦犹多惧，清宵不得终。
月烟高有鹤，宿草净无虫。明日郄超会，应思下客同。
292.024 【暮春野望寄钱起（一作耿湋诗）】司空曙
草长花落树，羸病强寻春。无复少年意，空馀华发新。
青原高见水，白社静逢人。寄谢南宫客，轩车不可亲。
292.025 【送王使君小子孝廉登科归省】司空曙
年少通经学，登科尚佩觿。张冯本名士，蔡廓是佳儿。
鞍马临岐路，龙钟对别离。寄书胡太守，请与故人知。
292.026 【云阳寺石竹花】司空曙
一自幽山别，相逢此寺中。高低俱出叶，深浅不分丛。
野蝶难争白，庭榴暗让红。谁怜芳最久，春露到秋风。
292.027 【送高胜重谒曹王】司空曙
江上青枫岸，阴阴万里春。朝辞郢城酒，暮见洞庭人。
兴比乘舟访，恩怀倒屣亲。想君登旧榭，重喜扫芳尘。
292.028 【闲园书事招畅当】司空曙
闻蝉昼眠后，欹枕对蓬蒿。羸病懒寻戴，田园方咏陶。
傍檐虫挂静，出树蝶飞高。惆怅临清镜，思君见鬓毛。
292.029 【过钱员外】司空曙
为郎头已白，迹向市朝稀。移病居荒宅，安贫著败衣。
野园随客醉，雪寺伴僧归。自说东峰下，松萝满故扉。
292.030 【赠庾侍御】司空曙
年少身无累，相逢忆此时。雪过云寺宿，酒向竹园期。
白发今催老，清琴但起悲。唯应逐宗炳，内学愿为师。
292.031 【赠李端】司空曙
共忆南浮日，登高望若何。楚田湖草远，江寺海榴多。
载酒寻山宿，思人带雪过。东西几回别，此会各蹉跎。
292.032 【送流人】司空曙
闻说南中事，悲君重窜身。山村枫子鬼，江庙石郎神。
童稚留荒宅，图书托故人。青门好风景，为尔一沾巾。
292.033 【过胡居士睹王右丞遗文】司空曙
旧日相知尽，深居独一身。闭门空有雪，看竹永无人。
每许前山隐，曾怜陋巷贫。题诗今尚在，暂为拂流尘。
292.034 【送郎使君赴郢州】司空曙
使君持节去，云水满前程。楚寺多连竹，江樯远映城。
登楼向月望，赛庙傍山行。若动思乡咏，应贻谢步兵。
292.035 【贼平后送人北归】司空曙
世乱同南去，时清独北还。他乡生白发，旧国见青山。
晓月过残垒，繁星宿故关。寒禽与衰草，处处伴愁颜。
292.036 【观猎骑（一作公子行）】司空曙
缠臂绣纶巾，貂裘窄称身。射禽风助箭，走马雪翻尘。
金埒争开道，香车为驻轮。翩翩不知处，传是霍家亲。
292.037 【同苗员外宿荐福常师房（一作秋喜卢纶同宿寺）】司空曙
浮生共多故，聚宿喜君同。人息时闻磬，灯摇乍有风。
霜阶疑水际，夜木似山中。一愿持如意，长来事远公。
292.038 【送乔广下第归淮南】司空曙
遥想长淮尽，荒堤楚路斜。戍旌标白浪，罟网入青葭。
啼鸟仍临水，愁人更见花。东堂一枝在，为子惜年华。
292.039 【风筝】司空曙
高风吹玉柱，万籁忽齐飘。飒树迟难度，萦空细渐销。
松泉鹿门夜，笙鹤洛滨朝。坐与真僧听，支颐向寂寥。
292.040 【闲居寄苗发】司空曙
渐向浮生老，前期竟若何。独身居处静，永夜坐时多。
厌逐青林客，休吟白雪歌。支公有遗寺，重与谢安过。
292.041 【送王先生归南山】司空曙
儒中年最老，独有济南生。爱子方传业，无官自耦耕。
竹通山舍远，云接雪田平。愿作门人去，相随隐姓名。
292.042 【寄天台秀师】司空曙
天台瀑布寺，传有白头师。幻迹示羸病，空门无住持。
雪晴看鹤去，海夜与龙期。永愿亲瓶屦，呈功得问疑。
292.043 【送夏侯审赴宁国】司空曙
青圻连白浪，晓日渡南津。山叠陵阳树，舟多建业人。
烟霞高占寺，枫竹暗停神。如接玄晖集，江丞独见亲。
292.044 【云阳馆与韩绅（一作韩升卿）宿别】司空曙
故人江海别，几度隔山川。乍见翻疑梦，相悲各问年。
孤灯寒照雨，湿竹暗浮烟。更有明朝恨，离杯惜共传。
292.045 【送卢使君赴夔州】司空曙
铙管随旌旆，高秋远上巴。白波连雾雨，青壁断蒹葭。
凭几双童静，登楼万井斜。政成知变俗，当应画轮车。
292.046 【夜闻回雁】司空曙
雁响天边过，高高望不分。飕飗传细雨，嘹唳隔长云。
散向谁家尽，归来几客闻。还将今夜意，西海话苏君。
292.047 【赋得的的帆向浦】司空曙
向浦参差去，随波远近还。初移芳草里，正在夕阳间。
隐映回孤驿，微明出乱山。向空看不尽，归思满江关。
292.048 【秋思呈尹植裴说（一本题下有郑洞二字）】司空曙
静向懒相偶，年将衰共催。前途欢不集，往事恨空来。
昼景委红叶，月华销绿苔。沈思竟何有，坐结玉琴哀。
292.049 【闲园即事寄暕公】司空曙
欲就东林寄一身，尚怜儿女未成人。柴门客去残阳在，
药圃虫喧秋雨频。近水方同梅市隐，曝衣多笑阮家贫。
深山兰若何时到，羡与闲云作四邻。
292.050 【题暕上人院】司空曙
闭门不出自焚香，拥褐看山岁月长。雨后绿苔生石井，
秋来黄叶遍绳床。身闲何处无真性，年老曾言隐故乡。
更说本师同学在，几时携手见衡阳。
292.051 【长安晓望寄程补阙（一作包何诗）】司空曙
迢递山河拥帝京，参差宫殿接云平。风吹晓漏经长乐，
柳带晴烟出禁城。天净笙歌临路发，日高车马隔尘行。
独有浅才甘未达，多惭名在鲁诸生。
292.052 【下第日书情寄上叔父】司空曙
微才空觉滞京师，末学曾为叔父知。雪里题诗偏见赏，
林间饮酒独令随。游客尽伤春色老，贫居还惜暮阴移。
欲归江海寻山去，愿报何人得桂枝。
292.053 【南原望汉宫】司空曙
荒原空有汉宫名，衰草茫茫雉堞平。连雁下时秋水在，
行人过尽暮烟生。西陵歌吹何年绝，南陌登临此日情。
故事悠悠不可问，寒禽野水自纵横。
292.054 【早夏寄元校书】司空曙
独游野径送芳菲，高竹林居接翠微。绿岸草深虫入遍，
青丛花尽蝶来稀。珠荷荐果香寒簟，玉柄摇风满夏衣。
蓬荜永无车马到，更当斋夜忆玄晖。
292.055 【赠衡岳隐禅师】司空曙
拥褐安居南岳头，白云高寺见衡州。石窗湖水摇寒月，
枫树猿声报夜秋。讲席旧逢山鸟至，梵经初向竺僧求。
垂垂身老将传法，因下人间遂北游。
292.056 【题凌云寺】司空曙
春山古寺绕沧波，石磴盘空鸟道过。百丈金身开翠壁，
万龛灯焰隔烟萝。云生客到侵衣湿，花落僧禅覆地多。
不与方袍同结社，下归尘世竟如何。
292.057 【晦日益州北池陪宴】司空曙
临泛从公日，仙舟翠幕张。七桥通碧沼，双树接花塘。
玉烛收寒气，金波隐夕光。野闻歌管思，水静绮罗香。
游骑萦林远，飞桡截岸长。郊原怀灞浐，陂溠写江潢。
常侍传花诏，偏裨问羽觞。岂令南岘首，千载播馀芳。
292.058 【送曲山人之衡州】司空曙
白石先生眉发光，已分甜雪饮红浆。衣巾半染烟霞气，
语笑兼和药草香。茅洞玉声流暗水，衡山碧色映朝阳。
千年城郭如相问，华表峨峨有夜霜。
292.059 【立秋日】司空曙
律变新秋至，萧条自此初。花酣莲报谢，叶在柳呈疏。
澹日非云映，清风似雨馀。卷帘凉暗度，迎扇暑先除。
草静多翻燕，波澄乍露鱼。今朝散骑省，作赋兴何如。
292.060 【咏古寺花】司空曙
共爱芳菲此树中，千跗万萼裹枝红。
迟迟欲去犹回望，覆地无人满寺风。
292.061 【酬张芬有赦后见赠（一作司空图诗）】司空曙
紫凤朝衔五色书，阳春忽布网罗除。已将心变寒灰后，
岂料光生腐草馀。建水风烟收客泪，杜陵花竹梦郊居。
劳君故有诗相赠，欲报琼瑶恨不如。
292.062 【哭苗员外呈张参军（苗公即参军舅氏）】司空曙
思君宁家宅，久接竹林期。尝值偷琴处，亲闻比玉时。
高人不易合，弱冠早相知。试艺临诸友，能文即我师。
凌寒松未老，先暮槿何衰。季子生前别，羊昙醉后悲。
寿堂乖一恸，奠席阻长辞。因沥殊方泪，遥成墓下诗。
292.063 【金陵怀古】司空曙
辇路江枫暗，宫庭野草春。伤心庾开府，老作北朝臣。
292.064 【发渝州却寄韦判官】司空曙
红烛津亭夜见君，繁弦急管两纷纷。
平明分手空江转，唯有猿声满水云。
292.065 【送卢彻之太原谒马尚书】司空曙
榆落雕飞关塞秋，黄云画角见并州。
翩翩羽骑双旌后，上客亲随郭细侯。
292.066 【峡口送友人】司空曙
峡口花飞欲尽春，天涯去住泪沾巾。
来时万里同为客，今日翻成送故人。
292.067 【故郭婉仪挽歌】司空曙
一日辞秦镜，千秋别汉宫。岂唯泉路掩，长使月轮空。
苦色凝朝露，悲声切暝风。婉仪馀旧德，仍载礼经中。
292.068 【送翰林张学士岭南勒圣碑】司空曙
汉恩天外洽，周颂日边称。文独司空羡，书兼太尉能。
出关逢北雁，度岭逐南鹏。使者翰林客，馀春归灞陵。
292.069 【送吉校书东归】司空曙
少年芸阁吏，罢直暂归休。独与亲知别，行逢江海秋。
听猿看楚岫，随雁到吴洲。处处园林好，何人待子猷。
292.070 【早春游望】司空曙
东风春未足，试望秦城曲。青草状寒芜，黄花似秋菊。
壮将欢共去，老与悲相逐。独作游社人，暮过威辇宿。
292.071 【秋日趋府上张大夫】司空曙
重城洞启肃秋烟，共说羊公在镇年。鞞鼓暗惊林叶落，
旌旗遥拂雁行偏。石过桥下书曾受，星降人间梦已传。
谪吏何能沐风化，空将歌颂拜车前。
292.072 【竹里径】司空曙
幽径行迹稀，清阴苔色古。萧萧风欲来，乍似蓬山雨。
292.073 【黄子陂】司空曙
岸芳春色晓，水影夕阳微。寂寂深烟里，渔舟夜不归。
292.074 【田鹤】司空曙
散下渚田中，隐见菰蒲里。哀鸣自相应，欲作凌风起。
292.075 【药园】司空曙
春园芳已遍，绿蔓杂红英。独有深山客，时来辨药名。
292.076 【石井】司空曙
苔色遍春石，桐阴入寒井。幽人独汲时，先乐残阳影。
292.077 【板桥】司空曙
横遮野水石，前带荒村道。来往见愁人，清风柳阴好。
292.078 【石莲花】司空曙
今逢石上生，本自波中有。红艳秋风里，谁怜众芳后。
292.079 【远寺钟】司空曙
杳杳疏钟发，因风清复引。中宵独听之，似与东林近。
292.080 【松下雪】司空曙
不随晴野尽，独向深松积。落照入寒光，偏能伴幽寂。
292.081 【新柳】司空曙
全欺芳蕙晚，似妒寒梅疾。撩乱发青条，春风来几日。
292.082 【唐昌公主院看花】司空曙
遗殿空长闭，乘鸾自不回。至今荒草上，寥落旧花开。
292.083 【别张讚】司空曙
今日山晴后，残蝉菊发时。登楼见秋色，何处最相思。
292.084 【晚思】司空曙
蛩馀窗下月，草湿阶前露。晚景凄我衣，秋风入庭树。
292.085 【留卢秦卿（一作郎士元诗）】司空曙
知有前期在，难分此夜中。无将故人酒，不及石尤风。
292.086 【登岘亭】司空曙
岘山回首望秦关，南向荆州几日还。
今日登临唯有泪，不知风景在何山。
292.087 【哭麹山人（一作耿湋诗）】司空曙
忆昔秋风起，君曾叹逐臣。何言芳草日，自作九泉人。
292.088 【过坚上人故院与李端同赋】司空曙
旧依支遁宿，曾与戴颙来。今日空林下，唯知见绿苔。
292.089 【病中嫁女妓】司空曙
万事伤心在目前，一身垂泪对花筵。
黄金用尽教歌舞，留与他人乐少年。
292.090 【江村即事】司空曙
钓罢归来不系船，江村月落正堪眠。
纵然一夜风吹去，只在芦花浅水边。
