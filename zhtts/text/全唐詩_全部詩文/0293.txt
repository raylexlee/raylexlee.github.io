第292卷 司空曙
292.01 【題玉真觀公主山池院】司空曙
香殿留遺影，春朝玉戶開。羽衣重素幾，珠網儼輕埃。
石自蓬山得，泉經太液來。柳絲遮綠浪，花粉落青苔。
鏡掩鸞空在，霞消鳳不回。唯餘古桃樹，傳是上仙栽。
292.02 【送永陽崔明府】司空曙
古國羣舒地，前當桐柏關。連綿江上雨，稠疊楚南山。
沙館行帆息，楓洲候吏還。乘籃若有暇，精舍在林間。
292.03 【送曹三同猗遊山寺】司空曙
山蹋青蕪盡，涼秋古寺深。何時得連策，此夜更聞琴。
窮水雲同穴，過僧虎共林。殷勤如念我，遺爾掛冠心。
292.04 【送崔校書赴梓幕】司空曙
碧峯天柱下，鼓角鎮南軍。管記催飛檄，蓬萊輟校文。
棧霜朝似雪，江霧晚成雲。想出褒中望，巴庸方路分。
292.05 【送夔州班使君】司空曙
魚國巴庸路，麾幢漢守過。曉檣爭市隘，夜鼓祭神多。
雲白當山雨，風清滿峽波。夷陵舊人吏，猶誦兩岐歌。
292.06 【送菊潭王明府】司空曙
業成洙泗客，皓髮著儒衣。一與遊人別，仍聞帶印歸。
林多宛地古，雲盡漢山稀。莫愛潯陽隱，嫌官計亦非。
292.07 【送太易上人赴東洛】司空曙
遙見登山處，青蕪雪後春。雲深岳廟火，寺宿洛陽人。
餌藥將齋折，唯詩與道親。凡經幾回別，麈尾不離身。
292.08 【和王卿立秋即事】司空曙
秋宜何處看，試問白雲官。暗入蟬鳴樹，微侵蝶繞蘭。
向風涼稍動，近日暑猶殘。九陌浮埃減，千峯爽氣攢。
換衣防竹暮，沈果訝泉寒。宮響傳花杵，天清出露盤。
高禽當側弁，遊鮪對憑欄。一奏招商曲，空令繼唱難。
292.09 【和李員外與舍人詠玫瑰花寄徐侍郎】司空曙
仙吏紫薇郎，奇花共玩芳。攢星排綠蒂，照眼發紅光。
暗妒翻階藥，遙連直署香。遊枝蜂繞易，礙刺鳥銜妨。
露溼凝衣粉，風吹散蕊黃。蒙蘢珠樹合，煥爛錦屏張。
留客勝看竹，思人比愛棠。如傳採蘋詠，遠思滿瀟湘。
292.010 【冬夜耿拾遺王秀才就宿因傷故人】司空曙
舊時聞笛淚，今夜重沾衣。方恨同人少，何堪相見稀。
竹煙凝澗壑，林雪似芳菲。多謝勞車馬，應憐獨掩扉。
292.011 【早春遊慈恩南池】司空曙
山寺臨池水，春愁望遠生。蹋橋逢鶴起，尋竹值泉橫。
新柳絲猶短，輕蘋葉未成。還如虎溪上，日暮伴僧行。
292.012 【雨夜見投之作】司空曙
出戶繁星盡，池塘暗不開。動衣涼氣度，遰樹遠聲來。
燈外初行電，城隅偶隱雷。因知謝文學，曉望比塵埃。
292.013 【龍池寺望月寄韋使君閻別駕】司空曙
清光此夜中，萬古望應同。當野山沈霧，低城樹有風。
花宮紛共邃，水府皓相空。遙想高樓上，唯君對庾公。
292.014 【秋夜憶興善院寄苗發】司空曙
右軍多住寺，此夜後池秋。自與山僧伴，那因洛客愁。
捲簾霜靄靄，滿目水悠悠。若有詩相贈，期君憶惠休。
292.015 【病中寄鄭十六兄】司空曙
倦枕欲徐行，開簾秋月明。手便筇杖冷，頭喜葛巾輕。
綠草前侵水，黃花半上城。虛消此塵景，不見十年兄。
292.016 【衛明府寄枇杷葉以詩答】司空曙
傾筐呈綠葉，重疊色何鮮。詎是秋風裏，猶如曉露前。
仙方當見重，消疾本應便。全勝甘蕉贈，空投謝氏篇。
292.017 【過慶寶寺（一作耿湋詩，題作廢寶光寺）】司空曙
黃葉前朝寺，無僧寒殿開。池晴龜出曝，松暮鶴飛回。
古井碑橫草，陰廊畫雜苔。禪宮亦銷歇，塵世轉堪哀。
292.018 【奉和張大夫酬高山人】司空曙
野客居鈴閣，重門將校稀。豸冠親谷弁，龜印識荷衣。
座右寒飆爽，談餘暮角微。蒼生須太傅，山在豈容歸。
292.019 【送嚴使君遊山】司空曙
家楚依三戶，辭州選一錢。酒杯同寄世，客棹任銷年。
赤燒兼山遠，青蕪與浪連。青春明月夜，知上鄂君船。
292.020 【送柳震歸蜀】司空曙
白日雙流靜，西看蜀國春。桐花能乳鳥，竹節競祠神。
蹇步徒相望，先鞭不可親。知從江僕射，登榻更何人。
292.021 【送樂平苗明府】司空曙
天際山多處，東安古邑深。綠田通竹裏，白浪隔楓林。
詩有江僧和，門唯越客尋。應將放魚化，一境表吾心。
292.022 【贈送鄭錢二郎中】司空曙
梅含柳已動，昨日起東風。惆悵心徒壯，無如鬢作翁。
百年飄若水，萬緒盡歸空。何可宗禪客，遲迴岐路中。
292.023 【酬鄭十四望驛不得同宿見贈因寄張參軍】司空曙
逢君喜成淚，暫似故鄉中。謫宦猶多懼，清宵不得終。
月煙高有鶴，宿草淨無蟲。明日郄超會，應思下客同。
292.024 【暮春野望寄錢起（一作耿湋詩）】司空曙
草長花落樹，羸病強尋春。無復少年意，空餘華髮新。
青原高見水，白社靜逢人。寄謝南宮客，軒車不可親。
292.025 【送王使君小子孝廉登科歸省】司空曙
年少通經學，登科尚佩觿。張馮本名士，蔡廓是佳兒。
鞍馬臨岐路，龍鍾對別離。寄書胡太守，請與故人知。
292.026 【雲陽寺石竹花】司空曙
一自幽山別，相逢此寺中。高低俱出葉，深淺不分叢。
野蝶難爭白，庭榴暗讓紅。誰憐芳最久，春露到秋風。
292.027 【送高勝重謁曹王】司空曙
江上青楓岸，陰陰萬里春。朝辭郢城酒，暮見洞庭人。
興比乘舟訪，恩懷倒屣親。想君登舊榭，重喜掃芳塵。
292.028 【閒園書事招暢當】司空曙
聞蟬晝眠後，欹枕對蓬蒿。羸病懶尋戴，田園方詠陶。
傍檐蟲掛靜，出樹蝶飛高。惆悵臨清鏡，思君見鬢毛。
292.029 【過錢員外】司空曙
爲郎頭已白，跡向市朝稀。移病居荒宅，安貧著敗衣。
野園隨客醉，雪寺伴僧歸。自說東峯下，松蘿滿故扉。
292.030 【贈庾侍御】司空曙
年少身無累，相逢憶此時。雪過雲寺宿，酒向竹園期。
白髮今催老，清琴但起悲。唯應逐宗炳，內學願爲師。
292.031 【贈李端】司空曙
共憶南浮日，登高望若何。楚田湖草遠，江寺海榴多。
載酒尋山宿，思人帶雪過。東西幾回別，此會各蹉跎。
292.032 【送流人】司空曙
聞說南中事，悲君重竄身。山村楓子鬼，江廟石郎神。
童稚留荒宅，圖書託故人。青門好風景，爲爾一沾巾。
292.033 【過胡居士睹王右丞遺文】司空曙
舊日相知盡，深居獨一身。閉門空有雪，看竹永無人。
每許前山隱，曾憐陋巷貧。題詩今尚在，暫爲拂流塵。
292.034 【送郎使君赴郢州】司空曙
使君持節去，雲水滿前程。楚寺多連竹，江檣遠映城。
登樓向月望，賽廟傍山行。若動思鄉詠，應貽謝步兵。
292.035 【賊平後送人北歸】司空曙
世亂同南去，時清獨北還。他鄉生白髮，舊國見青山。
曉月過殘壘，繁星宿故關。寒禽與衰草，處處伴愁顏。
292.036 【觀獵騎（一作公子行）】司空曙
纏臂繡綸巾，貂裘窄稱身。射禽風助箭，走馬雪翻塵。
金埒爭開道，香車爲駐輪。翩翩不知處，傳是霍家親。
292.037 【同苗員外宿薦福常師房（一作秋喜盧綸同宿寺）】司空曙
浮生共多故，聚宿喜君同。人息時聞磬，燈搖乍有風。
霜階疑水際，夜木似山中。一願持如意，長來事遠公。
292.038 【送喬廣下第歸淮南】司空曙
遙想長淮盡，荒堤楚路斜。戍旌標白浪，罟網入青葭。
啼鳥仍臨水，愁人更見花。東堂一枝在，爲子惜年華。
292.039 【風箏】司空曙
高風吹玉柱，萬籟忽齊飄。颯樹遲難度，縈空細漸銷。
松泉鹿門夜，笙鶴洛濱朝。坐與真僧聽，支頤向寂寥。
292.040 【閒居寄苗發】司空曙
漸向浮生老，前期竟若何。獨身居處靜，永夜坐時多。
厭逐青林客，休吟白雪歌。支公有遺寺，重與謝安過。
292.041 【送王先生歸南山】司空曙
儒中年最老，獨有濟南生。愛子方傳業，無官自耦耕。
竹通山舍遠，雲接雪田平。願作門人去，相隨隱姓名。
292.042 【寄天台秀師】司空曙
天台瀑布寺，傳有白頭師。幻跡示羸病，空門無住持。
雪晴看鶴去，海夜與龍期。永願親瓶屨，呈功得問疑。
292.043 【送夏侯審赴寧國】司空曙
青圻連白浪，曉日渡南津。山疊陵陽樹，舟多建業人。
煙霞高佔寺，楓竹暗停神。如接玄暉集，江丞獨見親。
292.044 【雲陽館與韓紳（一作韓升卿）宿別】司空曙
故人江海別，幾度隔山川。乍見翻疑夢，相悲各問年。
孤燈寒照雨，溼竹暗浮煙。更有明朝恨，離杯惜共傳。
292.045 【送盧使君赴夔州】司空曙
鐃管隨旌旆，高秋遠上巴。白波連霧雨，青壁斷蒹葭。
憑几雙童靜，登樓萬井斜。政成知變俗，當應畫輪車。
292.046 【夜聞回雁】司空曙
雁響天邊過，高高望不分。颼飀傳細雨，嘹唳隔長雲。
散向誰家盡，歸來幾客聞。還將今夜意，西海話蘇君。
292.047 【賦得的的帆向浦】司空曙
向浦參差去，隨波遠近還。初移芳草裏，正在夕陽間。
隱映回孤驛，微明出亂山。向空看不盡，歸思滿江關。
292.048 【秋思呈尹植裴說（一本題下有鄭洞二字）】司空曙
靜向懶相偶，年將衰共催。前途歡不集，往事恨空來。
晝景委紅葉，月華銷綠苔。沈思竟何有，坐結玉琴哀。
292.049 【閒園即事寄暕公】司空曙
欲就東林寄一身，尚憐兒女未成人。柴門客去殘陽在，
藥圃蟲喧秋雨頻。近水方同梅市隱，曝衣多笑阮家貧。
深山蘭若何時到，羨與閒雲作四鄰。
292.050 【題暕上人院】司空曙
閉門不出自焚香，擁褐看山歲月長。雨後綠苔生石井，
秋來黃葉遍繩牀。身閒何處無真性，年老曾言隱故鄉。
更說本師同學在，幾時攜手見衡陽。
292.051 【長安曉望寄程補闕（一作包何詩）】司空曙
迢遞山河擁帝京，參差宮殿接雲平。風吹曉漏經長樂，
柳帶晴煙出禁城。天淨笙歌臨路發，日高車馬隔塵行。
獨有淺才甘未達，多慚名在魯諸生。
292.052 【下第日書情寄上叔父】司空曙
微才空覺滯京師，末學曾爲叔父知。雪裏題詩偏見賞，
林間飲酒獨令隨。遊客盡傷春色老，貧居還惜暮陰移。
欲歸江海尋山去，願報何人得桂枝。
292.053 【南原望漢宮】司空曙
荒原空有漢宮名，衰草茫茫雉堞平。連雁下時秋水在，
行人過盡暮煙生。西陵歌吹何年絕，南陌登臨此日情。
故事悠悠不可問，寒禽野水自縱橫。
292.054 【早夏寄元校書】司空曙
獨遊野徑送芳菲，高竹林居接翠微。綠岸草深蟲入遍，
青叢花盡蝶來稀。珠荷薦果香寒簟，玉柄搖風滿夏衣。
蓬蓽永無車馬到，更當齋夜憶玄暉。
292.055 【贈衡嶽隱禪師】司空曙
擁褐安居南嶽頭，白雲高寺見衡州。石窗湖水搖寒月，
楓樹猿聲報夜秋。講席舊逢山鳥至，梵經初向竺僧求。
垂垂身老將傳法，因下人間遂北遊。
292.056 【題凌雲寺】司空曙
春山古寺繞滄波，石磴盤空鳥道過。百丈金身開翠壁，
萬龕燈焰隔煙蘿。雲生客到侵衣溼，花落僧禪覆地多。
不與方袍同結社，下歸塵世竟如何。
292.057 【晦日益州北池陪宴】司空曙
臨泛從公日，仙舟翠幕張。七橋通碧沼，雙樹接花塘。
玉燭收寒氣，金波隱夕光。野聞歌管思，水靜綺羅香。
遊騎縈林遠，飛橈截岸長。郊原懷灞滻，陂溠寫江潢。
常侍傳花詔，偏裨問羽觴。豈令南峴首，千載播餘芳。
292.058 【送曲山人之衡州】司空曙
白石先生眉發光，已分甜雪飲紅漿。衣巾半染煙霞氣，
語笑兼和藥草香。茅洞玉聲流暗水，衡山碧色映朝陽。
千年城郭如相問，華表峨峨有夜霜。
292.059 【立秋日】司空曙
律變新秋至，蕭條自此初。花酣蓮報謝，葉在柳呈疏。
澹日非雲映，清風似雨餘。捲簾涼暗度，迎扇暑先除。
草靜多翻燕，波澄乍露魚。今朝散騎省，作賦興何如。
292.060 【詠古寺花】司空曙
共愛芳菲此樹中，千跗萬萼裹枝紅。
遲遲欲去猶回望，覆地無人滿寺風。
292.061 【酬張芬有赦後見贈（一作司空圖詩）】司空曙
紫鳳朝銜五色書，陽春忽佈網羅除。已將心變寒灰後，
豈料光生腐草餘。建水風煙收客淚，杜陵花竹夢郊居。
勞君故有詩相贈，欲報瓊瑤恨不如。
292.062 【哭苗員外呈張參軍（苗公即參軍舅氏）】司空曙
思君寧家宅，久接竹林期。嘗值偷琴處，親聞比玉時。
高人不易合，弱冠早相知。試藝臨諸友，能文即我師。
凌寒松未老，先暮槿何衰。季子生前別，羊曇醉後悲。
壽堂乖一慟，奠席阻長辭。因瀝殊方淚，遙成墓下詩。
292.063 【金陵懷古】司空曙
輦路江楓暗，宮庭野草春。傷心庾開府，老作北朝臣。
292.064 【發渝州卻寄韋判官】司空曙
紅燭津亭夜見君，繁弦急管兩紛紛。
平明分手空江轉，唯有猿聲滿水雲。
292.065 【送盧徹之太原謁馬尚書】司空曙
榆落雕飛關塞秋，黃雲畫角見幷州。
翩翩羽騎雙旌後，上客親隨郭細侯。
292.066 【峽口送友人】司空曙
峽口花飛欲盡春，天涯去住淚沾巾。
來時萬里同爲客，今日翻成送故人。
292.067 【故郭婉儀輓歌】司空曙
一日辭秦鏡，千秋別漢宮。豈唯泉路掩，長使月輪空。
苦色凝朝露，悲聲切暝風。婉儀餘舊德，仍載禮經中。
292.068 【送翰林張學士嶺南勒聖碑】司空曙
漢恩天外洽，周頌日邊稱。文獨司空羨，書兼太尉能。
出關逢北雁，度嶺逐南鵬。使者翰林客，餘春歸灞陵。
292.069 【送吉校書東歸】司空曙
少年芸閣吏，罷直暫歸休。獨與親知別，行逢江海秋。
聽猿看楚岫，隨雁到吳洲。處處園林好，何人待子猷。
292.070 【早春遊望】司空曙
東風春未足，試望秦城曲。青草狀寒蕪，黃花似秋菊。
壯將歡共去，老與悲相逐。獨作遊社人，暮過威輦宿。
292.071 【秋日趨府上張大夫】司空曙
重城洞啓肅秋煙，共說羊公在鎮年。鞞鼓暗驚林葉落，
旌旗遙拂雁行偏。石過橋下書曾受，星降人間夢已傳。
謫吏何能沐風化，空將歌頌拜車前。
292.072 【竹裏徑】司空曙
幽徑行跡稀，清陰苔色古。蕭蕭風欲來，乍似蓬山雨。
292.073 【黃子陂】司空曙
岸芳春色曉，水影夕陽微。寂寂深煙裏，漁舟夜不歸。
292.074 【田鶴】司空曙
散下渚田中，隱見菰蒲裏。哀鳴自相應，欲作凌風起。
292.075 【藥園】司空曙
春園芳已遍，綠蔓雜紅英。獨有深山客，時來辨藥名。
292.076 【石井】司空曙
苔色遍春石，桐陰入寒井。幽人獨汲時，先樂殘陽影。
292.077 【板橋】司空曙
橫遮野水石，前帶荒村道。來往見愁人，清風柳陰好。
292.078 【石蓮花】司空曙
今逢石上生，本自波中有。紅豔秋風裏，誰憐衆芳後。
292.079 【遠寺鐘】司空曙
杳杳疏鍾發，因風清復引。中宵獨聽之，似與東林近。
292.080 【松下雪】司空曙
不隨晴野盡，獨向深松積。落照入寒光，偏能伴幽寂。
292.081 【新柳】司空曙
全欺芳蕙晚，似妒寒梅疾。撩亂髮青條，春風來幾日。
292.082 【唐昌公主院看花】司空曙
遺殿空長閉，乘鸞自不回。至今荒草上，寥落舊花開。
292.083 【別張讚】司空曙
今日山晴後，殘蟬菊發時。登樓見秋色，何處最相思。
292.084 【晚思】司空曙
蛩餘窗下月，草溼階前露。晚景悽我衣，秋風入庭樹。
292.085 【留盧秦卿（一作郎士元詩）】司空曙
知有前期在，難分此夜中。無將故人酒，不及石尤風。
292.086 【登峴亭】司空曙
峴山回首望秦關，南向荊州幾日還。
今日登臨唯有淚，不知風景在何山。
292.087 【哭麴山人（一作耿湋詩）】司空曙
憶昔秋風起，君曾嘆逐臣。何言芳草日，自作九泉人。
292.088 【過堅上人故院與李端同賦】司空曙
舊依支遁宿，曾與戴顒來。今日空林下，唯知見綠苔。
292.089 【病中嫁女妓】司空曙
萬事傷心在目前，一身垂淚對花筵。
黃金用盡教歌舞，留與他人樂少年。
292.090 【江村即事】司空曙
釣罷歸來不繫船，江村月落正堪眠。
縱然一夜風吹去，只在蘆花淺水邊。
