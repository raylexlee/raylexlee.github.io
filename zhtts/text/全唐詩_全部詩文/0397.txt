第395卷 劉叉
395.01 【冰柱】劉叉
師幹久不息，農爲兵兮民重嗟。騷然縣宇，土崩水潰。
畹中無熟谷，壟上無桑麻。王春判序，百卉茁甲含葩。
有客避兵奔遊僻，跋履險厄至三巴。貂裘蒙茸已敝縷，
鬢髮蓬舥。雀驚鼠伏，寧遑安處。獨臥旅舍無好夢，
更堪走風沙。天人一夜剪瑛琭，詰旦都成六出花。
南畝未盈尺，纖片亂舞空紛拏。旋落旋逐朝暾化，
檐間冰柱若削出交加。或低或昂，小大瑩潔，隨勢無等差。
始疑玉龍下界來人世，齊向茅檐布爪牙。又疑漢高帝，
西方未斬蛇。人不識，誰爲當風杖莫邪。鏗鏜冰有韻，
的皪玉無瑕。不爲四時雨，徒於道路成泥柤。不爲九江浪，
徒爲汩沒天之涯。不爲雙井水，滿甌泛泛烹春茶。
不爲中山漿，清新馥鼻盈百車。不爲池與沼，
養魚種芰成霪霪。不爲醴泉與甘露，使名異瑞世俗誇。
特稟朝澈氣，潔然自許靡間其邇遐。森然氣結一千里，
滴瀝聲沈十萬家。明也雖小，暗之大不可遮。
勿被曲瓦，直下不能抑羣邪。奈何時逼，不得時在我目中，
倏然漂去無餘些。自是成毀任天理，天於此物豈宜有忒賒。
反令井蛙壁蟲變容易，揹人縮首競呀呀。
我願天子回造化，藏之韞櫝玩之生光華。
395.02 【雪車】劉叉
臘令凝綈三十日，繽紛密雪一復一。孰雲潤澤在枯荄，
闤闠餓民凍欲死。死中猶被豺狼食，官車初還城壘未完備。
人家千里無煙火，雞犬何太怨。天下恤吾氓，
如何連夜瑤花亂。皎潔既同君子節，沾濡多著小人面。
寒鎖侯門見客稀，色迷塞路行商斷。小小細細如塵間，
輕輕緩緩成樸簌。官家不知民餒寒，盡驅牛車盈道載屑玉。
載載欲何之，祕藏深宮以御炎酷。徒能自衛九重間，
豈信車轍血，點點盡是農夫哭。刀兵殘喪後，
滿野誰爲載白骨。遠戍久乏糧，太倉誰爲運紅粟。
戎夫尚逆命，扁箱鹿角誰爲敵。士夫困征討，
買花載酒誰爲適。天子端然少旁求，股肱耳目皆奸慝。
依違用事佞上方，猶驅餓民運造化防暑厄。
吾聞躬耕南畝舜之聖，爲民吞蝗唐之德。
未聞【土遂】孽苦蒼生，相羣相黨上下爲蝥賊。
廟堂食祿不自慚，我爲斯民嘆息還嘆息。
395.03 【修養】劉叉
損神終日談虛空，不必歸命於胎中。我神不西亦不東，
煙收雲散何濛濛。嘗令體如微微風，綿綿不斷道自衝。
世人逢一不逢一，一回存想一回出。只知一切望一切，
不覺一日損一日。勸君修真復識真，世上道人多忤人，
披圖醮錄益亂神。此法那能堅此身，心田自有靈地珍。
惜哉自有不自親，明真汩沒隨埃塵。
395.04 【勿執古寄韓潮州】劉叉
古人皆執古，不辭凍餓悲。今人亦執古，自取行坐危。
老菊凌霜葩，獰松抱雪姿。武王亦至明，寧哀首陽飢。
仲尼豈非聖，但爲互鄉嗤。寸心生萬路，今古棼若絲。
逐逐行不盡，茫茫休者誰。來恨不可遏，去悔何足追。
玉石共笑唾，駑驥相奔馳。請君勿執古，執古徒自隳。
395.05 【答孟東野】劉叉
酸寒孟夫子，苦愛老叉詩。生澀有百篇，謂是瓊瑤辭。
百篇非所長，憂來豁窮悲。唯有剛腸鐵，百鍊不柔虧。
退之何可罵，東野何可欺。文王已雲沒，誰顧好爵縻。
生死守一丘，寧計飽與飢。萬事付杯酒，從人笑狂癡。
395.06 【自古無長生勸姚合酒（一本作勸楊勉酒）】劉叉
奉子一杯酒，爲子照顏色。但願腮上紅，莫管頦下白。
自古無長生，生者何慼慼。登山勿厭高，四望都無極。
丘隴逐日多，天地爲我窄。只見李耳書，對之空脈脈。
何曾見天上，著得劉安宅。若問長生人，昭昭孔丘籍。
395.07 【獨飲】劉叉
盡欲調太羹，自古無好手。所以山中人，兀兀但飲酒。
395.08 【作詩】劉叉
作詩無知音，作不如不作。未逢賡載人，此道終寂寞。
有虞今已歿，來者誰爲託。朗詠豁心胸，筆與淚俱落。
395.09 【天津橋】劉叉
洛陽宮闕照天地，四面山川無毒氣。
誰令漢祖都秦關，從此奸雄轉相熾。
395.010 【嘲荊卿】劉叉
白虹千里氣，血頸一劍義。報恩不到頭，徒作輕生士。
395.011 【代牛言】劉叉
渴飲潁水流，餓喘吳門月。黃金如可種，我力終不竭。
395.012 【莫問卜】劉叉
莫問卜，人生吉凶皆自速。伏羲文王若無死，
今人不爲古人哭。
395.013 【觀八駿圖】劉叉
穆王八駿走不歇，海外去尋長日月。
五雲望斷阿母宮，歸來落得新白髮。
395.014 【經戰地】劉叉
殺氣不上天，陰風吹雨血。冤魂不入地，髑髏哭沙月。
人命固有常，此地何夭折。
395.015 【野哭】劉叉
棘針生獰義路閒，野泉相吊聲潺潺。
哀哉異教溺頹俗，淳源一去何時還。
395.016 【古怨】劉叉
君莫嫌醜婦，醜婦死守貞。山頭一怪石，長作望夫名。
鳥有並翼飛，獸有比肩行。丈夫不立義，豈如鳥獸情。
395.017 【烈士詠】劉叉
烈士或愛金，愛金不爲貧。義死天亦許，利生鬼亦嗔。
胡爲輕薄兒，使酒殺平人。
395.018 【狂夫】劉叉
大妻唱舜歌，小妻鼓湘瑟。狂夫遊冶歸，端坐仍作色。
不讀關雎篇，安知后妃德。
395.019 【餓詠】劉叉
文王久不出，賢士如土賤。妻孥從餓死，敢愛黃金篆。
395.020 【自問】劉叉
自問彭城子，何人授汝顛。酒腸寬似海，詩膽大於天。
斷劍徒勞匣，枯琴無復弦。相逢不多合，賴是向林泉。
395.021 【入蜀】劉叉
望空問真宰，此路爲誰開。峽色侵天去，江聲滾地來。
孔明深有意，鍾會亦何才。信此非人事，悲歌付一杯。
395.022 【塞上逢盧仝】劉叉
直到桑乾北，逢君夜不眠。上樓腰腳健，懷土眼睛穿。
斗柄寒垂地，河流凍徹天。羈魂泣相向，何事有詩篇。
395.023 【偶書】劉叉
日出扶桑一丈高，人間萬事細如毛。
野夫怒見不平處，磨損胸中萬古刀。
395.024 【愛碣山石】劉叉
碣石何青青，挽我雙眼睛。愛爾多古峭，不到人間行。
395.025 【與孟東野】劉叉
寒衣草木皮，飢飯葵藿根。不爲孟夫子，豈識市井門。
395.026 【姚秀才愛予小劍因贈】劉叉
一條古時水，向我手心流。臨行瀉贈君，勿薄細碎仇。
395.027 【老恨】劉叉
雪打杉松殘，補書書不完。懶學渭上翁，辛苦把釣竿。
