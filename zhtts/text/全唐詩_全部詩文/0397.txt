第395卷 刘叉
395.01 【冰柱】刘叉
师干久不息，农为兵兮民重嗟。骚然县宇，土崩水溃。
畹中无熟谷，垄上无桑麻。王春判序，百卉茁甲含葩。
有客避兵奔游僻，跋履险厄至三巴。貂裘蒙茸已敝缕，
鬓发蓬舥。雀惊鼠伏，宁遑安处。独卧旅舍无好梦，
更堪走风沙。天人一夜剪瑛琭，诘旦都成六出花。
南亩未盈尺，纤片乱舞空纷拏。旋落旋逐朝暾化，
檐间冰柱若削出交加。或低或昂，小大莹洁，随势无等差。
始疑玉龙下界来人世，齐向茅檐布爪牙。又疑汉高帝，
西方未斩蛇。人不识，谁为当风杖莫邪。铿镗冰有韵，
的皪玉无瑕。不为四时雨，徒于道路成泥柤。不为九江浪，
徒为汩没天之涯。不为双井水，满瓯泛泛烹春茶。
不为中山浆，清新馥鼻盈百车。不为池与沼，
养鱼种芰成霪霪。不为醴泉与甘露，使名异瑞世俗夸。
特禀朝澈气，洁然自许靡间其迩遐。森然气结一千里，
滴沥声沈十万家。明也虽小，暗之大不可遮。
勿被曲瓦，直下不能抑群邪。奈何时逼，不得时在我目中，
倏然漂去无馀些。自是成毁任天理，天于此物岂宜有忒赊。
反令井蛙壁虫变容易，背人缩首竞呀呀。
我愿天子回造化，藏之韫椟玩之生光华。
395.02 【雪车】刘叉
腊令凝绨三十日，缤纷密雪一复一。孰云润泽在枯荄，
闤闠饿民冻欲死。死中犹被豺狼食，官车初还城垒未完备。
人家千里无烟火，鸡犬何太怨。天下恤吾氓，
如何连夜瑶花乱。皎洁既同君子节，沾濡多著小人面。
寒锁侯门见客稀，色迷塞路行商断。小小细细如尘间，
轻轻缓缓成朴簌。官家不知民馁寒，尽驱牛车盈道载屑玉。
载载欲何之，秘藏深宫以御炎酷。徒能自卫九重间，
岂信车辙血，点点尽是农夫哭。刀兵残丧后，
满野谁为载白骨。远戍久乏粮，太仓谁为运红粟。
戎夫尚逆命，扁箱鹿角谁为敌。士夫困征讨，
买花载酒谁为适。天子端然少旁求，股肱耳目皆奸慝。
依违用事佞上方，犹驱饿民运造化防暑厄。
吾闻躬耕南亩舜之圣，为民吞蝗唐之德。
未闻【土遂】孽苦苍生，相群相党上下为蝥贼。
庙堂食禄不自惭，我为斯民叹息还叹息。
395.03 【修养】刘叉
损神终日谈虚空，不必归命于胎中。我神不西亦不东，
烟收云散何濛濛。尝令体如微微风，绵绵不断道自冲。
世人逢一不逢一，一回存想一回出。只知一切望一切，
不觉一日损一日。劝君修真复识真，世上道人多忤人，
披图醮录益乱神。此法那能坚此身，心田自有灵地珍。
惜哉自有不自亲，明真汩没随埃尘。
395.04 【勿执古寄韩潮州】刘叉
古人皆执古，不辞冻饿悲。今人亦执古，自取行坐危。
老菊凌霜葩，狞松抱雪姿。武王亦至明，宁哀首阳饥。
仲尼岂非圣，但为互乡嗤。寸心生万路，今古棼若丝。
逐逐行不尽，茫茫休者谁。来恨不可遏，去悔何足追。
玉石共笑唾，驽骥相奔驰。请君勿执古，执古徒自隳。
395.05 【答孟东野】刘叉
酸寒孟夫子，苦爱老叉诗。生涩有百篇，谓是琼瑶辞。
百篇非所长，忧来豁穷悲。唯有刚肠铁，百炼不柔亏。
退之何可骂，东野何可欺。文王已云没，谁顾好爵縻。
生死守一丘，宁计饱与饥。万事付杯酒，从人笑狂痴。
395.06 【自古无长生劝姚合酒（一本作劝杨勉酒）】刘叉
奉子一杯酒，为子照颜色。但愿腮上红，莫管颏下白。
自古无长生，生者何戚戚。登山勿厌高，四望都无极。
丘陇逐日多，天地为我窄。只见李耳书，对之空脉脉。
何曾见天上，著得刘安宅。若问长生人，昭昭孔丘籍。
395.07 【独饮】刘叉
尽欲调太羹，自古无好手。所以山中人，兀兀但饮酒。
395.08 【作诗】刘叉
作诗无知音，作不如不作。未逢赓载人，此道终寂寞。
有虞今已殁，来者谁为托。朗咏豁心胸，笔与泪俱落。
395.09 【天津桥】刘叉
洛阳宫阙照天地，四面山川无毒气。
谁令汉祖都秦关，从此奸雄转相炽。
395.010 【嘲荆卿】刘叉
白虹千里气，血颈一剑义。报恩不到头，徒作轻生士。
395.011 【代牛言】刘叉
渴饮颍水流，饿喘吴门月。黄金如可种，我力终不竭。
395.012 【莫问卜】刘叉
莫问卜，人生吉凶皆自速。伏羲文王若无死，
今人不为古人哭。
395.013 【观八骏图】刘叉
穆王八骏走不歇，海外去寻长日月。
五云望断阿母宫，归来落得新白发。
395.014 【经战地】刘叉
杀气不上天，阴风吹雨血。冤魂不入地，髑髅哭沙月。
人命固有常，此地何夭折。
395.015 【野哭】刘叉
棘针生狞义路闲，野泉相吊声潺潺。
哀哉异教溺颓俗，淳源一去何时还。
395.016 【古怨】刘叉
君莫嫌丑妇，丑妇死守贞。山头一怪石，长作望夫名。
鸟有并翼飞，兽有比肩行。丈夫不立义，岂如鸟兽情。
395.017 【烈士咏】刘叉
烈士或爱金，爱金不为贫。义死天亦许，利生鬼亦嗔。
胡为轻薄儿，使酒杀平人。
395.018 【狂夫】刘叉
大妻唱舜歌，小妻鼓湘瑟。狂夫游冶归，端坐仍作色。
不读关雎篇，安知后妃德。
395.019 【饿咏】刘叉
文王久不出，贤士如土贱。妻孥从饿死，敢爱黄金篆。
395.020 【自问】刘叉
自问彭城子，何人授汝颠。酒肠宽似海，诗胆大于天。
断剑徒劳匣，枯琴无复弦。相逢不多合，赖是向林泉。
395.021 【入蜀】刘叉
望空问真宰，此路为谁开。峡色侵天去，江声滚地来。
孔明深有意，钟会亦何才。信此非人事，悲歌付一杯。
395.022 【塞上逢卢仝】刘叉
直到桑干北，逢君夜不眠。上楼腰脚健，怀土眼睛穿。
斗柄寒垂地，河流冻彻天。羁魂泣相向，何事有诗篇。
395.023 【偶书】刘叉
日出扶桑一丈高，人间万事细如毛。
野夫怒见不平处，磨损胸中万古刀。
395.024 【爱碣山石】刘叉
碣石何青青，挽我双眼睛。爱尔多古峭，不到人间行。
395.025 【与孟东野】刘叉
寒衣草木皮，饥饭葵藿根。不为孟夫子，岂识市井门。
395.026 【姚秀才爱予小剑因赠】刘叉
一条古时水，向我手心流。临行泻赠君，勿薄细碎仇。
395.027 【老恨】刘叉
雪打杉松残，补书书不完。懒学渭上翁，辛苦把钓竿。
