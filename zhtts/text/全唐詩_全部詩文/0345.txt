第344卷 韩愈
344.01 【送李尚书赴襄阳八韵得长字】韩愈
帝忧南国切，改命付忠良。壤画星摇动，旗分兽簸扬。
五营兵转肃，千里地还方。控带荆门远，飘浮汉水长。
赐书宽属郡，战马隔邻疆。纵猎雷霆迅，观棋玉石忙。
风流岘首客，花艳大堤倡。富贵由身致，谁教不自强。
344.02 【和席八十二韵（元和十一年，夔与愈同掌制诰）】韩愈
绛阙银河曙，东风右掖春。官随名共美，花与思俱新。
绮陌朝游间，绫衾夜直频。横门开日月，高阁切星辰。
庭变寒前草，天销霁后尘。沟声通苑急，柳色压城匀。
纶綍谋猷盛，丹青步武亲。芳菲含斧藻，光景畅形神。
傍砌看红药，巡池咏白蘋。多情怀酒伴，馀事作诗人。
倚玉难藏拙，吹竽久混真。坐惭空自老，江海未还身。
344.03 【和武相公早春闻莺】韩愈
早晚飞来入锦城，谁人教解百般鸣。
春风红树惊眠处，似妒歌童作艳声。
344.04 【游太平公主山庄】韩愈
公主当年欲占春，故将台榭押城闉。
欲知前面花多少，直到南山不属人。
344.05 【晚春】韩愈
谁收春色将归去，慢绿妖红半不存。
榆荚只能随柳絮，等闲撩乱走空园。
344.06 【大行皇太后挽歌词三首】韩愈
一纪尊名正，三时孝养荣。高居朝圣主，厚德载群生。
武帐虚中禁，玄堂掩太平。秋天笳鼓歇，松柏遍山鸣。
威仪备吉凶，文物杂军容。配地行新祭，因山托故封。
凤飞终不返，剑化会相从。无复临长乐，空闻报晓钟。
追攀万国来，警卫百神陪。画翣登秋殿，容衣入夜台。
云随仙驭远，风助圣情哀。只有朝陵日，妆奁一暂开。
344.07 【广宣上人频见过】韩愈
三百六旬长扰扰，不冲风雨即尘埃。久惭朝士无裨补，
空愧高僧数往来。学道穷年何所得，吟诗竟日未能回。
天寒古寺游人少，红叶窗前有几堆。
344.08 【闲游二首】韩愈
雨后来更好，绕池遍青青。柳花闲度竹，菱叶故穿萍。
独坐殊未厌，孤斟讵能醒。持竿至日暮，幽咏欲谁听。
兹游苦不数，再到遂经旬。萍盖污池净，藤笼老树新。
林乌鸣讶客，岸竹长遮邻。子云只自守，奚事九衢尘。
344.09 【酬马侍郎寄酒（马总也）】韩愈
一壶情所寄，四句意能多。秋到无诗酒，其如月色何。
344.010 【和侯协律咏笋（侯喜也）】韩愈
竹亭人不到，新笋满前轩。乍出真堪赏，初多未觉烦。
成行齐婢仆，环立比儿孙。验长常携尺，愁乾屡侧盆。
对吟忘膳饮，偶坐变朝昏。滞雨膏腴湿，骄阳气候温。
得时方张王，挟势欲腾骞。见角牛羊没，看皮虎豹存。
攒生犹有隙，散布忽无垠。讵可持筹算，谁能以理言。
纵横公占地，罗列暗连根。狂剧时穿壁，横强几触藩。
深潜如避逐，远去若追奔。始讶妨人路，还惊入药园。
萌芽防浸大，覆载莫偏恩。已复侵危砌，非徒出短垣。
身宁虞瓦砾，计拟掩兰荪。且叹高无数，庸知上几番。
短长终不校，先后竟谁论。外恨苞藏密，中仍节目繁。
暂须回步履，要取助盘飧。穰穰疑翻地，森森竞塞门。
戈矛头戢戢，蛇虺首掀掀。妇懦咨料拣，儿痴谒尽髡。
侯生来慰我，诗句读惊魂。属和才将竭，呻吟至日暾。
344.011 【过鸿沟】韩愈
龙疲虎困割川原，亿万苍生性命存。
谁劝君王回马首，真成一掷赌乾坤。
344.012 【送张侍郎（张贾，时自兵侍为华州）】韩愈
司徒东镇驰书谒，丞相西来走马迎。
两府元臣今转密，一方逋寇不难平。
344.013 【赠刑部马侍郎（马总，时副晋公东征）】韩愈
红旗照海压南荒，征入中台作侍郎。
暂从相公平小寇，便归天阙致时康。
344.014 【奉和裴相公东征途经女几山下作】韩愈
旗穿晓日云霞杂，山倚秋空剑戟明。
敢请相公平贼后，暂携诸吏上峥嵘。
344.015 【郾城晚饮奉赠副使马侍郎及冯、李二员外】韩愈
城上赤云呈胜气，眉间黄色见归期。
幕中无事惟须饮，即是连镳向阙时。
344.016 【酬别留后侍郎（蔡平，命马总为留后）】韩愈
为文无出相如右，谋帅难居郤縠先。
归去雪销溱洧动，西来旌旆拂晴天。
344.017 【同李二十八夜次襄城（李正封也）】韩愈
周楚仍连接，川原乍屈盘。云垂天不暖，尘涨雪犹乾。
印绶归台室，旌旗别将坛。欲知迎候盛，骑火万星攒。
344.018 【同李二十八员外从裴相公野宿西界】韩愈
四面星辰著地明，散烧烟火宿天兵。
不关破贼须归奏，自趁新年贺太平。
344.019 【过襄城】韩愈
郾城辞罢过襄城，颍水嵩山刮眼明。
已去蔡州三百里，家人不用远来迎。
344.020 【宿神龟招李二十八冯十七】韩愈
荒山野水照斜晖，啄雪寒鸦趁始飞。
夜宿驿亭愁不睡，幸来相就盖征衣。
344.021 【次硖石】韩愈
数日方离雪，今朝又出山。试凭高处望，隐约见潼关。
344.022 【和李司勋过连昌宫】韩愈
夹道疏槐出老根，高甍巨桷压山原。
宫前遗老来相问，今是开元几叶孙。
344.023 【次潼关先寄张十二阁老使君（张贾也）】韩愈
荆山已去华山来，日出潼关四扇开。
刺史莫辞迎候远，相公亲破蔡州回。
344.024 【次潼关上都统相公（韩弘也）】韩愈
暂辞堂印执兵权，尽管诸军破贼年。
冠盖相望催入相，待将功德格皇天。
344.025 【桃林夜贺晋公】韩愈
西来骑火照山红，夜宿桃林腊月中。
手把命珪兼相印，一时重叠赏元功。
344.026 【送李员外院长分司东都】韩愈
去年秋露下，羁旅逐东征。今岁春光动，驱驰别上京。
饮中相顾色，送后独归情。两地无千里，因风数寄声。
344.027 【晋公破贼回重拜台司，以诗示幕中宾客，愈奉和】韩愈
南伐旋师太华东，天书夜到册元功。将军旧压三司贵，
相国新兼五等崇。鹓鹭欲归仙仗里，熊罴还入禁营中。
长惭典午非材职，得就闲官即至公。
344.028 【独钓四首】韩愈
侯家林馆胜，偶入得垂竿。曲树行藤角，平池散芡盘。
羽沈知食驶，缗细觉牵难。聊取夸儿女，榆条系从鞍。
一径向池斜，池塘野草花。雨多添柳耳，水长减蒲芽。
坐厌亲刑柄，偷来傍钓车。太平公事少，吏隐讵相赊。
独往南塘上，秋晨景气醒。露排四岸草，风约半池萍。
鸟下见人寂，鱼来闻饵馨。所嗟无可召，不得倒吾瓶。
秋半百物变，溪鱼去不来。风能坼芡觜，露亦染梨腮。
远岫重叠出，寒花散乱开。所期终莫至，日暮与谁回。
344.029 【枯树】韩愈
老树无枝叶，风霜不复侵。腹穿人可过，皮剥蚁还寻。
寄托惟朝菌，依投绝暮禽。犹堪持改火，未肯但空心。
344.030 【元日酬蔡州马十二尚书去年蔡州元日见寄之什】韩愈
元日新诗已去年，蔡州遥寄荷相怜。
今朝纵有谁人领，自是三峰不敢眠。
344.031 【咏灯花同侯十一】韩愈
今夕知何夕，花然锦帐中。自能当雪暖，那肯待春红。
黄里排金粟，钗头缀玉虫。更烦将喜事，来报主人公。
344.032 【祖席前字（送王涯徙袁州刺史作）】韩愈
祖席洛桥边，亲交共黯然。野晴山簇簇，霜晓菊鲜鲜。
书寄相思处，杯衔欲别前。淮阳知不薄，终愿早回船。
344.033 【秋字】韩愈
淮南悲木落，而我亦伤秋。况与故人别，那堪羁宦愁。
荣华今异路，风雨昔同忧。莫以宜春远，江山多胜游。
344.034 【送郑尚书赴南海】韩愈
番禺军府盛，欲说暂停杯。盖海旂幢出，连天观阁开。
衙时龙户集，上日马人来。风静鶢鶋去，官廉蚌蛤回。
货通师子国，乐奏武王台。事事皆殊异，无嫌屈大才。
344.035 【答道士寄树鸡（树鸡，木耳之大者）】韩愈
软湿青黄状可猜，欲烹还唤木盘回。
烦君自入华阳洞，直割乖龙左耳来。
344.036 【左迁至蓝关示侄孙湘（湘，愈侄十二郎之子）】韩愈
一封朝奏九重天，夕贬潮州路八千。欲为圣朝除弊事，
肯将衰朽惜残年。云横秦岭家何在，雪拥蓝关马不前。
知汝远来应有意，好收吾骨瘴江边。
344.037 【武关西逢配流吐番（谪潮州时途中作）】韩愈
嗟尔戎人莫惨然，湖南地近保生全。
我今罪重无归望，直去长安路八千。
344.038 【次邓州界】韩愈
潮阳南去倍长沙，恋阙那堪又忆家。心讶愁来惟贮火，
眼知别后自添花。商颜暮雪逢人少，邓鄙春泥见驿赊。
早晚王师收海岳，普将雷雨发萌芽。
344.039 【题临泷寺】韩愈
不觉离家已五千，仍将衰病入泷船。
潮阳未到吾能说，海气昏昏水拍天。
344.040 【晚次宣溪，辱韶州张端公使君惠书叙别酬以绝句二章】韩愈
韶州南去接宣溪，云水苍茫日向西。
客泪数行先自落，鹧鸪休傍耳边啼。
兼金那足比清文，百首相随愧使君。
俱是岭南巡管内，莫欺荒僻断知闻。
344.041 【题秀禅师房】韩愈
桥夹水松行百步，竹床莞席到僧家。
暂拳一手支头卧，还把鱼竿下钓沙。
344.042 【将至韶州先寄张端公使君借图经】韩愈
曲江山水闻来久，恐不知名访倍难。
愿借图经将入界，每逢佳处便开看。
344.043 【过始兴江口感怀】韩愈
忆作儿童随伯氏，南来今只一身存。
目前百口还相逐，旧事无人可共论。
344.044 【韶州留别张端公使君（时宪宗元和十四年十月）】韩愈
来往再逢梅柳新，别离一醉绮罗春。久钦江总文才妙，
自叹虞翻骨相屯。鸣笛急吹争落日，清歌缓送款行人。
已知奏课当征拜，那复淹留咏白蘋。
344.045 【从潮州量移袁州，张韶州端公以诗相贺，因酬之】韩愈
明时远逐事何如，遇赦移官罪未除。北望讵令随塞雁，
南迁才免葬江鱼。将经贵郡烦留客，先惠高文谢起予。
暂欲系船韶石下，上宾虞舜整冠裾。
344.046 【次石头驿寄江西王十中丞阁老】韩愈
凭高试回首，一望豫章城。人由恋德泣，马亦别群鸣。
寒日夕始照，风江远渐平。默然都不语，应识此时情。
344.047 【游西林寺题萧二兄郎中旧堂】韩愈
中郎有女能传业，伯道无儿可保家。
偶到匡山曾住处，几行衰泪落烟霞。
344.048 【自袁州还京行次安陆，先寄随州周员外（周君巢也）】韩愈
行行指汉东，暂喜笑言同。雨雪离江上，蒹葭出梦中。
面犹含瘴色，眼已见华风。岁暮难相值，酣歌未可终。
344.049 【题广昌馆（在随州枣阳县南）】韩愈
白水龙飞已几春，偶逢遗迹问耕人。
丘坟发掘当官路，何处南阳有近亲。
344.050 【寄随州周员外】韩愈
陆孟丘杨久作尘，同时存者更谁人。
金丹别后知传得，乞取刀圭救病身。
344.051 【酒中留上襄阳李相公（李逢吉也）】韩愈
浊水污泥清路尘，还曾同制掌丝纶。眼穿长讶双鱼断，
耳热何辞数爵频。银烛未销窗送曙，金钗半醉座添春。
知公不久归钧轴，应许闲官寄病身。
344.052 【去岁自刑部侍郎以罪贬潮州刺史乘驿赴任…留题驿梁】韩愈
数条藤束木皮棺，草殡荒山白骨寒。惊恐入心身已病，
扶舁沿路众知难。绕坟不暇号三匝，设祭惟闻饭一盘。
致汝无辜由我罪，百年惭痛泪阑干。
344.053 【贺张十八秘书得裴司空马（或作酬张秘书因骑马赠诗）】韩愈
司空远寄养初成，毛色桃花眼镜明。落日已曾交辔语，
春风还拟并鞍行。长令奴仆知饥渴，须着贤良待性情。
旦夕公归伸拜谢，免劳骑去逐双旌。
344.054 【杏园送张彻侍御归使】韩愈
东风花树下，送尔出京城。久抱伤春意，新添惜别情。
归来身已病，相见眼还明。更遣将诗酒，谁家逐后生。
344.055 【雨中寄张博士籍、侯主簿喜】韩愈
放朝还不报，半路蹋泥归。雨惯曾无节，雷频自失威。
见墙生菌遍，忧麦作蛾飞。岁晚偏萧索，谁当救晋饥。
344.056 【奉和兵部张侍郎酬郓州马尚书祗召途中…郓州之作】韩愈
来朝当路日，承诏改辕时。再领须句国，仍迁少昊司。
暖风抽宿麦，清雨卷归旗。赖寄新珠玉，长吟慰我思。
344.057 【早春与张十八博士籍游杨尚书林亭…兼呈白冯二阁老】韩愈
墙下春渠入禁沟，渠冰初破满渠浮。
凤池近日长先暖，流到池时更不流。
344.058 【奉使常山，早次太原，呈副使吴郎中】韩愈
朗朗闻街鼓，晨起似朝时。翻翻走驿马，春尽是归期。
地失嘉禾处，风存蟋蟀辞。暮齿良多感，无事涕垂颐。
344.059 【夕次寿阳驿题吴郎中诗后】韩愈
风光欲动别长安，春半城边特地寒。
不见园花兼巷柳，马头惟有月团团。
344.060 【镇州初归】韩愈
别来杨柳街头树，摆弄春风只欲飞。
还有小园桃李在，留花不发待郎归。
344.061 【同水部张员外籍曲江春游，寄白二十二舍人】韩愈
漠漠轻阴晚自开，青天白日映楼台。
曲江水满花千树，有底忙时不肯来。
344.062 【和水部张员外宣政衙赐百官樱桃诗】韩愈
汉家旧种明光殿，炎帝还书本草经。岂似满朝承雨露，
共看传赐出青冥。香随翠笼擎初到，色映银盘写未停。
食罢自知无所报，空然惭汗仰皇扃。
344.063 【早春呈水部张十八员外二首】韩愈
天街小雨润如酥，草色遥看近却无。
最是一年春好处，绝胜烟柳满皇都。
莫道官忙身老大，即无年少逐春心。
凭君先到江头看，柳色如今深未深。
344.064 【送桂州严大夫同用南字（严谟也）】韩愈
苍苍森八桂，兹地在湘南。江作青罗带，山如碧玉篸。
户多输翠羽，家自种黄甘。远胜登仙去，飞鸾不假骖。
344.065 【奉酬天平马十二仆射暇日言怀见寄之作】韩愈
天平篇什外，政事亦无双。威令加徐土，儒风被鲁邦。
清为公论重，宽得士心降。岁晏偏相忆，长谣坐北窗。
344.066 【奉使镇州，行次承天行营，奉酬裴司空】韩愈
窜逐三年海上归，逢公复此著征衣。
旋吟佳句还鞭马，恨不身先去鸟飞。
344.067 【镇州路上谨酬裴司空相公重见寄】韩愈
衔命山东抚乱师，日驰三百自嫌迟。
风霜满面无人识，何处如今更有诗。
344.068 【奉和仆射裴相公感恩言志（穆宗长庆二年，裴度罢）】韩愈
文武功成后，居为百辟师。林园穷胜事，钟鼓乐清时。
摆落遗高论，雕镌出小诗。自然无不可，范蠡尔其谁。
344.069 【和仆射相公朝回见寄】韩愈
尽瘁年将久，公今始暂闲。事随忧共减，诗与酒俱还。
放意机衡外，收身矢石间。秋台风日迥，正好看前山。
344.070 【奉和李相公题萧家林亭（逢吉也）】韩愈
山公自是林园主，叹惜前贤造作时。
岩洞幽深门尽锁，不因丞相几人知。
344.071 【奉和杜相公太清宫纪事陈诚上李相公十六韵（杜元颖也）】韩愈
耒耜兴姬国，輴欙建夏家。在功诚可尚，于道讵为华。
象帝威容大，仙宗宝历赊。卫门罗戟槊，图壁杂龙蛇。
礼乐追尊盛，乾坤降福遐。四真皆齿列，二圣亦肩差。
阳月时之首，阴泉气未牙。殿阶铺水碧，庭炬坼金葩。
紫极观忘倦，青词奏不哗。噌吰宫夜辟，嘈囐鼓晨挝。
亵味陈奚取，名香荐孔嘉。垂祥纷可录，俾寿浩无涯。
贵相山瞻峻，清文玉绝瑕。代工声问远，摄事敬恭加。
皎洁当天月，葳蕤捧日霞。唱妍酬亦丽，俯仰但称嗟。
