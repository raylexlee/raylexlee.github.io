第508卷 孔溫業 等
508.01 【鳥散餘花落】孔溫業
美景春堪賞，芳園白日斜。共看飛好鳥，復見落餘花。
來往驚翻電，經過想散霞。雨餘飄處處，風送滿家家。
求友聲初去，離枝色可嗟。從茲時節換，誰爲惜年華。
508.02 【鳥散餘花落】趙存約
春曉遊禽集，幽庭幾樹花。坐來驚豔色，飛去墮晴霞。
翅拂繁枝落，風添舞影斜。彩雲飄玉砌，絳雪下仙家。
分散音初靜，凋零蕊帶葩。空階瞻玩久，應共惜年華。
508.03 【鳥散餘花落】竇洵直
晚樹春歸後，花飛鳥下初。參差分羽翼，零落滿空虛。
風外清香轉，林邊豔影疏。輕盈疑雪舞，彷彿似霞舒。
萬片情難極，遷喬思有餘。微臣一何幸，吟賞對寒居。
508.04 【公無渡河】陳標
陰雲颯颯浪花愁，半度驚湍半掛舟。聲盡雲天君不住，
命懸魚鱉妾同休。黛娥芳臉垂珠淚，羅襪香裾赴碧流。
餘魄豈能銜木石，獨將遺恨付箜篌。
508.05 【秦王卷衣】陳標
秦王宮闕靄春煙，珠樹瓊枝近碧天。御氣馨香蘇合啓，
簾光浮動水精懸。霏微羅縠隨芳袖，宛轉鮫鮹逐寶筵。
從此咸陽一回首，暮雲愁色已千年。
508.06 【婕妤怨】陳標
掌上恩移玉帳空，香珠滿眼泣春風。飄零怨柳凋眉翠，
狼藉愁桃墜臉紅。鳳輦只應三殿北，鸞聲不向五湖中。
笙歌處處迴天眷，獨自無情長信宮。
508.07 【飲馬長城窟】陳標
日日風吹虜騎塵，年年飲馬漢營人。千堆戰骨那知主，
萬里枯沙不辨春。浴谷氣寒愁墜指，斷崖冰滑恐傷神。
金鞍玉勒無顏色，淚滿征衣怨暴秦。
508.08 【江南行】陳標
水光春色滿江天，蘋葉風吹荷葉錢。香蟻翠旗臨岸市，
豔娥紅袖渡江船。曉驚白鷺聯翩雪，浪蹙青茭瀲灩煙。
不怕江洲芳草暮，待將秋興折湖蓮。
508.09 【長安秋思（一作白紵歌）】陳標
吳女秋機織曙霜，冰蠶吐絲月盈筐。金刀玉指裁縫促，
水殿花樓弦管長。舞袖慢移凝瑞雪，歌塵微動避雕樑。
唯愁陌上芳菲度，狼藉風池荷葉黃。
508.010 【贈元和十三年登第進士】陳標
春官南院粉牆東，地色初分月色紅。文字一千重馬擁，
喜歡三十二人同。眼看魚變辭凡水，心逐鸚飛出瑞風。
莫怪雲泥從此別，總曾惆悵去年中。
508.011 【焦桐樹】陳標
江上烹魚採野樵，鸞枝摧折半曾燒。未經良匠材雖散，
待得知音尾已焦。若使琢磨徽白玉，便來風律軫青瑤。
還能萬里傳山水，三峽泉聲豈寂寥。
508.012 【寄友人】陳標
杜甫在時貪入蜀，孟郊生處卻歸秦。
如今始會麻姑意，借問山川與後人。
508.013 【啄木謠】陳標
丁丁向晚急還稀，啄遍庭槐未肯歸。
終日與君除蠹害，莫嫌無事不頻飛。
508.014 【僧院牡丹】陳標
琉璃地上開紅豔，碧落天頭散曉霞。
應是向西無地種，不然爭肯重蓮花。
508.015 【蜀葵】陳標
眼前無奈蜀葵何，淺紫深紅數百窠。
能共牡丹爭幾許，得人嫌處只緣多。
508.016 【離家】袁不約
步步遠晨昏，悽心出里門。見烏唯有淚，看雁更傷魂。
宿酒寧辭醉，回書諱苦言。野人應怪笑，不解愛田園。
508.017 【送人至嶺南】袁不約
度嶺春風暖，花多不識名。瘴煙迷月色，巴路傍溪聲。
畏藥將銀試，防蛟避水行。知君憐酒興，莫殺醉猩猩。
508.018 【長安夜遊】袁不約
鳳城連夜九門通，帝女皇妃出漢宮。千乘寶蓮珠箔卷，
萬條銀燭碧紗籠。歌聲緩過青樓月，香靄潛來紫陌風。
長樂曉鍾歸騎後，遺簪墮珥滿街中。
508.019 【病宮人（一作張祜詩）】袁不約
佳人臥病動經秋，簾幕襤縿不掛鉤。四體強扶藤夾膝，
雙環慵整玉搔頭。花顏有幸君王問，藥餌無徵待詔愁。
惆悵近來銷瘦盡，淚珠時傍枕函流。
508.020 【句】袁不約
愁聲秋繞杵，寒色碧歸山。（《深秋》）
送將歡笑去，收得寂寥回。（《客去》）
508.021 【臨邛怨】李餘
藕花衫子柳花裙，多著沈香慢火燻。
惆悵妝成君不見，空教綠綺伴文君。
508.022 【寒食】李餘
玉輪江上雨絲絲，公子游春醉不知。
翦渡歸來風正急，水濺鞍帕嫩鵝兒。
508.023 【句】李餘
長安東門別，立馬生白髮。
霽後軒蓋繁，南山瑞煙發。
嘗憂車馬繁，土薄聞水聲。（並見張爲《主客圖》）
508.024 【至日上公獻壽酒】白敏中
候曉天門闢，朝天萬國同。瑞雲升觀闕，香氣映華宮。
日色臨仙籞，龍顏對昊宮。羽儀瞻百姓，獻壽侍三公。
化被君王洽，恩沾草木豐。自欣朝玉座，宴此詠皇風。
508.025 【賀收復秦原諸州詩】白敏中
一詔皇城四海頒，醜戎無數束身還。戍樓吹笛人休戰，
牧野嘶風馬自閒。河水九盤收數曲，天山千里鎖諸關。
西邊北塞今無事，爲報東南夷與蠻。
508.026 【句】白敏中
南浦花臨水，東樓月映風。（鎮劍南，經忠州，尋樂天
遺蹟作。見《紀事》）
508.027 【遣興】李敬方
果窺丹竈鶴，莫羨白頭翁。日月仙壺外，筋骸藥臼中。
雲歸無定所，鳥跡不留空。何必勞方寸，嶇崎問遠公。
508.028 【勸酒】李敬方
不向花前醉，花應解笑人。只憂連夜雨，又過一年春。
日日無窮事，區區有限身。若非杯酒裏，何以寄天真。
508.029 【近無西耗（一作李宣遠詩）】李敬方
遠戎兵壓境，遷客淚橫襟。烽候驚春塞，縲囚困越吟。
自憐牛馬走，未識犬羊心。一月無消息，西看日又沈。
508.030 【天台晴望（時左遷臺州刺史。題一作喜晴）】李敬方
天台十二旬，一片雨中春。林果黃梅盡，山苗半夏新。
陽烏晴展翅，陰魄夜飛輪。坐冀無雲物，分明見北辰。
508.031 【聞高侍御卒貶所】李敬方
西京高院長，直氣似吾徒。走馬論邊備，飛聲感廟謨。
官移人未察，身沒事多符。寂寞他年後，名編野史無。
508.032 【題黃山湯院】李敬方
楚鎮惟黃岫，靈泉浴聖源。煎熬何處所，爐炭孰司存。
沙暖泉長拂，霜籠水更溫。不疏還自決，雖撓未嘗渾。
地啓巖爲洞，天開石作盆。常留今日色，不減故年痕。
陰焰潛生海，陽光暗燭坤。定應鄰火宅，非獨過焦原。
龍訝經冬潤，鶯疑滿谷暄。善烹寒食茗，能變早春園。
及物功何大，隨流道益尊。潔齋齊物主，療病奪醫門。
外祕千峯秀，旁通百潦奔。禪家休問疾，騷客罷招魂。
臥理黔川守，分憂漢主恩。慘傷因有暇，徒御誡無喧。
癢悶頭風切，爬搔臂力煩。披榛通白道，束馬置朱幡。
謝屐緣危磴，戎裝逗遠村。慢遊登竹徑，高步入山根。
崖巘差行竈，蓬茅過小軒。禦寒增帳幕，甃影盡璵璠。
不與華池語，寧將浴室論。洗心過頃刻，浸發迨朝暾。
汗洽聊箕踞，支羸暫虎蹲。濯纓閒更入，漱齒渴仍吞。
氣燠勝重絸，風和敵一尊。適來還蹭蹬，復出又攀援。
形穢忻除垢，神囂喜破昏。明夷徵立象，既濟感文言。
已閡眠沙麂，仍妨臥石猿。香驅蒸霧起，煙霿溼雲屯。
破險更祠宇，憑高易廟垣。舊基絕仄足，新構忽行鵷。
勝地非無棟，征途遽改轅。貪程歸路遠，折政訟庭繁。
興往留年月，詩成遺子孫。已鐫東壁石，名姓寄無垠。
508.033 【太和公主還宮】李敬方
二紀煙塵外，淒涼轉戰歸。胡笳悲蔡琰，漢使泣明妃。
金殿更戎幄，青祛換毳衣。登車隨伴仗，謁廟入中闈。
湯沐疏封在，關山故夢非。笑看鴻北向，休詠鵲南飛。
宮髻憐新樣，庭柯想舊圍。生還侍兒少，熟識內家稀。
鳳去樓扃夜，鸞孤匣掩輝。應憐禁園柳，相見倍依依。
508.034 【汴河直進船】李敬方
汴水通淮利最多，生人爲害亦相和。
東南四十三州地，取盡脂膏是此河。
508.035 【享太廟樂章】李回
受天明命，敷祐下土。化時以儉，衛文以武。
氛消夷夏，俗臻往古。億萬斯年，形於律呂。
508.036 【天長路別朱大山路卻寄】李回
驛騎難隨伴，尋山半憶君。蒼崖殘月路，猶數過溪雲。
508.037 【寄酬朱大後亭夜坐留別】李回
十夜郡城宿，苦吟身未閒。那堪西郭別，雪路問青山。
508.038 【祖龍行】常楚老
黑雲兵氣射天裂，壯士朝眠夢冤結。祖龍一夜死沙丘，
胡亥空隨鮑魚轍。腐肉偷生三千里，僞書先賜扶蘇死。
墓接驪山土未乾，瑞光已向芒碭起。陳勝城中鼓三下，
秦家天地如崩瓦。龍蛇撩亂入咸陽，少帝空隨漢家馬。
508.039 【江上蚊子】常楚老
飄搖挾翅亞紅腹，江邊夜起如雷哭。請問貪婪一點心。
臭腐填腹幾多足。越女如花住江曲，嫦娥夜夜凝雙睩。
怕君撩亂錦窗中，十軸輕綃圍夜玉。
508.040 【句】常楚老
一從黃帝葬橋山，碧落千門鎖元氣。（《天上行》。
《詩話總歸》）
508.041 【九成宮（一作華清宮）】李甘
中原無鹿海無波，鳳輦鸞旗出幸多。
今日故宮歸寂寞，太平功業在山河。
508.042 【謁李相不遇】平曾
老夫三日門前立，珠箔銀屏晝不開。
詩卷卻拋書袋裏，正如閒看華山來。
508.043 【留別薛僕射（薛平僕射出鎮浙西主禮稍薄曾留詩諷之）】平曾
梯山航海幾崎嶇，來謁金陵薛大夫。毛髮豎時趨劍戟，
衣冠儼處拜冰壺。誠知兩軸非珠玉，深愧三縑恤旅途。
明日過江風景好，不堪回首望勾吳。
508.044 【縶白馬詩上薛僕射】平曾
白馬披鬃練一團，今朝被絆欲行難。雪中放去空留跡，
月下牽來只見鞍。向北長鳴天外遠，臨風斜控耳邊寒。
自知毛骨還應異，更請孫陽仔細看。
508.045 【題所書黃庭經後（泥金正書）】景審
金粉爲書重莫過，黃庭舊許右軍多。
請看今日酬恩德，何似當年爲愛鵝。
508.046 【句】景審
暮鴉不噪禁城樹，衙鼓未殘兵衛秋。（見張爲《主客圖》）
