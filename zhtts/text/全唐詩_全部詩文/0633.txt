第621卷 陸龜蒙
621.01 【置酒行】陸龜蒙
落塵花片排香痕，闌珊醉露棲愁魂。洞庭波色惜不得，
東風領入黃金尊。千筠擲毫春譜大，碧舞紅啼相倡和。
安知寂寞西海頭，青蕧未垂孤鳳餓。
621.02 【江湖散人歌】陸龜蒙
江湖散人天骨奇，短髮搔來蓬半垂。手提孤篁曳寒繭，
口誦太古滄浪詞。詞雲太古萬萬古，民性甚野無風期。
夜棲止與禽獸雜，獨自構架縱橫枝。因而稱曰有巢氏，
民共敬貴如君師。當時只效烏鵲輩，豈是有意陳尊卑。
無端後聖穿鑿破，一派前導千流隨。多方惱亂元氣死，
日使文字生奸欺。聖人事業轉銷耗，尚有漁者存熙熙。
風波不獨困一士，凡百器具皆能施。罛疏滬腐鱸鱖脫，
止失檢馭無讒疵。人間所謂好男子，我見婦女留鬚眉。
奴顏婢膝真乞丐，反以正直爲狂癡。所以頭欲散，
不散弁峨巍。所以腰欲散，不散珮陸離。行散任之適，
坐散從傾欹；語散空谷應，笑散春雲披；衣散單復便，
食散酸咸宜；書散渾真草，酒散甘醇醨；屋散勢斜直，
樹散行參差；客散忘簪屨，禽散虛籠池。物外一以散，
中心散何疑？不共諸侯分邑里，不與天子專隍陴。
靜則守桑柘，亂則逃妻兒。金鑣貝帶未嘗識，
白刃殺我窮生爲。或聞蕃將負恩澤，號令鐵馬如風馳。
大君年小丞相少，當軸自請都旌旗。神鋒悉出羽林仗，
繢畫日月蟠龍螭。太宗基業甚牢固，小丑背叛當殲夷。
禁軍近自肅宗置，抑遏輔國爭雄雌。必然大段剪凶逆，
須召勁勇持軍麾。四方賊壘猶佔地，死者暴骨生寒飢。
歸來輒擬荷鋤笠，詬吏已責租錢遲。興師十萬一日費，
不啻千金何以支。只今利口且箕斂，何暇俯首哀惸嫠。
均荒補敗豈無術，布在方冊撐頹隵。冰霜襦袴易反掌。
白麪諸郎殊不知。江湖散人悲古道，悠悠幸寄羲皇傲。
官家未議活蒼生，拜賜江湖散人號。
621.03 【五歌·放牛】陸龜蒙
江草秋窮似秋半，十角吳牛放江岸。鄰肩抵尾乍依隈，
橫去斜奔忽分散。荒陂斷塹無端入，背上時時孤鳥立。
日暮相將帶雨歸，田家煙火微茫溼。
621.04 【五歌·水鳥】陸龜蒙
水鳥山禽雖異名，天工各與雙翅翎。雛巢吞啄即一例，
遊處高卑殊不停。則有觜鈹爪戟勁立直視者，
擊搏挽裂圖羶腥。如此等色恣豪橫，聳身往往凌青冥。
爲人羅絆取材力，韋韝彩綬懸金鈴。三驅不以鳥捕鳥，
矢下先得聞諸經。超然可繼義勇後，恰似有志行天刑。
鷗閒鶴散兩自遂，意思不受人丁寧。今朝棹倚寒江汀，
舂鉏翡翠參鵁鶄。孤翹側睨瞥滅沒，未是即肯馴檐楹。
婦女衣襟便佞舌，始得金籠日提挈。精神卓犖揹人飛，
冷抱蒹葭宿煙月。我與時情大乖剌，只是江禽有毛髮。
殷勤謝汝莫相猜，歸來長短同羣活。
621.05 【五歌·刈獲】陸龜蒙
自春徂秋天弗雨，廉廉早稻才遮畝。芒粒稀疏熟更輕，
地與禾頭不相拄。我來愁築心如堵，更聽農夫夜深語。
凶年是物即爲災，百陣野鳧千穴鼠。平明抱杖入田中，
十穗蕭條九穗空。敢言一歲囷倉實，不了如今朝暮舂。
天職誰司下民籍，苟有區區宜析析。本作耕耘意若何，
蟲豸兼教食人食。古者爲邦須蓄積，魯飢尚責如齊糴。
今之爲政異當時，一任流離恣徵索。平生幸遇華陽客，
向日餐霞轉肥白。欲賣耕牛棄水田，移家且傍三茅宅。
621.06 【五歌·雨夜】陸龜蒙
屋小茅幹雨聲大，自疑身著蓑衣臥。兼似孤舟小泊時，
風吹折葦來相佐。我有愁襟無可那，才成好夢剛驚破。
背壁殘燈不及螢，重挑卻向燈前坐。
621.07 【五歌·食魚】陸龜蒙
江南春旱魚無澤，歲晏未曾腥鼎鬲。今朝有客賣鱸魴，
手提見我長於尺。呼兒舂取紅蓮米，輕重相當加十倍。
且作吳羹助早餐，飽臥晴檐曝寒背。橫戈負羽正紛紛，
只用驍雄不用文。爭如曉夕謳吟樣，好伴滄洲白鳥羣。
621.08 【丁隱君歌】陸龜蒙
華陽道士南遊歸，手中半卷青蘿衣。自言逋客持贈我，
乃是錢塘丁翰之。連江大抵多奇岫，獨話君家最奇秀。
盤燒天竺春筍肥，琴倚洞庭秋石瘦。草堂暗引龍泓溜，
老樹根株若蹲獸。霜濃果熟未容收，往往兒童雜猿狖。
去歲猖狂有黃寇，官軍解散無人鬥。滿城奔迸翰之閒，
只把枯松塞圭竇。前度相逢正賣文，一錢不直虛云云。
今來利作採樵客，可以拋身麋鹿羣。丁隱君，丁隱君，
叩頭且莫變名氏，即日更尋丁隱君。
621.09 【紫溪翁歌】陸龜蒙
一丘之木，其棲深也屋，吾容不辱；一溪之石，
其居平也席，吾勞以息；一竇之泉，其音清也弦，
吾方在懸。得乎人，得乎天，吾不知所以然而然。
621.010 【賡歌】陸龜蒙
採江之魚兮，朝船有鱸。採江之蔬兮，暮筐有蒲。
左圖且書，右琴與壺。壽歟夭歟，貴歟賤歟。
621.011 【鶴媒歌】陸龜蒙
偶系漁舟汀樹枝，因看射鳥令人悲。盤空野鶴忽然下，
背翳見媒心不疑。媒閒靜立如無事，清唳時時入遙吹。
裴回未忍過南塘，且應同聲就同類。梳翎宛若相逢喜，
只怕纔來又驚起。窺鱗啄藻乍低昂，立定當胸流一矢。
媒歡舞躍勢離披，似諂功能邀弩兒。雲飛水宿各自物，
妒侶害羣猶爾爲。而況世間有名利，外頭笑語中猜忌。
君不見荒陂野鶴陷良媒，同類同聲真可畏。
621.012 【慶封宅古井行】陸龜蒙
古甓團團蘚花碧，鼎渫寒泉深百尺。江南戴白盡能言，
此地曾爲慶封宅。慶封嗜酒荒齊政，齊人剪族封奔迸。
雖過魯國羞魯儒，欲弄吳民竊吳柄。吳分巖邑號朱方，
子家負固心強梁。澤車豪馬馳似水，錦鳳玉龍森若牆。
一朝雲夢圍兵至，胸陷鋒鋩腦塗地。因知富德不富財，
顏氏簞瓢有深意。宣父嘗違盜泉水，懦夫立事貪夫止。
今歌此井示吳人，斷綆沉瓶自茲始。
621.013 【小雞山樵人歌】陸龜蒙
長其船兮利其斧，輸予薪兮勿予侮。田予登兮榖予庾，
突晨煙兮蓬縷縷。窗有明兮編有古，飽而安兮惟編是伍，
時不用兮吾無汝撫。
621.014 【吳俞兒舞歌·劍俞】陸龜蒙
枝月喉，棹霜脊，北斗離離在寒碧。龍魂清，虎尾白，
秋照海心同一色。纛影吒沙千影側，神豪發直。
四睨之人股佶慄，欲定不定定不得。舂牘殘，兒且止。
狄胡有膽大如山，怖亦死。
621.015 【吳俞兒舞歌·矛俞】陸龜蒙
手盤風，頭背分，電光戰扇，欲刺敲心留半線。
纏肩繞脰，【衤蓋】合眩旋，卓植赴列，奪避中節。
前衝函禮穴，上指孛彗滅，與君一用來有截。
621.016 【弩俞】陸龜蒙
牛來開弦，人爲置鏃。捩機關，迸山谷，鹿駭澀，隼擊遲。
析毫中睫，洞腋分龜。達堅壘，殘雄師，可以冠猛樂壯曲。
抑揚蹈厲，有裂犀兕之氣者，非公與？
621.017 【句曲山朝真詞二首·迎真】陸龜蒙
九華磬答寒泉急，十絕幡搖翠微溼。司命旍旌未下來，
焚香抱簡凝神立。殘星下照霓襟冷，缺月才分鶴輪影。
空洞靈章發一聲，春來萬壑煙花醒。
621.018 【句曲山朝真詞二首·送真】陸龜蒙
縈雲鳳髻飄然解，玉鉞玄幹儼先邁。朝真弟子悄無言，
再拜碧杯添沆瀣。火縩跳躍龍毛蓋，腦發青青赮綷綷。
萬象銷沉一瞬間，空餘月外聞殘佩。
621.019 【戰秋辭】陸龜蒙
八月空堂，前臨隙荒。抽關散扇，晨烏未光。左右物態，
森疏強梁。天隨子爽駴恂慄，恍軍庸之我當。濠然而溝，
壘然而牆。纛然而桂，隊然而篁。杉巉攢矛，蕉標建常。
槁艾矢束，矯蔓弦張。蛙合助吹，鳥分啓行。
若革進而金止，固違陰而就陽。無何，雲顏師，風旨伯。
蒼茫慘澹，隳危摵劃。煙蒙上焚，雨陣下棘。如濠者注，
如壘者闢；如纛者亞，如隊者析；如矛者折，如常者拆；
如矢者僕，如弦者磔；如吹者喑，如行者惕。
石有發兮盡累，木有耳兮鹹馘。雲風雨煙，乘勝之勢驕；
杉篁蕉蔓，敗北之氣摵。天隨子曰：籲，秋無神則已，
如其有神，吾爲爾羞之。南北畿圻，盜興五期。方州大都，
虎節龍旗。瓦解冰碎，瓜分豆離。斧抵耋老，幹穿乳兒。
昨宇今燼，朝人暮屍。萬犢一啖，千倉一炊。擾踐邊朔，
殲傷蜑夷。制質守帥，披攘城池。弓弮不刓，甲綴不離。
兇渠歌笑，裂地無疑。天有四序，秋爲司刑。少昊負扆，
親朝百靈。蓐收相臣，太白將星。可霾可電，可風可霆。
可塹溺顛陷，可夭札迷冥。曾忘鏖剪，自意澄寧。
苟蠟禮之雲責，觸天怒而誰丁，奈何欺荒庭？凌壞砌，
摋崇茝，批宿蕙，揭編茅而逞力，斷緯蕭而作勢，
不過約弱欹垂，戕殘廢替。可謂棄其本而趨其末，
舍其大而從其細也。辭猶未已，色若愧恥，於是墮者止，
偃者起。
621.020 【祝牛宮辭】陸龜蒙
四牸三牯，中一去乳。天霜降寒，納此室處。
老農拘拘，度地不畝。東西幾何，七舉其武。
南北幾何，丈二加五。偶楹當閒，載尺入土。
太歲在亥，餘不足數。上締蓬茅，下遠官府。
耕耨以時，飲食得所。或寢或臥，免風免雨。
宜爾子孫，實我倉庾。
621.021 【迎潮送潮辭·迎潮】陸龜蒙
江霜嚴兮楓葉丹，潮聲高兮墟落寒。鷗巢卑兮漁箔短，
遠岸沒兮光爛爛。潮之德兮無際，既充其大兮又充其細。
密幽人兮款柴門，寂寞流連兮依稀舊痕。
濡腴澤槁兮潮之恩，不屍其功兮歸於混元。
621.022 【迎潮送潮辭·送潮】陸龜蒙
潮西來兮又東下，日染中流兮紅灑灑。汀葭蒼兮嶼蓼枯，
風騷牢兮愁煙孤。大幾望兮微將晦翳，睨瀛溶兮斂然而退。
愛長波兮數數，一幅巾兮無纓可濯。帆生塵兮楫有衣，
悵潮之還兮吾猶未歸。
621.023 【問吳宮辭】陸龜蒙
彼吳之宮兮江之那涯，複道盤兮當高且斜。
波搖疏兮霧濛箔，菡萏國兮鴛鴦家。鸞之簫兮蛟之瑟，
駢筠參差兮界絲密。宴曲房兮上初日，
月落星稀兮歌酣未畢。越山叢叢兮越溪疾，
美人雄劍兮相先後出。火姑蘇兮沼長洲，
此宮之麗人兮留乎不留。霜氛重兮孤榜曉，
遠樹扶蘇兮愁煙悄眇。欲摭愁煙兮問故基，
又恐愁煙兮推白鳥。
