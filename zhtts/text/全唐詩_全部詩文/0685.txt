第672卷 唐彦谦
672.01 【绯桃】唐彦谦
短墙荒圃四无邻，烈火绯桃照地春。坐久好风休掩袂，
夜来微雨已沾巾。敢同俗态期青眼，似有微词动绛唇。
尽日更无乡井念，此时何必见秦人。
672.02 【小院】唐彦谦
小院无人夜，烟斜月转明。清宵易惆怅，不必有离情。
672.03 【春雪初霁杏花正芳月上夜吟】唐彦谦
霁景明如练，繁英杏正芳。姮娥应有语，悔共雪争光。
672.04 【文惠宫人】唐彦谦
认得前家令，宫人泪满裾。不知梁佐命，全是沈尚书。
672.05 【赠窦尊师】唐彦谦
我爱窦高士，弃官仍在家。为嫌句漏令，兼不要丹砂。
672.06 【穆天子传】唐彦谦
王母清歌玉琯悲，瑶台应有再来期。
穆王不得重相见，恐为无端哭盛姬。
672.07 【楚天】唐彦谦
楚天遥望每长嚬，宋玉襄王尽作尘。
不会瑶姬朝与暮，更为云雨待何人。
672.08 【寄徐山人】唐彦谦
一室清羸鹤体孤，气和神莹爽冰壶。
吴中高士虽求死，不那稽山有谢敷。
672.09 【题宗人故帖】唐彦谦
所忠无处访相如，风笈尘编迹尚馀。
惟有孝标情最厚，一编遗在茂陵书。
672.010 【垂柳】唐彦谦
绊惹春风别有情，世间谁敢斗轻盈。
楚王江畔无端种，饿损纤腰学不成。
672.011 【登兴元城观烽火】唐彦谦
汉川城上角三呼，扈跸防边列万夫。
褒姒冢前烽火起，不知泉下破颜无。
672.012 【邓艾庙】唐彦谦
昭烈遗黎死尚羞，挥刀斫石恨谯周。
如何千载留遗庙，血食巴山伴武侯。
672.013 【曲江春望】唐彦谦
杏艳桃光夺晚霞，乐游无庙有年华。
汉朝冠盖皆陵墓，十里宜春汉苑花。
672.014 【汉殿】唐彦谦
鸟去云飞意不通，夜坛斜月转松风。
君王寂虑无消息，却就闲人觅巨公。
672.015 【贺李昌时禁苑新命】唐彦谦
振鹭翔鸾集禁闱，玉堂珠树莹风仪。
不知新到灵和殿，张绪何如柳一枝。
672.016 【牡丹】唐彦谦
颜色无因饶锦绣，馨香惟解掩兰荪。
那堪更被烟蒙蔽，南国西施泣断魂。
672.017 【罗江驿】唐彦谦
数枝高柳带鸣鸦，一树山榴自落花。
已是向来多泪眼，短亭回首在天涯。
672.018 【奏捷西蜀题沱江驿】唐彦谦
野客乘轺非所宜，况将儒懦报戎机。
锦江不识临邛酒，且免相如渴病归。
672.019 【春早落英】唐彦谦
纷纷从此见花残，转觉长绳系日难。
楼上有愁春不浅，小桃风雪凭阑干。
672.020 【仲山（高祖兄仲隐居之所）】唐彦谦
千载遗踪寄薜萝，沛中乡里旧山河。
长陵亦是闲丘陇，异日谁知与仲多。
672.021 【汉嗣】唐彦谦
汉嗣安危系数君，高皇决意势难分。
张良口辨周昌吃，同建储宫第一勋。
672.022 【四老庙】唐彦谦
西汉储宫定不倾，可能园绮胜良平。
举朝公将无全策，借请闲人羽翼成。
672.023 【南梁戏题汉高庙】唐彦谦
数载从军似武夫，今随戎捷气偏粗。
汉皇若问何为者，免道高阳旧酒徒。
672.024 【洛神】唐彦谦
人世仙家本自殊，何须相见向中途。
惊鸿瞥过游龙去，漫恼陈王一事无。
672.025 【初秋到慈州冬首换绛牧】唐彦谦
秋杪方攀玉树枝，隔年无计待春晖。
自嫌暂作仙城守，不逐莺来共燕飞。
672.026 【重经冯家旧里】唐彦谦
冯家旧宅闭柴关，修竹犹存潏水湾。
应系星辰天上去，不留英骨葬人间。
672.027 【克复后登安国寺阁】唐彦谦
千门万户鞠蒿藜，断烬遗垣一望迷。
惆怅建章鸳瓦尽，夜来空见玉绳低。
672.028 【题虔僧室】唐彦谦
何缘春恨贮离忧，欲入空门万事休。
水月定中何所谓，也嚬眉黛托腮愁。
672.029 【见炀帝宝帐】唐彦谦
汉文穷相作前王，悭惜明珠不斗量。
翡翠鲛鮹何所直，千裨万接上书囊。
672.030 【楼上偶题】唐彦谦
尘土无因狎隐沦，青山一望每伤神。
可能前岭空乔木，应有怀才抱器人。
672.031 【亲仁里闻猿】唐彦谦
朱雀街东半夜惊，楚魂湘梦两徒清。
五更撩乱趋朝火，满口尘埃亦数声。
672.032 【闻李渎司勋下世】唐彦谦
异乡丹旐已飘扬，一顾深知实未亡。
任被褚裒泉下笑，重将北面哭真长。
672.033 【试夜题省廊桂】唐彦谦
麻衣穿穴两京尘，十见东堂绿桂春。
今日竞飞杨叶箭，魏舒休作画筹人。
672.034 【竹风】唐彦谦
竹映风窗数阵斜，旅人愁坐思无涯。
夜来留得江湖梦，全为乾声似荻花。
672.035 【长溪秋望】唐彦谦
柳短莎长溪水流，雨微烟暝立溪头。
寒鸦闪闪前山去，杜曲黄昏独自愁。
672.036 【严子陵】唐彦谦
严陵情性是真狂，抵触三公傲帝王。
不怕旧交嗔僭越，唤他侯霸作君房。
672.037 【北齐】唐彦谦
草草招提强据鞍，周师乘胜莫回看。
背城肯战知虚实，争奈人前忍笑难。
672.038 【楚世家】唐彦谦
偏信由来惑是非，一言邪佞脱危机。
张仪重入怀王手，驷马安车却放归。
672.039 【骊山道中】唐彦谦
月殿真妃下彩烟，渔阳追虏及汤泉。
君王指点新丰树，几不亲留七宝鞭。
672.040 【韦曲】唐彦谦
欲写愁肠愧不才，多情练漉已低摧。
穷郊二月初离别，独傍寒村嗅野梅。
672.041 【黄子陂荷花】唐彦谦
十顷狂风撼曲尘，缘堤照水露红新。
世间花气皆愁绝，恰是莲香更恼人。
672.042 【野行】唐彦谦
蝶恋晚花终不去，鸥逢春水固难飞。
野人心地都无著，伴蝶随鸥亦不归。
672.043 【兴元沈氏庄】唐彦谦
清浅萦纡一水间，竹冈藤树小跻攀。露沾荒草行人过，
月上高林宿鸟还。江绕武侯筹笔地，雨昏张载勒铭山。
异乡一笑因酣醉，忘却愁来鬓发斑。
672.044 【乱后经表兄琼华观旧居】唐彦谦
一去仙居似转蓬，再经花谢倚春丛。醉中篇什金声在，
别后音书锦字空。长忆映碑逢若士，未曾携杖逐壶公。
东风狼藉苔侵径，蕙草香销杏带红。
672.045 【秋霁夜吟寄友人】唐彦谦
槐柳萧疏溽暑收，金商频伏火西流。尘衣岁晚缘身贱，
雨簟更深满背秋。前事悲凉何足道，远书慵懒未能修。
惟思待月高梧下，更就东床访惠休。
672.046 【贺李昌时禁苑新命】唐彦谦
玉简金文直上清，禁垣丹地闭严扃。黄扉议政参元化，
紫殿称觞拂寿星。万户千门迷步武，非烟非雾隔仪形。
尘中旧侣无音信，知道辽东鹤姓丁。
672.047 【寄蒋二十四】唐彦谦
鸟啭蜂飞日渐长，旅人情味悔思量。禅门澹薄无心地，
世事生疏欲面墙。二月云烟迷柳色，九衢风土带花香。
大知高士禁愁寂，试倚阑干莫断肠。
672.048 【寄怀】唐彦谦
有客伤春复怨离，夕阳亭畔草青时。泪从红蜡无由制，
肠比朱弦恐更危。梅向好风惟是笑，柳因微雨不胜垂。
双溪未去饶归梦，夜夜孤眠枕独欹。
672.049 【送樊琯司业归朝】唐彦谦
近者苏司业，文雄道最光。夫君居太学，妙誉继中行。
汲郡陵初发，汾阴箧久亡。寂寥方倚席，容易忽升堂。
去日应悬榻，来时定裂裳。惬心频拾芥，应手屡穿杨。
辩急如无敌，飞腾固自强。论心期舌在，问事畏头长。
驷马终题柱，诸生悉面墙。啖螯讥尔雅，卖饼诉公羊。
未见泥函谷，俄惊火建章。烟尘昏象魏，行在隔巴梁。
红粟填郿坞，青袍过寿阳。翦茅行殿湿，伐柏旧陵香。
黉室青衿尽，渠门火旆扬。云飞同去国，星散各殊方。
贱子悲穷辙，当年亦擅场。齑辛寻幼妇，醴酒忆先王。
圣域探姬孔，皇风乐禹汤。畏诛轻李喜，言命小臧仓。
折树休盘槊，沈钩且钓璜。鸿都问词客，他日莫相忘。
672.050 【奉使岐下闻唐弘夫行军为贼所擒，伤而有作】唐彦谦
报国捐躯实壮夫，楚囚垂欲复神都。云台画像皆何者，
青史书名或不孤。散卒半随袁校尉，寡妻休问辟司徒。
闻君败绩无归计，气激星辰坐向隅。
672.051 【咸通中始闻褚河南归葬阳翟是岁上平徐方…成二十韵】唐彦谦
册府藏馀烈，皇纲正本朝。不听还笏谏，几覆缀旒祧。
咫尺言终直，怆惶道已消。泪心传位日，挥涕授遗朝。
飞燕潜来赵，黄龙岂见谯。既迷秦帝鹿，难问贾生雕。
穆卜缄縢秘，金根辙迹遥。北军那夺印，东海漫难桥。
罗织黄门讼，笙簧白骨销。炎方无信息，丹旐竟沦漂。
邂逅江鱼食，凄凉楚客招。文忠徒谥议，子卯但箫韶。
未见公侯复，寻伤嗣续凋。流年随水逝，高谊薄层霄。
柱石林公远，缣缃故国饶。奇踪天骥活，遗轴锦鸾翘。
近者淮夷戮，前年归马调。始闻移北葬，兼议荫山苗。
圣泽覃将溥，贞魂喜定飘。异时穷巷客，怀古漫成谣。
672.052 【岐王宅】唐彦谦
朱邸平台隔禁闱，贵游陈迹尚依稀。云低雍畤祈年去，
雨细长杨纵猎归。申白宾朋传道义，应刘文彩寄音徽。
承平旧物惟君尽，犹写雕鞍伴六飞。
672.053 【东韦曲野思】唐彦谦
淡雾轻云匝四垂，绿塘秋望独颦眉。野莲随水无人见，
寒鹭窥鱼共影知。九陌要津劳目击，五湖闲梦诱心期。
孤灯夜夜愁欹枕，一觉沧洲似昔时。
672.054 【上巳（一作上巳日寄韩公）】唐彦谦
上巳接寒食，莺花寥落晨。微微泼火雨，草草踏青人。
凉似三秋景，清无九陌尘。与余同病者，对此合伤神。
672.055 【移莎】唐彦谦
移从杜城曲，置在小斋东。正是高秋里，仍兼细雨中。
结根方迸竹，疏荫托高桐。苒苒齐芳草，飘飘笑断蓬。
片时留静者，一夜响鸣蛩。野露通宵滴，溪烟尽日蒙。
试才卑庾薤，求味笑周菘。只此霜栽好，他时赠伯翁。
672.056 【西明寺威公盆池新稻】唐彦谦
为笑江南种稻时，露蝉鸣后雨霏霏。莲盆积润分畦小，
藻井垂阴擢秀稀。得地又生金象界，结根仍对水田衣。
支公尚有三吴思，更使幽人忆钓矶。
672.057 【红叶】唐彦谦
无处不飘扬，高楼临道旁。素娥前夕月，青女夜来霜。
宿雨随时润，秋晴著物光。幽怀长若此，病眼更相妨。
蜀纸裁深色，燕脂落靓妆。低丛侵小阁，倒影入回塘。
谢脁留霞绮，甘宁弃锦张。何人休远道，是处有斜阳。
薜荔垂书幌，梧桐坠井床。晚风生旅馆，寒籁近僧房。
桂绿明淮甸，枫丹照楚乡。雁疏临鄠杜，蝉急傍潇湘。
树异桓宣武，园非顾辟疆。茂陵愁卧客，不自保危肠。
672.058 【鸂鶒】唐彦谦
一宿南塘烟雨时，好风摇动绿波微。惊离晓岸冲花去，
暖下春汀照影飞。华屋撚弦弹鼓舞，绮窗含笔澹毛衣。
画屏见后长回首，争得雕笼莫放归。
672.059 【萤】唐彦谦
日下芜城莽苍中，湿萤撩乱起衰丛。寒烟陈后长门闭，
夜雨隋家旧苑空。星散欲陵前槛月，影低如试北窗风。
羁人此夕方愁绪，心似寒灰首似蓬。
672.060 【夜蝉】唐彦谦
翠竹高梧夹后溪，劲风危露雨凄凄。那知北牖残灯暗，
又送西楼片月低。清夜更长应未已，远烟寻断莫频嘶。
羁人此夕如三岁，不整寒衾待曙鸡。
672.061 【七夕】唐彦谦
露白风清夜向晨，小星垂佩月埋轮。绛河浪浅休相隔，
沧海波深尚作尘。天外凤凰何寂寞，世间乌鹊漫辛勤。
倚阑殿北斜楼上，多少通宵不寐人。
672.062 【中秋夜玩月】唐彦谦
一夜高楼万景奇，碧天无际水无涯。只留皎月当层汉，
并送浮云出四维。雾静不容玄豹隐，冰生惟恐夏虫疑。
坐来离思忧将晓，争得嫦娥仔细知。
672.063 【八月十六日夜月】唐彦谦
断肠佳赏固难期，昨夜销魂更不疑。丹桂影空蟾有露，
绿槐阴在鹊无枝。赖将吟咏聊惆怅，早是疏顽耐别离。
堪恨贾生曾恸哭，不缘清景为忧时。
672.064 【送韦向之睦州谒使君】唐彦谦
才子南游多远情，闲舟荡漾任春行。
新安江上长如此，何似新安太守清。
672.065 【春残】唐彦谦
景为春时短，愁随别夜长。暂棋宁号隐，轻醉不成乡。
风雨曾通夕，莓苔有众芳。落花如便去，楼上即河梁。
672.066 【玫瑰】唐彦谦
麝炷腾清燎，鲛纱覆绿蒙。宫妆临晓日，锦段落东风。
无力春烟里，多愁暮雨中。不知何事意，深浅两般红。
672.067 【牡丹】唐彦谦
真宰多情巧思新，固将能事送残春。为云为雨徒虚语，
倾国倾城不在人。开日绮霞应失色，落时青帝合伤神。
嫦娥婺女曾相送，留下鸦黄作蕊尘。
672.068 【秋晚高楼】唐彦谦
松拂疏窗竹映阑，素琴幽怨不成弹。清宵霁极云离岫，
紫禁风高露满盘。晚蝶飘零惊宿雨，暮鸦凌乱报秋寒。
高楼瞪目归鸿远，如信嵇康欲画难。
672.069 【离鸾】唐彦谦
闻道离鸾思故乡，也知情愿嫁王昌。尘埃一别杨朱路，
风月三年宋玉墙。下疾不成双点泪，断多难到九回肠。
庭前佳树名栀子，试结同心寄谢娘。
672.070 【柳】唐彦谦
春思春愁一万枝，远村遥岸寄相思。西园有雨和苔长，
南内无人拂槛垂。游客寂寥缄远恨，暮莺啼叫惜芳时。
晚来飞絮如霜鬓，恐为多情管别离。
672.071 【春阴】唐彦谦
一寸回肠百虑侵，旅愁危涕两争禁。天涯已有销魂别，
楼上宁无拥鼻吟。感事不关河里笛，伤心应倍雍门琴。
春云更觉愁于我，闲盖低村作暝阴。
672.072 【春深独行马上有作】唐彦谦
日烈风高野草香，百花狼藉柳披猖。连天瑞霭千门远，
夹道新阴九陌长。众饮不欢逃席酒，独行无味放游缰。
年来与问闲游者，若个伤春向路旁。
672.073 【春雨】唐彦谦
绮陌夜来雨，春楼寒望迷。远容迎燕戏，乱响隔莺啼。
有恨开兰室，无言对李蹊。花欹浑拂槛，柳重欲垂堤。
灯檠昏鱼目，薰炉咽麝脐。别轻天北鹤，梦怯汝南鸡。
入户侵罗幌，捎檐润绣题。新丰树已失，长信草初齐。
乱蝶寒犹舞，惊乌暝不栖。庾郎盘马地，却怕有春泥。
672.074 【汉代】唐彦谦
汉代金为屋，吴宫绮作寮。艳词传静婉，新曲定妖娆。
箭响犹残梦，签声报早朝。鲜明临晓日，回转度春宵。
半袖笼清镜，前丝压翠翘。静多如有待，闲极似无憀。
梓泽花犹满，灵和柳未凋。障昏巫峡雨，屏掩浙江潮。
未信潘名岳，应疑史姓萧。漏因歌暂断，灯为雨频挑。
饮酒阑三雅，投壶赛百娇。钿蝉新翅重，金鸭旧香焦。
水净疑澄练，霞孤欲建标。别随秦柱促，愁为蜀弦么。
玄晏难瘳痹，临邛但发痟。联诗徵弱絮，思友咏甘蕉。
王氏怜诸谢，周郎定小乔。黼帏翘彩雉，波扇画文鳐。
荇密妨垂钓，荷欹欲度桥。不因衣带水，谁觉路迢迢。
672.075 【牡丹】唐彦谦
青帝于君事分偏，秾堆浮艳倚朱门。
虽然占得笙歌地，将甚酬他雨露恩。
672.076 【湘妃庙】唐彦谦
刘表荒碑断水滨，庙前幽草闭残春。已将愁泪留斑竹，
又感悲风入白蘋。八族未来谁北拱，四凶犹在莫南巡。
九峰相似堪疑处，望见苍梧不见人。
672.077 【句】唐彦谦
独来成怅望，不去泥栏干。（惜花。见《诗人玉屑》）
