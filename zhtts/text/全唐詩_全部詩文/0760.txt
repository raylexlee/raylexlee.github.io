第747卷 李中
747.01 【春日作】李中
和氣來無象，物情還暗新。乾坤一夕雨，草木萬方春。
染水煙光媚，催花鳥語頻。高臺曠望處，歌詠屬詩人。
747.02 【寒江暮泊寄左偃】李中
維舟蘆荻岸，離恨若爲寬。煙火人家遠，汀洲暮雨寒。
天涯孤夢去，篷底一燈殘。不是憑騷雅，相思寫亦難。
747.03 【喜春雨有寄】李中
青春終日雨，公子莫思晴。任阻西園會，且觀南畝耕。
最憐滋壟麥，不恨溼林鶯。父老應相賀，豐年兆已成。
747.04 【魏夫人壇】李中
仙壇遺蹟在，苔合落花明。絳節何年返，白雲終日生。
旋新芳草色，依舊偃松聲。欲問希夷事，音塵隔上清。
747.05 【訪洞神宮邵道者不遇】李中
閒來仙觀問希夷，雲滿星壇水滿池。
羽客不知何處去，洞前花落立多時。
747.06 【寄贈致仕沈彬郎中】李中
鶴氅換朝服，逍遙雲水鄉。有時乘一葉，載酒入三湘。
塵夢年來息，詩魔老亦狂。蓴羹與鱸膾，秋興最宜長。
747.07 【贈別】李中
行杯酌罷歌聲歇，不覺前汀月又生。
自是離人魂易斷，落花芳草本無情。
747.08 【送劉恭遊廬山兼寄令上人】李中
松桂煙霞蔽梵宮，詩流閒去訪支公。
石堂磬斷相逢夜，五老月生溪影空。
747.09 【宿廬山白雲峯重道者院】李中
絕頂松堂喜暫遊，一宵玄論接浮丘。雲開碧落星河近，
月出滄溟世界秋。塵裏年光何急急，夢中強弱自悠悠。
他時書劍酬恩了，願逐鸞車看十洲。
747.010 【海上從事秋日書懷】李中
悠悠旅宦役塵埃，舊業那堪信未回。千里夢隨殘月斷，
一聲蟬送早秋來。壺傾濁酒終難醉，匣鎖青萍久不開。
唯有搜吟遣懷抱，涼風時覆上高臺。
747.011 【訪蔡文慶處士留題】李中
幽人棲息處，一到滌塵心。蘚色花陰闊，棋聲竹徑深。
籬根眠野鹿，池面戲江禽。多謝相留宿，開樽拂素琴。
747.012 【寄廬嶽鑑上人】李中
嶽寺棲瓶錫，常人親亦難。病披青衲重，晚剃白髭寒。
烘壁茶煙暗，填溝木葉幹。昔年皆禮謁，頻到碧雲端。
747.013 【書小齋壁】李中
其誰肯見尋，冷淡少知音。塵土侵閒榻，煙波隔故林。
竹風醒晚醉，窗月伴秋吟。道在唯求己，明時豈陸沈。
747.014 【懷王道者】李中
閒思王道者，逸格世難羣。何處眠青嶂，從來愛白雲。
酒沽應獨醉，藥熟許誰分。正作趨名計，如何得見君。
747.015 【桃花】李中
只應紅杏是知音，灼灼偏宜間竹陰。幾樹半開金谷曉，
一溪齊綻武陵深。豔舒百葉時皆重，子熟千年事莫尋。
誰步宋牆明月下，好香和影上衣襟。
747.016 【思舊遊有感】李中
長憶銜杯處，酕醄尚未闌。江南正煙雨，樓上恰春寒。
好樹藏鶯密，平蕪徹野寬。如今無處覓，音信隔波瀾。
747.017 【依韻和智謙上人送李相公赴昭武軍】李中
暫別廟堂上，雄藩去豁情。秋風生雁渚，晚霧溼龍旌。
吟裏過侯服，夢中歸帝城。下車軍庶樂，千里月華清。
747.018 【姑蘇懷古】李中
闔閭興霸日，繁盛復風流。歌舞一場夢，煙波千古愁。
樵人歸野徑，漁笛起扁舟。觸目牽傷感，將行又駐留。
蘇臺蹤跡在，曠望向江濱。往事誰堪問，連空草自春。
花疑西子臉，濤想伍胥神。吟盡情難盡，斜陽照路塵。
747.019 【贈史虛白】李中
致主嘉謀尚未伸，慨然深志與誰論。喚回古意琴開匣，
陶出真情酒滿樽。明月過溪吟釣艇，落花堆席睡僧軒。
九重夢卜時終在，莫向深雲獨閉門。
747.020 【贈蒯亮處士】李中
著得新書義更幽，負琴何處不遨遊。玄宮寄宿月華冷，
羽客伴吟松韻秋。滿戶煙霞思紫閣，一帆風雨憶滄洲。
吾君側席求賢切，未可懸瓢枕碧流。
747.021 【春夕偶作】李中
早是春愁觸目生，那堪春夕酒初醒。
貫珠聲罷人歸去，半落桃花月在庭。
747.022 【子規】李中
暮春滴血一聲聲，花落年年不忍聽。
帶月莫啼江畔樹，酒醒遊子在離亭。
747.023 【書王秀才壁】李中
茅舍何寥落，門庭長綠蕪。貧來賣書劍，病起憶江湖。
對枕暮山碧，伴吟涼月孤。前賢多晚達，莫嘆有霜須。
747.024 【春日途中作】李中
幹祿趨名者，迢迢別故林。春風短亭路，芳草異鄉心。
雨過江山出，鶯啼村落深。未知將雅道，何處謝知音。
747.025 【依韻和蠡澤王去微秀才見寄】李中
咫尺風騷客，難諧面繼酬。相思對煙雨，一雁下汀洲。
花影誰家塢，笛聲何處樓。支筇朗吟罷，搔首獨遲留。
747.026 【送孫孔二秀才遊廬山】李中
廬山多勝景，偏稱二君遊。松徑蒼苔合，花陰碧澗流。
傾壺同坐石，搜句共登樓。莫學天台客，逢山即駐留。
747.027 【春日野望懷故人】李中
野外登臨望，蒼蒼煙景昏。暖風醫病草，甘雨洗荒村。
雲散天邊野，潮回島上痕。故人不可見，倚杖役吟魂。
747.028 【遊玄真觀】李中
閒吟遊古觀，靜慮相神仙。上景非難度，陰功不易全。
醮壇松作蓋，丹井蘚成錢。浩浩紅塵裏，誰來叩自然。
747.029 【劍客】李中
恩酬期必報，豈是輒輕生。神劍沖霄去，誰爲平不平。
747.030 【鶴】李中
警露精神異，沖天羽翼新。千年一歸日，誰識令威身。
747.031 【送致仕沈彬郎中游茅山】李中
掛卻朝冠披鶴氅，羽人相伴恣遨遊。忽因風月思茅嶺，
便挈琴樽上葉舟。野寺宿時魂夢冷，海門吟處水雲秋。
華陽洞府年光永，莫向仙鄉擬駐留。
747.032 【題廬山東寺遠大師影堂】李中
遠公遺蹟在東林，往事名存動苦吟。杉檜已依靈塔老，
煙霞空鎖影堂深。入簾輕吹催香印，落石幽泉雜磬音。
十八賢人消息斷，蓮池千載月沈沈。
747.033 【庭葦】李中
品格清於竹，詩家景最幽。從栽向池沼，長似在汀洲。
玩好招溪叟，棲堪待野鷗。影疏當夕照，花亂正深秋。
韻細堪清耳，根牢好系舟。故溪高岸上，冷淡有誰遊。
747.034 【寄左偃】李中
每病風騷路，荒涼人莫遊。惟君還似我，成癖未能休。
舍寐緣孤月，忘形爲九秋。垂名如不朽，那恨雪生頭。
747.035 【宿山店書懷寄東林令圖上人】李中
一宿山前店，旅情安可窮。猿聲鄉夢後，月影竹窗中。
南楚征途闊，東吳舊業空。虎溪蓮社客，應笑此飄蓬。
747.036 【途中聞子規】李中
春殘杜宇愁，越客思悠悠。雨歇孤村裏，花飛遠水頭。
微風聲漸咽，高樹血應流。因此頻回首，家山隔幾州。
747.037 【春日書懷】李中
千峯雪盡鳥聲春，日永孤吟野水濱。
霄漢路岐升未得，花時空拂滿衣塵。
747.038 【所思代人】李中
巫峽雲深湘水遙，更無消息夢空勞。
夢迴深夜不成寐，起立閒庭花月高。
747.039 【春晚過明氏閒居】李中
寥寥陋巷獨扃門，自樂清虛不厭貧。數局棋中消永日，
一樽酒裏送殘春。雨催綠蘚鋪三徑，風送飛花入四鄰。
羨爾朗吟無外事，滄洲何必去垂綸。
747.040 【贈重安寂道者】李中
寒松肌骨鶴心情，混俗陶陶隱姓名。白髮只聞悲短景，
紅塵誰解信長生。壺中日月存心近，島外菸霞入夢清。
每許相親應計分，琴餘常見話蓬瀛。
747.041 【江邊吟】李中
風暖汀洲吟興生，遠山如畫雨新晴。殘陽影裏水東注，
芳草煙中人獨行。閃閃酒帘招醉客，深深綠樹隱啼鶯。
盤桓漁舍忘歸去，雲靜高空月又明。
747.042 【獻張義方常侍】李中
雄飛看是逼巖廊，逸思常聞不暫忘。公署靜眠思水石，
古屏閒展看瀟湘。老來酒病雖然減，秋杪詩魔更是狂。
乘興有時招羽客，橫琴移月啓茅堂。
747.043 【贈永真杜翱少府】李中
藍袍竹簡佐琴堂，縣僻人稀覺日長。愛靜不嫌官況冷，
苦吟從聽鬢毛蒼。閒尋野寺聽秋水，寄睡僧窗到夕陽。
騫翥會應霄漢去，漁竿休更戀滄浪。
747.044 【獻中書韓舍人】李中
丹墀朝退後，靜院即冥搜。盡日捲簾坐，前峯當檻秋。
烹茶留野客，展畫看滄洲。見說東林夜，尋常秉燭遊。
747.045 【獻徐舍人】李中
清名喧四海，何止並南金。奧學羣英伏，多才萬乘欽。
秩參金殿峻，步歷紫微深。顧問承中旨，絲綸演帝心。
褒雄饒義路，賈馬避詞林。下直無他事，開門對遠岑。
軒窗來晚吹，池沼歇秋霖。蘚點生棋石，茶煙過竹陰。
希夷元已達，躁競豈能侵。羽客閒陪飲，詩人伴靜吟。
自慚爲滯物，多幸辱虛襟。此日重遭遇，心期出陸沈。
747.046 【新秋有感】李中
門巷涼秋至，高梧一葉驚。漸添衾簟爽，頓覺夢魂清。
暗促蓮開豔，乍催蟬發聲。雨降炎氣減，竹引冷煙生。
戍客添歸思，行人怯遠程。未逢徵雁下，漸聽夜砧鳴。
張翰思鱸興，班姬詠扇情。音塵兩難問，蛩砌月空明。
747.047 【秋雨】李中
竟日散如絲，吟看半掩扉。秋聲在梧葉，潤氣逼書幃。
曲澗泉承去，危檐燕帶歸。寒蛩悲旅壁，亂蘚滑漁磯。
爽欲除幽簟，涼須換熟衣。疏篷誰夢斷，荒徑獨遊稀。
偏稱江湖景，不妨鷗鷺飛。最憐爲瑞處，南畝稻苗肥。
747.048 【寄廬山白大師】李中
長憶尋師處，東林寓泊時。一秋同看月，無夜不論詩。
泉美茶香異，堂深磬韻遲。鹿馴眠蘚徑，猿苦叫霜枝。
別後音塵隔，年來鬢髮衰。趨名方汲汲，未果再遊期。
747.049 【訪龍光智謙上人】李中
忽起尋師興，穿雲不覺勞。相留看山雪，盡日論風騷。
竹影搖禪榻，茶煙上毳袍。夢魂曾去否，舊國阻波濤。
747.050 【送仙客】李中
危言危行是男兒，倚伏相牽豈足悲。
莫向汀洲時獨立，悠悠斜日照江蘺。
747.051 【祀風師迎神曲】李中
太皞御氣，勾芒肇功。蒼龍青旗，爰候祥風。
律以和應，□以感通。鼎俎修蠁，時惟禮崇。
747.052 【柳二首】李中
春來無樹不青青，似共東風別有情。
閒憶舊居湓水畔，數枝煙雨屬啼鶯。
最愛青青水國中，莫愁門外間花紅。
纖纖無力勝春色，撼起啼鶯恨晚風。
747.053 【送廬阜僧歸山陽】李中
山陽舊社終經夢，容易言歸不可留。瓶貯瀑泉離五老，
錫搖江雨上孤舟。魚行細浪分沙觜，雁逆高風下葦洲。
遙想枚皋宅邊寺，不知涼月共誰遊。
747.054 【投所知】李中
孤琴塵翳劍慵磨，自顧泥蟠欲奈何。千里交親消息斷，
一庭風雨夢魂多。題橋未展相如志，叩角誰憐甯戚歌。
唯賴明公憐道在，敢攜蓑笠釣煙波。
747.055 【寄左偃】李中
蕭條陋巷綠苔侵，何事君心似我心。貧戶懶開元愛靜，
病身才起便思吟。閒留好鳥庭柯密，暗養鳴蛩砌草深。
況是清朝重文物，無愁當路少知音。
747.056 【遊北山洞神宮】李中
悶見塵中光景促，仙鄉來禮紫陽君。人居淡寂應難老，
道在虛無不可聞。松檜穩棲三島鶴，樓臺閒鎖九霄雲。
羨師向此朝星斗，一炷清香午夜焚。
747.057 【思簡寂觀舊遊寄重道者】李中
閒憶當年遊物外，羽人曾許駐仙鄉。溪頭烘藥煙霞暖，
花下圍棋日月長。偷摘蟠桃思曼倩，化成蝴蝶學蒙莊。
俗緣未斷歸浮世，空望林泉意欲狂。
747.058 【雲】李中
悠悠離洞壑，冉冉上天津。捧日終爲異，從龍自有因。
高行四海雨，暖拂萬山春。靜與霞相近，閒將鶴最親。
帝鄉歸莫問，楚殿夢曾頻。白向封中起，碧從詩裏新。
冷容橫釣浦，輕縷絆蟾輪。不滯濃還淡，無心卷復伸。
非煙聊擬議，幹呂在逡巡。會作五般色，爲祥覆紫宸。
747.059 【徐司徒池亭】李中
亭榭跨池塘，泓澄入座涼。扶疏皆竹柏，冷淡似瀟湘。
萍嫩鋪波面，苔深鎖岸傍。朝迴游不厭，僧到賞難忘。
最稱收殘雨，偏宜帶夕陽。吟堪期謝脁，醉好命嵇康。
奢侈心難及，清虛趣最長。月明垂釣興，何必憶滄浪。
747.060 【賦得江邊草】李中
岸春芳草合，幾處思纏綿。向暮江蘺雨，初晴杜若煙。
靜宜幽鷺立，遠稱碧波連。送別王孫處，萋萋南浦邊。
747.061 【江行夜泊】李中
扁舟倦行役，寂寂宿江干。半夜風雷過，一天星斗寒。
潮平沙觜沒，霜苦雁聲殘。漁父何疏逸，扣舷歌未闌。
747.062 【訪山叟留題】李中
策杖尋幽客，相攜入竹扃。野雲生晚砌，病鶴立秋庭。
茶美睡心爽，琴清塵慮醒。輪蹄應少到，門巷草青青。
747.063 【江行晚泊寄湓城知友】李中
孤舟相憶久，何處倍關情。野渡帆初落，秋風蟬一聲。
江浮殘照闊，雲散亂山橫。漸去湓城遠，那堪新月生。
747.064 【秋夕書懷】李中
功名未立誠非晚，骨肉分飛又入秋。
枕上不堪殘夢斷，壁蛩窗月夜悠悠。
747.065 【感興】李中
漁休渭水興週日，龍起南陽相蜀時。
不遇文王與先主，經天才業擬何爲。
747.066 【舟中望九華山】李中
排空蒼翠異，輟棹看崔嵬。一面雨初歇，九峯雲正開。
當時思水石，便欲上樓臺。隱去心難遂，吟餘首懶回。
僧休傳紫閣，屏歇寫天台。中有忘機者，逍遙不可陪。
747.067 【漁父】李中
煙冷暮江濱，高歌散誕身。移舟過蓼岸，待月正絲綸。
亦與樵翁約，同遊酒市春。白頭雲水上，不識獨醒人。
747.068 【贈上都紫極宮劉日新先生】李中
道德吾君重，含貞本去華。因知煉神骨，何必在煙霞。
棋散庭花落，詩成海月斜。瀛洲舊仙侶，應許寄丹砂。
747.069 【勉同志】李中
讀書與磨劍，旦夕但忘疲。儻若功名立，那愁變化遲。
塵從侵硯席，苔任滿庭墀。明代搜揚切，升沈莫問龜。
747.070 【寄劉鈞秀才】李中
掩戶當春晝，知君志在詩。閒花半落處，幽客未來時。
野鳥穿莎徑，江雲過竹籬。會須明月夜，與子水邊期。
747.071 【離亭前思有寄】李中
酒醒江亭客，纏綿恨別離。笙歌筵散後，風月夜長時。
耿耿看燈暗，悠悠結夢遲。若無騷雅分，何計達相思。
747.072 【贈上都先業大師】李中
懶向人前著紫衣，虛堂閒倚一條藜。雖承雨露居龍闕，
終憶煙霞夢虎溪。睡起曉窗風淅淅，病來深院草萋萋。
有時乘興尋師去，煮茗同吟到日西。
747.073 【思九江舊居三首】李中
結茅曾在碧江隈，多病貧身養拙來。雨歇汀洲垂釣去，
月當門巷訪僧回。靜臨窗下開琴匣，悶向牀頭潑酒醅。
遊宦等閒千里隔，空餘魂夢到漁臺。
門前煙水似瀟湘，放曠優遊興味長。虛閣靜眠聽遠浪，
扁舟閒上泛殘陽。鶴翹碧蘚庭除冷，竹引清風枕簟涼。
犬吠疏籬明月上，鄰翁攜酒到茅堂。
無機終日狎沙鷗，得意高吟景且幽。檻底江流偏稱月，
檐前山朵最宜秋。遙村處處吹橫笛，曲岸家家系小舟。
別後再遊心未遂，設屏惟畫白蘋洲。
747.074 【贈東林白大師】李中
虎溪久駐靈蹤，禪外詩魔尚濃。卷宿吟銷永日，
移牀坐對千峯。蒼苔冷鎖幽徑，微風閒坐古松。
自說年來老病，出門漸覺疏慵。
747.075 【春曉】李中
殘燭猶存月尚明，幾家幃幌夢魂驚。
星河漸沒行人動，歷歷林梢百舌聲。
747.076 【聽鄭羽人彈琴】李中
仙鄉景已清，仙子啓琴聲。秋月空山寂，淳風一夜生。
莎間蟲罷響，松頂鶴初驚。因感浮華世，誰憐太古情。
747.077 【秋夕書事寄友人】李中
信斷關河遠，相思秋夜深。砌蛩聲咽咽，檐月影沈沈。
未遂青雲志，那堪素髮侵。吟餘成不寐，徹曙四鄰砧。
747.078 【秋日途中】李中
竹林已蕭索，客思正如讎。舊業吳江外，新蟬楚驛頭。
遙天疏雨過，列岫亂雲收。今夕誰家宿，孤吟月色秋。
747.079 【秋夜吟寄左偃】李中
與君詩興素來狂，況入清秋夜景長。溪閣共誰看好月，
莎階應獨聽寒螿。卷中新句誠堪喜，身外浮名不足忙。
會約垂名繼前哲，任他玄發盡如霜。
747.080 【竹】李中
森森移得自山莊，植向空庭野興長。便有好風來枕簟，
更無閒夢到瀟湘。蔭來砌蘚經疏雨，引下溪禽帶夕陽。
閒約羽人同賞處，安排棋局就清涼。
747.081 【懷廬嶽舊遊寄劉鈞因感鑑上人】李中
昔年廬嶽閒遊日，乘興因尋物外僧。寄宿愛聽松葉雨，
論詩惟對竹窗燈。各拘片祿尋分別，高謝浮名竟未能。
一念支公安可見，影堂何處暮雲凝。
747.082 【依韻酬智謙上人見寄】李中
性拙才非逸，同心友亦稀。風昏秋病眼，霜溼夜吟衣。
鶯谷期猶負，蘭陔養不違。吾師惠佳句，勝得楚金歸。
747.083 【落花】李中
年年三月暮，無計惜殘紅。酷恨西園雨，生憎南陌風。
片隨流水遠，色逐斷霞空。悵望叢林下，悠悠飲興窮。
747.084 【題柳】李中
折向離亭畔，春光滿手生。羣花豈無豔，柔質自多情。
夾岸籠溪月，兼風撼野鶯。隋堤三月暮，飛絮想縱橫。
747.085 【贈謙明上人】李中
雖寄上都眠竹寺，逸情終憶白雲端。閒登鍾阜林泉晚，
夢去沃洲風雨寒。新試茶經煎有興，舊嬰詩病舍終難。
常聞秋夕多無寐，月在高臺獨憑欄。
747.086 【書蔡隱士壁】李中
病後霜髭出，衡門寂寞中。蠹侵書帙損，塵覆酒樽空。
池暗菰蒲雨，徑香蘭蕙風。幽閒已得趣，不見卜窮通。
747.087 【贈鍾尊師遊茅山】李中
筇杖擔琴背俗塵，路尋茅嶺有誰羣。仙翁物外應相遇，
靈藥壺中必許分。香入肌膚花洞酒，冷侵魂夢石牀雲。
伊予亦有朝修志，異日遨遊願見君。
747.088 【訪徐長史留題水閣】李中
君家池閣靜，一到且淹留。坐聽蒹葭雨，如看島嶼秋。
杯盤深有興，吟笑迥忘憂。更愛幽奇處，雙雙下野鷗。
747.089 【夕陽】李中
影未沈山水面紅，遙天雨過促徵鴻。
魂銷舉子不回首，閒照槐花驛路中。
747.090 【鸂鶒】李中
流品是鴛鴦，翻飛雲水鄉。風高離極浦，煙暝下方塘。
比鷺行藏別，穿荷羽翼香。雙雙浴輕浪，誰見在瀟湘。
747.091 【所思】李中
離思春來切，誰能慰寂寥。花飛寒食過，雲重楚山遙。
耿耿夢徒往，悠悠鬢易凋。那堪對明月，獨立水邊橋。
