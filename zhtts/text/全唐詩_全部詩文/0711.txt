第698卷 韦庄
698.01 【不出院楚公（自三衢至江西作）】韦庄
一自禅关闭，心猿日渐驯。不知城郭路，稀识市朝人。
履带阶前雪，衣无寺外尘。却嫌山翠好，诗客往来频。
698.02 【江边吟】韦庄
江边烽燧几时休，江上行人雪满头。谁信乱离花不见，
只应惆怅水东流。陶潜政事千杯酒，张翰生涯一叶舟。
若有片帆归去好，可堪重倚仲宣楼。
698.03 【江南送李明府入关】韦庄
雨花烟柳傍江村，流落天涯酒一樽。分首不辞多下泪，
回头唯恐更消魂。我为孟馆三千客，君继宁王五代孙。
正是中兴磐石重，莫将憔悴入都门。
698.04 【送福州王先辈南归】韦庄
豫章城下偶相逢，自说今方遇至公。八韵赋吟梁苑雪，
六铢衣惹杏园风。名标玉籍仙坛上，家寄闽山画障中。
明日一杯何处别，绿杨烟岸雨濛濛。
698.05 【夜雪泛舟游南溪】韦庄
大江西面小溪斜，入竹穿松似若耶。两岸严风吹玉树，
一滩明月晒银砂。因寻野渡逢渔舍，更泊前湾上酒家。
去去不知归路远，棹声烟里独呕哑。
698.06 【江行西望】韦庄
西望长安白日遥，半年无事驻兰桡。
欲将张翰秋江雨，画作屏风寄鲍昭。
698.07 【铜仪】韦庄
铜仪一夜变葭灰，暖律还吹岭上梅。已喜汉官今再睹，
更惊尧历又重开。窗中远岫青如黛，门外长江绿似苔。
谁念闭关张仲蔚，满庭春雨长蒿莱。
698.08 【含香】韦庄
含香高步已难陪，鹤到清霄势未回。遇物旋添芳草句，
逢春宁滞碧云才。微红几处花心吐，嫩绿谁家柳眼开。
却去金銮为近侍，便辞鸥鸟不归来。
698.09 【春云】韦庄
春云春水两溶溶，倚郭楼台晚翠浓。山好只因人化石，
地灵曾有剑为龙。官辞凤阙频经岁，家住峨嵋第几峰。
王粲不知多少恨，夕阳吟断一声钟。
698.010 【云散】韦庄
云散天边落照和，关关春树鸟声多。刘伶避世唯沈醉，
甯戚伤时亦浩歌。已恨岁华添皎镜，更悲人事逐颓波。
青云自有鹓鸿待，莫说他山好薜萝。
698.011 【袁州作】韦庄
家家生计只琴书，一郡清风似鲁儒。山色东南连紫府，
水声西北属洪都。烟霞尽入新诗卷，郭邑闲开古画图。
正是江村春酒熟，更闻春鸟劝提壶。
698.012 【题袁州谢秀才所居】韦庄
主人年少已能诗，更有松轩挂夕晖。芳草似袍连径合，
白云如鸟傍檐飞。但将竹叶消春恨，莫遣杨花上客衣。
若有前山好烟雨，与君吟到暝钟归。
698.013 【谒巫山庙】韦庄
乱猿啼处访高唐，路入烟霞草木香。山色未能忘宋玉，
水声犹似哭襄王。朝朝暮暮阳台下，为雨为云楚国亡。
惆怅庙前无限柳，春来空斗画眉长。
698.014 【鹧鸪】韦庄
南禽无侣似相依，锦翅双双傍马飞。孤竹庙前啼暮雨，
汨罗祠畔吊残晖。秦人只解歌为曲，越女空能画作衣。
懊恼泽家非有恨，年年长忆凤城归。
698.015 【宿蓬船】韦庄
夜来江雨宿蓬船，卧听淋铃不忍眠。
却忆紫微情调逸，阻风中酒过年年。
698.016 【送李秀才归荆溪】韦庄
八月中秋月正圆，送君吟上木兰船。人言格调胜玄度，
我爱篇章敌浪仙。晚渡去时冲细雨，夜滩何处宿寒烟。
楚王宫去阳台近，莫倚风流滞少年。
698.017 【洪州送西明寺省上人游福建】韦庄
记得初骑竹马年，送师来往御沟边。荆榛已失当时路，
槐柳全无旧日烟。远自嵇山游楚泽，又从庐岳去闽川。
新春阙下应相见，红杏花中觅酒仙。
698.018 【建昌渡暝吟】韦庄
月照临官渡，乡情独浩然。鸟栖彭蠡树，月上建昌船。
市散渔翁醉，楼深贾客眠。隔江何处笛，吹断绿杨烟。
698.019 【岁除对王秀才作】韦庄
我惜今宵促，君愁玉漏频。岂知新岁酒，犹作异乡身。
雪向寅前冻，花从子后春。到明追此会，俱是隔年人。
698.020 【酒渴爱江清】韦庄
酒渴何方疗，江波一掬清。泻瓯如练色，漱齿作泉声。
味带他山雪，光含白露精。只应千古后，长称伯伦情。
698.021 【和李秀才郊墅早春吟兴十韵】韦庄
暖律变寒光，东君景渐长。我悲游海峤，君说住柴桑。
雪色随高岳，冰声陷古塘。草根微吐翠，梅朵半含霜。
酒市多逋客，渔家足夜航。匡庐云傍屋，彭蠡浪冲床。
绿摆杨枝嫩，红挑菜甲香。凤凰城已尽，鹦鹉赋应狂。
伫见龙辞沼，宁忧雁失行。不应双剑气，长在斗牛傍。
698.022 【泛鄱阳湖】韦庄
四顾无边鸟不飞，大波惊隔楚山微。纷纷雨外灵均过，
瑟瑟云中帝子归。迸鲤似棱投远浪，小舟如叶傍斜晖。
鸱夷去后何人到，爱者虽多见者稀。
698.023 【黄藤山下闻猿】韦庄
黄藤山下驻归程，一夜号猿吊旅情。入耳便能生百恨，
断肠何必待三声。穿云宿处人难见，望月啼时兔正明。
好笑五陵年少客，壮心无事也沾缨。
698.024 【章江作】韦庄
杜陵归客正裴回，玉笛谁家叫落梅。之子棹从天外去，
故人书自日边来。杨花慢惹霏霏雨，竹叶闲倾满满杯。
欲问维扬旧风月，一江红树乱猿哀。
698.025 【南游富阳江中作】韦庄
南去又南去，此行非自期。一帆云作伴，千里月相随。
浪迹花应笑，衰容镜每知。乡园不可问，禾黍正离离。
698.026 【饶州馀干县琵琶洲有故韩宾客宣城裴尚书修行…因以和吟】韦庄
琵琶洲近斗牛星，鸾凤曾于此放情。已觉地灵因昴降，
更闻川媚有珠生。一滩红树留佳气，万古清弦续政声。
戟户尽移天上去，里人空说旧簪缨。
698.027 【九江逢卢员外】韦庄
前年风月宿琴堂，大媚仙山近帝乡。别后几沾新雨露，
乱来犹记旧篇章。陶潜岂是铜符吏，田凤终为锦帐郎。
莫怪相逢倍惆怅，九江烟月似潇湘。
698.028 【南昌晚眺】韦庄
南昌城郭枕江烟，章水悠悠浪拍天。芳草绿遮仙尉宅，
落霞红衬贾人船。霏霏阁上千山雨，嘒嘒云中万树蝉。
怪得地多章句客，庾家楼在斗牛边。
698.029 【衢州江上别李秀才】韦庄
千山红树万山云，把酒相看日又曛。
一曲离歌两行泪，更知何地再逢君。
698.030 【湘中作】韦庄
千重烟树万重波，因便何妨吊汨罗。楚地不知秦地乱，
南人空怪北人多。臣心未肯教迁鼎，天道还应欲止戈。
否去泰来终可待，夜寒休唱饭牛歌。
698.031 【桐庐县作】韦庄
钱塘江尽到桐庐，水碧山青画不如。白羽鸟飞严子濑，
绿蓑人钓季鹰鱼。潭心倒影时开合，谷口闲云自卷舒。
此境只应词客爱，投文空吊木玄虚。
698.032 【东阳赠别】韦庄
绣袍公子出旌旗，送我摇鞭入翠微。大抵行人难诉酒，
就中辞客易沾衣。去时此地题桥去，归日何年佩印归。
无限别情言不得，回看溪柳恨依依。
698.033 【寄湖州舍弟】韦庄
半年江上怆离襟，把得新诗喜又吟。多病似逢秦氏药，
久贫如得顾家金。云烟但有穿杨志，尘土多无作吏心。
何况别来词转丽，不愁明代少知音。
698.034 【信州西三十里山名仙人城下有月岩山其状秀拔…赋是诗】韦庄
驱车过闽越，路出饶阳西。仙山翠如画，簇簇生虹蜺。
群峰若侍从，众阜如婴提。岩峦互吞吐，岭岫相追携。
中有月轮满，皎洁如圆珪。玉皇恣游览，到此神应迷。
常娥曳霞帔，引我同攀跻。腾腾上天半，玉镜悬飞梯。
瑶池何悄悄，鸾鹤烟中栖。回头望尘世，露下寒凄凄。
698.035 【婺州水馆重阳日作】韦庄
异国逢佳节，凭高独若吟。一杯今日醉，万里故园心。
水馆红兰合，山城紫菊深。白衣虽不至，鸥鸟自相寻。
698.036 【避地越中作】韦庄
避世移家远，天涯岁已周。岂知今夜月，还是去年愁。
露果珠沈水，风萤烛上楼。伤心潘骑省，华发不禁秋。
698.037 【抚州江口雨中作】韦庄
江上闲冲细雨行，满衣风洒绿荷声。
金骝掉尾横鞭望，犹指庐陵半日程。
698.038 【信州溪岸夜吟作】韦庄
夜倚临溪店，怀乡独苦吟。月当山顶出，星倚水湄沈。
雾气渔灯冷，钟声谷寺深。一城人悄悄，琪树宿仙禽。
698.039 【访浔阳友人不遇】韦庄
不见安期悔上楼，寂寥人对鹭鸶愁。
芦花雨急江烟暝，何处潺潺独棹舟。
698.040 【东林寺再遇僧益大德】韦庄
见师初事懿皇朝，三殿归来白马骄。上讲每教倾国听，
承恩偏得内官饶。当时可爱人如画，今日相逢鬓已凋。
若向君门逢旧友，为传音信到云霄。
698.041 【西塞山下作】韦庄
西塞山前水似蓝，乱云如絮满澄潭。孤峰渐映湓城北，
片月斜生梦泽南。爨动晓烟烹紫蕨，露和香蒂摘黄柑。
他年却棹扁舟去，终傍芦花结一庵。
698.042 【齐安郡】韦庄
弥棹齐安郡，孤城百战残。傍村林有虎，带郭县无官。
暮角梅花怨，清江桂影寒。黍离缘底事，撩我起长叹。
698.043 【夏口行寄婺州诸弟】韦庄
回头烟树各天涯，婺女星边远寄家。尽眼楚波连梦泽，
满衣春雪落江花。双双得伴争如雁，一一归巢却羡鸦。
谁道我随张博望，悠悠空外泛仙槎。
698.044 【南省伴直（甲寅年自江南到京后作）】韦庄
文昌二十四仙曹，尽倚红檐种露桃。一洞烟霞人迹少，
六行槐柳鸟声高。星分夜彩寒侵帐，兰惹春香绿映袍。
何事爱留诗客宿，满庭风雨竹萧骚。
698.045 【鄠杜旧居二首】韦庄
却到山阳事事非，谷云谿鸟尚相依。阮咸贫去田园尽，
向秀归来父老稀。秋雨几家红稻熟，野塘何处锦鳞肥。
年年为献东堂策，长是芦花别钓矶。
一径寻村渡碧溪，稻花香泽水千畦。云中寺远磬难识，
竹里巢深鸟易迷。紫菊乱开连井合，红榴初绽拂檐低。
归来满把如渑酒，何用伤时叹凤兮。
698.046 【寄江南诸弟】韦庄
万里逢归雁，乡书忍泪封。吾身不自保，尔道各何从。
性拙唯多蹇，家贫半为慵。只思溪影上，卧看玉华峰。
698.047 【投寄旧知】韦庄
却将憔悴入都门，自喜青霄足故人。万里有家留百越，
十年无路到三秦。摧残不是当时貌，流落空馀旧日贫。
多谢青云好知己，莫教归去重沾巾。
698.048 【癸丑年下第献新先辈】韦庄
五更残月省墙边，绛旆蜺旌卓晓烟。千炬火中莺出谷，
一声钟后鹤冲天。皆乘骏马先归去，独被羸童笑晚眠。
对酒暂时情豁尔，见花依旧涕潸然。未酬阚泽佣书债，
犹欠君平卖卜钱。何事欲休休不得，来年公道似今年。
698.049 【题汧阳县马跑泉李学士别业】韦庄
水满寒塘菊满篱，篱边无限彩禽飞。西园夜雨红樱熟，
南亩清风白稻肥。草色自留闲客住，泉声如待主人归。
九霄岐路忙于火，肯恋斜阳守钓矶。
698.050 【绛州过夏留献郑尚书】韦庄
朝朝沈醉引金船，不觉西风满树蝉。光景暗消银烛下，
梦魂长寄玉轮边。因循每被时流诮，奋发须由国士怜。
明月客肠何处断，绿槐风里独扬鞭。
698.051 【绥州作】韦庄
雕阴无树水难流，雉堞连云古帝州。带雨晚驼鸣远戍，
望乡孤客倚高楼。明妃去日花应笑，蔡琰归时鬓已秋。
一曲单于暮烽起，扶苏城上月如钩。
