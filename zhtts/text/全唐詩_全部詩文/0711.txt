第698卷 韋莊
698.01 【不出院楚公（自三衢至江西作）】韋莊
一自禪關閉，心猿日漸馴。不知城郭路，稀識市朝人。
履帶階前雪，衣無寺外塵。卻嫌山翠好，詩客往來頻。
698.02 【江邊吟】韋莊
江邊烽燧幾時休，江上行人雪滿頭。誰信亂離花不見，
只應惆悵水東流。陶潛政事千杯酒，張翰生涯一葉舟。
若有片帆歸去好，可堪重倚仲宣樓。
698.03 【江南送李明府入關】韋莊
雨花煙柳傍江村，流落天涯酒一樽。分首不辭多下淚，
回頭唯恐更消魂。我爲孟館三千客，君繼寧王五代孫。
正是中興磐石重，莫將憔悴入都門。
698.04 【送福州王先輩南歸】韋莊
豫章城下偶相逢，自說今方遇至公。八韻賦吟梁苑雪，
六銖衣惹杏園風。名標玉籍仙壇上，家寄閩山畫障中。
明日一杯何處別，綠楊煙岸雨濛濛。
698.05 【夜雪泛舟遊南溪】韋莊
大江西面小溪斜，入竹穿松似若耶。兩岸嚴風吹玉樹，
一灘明月曬銀砂。因尋野渡逢漁舍，更泊前灣上酒家。
去去不知歸路遠，棹聲煙裏獨嘔啞。
698.06 【江行西望】韋莊
西望長安白日遙，半年無事駐蘭橈。
欲將張翰秋江雨，畫作屏風寄鮑昭。
698.07 【銅儀】韋莊
銅儀一夜變葭灰，暖律還吹嶺上梅。已喜漢官今再睹，
更驚堯歷又重開。窗中遠岫青如黛，門外長江綠似苔。
誰念閉關張仲蔚，滿庭春雨長蒿萊。
698.08 【含香】韋莊
含香高步已難陪，鶴到清霄勢未回。遇物旋添芳草句，
逢春寧滯碧雲才。微紅幾處花心吐，嫩綠誰家柳眼開。
卻去金鑾爲近侍，便辭鷗鳥不歸來。
698.09 【春雲】韋莊
春雲春水兩溶溶，倚郭樓臺晚翠濃。山好只因人化石，
地靈曾有劍爲龍。官辭鳳闕頻經歲，家住峨嵋第幾峯。
王粲不知多少恨，夕陽吟斷一聲鍾。
698.010 【雲散】韋莊
雲散天邊落照和，關關春樹鳥聲多。劉伶避世唯沈醉，
甯戚傷時亦浩歌。已恨歲華添皎鏡，更悲人事逐頹波。
青雲自有鵷鴻待，莫說他山好薜蘿。
698.011 【袁州作】韋莊
家家生計只琴書，一郡清風似魯儒。山色東南連紫府，
水聲西北屬洪都。煙霞盡入新詩卷，郭邑閒開古畫圖。
正是江村春酒熟，更聞春鳥勸提壺。
698.012 【題袁州謝秀才所居】韋莊
主人年少已能詩，更有松軒掛夕暉。芳草似袍連徑合，
白雲如鳥傍檐飛。但將竹葉消春恨，莫遣楊花上客衣。
若有前山好煙雨，與君吟到暝鍾歸。
698.013 【謁巫山廟】韋莊
亂猿啼處訪高唐，路入煙霞草木香。山色未能忘宋玉，
水聲猶似哭襄王。朝朝暮暮陽臺下，爲雨爲雲楚國亡。
惆悵廟前無限柳，春來空鬥畫眉長。
698.014 【鷓鴣】韋莊
南禽無侶似相依，錦翅雙雙傍馬飛。孤竹廟前啼暮雨，
汨羅祠畔吊殘暉。秦人只解歌爲曲，越女空能畫作衣。
懊惱澤家非有恨，年年長憶鳳城歸。
698.015 【宿蓬船】韋莊
夜來江雨宿蓬船，臥聽淋鈴不忍眠。
卻憶紫微情調逸，阻風中酒過年年。
698.016 【送李秀才歸荊溪】韋莊
八月中秋月正圓，送君吟上木蘭船。人言格調勝玄度，
我愛篇章敵浪仙。晚渡去時衝細雨，夜灘何處宿寒煙。
楚王宮去陽臺近，莫倚風流滯少年。
698.017 【洪州送西明寺省上人遊福建】韋莊
記得初騎竹馬年，送師來往御溝邊。荊榛已失當時路，
槐柳全無舊日煙。遠自嵇山遊楚澤，又從廬嶽去閩川。
新春闕下應相見，紅杏花中覓酒仙。
698.018 【建昌渡暝吟】韋莊
月照臨官渡，鄉情獨浩然。鳥棲彭蠡樹，月上建昌船。
市散漁翁醉，樓深賈客眠。隔江何處笛，吹斷綠楊煙。
698.019 【歲除對王秀才作】韋莊
我惜今宵促，君愁玉漏頻。豈知新歲酒，猶作異鄉身。
雪向寅前凍，花從子後春。到明追此會，俱是隔年人。
698.020 【酒渴愛江清】韋莊
酒渴何方療，江波一掬清。瀉甌如練色，漱齒作泉聲。
味帶他山雪，光含白露精。只應千古後，長稱伯倫情。
698.021 【和李秀才郊墅早春吟興十韻】韋莊
暖律變寒光，東君景漸長。我悲遊海嶠，君說住柴桑。
雪色隨高嶽，冰聲陷古塘。草根微吐翠，梅朵半含霜。
酒市多逋客，漁家足夜航。匡廬雲傍屋，彭蠡浪衝牀。
綠擺楊枝嫩，紅挑菜甲香。鳳凰城已盡，鸚鵡賦應狂。
佇見龍辭沼，寧憂雁失行。不應雙劍氣，長在鬥牛傍。
698.022 【泛鄱陽湖】韋莊
四顧無邊鳥不飛，大波驚隔楚山微。紛紛雨外靈均過，
瑟瑟雲中帝子歸。迸鯉似棱投遠浪，小舟如葉傍斜暉。
鴟夷去後何人到，愛者雖多見者稀。
698.023 【黃藤山下聞猿】韋莊
黃藤山下駐歸程，一夜號猿吊旅情。入耳便能生百恨，
斷腸何必待三聲。穿雲宿處人難見，望月啼時兔正明。
好笑五陵年少客，壯心無事也沾纓。
698.024 【章江作】韋莊
杜陵歸客正裴回，玉笛誰家叫落梅。之子棹從天外去，
故人書自日邊來。楊花慢惹霏霏雨，竹葉閒傾滿滿杯。
欲問維揚舊風月，一江紅樹亂猿哀。
698.025 【南遊富陽江中作】韋莊
南去又南去，此行非自期。一帆雲作伴，千里月相隨。
浪跡花應笑，衰容鏡每知。鄉園不可問，禾黍正離離。
698.026 【饒州餘幹縣琵琶洲有故韓賓客宣城裴尚書修行…因以和吟】韋莊
琵琶洲近鬥牛星，鸞鳳曾於此放情。已覺地靈因昴降，
更聞川媚有珠生。一灘紅樹留佳氣，萬古清弦續政聲。
戟戶盡移天上去，里人空說舊簪纓。
698.027 【九江逢盧員外】韋莊
前年風月宿琴堂，大媚仙山近帝鄉。別後幾沾新雨露，
亂來猶記舊篇章。陶潛豈是銅符吏，田鳳終爲錦帳郎。
莫怪相逢倍惆悵，九江煙月似瀟湘。
698.028 【南昌晚眺】韋莊
南昌城郭枕江煙，章水悠悠浪拍天。芳草綠遮仙尉宅，
落霞紅襯賈人船。霏霏閣上千山雨，嘒嘒雲中萬樹蟬。
怪得地多章句客，庾家樓在鬥牛邊。
698.029 【衢州江上別李秀才】韋莊
千山紅樹萬山雲，把酒相看日又曛。
一曲離歌兩行淚，更知何地再逢君。
698.030 【湘中作】韋莊
千重煙樹萬重波，因便何妨吊汨羅。楚地不知秦地亂，
南人空怪北人多。臣心未肯教遷鼎，天道還應欲止戈。
否去泰來終可待，夜寒休唱飯牛歌。
698.031 【桐廬縣作】韋莊
錢塘江盡到桐廬，水碧山青畫不如。白羽鳥飛嚴子瀨，
綠蓑人釣季鷹魚。潭心倒影時開合，谷口閒雲自卷舒。
此境只應詞客愛，投文空吊木玄虛。
698.032 【東陽贈別】韋莊
繡袍公子出旌旗，送我搖鞭入翠微。大抵行人難訴酒，
就中辭客易沾衣。去時此地題橋去，歸日何年佩印歸。
無限別情言不得，回看溪柳恨依依。
698.033 【寄湖州舍弟】韋莊
半年江上愴離襟，把得新詩喜又吟。多病似逢秦氏藥，
久貧如得顧家金。雲煙但有穿楊志，塵土多無作吏心。
何況別來詞轉麗，不愁明代少知音。
698.034 【信州西三十里山名仙人城下有月岩山其狀秀拔…賦是詩】韋莊
驅車過閩越，路出饒陽西。仙山翠如畫，簇簇生虹蜺。
羣峯若侍從，衆阜如嬰提。巖巒互吞吐，嶺岫相追攜。
中有月輪滿，皎潔如圓珪。玉皇恣遊覽，到此神應迷。
常娥曳霞帔，引我同攀躋。騰騰上天半，玉鏡懸飛梯。
瑤池何悄悄，鸞鶴煙中棲。回頭望塵世，露下寒悽悽。
698.035 【婺州水館重陽日作】韋莊
異國逢佳節，憑高獨若吟。一杯今日醉，萬里故園心。
水館紅蘭合，山城紫菊深。白衣雖不至，鷗鳥自相尋。
698.036 【避地越中作】韋莊
避世移家遠，天涯歲已周。豈知今夜月，還是去年愁。
露果珠瀋水，風螢燭上樓。傷心潘騎省，華髮不禁秋。
698.037 【撫州江口雨中作】韋莊
江上閒衝細雨行，滿衣風灑綠荷聲。
金騮掉尾橫鞭望，猶指廬陵半日程。
698.038 【信州溪岸夜吟作】韋莊
夜倚臨溪店，懷鄉獨苦吟。月當山頂出，星倚水湄沈。
霧氣漁燈冷，鐘聲谷寺深。一城人悄悄，琪樹宿仙禽。
698.039 【訪潯陽友人不遇】韋莊
不見安期悔上樓，寂寥人對鷺鷥愁。
蘆花雨急江煙暝，何處潺潺獨棹舟。
698.040 【東林寺再遇僧益大德】韋莊
見師初事懿皇朝，三殿歸來白馬驕。上講每教傾國聽，
承恩偏得內官饒。當時可愛人如畫，今日相逢鬢已凋。
若向君門逢舊友，爲傳音信到雲霄。
698.041 【西塞山下作】韋莊
西塞山前水似藍，亂雲如絮滿澄潭。孤峯漸映湓城北，
片月斜生夢澤南。爨動曉煙烹紫蕨，露和香蒂摘黃柑。
他年卻棹扁舟去，終傍蘆花結一庵。
698.042 【齊安郡】韋莊
彌棹齊安郡，孤城百戰殘。傍村林有虎，帶郭縣無官。
暮角梅花怨，清江桂影寒。黍離緣底事，撩我起長嘆。
698.043 【夏口行寄婺州諸弟】韋莊
回頭煙樹各天涯，婺女星邊遠寄家。盡眼楚波連夢澤，
滿衣春雪落江花。雙雙得伴爭如雁，一一歸巢卻羨鴉。
誰道我隨張博望，悠悠空外泛仙槎。
698.044 【南省伴直（甲寅年自江南到京後作）】韋莊
文昌二十四仙曹，盡倚紅檐種露桃。一洞煙霞人跡少，
六行槐柳鳥聲高。星分夜彩寒侵帳，蘭惹春香綠映袍。
何事愛留詩客宿，滿庭風雨竹蕭騷。
698.045 【鄠杜舊居二首】韋莊
卻到山陽事事非，谷雲谿鳥尚相依。阮咸貧去田園盡，
向秀歸來父老稀。秋雨幾家紅稻熟，野塘何處錦鱗肥。
年年爲獻東堂策，長是蘆花別釣磯。
一徑尋村渡碧溪，稻花香澤水千畦。雲中寺遠磬難識，
竹裏巢深鳥易迷。紫菊亂開連井合，紅榴初綻拂檐低。
歸來滿把如澠酒，何用傷時嘆鳳兮。
698.046 【寄江南諸弟】韋莊
萬里逢歸雁，鄉書忍淚封。吾身不自保，爾道各何從。
性拙唯多蹇，家貧半爲慵。只思溪影上，臥看玉華峯。
698.047 【投寄舊知】韋莊
卻將憔悴入都門，自喜青霄足故人。萬里有家留百越，
十年無路到三秦。摧殘不是當時貌，流落空餘舊日貧。
多謝青雲好知己，莫教歸去重沾巾。
698.048 【癸丑年下第獻新先輩】韋莊
五更殘月省牆邊，絳旆蜺旌卓曉煙。千炬火中鶯出谷，
一聲鍾後鶴沖天。皆乘駿馬先歸去，獨被羸童笑晚眠。
對酒暫時情豁爾，見花依舊涕潸然。未酬闞澤傭書債，
猶欠君平賣卜錢。何事欲休休不得，來年公道似今年。
698.049 【題汧陽縣馬跑泉李學士別業】韋莊
水滿寒塘菊滿籬，籬邊無限彩禽飛。西園夜雨紅櫻熟，
南畝清風白稻肥。草色自留閒客住，泉聲如待主人歸。
九霄岐路忙於火，肯戀斜陽守釣磯。
698.050 【絳州過夏留獻鄭尚書】韋莊
朝朝沈醉引金船，不覺西風滿樹蟬。光景暗消銀燭下，
夢魂長寄玉輪邊。因循每被時流誚，奮發須由國士憐。
明月客腸何處斷，綠槐風裏獨揚鞭。
698.051 【綏州作】韋莊
雕陰無樹水難流，雉堞連雲古帝州。帶雨晚駝鳴遠戍，
望鄉孤客倚高樓。明妃去日花應笑，蔡琰歸時鬢已秋。
一曲單于暮烽起，扶蘇城上月如鉤。
