第127卷 王维
127.01 【奉和圣制庆玄元皇帝玉像之作应制】王维
明君梦帝先，宝命上齐天。秦后徒闻乐，周王耻卜年。
玉京移大像，金箓会群仙。承露调天供，临空敞御筵。
斗回迎寿酒，山近起炉烟。愿奉无为化，斋心学自然。
127.02 【奉和圣制与太子诸王三月三日龙池春禊应制】王维
故事修春禊，新宫展豫游。明君移凤辇，太子出龙楼。
赋掩陈王作，杯如洛水流。金人来捧剑，画鹢去回舟。
苑树浮宫阙，天池照冕旒。宸章在云表，垂象满皇州。
127.03 【奉和圣制上巳于望春亭观禊饮应制】王维
长乐青门外，宜春小苑东。楼开万井上，辇过百花中。
画鹢移仙妓，金貂列上公。清歌邀落日，妙舞向春风。
渭水明秦甸，黄山入汉宫。君王来祓禊，灞浐亦朝宗。
127.04 【奉和圣制暮春送朝集使归郡应制】王维
万国仰宗周，衣冠拜冕旒。玉乘迎大客，金节送诸侯。
祖席倾三省，褰帷向九州。杨花飞上路，槐色荫通沟。
来预钧天乐，归分汉主忧。宸章类河汉，垂象满中州。
127.05 【三月三日曲江侍宴应制】王维
万乘亲斋祭，千官喜豫游。奉迎从上苑，祓禊向中流。
草树连容卫，山河对冕旒。画旗摇浦溆，春服满汀洲。
仙籞龙媒下，神皋凤跸留。从今亿万岁，天宝纪春秋。
127.06 【奉和圣制重阳节宰臣及群官上寿应制】王维
四海方无事，三秋大有年。百生无此日，万寿愿齐天。
芍药和金鼎，茱萸插玳筵。玉堂开右个，天乐动宫悬。
御柳疏秋景，城鸦拂曙烟。无穷菊花节，长奉柏梁篇。
127.07 【三月三日勤政楼侍宴应制】王维
彩仗连宵合，琼楼拂曙通。年光三月里，宫殿百花中。
不数秦王日，谁将洛水同。酒筵嫌落絮，舞袖怯春风。
天保无为德，人欢不战功。仍临九衢宴，更达四门聪。
127.08 【奉和圣制十五夜然灯继以酺宴应制】王维
上路笙歌满，春城漏刻长。游人多昼日，明月让灯光。
鱼钥通翔凤，龙舆出建章。九衢陈广乐，百福透名香。
仙伎来金殿，都人绕玉堂。定应偷妙舞，从此学新妆。
奉引迎三事，司仪列万方。愿将天地寿，同以献君王。
127.09 【奉和圣制幸玉真公主山庄因题石壁十韵之作应制】王维
碧落风烟外，瑶台道路赊。如何连帝苑，别自有仙家。
此地回鸾驾，缘谿转翠华。洞中开日月，窗里发云霞。
庭养冲天鹤，溪流上汉查。种田生白玉，泥灶化丹砂。
谷静泉逾响，山深日易斜。御羹和石髓，香饭进胡麻。
大道今无外，长生讵有涯。还瞻九霄上，来往五云车。
127.010 【春日直门下省早朝（时为右补阙）】王维
骑省直明光，鸡鸣谒建章。遥闻侍中珮，闇识令君香。
玉漏随铜史，天书拜夕郎。旌旗映阊阖，歌吹满昭阳。
官舍梅初紫，宫门柳欲黄。愿将迟日意，同与圣恩长。
127.011 【和仆射晋公扈从温汤（时为右补阙）】王维
天子幸新丰，旌旗渭水东。寒山天仗外，温谷幔城中。
奠玉群仙座，焚香太乙宫。出游逢牧马，罢猎见非熊。
上宰无为化，明时太古同。灵芝三秀紫，陈粟万箱红。
王礼尊儒教，天兵小战功。谋犹归哲匠，词赋属文宗。
司谏方无阙，陈诗且未工。长吟吉甫颂，朝夕仰清风。
127.012 【和宋中丞夏日游福贤观天长寺寺即陈左相宅所施之作】王维
已相殷王国，空馀尚父谿。钓矶开月殿，筑道出云梯。
积水浮香象，深山鸣白鸡。虚空陈伎乐，衣服制虹霓。
墨点三千界，丹飞六一泥。桃源勿遽返，再访恐君迷。
127.013 【和陈监四郎秋雨中思从弟据】王维
袅袅秋风动，凄凄烟雨繁。声连鳷鹊观，色暗凤凰原。
细柳疏高阁，轻槐落洞门。九衢行欲断，万井寂无喧。
忽有愁霖唱，更陈多露言。平原思令弟，康乐谢贤昆。
逸兴方三接，衰颜强七奔。相如今老病，归守茂陵园。
127.014 【上张令公】王维
珥笔趋丹陛，垂珰上玉除。步檐青琐闼，方幰画轮车。
市阅千金字，朝闻五色书。致君光帝典，荐士满公车。
伏奏回金驾，横经重石渠。从兹罢角牴，且复幸储胥。
天统知尧后，王章笑鲁初。匈奴遥俯伏，汉相俨簪裾。
贾生非不遇，汲黯自堪疏。学易思求我，言诗或起予。
当从大夫后，何惜隶人馀。
127.015 【赠焦道士】王维
海上游三岛，淮南预八公。坐知千里外，跳向一壶中。
缩地朝珠阙，行天使玉童。饮人聊割酒，送客乍分风。
天老能行气，吾师不养空。谢君徒雀跃，无可问鸿濛。
127.016 【赠东岳焦炼师】王维
先生千岁馀，五岳遍曾居。遥识齐侯鼎，新过王母庐。
不能师孔墨，何事问长沮。玉管时来凤，铜盘即钓鱼。
竦身空里语，明目夜中书。自有还丹术，时论太素初。
频蒙露版诏，时降软轮车。山静泉逾响，松高枝转疏。
支颐问樵客，世上复何如。
127.017 【送秘书晁监还日本国】王维
积水不可极，安知沧海东。九州何处远，万里若乘空。
向国唯看日，归帆但信风。鳌身映天黑，鱼眼射波红。
乡树扶桑外，主人孤岛中。别离方异域，音信若为通。
127.018 【送祢郎中】王维
东郊春草色，驱马去悠悠。况复乡山外，猿啼湘水流。
岛夷传露版，江馆候鸣驺。卉服为诸吏，珠官拜本州。
孤莺吟远墅，野杏发山邮。早晚方归奏，南中才忌秋。
127.019 【送李太守赴上洛】王维
商山包楚邓，积翠蔼沉沉。驿路飞泉洒，关门落照深。
野花开古戍，行客响空林。板屋春多雨，山城昼欲阴。
丹泉通虢略，白羽抵荆岑。若见西山爽，应知黄绮心。
127.020 【送熊九赴任安阳】王维
魏国应刘后，寂寥文雅空。漳河如旧日，之子继清风。
阡陌铜台下，闾阎金虎中。送车盈灞上，轻骑出关东。
相去千馀里，西园明月同。
127.021 【山中示弟】王维
山林吾丧我，冠带尔成人。莫学嵇康懒，且安原宪贫。
山阴多北户，泉水在东邻。缘合妄相有，性空无所亲。
安知广成子，不是老夫身。
127.022 【青龙寺昙璧上人兄院集】王维
高处敞招提，虚空讵有倪。坐看南陌骑，下听秦城鸡。
眇眇孤烟起，芊芊远树齐。青山万井外，落日五陵西。
眼界今无染，心空安可迷。
127.023 【济州过赵叟家宴】王维
虽与人境接，闭门成隐居。道言庄叟事，儒行鲁人馀。
深巷斜晖静，闲门高柳疏。荷锄修药圃，散帙曝农书。
上客摇芳翰，中厨馈野蔬。夫君第高饮，景晏出林闾。
127.024 【春过贺遂员外药园】王维
前年槿篱故，新作药栏成。香草为君子，名花是长卿。
水穿盘石透，藤系古松生。画畏开厨走，来蒙倒屣迎。
蔗浆菰米饭，蒟酱露葵羹。颇识灌园意，於陵不自轻。
127.025 【过卢四员外宅看饭僧共题七韵】王维
三贤异七贤，青眼慕青莲。乞饭从香积，裁衣学水田。
上人飞锡杖，檀越施金钱。趺坐檐前日，焚香竹下烟。
寒空法云地，秋色净居天。身逐因缘法，心过次第禅。
不须愁日暮，自有一灯然。
127.026 【河南严尹弟见宿弊庐访别人赋十韵】王维
上客能论道，吾生学养蒙。贫交世情外，才子古人中。
冠上方簪豸，车边已画熊。拂衣迎五马，垂手凭双童。
花醥和松屑，茶香透竹丛。薄霜澄夜月，残雪带春风。
古壁苍苔黑，寒山远烧红。眼看东候别，心事北川同。
为学轻先辈，何能访老翁。欲知今日后，不乐为车公。
127.027 【投道一师兰若宿】王维
一公栖太白，高顶出风烟。梵流诸壑遍，花雨一峰偏。
迹为无心隐，名因立教传。鸟来远语法，客去更安禅。
昼涉松路尽，暮投兰若边。洞房隐深竹，清夜闻遥泉。
向是云霞里，今成枕席前。岂唯暂留宿，服事将穷年。
127.028 【游化感寺】王维
翡翠香烟合，琉璃宝地平。龙宫连栋宇，虎穴傍檐楹。
谷静唯松响，山深无鸟声。琼峰当户拆，金涧透林明。
郢路云端迥，秦川雨外晴。雁王衔果献，鹿女踏花行。
抖擞辞贫里，归依宿化城。绕篱生野蕨，空馆发山樱。
香饭青菰米，嘉蔬绿笋茎。誓陪清梵末，端坐学无生。
127.029 【游悟真寺（一作王缙诗）】王维
闻道黄金地，仍开白玉田。掷山移巨石，咒岭出飞泉。
猛虎同三径，愁猿学四禅。买香然绿桂，乞火踏红莲。
草色摇霞上，松声泛月边。山河穷百二，世界接三千。
梵宇聊凭视，王城遂渺然。灞陵才出树，渭水欲连天。
远县分诸郭，孤村起白烟。望云思圣主，披雾隐群贤。
薄宦惭尸素，终身拟尚玄。谁知草庵客，曾和柏梁篇。
127.030 【与苏卢二员外期游方丈寺而苏不至，因有是作】王维
共仰头陀行，能忘世谛情。回看双凤阙，相去一牛鸣。
法向空林说，心随宝地平。手巾花氎净，香帔稻畦成。
闻道邀同舍，相期宿化城。安知不来往，翻得似无生。
127.031 【晓行巴峡】王维
际晓投巴峡，馀春忆帝京。晴江一女浣，朝日众鸡鸣。
水国舟中市，山桥树杪行。登高万井出，眺迥二流明。
人作殊方语，莺为故国声。赖多山水趣，稍解别离情。
127.032 【清如玉壶冰（京兆府试，时年十九）】王维
玉壶何用好，偏许素冰居。未共销丹日，还同照绮疏。
抱明中不隐，含净外疑虚。气似庭霜积，光言砌月馀。
晓凌飞鹊镜，宵映聚萤书。若向夫君比，清心尚不如。
127.033 【赋得秋日悬清光】王维
寥廓凉天静，晶明白日秋。圆光含万象，碎影入闲流。
迥与青冥合，遥同江甸浮。昼阴殊众木，斜影下危楼。
宋玉登高怨，张衡望远愁。馀辉如可托，云路岂悠悠。
127.034 【东谿玩月（一作王昌龄诗）】王维
月从断山口，遥吐柴门端。万木分空霁，流阴中夜攒。
光连虚象白，气与风露寒。谷静秋泉响，岩深青霭残。
清灯入幽梦，破影抱空峦。恍惚琴窗里，松谿晓思难。
127.035 【田家】王维
旧谷行将尽，良苗未可希。老年方爱粥，卒岁且无衣。
雀乳青苔井，鸡鸣白板扉。柴车驾羸牸，草屩牧豪豨。
夕雨红榴拆，新秋绿芋肥。饷田桑下憩，旁舍草中归。
住处名愚谷，何烦问是非。
127.036 【沈十四拾遗新竹生读经处同诸公之作】王维
闲居日清静，修竹自檀栾。嫩节留馀箨，新业出旧阑。
细枝风响乱，疏影月光寒。乐府裁龙笛，渔家伐钓竿。
何如道门里，青翠拂仙坛。
127.037 【杂诗】王维
朝因折杨柳，相见洛阳隅。楚国无如妾，秦家自有夫。
对人传玉腕，映烛解罗襦。人见东方骑，皆言夫婿殊。
持谢金吾子，烦君提玉壶。
127.038 【哭褚司马】王维
妄识皆心累，浮生定死媒。谁言老龙吉，未免伯牛灾。
故有求仙药，仍馀遁俗杯。山川秋树苦，窗户夜泉哀。
尚忆青骡去，宁知白马来。汉臣修史记，莫蔽褚生才。
127.039 【过沈居士山居哭之】王维
杨朱来此哭，桑扈返于真。独自成千古，依然旧四邻。
闲檐喧鸟鹊，故榻满埃尘。曙月孤莺啭，空山五柳春。
野花愁对客，泉水咽迎人。善卷明时隐，黔娄在日贫。
逝川嗟尔命，丘井叹吾身。前后徒言隔，相悲讵几晨。
127.040 【哭祖六自虚（时年十八）】王维
否极尝闻泰，嗟君独不然。悯凶才稚齿，羸疾主中年。
馀力文章秀，生知礼乐全。翰留天帐览，词入帝宫传。
国讶终军少，人知贾谊贤。公卿尽虚左，朋识共推先。
不恨依穷辙，终期济巨川。才雄望羔雁，寿促背貂蝉。
福善闻前录，歼良昧上玄。何辜铩鸾翮，底事碎龙泉。
鵩起长沙赋，麟终曲阜编。域中君道广，海内我情偏。
乍失疑犹见，沉思悟绝缘。生前不忍别，死后向谁宣。
为此情难尽，弥令忆更缠。本家清渭曲，归葬旧茔边。
永去长安道，徒闻京兆阡。旌车出郊甸，乡国隐云天。
定作无期别，宁同旧日旋。候门家属苦，行路国人怜。
送客哀难进，征途泥复前。赠言为挽曲，奠席是离筵。
念昔同携手，风期不暂捐。南山俱隐逸，东洛类神仙。
未省音容间，那堪生死迁。花时金谷饮，月夜竹林眠。
满地传都赋，倾朝看药船。群公咸属目，微物敢齐肩。
谬合同人旨，而将玉树连。不期先挂剑，长恐后施鞭。
为善吾无矣，知音子绝焉。琴声纵不没，终亦继悲弦。
