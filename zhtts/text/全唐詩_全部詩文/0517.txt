第509卷 顧非熊
509.01 【秋日陝州道中作】顧非熊
孤客秋風裏，驅車入陝西。關河午時路，村落一聲雞。
樹勢標秦遠，天形到嶽低。誰知我名姓，來往自棲棲。
509.02 【經杭州】顧非熊
郡郭繞江濆，人家近白雲。晚濤臨檻看，夜櫓隔城聞。
浦轉山初盡，虹斜雨未分。有誰知我意，心緒逐鷗羣。
509.03 【經河中】顧非熊
一望蒲城路，關河氣象雄。樓臺山色裏，楊柳水聲中。
思起懷吳客，行斜向磧鴻。我來尋古蹟，唯見舜祠風。
509.04 【送僧歸洞庭】顧非熊
江山萬萬重，歸去指何峯。未入連雲寺，先齋越浪鍾。
島香回棧柏，秋蔭出庵松。若救吳人病，須降震澤龍。
509.05 【題覺真上人院】顧非熊
長安車馬地，此院閉松聲。新罷九天講，舊曾諸嶽行。
能詩因作偈，好客豈關名。約我中秋夜，同來看月明。
509.06 【寄太白無能禪師】顧非熊
太白山中寺，師居最上方。獵人偷佛火，櫟鼠戲禪牀。
定久衣塵積，行稀徑草長。有誰來問法，林杪過殘陽。
509.07 【舒州酬別侍御】顧非熊
故交他郡見，下馬失愁容。執手向殘日，分襟在晚鐘。
鄉心隨皖水，客路過廬峯。衆惜君材器，何爲滯所從。
509.08 【姚巖寺路懷友（一作桃巖懷賈島）】顧非熊
路向姚巖寺，多行洞壑間。鶴聲連塢靜，溪色帶村閒。
疏葉秋前渚，斜陽雨外山。憐君不得見，詩思最相關。
509.09 【天河閣到啼猿閣即事】顧非熊
萬壑褒中路，何層不架虛。溼雲和棧起，燋枿帶畲餘。
巖狖牽垂果，湍禽接迸魚。每逢維艇處，塢裏有人居。
509.010 【夏日會修行段將軍宅】顧非熊
愛君書院靜，莎覆蘚階濃。連穗古藤暗，領雛幽鳥重。
樽前迎遠客，林杪見晴峯。誰謂朱門內，雲山滿座逢。
509.011 【送杭州姚員外】顧非熊
浙江江上郡，楊柳到時春。塹起背城雁，帆分向海人。
嶠雲侵寺吐，汀月隔樓新。靜理更何事，還應詠白蘋。
509.012 【送樸處士歸新羅】顧非熊
少年離本國，今去已成翁。客夢孤舟裏，鄉山積水東。
鰲沈崩巨岸，龍鬥出遙空。學得中華語，將歸誰與同。
509.013 【送馬戴入山】顧非熊
古木亂重重，何人識去蹤。斜陽收萬壑，圓月上三峯。
雲裏泉縈石，窗間鳥下松。唯應採藥客，時與此相逢。
509.014 【送喻鳧春歸江南】顧非熊
去年登第客，今日及春歸。鶯影離秦馬，蓮香入楚衣。
里閭爭慶賀，親戚共光輝。唯我門前浦，苔應滿釣磯。
509.015 【送友人及第歸蘇州】顧非熊
見君先得意，希我命還通。不道才堪並，多緣蹇共同。
鶴鳴荒苑內，魚躍夜潮中。若問家山路，知連震澤東。
509.016 【送皇甫司錄赴黔南幕】顧非熊
黔南從事客，祿利先來饒。官受外臺屈，家移一舸遙。
夜猿聲不斷，寒木葉微凋。遠別因多感，新郎倍寂寥。
509.017 【寄九華山費拾遺】顧非熊
先生九華隱，鳥道隔塵埃。石室和雲住，山田引燒開。
久聞仙客降，高臥詔書來。一入深林去，人間更不回。
509.018 【雁】顧非熊
逐暖來南國，迎寒背朔雲。下時波勢出，起處陣形分。
聲急奔前侶，行低續後羣。何人寄書札，絕域可知聞。
509.019 【銅雀妓】顧非熊
鴉散陵樹曉，筵開繐帳空。嬋娟寵休妒，歌舞怨來同。
往事與塵化，新愁生曲終。回軒葉正落，寂寞聽秋風。
509.020 【早秋雨夕】顧非熊
貧居常寂寞，況復是秋天。黃葉如霜後，清風似水邊。
中宵疑有雁，當夕暫無蟬。就枕終難寐，殘燈滅又然。
509.021 【天津橋晚望】顧非熊
晴登洛橋望，寒色古槐稀。流水東不息，翠華西未歸。
雲收中嶽近，鍾出後宮微。回首禁門路，羣鴉度落暉。
509.022 【月夜登王屋仙壇】顧非熊
月臨峯頂壇，氣爽覺天寬。身去銀河近，衣沾玉露寒。
雲中日已赤，山外夜初殘。即此是仙境，惟愁再上難。
509.023 【下第後曉坐】顧非熊
遠客滯都邑，老驚時節催。海邊身夢覺，枕上鼓聲來。
起見銀河沒，坐知閶闔開。何爲此生內，終夜泣塵埃。
509.024 【下第後送友人不及】顧非熊
失意經寒食，情偏感別離。來逢人已去，坐見柳空垂。
細雨飛黃鳥，新蒲長綠池。自傾相送酒，終不展愁眉。
509.025 【與無可宿輝公院】顧非熊
夜僧同靜語，秋寺近嚴城。世路雖多梗，玄心各自明。
寒池清月彩，危閣聽林聲。倘許雙摩頂，隨緣萬劫生。
509.026 【題平陸縣亭】顧非熊
孤亭臨峭岸，別有遠泉來。山與中條合，河逢一曲回。
夜聲多雁過，晚色亂雲開。卻自求僮僕，淹留莫謾催。
509.027 【題馬儒乂石門山居】顧非熊
尋君石門隱，山近漸無青。鹿跡入柴戶，樹身穿草亭。
雲低收藥徑，苔惹取泉瓶。此地客難到，夜琴誰共聽。
509.028 【題春明門外鎮國禪院】顧非熊
空門臨大道，師坐此中禪。過客自生敬，焚香惟默然。
書燈明象外，古木覆檐前。不得如馴鴿，人間萬慮牽。
509.029 【夏夜漢渚歸舟即事】顧非熊
扁舟江瀨盡，歸路海山青。巨浸分圓象，危檣入衆星。
雨遙明電影，蜃曉識樓形。不是長遊客，那知造化靈。
509.030 【酬均州鄭使君見送歸茅山】顧非熊
餞行詩意厚，惜別獨筵重。解纜城邊柳，還舟海上峯。
飲猿當瀨見，浴鳥帶槎逢。吏隱應難逐，爲霖是蟄龍。
509.031 【成名後將歸茅山酬羣公見送】顧非熊
此名誰不得，人賀至公難。素業承家了，離筵去國歡。
暮天行雁斷，曉渡落潮寒。舊隱茅峯下，松根石上盤。
509.032 【酬陳摽評事喜及第與段何共貽】顧非熊
至公平得意，自喜不因媒。榜入金門去，名從玉案來。
歡情聽鳥語，笑眼對花開。若擬華筵賀，當期醉百杯。
509.033 【關試後嘉會里聞蟬感懷呈主司】顧非熊
昔聞驚節換，常抱異鄉愁。今聽當名遂，方歡上國遊。
吟才依樹午，風已報庭秋。並覺聲聲好，懷恩忽淚流。
509.034 【贈友人】顧非熊
吾友昔同道，唯予今獨行。青雲期未遂，白髮鑷還生。
舊隱連江色，新春聞鳥聲。休明獨不遇，何計可歸耕。
509.035 【落第後贈同居友人】顧非熊
有情天地內，多感是詩人。見月長憐夜，看花又惜春。
愁爲終日客，閒過少年身。寂寞正相對，笙歌滿四鄰。
509.036 【冬日寄蔡先輩校書京】顧非熊
弱冠下茅嶺，中年道不行。舊交因貴絕，新月對愁生。
旅思風飄葉，歸心雁過城。惟君知我苦，何異爨桐鳴。
509.037 【行經褒城寄興元姚從事】顧非熊
往歲客龜城，同時聽鹿鳴。君兼蓮幕貴，我得桂枝榮。
棧閣危初盡，褒川路忽平。心期一壺酒，靜話別離情。
509.038 【下第後寄高山人】顧非熊
我家堂屋前，仰視大茅巔。潭靜鳥聲異，地寒松色鮮。
人眠甕牖月，鹿飲竹門泉。多愧鄰高隱，無成又一年。
509.039 【寄紫閣無名新羅頭陀僧】顧非熊
棕牀已自檠，野宿更何營。大海誰同過，空山虎共行。
身心相外盡，鬢髮定中生。紫閣人來禮，無名便是名。
509.040 【送信州盧員外兼寄薛員外】顧非熊
五馬弋陽行，分憂出禁城。粉闈移席近，茜旆越疆行。
德茂榮方漸，仁深瑞必呈。疲甿復何幸，前政已殘聲。
509.041 【送於中丞入回鶻】顧非熊
風沙萬里行，邊色看雙旌。去展中華禮，將安外國情。
朝衣驚異俗，牙帳見新正。料得歸來路，春深草未生。
509.042 【送李廓侍御赴劍南】顧非熊
鳥道見狼煙，元戎正急賢。圖書借朋友，吟詠入戈鋋。
山色城池近，江聲鼓角連。不應誇戰勝，知在檄蠻篇。
509.043 【送友人歸漢陽】顧非熊
樽前別楚客，雲水思縈迴。秦野春將盡，商山花不開。
鷗驚帆乍起，虹見雨初來。自有歸期在，蟬聲處處催。
509.044 【送造微上人歸淮南覲兄】顧非熊
到家方坐夏，柳巷對兄禪。雨斷蕪城路，虹分建鄴天。
赴齋隨野鶴，迎水上漁船。終擬歸何處，三湘思渺然。
509.045 【賦得江邊柳送陳許郭員外】顧非熊
拂水復含煙，行分古岸邊。春風正搖落，客思共悠然。
絮急頻縈水，根靈復系船。微陰覆離岸，只此醉昏眠。
509.046 【武宗輓歌詞二首】顧非熊
睿略皇威遠，英風帝業開。竹林方受位，薤露忽興哀。
靜塞妖星落，和戎貴主回。龍髯不可附，空見望仙台。
蒼生期漸泰，皇道欲中興。國用銷靈像，農功復冗僧。
冕旒辭北闕，歌舞怨西陵。惟有金莖石，長宵對玉繩。
509.047 【會中賦得新年】顧非熊
萬古如昨日，一年加一晨。暗生無限事，潛老幾多人。
歸路舊侶盡，故鄉回雁新。那堪獨惆悵，猶是白衣身。
509.048 【斜谷郵亭玩海棠花】顧非熊
忽識海棠花，令人只嘆嗟。豔繁惟共笑，香近試堪誇。
駐騎忘山險，持杯任日斜。何川是多處，應繞羽人家。
509.049 【萬年厲員外宅殘菊】顧非熊
才過重陽後，人心已爲殘。近霜須苦惜，帶蝶更宜看。
色減頻經雨，香銷恐漸寒。今朝陶令宅，不醉卻應難。
509.050 【題永福寺臨淮亭（亭即司馬復明府所置）】顧非熊
淮上前朝寺，因公始建亭。雖無山可望，多有鶴堪聽。
引客閒垂釣，看僧靜灌瓶。帶潮秋見月，隔竹曉聞經。
水氣侵衣冷，蘋風入座馨。路逢沙獺上，船值海人停。
砧杵鳴孤戍，烏鳶下遠汀。連波芳草闊，極目暮天青。
創置嗟心匠，幽棲得地形。常來勸農事，賴此近郊坰。
509.051 【陳情上鄭主司】顧非熊
登第久無緣，歸情思渺然。藝慚公道日，身賤太平年。
未識笙歌樂，虛逢歲月遷。羈懷吟獨苦，愁眼愧花妍。
求達非榮己，修辭欲繼先。秦城春十二，吳苑路三千。
茅屋山嵐入，柴門海浪連。遙心猶送雁，歸夢不離船。
時節思家夜，風霜作客天。庭闈乖旦暮，兄弟阻團圓。
朝乏新知己，村荒舊業田。受恩期望外，效死誓生前。
願察爲裘意，彷徉和角篇。懇情今吐盡，萬一冀哀憐。
509.052 【長安清明言懷】顧非熊
明時帝裏遇清明，還逐遊人出禁城。九陌芳菲鶯自囀，
萬家車馬雨初晴。客中下第逢今日，愁裏看花厭此生。
春色來年誰是主，不堪憔悴更無成。
509.053 【出塞即事二首】顧非熊
塞山行盡到烏延，萬頃沙堆見極邊。河上月沉鴻雁起，
磧中風度犬羊羶。席箕草斷城池外，護柳花開帳幕前。
此處遊人堪下淚，更聞終日望狼煙。
賀蘭山便是戎疆，此去蕭關路幾荒。無限城池非漢界，
幾多人物在胡鄉。諸侯持節望吾土，男子生身負我唐。
回望風光成異域，誰能獻計復河湟。
509.054 【送李相公昭義平復起彼宣慰員外副行】顧非熊
天井雖收寇未平，所司促戰急王程。曉馳雲騎穿花去，
夜與星郎帶月行。新詠盡題關外事，故鄉因過洛陽城。
時逢寒食遊人識，竟說從來有大名。
509.055 【送從叔尉澠池】顧非熊
同登科第皆清列，尚愛東畿一尉閒。雖有田園供海畔，
且無宗黨在朝班。甘貧只爲心知道，晚達多緣性好山。
白首青衫猶未換，又騎羸馬出函關。
509.056 【哭韓將軍】顧非熊
將軍不復見儀形，笑語隨風入杳冥。戰馬舊騎嘶引葬，
歌姬新嫁哭辭靈。功勳客問求爲志，服玩僧收與轉經。
寂寞一家春色裏，百花開落滿山庭。
509.057 【崔卿雙白鷺】顧非熊
朝客高清愛水禽，綠波雙鷺在園林。立當風裏絲搖急，
步繞池邊字印深。刷羽競生堪畫勢，依泉各有取魚心。
我鄉多傍門前見，坐覺煙波思不禁。
509.058 【子夜夏秋二曲】顧非熊
相持薄羅扇，綠樹聽鳴蜩。君筵呈妙舞，香汗溼鮫綃。
銀牀梧葉下，便覺漏聲長。露砌蛩吟切，那憐白苧涼。
509.059 【關山月】顧非熊
海上清光發，邊營照轉悽。深閨此宵夢，帶月過遼西。
509.060 【採蓮詞】顧非熊
纖手折芙蕖，花灑羅衫溼。女伴喚回船，前溪風浪急。
509.061 【秋月夜】顧非熊
旅雁迎風度，階翻月露華。砧聲鳴夜永，江上幾多家。
509.062 【登樓】顧非熊
登樓一南望，淮樹楚山連。見雁無書寄，歸吳定此年。
509.063 【閶門書感】顧非熊
鳧鷖踏波舞，樹色接橫塘。遠近蘼蕪綠，吳宮總夕陽。
509.064 【送內鄉張主簿赴任】顧非熊
松窗久是餐霞客，山縣新爲主印官。
混俗故來分利祿，不教長作異人看。
509.065 【瓜洲送朱萬言】顧非熊
渡頭風晚葉飛頻，君去還吳我入秦。
雙淚別家猶未斷，不堪仍送故鄉人。
509.066 【秋夜長安病後作】顧非熊
秋中帝裏經旬雨，晴後蟬聲更不聞。
牢落閒庭新病起，故鄉南去雁成羣。
509.067 【題王使君片石】顧非熊
勢似孤峯一片成，坐來疑有白雲生。
主人莫怪殷勤看，遠客長懷舊隱情。
509.068 【暮春早起】顧非熊
柳梢暗露滴清晨，簾下偏驚獨起人。
鶗鴂數聲花漸落，園林是處總殘春。
509.069 【途次懷歸】顧非熊
隴頭禾偃乳烏飛，兀倚徵鞍倍憶歸。
正值江南新釀熟，可容閒卻老萊衣。
509.070 【寄陸隱君】顧非熊
相思迢遞隔重城，鳥散階前竹塢清。
定擬秋涼過南崦，長松石上聽泉聲。
509.071 【寄吳山淨上人】顧非熊
憶共蒲團話夜鍾，別來落葉閟行蹤。
遙知黛色秋常玩，住向靈巖第幾峯。
509.072 【送徐五綸南行過吳】顧非熊
吳門東去路三千，到得閶門暫泊船。
老父出迎應倒屣，貧居江上信誰傳。
