第509卷 顾非熊
509.01 【秋日陕州道中作】顾非熊
孤客秋风里，驱车入陕西。关河午时路，村落一声鸡。
树势标秦远，天形到岳低。谁知我名姓，来往自栖栖。
509.02 【经杭州】顾非熊
郡郭绕江濆，人家近白云。晚涛临槛看，夜橹隔城闻。
浦转山初尽，虹斜雨未分。有谁知我意，心绪逐鸥群。
509.03 【经河中】顾非熊
一望蒲城路，关河气象雄。楼台山色里，杨柳水声中。
思起怀吴客，行斜向碛鸿。我来寻古迹，唯见舜祠风。
509.04 【送僧归洞庭】顾非熊
江山万万重，归去指何峰。未入连云寺，先斋越浪钟。
岛香回栈柏，秋荫出庵松。若救吴人病，须降震泽龙。
509.05 【题觉真上人院】顾非熊
长安车马地，此院闭松声。新罢九天讲，旧曾诸岳行。
能诗因作偈，好客岂关名。约我中秋夜，同来看月明。
509.06 【寄太白无能禅师】顾非熊
太白山中寺，师居最上方。猎人偷佛火，栎鼠戏禅床。
定久衣尘积，行稀径草长。有谁来问法，林杪过残阳。
509.07 【舒州酬别侍御】顾非熊
故交他郡见，下马失愁容。执手向残日，分襟在晚钟。
乡心随皖水，客路过庐峰。众惜君材器，何为滞所从。
509.08 【姚岩寺路怀友（一作桃岩怀贾岛）】顾非熊
路向姚岩寺，多行洞壑间。鹤声连坞静，溪色带村闲。
疏叶秋前渚，斜阳雨外山。怜君不得见，诗思最相关。
509.09 【天河阁到啼猿阁即事】顾非熊
万壑褒中路，何层不架虚。湿云和栈起，燋枿带畲馀。
岩狖牵垂果，湍禽接迸鱼。每逢维艇处，坞里有人居。
509.010 【夏日会修行段将军宅】顾非熊
爱君书院静，莎覆藓阶浓。连穗古藤暗，领雏幽鸟重。
樽前迎远客，林杪见晴峰。谁谓朱门内，云山满座逢。
509.011 【送杭州姚员外】顾非熊
浙江江上郡，杨柳到时春。堑起背城雁，帆分向海人。
峤云侵寺吐，汀月隔楼新。静理更何事，还应咏白蘋。
509.012 【送朴处士归新罗】顾非熊
少年离本国，今去已成翁。客梦孤舟里，乡山积水东。
鳌沈崩巨岸，龙斗出遥空。学得中华语，将归谁与同。
509.013 【送马戴入山】顾非熊
古木乱重重，何人识去踪。斜阳收万壑，圆月上三峰。
云里泉萦石，窗间鸟下松。唯应采药客，时与此相逢。
509.014 【送喻凫春归江南】顾非熊
去年登第客，今日及春归。莺影离秦马，莲香入楚衣。
里闾争庆贺，亲戚共光辉。唯我门前浦，苔应满钓矶。
509.015 【送友人及第归苏州】顾非熊
见君先得意，希我命还通。不道才堪并，多缘蹇共同。
鹤鸣荒苑内，鱼跃夜潮中。若问家山路，知连震泽东。
509.016 【送皇甫司录赴黔南幕】顾非熊
黔南从事客，禄利先来饶。官受外台屈，家移一舸遥。
夜猿声不断，寒木叶微凋。远别因多感，新郎倍寂寥。
509.017 【寄九华山费拾遗】顾非熊
先生九华隐，鸟道隔尘埃。石室和云住，山田引烧开。
久闻仙客降，高卧诏书来。一入深林去，人间更不回。
509.018 【雁】顾非熊
逐暖来南国，迎寒背朔云。下时波势出，起处阵形分。
声急奔前侣，行低续后群。何人寄书札，绝域可知闻。
509.019 【铜雀妓】顾非熊
鸦散陵树晓，筵开繐帐空。婵娟宠休妒，歌舞怨来同。
往事与尘化，新愁生曲终。回轩叶正落，寂寞听秋风。
509.020 【早秋雨夕】顾非熊
贫居常寂寞，况复是秋天。黄叶如霜后，清风似水边。
中宵疑有雁，当夕暂无蝉。就枕终难寐，残灯灭又然。
509.021 【天津桥晚望】顾非熊
晴登洛桥望，寒色古槐稀。流水东不息，翠华西未归。
云收中岳近，钟出后宫微。回首禁门路，群鸦度落晖。
509.022 【月夜登王屋仙坛】顾非熊
月临峰顶坛，气爽觉天宽。身去银河近，衣沾玉露寒。
云中日已赤，山外夜初残。即此是仙境，惟愁再上难。
509.023 【下第后晓坐】顾非熊
远客滞都邑，老惊时节催。海边身梦觉，枕上鼓声来。
起见银河没，坐知阊阖开。何为此生内，终夜泣尘埃。
509.024 【下第后送友人不及】顾非熊
失意经寒食，情偏感别离。来逢人已去，坐见柳空垂。
细雨飞黄鸟，新蒲长绿池。自倾相送酒，终不展愁眉。
509.025 【与无可宿辉公院】顾非熊
夜僧同静语，秋寺近严城。世路虽多梗，玄心各自明。
寒池清月彩，危阁听林声。倘许双摩顶，随缘万劫生。
509.026 【题平陆县亭】顾非熊
孤亭临峭岸，别有远泉来。山与中条合，河逢一曲回。
夜声多雁过，晚色乱云开。却自求僮仆，淹留莫谩催。
509.027 【题马儒乂石门山居】顾非熊
寻君石门隐，山近渐无青。鹿迹入柴户，树身穿草亭。
云低收药径，苔惹取泉瓶。此地客难到，夜琴谁共听。
509.028 【题春明门外镇国禅院】顾非熊
空门临大道，师坐此中禅。过客自生敬，焚香惟默然。
书灯明象外，古木覆檐前。不得如驯鸽，人间万虑牵。
509.029 【夏夜汉渚归舟即事】顾非熊
扁舟江濑尽，归路海山青。巨浸分圆象，危樯入众星。
雨遥明电影，蜃晓识楼形。不是长游客，那知造化灵。
509.030 【酬均州郑使君见送归茅山】顾非熊
饯行诗意厚，惜别独筵重。解缆城边柳，还舟海上峰。
饮猿当濑见，浴鸟带槎逢。吏隐应难逐，为霖是蛰龙。
509.031 【成名后将归茅山酬群公见送】顾非熊
此名谁不得，人贺至公难。素业承家了，离筵去国欢。
暮天行雁断，晓渡落潮寒。旧隐茅峰下，松根石上盘。
509.032 【酬陈摽评事喜及第与段何共贻】顾非熊
至公平得意，自喜不因媒。榜入金门去，名从玉案来。
欢情听鸟语，笑眼对花开。若拟华筵贺，当期醉百杯。
509.033 【关试后嘉会里闻蝉感怀呈主司】顾非熊
昔闻惊节换，常抱异乡愁。今听当名遂，方欢上国游。
吟才依树午，风已报庭秋。并觉声声好，怀恩忽泪流。
509.034 【赠友人】顾非熊
吾友昔同道，唯予今独行。青云期未遂，白发镊还生。
旧隐连江色，新春闻鸟声。休明独不遇，何计可归耕。
509.035 【落第后赠同居友人】顾非熊
有情天地内，多感是诗人。见月长怜夜，看花又惜春。
愁为终日客，闲过少年身。寂寞正相对，笙歌满四邻。
509.036 【冬日寄蔡先辈校书京】顾非熊
弱冠下茅岭，中年道不行。旧交因贵绝，新月对愁生。
旅思风飘叶，归心雁过城。惟君知我苦，何异爨桐鸣。
509.037 【行经褒城寄兴元姚从事】顾非熊
往岁客龟城，同时听鹿鸣。君兼莲幕贵，我得桂枝荣。
栈阁危初尽，褒川路忽平。心期一壶酒，静话别离情。
509.038 【下第后寄高山人】顾非熊
我家堂屋前，仰视大茅巅。潭静鸟声异，地寒松色鲜。
人眠瓮牖月，鹿饮竹门泉。多愧邻高隐，无成又一年。
509.039 【寄紫阁无名新罗头陀僧】顾非熊
棕床已自檠，野宿更何营。大海谁同过，空山虎共行。
身心相外尽，鬓发定中生。紫阁人来礼，无名便是名。
509.040 【送信州卢员外兼寄薛员外】顾非熊
五马弋阳行，分忧出禁城。粉闱移席近，茜旆越疆行。
德茂荣方渐，仁深瑞必呈。疲甿复何幸，前政已残声。
509.041 【送于中丞入回鹘】顾非熊
风沙万里行，边色看双旌。去展中华礼，将安外国情。
朝衣惊异俗，牙帐见新正。料得归来路，春深草未生。
509.042 【送李廓侍御赴剑南】顾非熊
鸟道见狼烟，元戎正急贤。图书借朋友，吟咏入戈鋋。
山色城池近，江声鼓角连。不应夸战胜，知在檄蛮篇。
509.043 【送友人归汉阳】顾非熊
樽前别楚客，云水思萦回。秦野春将尽，商山花不开。
鸥惊帆乍起，虹见雨初来。自有归期在，蝉声处处催。
509.044 【送造微上人归淮南觐兄】顾非熊
到家方坐夏，柳巷对兄禅。雨断芜城路，虹分建邺天。
赴斋随野鹤，迎水上渔船。终拟归何处，三湘思渺然。
509.045 【赋得江边柳送陈许郭员外】顾非熊
拂水复含烟，行分古岸边。春风正摇落，客思共悠然。
絮急频萦水，根灵复系船。微阴覆离岸，只此醉昏眠。
509.046 【武宗挽歌词二首】顾非熊
睿略皇威远，英风帝业开。竹林方受位，薤露忽兴哀。
静塞妖星落，和戎贵主回。龙髯不可附，空见望仙台。
苍生期渐泰，皇道欲中兴。国用销灵像，农功复冗僧。
冕旒辞北阙，歌舞怨西陵。惟有金茎石，长宵对玉绳。
509.047 【会中赋得新年】顾非熊
万古如昨日，一年加一晨。暗生无限事，潜老几多人。
归路旧侣尽，故乡回雁新。那堪独惆怅，犹是白衣身。
509.048 【斜谷邮亭玩海棠花】顾非熊
忽识海棠花，令人只叹嗟。艳繁惟共笑，香近试堪夸。
驻骑忘山险，持杯任日斜。何川是多处，应绕羽人家。
509.049 【万年厉员外宅残菊】顾非熊
才过重阳后，人心已为残。近霜须苦惜，带蝶更宜看。
色减频经雨，香销恐渐寒。今朝陶令宅，不醉却应难。
509.050 【题永福寺临淮亭（亭即司马复明府所置）】顾非熊
淮上前朝寺，因公始建亭。虽无山可望，多有鹤堪听。
引客闲垂钓，看僧静灌瓶。带潮秋见月，隔竹晓闻经。
水气侵衣冷，蘋风入座馨。路逢沙獭上，船值海人停。
砧杵鸣孤戍，乌鸢下远汀。连波芳草阔，极目暮天青。
创置嗟心匠，幽栖得地形。常来劝农事，赖此近郊坰。
509.051 【陈情上郑主司】顾非熊
登第久无缘，归情思渺然。艺惭公道日，身贱太平年。
未识笙歌乐，虚逢岁月迁。羁怀吟独苦，愁眼愧花妍。
求达非荣己，修辞欲继先。秦城春十二，吴苑路三千。
茅屋山岚入，柴门海浪连。遥心犹送雁，归梦不离船。
时节思家夜，风霜作客天。庭闱乖旦暮，兄弟阻团圆。
朝乏新知己，村荒旧业田。受恩期望外，效死誓生前。
愿察为裘意，彷徉和角篇。恳情今吐尽，万一冀哀怜。
509.052 【长安清明言怀】顾非熊
明时帝里遇清明，还逐游人出禁城。九陌芳菲莺自啭，
万家车马雨初晴。客中下第逢今日，愁里看花厌此生。
春色来年谁是主，不堪憔悴更无成。
509.053 【出塞即事二首】顾非熊
塞山行尽到乌延，万顷沙堆见极边。河上月沉鸿雁起，
碛中风度犬羊膻。席箕草断城池外，护柳花开帐幕前。
此处游人堪下泪，更闻终日望狼烟。
贺兰山便是戎疆，此去萧关路几荒。无限城池非汉界，
几多人物在胡乡。诸侯持节望吾土，男子生身负我唐。
回望风光成异域，谁能献计复河湟。
509.054 【送李相公昭义平复起彼宣慰员外副行】顾非熊
天井虽收寇未平，所司促战急王程。晓驰云骑穿花去，
夜与星郎带月行。新咏尽题关外事，故乡因过洛阳城。
时逢寒食游人识，竟说从来有大名。
509.055 【送从叔尉渑池】顾非熊
同登科第皆清列，尚爱东畿一尉闲。虽有田园供海畔，
且无宗党在朝班。甘贫只为心知道，晚达多缘性好山。
白首青衫犹未换，又骑羸马出函关。
509.056 【哭韩将军】顾非熊
将军不复见仪形，笑语随风入杳冥。战马旧骑嘶引葬，
歌姬新嫁哭辞灵。功勋客问求为志，服玩僧收与转经。
寂寞一家春色里，百花开落满山庭。
509.057 【崔卿双白鹭】顾非熊
朝客高清爱水禽，绿波双鹭在园林。立当风里丝摇急，
步绕池边字印深。刷羽竞生堪画势，依泉各有取鱼心。
我乡多傍门前见，坐觉烟波思不禁。
509.058 【子夜夏秋二曲】顾非熊
相持薄罗扇，绿树听鸣蜩。君筵呈妙舞，香汗湿鲛绡。
银床梧叶下，便觉漏声长。露砌蛩吟切，那怜白苎凉。
509.059 【关山月】顾非熊
海上清光发，边营照转凄。深闺此宵梦，带月过辽西。
509.060 【采莲词】顾非熊
纤手折芙蕖，花洒罗衫湿。女伴唤回船，前溪风浪急。
509.061 【秋月夜】顾非熊
旅雁迎风度，阶翻月露华。砧声鸣夜永，江上几多家。
509.062 【登楼】顾非熊
登楼一南望，淮树楚山连。见雁无书寄，归吴定此年。
509.063 【阊门书感】顾非熊
凫鹥踏波舞，树色接横塘。远近蘼芜绿，吴宫总夕阳。
509.064 【送内乡张主簿赴任】顾非熊
松窗久是餐霞客，山县新为主印官。
混俗故来分利禄，不教长作异人看。
509.065 【瓜洲送朱万言】顾非熊
渡头风晚叶飞频，君去还吴我入秦。
双泪别家犹未断，不堪仍送故乡人。
509.066 【秋夜长安病后作】顾非熊
秋中帝里经旬雨，晴后蝉声更不闻。
牢落闲庭新病起，故乡南去雁成群。
509.067 【题王使君片石】顾非熊
势似孤峰一片成，坐来疑有白云生。
主人莫怪殷勤看，远客长怀旧隐情。
509.068 【暮春早起】顾非熊
柳梢暗露滴清晨，帘下偏惊独起人。
鶗鴂数声花渐落，园林是处总残春。
509.069 【途次怀归】顾非熊
陇头禾偃乳乌飞，兀倚征鞍倍忆归。
正值江南新酿熟，可容闲却老莱衣。
509.070 【寄陆隐君】顾非熊
相思迢递隔重城，鸟散阶前竹坞清。
定拟秋凉过南崦，长松石上听泉声。
509.071 【寄吴山净上人】顾非熊
忆共蒲团话夜钟，别来落叶閟行踪。
遥知黛色秋常玩，住向灵岩第几峰。
509.072 【送徐五纶南行过吴】顾非熊
吴门东去路三千，到得阊门暂泊船。
老父出迎应倒屣，贫居江上信谁传。
