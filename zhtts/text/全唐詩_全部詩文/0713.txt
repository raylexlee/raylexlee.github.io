第700卷 韦庄
700.01 【平陵老将（此以下诗皆集外补遗）】韦庄
白羽金仆姑，腰悬双辘轳。前年葱岭北，独战云中胡。
匹马塞垣老，一身如鸟孤。归来辞第宅，却占平陵居。
700.02 【即事】韦庄
乱世时偏促，阴天日易昏。无言搔白首，憔悴倚东门。
700.03 【姬人养蚕】韦庄
昔年爱笑蚕家妇，今日辛勤自养蚕。
仍道不愁罗与绮，女郎初解织桑篮。
700.04 【长干塘别徐茂才】韦庄
乱离时节别离轻，别酒应须满满倾。
才喜相逢又相送，有情争得似无情。
700.05 【勉儿子】韦庄
养尔逢多难，常忧学已迟。辟疆为上相，何必待从师。
700.06 【乞彩笺歌】韦庄
浣花溪上如花客，绿闇红藏人不识。留得溪头瑟瑟波，
泼成纸上猩猩色。手把金刀擘彩云，有时剪破秋天碧。
不使红霓段段飞，一时驱上丹霞壁。蜀客才多染不供，
卓文醉后开无力。孔雀衔来向日飞，翩翩压折黄金翼。
我有歌诗一千首，磨砻山岳罗星斗。开卷长疑雷电惊，
挥毫只怕龙蛇走。班班布在时人口，满袖松花都未有。
人间无处买烟霞，须知得自神仙手。也知价重连城璧，
一纸万金犹不惜。薛涛昨夜梦中来，殷勤劝向君边觅。
700.07 【白牡丹】韦庄
闺中莫妒新妆妇，陌上须惭傅粉郎。
昨夜月明浑似水，入门唯觉一庭香。
700.08 【悯耕者】韦庄
何代何王不战争，尽从离乱见清平。
如今暴骨多于土，犹点乡兵作戍兵。
700.09 【壶关道中作】韦庄
处处兵戈路不通，却从山北去江东。
黄昏欲到壶关寨，匹马寒嘶野草中。
700.010 【题酒家】韦庄
酒绿花红客爱诗，落花春岸酒家旗。
寻思避世为逋客，不醉长醒也是痴。
700.011 【寄舍弟】韦庄
每吟富贵他人合，不觉汍澜又湿衣。
万里日边乡树远，何年何路得同归。
700.012 【仆者杨金】韦庄
半年辛苦葺荒居，不独单寒腹亦虚。
努力且为田舍客，他年为尔觅金鱼。
700.013 【春陌二首】韦庄
满街芳草卓香车，仙子门前白日斜。
肠断东风各回首，一枝春雪冻梅花。
嫩烟轻染柳丝黄，句引花枝笑凭墙。
马上王孙莫回首，好风偏逐羽林郎。
700.014 【赠姬人】韦庄
莫恨红裙破，休嫌白屋低。请看京与洛，谁在旧香闺。
700.015 【中酒】韦庄
南邻酒熟爱相招，蘸甲倾来绿满瓢。
一醉不知三日事，任他童稚作渔樵。
700.016 【暴雨】韦庄
江村入夏多雷雨，晓作狂霖晚又晴。
波浪不知深几许，南湖今与北湖平。
700.017 【悼亡姬】韦庄
凤去鸾归不可寻，十洲仙路彩云深。若无少女花应老，
为有姮娥月易沈。竹叶岂能消积恨，丁香空解结同心。
湘江水阔苍梧远，何处相思弄舜琴。
700.018 【独吟（以下四首，俱悼亡姬作）】韦庄
默默无言恻恻悲，闲吟独傍菊花篱。只今已作经年别，
此后知为几岁期。开箧每寻遗念物，倚楼空缀悼亡诗。
夜来孤枕空肠断，窗月斜辉梦觉时。
700.019 【悔恨】韦庄
六七年来春又秋，也同欢笑也同愁。才闻及第心先喜，
试说求婚泪便流。几为妒来频敛黛，每思闲事不梳头。
如今悔恨将何益，肠断千休与万休。
700.020 【虚席】韦庄
一闭香闺后，罗衣尽施僧。鼠偷筵上果，蛾扑帐前灯。
土蚀钗无凤，尘生镜少菱。有时还影响，花叶曳香缯。
700.021 【旧居】韦庄
芳草又芳草，故人杨子家。青云容易散，白日等闲斜。
皓质留残雪，香魂逐断霞。不知何处笛，一夜叫梅花。
700.022 【晏起】韦庄
尔来中酒起常迟，卧看南山改旧诗。
开户日高春寂寂，数声啼鸟上花枝。
700.023 【幽居春思】韦庄
绿映红藏江上村，一声鸡犬似山源。
闭门尽日无人到，翠羽春禽满树喧。
700.024 【思归引】韦庄
越鸟南翔雁北飞，两乡云路各言归。
如何我是飘飘者，独向江头恋钓矶。
700.025 【与小女】韦庄
见人初解语呕哑，不肯归眠恋小车。
一夜娇啼缘底事，为嫌衣少缕金华。
700.026 【虎迹】韦庄
白额频频夜到门，水边踪迹渐成群。
我今避世栖岩穴，岩穴如何又见君。
700.027 【买酒不得】韦庄
停尊待尔怪来迟，手挈空瓶毷氉归。
满面春愁消不得，更看溪鹭寂寥飞。
700.028 【得故人书】韦庄
正向溪头自采苏，青云忽得故人书。
殷勤问我归来否，双阙而今画不如。
700.029 【洪州送僧游福建】韦庄
八月风波似鼓鼙，可堪波上各东西。
殷勤早作归来计，莫恋猿声住建溪。
700.030 【闻回戈军】韦庄
上将鏖兵又欲旋，翠华巡幸已三年。
营中不用栽杨柳，愿戴儒冠为控弦。
700.031 【南邻公子】韦庄
南邻公子夜归声，数炬银灯隔竹明。
醉凭马鬃扶不起，更邀红袖出门迎。
700.032 【忆小女银娘】韦庄
睦州江上水门西，荡桨扬帆各解携。
今日天涯夜深坐，断肠偏忆阿银犁。
700.033 【女仆阿汪】韦庄
念尔辛勤岁已深，乱离相失又相寻。
他年待我门如市，报尔千金与万金。
700.034 【河清县河亭】韦庄
由来多感莫凭高，竟日衷肠似有刀。
人事任成陵与谷，大河东去自滔滔。
700.035 【钟陵夜阑作】韦庄
钟陵风雪夜将深，坐对寒江独苦吟。
流落天涯谁见问，少卿应识子卿心。
700.036 【悼杨氏妓琴弦】韦庄
魂归寥廓魄归烟，只住人间十八年。
昨日施僧裙带上，断肠犹系琵琶弦。
700.037 【残花】韦庄
江头沈醉泥斜晖，却向花前恸哭归。
惆怅一年春又去，碧云芳草两依依。
700.038 【岁晏同左生作】韦庄
岁暮乡关远，天涯手重携。雪埋江树短，云压夜城低。
宝瑟湘灵怨，清砧杜魄啼。不须临皎镜，年长易凄凄。
700.039 【咸阳怀古】韦庄
城边人倚夕阳楼，城上云凝万古愁。山色不知秦苑废，
水声空傍汉宫流。李斯不向仓中悟，徐福应无物外游。
莫怪楚吟偏断骨，野烟踪迹似东周。
700.040 【和同年韦学士华下途中见寄】韦庄
绿杨城郭雨凄凄，过尽千轮与万蹄。送我独游三蜀路，
羡君新上九霄梯。马惊门外山如活，花笑尊前客似泥。
正是清和好时节，不堪离恨剑门西。
700.041 【春愁】韦庄
自有春愁正断魂，不堪芳草思王孙。
落花寂寂黄昏雨，深院无人独倚门。
700.042 【伤灼灼（灼灼，蜀之丽人也）】韦庄
尝闻灼灼丽于花，云髻盘时未破瓜。桃脸曼长横绿水，
玉肌香腻透红纱。多情不住神仙界，薄命曾嫌富贵家。
流落锦江无处问，断魂飞作碧天霞。
700.043 【汉州】韦庄
比侬初到汉州城，郭邑楼台触目惊。松桂影中旌旆色，
芰荷风里管弦声。人心不似经离乱，时运还应却太平。
十日醉眠金雁驿，临岐无恨脸波横。
700.044 【长安清明】韦庄
蚤是伤春梦雨天，可堪芳草更芊芊。内官初赐清明火，
上相闲分白打钱。紫陌乱嘶红叱拨，绿杨高映画秋千。
游人记得承平事，暗喜风光似昔年。
700.045 【秋霁晚景】韦庄
秋霁禁城晚，六街烟雨残。墙头山色健，林外鸟声欢。
翘日楼台丽，清风剑佩寒。玉人襟袖薄，斜凭翠阑干。
700.046 【和人春暮书事寄崔秀才】韦庄
半掩朱门白日长，晚风轻堕落梅妆。不知芳草情何限，
只怪游人思易伤。才见早春莺出谷，已惊新夏燕巢梁。
相逢只赖如渑酒，一曲狂歌入醉乡。
700.047 【古离别】韦庄
一生风月供惆怅，到处烟花恨别离。
止竟多情何处好，少年长抱少年悲。
700.048 【边上逢薛秀才话旧】韦庄
前年同醉武陵亭，绝倒闲谭坐到明。也有绛唇歌白雪，
更怜红袖夺金觥。秦云一散如春梦，楚市千烧作故城。
今日皤然对芳草，不胜东望涕交横。
700.049 【饮散呈主人】韦庄
梦觉笙歌散，空堂寂寞秋。更闻城角弄，烟雨不胜愁。
700.050 【使院黄葵花】韦庄
薄妆新著淡黄衣，对捧金炉侍醮迟。向月似矜倾国貌，
倚风如唱步虚词。乍开檀炷疑闻语，试与云和必解吹。
为报同人看来好，不禁秋露即离披。
700.051 【摇落】韦庄
摇落秋天酒易醒，凄凄长似别离情。
黄昏倚柱不归去，肠断绿荷风雨声。
700.052 【奉和观察郎中春暮忆花言怀见寄四韵之什】韦庄
天畔峨嵋簇簇青，楚云何处隔重扃。落花带雪埋芳草，
春雨和风湿画屏。对酒莫辞冲暮角，望乡谁解倚南亭。
惟君信我多惆怅，只愿陶陶不愿醒。
700.053 【奉和左司郎中春物暗度感而成章】韦庄
才喜新春已暮春，夕阳吟杀倚楼人。锦江风散霏霏雨，
花市香飘漠漠尘。今日尚追巫峡梦，少年应遇洛川神。
有时自患多情病，莫是生前宋玉身。
700.054 【少年行】韦庄
五陵豪客多，买酒黄金盏。醉下酒家楼，美人双翠幰。
挥剑邯郸市，走马梁王苑。乐事殊未央，年华已云晚。
700.055 【令狐亭】韦庄
若非天上神仙宅，须是人间将相家。
想得当时好烟月，管弦吹杀后庭花。
700.056 【闺月】韦庄
明月照前除，烟华蕙兰湿。清风行处来，白露寒蝉急。
美人情易伤，暗上红楼立。欲言无处言，但向姮娥泣。
700.057 【闺怨】韦庄
戚戚彼何人，明眸利于月。啼妆晓不干，素面凝香雪。
良人去淄右，镜破金簪折。空藏兰蕙心，不忍琴中说。
700.058 【上春词】韦庄
曈曨赫日东方来，禁城烟暖蒸青苔。金楼美人花屏开，
晨妆未罢车声催。幽兰报暖紫芽折，夭花愁艳蝶飞回。
五陵年少惜花落，酒浓歌极翻如哀。四时轮环终又始，
百年不见南山摧。游人陌上骑生尘，颜子门前吹死灰。
700.059 【捣练篇】韦庄
月华吐艳明烛烛，青楼妇唱捣衣曲。白袷丝光织鱼目，
菱花绶带鸳鸯簇。临风缥缈叠秋雪，月下丁冬捣寒玉。
楼兰欲寄在何乡，凭人与系征鸿足。
700.060 【杂体联锦】韦庄
携手重携手，夹江金线柳。江上柳能长，行人恋尊酒。
尊酒意何深，为郎歌玉簪。玉簪声断续，钿轴鸣双毂。
双毂去何方，隔江春树绿。树绿酒旗高，泪痕沾绣袍。
袍缝紫鹅湿，重持金错刀。错刀何灿烂，使我肠千断。
肠断欲何言，帘动真珠繁。真珠缀秋露，秋露沾金盘。
金盘湛琼液，仙子无归迹。无迹又无言，海烟空寂寂。
寂寂古城道，马嘶芳岸草。岸草接长堤，长堤人解携。
解携忽已久，缅邈空回首。回首隔天河，恨唱莲塘歌。
莲塘在何许，日暮西山雨。
700.061 【长安春】韦庄
长安二月多香尘，六街车马声辚辚。家家楼上如花人，
千枝万枝红艳新。帘间笑语自相问，何人占得长安春？
长安春色本无主，古来尽属红楼女。如今无奈杏园人，
骏马轻车拥将去。
700.062 【抚盈歌】韦庄
凤縠兮鸳绡，霞疏兮绮寮。玉庭兮春昼，金屋兮秋宵。
愁瞳兮月皎，笑颊兮花娇。罗轻兮浓麝，室暖兮香椒。
銮舆去兮萧屑，七丝断兮泬寥，主父卧兮漳水，
君王幸兮云轺。铅华窅窕兮秾姿，棠公肸蚃兮靡依。
翠华长逝兮莫追，晏相望门兮空悲。
700.063 【赠峨嵋山弹琴李处士】韦庄
峨嵋山下能琴客，似醉似狂人不测。何须见我眼偏青，
未见我身头已白。茫茫四海本无家，一片愁云飏秋碧。
壶中醉卧日月明，世上长游天地窄。晋朝叔夜旧相知，
蜀郡文君小来识。后生常建彼何人，赠我篇章苦雕刻。
名卿名相尽知音，遇酒遇琴无间隔。如今世乱独翛然，
天外鸿飞招不得。余今正泣杨朱泪，八月边城风刮地。
霓旌绛旆忽相寻，为我尊前横绿绮。一弹猛雨随手来，
再弹白雪连天起。凄凄清清松上风，咽咽幽幽陇头水。
吟蜂绕树去不来，别鹤引雏飞又止。锦麟不动惟侧头，
白马仰听空竖耳。广陵故事无人知，古人不说今人疑。
子期子野俱不见，乌啼鬼哭空伤悲。坐中词客悄无语，
帘外月华庭欲午。为君吟作听琴歌，为我留名系仙谱。
700.064 【江皋赠别】韦庄
金管多情恨解携，一声歌罢客如泥。江亭系马绿杨短，
野岸维舟春草齐。帝子梦魂烟水阔，谢公诗思碧云低，
风前不用频挥手，我有家山白日西。
700.065 【南阳小将张彦硖口镇税人场射虎歌（一作白居易诗）】韦庄
海内昔年狎太平，横目穰穰何峥嵘。天生天杀岂天怒，
忍使朝朝喂猛虎。关东驿路多丘荒，行人最忌税人场。
张彦雄特制残暴，见之叱起如叱羊。鸣弦霹雳越幽阻，
往往依林犹抵拒。草际旋看委锦茵，腰间不更抽白羽。
老饕已毙众雏恐，童稚揶揄皆自勇。忠良效顺势亦然，
一剑猜狂敢轻动。有文有武方为国，不是英雄伏不得。
试征张彦作将军，几个将军愿策勋？
700.066 【下邽感旧】韦庄
昔为童稚不知愁，竹马闲乘绕县游。曾为看花偷出郭，
也因逃学暂登楼。招他邑客来还醉，儳得先生去始休。
今日故人何处问，夕阳衰草尽荒丘。
700.067 【涂次逢李氏兄弟感旧】韦庄
御沟西面朱门宅，记得当时好弟兄。晓傍柳阴骑竹马，
夜隈灯影弄先生。巡街趁蝶衣裳破，上屋探雏手脚轻。
今日相逢俱老大，忧家忧国尽公卿。
700.068 【龙潭（一作僧应物诗）】韦庄
激石悬流雪满湾，九龙潜处野云闲。欲行甘雨四天下，
且隐澄潭一顷间。浪引浮槎依北岸，波分晚日见东山。
垂髯傥遇穆王驾，阆苑周流应未还。
700.069 【江上别李秀才】韦庄
前年相送灞陵春，今日天涯各避秦。
莫向尊前惜沈醉，与君俱是异乡人。
700.070 【句】韦庄
印将金锁锁，帘用玉钩钩。（《北梦琐言》云：
杜荀鹤尝吟一联诗云：旧衣灰絮絮，新酒竹篘篘。
或话于庄，庄拟之云云。即大拜之祥也）
不随妖艳开，独媚玄冥节。（咏梅， 见《海录碎事》）
岂是为穷常见隔，只应嫌酒不相过。（赠贯休，
见《高僧传》）
