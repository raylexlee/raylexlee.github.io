第700卷 韋莊
700.01 【平陵老將（此以下詩皆集外補遺）】韋莊
白羽金僕姑，腰懸雙轆轤。前年蔥嶺北，獨戰雲中胡。
匹馬塞垣老，一身如鳥孤。歸來辭第宅，卻佔平陵居。
700.02 【即事】韋莊
亂世時偏促，陰天日易昏。無言搔白首，憔悴倚東門。
700.03 【姬人養蠶】韋莊
昔年愛笑蠶家婦，今日辛勤自養蠶。
仍道不愁羅與綺，女郎初解織桑籃。
700.04 【長乾塘別徐茂才】韋莊
亂離時節別離輕，別酒應須滿滿傾。
才喜相逢又相送，有情爭得似無情。
700.05 【勉兒子】韋莊
養爾逢多難，常憂學已遲。闢疆爲上相，何必待從師。
700.06 【乞彩箋歌】韋莊
浣花溪上如花客，綠闇紅藏人不識。留得溪頭瑟瑟波，
潑成紙上猩猩色。手把金刀擘彩雲，有時剪破秋天碧。
不使紅霓段段飛，一時驅上丹霞壁。蜀客纔多染不供，
卓文醉後開無力。孔雀銜來向日飛，翩翩壓折黃金翼。
我有歌詩一千首，磨礱山嶽羅星斗。開卷長疑雷電驚，
揮毫只怕龍蛇走。班班布在時人口，滿袖松花都未有。
人間無處買菸霞，須知得自神仙手。也知價重連城璧，
一紙萬金猶不惜。薛濤昨夜夢中來，殷勤勸向君邊覓。
700.07 【白牡丹】韋莊
閨中莫妒新妝婦，陌上須慚傅粉郎。
昨夜月明渾似水，入門唯覺一庭香。
700.08 【憫耕者】韋莊
何代何王不戰爭，盡從離亂見清平。
如今暴骨多於土，猶點鄉兵作戍兵。
700.09 【壺關道中作】韋莊
處處兵戈路不通，卻從山北去江東。
黃昏欲到壺關寨，匹馬寒嘶野草中。
700.010 【題酒家】韋莊
酒綠花紅客愛詩，落花春岸酒家旗。
尋思避世爲逋客，不醉長醒也是癡。
700.011 【寄舍弟】韋莊
每吟富貴他人合，不覺汍瀾又溼衣。
萬里日邊鄉樹遠，何年何路得同歸。
700.012 【僕者楊金】韋莊
半年辛苦葺荒居，不獨單寒腹亦虛。
努力且爲田舍客，他年爲爾覓金魚。
700.013 【春陌二首】韋莊
滿街芳草卓香車，仙子門前白日斜。
腸斷東風各回首，一枝春雪凍梅花。
嫩煙輕染柳絲黃，句引花枝笑憑牆。
馬上王孫莫回首，好風偏逐羽林郎。
700.014 【贈姬人】韋莊
莫恨紅裙破，休嫌白屋低。請看京與洛，誰在舊香閨。
700.015 【中酒】韋莊
南鄰酒熟愛相招，蘸甲傾來綠滿瓢。
一醉不知三日事，任他童稚作漁樵。
700.016 【暴雨】韋莊
江村入夏多雷雨，曉作狂霖晚又晴。
波浪不知深幾許，南湖今與北湖平。
700.017 【悼亡姬】韋莊
鳳去鸞歸不可尋，十洲仙路彩雲深。若無少女花應老，
爲有姮娥月易沈。竹葉豈能消積恨，丁香空解結同心。
湘江水闊蒼梧遠，何處相思弄舜琴。
700.018 【獨吟（以下四首，俱悼亡姬作）】韋莊
默默無言惻惻悲，閒吟獨傍菊花籬。只今已作經年別，
此後知爲幾歲期。開篋每尋遺念物，倚樓空綴悼亡詩。
夜來孤枕空腸斷，窗月斜輝夢覺時。
700.019 【悔恨】韋莊
六七年來春又秋，也同歡笑也同愁。才聞及第心先喜，
試說求婚淚便流。幾爲妒來頻斂黛，每思閒事不梳頭。
如今悔恨將何益，腸斷千休與萬休。
700.020 【虛席】韋莊
一閉香閨後，羅衣盡施僧。鼠偷筵上果，蛾撲帳前燈。
土蝕釵無鳳，塵生鏡少菱。有時還影響，花葉曳香繒。
700.021 【舊居】韋莊
芳草又芳草，故人楊子家。青雲容易散，白日等閒斜。
皓質留殘雪，香魂逐斷霞。不知何處笛，一夜叫梅花。
700.022 【晏起】韋莊
爾來中酒起常遲，臥看南山改舊詩。
開戶日高春寂寂，數聲啼鳥上花枝。
700.023 【幽居春思】韋莊
綠映紅藏江上村，一聲雞犬似山源。
閉門盡日無人到，翠羽春禽滿樹喧。
700.024 【思歸引】韋莊
越鳥南翔雁北飛，兩鄉雲路各言歸。
如何我是飄飄者，獨向江頭戀釣磯。
700.025 【與小女】韋莊
見人初解語嘔啞，不肯歸眠戀小車。
一夜嬌啼緣底事，爲嫌衣少縷金華。
700.026 【虎跡】韋莊
白額頻頻夜到門，水邊蹤跡漸成羣。
我今避世棲巖穴，巖穴如何又見君。
700.027 【買酒不得】韋莊
停尊待爾怪來遲，手挈空瓶毷氉歸。
滿面春愁消不得，更看溪鷺寂寥飛。
700.028 【得故人書】韋莊
正向溪頭自採蘇，青雲忽得故人書。
殷勤問我歸來否，雙闕而今畫不如。
700.029 【洪州送僧遊福建】韋莊
八月風波似鼓鼙，可堪波上各東西。
殷勤早作歸來計，莫戀猿聲住建溪。
700.030 【聞回戈軍】韋莊
上將鏖兵又欲旋，翠華巡幸已三年。
營中不用栽楊柳，願戴儒冠爲控弦。
700.031 【南鄰公子】韋莊
南鄰公子夜歸聲，數炬銀燈隔竹明。
醉憑馬鬃扶不起，更邀紅袖出門迎。
700.032 【憶小女銀娘】韋莊
睦州江上水門西，蕩槳揚帆各解攜。
今日天涯夜深坐，斷腸偏憶阿銀犁。
700.033 【女僕阿汪】韋莊
念爾辛勤歲已深，亂離相失又相尋。
他年待我門如市，報爾千金與萬金。
700.034 【河清縣河亭】韋莊
由來多感莫憑高，竟日衷腸似有刀。
人事任成陵與谷，大河東去自滔滔。
700.035 【鍾陵夜闌作】韋莊
鍾陵風雪夜將深，坐對寒江獨苦吟。
流落天涯誰見問，少卿應識子卿心。
700.036 【悼楊氏妓琴絃】韋莊
魂歸寥廓魄歸煙，只住人間十八年。
昨日施僧裙帶上，斷腸猶系琵琶弦。
700.037 【殘花】韋莊
江頭沈醉泥斜暉，卻向花前慟哭歸。
惆悵一年春又去，碧雲芳草兩依依。
700.038 【歲晏同左生作】韋莊
歲暮鄉關遠，天涯手重攜。雪埋江樹短，雲壓夜城低。
寶瑟湘靈怨，清砧杜魄啼。不須臨皎鏡，年長易悽悽。
700.039 【咸陽懷古】韋莊
城邊人倚夕陽樓，城上雲凝萬古愁。山色不知秦苑廢，
水聲空傍漢宮流。李斯不向倉中悟，徐福應無物外遊。
莫怪楚吟偏斷骨，野煙蹤跡似東周。
700.040 【和同年韋學士華下途中見寄】韋莊
綠楊城郭雨悽悽，過盡千輪與萬蹄。送我獨遊三蜀路，
羨君新上九霄梯。馬驚門外山如活，花笑尊前客似泥。
正是清和好時節，不堪離恨劍門西。
700.041 【春愁】韋莊
自有春愁正斷魂，不堪芳草思王孫。
落花寂寂黃昏雨，深院無人獨倚門。
700.042 【傷灼灼（灼灼，蜀之麗人也）】韋莊
嘗聞灼灼麗於花，雲髻盤時未破瓜。桃臉曼長橫綠水，
玉肌香膩透紅紗。多情不住神仙界，薄命曾嫌富貴家。
流落錦江無處問，斷魂飛作碧天霞。
700.043 【漢州】韋莊
比儂初到漢州城，郭邑樓臺觸目驚。松桂影中旌旆色，
芰荷風裏管絃聲。人心不似經離亂，時運還應卻太平。
十日醉眠金雁驛，臨岐無恨臉波橫。
700.044 【長安清明】韋莊
蚤是傷春夢雨天，可堪芳草更芊芊。內官初賜清明火，
上相閒分白打錢。紫陌亂嘶紅叱撥，綠楊高映畫鞦韆。
遊人記得承平事，暗喜風光似昔年。
700.045 【秋霽晚景】韋莊
秋霽禁城晚，六街煙雨殘。牆頭山色健，林外鳥聲歡。
翹日樓臺麗，清風劍佩寒。玉人襟袖薄，斜憑翠闌干。
700.046 【和人春暮書事寄崔秀才】韋莊
半掩朱門白日長，晚風輕墮落梅妝。不知芳草情何限，
只怪遊人思易傷。才見早春鶯出谷，已驚新夏燕巢梁。
相逢只賴如澠酒，一曲狂歌入醉鄉。
700.047 【古離別】韋莊
一生風月供惆悵，到處煙花恨別離。
止竟多情何處好，少年長抱少年悲。
700.048 【邊上逢薛秀才話舊】韋莊
前年同醉武陵亭，絕倒閒譚坐到明。也有絳脣歌白雪，
更憐紅袖奪金觥。秦雲一散如春夢，楚市千燒作故城。
今日皤然對芳草，不勝東望涕交橫。
700.049 【飲散呈主人】韋莊
夢覺笙歌散，空堂寂寞秋。更聞城角弄，煙雨不勝愁。
700.050 【使院黃葵花】韋莊
薄妝新著淡黃衣，對捧金爐侍醮遲。向月似矜傾國貌，
倚風如唱步虛詞。乍開檀炷疑聞語，試與雲和必解吹。
爲報同人看來好，不禁秋露即離披。
700.051 【搖落】韋莊
搖落秋天酒易醒，悽悽長似別離情。
黃昏倚柱不歸去，腸斷綠荷風雨聲。
700.052 【奉和觀察郎中春暮憶花言懷見寄四韻之什】韋莊
天畔峨嵋簇簇青，楚云何處隔重扃。落花帶雪埋芳草，
春雨和風溼畫屏。對酒莫辭衝暮角，望鄉誰解倚南亭。
惟君信我多惆悵，只願陶陶不願醒。
700.053 【奉和左司郎中春物暗度感而成章】韋莊
才喜新春已暮春，夕陽吟殺倚樓人。錦江風散霏霏雨，
花市香飄漠漠塵。今日尚追巫峽夢，少年應遇洛川神。
有時自患多情病，莫是生前宋玉身。
700.054 【少年行】韋莊
五陵豪客多，買酒黃金盞。醉下酒家樓，美人雙翠幰。
揮劍邯鄲市，走馬梁王苑。樂事殊未央，年華已雲晚。
700.055 【令狐亭】韋莊
若非天上神仙宅，須是人間將相家。
想得當時好煙月，管絃吹殺後庭花。
700.056 【閨月】韋莊
明月照前除，煙華蕙蘭溼。清風行處來，白露寒蟬急。
美人情易傷，暗上紅樓立。欲言無處言，但向姮娥泣。
700.057 【閨怨】韋莊
慼慼彼何人，明眸利於月。啼妝曉不幹，素面凝香雪。
良人去淄右，鏡破金簪折。空藏蘭蕙心，不忍琴中說。
700.058 【上春詞】韋莊
曈曨赫日東方來，禁城煙暖蒸青苔。金樓美人花屏開，
晨妝未罷車聲催。幽蘭報暖紫芽折，夭花愁豔蝶飛回。
五陵年少惜花落，酒濃歌極翻如哀。四時輪環終又始，
百年不見南山摧。遊人陌上騎生塵，顏子門前吹死灰。
700.059 【搗練篇】韋莊
月華吐豔明燭燭，青樓婦唱搗衣曲。白袷絲光織魚目，
菱花綬帶鴛鴦簇。臨風縹緲疊秋雪，月下丁冬搗寒玉。
樓蘭欲寄在何鄉，憑人與系徵鴻足。
700.060 【雜體聯錦】韋莊
攜手重攜手，夾江金線柳。江上柳能長，行人戀尊酒。
尊酒意何深，爲郎歌玉簪。玉簪聲斷續，鈿軸鳴雙轂。
雙轂去何方，隔江春樹綠。樹綠酒旗高，淚痕沾繡袍。
袍縫紫鵝溼，重持金錯刀。錯刀何燦爛，使我腸千斷。
腸斷欲何言，簾動真珠繁。真珠綴秋露，秋露沾金盤。
金盤湛瓊液，仙子無歸跡。無跡又無言，海煙空寂寂。
寂寂古城道，馬嘶芳岸草。岸草接長堤，長堤人解攜。
解攜忽已久，緬邈空回首。回首隔天河，恨唱蓮塘歌。
蓮塘在何許，日暮西山雨。
700.061 【長安春】韋莊
長安二月多香塵，六街車馬聲轔轔。家家樓上如花人，
千枝萬枝紅豔新。簾間笑語自相問，何人佔得長安春？
長安春色本無主，古來盡屬紅樓女。如今無奈杏園人，
駿馬輕車擁將去。
700.062 【撫盈歌】韋莊
鳳縠兮鴛綃，霞疏兮綺寮。玉庭兮春晝，金屋兮秋宵。
愁瞳兮月皎，笑頰兮花嬌。羅輕兮濃麝，室暖兮香椒。
鑾輿去兮蕭屑，七絲斷兮泬寥，主父臥兮漳水，
君王幸兮雲軺。鉛華窅窕兮穠姿，棠公肸蠁兮靡依。
翠華長逝兮莫追，晏相望門兮空悲。
700.063 【贈峨嵋山彈琴李處士】韋莊
峨嵋山下能琴客，似醉似狂人不測。何須見我眼偏青，
未見我身頭已白。茫茫四海本無家，一片愁雲颺秋碧。
壺中醉臥日月明，世上長遊天地窄。晉朝叔夜舊相知，
蜀郡文君小來識。後生常建彼何人，贈我篇章苦雕刻。
名卿名相盡知音，遇酒遇琴無間隔。如今世亂獨翛然，
天外鴻飛招不得。餘今正泣楊朱淚，八月邊城風颳地。
霓旌絳旆忽相尋，爲我尊前橫綠綺。一彈猛雨隨手來，
再彈白雪連天起。悽悽清清松上風，咽咽幽幽隴頭水。
吟蜂繞樹去不來，別鶴引雛飛又止。錦麟不動惟側頭，
白馬仰聽空豎耳。廣陵故事無人知，古人不說今人疑。
子期子野俱不見，烏啼鬼哭空傷悲。坐中詞客悄無語，
簾外月華庭欲午。爲君吟作聽琴歌，爲我留名系仙譜。
700.064 【江皋贈別】韋莊
金管多情恨解攜，一聲歌罷客如泥。江亭繫馬綠楊短，
野岸維舟春草齊。帝子夢魂煙水闊，謝公詩思碧雲低，
風前不用頻揮手，我有家山白日西。
700.065 【南陽小將張彥硤口鎮稅人場射虎歌（一作白居易詩）】韋莊
海內昔年狎太平，橫目穰穰何崢嶸。天生天殺豈天怒，
忍使朝朝喂猛虎。關東驛路多丘荒，行人最忌稅人場。
張彥雄特製殘暴，見之叱起如叱羊。鳴弦霹靂越幽阻，
往往依林猶抵拒。草際旋看委錦茵，腰間不更抽白羽。
老饕已斃衆雛恐，童稚揶揄皆自勇。忠良效順勢亦然，
一劍猜狂敢輕動。有文有武方爲國，不是英雄伏不得。
試徵張彥作將軍，幾個將軍願策勳？
700.066 【下邽感舊】韋莊
昔爲童稚不知愁，竹馬閒乘繞縣遊。曾爲看花偷出郭，
也因逃學暫登樓。招他邑客來還醉，儳得先生去始休。
今日故人何處問，夕陽衰草盡荒丘。
700.067 【塗次逢李氏兄弟感舊】韋莊
御溝西面朱門宅，記得當時好弟兄。曉傍柳陰騎竹馬，
夜隈燈影弄先生。巡街趁蝶衣裳破，上屋探雛手腳輕。
今日相逢俱老大，憂家憂國盡公卿。
700.068 【龍潭（一作僧應物詩）】韋莊
激石懸流雪滿灣，九龍潛處野雲閒。欲行甘雨四天下，
且隱澄潭一頃間。浪引浮槎依北岸，波分晚日見東山。
垂髯儻遇穆王駕，閬苑周流應未還。
700.069 【江上別李秀才】韋莊
前年相送灞陵春，今日天涯各避秦。
莫向尊前惜沈醉，與君俱是異鄉人。
700.070 【句】韋莊
印將金鎖鎖，簾用玉鉤鉤。（《北夢瑣言》雲：
杜荀鶴嘗吟一聯詩云：舊衣灰絮絮，新酒竹篘篘。
或話於莊，莊擬之云云。即大拜之祥也）
不隨妖豔開，獨媚玄冥節。（詠梅， 見《海錄碎事》）
豈是爲窮常見隔，只應嫌酒不相過。（贈貫休，
見《高僧傳》）
