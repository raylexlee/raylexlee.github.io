第725卷 于邺
725.01 【书怀】于邺
长安多路岐，西去欲何依。浮世只如此，旧山长忆归。
自离京国久，应已故人稀。好与孤云住，孤云无是非。
725.02 【书情】于邺
负郭有田在，年年长废耕。欲磨秋镜净，恐见白头生。
未作一旬别，已过千里程。不知书与剑，十载两无成。
725.03 【涂中作】于邺
西南千里程，处处有车声。若使地无利，始应人不营。
天涯犹马到，石迹尚尘生。如此未曾息，蜀山终冀平。
725.04 【春过函谷关】于邺
几度作游客，客行长苦辛。愁看函谷路，老尽布衣人。
岁远关犹固，时移草亦春。何当名利息，遣此绝征轮。
725.05 【褒中即事】于邺
风吹残雨歇，云去有烟霞。南浦足游女，绿蘋应发花。
远钟当半夜，明月入千家。不作故乡梦，始知京洛赊。
725.06 【岁暮还家】于邺
东西流不驻，白日与车轮。残雪半成水，微风应欲春。
几经他国岁，已减故乡人。回首长安道，十年空苦辛。
725.07 【还家】于邺
为客忆归舍，归来还寂寥。壮时看欲过，白首固非遥。
独酌几回醉，此愁终不销。犹残鸡与犬，驱去住山椒。
725.08 【题华山麻处士所居】于邺
贵贱各扰扰，皆逢朝市间。到此马无迹，始知君独闲。
冰破听敷水，雪晴看华山。西风寂寥地，唯我坐忘还。
725.09 【天南怀故人】于邺
独行千里尘，轧轧转征轮。一别已多日，总看成老人。
洞庭雪不下，故国草应春。三月烟波暖，南风生绿蘋。
725.010 【路傍草】于邺
春至始青青，香车碾已平。不知山下处，来向路傍生。
每岁有人在，何时无马行。应随尘与土，吹满洛阳城。
725.011 【秋夕闻雁】于邺
星汉欲沈尽，谁家砧未休。忽闻凉雁至，如报杜陵秋。
千树又黄叶，几人新白头。洞庭今夜客，一半却登舟。
725.012 【洛中有怀】于邺
潺潺伊洛河，寂寞少恩波。銮驾久不幸，洛阳春草多。
725.013 【送魏山韦处士（一作送田处士西游）】于邺
阴阴亭际间，相顾惨离颜。一片云飞去，嵯峨空魏山。
725.014 【白樱桃】于邺
王母阶前种几株，水晶帘内看如无。
只应汉武金盘上，泻得珊珊白露珠。
725.015 【白樱树】于邺
记得花开雪满枝，和蜂和蝶带花移。
如今花落游蜂去，空作主人惆怅诗。
725.016 【下第不胜其忿题路左佛庙】于邺
雀儿未逐飏风高，下视鹰鹯意气豪。
自谓能生千里足，黄昏依旧委蓬蒿。
725.017 【感怀（一作感情）】于邺
东风吹草色，空使客蹉跎。不设太平险，更应游子多。
几伤行处泪，一曲醉中歌。尽向青门外，东随渭水波。
725.018 【游中梁山】于邺
僻地好泉石，何人曾陆沈。不知青嶂外，更有白云深。
因此见乔木，几回思旧林。殷勤猿与鸟，唯我独何心。
725.019 【寻山】于邺
到此绝车轮，萋萋草树春。青山如有利，白石亦成尘。
水阔应无路，松深不见人。如知巢与许，千载迹犹新。
725.020 【宿江口】于邺
南渡人来绝，喧喧雁满沙。自生江上月，长有客思家。
半夜下霜岸，北风吹荻花。自惊归梦断，不得到天涯。
725.021 【秋夜达萧关】于邺
扰扰浮梁路，人忙月自闲。去年为塞客，今夜宿萧关。
辞国几经岁，望乡空见山。不知江叶下，又作布衣还。
725.022 【斜谷道】于邺
乱峰连叠嶂，千里绿峨峨。蜀国路如此，游人车亦过。
远烟当驿敛，骤雨逐风多。独忆紫芝叟，临风歌旧歌。
725.023 【过百牢关贻舟中者】于邺
蜀国少平地，方思京洛间。远为千里客，来度百牢关。
帆影清江水，铃声碧草山。不因名与利，尔我各应闲。
725.024 【客中览镜】于邺
何当开此镜，即见发如丝。白日急于水，少年能几时。
每逢芳草处，长返故园迟。所以多为客，蹉跎欲怨谁。
725.025 【长安逢隐者】于邺
征车千里至，碾遍六街尘。向此有营地，忽逢无事人。
昔时颜未改，浮世路多新。且脱衣沽酒，终南山欲春。
725.026 【与僧话旧】于邺
草堂前有山，一见一相宽。处世贵僧静，青松因岁寒。
他山逢旧侣，尽日话长安。所以闲行迹，千回绕药栏。
725.027 【赠王道士】于邺
日日市朝路，何时无苦辛。不随丹灶客，终作白头人。
浮世度千载，桃源方一春。归来华表上，应笑北邙尘。
725.028 【匣中琴】于邺
世人无正心，虫网匣中琴。何以经时废，非为娱耳音。
独令高韵在，谁感隙尘深。应是南风曲，声声不合今。
725.029 【友人亭松】于邺
俯仰不能去，如逢旧友同。曾因春雪散，见在华山中。
何处有明月，访君听远风。相将归未得，各占石岩东。
725.030 【过洛阳城】于邺
古来利与名，俱在洛阳城。九陌鼓初起，万车轮已行。
周秦时几变，伊洛水犹清。二月中桥路，鸟啼春草生。
725.031 【客中月（一作望月）】于邺
离家凡几宵，一望一寥寥。新魄又将满，故乡应渐遥。
独临彭蠡水，远忆洛阳桥。更有乘舟客，凄然亦驻桡。
725.032 【王将军宅夜听歌】于邺
朱槛满明月，美人歌落梅。忽惊尘起处，疑有凤飞来。
一曲听初彻，几年愁暂开。东南正云雨，不得见阳台。
725.033 【长信宫】于邺
莫问古宫名，古宫空有城。惟应东去水，不改旧时声。
725.034 【高楼】于邺
远天明月出，照此谁家楼。上有罗衣裳，凉风吹不休。
