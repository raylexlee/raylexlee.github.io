第635卷 周繇
635.01 【送邊上從事】周繇
戎裝佩鏌鋣，走馬逐輕車。衰草城邊路，殘陽壟上笳。
黃河穿漢界，青冢出胡沙。提筆男兒事，功名立可誇。
635.02 【送洛陽崔員外】周繇
塞詔除嵩洛，觀圖見廢興。城遷周古鼎，地列漢諸陵。
日送歸朝客，時招住嶽僧。郡齋臺閣滿，公退即吟登。
635.03 【送人尉黔中】周繇
盤山行幾驛，水路復通巴。峽漲三川雪，園開四季花。
公庭飛白鳥，官俸請丹砂。知尉黔中後，高吟採物華。
635.04 【送宇文虞】周繇
此別欲何往，未言歸故林。行車新歲近，落日亂山深。
野店寒無客，風巢動有禽。潛知經目事，大半是愁吟。
635.05 【題東林寺虎掊泉】周繇
勝致通幽感，靈泉有虎掊。爪抬山脈斷，掌託石心拗。
竹藹疑相近，松陰蓋亦交。轉令棲遁者，真境逾難拋。
635.06 【登甘露寺】周繇
盤江上幾層，峭壁半垂藤。殿鎖南朝像，龕禪外國僧。
海濤摏砌檻，山雨灑窗燈。日暮疏鍾起，聲聲徹廣陵。
635.07 【甘露寺東軒】周繇
每日憐晴眺，閒吟只自娛。山從平地有，水到遠天無。
老樹多封楚，輕煙暗染吳。雖居此廊下，入戶亦躊躕。
635.08 【甘露寺北軒】周繇
曉色宜閒望，山風遠益清。白雲連晉閣，碧樹盡蕪城。
少靜沙痕出，煙消野火平。最堪佳此境，爲我長詩情。
635.09 【詠螢】周繇
熠熠與娟娟，池塘竹樹邊。亂飛同曳火，成聚卻無煙。
微雨灑不滅，輕風吹欲燃。舊曾書案上，頻把作囊懸。
635.010 【望海】周繇
蒼茫空泛日，四顧絕人煙。半浸中華岸，旁通異域船。
島間應有國，波外恐無天。欲作乘槎客，翻愁去隔年。
635.011 【送楊環校書歸廣南】周繇
天南行李半波濤，灘樹枝枝拂戲猱。初著藍衫從遠嶠，
乍辭雲署泊輕艘。山村象踏桄榔葉，海外人收翡翠毛。
名宦兩成歸舊隱，遍尋親友興何饒。
635.012 【經故宅有感】周繇
身沒南荒雨露賒，朱門空鎖舊繁華。池塘鑿就方通水，
桃杏栽成未見花。異代圖書藏幾篋，傾城羅綺散誰家。
昔年埏埴生靈地，今日生人爲嘆嗟。
635.013 【送入蕃使】周繇
獵獵旗幡過大荒，敕書猶帶御煙香。滹沱河凍軍回探，
邏逤孤城雁著行。遠寨風狂移帳幕，平沙日晚臥牛羊。
早終冊禮朝天闕，莫遣虯髭染塞霜。
635.014 【白石潭秋霽作】周繇
潭心煙霧破斜暉，殷殷雷聲隔翠微。崖蹙盤渦翻蜃窟，
灘吹白石上漁磯。陵風舴艋謳啞去，出水鸕鷀薄泊飛。
秋霽更誰同此望，遠鍾時見一僧歸。
635.015 【題金陵棲霞寺贈月公】周繇
明家不要買山錢，施作清池種白蓮。松檜老依雲外地，
樓臺深鎖洞中天。風經絕頂回疏雨，石倚危屏掛落泉。
欲結茅庵伴師住，肯饒多少薜蘿煙。
635.016 【嘲段成式（一作廣陽公宴）】周繇
蹙鞠且徒爲，寧如目送時。報仇慚選耎，存想恨逶遲。
促坐疑辟咡，銜杯強朵頤。恣情窺窈窕，曾恃好風姿。
色授應難奪，神交願莫辭。請君看曲譜，不負少年期。
635.017 【送江州薛尚書】周繇
匡廬千萬峯，影匝郡城中。忽佩虎符去，遙疑鳥道通。
煙霞時滿郭，波浪暮連空。樹翳樓臺月，帆飛鼓角風。
郡齋多嶽客，鄉戶半漁翁。王事行春外，題詩寄遠公。
635.018 【津頭望白水】周繇
晴江暗漲岸吹沙，山畔船衝樹杪斜。
城郭半淹橋市鬧，鷺鷥繚繞入人家。
635.019 【公子行】周繇
青山薄薄漏春風，日暮鳴鞭柳影中。
回望玉樓人不見，酒旗深處勒花驄。
635.020 【看牡丹贈段成式（柯古前看吝酒）】周繇
金蕊霞英疊彩香，初疑少女出蘭房。
逡巡又是一年別，寄語集仙呼索郎。
635.021 【以人蔘遺段成式】周繇
人形上品傳方誌，我得真英自紫團。
慚非叔子空持藥，更請伯言審細看。
635.022 【和段成式】周繇
回簪轉黛喜猜防，粉署裁詩助酒狂。
若遇仙丹偕羽化，但隨蕭史亦何傷。
玉樹瓊筵映彩霞，澄虛樓閣似仙家。
只緣存想歸蘭室，不向春風看夜花。
