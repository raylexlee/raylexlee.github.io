第601卷 李昌符
601.01 【书边事（一作边行书事，一作塞上行）】李昌符
朔野烟尘起，天军又举戈。阴风向晚急，杀气入秋多。
树尽禽栖草，冰坚路在河。汾阳无继者，羌虏肯先和。
601.02 【远归别墅（一作秋晚归故居）】李昌符
马省曾行处，连嘶渡晚河。忽惊乡树出，渐识路人多。
细径穿禾黍，颓垣压薜萝。乍归犹似客，邻叟亦相过。
601.03 【题友人屋】李昌符
松底诗人宅，闲门远岫孤。数家分小径，一水截平芜。
竹节偶相对，鸟名多自呼。爱君真静者，欲去又踟蹰。
601.04 【赠同游】李昌符
此来风雨后，已觉减年华。若待皆无事，应难更有花。
管弦临夜急，榆柳向江斜。且莫看归路，同须醉酒家。
601.05 【送人出塞】李昌符
北风吹雨雪，举目已凄凄。战鬼秋频哭，征鸿夜不栖。
沙平关路直，碛广郡楼低。此去非东鲁，人多事鼓鼙。
601.06 【寻僧元皎因赠】李昌符
此生迷有著，因病得寻师。话尽山中事，归当月上时。
高松连寺影，亚竹入窗枝。闲忆草堂路，相逢非素期。
601.07 【下第后蒙侍郎示意指于新先辈宣恩感谢】李昌符
才薄命如此，自嗟兼自疑。遭逢好文日，黜落至公时。
倚玉甘无路，穿杨却未期。更惭君侍坐，问许可言诗。
601.08 【夜泊渭津】李昌符
漂漂东去客，一宿渭城边。远处星垂岸，中流月满船。
凉归夜深簟，秋入雨馀天。渐觉家山小，残程尚几年。
601.09 【晚夏逢友人】李昌符
一别同袍友，相思已十年。长安多在客，久病忽闻蝉。
骤雨才沾地，阴云不遍天。微凉堪话旧，移榻晚风前。
601.010 【秋中夜坐】李昌符
空庭吟坐久，爽气入荷衣。病叶先秋落，惊禽背月飞。
瘴云晴未散，戍客老将依。为应金门策，多应说战机。
601.011 【旅游伤春】李昌符
酒醒乡关远，迢迢听漏终。曙分林影外，春尽雨声中。
鸟思江村路，花残野岸风。十年成底事，羸马倦西东。
601.012 【得远书】李昌符
故人居谪宦，今日一书来。良久惊兼喜，殷勤卷更开。
瘴云沉去雁，江雨促新梅。满纸殊乡泪，非冤不可哀。
601.013 【赠同席】李昌符
四座列吾友，满园花照衣。一生知几度，后到拟先归。
急管侵诸乐，严城送落晖。当欢莫离席，离席却欢稀。
601.014 【赠供奉僧玄观】李昌符
自得曹溪法，诸经更不看。已降禅侣久，兼作帝师难。
夜木侵檐黑，秋灯照雨寒。如何嫌有著，一念在林峦。
601.015 【送琴客】李昌符
楚客抱离思，蜀琴留恨声。坐来新月上，听久觉秋生。
夜静骚人语，天高别鹤鸣。因君兴一叹，竟夕意难平。
601.016 【别谪者】李昌符
此地闻犹恶，人言是所之。一家书绝久，孤驿梦成迟。
八月三湘道，闻猿冒雨时。不须祠楚相，臣节转堪疑。
601.017 【行思】李昌符
千里岂云去，欲归如路穷。人间无暇日，马上又秋风。
破月衔高岳，流星拂晓空。此时皆在梦，行色独匆匆。
601.018 【感怀题从舅宅】李昌符
郗家庭树下，几度醉春风。今日花还发，当时事不同。
流言应未息，直道竟难通。徒遣相思者，悲歌向暮空。
601.019 【与友人会】李昌符
蝉吟槐蕊落，的的是愁端。病觉离家远，贫知处事难。
真交无所隐，深语有馀欢。未必闻歌吹，羁心得暂宽。
601.020 【赠春游侣】李昌符
密林多暗香，轻吹送馀芳。啼鸟愁春尽，游人喜日长。
浮云横暮色，新雨洗韶光。欲散垂□恨，应须入醉乡。
601.021 【送人游边】李昌符
愁指萧关外，风沙入远程。马行初有迹，雨落竟无声。
地理全归汉，天威不在兵。西京逢故老，暗喜复时平。
601.022 【寄栖白上人】李昌符
剪发兼成隐，将心更属文。无憀对豪客，不拜谒吾君。
画壁惟泉石，经窗半典坟。归林幽鸟狎，乞食病僧分。
默坐终清夜，凝思念碧云。相逢应未卜，余正走嚣氛。
601.023 【送人入新罗使】李昌符
鸡林君欲去，立册付星轺。越海程难计，征帆影自飘。
望乡当落日，怀阙羡回潮。宿雾蒙青嶂，惊波荡碧霄。
春生阳气早，天接祖州遥。愁约三年外，相迎上石桥。
601.024 【咏铁马鞭】李昌符
汉将临流得铁鞭，鄂侯名字旧雕镌。须为圣代无双物，
肯逐将军卧九泉。汗马不侵诛虏血，神功今见补亡篇。
时来终荐明君用，莫叹沉埋二百年。
601.025 【送友人】李昌符
举世谁能与事期，解携多是正欢时。人间不遣有名利，
陌上始应无别离。晚渡待船愁立久，乱山投店独行迟。
我今漂泊还如此，江剑相逢亦未知。
601.026 【南潭】李昌符
匝岸青芜掩古苔，面山亭树枕潭开。有时弦管收筵促，
无数凫鹥逆浪来。路入龙祠群木老，风惊渔艇一声回。
人传郭恽多游此，谁见当初泛玉杯。
601.027 【秋夜作】李昌符
数亩池塘近杜陵，秋天寂寞夜云凝。芙蓉叶上三更雨，
蟋蟀声中一点灯。迹避险巇翻失路，心归闲淡不因僧。
既逢上国陈诗日，长守林泉亦未能。
601.028 【客恨】李昌符
古原南北旧萧疏，高木风多小雪馀。半夜病吟人寝后，
百年闲事酒醒初。频招兄弟同佳节，已有兵戈隔远书。
肥马王孙定相笑，不知岐路厌樵渔。
601.029 【三月尽日】李昌符
江头从此管弦稀，散尽游人独未归。
落日已将春色去，残花应逐夜风飞。
601.030 【绿珠咏】李昌符
洛阳佳丽与芳华，金谷园中见百花。
谁遣当年坠楼死，无人巧笑破孙家。
601.031 【赠别】李昌符
又将书剑出孤舟，尽日停桡结远愁。
莫道江波话离别，江波一去不回流。
601.032 【闷书】李昌符
病来难处早秋天，一径无人树有蝉。
归计未成书半卷，中宵多梦昼多眠。
601.033 【伤春】李昌符
即是春风尽，仍沾夜雨归。明朝更来此，兼恐落花稀。
601.034 【登临洮望萧关】李昌符
渐觉风沙暗，萧关欲到时。儿童能探火，妇女解缝旗。
川少衔鱼鹭，林多带箭麋。暂来戎马地，不敢苦吟诗。
