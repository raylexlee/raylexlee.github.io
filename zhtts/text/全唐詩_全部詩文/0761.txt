第748卷 李中
748.01 【春闺辞二首】李中
卷帘迟日暖，睡起思沈沈。辽海音尘远，春风旅馆深。
疏篁留鸟语，曲砌转花阴。寄语长征客，流年不易禁。
不得辽阳信，春心何以安。鸟啼窗树晓，梦断碧烟残。
绿鉴开还懒，红颜驻且难。相思谁可诉，时取旧书看。
748.02 【腊中作】李中
冬至虽云远，浑疑朔漠中。劲风吹大野，密雪翳高空。
泉冻如顽石，人藏类蛰虫。豪家应不觉，兽炭满炉红。
748.03 【海城秋日书怀寄朐山孙明府】李中
槐柳蝉声起渡头，海城孤客思悠悠。青云展志知何日，
皓月牵吟又入秋。鉴里渐生潘岳鬓，风前犹著卜商裘。
鸣琴良宰挥毫士，应笑蹉跎身未酬。
748.04 【题柴司徒亭假山】李中
叠石峨峨象翠微，远山魂梦便应稀。从教藓长添峰色，
好引泉来作瀑飞。萤影夜攒疑烧起，茶烟朝出认云归。
知君创得兹幽致，公退吟看到落晖。
748.05 【都下寒食夜作】李中
香尘未歇暝烟收，城满笙歌事胜游。
自是离人睡长早，千家帘卷月当楼。
748.06 【客中春思】李中
又听黄鸟绵蛮，目断家乡未还。
春水引将客梦，悠悠绕遍关山。
748.07 【所思】李中
门掩残花寂寂，帘垂斜月悠悠。
纵有一庭萱草，何曾与我忘忧。
748.08 【江馆秋思因成自勉】李中
江边候馆幽，汀鸟暝烟收。客思虽悲月，诗魔又爱秋。
声名都是幻，穷达未能忧。散逸怜渔父，波中漾小舟。
748.09 【赠朐山杨宰】李中
讼闲征赋毕，吏散卷帘时。听雨入秋竹，留僧覆旧棋。
得诗书落叶，煮茗汲寒池。化俗功成后，烟霄会有期。
748.010 【庐山】李中
控压浔阳景，崔嵬古及今。势雄超地表，翠盛接天心。
湓浦春烟列，星湾晚景沈。图经宜细览，题咏卒难任。
靖节门遥对，庾公楼俯临。参差含积雪，隐映见归禽。
峭拔推双剑，清虚数二林。白莲池宛在，翠辇事难寻。
天近星河冷，龙归洞穴深。谷春攒锦绣，石润叠琼琳。
玄鹤传仙拜，青猿伴客吟。泉通九江远，云出几州阴。
冬有灵汤溢，夏无炎暑侵。他年如遂隐，五老是知音。
748.011 【送孙霁书记赴寿阳辟命】李中
辟命羡君赴，其如怆别情。酒阑汀树晚，帆展野风生。
淮静寒烟敛，村遥夜火明。醉沈朐岭梦，吟达寿春城。
旧友摇鞭接，元戎扫榻迎。雪晴莲幕启，云散桂山横。
王粲从军画，陈琳草檄名。知君提健笔，重振此嘉声。
748.012 【听蝉寄朐山孙明府】李中
忽听新蝉发，客情其奈何。西风起槐柳，故国阻烟波。
垄笛悲犹少，巴猿恨未多。不知陶靖节，还动此心么。
748.013 【秋江夜泊寄刘钧正字】李中
闲忆诗人思倍劳，维舟清夜泥风骚。鱼龙不动澄江远，
云雾皆收皎月高。潮满钓舟迷浦屿，霜繁野树叫猿猱。
此时吟苦君知否，双鬓从他有二毛。
748.014 【赠朐山孙明府】李中
县庭无事似山斋，满砌青青旋长苔。闲抚素琴曹吏散，
自烹新茗海僧来。买将病鹤劳心养，移得闲花用意栽。
几度访君留我醉，瓮香皆值酒新开。
748.015 【赠海上书记张济员外】李中
鹏霄休叹志难伸，贫病虽萦道且存。阮瑀不能专笔砚，
嵇康唯要乐琴尊。春风满院空欹枕，芳草侵阶独闭门。
剑有尘埃书有蠹，昔年心事共谁论。
748.016 【对竹】李中
懒穿幽径冲鸣鸟，忍踏清阴损翠苔。
不似闭门欹枕听，秋声如雨入轩来。
748.017 【送朐山孙明府赴寿阳幕府辟命】李中
堪羡元戎虚右席，便承纶綍起金台。菊丛憔悴陶潜去，
莲幕光辉阮瑀来。好向尊罍陈妙画，定应书檄播雄才。
预愁别后相思处，月入闲窗远梦回。
748.018 【经废宅】李中
一梦奢华去不还，断墙花发岂堪看。
玉纤素绠知何处，金井梧枯碧甃寒。
748.019 【溪边吟】李中
鸂鶒双飞下碧流，蓼花蘋穗正含秋。
茜裙二八采莲去，笑冲微雨上兰舟。
748.020 【得故人消息】李中
多难分离久，相思每泪垂。梦归残月晓，信到落花时。
未必乖良会，何当有后期。那堪楼上望，烟水接天涯。
748.021 【芳草】李中
二月正绵绵，离情被尔牵。四郊初过雨，万里正铺烟。
眷恋残花惹，留连醉客眠。飘香是杜若，最忆楚江边。
748.022 【江南春】李中
千家事胜游，景物可忘忧。水国楼台晚，春郊烟雨收。
鹧鸪啼竹树，杜若媚汀洲。永巷歌声远，王孙会莫愁。
748.023 【悼亡】李中
巷深芳草细，门静绿杨低。室迩人何处，花残月又西。
武陵期已负，巫峡梦终迷。独立销魂久，双双好鸟啼。
748.024 【春晏寄从弟德润】李中
相思禁烟近，楼上动吟魂。水国春寒在，人家暮雨昏。
朱桥通竹树，香径匝兰荪。安得吾宗会，高歌醉一尊。
748.025 【赠致仕沈彬郎中】李中
自言婚嫁毕，尘事不关心。老去诗魔在，春来酒病深。
山翁期采药，海月伴鸣琴。多谢维舟处，相留接静吟。
748.026 【忆溪居】李中
竹轩临水静无尘，别后凫鹥入梦频。
杜若菰蒲烟雨歇，一溪春色属何人。
748.027 【登下蔡县楼】李中
长涯烟水又含秋，吏散时时独上楼。
信断兰台乡国远，依稀王粲在荆州。
748.028 【下蔡春偶作】李中
旅馆飘飘类断蓬，悠悠心绪有谁同。一宵风雨花飞后，
万里乡关梦自通。多难不堪容鬓改，沃愁惟怕酒杯空。
采兰扇枕何时遂，洗虑焚香叩上穹。
748.029 【再游洞神宫怀邵羽人有感】李中
重向烟萝省旧游，因寻遗迹想浮丘。峰头鹤去三清远，
坛畔月明千古秋。泉落小池清复咽，云从高峤起还收。
自惭未得冲虚术，白发无情渐满头。
748.030 【秋雨二首】李中
飘洒当穷巷，苔深落叶铺。送寒来客馆，滴梦在庭梧。
逼砌蛩声断，侵窗竹影孤。遥思渔叟兴，蓑笠在江湖。
竟日声萧飒，兼风不暂阑。竹窗秋睡美，荻浦夜渔寒。
地僻苔生易，林疏鸟宿难。谁知苦吟者，坐听一灯残。
748.031 【经古观有感】李中
古观寥寥枕碧溪，偶思前事立残晖。漆园化蝶名空在，
柱史犹龙去不归。丹井泉枯苔锁合，醮坛松折鹤来稀。
回头因叹浮生事，梦里光阴疾若飞。
748.032 【吉水春暮访蔡文庆处士留题】李中
无事无忧鬓任苍，浊醪闲酌送韶光。溟濛雨过池塘暖，
狼藉花飞砚席香。好古未尝疏典册，悬图时要看潇湘。
恋君清话难留处，归路迢迢又夕阳。
748.033 【烈祖孝高挽歌二首】李中
谁解叩乾关，音容去不还。位方尊北极，寿忽殒南山。
凤辇应难问，龙髯不可攀。千秋遗恨处，云物锁桥山。
仙驭归何处，苍苍问且难。华夷喧道德，陵垄葬衣冠。
御水穿城咽，宫花泣露寒。九疑消息断，空望白云端。
748.034 【赠海上观音院文依上人】李中
烟霞海边寺，高卧出门慵。白日少来客，清风生古松。
虚窗从燕入，坏屐任苔封。几度陪师话，相留到暮钟。
748.035 【秋夕病中作】李中
卧病当秋夕，悠悠枕上情。不堪抛月色，无计避虫声。
煎药惟忧涩，停灯又怕明。晓临清鉴里，应有白髭生。
748.036 【寄黄鹗秀才】李中
长忆狂游日，惜春心恰同。预愁花片落，不遣酒壶空。
草软眠难舍，莺娇听莫穷。如今千里隔，搔首对秋风。
748.037 【春日书怀寄朐山孙明府】李中
一作边城客，闲门两度春。莺花深院雨，书剑满床尘。
紫阁期终负，青云道未伸。犹怜陶靖节，诗酒每相亲。
748.038 【柴司徒宅牡丹】李中
暮春栏槛有佳期，公子开颜乍拆时。翠幄密笼莺未识，
好香难掩蝶先知。愿陪妓女争调乐，欲赏宾朋预课诗。
只恐却随云雨去，隔年还是动相思。
748.039 【赠王道者】李中
混俗从教鬓似银，世人无分得相亲。槎流海上波涛阔，
酒满壶中天地春。功就不看丹灶火，性闲时拂玉琴尘。
仙家变化谁能测，只恐洪崖是此身。
748.040 【春闺辞二首】李中
尘昏菱鉴懒修容，双脸桃花落尽红。
玉塞梦归残烛在，晓莺窗外啭梧桐。
边无音信暗消魂，茜袖香裙积泪痕。
海燕归来门半掩，悠悠花落又黄昏。
748.041 【暮春怀故人】李中
池馆寂寥三月尽，落花重叠盖莓苔。惜春眷恋不忍扫，
感物心情无计开。梦断美人沈信息，目穿长路倚楼台。
琅玕绣段安可得，流水浮云共不回。
748.042 【秋日登润州城楼】李中
虚楼一望极封疆，积雨晴来野景长。水接海门铺远色，
稻连京口发秋香。鸣蝉历历空相续，归鸟翩翩自著行。
吟罢倚栏深有思，清风留我到斜阳。
748.043 【晚春客次偶吟】李中
暂驻征轮野店间，悠悠时节又春残。落花风急宿酲解，
芳草雨昏春梦寒。惭逐利名头易白，欲眠云水志犹难。
却怜村寺僧相引，闲上虚楼共倚栏。
748.044 【对雨寄朐山林番明府】李中
竟日如丝不暂停，莎阶闲听滴秋声。斜飘虚阁琴书润，
冷逼幽窗梦寐清。开户只添搜句味，看山还阻上楼情。
遥知公退琴堂静，坐对萧骚饮兴生。
748.045 【落花】李中
残红引动诗魔，怀古牵情奈何。半落铜台月晓，
乱飘金谷风多。悠悠旋逐流水，片片轻粘短莎。
谁见长门深锁，黄昏细雨相和。
748.046 【燕】李中
豪家五色泥香，衔得营巢太忙。
喧觉佳人昼梦，双双犹在雕梁。
748.047 【莺】李中
羽毛特异诸禽，出谷堪听好音。
薄暮欲栖何处，雨昏杨柳深深。
748.048 【宿山中寺】李中
寄宿深山寺，惟逢老病僧。风吹几世树，云暗暮秋灯。
瞑目忘尘虑，谈空入上乘。明晨返名路，何计恋南能。
748.049 【海上载笔依韵酬左偃见寄】李中
都城分别后，海峤梦魂迷。吟兴疏烟月，边情起鼓鼙。
戍旗风飐小，营柳雾笼低。草檄无馀刃，难将阮瑀齐。
748.050 【春晚招鲁从事】李中
衮衮利名役，常嗟聚会稀。有心游好景，无术驻残晖。
南陌草争茂，西园花乱飞。期君举杯酒，不醉莫言归。
748.051 【和易秀才春日见寄】李中
每恨多流落，吾徒不易亲。相逢千里客，共醉百花春。
小槛山当面，闲阶柳拂尘。何时卜西上，明月桂枝新。
748.052 【送黄秀才】李中
雨馀飞絮乱，相别思难任。酒罢河桥晚，帆开烟水深。
蟾宫须展志，渔艇莫牵心。岐路从兹远，双鱼信勿沈。
748.053 【庭竹】李中
偶自山僧院，移归傍砌栽。好风终日起，幽鸟有时来。
筛月牵诗兴，笼烟伴酒杯。南窗睡轻起，萧飒雨声回。
748.054 【送戴秀才】李中
已是殊乡客，送君重惨然。河桥乍分首，槐柳正鸣蝉。
短棹离幽浦，孤帆触远烟。清朝重文物，变化莫迁延。
748.055 【病中作】李中
闲斋病初起，心绪复悠悠。开箧群书蠹，听蝉满树秋。
诗魔还渐动，药债未能酬。为忆前山色，扶持上小楼。
748.056 【离家】李中
送别人归春日斜，独鞭羸马指天涯。
月生江上乡心动，投宿匆忙近酒家。
748.057 【村行】李中
极目青青垄麦齐，野塘波阔下凫鹥。
阳乌景暖林桑密，独立闲听戴胜啼。
748.058 【献乔侍郎】李中
位望谁能并，当年志已伸。人间传凤藻，天上演龙纶。
贾马才无敌，褒雄誉益臻。除奸深系念，致主迥忘身。
谏疏纵横上，危言果敢陈。忠贞虽贯世，消长岂由人。
慷慨辞朝阙，迢遥涉路尘。千山明夕照，孤棹渡长津。
杜宇声方切，江蓠色正新。卷舒唯合道，喜愠不劳神。
禅客陪清论，渔翁作近邻。静吟穷野景，狂醉养天真。
格论思名士，舆情渴直臣。九霄恩复降，比户意皆忻。
却入鸳鸾序，终身顾问频。漏残丹禁晓，日暖玉墀春。
鉴物心如水，忧时鬓若银。惟期康庶事，永要叙彝伦。
贵贱知无间，孤寒必许亲。几多沈滞者，拭目望陶钧。
748.059 【献中书张舍人】李中
仙桂从攀后，人间播大名。飞腾谐素志，霄汉是前程。
持宪威声振，司言品秩清。帘开春酒醒，月上草麻成。
丹陛凌晨对，青云逐步生。照人裴玉莹，鉴物宪陂明。
下直无他事，闲游恣逸情。林僧开户接，溪叟扫苔迎。
煮茗山房冷，垂纶野艇轻。神清宜放旷，诗苦益纵横。
馀刃时皆仰，嘉谋众伫行。四方观启沃，毕竟念孤平。
748.060 【海上和郎戬员外赴倅职】李中
宋玉逢秋何起悲，新恩委寄好开眉。班升鸳鹭频经岁，
任佐龚黄必暂时。乍对烟霞吟海峤，应思蘋蓼梦江湄。
一朝凤诏重征入，鹏化那教尺鷃知。
748.061 【又送赴关】李中
心似白云归帝乡，暂停良画别龚黄。烟波乍晓浮兰棹，
魂梦先飞近御香。一路伴吟汀草绿，几程清思水风凉。
想应敷对忠言后，不放乡云离太阳。
748.062 【书郭判官幽斋壁】李中
不妨公退尚清虚，创得幽斋兴有馀。要引好风清户牖，
旋栽新竹满庭除。倾壶待客花开后，煮茗留僧月上初。
更有野情堪爱处，石床苔藓似匡庐。
748.063 【石棋局献时宰】李中
得从岳叟诚堪重，却献皋夔事更宜。公退启枰书院静，
日斜收子竹阴移。适情岂待樵柯烂，罢局还应屐齿隳。
预想幽窗风雨夜，一灯闲照覆图时。
748.064 【海城秋夕寄怀舍弟】李中
鸟栖庭树夜悠悠，枕上谁知泪暗流。千里梦魂迷旧业，
一城砧杵捣残秋。窗间寂寂灯犹在，帘外萧萧雨未休。
早晚莱衣同著去，免悲流落在边州。
748.065 【和夏侯秀才春日见寄】李中
绵蛮黄鸟不堪听，触目离愁怕酒醒。云散碧山当晚槛，
雨催青藓匝春庭。寻芳懒向桃花坞，垂钓空思杜若汀。
昼梦不成吟有兴，挥毫书在枕边屏。
748.066 【送夏侯秀才】李中
江村摇落暮蝉鸣，执手临岐动别情。古岸相看残照在，
片帆难驻好风生。牵吟一路逢山色，醒睡长汀对月明。
况是清朝至公在，预知乔木定迁莺。
748.067 【江南重会友人感旧二首】李中
江南重会面，聊话十年心。共立黄花畔，空惊素发侵。
斜阳浮远水，归鸟下疏林。牵动诗魔处，凉风村落砧。
长江落照天，物景似当年。忆昔携村酒，相将上钓船。
狂歌红蓼岸，惊起白鸥眠。今日趋名急，临风一黯然。
748.068 【己未岁冬捧宣头离下蔡】李中
诏下如春煦，巢南志不违。空将感恩泪，滴尽冒寒衣。
覆载元容善，形骸果得归。无心惭季路，负米觐亲闱。
748.069 【哭舍弟二首】李中
鸿雁离群后，成行忆日存。谁知归故里，只得奠吟魂。
虫蠹书盈箧，人稀草拥门。从兹长恸后，独自奉晨昏。
浮生多夭枉，惟尔最堪悲。同气未归日，慈亲临老时。
旧诗传海峤，新冢枕江湄。遗稚呜呜处，黄昏绕繐帷。
748.070 【书情寄诗友】李中
默默谁知我，裴回野水边。诗情长若旧，吾事更无先。
芳草人稀地，残阳雁过天。静思吟友外，此意复谁怜。
748.071 【读蜀志】李中
鼎分天地日，先主力元微。鱼水从相得，山河遂有归。
任贤无间忌，报国尽神机。草昧争雄者，君臣似此稀。
748.072 【献张拾遗】李中
官资清贵近丹墀，性格孤高世所稀。金殿日开亲凤扆，
古屏时展看渔矶。酒醒虚阁秋帘卷，吟对疏篁夕鸟归。
献替频陈忠誉播，鹏霄万里展雄飞。
748.073 【献中书汤舍人】李中
庆云呈瑞为明时，演畅丝纶在紫微。銮殿对时亲舜日，
鲤庭过处著莱衣。闲寻竹寺听啼鸟，吟倚江楼恋落晖。
隔座银屏看是设，一门清贵古今稀。
748.074 【海上太守新创东亭】李中
使君心智杳难同，选胜开亭景莫穷。高敞轩窗迎海月，
预栽花木待春风。静披典籍堪师古，醉拥笙歌不碍公。
满径苔纹疏雨后，入檐山色夕阳中。偏宜下榻延徐孺，
最称登门礼孔融。事简岂妨频赏玩，况当为政有馀功。
748.075 【宫词二首】李中
门锁帘垂月影斜，翠华咫尺隔天涯。
香铺罗幌不成梦，背壁银缸落尽花。
金波寒透水精帘，烧尽沈檀手自添。
风递笙歌门已掩，翠华何处夜厌厌。
748.076 【采莲女】李中
晚凉含笑上兰舟，波底红妆影欲浮。
陌上少年休植足，荷香深处不回头。
748.077 【钟陵春思】李中
沉沉楼影月当午，冉冉风香花正开。
芳草迢迢满南陌，王孙何处不归来。
748.078 【赠夏秀才】李中
轩车紫陌竞寻春，独掩衡门病起身。步月怕伤三径藓，
取琴因拂一床尘。明时傥有丹枝分，青鉴从他素发新。
况是青云知己在，原思生计莫忧贫。
748.079 【夏日书依上人壁】李中
门外尘飞暑气浓，院中萧索似山中。
最怜煮茗相留处，疏竹当轩一榻风。
748.080 【下蔡春暮旅怀】李中
柳过春霖絮乱飞，旅中怀抱独凄凄。月生淮上云初散，
家在江南梦去迷。发白每惭清鉴启，心孤长怯子规啼。
拜恩为养慈亲急，愿向明朝捧紫泥。
748.081 【捧宣头许归侍养】李中
泥书捧处圣恩新，许觐庭闱养二亲。
蝼蚁至微宁足数，未知何处答穹旻。
748.082 【途中作（逢旧识，闻老亲所患，不至加甚）】李中
烟波涉历指家林，欲到家林惧却深。
得信慈亲痾瘵减，当时宽勉采兰心。
748.083 【都下再会友人】李中
谁言多难后，重会喜淹留。欲话关河梦，先惊鬓发秋。
浮云空冉冉，远水自悠悠。多谢开青眼，携壶共上楼。
