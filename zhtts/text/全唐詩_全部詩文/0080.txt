第080卷 武三思 等
80.01 【奉和聖制夏日遊石淙山】武三思
此地巖壑數千重，吾君駕鶴□乘龍。掩映葉光含翡翠，
參差石影帶芙蓉。白日將移衝疊巘，玄雲欲度礙高峯。
對酒鳴琴追野趣，時聞清吹入長松。
80.02 【仙鶴篇】武三思
白鶴乘空何處飛，青田紫蓋本相依。緱山七月雖長去，
遼水千年會憶歸。緱山杳杳翔寥廓，遼水累累嘆城郭。
經隨羽客步丹丘，曾逐仙人遊碧落。迢迢碧落斷氛埃，
霞堂雲閣幾重開。欲尋東海黃金竈，仍向西山白玉臺。
九皋獨唳方清切，五里驚羣俄斷絕。月下分行似度雲，
風前颺影疑迴雪。風前月下路漫漫，水宿雲翔去幾般。
宛轉能傾吳國市，裴回巧拂漢皇壇。琴中作曲從來易，
鼓裏傳聲有甚難。夜夜恆飛銀漢曲，朝朝常飲玉池瀾。
別有聞簫出紫煙，還如化履上青天。霜毛忽控三神下，
玉羽俄看二客旋。燕雀終迷橫海志，蜉蝣豈識在陰年。
莫言一舉輕千里，爲與三山送九仙。
80.03 【宴龍泓】武三思
登臨開勝託，眺矚盡良遊。巖崿縈紆上，澄潭屈曲流。
泛蘭清興洽，折桂野文遒。別後相思處，崎嶇碧澗幽。
80.04 【凝碧池侍宴應制得出水槎】武三思
彼木生何代，爲槎復幾年。欲乘銀漢曲，先泛玉池邊。
擁溜根橫岸，沉波影倒懸。無勞問蜀客，此處即高天。
80.05 【奉和宴小山池賦得溪字應制】武三思
年光開碧沼，雲色斂青溪。凍解魚方戲，風暄鳥欲啼。
巖泉飛野鶴，石鏡舞山雞。柳發龍鱗出，松新麈尾齊。
九韶從此驗，三月定應迷。
80.06 【奉和過樑王宅即目應制】武三思
巖居多水石，野宅滿風煙。本謂開三徑，俄欣降九天。
穿林移步輦，拂岸轉行旃。鳳竹初垂籜，龜河未吐蓮。
願持山作壽，恆用劫爲年。
80.07 【奉和春日遊龍門應制】武三思
鳳駕臨香地，龍輿上翠微。星宮含雨氣，月殿抱春輝。
碧澗長虹下，雕樑早燕歸。雲疑浮寶蓋，石似拂天衣。
露草侵階長，風花繞席飛。日斜宸賞洽，清吹入重闈。
80.08 【秋日於天中寺尋復禮上人】武三思
妙域三時殿，香巖七寶宮。金繩先界道，玉柄即談空。
喻筏知何極，傳燈竟不窮。彌天高義遠，初地勝因通。
理詣歸一處，心行不二中。有無雙惑遣，真俗兩緣同。
摘葉疑焚翠，投花若散紅。網珠遙映日，檐鐸近吟風。
定沼寒光素，禪枝暝色蔥。願隨方便力，長冀釋塵籠。
80.09 【句】武三思
雲螭非易匹，月駟本難儔。（詠馬，見《海錄碎事》）
80.010 【奉和聖制夏日遊石淙山】張易之
六龍驤首曉駸駸，七聖陪軒集潁陰。千丈松蘿交翠幕，
一丘山水當鳴琴。青鳥白雲王母使，垂藤斷葛野人心。
山中日暮幽巖下，泠然香吹落花深。
80.011 【侍從過公主南宅侍宴探得風字應制】張易之
逐賞平陽第，鳴笳上苑東。鳥吟千戶竹，蝶舞百花叢。
時攀小山桂，共挹大王風。坐客無勞起，秦簫曲未終。
80.012 【出塞】張易之
俠客重恩光，駿馬飾金裝。瞥聞傳羽檄，馳突救邊荒。
轉戰磨笄地，橫行戴鬥鄉。將軍佔太白，小婦怨流黃。
騕褭青絲騎，娉婷紅粉妝。一春鶯度曲，八月雁成行。
誰堪坐秋思，羅袖拂空牀。
80.013 【泛舟侍宴應制】張易之
平明出御溝，解纜坐回舟。綠水澄明月，紅羅結綺樓。
絃歌爭浦入，冠蓋逐川流。白魚臣作伴，相對舞王舟。
80.014 【奉和聖制夏日遊石淙山】張昌宗
雲車遙裔三珠樹，帳殿交陰八桂叢。澗險泉聲疑度雨，
川平橋勢若晴虹。叔夜彈琴歌白雪，孫登長嘯韻清風。
即此陪歡遊閬苑，無勞辛苦向崆峒。
80.015 【少年行】張昌宗
少年不識事，落魄遊韓魏。珠軒流水車，玉勒浮雲騎。
縱橫意不一，然諾心無二。白璧贈穰苴，黃金奉毛遂。
妙舞飄龍管，清歌吟鳳吹。三春小苑遊，千日中山醉。
直言身可沉，誰論名與利。依倚孟嘗君，自知能市義。
80.016 【太平公主山亭侍宴】張昌宗
淮南有小山，嬴女隱其間。折桂芙蓉浦，吹簫明月灣。
扇掩將雛曲，釵承墮馬鬟。歡情本無限，莫掩洛城關。
80.017 【奉和聖制夏日遊石淙山】薛曜
玉洞幽尋更是天，朱霞綠景鎮韶年。飛花藉藉迷行路，
囀鳥遙遙作管絃。霧隱長林成翠幄，風吹細雨即虹泉。
此中碧酒恆參聖，浪道崑山別有仙。
80.018 【子夜冬歌】薛曜
朔風扣羣木，嚴霜凋百草。借問月中人，安得長不老。
80.019 【舞馬篇】薛曜
星精龍種競騰驤，雙眼黃金紫豔光。一朝逢遇昇平代，
伏皁銜圖事帝王。我皇盛德苞六宇，俗泰時和虞石拊。
昔聞九代有餘名，今日百獸先來舞。鉤陳周衛儼旌旄，
鍾鎛陶匏聲殷地。承雲嘈囋駭日靈，調露鏗鈜動天駟。
奔塵飛箭若麟螭，躡景追風忽見知。咀銜拉鐵並權奇，
被服雕章何陸離。紫玉鳴珂臨寶鐙，青絲彩絡帶金羈。
隨歌鼓而電驚，逐丸劍而飆馳。
態聚【⻊甫】還急，驕凝驟不移。
光敵白日下，氣擁綠煙垂。婉轉盤跚殊未已，
懸空步驟紅塵起。驚鳧翔鷺不堪儔，矯鳳回鸞那足擬。
蘅垂桂裛香氛氳，長鳴汗血盡浮雲。不辭辛苦來東道，
只爲簫韶朝夕聞。閶闔間，玉臺側，承恩煦兮生光色。
鸞鏘鏘，車翼翼，備國容兮爲戎飾。充雲翹兮天子庭，
荷日用兮情無極。吉良乘兮一千歲，神是得兮天地期。
大易佔雲南山壽，【走參】【走覃】共樂聖明時。
80.017 【正夜侍宴應詔（《英華》作正月望夜上陽宮侍宴應制）】薛曜
重關鐘漏通，夕敞鳳凰宮。雙闕祥煙裏，千門明月中。
酒杯浮湛露，歌曲唱流風。侍臣鹹醉止，恆慚恩遇崇。
80.018 【送道士入天台】薛曜
洛陽陌上多離別，蓬萊山下足波潮。
碧海桑田何處在，笙歌一聽一遙遙。
80.019 【奉和聖制夏日遊石淙山】楊敬述
山中別有神仙地，屈曲幽深碧澗垂。巖前暫駐黃金輦，
席上還飛白玉卮。遠近風泉俱合雜，高低雲石共參差。
林壑偏能留睿賞，長天莫遽下丹曦。
80.020 【奉和聖制夏日遊石淙山】於季子
九旗雲布臨嵩室，萬騎星陳集潁川。瑞液含滋登禹膳，
飛流薦響入虞弦。山扉野徑朝花積，帳殿帷宮夏葉連。
微臣獻壽迎千壽，願奉堯年倚萬年。
80.021 【詠雲】於季子
瑞雲千里映，祥輝四望新。隨風亂鳥翅，泛水結魚鱗。
布葉疑臨夏，開花詎待春。願得承嘉景，無令掩桂輪。
80.022 【詠螢】於季子
卉草誠幽賤，枯朽絕因依。忽逢借羽翼，不覺生光輝。
直念恩華重，長嗟報效微。方思助日月，爲許願曾飛。
80.023 【早春洛陽答杜審言】於季子
梓澤年光往復來，杜霸遊人去不回。若非載筆登麟閣，
定是吹簫伴鳳台。路傍桃李花猶嫩，波上芙蕖葉未開。
分明寄語長安道，莫教留滯洛陽才。
80.024 【詠項羽】於季子
北伐雖全趙，東歸不王秦。空歌拔山力，羞作渡江人。
80.025 【詠漢高祖】於季子
百戰方夷項，三章且代秦。功歸蕭相國，氣盡戚夫人。
80.026 【南行別弟（一作楊師道詩，《英華》作韋承慶南中詠雁）】於季子
萬里人南去，三春雁北飛。不知何歲月，得與爾同歸。
