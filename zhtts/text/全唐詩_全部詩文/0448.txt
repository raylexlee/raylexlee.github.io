第443卷 白居易
443.01 【初罢中书舍人】白居易
自惭拙宦叨清贵，还有痴心怕素餐。或望君臣相献替，
可图妻子免饥寒。性疏岂合承恩久，命薄元知济事难。
分寸宠光酬未得，不休更拟觅何官。
443.02 【宿阳城驿对月（自此后诗赴杭州路中作）】白居易
亲故寻回驾，妻孥未出关。凤凰池上月，送我过商山。
443.03 【商山路有感】白居易
忆昨征还日，三人归路同。此生都是梦，前事旋成空。
杓直泉埋玉，虞平烛过风。唯残乐天在，头白向江东。
443.04 【重感】白居易
停骖歇路隅，重感一长吁。扰扰生还死，纷纷荣又枯。
困支青竹杖，闲捋白髭须。莫叹身衰老，交游半已无。
443.05 【逢张十八员外籍】白居易
旅思正茫茫，相逢此道傍。晓岚林叶暗，秋露草花香。
白发江城守，青衫水部郎。客亭同宿处，忽似夜归乡。
443.06 【赴杭州重宿棣华驿，见杨八旧诗，感题一绝】白居易
往恨今愁应不殊，题诗梁下又踟蹰。
羡君犹梦见兄弟，我到天明睡亦无。
443.07 【寓言题僧】白居易
劫风火起烧荒宅，苦海波生荡破船。
力小无因救焚溺，清凉山下且安禅。
443.08 【内乡村路作】白居易
日下风高野路凉，缓驱疲马暗思乡。
渭村秋物应如此，枣赤梨红稻穗黄。
443.09 【路上寄银匙与阿龟】白居易
谪宦心都惯，辞乡去不难。缘留龟子住，涕泪一阑干。
小子须娇养，邹婆为好看。银匙封寄汝，忆我即加餐。
443.010 【山泉煎茶有怀】白居易
坐酌泠泠水，看煎瑟瑟尘。无由持一碗，寄与爱茶人。
443.011 【郢州赠别王八使君】白居易
昔是诗狂客，今为酒病夫。强吟翻怅望，纵醉不欢娱。
鬓发三分白，交亲一半无。郢城君莫厌，犹校近京都。
443.012 【吉祥寺见钱侍郎题名】白居易
云雨三年别，风波万里行。愁来正萧索，况见古人名。
443.013 【重到江州感旧游，题郡楼十一韵】白居易
掌纶知是忝，剖竹信为荣。才薄官仍重，恩深责尚轻。
昔征从典午，今出自承明。凤诏休挥翰，渔歌欲濯缨。
还乘小艛艓，却到古湓城。醉客临江待，禅僧出郭迎。
青山满眼在，白发半头生。又校三年老，何曾一事成。
重过萧寺宿，再上庾楼行。云水新秋思，闾阎旧日情。
郡民犹认得，司马咏诗声。
443.014 【赠江州李十使君员外十二韵】白居易
我本江湖上，悠悠任运身。朝随卖药客，暮伴钓鱼人。
迹为烧丹隐，家缘嗜酒贫。经过剡溪雪，寻觅武陵春。
岂有疏狂性，堪为侍从臣。仰头惊凤阙，下口触龙鳞。
剑佩辞天上，风波向海滨。非贤虚偶圣，无屈敢求伸。
昔去曾同日，今来即后尘。中年俱白发，左宦各朱轮。
长短才虽异，荣枯事略均。殷勤李员外，不合不相亲。
443.015 【题别遗爱草堂兼呈李十使君（李亦庐山人，常隐白鹿洞）】白居易
曾住炉峰下，书堂对药台。斩新萝径合，依旧竹窗开。
砌水亲开决，池荷手自栽。五年方暂至，一宿又须回。
纵未长归得，犹胜不到来。君家白鹿洞，闻道亦生苔。
443.016 【重题（一作重题别遗爱草堂）】白居易
泉石尚依依，林疏僧亦稀。何年辞水阁，今夜宿云扉。
谩献长杨赋，虚抛薜荔衣。不能成一事，赢得白头归。
443.017 【夜泊旅望】白居易
少睡多愁客，中宵起望乡。沙明连浦月，帆白满船霜。
近海江弥阔，迎秋夜更长。烟波三十宿，犹未到钱唐。
443.018 【九江北岸遇风雨】白居易
黄梅县边黄梅雨，白头浪里白头翁。九江阔处不见岸，
五月尽时多恶风。人间稳路应无限，何事抛身在此中。
443.019 【舟中晚起】白居易
日高犹掩水窗眠，枕簟清凉八月天。泊处或依沽酒店，
宿时多伴钓鱼船。退身江海应无用，忧国朝廷自有贤。
且向钱唐湖上去，冷吟闲醉二三年。
443.020 【秋寒】白居易
雪鬓年颜老，霜庭景气秋。病看妻检药，寒遣婢梳头。
身外名何有，人间事且休。澹然方寸内，唯拟学虚舟。
443.021 【初到郡斋寄钱湖州李苏州（聊取二郡一哂故有落句之戏）】白居易
俱来沧海郡，半作白头翁。谩道风烟接，何曾笑语同。
吏稀秋税毕，客散晚庭空。霁后当楼月，潮来满座风。
霅溪殊冷僻，茂苑太繁雄。唯此钱唐郡，闲忙恰得中。
443.022 【对酒自勉】白居易
五十江城守，停杯一自思。头仍未尽白，官亦不全卑。
荣宠寻过分，欢娱已校迟。肺伤虽怕酒，心健尚夸诗。
夜舞吴娘袖，春歌蛮子词。犹堪三五岁，相伴醉花时。
443.023 【郡楼夜宴留客】白居易
北客劳相访，东楼为一开。褰帘待月出，把火看潮来。
艳听竹枝曲，香传莲子杯。寒天殊未晓，归骑且迟回。
443.024 【醉题候仙亭】白居易
蹇步垂朱绶，华缨映白须。何因驻衰老，只有且欢娱。
酒兴还应在，诗情可便无。登山与临水，犹未要人扶。
443.025 【东院】白居易
松下轩廊竹下房，暖檐晴日满绳床。净名居士经三卷，
荣启先生琴一张。老去齿衰嫌橘醋，病来肺渴觉茶香。
有时闲酌无人伴，独自腾腾入醉乡。
443.026 【虚白堂】白居易
虚白堂前衙退后，更无一事到中心。
移床就日檐间卧，卧咏闲诗侧枕琴。
443.027 【闲夜咏怀，因招周协律，刘、薛二秀才】白居易
世名检束为朝士，心性疏慵是野夫。高置寒灯如客店，
深藏夜火似僧炉。香浓酒熟能尝否，冷淡诗成肯和无。
若厌雅吟须俗饮，妓筵勉力为君铺。
443.028 【晚兴】白居易
极浦收残雨，高城驻落晖。山明虹半出，松暗鹤双归。
将吏随衙散，文书入务稀。闲吟倚新竹，筠粉污朱衣。
443.029 【衰病】白居易
老与病相仍，华簪发不胜。行多朝散药，睡少夜停灯。
禄食分供鹤，朝衣减施僧。性多移不得，郡政谩如绳。
443.030 【病中对病鹤】白居易
同病病夫怜病鹤，精神不损翅翎伤。未堪再举摩霄汉，
只合相随觅稻粱。但作悲吟和嘹唳，难将俗貌对昂藏。
唯应一事宜为伴，我发君毛俱似霜。
443.031 【夜归】白居易
半醉闲行湖岸东，马鞭敲镫辔珑璁。万株松树青山上，
十里沙堤明月中。楼角渐移当路影，潮头欲过满江风。
归来未放笙歌散，画戟门开蜡烛红。
443.032 【腊后岁前遇景咏意】白居易
海梅半白柳微黄，冻水初融日欲长。度腊都无苦霜霰，
迎春先有好风光。郡中起晚听衙鼓，城上行慵倚女墙。
公事渐闲身且健，使君殊未厌馀杭。
443.033 【白发】白居易
雪发随梳落，霜毛绕鬓垂。加添老气味，改变旧容仪。
不肯长如漆，无过总作丝。最憎明镜里，黑白半头时。
443.034 【钱湖州以箬下酒李苏州以…酒相次寄到无因同饮聊咏所怀】白居易
劳将箬下忘忧物，寄与江城爱酒翁。铛脚三州何处会，
瓮头一醆几时同。倾如竹叶盈樽绿，饮作桃花上面红。
莫怪殷勤醉相忆，曾陪西省与南宫。
443.035 【花楼望雪命宴赋诗】白居易
连天际海白皑皑，好上高楼望一回。何处更能分道路，
此时兼不认池台。万重云树山头翠，百尺花楼江畔开。
素壁联题分韵句，红炉巡饮暖寒杯。冰铺湖水银为面，
风卷汀沙玉作堆。绊惹舞人春艳曳，句留醉客夜裴回。
输将虚白堂前鹤，失却樟亭驿后梅。别有故情偏忆得，
曾经穷苦照书来。
443.036 【晚岁】白居易
壮岁忽已去，浮荣何足论。身为百口长，官是一州尊。
不觉白双鬓，徒言朱两轓。病难施郡政，老未答君恩。
岁暮别兄弟，年衰无子孙。惹愁谙世网，治苦赖空门。
揽带知腰瘦，看灯觉眼昏。不缘衣食系，寻合返丘园。
443.037 【宿竹阁】白居易
晚坐松檐下，宵眠竹阁间。清虚当服药，幽独抵归山。
巧未能胜拙，忙应不及闲。无劳别修道，即此是玄关。
443.038 【岁暮枉衢州张使君书并诗，因以长句报之】白居易
西州彼此意何如，官职蹉跎岁欲除。浮石潭边停五马，
望涛楼上得双鱼。万言旧手才难敌，五字新题思有馀。
贫薄诗家无好物，反投桃李报琼琚。
443.039 【和薛秀才寻梅花同饮见赠】白居易
忽惊林下发寒梅，便试花前饮冷杯。白马走迎诗客去，
红筵铺待舞人来。歌声怨处微微落，酒气熏时旋旋开。
若到岁寒无雨雪，犹应醉得两三回。
443.040 【与诸客空腹饮】白居易
隔宿书招客，平明饮暖寒。麹神寅日合，酒圣卯时欢。
促膝才飞白，酡颜已渥丹。碧筹攒米碗，红袖拂骰盘。
醉后歌尤异，狂来舞不难。抛杯语同坐，莫作老人看。
443.041 【小岁日对酒吟钱湖州所寄诗】白居易
独酌无多兴，闲吟有所思。一杯新岁酒，两句故人诗。
杨柳初黄日，髭须半白时。蹉跎春气味，彼此老心知。
443.042 【钱唐湖春行】白居易
孤山寺北贾亭西，水面初平云脚低。几处早莺争暖树，
谁家新燕啄春泥。乱花渐欲迷人眼，浅草才能没马蹄。
最爱湖东行不足，绿杨阴里白沙堤。
443.043 【题灵隐寺红辛夷花，戏酬光上人】白居易
紫粉笔含尖火焰，红胭脂染小莲花。
芳情乡思知多少，恼得山僧悔出家。
443.044 【重向火】白居易
火销灰复死，疏弃已经旬。岂是人情薄，其如天气春。
风寒忽再起，手冷重相亲。却就红炉坐，心如逢故人。
443.045 【候仙亭同诸客醉作】白居易
谢安山下空携妓，柳恽洲边只赋诗。
争及湖亭今日会，嘲花咏水赠蛾眉。
443.046 【城上】白居易
城上冬冬鼓，朝衙复晚衙。为君慵不出，落尽绕城花。
443.047 【早行林下】白居易
披衣未冠栉，晨起入前林。宿露残花气，朝光新叶阴。
傍松人迹少，隔竹鸟声深。闲倚小桥立，倾头时一吟。
443.048 【送李校书趁寒食归义兴山居】白居易
大见腾腾诗酒客，不忧生计似君稀。
到舍将何作寒食，满船唯载树阴归。
443.049 【题孤山寺山石榴花示诸僧众】白居易
山榴花似结红巾，容艳新妍占断春。色相故关行道地，
香尘拟触坐禅人。瞿昙弟子君知否，恐是天魔女化身。
443.050 【独行】白居易
暗诵黄庭经在口，闲携青竹杖随身。
晚花新笋堪为伴，独入林行不要人。
443.051 【二月五日花下作】白居易
二月五日花如雪，五十二人头似霜。闻有酒时须笑乐，
不关身事莫思量。羲和趁日沉西海，鬼伯驱人葬北邙。
只有且来花下醉，从人笑道老颠狂。
443.052 【戏题木兰花】白居易
紫房日照胭脂拆，素艳风吹腻粉开。
怪得独饶脂粉态，木兰曾作女郎来。
443.053 【清明日观妓舞听客诗】白居易
看舞颜如玉，听诗韵似金。绮罗从许笑，弦管不妨吟。
可惜春风老，无嫌酒醆深。辞花送寒食，并在此时心。
443.054 【西湖晚归，回望孤山寺，赠诸客】白居易
柳湖松岛莲花寺，晚动归桡出道场。卢橘子低山雨重，
棕榈叶战水风凉。烟波澹荡摇空碧，楼殿参差倚夕阳。
到岸请君回首望，蓬莱宫在海中央。
443.055 【湖中自照】白居易
重重照影看容鬓，不见朱颜见白丝。
失却少年无处觅，泥他湖水欲何为。
443.056 【赠苏炼师】白居易
两鬓苍然心浩然，松窗深处药炉前。携将道士通宵语，
忘却花时尽日眠。明镜懒开长在匣，素琴欲弄半无弦。
犹嫌庄子多词句，只读逍遥六七篇。
443.057 【杭州春望】白居易
望海楼明照曙霞，护江堤白蹋晴沙。涛声夜入伍员庙，
柳色春藏苏小家。红袖织绫夸柿蒂，青旗沽酒趁梨花。
谁开湖寺西南路，草绿裙腰一道斜。
443.058 【饮散夜归赠诸客】白居易
鞍马夜纷纷，香街起暗尘。回鞭招饮妓，分火送归人。
风月应堪惜，杯觞莫厌频。明朝三月尽，忍不送残春。
443.059 【湖亭晚归】白居易
尽日湖亭卧，心闲事亦稀。起因残醉醒，坐待晚凉归。
松雨飘藤帽，江风透葛衣。柳堤行不厌，沙软絮霏霏。
443.060 【东楼南望八韵】白居易
不厌东南望，江楼对海门。风涛生有信，天水合无痕。
鹢带云帆动，鸥和雪浪翻。鱼盐聚为市，烟火起成村。
日脚金波碎，峰头钿点繁。送秋千里雁，报暝一声猿。
已豁烦襟闷，仍开病眼昏。郡中登眺处，无胜此东轩。
443.061 【醉中酬殷协律】白居易
泗水亭边一分散，浙江楼上重游陪。挥鞭二十年前别，
命驾三千里外来。醉袖放狂相向舞，愁眉和笑一时开。
留君夜住非无分，且尽青娥红烛台。
443.062 【孤山寺遇雨】白居易
拂波云色重，洒叶雨声繁。水鹭双飞起，风荷一向翻。
空濛连北岸，萧飒入东轩。或拟湖中宿，留船在寺门。
443.063 【樟亭双樱树】白居易
南馆西轩两树樱，春条长足夏阴成。
素华朱实今虽尽，碧叶风来别有情。
443.064 【湖上夜饮】白居易
郭外迎人月，湖边醒酒风。谁留使君饮，红烛在舟中。
443.065 【赠沙鸥】白居易
老逼教垂白，官科遣著绯。形骸虽有累，方寸却无机。
遇酒多先醉，逢山爱晚归。沙鸥不知我，犹避隼旟飞。
443.066 【馀杭形胜】白居易
馀杭形胜四方无，州傍青山县枕湖。绕郭荷花三十里，
拂城松树一千株。梦儿亭古传名谢，教妓楼新道姓苏。
独有使君年太老，风光不称白髭须。
443.067 【江楼夕望招客】白居易
海天东望夕茫茫，山势川形阔复长。灯火万家城四畔，
星河一道水中央。风吹古木晴天雨，月照平沙夏夜霜。
能就江楼销暑否，比君茅舍较清凉。
443.068 【新秋病起】白居易
一叶落梧桐，年光半又空。秋多上阶日，凉足入怀风。
病瘦形如鹤，愁焦鬓似蓬。损心诗思里，伐性酒狂中。
华盖何曾惜，金丹不致功。犹须自惭愧，得作白头翁。
443.069 【木芙蓉花下招客饮】白居易
晚凉思饮两三杯，召得江头酒客来。
莫怕秋无伴醉物，水莲花尽木莲开。
443.070 【悲歌】白居易
白头新洗镜新磨，老逼身来不奈何。耳里频闻故人死，
眼前唯觉少年多。塞鸿遇暖犹回翅，江水因潮亦反波。
独有衰颜留不得，醉来无计但悲歌。
443.071 【江楼晚眺，景物鲜奇，吟玩成篇，寄水部张员外】白居易
澹烟疏雨间斜阳，江色鲜明海气凉。蜃散云收破楼阁，
虹残水照断桥梁。风翻白浪花千片，雁点青天字一行。
好著丹青图画取，题诗寄与水曹郎。
443.072 【夜招周协律，兼答所赠】白居易
满眼虽多客，开眉复向谁。少年非我伴，秋夜与君期。
落魄俱耽酒，殷勤共爱诗。相怜别有意，彼此老无儿。
443.073 【重酬周判官】白居易
秋爱冷吟春爱醉，诗家眷属酒家仙。
若教早被浮名系，可得闲游三十年。
443.074 【饮后夜醒】白居易
黄昏饮散归来卧，夜半人扶强起行。枕上酒容和睡醒，
楼前海月伴潮生。将归梁燕还重宿，欲灭窗灯却复明。
直至晓来犹妄想，耳中如有管弦声。
443.075 【代卖薪女赠诸妓】白居易
乱蓬为鬓布为巾，晓蹋寒山自负薪。
一种钱唐江畔女，著红骑马是何人。
443.076 【奉和李大夫题新诗二首各六韵·因严亭】白居易
箕颍人穷独，蓬壶路阻难。何如兼吏隐，复得事跻攀。
岩树罗阶下，江云贮栋间。似移天目石，疑入武丘山。
清景徒堪赏，皇恩肯放闲。遥知兴未足，即被诏征还。
443.077 【奉和李大夫题新诗二首各六韵·忘筌亭】白居易
翠巘公门对，朱轩野径连。只开新户牖，不改旧风烟。
虚室闲生白，高情澹入玄。酒容同座劝，诗借属城传。
自笑沧江畔，遥思绛帐前。亭台随处有，争敢比忘筌。
443.078 【予以长庆二年冬十月到杭州明年秋九月始与范…遂留绝句】白居易
云水埋藏恩德洞，簪裾束缚使君身。
暂来不宿归州去，应被山呼作俗人。
443.079 【早冬】白居易
十月江南天气好，可怜冬景似春华。霜轻未杀萋萋草，
日暖初干漠漠沙。老柘叶黄如嫩树，寒樱枝白是狂花。
此时却羡闲人醉，五马无由入酒家。
443.080 【岁假内命酒赠周判官、萧协律】白居易
共知欲老流年急，且喜新正假日频。闻健此时相劝醉，
偷闲何处共寻春。脚随周叟行犹疾，头比萧翁白未匀。
岁酒先拈辞不得，被君推作少年人。
443.081 【与诸客携酒寻去年梅花有感】白居易
马上同携今日杯，湖边共觅去春梅。年年只是人空老，
处处何曾花不开。诗思又牵吟咏发，酒酣闲唤管弦来。
樽前百事皆依旧，点检惟无薛秀才。
443.082 【醉送李协律赴湖南辟命，因寄沈八中丞】白居易
富阳山底樟亭畔，立马停舟飞酒盂。曾共中丞情缱绻，
暂留协律语踟蹰。紫微星北承恩去，青草湖南称意无。
不羡君官羡君幕，幕中收得阮元瑜。
443.083 【内道场永讙上人就郡见访善说维摩经临别请诗因以此赠】白居易
五夏登坛内殿师，水为心地玉为仪。正传金粟如来偈，
何用钱唐太守诗。苦海出来应有路，灵山别后可无期。
他生莫忘今朝会，虚白亭中法乐时。
443.084 【见李苏州示男阿武诗，自感成咏】白居易
遥羡青云里，祥鸾正引雏。自怜沧海伴，老蚌不生珠。
443.085 【正月十五日夜月】白居易
岁熟人心乐，朝游复夜游。春风来海上，明月在江头。
灯火家家市，笙歌处处楼。无妨思帝里，不合厌杭州。
443.086 【题州北路傍老柳树】白居易
皮枯缘受风霜久，条短为应攀折频。但见半衰当此路，
不知初种是何人。雪花零碎逐年减，烟叶稀疏随分新。
莫道老株芳意少，逢春犹胜不逢春。
443.087 【题清头陀】白居易
头陀独宿寺西峰，百尺禅庵半夜钟。
烟月苍苍风瑟瑟，更无杂树对山松。
443.088 【自叹二首】白居易
形羸自觉朝餐减，睡少偏知夜漏长。
实事渐消虚事在，银鱼金带绕腰光。
二毛晓落梳头懒，两眼春昏点药频。
唯有闲行犹得在，心情未到不如人。
443.089 【湖上醉中代诸妓寄严郎中】白居易
笙歌杯酒正欢娱，忽忆仙郎望帝都。借问连宵直南省，
何如尽日醉西湖。蛾眉别久心知否，鸡舌含多口厌无。
还有些些惆怅事，春来山路见蘼芜。
443.090 【自咏】白居易
闷发每吟诗引兴，兴来兼酌酒开颜。欲逢假日先招客，
正对衙时亦望山。句检簿书多卤莽，堤防官吏少机关。
谁能头白劳心力，人道无才也是闲。
443.091 【晚兴】白居易
草浅马翩翩，新晴薄暮天。柳条春拂面，衫袖醉垂鞭。
立语花堤上，行吟水寺前。等闲消一日，不觉过三年。
443.092 【早兴】白居易
晨光出照屋梁明，初打开门鼓一声。犬上阶眠知地湿，
鸟临窗语报天晴。半销宿酒头仍重，新脱冬衣体乍轻。
睡觉心空思想尽，近来乡梦不多成。
443.093 【竹楼宿】白居易
小书楼下千竿竹，深火炉前一醆灯。
此处与谁相伴宿，烧丹道士坐禅僧。
443.094 【湖上招客送春泛舟】白居易
欲送残春招酒伴，客中谁最有风情。两瓶箬下新开得，
一曲霓裳初教成。排比管弦行翠袖，指麾船舫点红旌。
慢牵好向湖心去，恰似菱花镜上行。
443.095 【戏醉客】白居易
莫言鲁国书生懦，莫把杭州刺史欺。
醉客请君开眼望，绿杨风下有红旗。
443.096 【紫阳花】白居易
何年植向仙坛上，早晚移栽到梵家。
虽在人间人不识，与君名作紫阳花。
