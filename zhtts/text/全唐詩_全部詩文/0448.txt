第443卷 白居易
443.01 【初罷中書舍人】白居易
自慚拙宦叨清貴，還有癡心怕素餐。或望君臣相獻替，
可圖妻子免飢寒。性疏豈合承恩久，命薄元知濟事難。
分寸寵光酬未得，不休更擬覓何官。
443.02 【宿陽城驛對月（自此後詩赴杭州路中作）】白居易
親故尋回駕，妻孥未出關。鳳凰池上月，送我過商山。
443.03 【商山路有感】白居易
憶昨徵還日，三人歸路同。此生都是夢，前事旋成空。
杓直泉埋玉，虞平燭過風。唯殘樂天在，頭白向江東。
443.04 【重感】白居易
停驂歇路隅，重感一長吁。擾擾生還死，紛紛榮又枯。
困支青竹杖，閒捋白髭鬚。莫嘆身衰老，交遊半已無。
443.05 【逢張十八員外籍】白居易
旅思正茫茫，相逢此道傍。曉嵐林葉暗，秋露草花香。
白髮江城守，青衫水部郎。客亭同宿處，忽似夜歸鄉。
443.06 【赴杭州重宿棣華驛，見楊八舊詩，感題一絕】白居易
往恨今愁應不殊，題詩梁下又踟躕。
羨君猶夢見兄弟，我到天明睡亦無。
443.07 【寓言題僧】白居易
劫風火起燒荒宅，苦海波生蕩破船。
力小無因救焚溺，清涼山下且安禪。
443.08 【內鄉村路作】白居易
日下風高野路涼，緩驅疲馬暗思鄉。
渭村秋物應如此，棗赤梨紅稻穗黃。
443.09 【路上寄銀匙與阿龜】白居易
謫宦心都慣，辭鄉去不難。緣留龜子住，涕淚一闌干。
小子須嬌養，鄒婆爲好看。銀匙封寄汝，憶我即加餐。
443.010 【山泉煎茶有懷】白居易
坐酌泠泠水，看煎瑟瑟塵。無由持一碗，寄與愛茶人。
443.011 【郢州贈別王八使君】白居易
昔是詩狂客，今爲酒病夫。強吟翻悵望，縱醉不歡娛。
鬢髮三分白，交親一半無。郢城君莫厭，猶校近京都。
443.012 【吉祥寺見錢侍郎題名】白居易
雲雨三年別，風波萬里行。愁來正蕭索，況見古人名。
443.013 【重到江州感舊遊，題郡樓十一韻】白居易
掌綸知是忝，剖竹信爲榮。才薄官仍重，恩深責尚輕。
昔徵從典午，今出自承明。鳳詔休揮翰，漁歌欲濯纓。
還乘小艛艓，卻到古湓城。醉客臨江待，禪僧出郭迎。
青山滿眼在，白髮半頭生。又校三年老，何曾一事成。
重過蕭寺宿，再上庾樓行。雲水新秋思，閭閻舊日情。
郡民猶認得，司馬詠詩聲。
443.014 【贈江州李十使君員外十二韻】白居易
我本江湖上，悠悠任運身。朝隨賣藥客，暮伴釣魚人。
跡爲燒丹隱，家緣嗜酒貧。經過剡溪雪，尋覓武陵春。
豈有疏狂性，堪爲侍從臣。仰頭驚鳳闕，下口觸龍鱗。
劍佩辭天上，風波向海濱。非賢虛偶聖，無屈敢求伸。
昔去曾同日，今來即後塵。中年俱白髮，左宦各朱輪。
長短才雖異，榮枯事略均。殷勤李員外，不合不相親。
443.015 【題別遺愛草堂兼呈李十使君（李亦廬山人，常隱白鹿洞）】白居易
曾住爐峯下，書堂對藥臺。斬新蘿徑合，依舊竹窗開。
砌水親開決，池荷手自栽。五年方暫至，一宿又須回。
縱未長歸得，猶勝不到來。君家白鹿洞，聞道亦生苔。
443.016 【重題（一作重題別遺愛草堂）】白居易
泉石尚依依，林疏僧亦稀。何年辭水閣，今夜宿雲扉。
謾獻長楊賦，虛拋薜荔衣。不能成一事，贏得白頭歸。
443.017 【夜泊旅望】白居易
少睡多愁客，中宵起望鄉。沙明連浦月，帆白滿船霜。
近海江彌闊，迎秋夜更長。煙波三十宿，猶未到錢唐。
443.018 【九江北岸遇風雨】白居易
黃梅縣邊黃梅雨，白頭浪裏白頭翁。九江闊處不見岸，
五月盡時多惡風。人間穩路應無限，何事拋身在此中。
443.019 【舟中晚起】白居易
日高猶掩水窗眠，枕簟清涼八月天。泊處或依沽酒店，
宿時多伴釣魚船。退身江海應無用，憂國朝廷自有賢。
且向錢唐湖上去，冷吟閒醉二三年。
443.020 【秋寒】白居易
雪鬢年顏老，霜庭景氣秋。病看妻檢藥，寒遣婢梳頭。
身外名何有，人間事且休。澹然方寸內，唯擬學虛舟。
443.021 【初到郡齋寄錢湖州李蘇州（聊取二郡一哂故有落句之戲）】白居易
俱來滄海郡，半作白頭翁。謾道風煙接，何曾笑語同。
吏稀秋稅畢，客散晚庭空。霽後當樓月，潮來滿座風。
霅溪殊冷僻，茂苑太繁雄。唯此錢唐郡，閒忙恰得中。
443.022 【對酒自勉】白居易
五十江城守，停杯一自思。頭仍未盡白，官亦不全卑。
榮寵尋過分，歡娛已校遲。肺傷雖怕酒，心健尚誇詩。
夜舞吳娘袖，春歌蠻子詞。猶堪三五歲，相伴醉花時。
443.023 【郡樓夜宴留客】白居易
北客勞相訪，東樓爲一開。褰簾待月出，把火看潮來。
豔聽竹枝曲，香傳蓮子杯。寒天殊未曉，歸騎且遲迴。
443.024 【醉題候仙亭】白居易
蹇步垂朱綬，華纓映白鬚。何因駐衰老，只有且歡娛。
酒興還應在，詩情可便無。登山與臨水，猶未要人扶。
443.025 【東院】白居易
松下軒廊竹下房，暖檐晴日滿繩牀。淨名居士經三卷，
榮啓先生琴一張。老去齒衰嫌橘醋，病來肺渴覺茶香。
有時閒酌無人伴，獨自騰騰入醉鄉。
443.026 【虛白堂】白居易
虛白堂前衙退後，更無一事到中心。
移牀就日檐間臥，臥詠閒詩側枕琴。
443.027 【閒夜詠懷，因招周協律，劉、薛二秀才】白居易
世名檢束爲朝士，心性疏慵是野夫。高置寒燈如客店，
深藏夜火似僧爐。香濃酒熟能嘗否，冷淡詩成肯和無。
若厭雅吟須俗飲，妓筵勉力爲君鋪。
443.028 【晚興】白居易
極浦收殘雨，高城駐落暉。山明虹半出，松暗鶴雙歸。
將吏隨衙散，文書入務稀。閒吟倚新竹，筠粉污朱衣。
443.029 【衰病】白居易
老與病相仍，華簪發不勝。行多朝散藥，睡少夜停燈。
祿食分供鶴，朝衣減施僧。性多移不得，郡政謾如繩。
443.030 【病中對病鶴】白居易
同病病夫憐病鶴，精神不損翅翎傷。未堪再舉摩霄漢，
只合相隨覓稻粱。但作悲吟和嘹唳，難將俗貌對昂藏。
唯應一事宜爲伴，我發君毛俱似霜。
443.031 【夜歸】白居易
半醉閒行湖岸東，馬鞭敲鐙轡瓏璁。萬株松樹青山上，
十里沙堤明月中。樓角漸移當路影，潮頭欲過滿江風。
歸來未放笙歌散，畫戟門開蠟燭紅。
443.032 【臘後歲前遇景詠意】白居易
海梅半白柳微黃，凍水初融日欲長。度臘都無苦霜霰，
迎春先有好風光。郡中起晚聽衙鼓，城上行慵倚女牆。
公事漸閒身且健，使君殊未厭餘杭。
443.033 【白髮】白居易
雪發隨梳落，霜毛繞鬢垂。加添老氣味，改變舊容儀。
不肯長如漆，無過總作絲。最憎明鏡裏，黑白半頭時。
443.034 【錢湖州以箬下酒李蘇州以…酒相次寄到無因同飲聊詠所懷】白居易
勞將箬下忘憂物，寄與江城愛酒翁。鐺腳三州何處會，
甕頭一醆幾時同。傾如竹葉盈樽綠，飲作桃花上面紅。
莫怪殷勤醉相憶，曾陪西省與南宮。
443.035 【花樓望雪命宴賦詩】白居易
連天際海白皚皚，好上高樓望一回。何處更能分道路，
此時兼不認池臺。萬重雲樹山頭翠，百尺花樓江畔開。
素壁聯題分韻句，紅爐巡飲暖寒杯。冰鋪湖水銀爲面，
風捲汀沙玉作堆。絆惹舞人春豔曳，句留醉客夜裴回。
輸將虛白堂前鶴，失卻樟亭驛後梅。別有故情偏憶得，
曾經窮苦照書來。
443.036 【晚歲】白居易
壯歲忽已去，浮榮何足論。身爲百口長，官是一州尊。
不覺白雙鬢，徒言朱兩轓。病難施郡政，老未答君恩。
歲暮別兄弟，年衰無子孫。惹愁諳世網，治苦賴空門。
攬帶知腰瘦，看燈覺眼昏。不緣衣食系，尋合返丘園。
443.037 【宿竹閣】白居易
晚坐松檐下，宵眠竹閣間。清虛當服藥，幽獨抵歸山。
巧未能勝拙，忙應不及閒。無勞別修道，即此是玄關。
443.038 【歲暮枉衢州張使君書並詩，因以長句報之】白居易
西州彼此意何如，官職蹉跎歲欲除。浮石潭邊停五馬，
望濤樓上得雙魚。萬言舊手才難敵，五字新題思有餘。
貧薄詩家無好物，反投桃李報瓊琚。
443.039 【和薛秀才尋梅花同飲見贈】白居易
忽驚林下發寒梅，便試花前飲冷杯。白馬走迎詩客去，
紅筵鋪待舞人來。歌聲怨處微微落，酒氣燻時旋旋開。
若到歲寒無雨雪，猶應醉得兩三回。
443.040 【與諸客空腹飲】白居易
隔宿書招客，平明飲暖寒。麴神寅日合，酒聖卯時歡。
促膝才飛白，酡顏已渥丹。碧籌攢米碗，紅袖拂骰盤。
醉後歌尤異，狂來舞不難。拋杯語同坐，莫作老人看。
443.041 【小歲日對酒吟錢湖州所寄詩】白居易
獨酌無多興，閒吟有所思。一杯新歲酒，兩句故人詩。
楊柳初黃日，髭鬚半白時。蹉跎春氣味，彼此老心知。
443.042 【錢唐湖春行】白居易
孤山寺北賈亭西，水面初平雲腳低。幾處早鶯爭暖樹，
誰家新燕啄春泥。亂花漸欲迷人眼，淺草才能沒馬蹄。
最愛湖東行不足，綠楊陰裏白沙堤。
443.043 【題靈隱寺紅辛夷花，戲酬光上人】白居易
紫粉筆含尖火焰，紅胭脂染小蓮花。
芳情鄉思知多少，惱得山僧悔出家。
443.044 【重向火】白居易
火銷灰復死，疏棄已經旬。豈是人情薄，其如天氣春。
風寒忽再起，手冷重相親。卻就紅爐坐，心如逢故人。
443.045 【候仙亭同諸客醉作】白居易
謝安山下空攜妓，柳惲洲邊只賦詩。
爭及湖亭今日會，嘲花詠水贈蛾眉。
443.046 【城上】白居易
城上鼕鼕鼓，朝衙復晚衙。爲君慵不出，落盡繞城花。
443.047 【早行林下】白居易
披衣未冠櫛，晨起入前林。宿露殘花氣，朝光新葉陰。
傍松人跡少，隔竹鳥聲深。閒倚小橋立，傾頭時一吟。
443.048 【送李校書趁寒食歸義興山居】白居易
大見騰騰詩酒客，不憂生計似君稀。
到舍將何作寒食，滿船唯載樹陰歸。
443.049 【題孤山寺山石榴花示諸僧衆】白居易
山榴花似結紅巾，容豔新妍占斷春。色相故關行道地，
香塵擬觸坐禪人。瞿曇弟子君知否，恐是天魔女化身。
443.050 【獨行】白居易
闇誦黃庭經在口，閒攜青竹杖隨身。
晚花新筍堪爲伴，獨入林行不要人。
443.051 【二月五日花下作】白居易
二月五日花如雪，五十二人頭似霜。聞有酒時須笑樂，
不關身事莫思量。羲和趁日沉西海，鬼伯驅人葬北邙。
只有且來花下醉，從人笑道老顛狂。
443.052 【戲題木蘭花】白居易
紫房日照胭脂拆，素豔風吹膩粉開。
怪得獨饒脂粉態，木蘭曾作女郎來。
443.053 【清明日觀妓舞聽客詩】白居易
看舞顏如玉，聽詩韻似金。綺羅從許笑，弦管不妨吟。
可惜春風老，無嫌酒醆深。辭花送寒食，並在此時心。
443.054 【西湖晚歸，回望孤山寺，贈諸客】白居易
柳湖松島蓮花寺，晚動歸橈出道場。盧橘子低山雨重，
棕櫚葉戰水風涼。煙波澹盪搖空碧，樓殿參差倚夕陽。
到岸請君回首望，蓬萊宮在海中央。
443.055 【湖中自照】白居易
重重照影看容鬢，不見朱顏見白絲。
失卻少年無處覓，泥他湖水欲何爲。
443.056 【贈蘇鍊師】白居易
兩鬢蒼然心浩然，松窗深處藥爐前。攜將道士通宵語，
忘卻花時盡日眠。明鏡懶開長在匣，素琴欲弄半無弦。
猶嫌莊子多詞句，只讀逍遙六七篇。
443.057 【杭州春望】白居易
望海樓明照曙霞，護江堤白蹋晴沙。濤聲夜入伍員廟，
柳色春藏蘇小家。紅袖織綾誇柿蒂，青旗沽酒趁梨花。
誰開湖寺西南路，草綠裙腰一道斜。
443.058 【飲散夜歸贈諸客】白居易
鞍馬夜紛紛，香街起暗塵。回鞭招飲妓，分火送歸人。
風月應堪惜，杯觴莫厭頻。明朝三月盡，忍不送殘春。
443.059 【湖亭晚歸】白居易
盡日湖亭臥，心閒事亦稀。起因殘醉醒，坐待晚涼歸。
松雨飄藤帽，江風透葛衣。柳堤行不厭，沙軟絮霏霏。
443.060 【東樓南望八韻】白居易
不厭東南望，江樓對海門。風濤生有信，天水合無痕。
鷁帶雲帆動，鷗和雪浪翻。魚鹽聚爲市，煙火起成村。
日腳金波碎，峯頭鈿點繁。送鞦韆裏雁，報暝一聲猿。
已豁煩襟悶，仍開病眼昏。郡中登眺處，無勝此東軒。
443.061 【醉中酬殷協律】白居易
泗水亭邊一分散，浙江樓上重遊陪。揮鞭二十年前別，
命駕三千里外來。醉袖放狂相向舞，愁眉和笑一時開。
留君夜住非無分，且盡青娥紅燭臺。
443.062 【孤山寺遇雨】白居易
拂波雲色重，灑葉雨聲繁。水鷺雙飛起，風荷一向翻。
空濛連北岸，蕭颯入東軒。或擬湖中宿，留船在寺門。
443.063 【樟亭雙櫻樹】白居易
南館西軒兩樹櫻，春條長足夏陰成。
素華朱實今雖盡，碧葉風來別有情。
443.064 【湖上夜飲】白居易
郭外迎人月，湖邊醒酒風。誰留使君飲，紅燭在舟中。
443.065 【贈沙鷗】白居易
老逼教垂白，官科遣著緋。形骸雖有累，方寸卻無機。
遇酒多先醉，逢山愛晚歸。沙鷗不知我，猶避隼旟飛。
443.066 【餘杭形勝】白居易
餘杭形勝四方無，州傍青山縣枕湖。繞郭荷花三十里，
拂城松樹一千株。夢兒亭古傳名謝，教妓樓新道姓蘇。
獨有使君年太老，風光不稱白髭鬚。
443.067 【江樓夕望招客】白居易
海天東望夕茫茫，山勢川形闊復長。燈火萬家城四畔，
星河一道水中央。風吹古木晴天雨，月照平沙夏夜霜。
能就江樓銷暑否，比君茅舍較清涼。
443.068 【新秋病起】白居易
一葉落梧桐，年光半又空。秋多上階日，涼足入懷風。
病瘦形如鶴，愁焦鬢似蓬。損心詩思裏，伐性酒狂中。
華蓋何曾惜，金丹不致功。猶須自慚愧，得作白頭翁。
443.069 【木芙蓉花下招客飲】白居易
晚涼思飲兩三杯，召得江頭酒客來。
莫怕秋無伴醉物，水蓮花盡木蓮開。
443.070 【悲歌】白居易
白頭新洗鏡新磨，老逼身來不奈何。耳裏頻聞故人死，
眼前唯覺少年多。塞鴻遇暖猶回翅，江水因潮亦反波。
獨有衰顏留不得，醉來無計但悲歌。
443.071 【江樓晚眺，景物鮮奇，吟玩成篇，寄水部張員外】白居易
澹煙疏雨間斜陽，江色鮮明海氣涼。蜃散雲收破樓閣，
虹殘水照斷橋樑。風翻白浪花千片，雁點青天字一行。
好著丹青圖畫取，題詩寄與水曹郎。
443.072 【夜招周協律，兼答所贈】白居易
滿眼雖多客，開眉復向誰。少年非我伴，秋夜與君期。
落魄俱耽酒，殷勤共愛詩。相憐別有意，彼此老無兒。
443.073 【重酬周判官】白居易
秋愛冷吟春愛醉，詩家眷屬酒家仙。
若教早被浮名系，可得閒遊三十年。
443.074 【飲後夜醒】白居易
黃昏飲散歸來臥，夜半人扶強起行。枕上酒容和睡醒，
樓前海月伴潮生。將歸梁燕還重宿，欲滅窗燈卻復明。
直至曉來猶妄想，耳中如有管絃聲。
443.075 【代賣薪女贈諸妓】白居易
亂蓬爲鬢布爲巾，曉蹋寒山自負薪。
一種錢唐江畔女，著紅騎馬是何人。
443.076 【奉和李大夫題新詩二首各六韻·因嚴亭】白居易
箕潁人窮獨，蓬壺路阻難。何如兼吏隱，復得事躋攀。
巖樹羅階下，江雲貯棟間。似移天目石，疑入武丘山。
清景徒堪賞，皇恩肯放閒。遙知興未足，即被詔徵還。
443.077 【奉和李大夫題新詩二首各六韻·忘筌亭】白居易
翠巘公門對，朱軒野徑連。只開新戶牖，不改舊風煙。
虛室閒生白，高情澹入玄。酒容同座勸，詩借屬城傳。
自笑滄江畔，遙思絳帳前。亭臺隨處有，爭敢比忘筌。
443.078 【予以長慶二年冬十月到杭州明年秋九月始與範…遂留絕句】白居易
雲水埋藏恩德洞，簪裾束縛使君身。
暫來不宿歸州去，應被山呼作俗人。
443.079 【早冬】白居易
十月江南天氣好，可憐冬景似春華。霜輕未殺萋萋草，
日暖初幹漠漠沙。老柘葉黃如嫩樹，寒櫻枝白是狂花。
此時卻羨閒人醉，五馬無由入酒家。
443.080 【歲假內命酒贈周判官、蕭協律】白居易
共知欲老流年急，且喜新正假日頻。聞健此時相勸醉，
偷閒何處共尋春。腳隨周叟行猶疾，頭比蕭翁白未勻。
歲酒先拈辭不得，被君推作少年人。
443.081 【與諸客攜酒尋去年梅花有感】白居易
馬上同攜今日杯，湖邊共覓去春梅。年年只是人空老，
處處何曾花不開。詩思又牽吟詠發，酒酣閒喚管絃來。
樽前百事皆依舊，點檢惟無薛秀才。
443.082 【醉送李協律赴湖南辟命，因寄沈八中丞】白居易
富陽山底樟亭畔，立馬停舟飛酒盂。曾共中丞情繾綣，
暫留協律語踟躕。紫微星北承恩去，青草湖南稱意無。
不羨君官羨君幕，幕中收得阮元瑜。
443.083 【內道場永讙上人就郡見訪善說維摩經臨別請詩因以此贈】白居易
五夏登壇內殿師，水爲心地玉爲儀。正傳金粟如來偈，
何用錢唐太守詩。苦海出來應有路，靈山別後可無期。
他生莫忘今朝會，虛白亭中法樂時。
443.084 【見李蘇州示男阿武詩，自感成詠】白居易
遙羨青雲裏，祥鸞正引雛。自憐滄海伴，老蚌不生珠。
443.085 【正月十五日夜月】白居易
歲熟人心樂，朝遊復夜遊。春風來海上，明月在江頭。
燈火家家市，笙歌處處樓。無妨思帝裏，不合厭杭州。
443.086 【題州北路傍老柳樹】白居易
皮枯緣受風霜久，條短爲應攀折頻。但見半衰當此路，
不知初種是何人。雪花零碎逐年減，菸葉稀疏隨分新。
莫道老株芳意少，逢春猶勝不逢春。
443.087 【題清頭陀】白居易
頭陀獨宿寺西峯，百尺禪庵半夜鍾。
煙月蒼蒼風瑟瑟，更無雜樹對山松。
443.088 【自嘆二首】白居易
形羸自覺朝餐減，睡少偏知夜漏長。
實事漸消虛事在，銀魚金帶繞腰光。
二毛曉落梳頭懶，兩眼春昏點藥頻。
唯有閒行猶得在，心情未到不如人。
443.089 【湖上醉中代諸妓寄嚴郎中】白居易
笙歌杯酒正歡娛，忽憶仙郎望帝都。借問連宵直南省，
何如盡日醉西湖。蛾眉別久心知否，雞舌含多口厭無。
還有些些惆悵事，春來山路見蘼蕪。
443.090 【自詠】白居易
悶發每吟詩引興，興來兼酌酒開顏。欲逢假日先招客，
正對衙時亦望山。句檢簿書多鹵莽，堤防官吏少機關。
誰能頭白勞心力，人道無才也是閒。
443.091 【晚興】白居易
草淺馬翩翩，新晴薄暮天。柳條春拂面，衫袖醉垂鞭。
立語花堤上，行吟水寺前。等閒消一日，不覺過三年。
443.092 【早興】白居易
晨光出照屋樑明，初打開門鼓一聲。犬上階眠知地溼，
鳥臨窗語報天晴。半銷宿酒頭仍重，新脫冬衣體乍輕。
睡覺心空思想盡，近來鄉夢不多成。
443.093 【竹樓宿】白居易
小書樓下千竿竹，深火爐前一醆燈。
此處與誰相伴宿，燒丹道士坐禪僧。
443.094 【湖上招客送春泛舟】白居易
欲送殘春招酒伴，客中誰最有風情。兩瓶箬下新開得，
一曲霓裳初教成。排比管絃行翠袖，指麾船舫點紅旌。
慢牽好向湖心去，恰似菱花鏡上行。
443.095 【戲醉客】白居易
莫言魯國書生懦，莫把杭州刺史欺。
醉客請君開眼望，綠楊風下有紅旗。
443.096 【紫陽花】白居易
何年植向仙壇上，早晚移栽到梵家。
雖在人間人不識，與君名作紫陽花。
