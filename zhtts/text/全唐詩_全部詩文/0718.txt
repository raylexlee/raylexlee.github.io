第705卷 黃滔
705.01 【送林寬下第東歸】黃滔
爲君惆悵惜離京，年少無人有屈名。積雪未開移發日，
鳴蟬初急說來程。楚天去路過飛雁，灞岸歸塵觸鎖城。
又得新詩幾章別，煙村竹徑海濤聲。
705.02 【商山贈隱者】黃滔
誰不相逢話息機，九重城裏自依依。蓬萊水淺有人說，
商洛山高無客歸。數只珍禽寒月在，千株古木熱時稀。
西窗昨夜鳴蛩盡，知夢芝翁起扣扉。
705.03 【送二友遊湘中】黃滔
千里楚江新雨晴，同徵肯恨跡如萍。孤舟泊處聯詩句，
八月中旬宿洞庭。爲客早悲菸草綠，移家晚失嶽峯青。
今來無計相從去，歸日汀洲乞畫屏。
705.04 【塞下】黃滔
匹馬蕭蕭去不前，平蕪千里見窮邊。關山色死秋深日，
鼓角聲沈霜重天。荒骨或銜殘鐵露，驚風時掠暮沙旋。
隴頭冤氣無歸處，化作陰雲飛杳然。
705.05 【下第東歸，留辭刑部鄭郎中諴】黃滔
去違知己住違親，欲發羸蹄進退頻。萬里家山歸養志，
數年門館受恩身。鶯聲歷歷秦城曉，柳色依依灞水春。
明日藍田關外路，連天風雨一行人。
705.06 【寄懷南北故人】黃滔
秋風昨夜落芙蕖，一片離心到外區。南海浪高書墮水，
北州城破客降胡。玉窗挑鳳佳人老，綺陌啼鶯碧樹枯。
嶺上青嵐隴頭月，時通魂夢出來無。
705.07 【關中言懷】黃滔
事事朝朝委一尊，自知無復解趨奔。試期交後猶爲客，
公道開時敢說冤。窮巷住來經積雨，故山歸去見荒村。
舉頭盡到斷腸處，何必秋風江上猿。
705.08 【閨怨】黃滔
寸心杳與馬蹄隨，如蛻形容在錦帷。江上月明船發後，
花間日暮信回時。五陵夜作酬恩計，四塞秋爲破虜期。
待到乘軺入門處，淚珠流盡玉顏衰。
705.09 【旅懷】黃滔
未喫金丹看十洲，乃將身世作仇讎。羈遊數地值兵亂，
宿在孤城聞雨秋。東越雲山卻思隱，西秦霜霰苦頻留。
他人折盡月中桂，惆悵當年江上鷗。
705.010 【別友人】黃滔
已喜相逢又怨嗟，十年飄泊在京華。大朝多事還停舉，
故國經荒未有家。鳥帶夕陽投遠樹，人衝臘雪往邊沙。
夢魂空系瀟湘岸，煙水茫茫蘆葦花。
705.011 【寄羅浮山道者二首】黃滔
天際雙山壓海濆，天漫絕頂海漫根。時聞雷雨驚樵客，
長有龍蛇護洞門。泉石暮含朱槿晝，煙霞冬閉木綿溫。
林間學道如容我，今便辭他寵辱喧。
有人曾見洞中仙，纔到人間便越年。金鼎藥成龍入海，
玉函書發鶴歸天。樓開石脈千尋直，山拆鰲鱗一半羶。
誰到月明朝禮處，翠巖深鎖荔枝煙。
705.012 【喜侯舍人蜀中新命三首】黃滔
八都詞客漫喧然，誰解飛揚誥誓間。五色彩毫裁鳳詔，
九重天子豁龍顏。巴山月在趨朝去，錦水煙生入閣還。
謀及中興多少事，莫愁明月不收關。
卻搜文學起吾唐，暫失都城亦未妨。錦裏幸爲丹鳳闕，
幕賓徵出紫微郎。來時走馬隨中使，到日援毫定外方。
若以掌言看諫獵，相如從此病輝光。
賈誼才承宣室召，左思唯預祕書流。賦家達者無過此，
翰苑今朝是獨遊。立被御爐煙氣逼，吟經棧閣雨聲秋。
內人未識江淹筆，竟問當時不早求。
705.013 【經安州感故鄭郎中二首】黃滔
雲夢江頭見故城，人間四十載垂名。馬蹄踐處東風急，
雞舌銷時北闕驚。嶽客出來尋古劍，野猿相聚叫孤塋。
騰身飛上鳳凰閣，惆悵終乖吾黨情。
錦帳先生作牧州，干戈缺後見荒丘。兼無姓賈兒童在，
空有還珠煙水流。江句行人吟刻石，月腸是處象登樓。
旅魂頻此歸來否，千載雲山屬一遊。
705.014 【出京別崔學士】黃滔
一從門館遍投文，旋忝恩知驟出羣。不道鶴雞殊羽翼，
許依龍虎借風雲。命奇未便乘東律，言重終期雪北軍。
欲逐飄蓬向岐路，數宵垂淚戀清芬。
705.015 【雁】黃滔
楚岸花晴塞柳衰，年年南北去來期。江城日暮見飛處，
旅館月明聞過時。萬里風霜休更恨，滿川菸草且須疑。
洞庭雲水瀟湘雨，好把寒更一一知。
705.016 【寄越從事林嵩侍御】黃滔
子虛詞賦動君王，誰不期君入對揚。莫戀兔園留看雪，
已乘驄馬合凌霜。路歸天上行方別，道在人間久便香。
應念都城舊吟客，十年蹤跡委滄浪。
705.017 【長安書事】黃滔
一年年課數千言，口祝心祠挈出門。孤進難時誰肯薦。
主司通處不須論。頻秋入自邊城雪，昨日聽來嶺樹猿。
若有水田過十畝，早應歸去狄江村。
705.018 【旅懷寄友人】黃滔
重疊愁腸只自知，苦於吞櫱亂於絲。一船風雨分襟處，
千里煙波回首時。故國田園經戰後，窮荒日月逼秋期。
鳴蟬似會悠揚意，陌上聲聲怨柳衰。
705.019 【寄蔣先輩（在蘇州）】黃滔
夫差宮苑悉蒼苔，攜客朝遊夜未回。冢上題詩蘇小見，
江頭酹酒伍員來。秋風急處煙花落，明月中時水寺開。
千載三吳有高跡，虎丘山翠益崔嵬。
705.020 【旅懷】黃滔
雪貌潛凋雪發生，故園魂斷弟兼兄。十年除夜在孤館，
萬里一身求大名。空有新詩高華嶽，已無丹懇出秦城。
侯門莫問曾遊處，槐柳影中肝膽傾。
705.021 【放榜日】黃滔
吾唐取士最堪誇，仙榜標名出曙霞。白馬嘶風三十轡，
朱門秉燭一千家。郄詵聯臂昇天路，宣聖飛章奏日華。
歲歲人人來不得，曲江煙水杏園花。
705.022 【二月二日宴中貽同年封先輩渭】黃滔
帝堯城裏日銜杯，每倚嵇康到玉頹。桂苑五更聽榜後，
蓬山二月看花開。垂名入甲成龍去，列姓如丁作鶴來。
同戴大恩何處報，永言交道契陳雷。
705.023 【新野道中】黃滔
野堂如雪草如茵，光武城邊一水濱。越客歸遙春有雨，
杜鵑啼苦夜無人。東堂歲去銜杯懶，南浦期來落淚頻。
莫道還家不惆悵，蘇秦羈旅長卿貧。
705.024 【酬俞鈞】黃滔
鄉書一忝薦延恩，二紀三朝泣省門。雖忝立名經聖鑑，
敢期興詠疊嘉言。莫論蟾月無梯接，大底龍津有浪翻。
今日朝廷推草澤，佇君承詔出雲根。
705.025 【寄同年崔學士】黃滔
半因同醉杏花園，塵忝鴻爐與鑄顏。已脫素衣酬素髮，
敢持青桂愛青山。雖知珠樹懸天上，終賴銀河接世間。
畢使海涯能拔宅，三秦二十四畿寰。
705.026 【御試二首】黃滔
已表隋珠各自攜，更從瓊殿立丹梯。九華燈作三條燭，
萬乘君懸四首題。靈鳳敢期翻雪羽，洞簫應或諷金閨。
明朝莫惜場場醉，青桂新香有紫泥。
六曹三省列簪裾，丹詔宣來試士初。不是玉皇疑羽客，
要教金榜帶天書。詞臣假寐題黃絹，宮女敲銅奏子虛。
御目四篇酬九百，敢從燈下略躊躇。
705.027 【寄陳侍御】黃滔
千年二相未全誇，猶闕閩城賀降麻。何必錦衣須太守，
別無蓮幕勝王家。醴泉湧處休論水，黃菊開時獨是花。
九級燕金滿尊酒，卻愁隨詔謁承華。
705.028 【酬徐正字夤】黃滔
已免蹉跎負歲華，敢辭霜鬢雪呈花。名從兩榜考升第，
官自三臺追起家。匹馬有期歸輦轂，故山無計戀桑麻。
莫言蓬閣從容久，披處終知金在砂。
705.029 【辭相府（時蒙堂帖追赴闕）】黃滔
從漢至唐分五州，誰爲將相作諸侯。閩江似鏡正堪戀，
秦客如蓬難久留。匹馬忍辭藩屏去，小才寧副廟堂求。
今朝拜別幡幢下，雙淚如珠滴不休。
705.030 【寄羅郎中隱】黃滔
休向中興雪至冤，錢塘江上看濤翻。三徵不起時賢議，
九轉終成道者言。綠酒千杯腸已爛，新詩數首骨猶存。
瑤蟾若使知人事，仙桂應遭蠹卻根。
705.031 【江行遇王侍御】黃滔
數年分散秦吳隔，暫泊官船浦柳中。新草軍書名更重，
久辭山徑業應空。渡頭潮落將行客，天際風高未宿鴻。
此日相逢魂合斷，賴君身事漸飛衝。
705.032 【客舍秋晚夜懷故山】黃滔
寥寥深巷客中居，況值窮秋百事疏。孤枕憶山千里外，
破窗聞雨五更初。經年荒草侵幽徑，幾樹西風鎖弊廬。
長系寸心歸未得，起挑殘燭獨躊躇。
705.033 【絳州鄭尚書】黃滔
旌旗日日展東風，雲稼連山雪刃空。剖竹已知垂鳳食，
摘珠何必到龍宮。諫垣虛位期飛步，翰苑含毫待紀公。
誰謂唐城諸父老，今時得見蜀文翁。
705.034 【喜陳先輩及第（嶠）】黃滔
今年春已到京華，天與吾曹雪怨嗟。甲乙中時公道復，
朝廷看處主司誇。飛離海浪從燒尾，咽卻金丹定易牙。
不是駕前偏落羽，錦城爭得杏園花。
705.035 【延福里居，和林寬、何紹餘酬寄】黃滔
長說愁吟逆旅中，一庭深雪一窗風。眼前道路無心覓，
象外菸霞有句通。幾度相留侵鼓散，頻聞會宿著僧同。
高情未以干時廢，屬和因知興不窮。
705.036 【贈宿松楊明府】黃滔
溪上家家禮樂新，始知爲政異常倫。若非似水清無底，
爭得如冰凜拂人。月狖聲和琴調咽，煙村景接柳條春。
宦遊兼得逍遙趣，休憶三吳舊釣津。
705.037 【送僧】黃滔
才年七歲便從師，猶說辭家學佛遲。新劚松蘿還不住，
愛尋雲水擬何之。孤溪雪滿維舟夜，疊嶂猿啼過寺時。
鳥道瀧湫悉行後，豈將翻譯負心期。
705.038 【贈鄭明府】黃滔
庭羅衙吏眼看山，真恐風流是謫仙。垂柳五株春婭奼，
鳴琴一弄水潺湲。援毫斷獄登殊考，駐樂題詩得出聯。
莫起陶潛折腰嘆，才高位下始稱賢。
705.039 【江州夜宴獻陳員外】黃滔
多少歡娛簇眼前，潯陽江上夜開筵。數枝紅蠟啼香淚，
兩面青娥拆瑞蓮。清管徹時斟玉醑，碧籌回處擲金船。
因知往歲樓中月，佔得風流是偶然。
705.040 【湘中贈張逸人】黃滔
羽衣零落帽欹斜，不自孤峯即海沙。曾爲蜀山成寓跡，
又因湘水擬營家。鳴琴坐見燕鴻沒，曳履吟忘野徑賒。
更愛扁舟宿寒夜，獨聽風雨過蘆花。
705.041 【寓題】黃滔
紛紛墨敕除官日，處處紅旗打賊時。竿底得璜猶未用，
夢中吞鳥擬何爲。損生莫若攀丹桂，免俗無過詠紫芝。
兩岸蘆花一江水，依前且把釣魚絲。
705.042 【題陳山人居】黃滔
猶自莓苔馬跡重，石嵌泉冷懶移峯。空垂鳳食檐前竹，
漫拔龍形澗底松。隔岸青山秋見寺，半牀明月夜聞鍾。
誰能惆悵磻溪事，今古悠悠不再逢。
705.043 【宿李少府園林】黃滔
一壺濁酒百家詩，住此園林守選期。深院月涼留客夜，
古杉風細似泉時。嘗頻異茗塵心淨，議罷名山竹影移。
明日綠苔渾掃後，石庭吟坐復容誰。
705.044 【送人明經及第東歸】黃滔
十問九通離義牀，今時登第信非常。亦從南院看新榜，
旋束春關歸故鄉。水到吳門方見海，樹侵閩嶺漸無霜。
知君已塞平生願，日與交親醉幾場。
705.045 【斷酒】黃滔
未老先爲百病仍，醉杯無計接賓朋。免遭拽盞郎君謔，
還被簪花錄事憎。絲管合時思索馬，池塘晴後獨留僧。
何因澆得離腸爛，南浦東門恨不勝。
705.046 【南海幕和段先輩送韋侍御赴闕】黃滔
樹色川光入暮秋，使車西發不勝愁。璧連標格驚分散，
雪課篇章互唱酬。魏闕別當飛羽翼，燕臺獨且佔風流。
滿園歌管涼宵月，此後相思几上樓。
705.047 【寄南海黃尚書】黃滔
五羊城下駐行車，此事如今八載餘。燕頷已知飛食肉，
龍門猶自退爲魚。紅樓入夜笙歌合，白社驚秋草木疏。
西望清光寄消息，萬重煙水一封書。
705.048 【送人往蘇州覲其兄】黃滔
闔閭城外越江頭，兩地煙濤一葉舟。到日荊枝應便茂，
別時珠淚不須流。迎歡酒醒山當枕，詠古詩成月在樓。
明日尊前若相問，爲言今訪赤松遊。
705.049 【遊東林寺】黃滔
長生猶自重無生，言讓仙祠佛寺成。碑折誰忘康樂制，
山靈表得遠公名。松形入漢藤蘿短，僧語離經耳目清。
莫怪遲遲不歸去，童年已夢繞林行。
705.050 【贈旌德呂明府】黃滔
渥窪步數太阿姿，爭遣王侯不奉知。花作城池入官處，
錦隨刀尺少年時。兩衙斷獄兼留客，三考論功合樹碑。
須信隔簾看刺史，錦章朱紱已葳蕤。
705.051 【賀清源僕射新命】黃滔
雖言嵩嶽秀崔嵬，少降連枝命世才。南史兩榮唯百揆，
東閩雙拜有三臺。二天在頂家家詠，丹鳳銜書歲歲來。
虛說古賢龍虎盛，誰攀荊樹上金臺。
705.052 【浙幕李端公泛建溪】黃滔
越城吳國結良姻，交發芙蓉幕內賓。自顧幽沈槐省跡，
得陪清顯諫垣臣。分題曉並蘭舟遠，對坐宵聽月狖頻。
更愛延平津上過，一雙神劍是龍鱗。
705.053 【貽宋評事】黃滔
河陽城裏謝城中，入曳長裾出佩銅。燕國金臺無別客，
陶家柳下有清風。數蹤篆隸書新得，一竈屯蒙火細紅。
時說三吳欲歸處，綠波洲渚紫蒲叢。
705.054 【催妝】黃滔
北府迎塵南郡來，莫將芳意更遲迴。雖言天上光陰別，
且被人間更漏催。煙樹迥垂連蒂杏，彩童交捧合歡杯。
吹簫不是神仙曲，爭引秦娥下鳳台。
705.055 【寓題】黃滔
每憶家山即涕零，定須歸老舊雲扃。銀河水到人間濁，
丹桂枝垂月裏馨。霜雪不飛無翠竹，鯨鯢猶在有青萍。
三千九萬平生事，卻恨南華說北溟。
705.056 【傷蔣校書德山】黃滔
誰到雙溪溪岸傍，與招魂魄上蒼蒼。世間無樹勝青桂，
隴上有花唯白楊。秦苑火然新賦在，越城山秀故居荒。
如何萬古雕龍手，獨是相如識漢皇。
705.057 【寄楊贊圖學士（學士與元昆俱以龍腦登選）】黃滔
東堂第一領春風，時怪關西小驥慵。華表柱頭還有鶴，
華歆名下別無龍。君恩鳳閣含毫數，詩景珠宮列肆供。
今日江南駐舟處，莫言歸計爲雲峯。
705.058 【酬楊學士】黃滔
神仙簿上愧非夫，詔作疑丹兩入爐。詩裏幾曾吟芍藥，
花中方得見菖蒲。陽春唱後應無曲，明月圓來別是珠。
莫下蓬山不回首，東風猶待重摶扶。
705.059 【寄同年李侍郎龜正】黃滔
石門南面淚浪浪，自此東西失帝鄉。昆璞要疑方卓絕，
大鵬須息始開張。已歸天上趨雙闕，忽喜人間捧八行。
莫道秋霜不滋物，菊花還借後時黃。
705.060 【鍾陵故人】黃滔
滕王閣下昔相逢，此地今難訪所從。唯愛金籠貯鸚鵡，
誰論鐵柱鎖蛟龍。荊榛翠是錢神染，河嶽期須國士鍾，
一箸鱸魚千古美，後人終少繼前蹤。
705.061 【故山】黃滔
支頤默省舊林泉，石徑茅堂到目前。衰碧鳴蛩莎有露，
濃陰歇鹿竹無煙。水從井底通滄海，山在窗中倚遠天。
何事蒼髯不歸去，燕昭臺上一年年。
705.062 【塞上】黃滔
塞門關外日光微，角怨單于雁駐飛。沖水路從冰解斷，
逾城人到月明歸。燕山臘雪銷金甲，秦苑秋風脆錦衣。
欲吊昭君倍惆悵，漢家甥舅竟相違。
705.063 【烏石村（即林希劉故居）】黃滔
往日江村今物華，一回登覽一悲嗟。故人歿後城頭月，
新鳥啼來壟上花。賣劍錢銷知絕俗，聞蟬詩苦即思家。
謝公古郡青山在，三尺孤墳撲海沙。
705.064 【寄同年盧員外】黃滔
聽盡鶯聲出雍州，秦吳煙月十經秋。龍門在地從人上，
郎省連天須鶴遊。休戀一臺惟妙絕，已經三字入精求。
當年甲乙皆華顯，應念槐宮今雪頭。
705.065 【寄同年封舍人渭（時得來書）】黃滔
唐城接軫赴秦川，憂合歡離驟十年。龍頷摘珠同泳海，
鳳銜輝翰別昇天。八行真跡雖收拾，四戶高扃奈隔懸。
能使丘門終始雪，莫教華髮獨潸然。
705.066 【遇羅員外袞】黃滔
灞陵橋外駐徵轅，此一分飛十六年。豸角戴時垂素髮，
雞香含處隔青天。綺園難貯林棲意，班馬須持筆削權。
可忘自初相識地，秋風明月客鄜延。
705.067 【送翁員外承贊】黃滔
誰言吾黨命多奇，榮美如君歷數稀。衣錦還鄉翻是客，
回車謁帝卻爲歸。鳳旋北闕虛丹穴，星復南宮逼紫微。
已分十旬無急詔，天涯相送只沾衣。
705.068 【奉和翁文堯十九員外中謝日蒙恩賜金紫之什】黃滔
面蒙君賜自龍墀，誰是還鄉一襲衣。三品易懸鱗鬣赫，
八絲展起彩章飛。夐爲勝事垂千古，題作新詩啓七微。
嚴助買臣精魄在，定應羞著昔年歸。
705.069 【翁文堯員外捧金紫還鄉之命雅發篇章將原交情…以質獎私】黃滔
摶將盛事更無餘，還向橋邊看舊書。東越獨推生竹箭，
北溟喜足貯鯤魚。兩回誰解歸華表，午夜兼能薦子虛。
須把頭冠彈盡日，憐君不與故人疏。
705.070 【奉和翁文堯員外經過七林書堂見寄之什】黃滔
朱旗引入昔茆堂，半日從容盡日忙。駟馬寶車行錫禮，
金章紫綬帶天香。山從南國添煙翠，龍起東溟認夜光。
定恐故園留不住，竹風松韻漫悽鏘。
705.071 【奉酬翁文堯員外駐南臺見寄之什】黃滔
人指南臺山與川，大驚喜氣異當年。花迎金冊非時拆，
月對瓊杯此夜圓。我愛藏冰從夏結，君憐修竹到冬鮮。
殷勤更抱鳴琴撫，爲憶秦兒識斷絃。
705.072 【翁文堯員外擁冊禮之歸一路有詩名晝錦集…五十六字】黃滔
六窠只佩諸侯印，爭比從天擁冊歸。一軸郢人歌處雪，
兩重朱氏著來衣。閩山秀已鍾君盡，洛水波應濺我稀。
明日陪塵迎駟馬，定淮齋沐看光輝。
705.073 【奉和翁文堯員外文秀、光賢、晝錦之什】黃滔
鄉名裏號一朝新，乃覺臺恩重萬鈞。建水閩山無故事，
長卿嚴助是前身。清泉引入旁添潤，嘉樹移來別帶春。
莫憑欄干剩留駐，內庭虛位待才臣。
雖言閩越系生賢，誰是還家寵自天。山簡槐兼諸郡命，
鄭玄慚秉六經權。鳥行去沒孤煙樹，漁唱還從碧島川。
休說遲迴未能去，夜來新夢禁中泉。
君王面賜紫還鄉，金紫中推是甲裳。華構便將垂美號，
故山重更發清光。水澄此日蘭宮鏡，樹憶當年柏署霜。
珍重朱欄兼翠拱，來來皆自讀書堂。
705.074 【奉酬翁文堯員外神泉之遊見寄嘉什】黃滔
含雞假豸喜同遊，野外嘶風並紫騮。松竹迥尋青障寺，
姓名題向白雲樓。泉源出石清消暑，僧語離經妙破愁。
爭奈愛山尤戀闕，古來能有幾人休。
705.075 【輒吟七言四韻，攀寄翁文堯拾遺】黃滔
唐設高科表用文，吾曹誰作諫垣臣。甄山秀氣曠千古，
鳳闕華恩鍾二人。起草便論天上事，如君不是世間身。
龍頭龍尾前年夢，今日須憐應若神。
