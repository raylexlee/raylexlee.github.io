第288卷 陸贄 等
288.01 【曉過南宮聞太常清樂】陸贄
南宮聞古樂，拂曙聽初驚。煙靄遙迷處，絲桐暗辨名。
節隨新律改，聲帶緒風輕。合雅將移俗，同和自感情。
遠音兼曉漏，餘響過春城。九奏明初日，寥寥天地清。
288.02 【禁中春松】陸贄
陰陰清禁裏，蒼翠滿春松。雨露恩偏近，陽和色更濃。
高枝分曉日，虛吹雜宵鍾。香助爐煙遠，形疑蓋影重。
願符千載壽，不羨五株封。倘得迴天眷，全勝老碧峯。
288.03 【賦得御園芳草】陸贄
陰陰御園裏，瑤草日光長。靃靡含煙霧，依稀帶夕陽。
雨餘荑更密，風暖蕙初香。擁杖緣馳道，乘輿入建章。
溼煙搖不散，細影亂無行。恆恐韶光晚，何人辨早芳。
288.04 【句】陸贄
繞階流氵霝々，來砌樹陰陰。（任江淮尉題廳，《語林》）
288.05 【曉過南宮聞太常清樂】張濛
玉珂經禮寺，金奏過南宮。雅調乘清曉，飛聲向遠空。
慢隨飄去雪，輕逐度來風。迥出重城裏，傍聞九陌中。
應將肆夏比，更與五英同。一聽南薰曲，因知大舜功。
288.06 【禁中春松】常沂
映殿松偏好，森森列禁中。攢柯沾聖澤，疏蓋引皇風。
晚色連秦苑，春香滿漢宮。操將金石固，材與直臣同。
翠影宜青瑣，蒼枝秀碧空。還知沐天眷，千載更蔥蘢。
288.07 【禁中春松】周存
幾歲含貞節，青青紫禁中。日華留偃蓋，雉尾轉春風。
不爲繁霜改，那將衆木同。千條攢翠色，百尺澹晴空。
影密金莖近，花明鳳沼通。安知幽澗側，獨與散樗叢。
288.08 【西戎獻馬】周存
天馬從東道，皇威被遠戎。來參八駿列，不假貳師功。
影別流沙路，嘶流上苑風。望雲時蹀足，向月每爭雄。
稟異才難狀，標奇志豈同。驅馳如見許，千里一朝通。
288.09 【小苑春望宮池柳色】黎逢
上林新柳變，小苑暮天晴。始望和煙密，遙憐拂水輕。
色承陽氣暖，陰帶御溝清。不厭隨風弱，仍宜向日明。
垂絲遍閣榭，飛絮觸簾旌。漸到依依處，思聞出谷鶯。
288.010 【夏首猶清和（一作張聿詩）】黎逢
早夏宜初景，和光起禁城。祝融將御節，炎帝啓朱明。
日送殘花晚，風過御苑清。郊原浮麥氣，池沼發荷英。
樹影臨山動，禽飛入漢輕。幸逢堯禹化，全勝谷中情。
288.011 【小苑春望宮池柳色】張昔
小苑春初至，皇衢日更清。遙分萬條柳，回出九重城。
隱映龍池潤，參差鳳闕明。影宜宮雪曙，色帶禁菸晴。
深淺殘陽變，高低曉吹輕。年光正堪折，欲寄一枝榮。
288.012 【小苑春望宮池柳色】丁位
小苑宜春望，宮池柳色輕。低昂含曉景，縈轉帶新晴。
似蓋芳初合，如絲蔭漸成。依依連水暗，嫋嫋出牆明。
雖以陽和發，能令旅思生。他時花滿路，從此接遷鶯。
288.013 【小苑春望宮池柳色】元友直
柳色新池遍，春光御苑晴。葉依青閣密，條向碧流傾。
路暗陰初重，波搖影轉清。風從垂處度，煙就望中生。
斷續遊蜂聚，飄颻戲蝶輕。怡然變芳節，願及一枝榮。
288.014 【小苑春望宮池柳色】楊系
勝遊從小苑，宮柳望春晴。拂地青絲嫩，縈風綠帶輕。
光含煙色遠，影透水文清。玉笛吟何得，金閨畫豈成。
皇風吹欲斷，聖日映逾明。願駐高枝上，還同出谷鶯。
288.015 【小苑春望宮池柳色】崔績
帝京春氣早，御柳已先榮。嫩葉隨風散，浮光向日明。
悠揚生別意，斷續引芳聲。積翠連馳道，飄花出禁城。
柔條依水弱，遠色帶煙輕。南望龍池畔，斜光照晚晴。
288.016 【小苑春望宮池柳色】張季略
韶光歸漢苑，柳色發春城。半見離宮出，才分遠水明。
青蔥當淑景，隱映媚新晴。積翠煙初合，微黃葉未生。
迎春看尚嫩，照日見先榮。倘得辭幽谷，高枝寄一名。
288.017 【小苑春望宮池柳色】裴達
勝遊經小苑，閒望上春城。御路韶光發，宮池柳色輕。
乍濃含雨潤，微澹帶雲晴。冪歷殘煙斂，搖揚落照明。
幾條垂廣殿，數樹影高旌。獨有風塵客，思同雨露榮。
288.018 【南至日太史登臺書雲物】裴逵
圓丘才展禮，佳氣近初分。太史新簪筆，高臺紀彩雲。
煙空和縹緲，曉色共氛氳。道泰資賢輔，年豐荷聖君。
恭惟司國瑞，兼用察人文。應念懷鉛客，終朝望碧雰。
288.019 【小苑春望宮池柳色】沈回
今來游上苑，春染柳條輕。濯濯方含色，依依若有情。
分行臨曲沼，先發媚重城。拂水枝偏弱，搖風絲已生。
變黃隨淑景，吐翠逐新晴。佇立徒延首，裴回欲寄誠。
