第614卷 皮日休
614.01 【懷華陽潤卿博士三首】皮日休
先生一向事虛皇，天市壇西與世忘。環堵養龜看氣訣，
刀圭餌犬試仙方。靜探石腦衣裾潤，閒煉松脂院落香。
聞道徵賢須有詔，不知何日到良常。
冥心唯事白英君，不問人間爵與勳。林下醉眠仙鹿見，
洞中閒話隱芝聞。石牀臥苦渾無蘚，藤篋開稀恐有云。
料得虛皇新詔樣，青瓊板上綠爲文。
鳳骨輕來稱瘦容，華陽館主未成翁。數行玉札存心久，
一掬雲漿漱齒空。白石煮多燻屋黑，丹砂埋久染泉紅。
他年欲事先生去，十賚須加陸逸衝。
614.02 【魯望以竹夾膝見寄，因次韻酬謝】皮日休
圓於玉柱滑於龍，來自衡陽彩翠中。拂潤恐飛清夏雨，
叩虛疑貯碧湘風。大勝書客裁成柬，頗賽谿翁截作筒。
從此角巾因爾戴，俗人相訪若爲通。
614.03 【夏景無事因懷章來二上人二首】皮日休
澹景微陰正送梅，幽人逃暑癭楠杯。水花移得和魚子，
山蕨收時帶竹胎。嘯館大都偏見月，醉鄉終竟不聞雷。
更無一事唯留客，卻被高僧怕不來。
佳樹盤珊枕草堂，此中隨分亦閒忙。平鋪風簟尋琴譜，
靜掃煙窗著藥方。幽鳥見貧留好語，白蓮知臥送清香。
從今有計消閒日，更爲支公置一牀。
614.04 【寄瓊州楊舍人】皮日休
德星芒彩瘴天涯，酒樹堪消謫宦嗟。行遇竹王因設奠，
居逢木客又遷家。清齋淨溲桄榔面，遠信閒封豆蔻花。
清切會須歸有日，莫貪句漏足丹砂。
614.05 【魯望以輪鉤相示，緬懷高致，因作三篇】皮日休
角柄孤輪細膩輕，翠篷十載伴君行。撚時解轉蟾蜍魄，
拋處能啼絡緯聲。七里灘波喧一舍，五云溪月靜三更。
牛衣鮒足和蓑睡，誰信人間有利名。
一線飄然下碧塘，溪翁無語遠相望。蓑衣舊去煙披重，
箬笠新來雨打香。白鳥白蓮爲夢寐，清風清月是家鄉。
明朝有物充君信，【木穎】酒三瓶寄夜航。
盡日悠然舴艋輕，小輪聲細雨溟溟。三尋絲帶桐江爛，
一寸鉤含笠澤腥。用近詹何傳釣法，收和范蠡養魚經。
孤篷半夜無餘事，應被嚴灘聒酒醒。
614.06 【吳中書事寄漢南裴尚書】皮日休
萬家無事鎖蘭橈，鄉味腥多厭紫虈。水似棋文交度郭，
柳如行障儼遮橋。青梅蒂重初迎雨，白鳥羣高欲避潮。
唯望舊知憐此意，得爲傖鬼也逍遙。
614.07 【夏景衝澹偶然作二首】皮日休
祗隈蒲褥岸烏紗，味道澄懷景便斜。紅印寄泉慚郡守，
青筐與筍愧僧家。茗爐盡日燒松子，書案經時剝瓦花。
園吏暫棲君莫笑，不妨猶更著南華。
一室無喧事事幽，還如貞白在高樓。天台畫得千回看，
湖目芳來百度遊。無限世機吟處息，幾多身計釣前休。
他年謁帝言何事，請贈劉伶作醉侯。
614.08 【送李明府之任海南】皮日休
五羊城在蜃樓邊，墨綬垂腰正少年。山靜不應聞屈鳥，
草深從使翳貪泉。蟹奴晴上臨潮檻，燕婢秋隨過海船。
一事與君消遠宦，乳蕉花發訟庭前。
614.09 【寄題羅浮軒轅先生所居】皮日休
亂峯四百三十二，欲問徵君何處尋。紅翠數聲瑤室響，
真檀一炷石樓深。山都遣負沽來酒，樵客容看化後金。
從此謁師知不遠，求官先有葛洪心。
614.010 【宿報恩寺水閣】皮日休
寺鎖雙峯寂不開，幽人中夜獨裴回。池文帶月鋪金簟，
蓮朵含風動玉杯。往往竹梢搖翡翠，時時杉子擲莓苔。
可憐此際誰曾見，唯有支公盡看來。
614.011 【醉中偶作呈魯望】皮日休
谿雲澗鳥本吾儕，剛爲浮名事事乖。十里尋山爲思役，
五更看月是情差。分將吟詠華雙鬢，力以壺觴固百骸。
爭得草堂歸臥去，共君同作太常齋。
614.012 【寄滑州李副使員外】皮日休
兵繞臨淮數十重，鐵衣才子正從公。軍前草奏旄頭下，
城上封書箭簳中。圍合只應聞曉雁，血腥何處避春風。
故人勳重金章貴，猶在江湖積劍功。
614.013 【傷史拱山人】皮日休
一緘幽信自襄陽，上報先生去歲亡。山客爲醫翻貰藥，
野僧因吊卻焚香。峯頭孤冢爲雲穴，松下靈筵是石牀。
宗炳死來君又去，終身不復到柴桑。
614.014 【吳中言懷寄南海二同年】皮日休
曲水分飛歲已賒，東南爲客各天涯。退公只傍蘇勞竹，
移宴多隨末利花。銅鼓夜敲溪上月，布帆晴照海邊霞。
三年謾被鱸魚累，不得橫經侍絳紗。
614.015 【奉和魯望白鷗詩】皮日休
雪羽褵褷半惹泥，海雲深處舊巢迷。池無飛浪爭教舞，
洲少輕沙若遣棲。煙外失羣慚雁鶩，波中得志羨鳧鷖。
主人恩重真難遇，莫爲心孤憶舊溪。
614.016 【奉和魯望懷楊臺文楊鼎文二秀才】皮日休
羊曇留我昔經春，各以篇章鬥五雲。賓草每容閒處見，
擊琴多任醉中聞。釣前青翰交加倚，醉後紅魚取次分。
爲說風標曾入夢，上仙初著翠霞裙。
614.017 【友人以人蔘見惠因以詩謝之】皮日休
神草延年出道家，是誰披露記三椏。開時的定涵雲液，
劚後還應帶石花。名士寄來消酒渴，野人煎處撇泉華。
從今湯劑如相續，不用金山焙上茶。
614.018 【傷進士嚴子重詩】皮日休
十哭都門榜上塵，蓋棺終是五湖人。生前有敵唯丹桂，
沒後無家只白蘋。箬下斬新醒處月，江南依舊詠來春。
知君精爽應無盡，必在酆都頌帝晨。
614.019 【奉和魯望早秋吳體次韻】皮日休
書淫傳癖窮欲死，譊譊何必頻相仍。日干陰蘚厚堪剝，
藤把欹松牢似繩。搗藥香侵白袷袖，穿雲潤破烏紗棱。
安得瑤池飲殘酒，半醉騎下垂天鵬。
614.020 【奉和魯望秋賦有期次韻】皮日休
十載江湖盡是閒，客兒詩句滿人間。郡侯聞譽親邀得，
鄉老知名不放還。應帶瓦花經汴水，更攜雲實出包山。
太微宮裏環岡樹，無限瑤枝待爾攀。
614.021 【奉和魯望病中秋懷次韻】皮日休
貧病於君亦太兼，才高應亦被天嫌。因分鶴料家資減，
爲置僧餐口數添。靜裏改詩空憑几，寒中注易不開簾。
清詞一一侵真宰，甘取窮愁不用佔。
614.022 【新秋即事三首】皮日休
癡號多於顧愷之，更無餘事可從知。酒坊吏到常先見，
鶴料符來每探支。涼後每謀清月社，晚來專赴白蓮期。
共君無事堪相賀，又到金齏玉鱠時。
堪笑高陽病酒徒，幅巾瀟灑在東吳。秋期淨掃雲根瘦，
山信回緘乳管粗。白月半窗抄朮序，清泉一器授芝圖。
乞求待得西風起，盡挽煙帆入太湖。
露槿風杉滿曲除，高秋無事似雲廬。醉多已任家人厭，
病久還甘吏道疏。青桂巾箱時寄藥，白綸臥具半拋書。
君卿脣舌非吾事，且向江南問鰒魚。
614.023 【南陽潤卿將歸雷平因而有贈】皮日休
借問山中許道士，此迴歸去復何如。竹屏風扇抄遺事，
柘步輿竿系隱書。絳樹實多分紫鹿，丹沙泉淺種紅魚。
東卿旄節看看至，靜啓茅齋慎掃除。
614.024 【訪寂上人不遇】皮日休
何處尋雲暫廢禪，客來還寄草堂眠。桂寒自落翻經案，
石冷空消洗鉢泉。爐裏尚飄殘玉篆，龕中仍鎖小金仙。
須將二百籤回去，得得支公恐隔年。
614.025 【顧道士亡弟子以束帛乞銘於餘魯望因賦戲贈日休奉和】皮日休
師去東華卻煉形，門人求我志金庭。大椿枯後新爲記，
仙鶴亡來始有銘。瓊板欲刊知不朽，冰紈將受恐通靈。
君才莫嘆無茲分，合注神玄劍解經。
614.026 【秋夕文宴得遙字】皮日休
啼螿衰葉共蕭蕭，文宴無喧夜轉遙。高韻最宜題雪贊，
逸才偏稱和雲謠。風吹翠蠟應難刻，月照清香太易消。
無限玄言一杯酒，可能容得蓋寬饒。
614.027 【南陽廣文欲於荊襄卜居因而有贈】皮日休
地脈從來是福鄉，廣文高致更無雙。青精飯熟雲侵竈，
白【衤劫】裘成雪濺窗。度日竹書千萬字，經冬朮煎兩三缸。
鱸魚自是君家味，莫背松江憶漢江。
614.028 【寄毗陵魏處士樸】皮日休
文籍先生不肯官，絮巾衝雪把魚竿。一堆方冊爲侯印，
三級幽巖是將壇。醉少最因吟月冷，瘦多偏爲臥雲寒。
兔皮衾暖篷舟穩，欲共誰遊七里灘。
614.029 【初冬偶作寄南陽潤卿】皮日休
寓居無事入清冬，雖設樽罍酒半空。白菊爲霜翻帶紫，
蒼苔因雨卻成紅。迎潮預遣收魚笱，防雪先教蓋鶴籠。
唯待支硎最寒夜，共君披氅訪林公。
614.030 【冬曉章上人院】皮日休
山堂冬曉寂無聞，一句清言憶領軍。琥珀珠黏行處雪，
棕櫚帚掃臥來雲。松扉欲啓如鳴鶴，石鼎初煎若聚蚊。
不是戀師終去晚，陸機茸內足毛羣。
614.031 【寄題鏡巖周尊師所居】皮日休
八十餘年住鏡巖，鹿皮巾下雪髟髟。牀寒不奈雲縈枕，
經潤何妨雨滴函。飲澗猿回窺絕洞，緣梯人歇倚危杉。
如何計吏窮於鳥，慾望仙都舉一帆。
614.032 【寒夜文宴得泉字】皮日休
分明競襞七香箋，王朗風姿盡列仙。盈篋共開華頂藥，
滿瓶同坼惠山泉。蟹因霜重金膏溢，橘爲風多玉腦鮮。
吟罷不知詩首數，隔林明月過中天。
614.033 【庚寅歲十一月新羅弘惠上人與本國同書請日休…以詩送之】皮日休
三十麻衣弄渚禽，豈知名字徹雞林。勒銘雖即多遺草，
越海還能抵萬金。鯨鬣曉掀峯正燒，鰲睛夜沒島還陰，
二千餘字終天別，東望辰韓淚灑襟。
614.034 【送潤卿博士還華陽】皮日休
雪打篷舟離酒旗，華陽居士半酣歸。逍遙只恐逢雪將，
恬淡真應降月妃。仙市鹿胎如錦嫩，陰宮燕肉似酥肥。
公車草合蒲輪壞，爭不教他白日飛。
614.035 【寒日書齋即事三首】皮日休
參佐三間似草堂，恬然無事可成忙。移時寂歷燒松子，
盡日殷勤拂乳牀。將近道齋先衣褐，欲清詩思更焚香。
空庭好待中宵月，獨禮星辰學步罡。
不知何事有生涯，皮褐親裁學道家。深夜數甌唯柏葉，
清晨一器是雲華。盆池有鷺窺蘋沫，石版無人掃桂花。
江漢欲歸應未得，夜來頻夢赤城霞。
方朔家貧未有車，肯從榮利舍樵漁。從公未怪多侵酒，
見客唯求轉借書。暫聽松風生意足，偶看溪月世情疏。
如鉤得貴非吾事，合向煙波爲五魚。
614.036 【臘後送內大德從勖遊天台】皮日休
講散重雲下九天，大君恩賜許隨緣。霜中一鉢無辭乞，
湖上孤舟不廢禪。夢入瓊樓寒有月，行過石樹凍無煙。
他時瓜鏡知何用，吳越風光滿御筵。
614.037 【寄題玉霄峯葉涵象尊師所居】皮日休
青冥向上玉霄峯，元始先生戴紫蓉。曉案瓊文光洞壑，
夜壇香氣惹杉松。閒迎仙客來爲鶴，靜噀靈符去是龍。
子細捫心無偃骨，欲隨師去肯相容。
614.038 【奉和魯望寄南陽廣文次韻】皮日休
春彩融融釋凍塘，日精閒咽坐巖房。瓊函靜啓從猿覷，
金液初開與鶴嘗。八會舊文多搭寫，七真遺語剩思量。
不知夢到爲何處，紅藥滿山煙月香。
614.039 【題支山南峯僧】皮日休
雲侵壞衲重隈肩，不下南峯不記年。池裏羣魚曾受戒，
林間孤鶴欲參禪。雞頭竹上開危徑，鴨腳花中擿廢泉。
無限吳都堪賞事，何如來此看師眠。
614.040 【送董少卿遊茅山】皮日休
名卿風度足杓斜，一舸閒尋二許家。天影曉通金井水，
山靈深護玉門沙。空壇禮後銷香母，陰洞緣時觸乳花。
盡待於公作廷尉，不須從此便餐霞。
614.041 【酬魯望見迎綠罽次韻】皮日休
輕裁鴨綠任金刀，不怕西風斷野蒿。酬贈既無青玉案，
纖華猶欠赤霜袍。煙披怪石難同逸，竹映仙禽未勝高。
成後料君無別事，只應酣飲詠離騷。
614.042 【寄懷南陽潤卿】皮日休
鹿門山下捕魚郎，今向江南作渴羌。無事只陪看藕樣，
有錢唯欲買湖光。醉來渾忘移花處，病起空聞焙藥香。
何事對君猶有愧，一篷衝雪返華陽。
614.043 【魯望憫承吉之孤爲詩序邀予屬和欲用予道振其孤…良友】皮日休
先生清骨葬煙霞，業破孤存孰爲嗟。幾篋詩編分貴位，
一林石筍散豪家。兒過舊宅啼楓影，姬繞荒田泣稗花。
唯我共君堪便戒，莫將文譽作生涯。
614.044 【寄潤卿博士】皮日休
高眠可爲要玄纁，鵲尾金爐一世焚。塵外鄉人爲許掾，
山中地主是茅君。將收芝菌唯防雪，欲曬圖書不奈雲。
若使華陽終臥去，漢家封禪用誰文。
614.045 【奉和魯望白菊】皮日休
已過重陽半月天，琅華千點照寒煙。蕊香亦似浮金靨，
花樣還如鏤玉錢。玩影馮妃堪比豔，煉形蕭史好爭妍。
無由擿向牙箱裏，飛上方諸贈列仙。
614.046 【華亭鶴聞之舊矣及來吳中以錢半千得一隻養之…請垂見和】皮日休
池上低摧病不行，誰教仙魄反層城。陰苔尚有前朝跡，
皎月新無昨夜聲。菰米正殘三日料，筠籠休礙九霄程。
不知此恨何時盡，遇著雲泉即愴情。
614.047 【傷開元觀顧道士】皮日休
協晨宮上啓金扉，詔使先生坐蛻歸。鶴有一聲應是哭，
丹無餘粒恐潛飛。煙悽玉笥封雲篆，月慘琪花葬羽衣。
腸斷雷平舊遊處，五芝無影草微微。
614.048 【醉中即席贈潤卿博士】皮日休
適越遊吳一散仙，銀瓶玉柄兩翛然。茅山頂上攜書簏，
笠澤心中漾酒船。桐木布溫吟倦後，桃花飯熟醉醒前。
謝安四十餘方起，猶自高閒得數年。
614.049 【偶留羊振文先輩及一二文友小飲日休以眼病…因成四韻】皮日休
謝莊初起恰花晴，強侍紅筵不避觥。久斷杯盂華蓋喜，
忽聞歌吹穀神驚。褵褷正重新開柳，呫囁難通乍囀鶯。
猶有僧虔多蜜炬，不辭相伴到天明。
614.050 【奉送浙東德師侍御罷府西歸】皮日休
建安才子太微仙，暫上金臺許二年。形影欲歸溫室樹，
夢魂猶傍越溪蓮。空將海月爲京信，尚使樵風送酒船。
從此受恩知有處，免爲傖鬼恨吳天。
614.051 【送羊振文先輩往桂陽歸覲】皮日休
桂陽新命下彤墀，彩服行當欲雪時。登第已聞傳禰賦，
問安猶聽講韓詩。竹人臨水迎符節，風母穿雲避信旗。
無限湘中悼騷恨，憑君此去謝江蘺。
614.052 【褚家林亭】皮日休
廣亭遙對舊娃宮，竹島蘿溪委曲通。茂苑樓臺低檻外，
太湖魚鳥徹池中。蕭疏桂影移茶具，狼藉蘋花上釣筒。
爭得共君來此住，便披鶴氅對清風。
614.053 【送圓載上人歸日本國】皮日休
講殿談餘著賜衣，椰帆卻返舊禪扉。貝多紙上經文動，
如意瓶中佛爪飛。颶母影邊持戒宿，波神宮裏受齋歸。
家山到日將何入，白象新秋十二圍。
614.054 【重送】皮日休
雲濤萬里最東頭，射馬臺深玉署秋。無限屬城爲裸國，
幾多分界是亶州。取經海底開龍藏，誦咒空中散蜃樓。
不奈此時貧且病，乘桴直欲伴師遊。
614.055 【潤卿遺青【飠迅】飯兼之一絕，聊用答謝】皮日休
傳得三元【飠迅】飯名，大宛聞說有仙卿。分泉過屋舂青稻，
拂霧彯衣折紫莖，蒸處不教雙鶴見，服來唯怕五雲生。
草堂空坐無飢色，時把金津漱一聲。
614.09 【鴛鴦二首】皮日休
雙絲絹上爲新樣，連理枝頭是故園。翠浪萬回同過影，
玉沙千處共棲痕。若非足恨佳人魄，即是多情年少魂。
應念孤飛爭別宿，蘆花蕭瑟雨黃昏。
鈿鎞雕鏤費深功，舞妓衣邊繡莫窮。無日不來湘渚上，
有時還在鏡湖中。煙濃共拂芭蕉雨，浪細雙遊菡萏風。
應笑豪家鸚鵡伴，年年徒被鎖金籠。
