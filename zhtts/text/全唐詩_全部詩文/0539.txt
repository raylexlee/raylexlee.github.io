第530卷 許渾
530.01 【南亭與首公宴集（一作與羣公宴南亭）】許渾
秋來水上亭，幾處似巖扃。戲鳥翻江葉，遊龜帶綠萍。
管絃心慼慼，羅綺鬢星星。行樂非吾事，西齋尚有螢。
530.02 【早發壽安次永壽渡】許渾
東西車馬塵，鞏洛與鹹秦。山月夜行客，水煙朝渡人。
樹涼風皓皓，灘淺石磷磷。會待功名就，扁舟寄此身。
530.03 【泊松江渡（一作南遊泊船江驛）】許渾
漠漠故宮地，月涼風露幽。雞鳴荒戍曉，雁過古城秋。
楊柳北歸路，蒹葭南渡舟。去鄉今已遠，更上望京樓。
530.04 【送魚思別處士歸有懷（一作南亭送張祜）】許渾
宴罷衆賓散，長歌攜一卮。溪亭相送遠，山郭獨歸遲。
風檻夕雲散，月軒寒露滋。病來雙鬢白，不是舊離時。
530.05 【重經姑蘇懷古二首（一作杜牧之詩）】許渾
越兵驅綺羅，越女唱吳歌。宮盡燕聲少，臺荒麋跡多。
茱萸垂曉露，菡萏落秋波。無復君王醉，滿城顰翠蛾。
香徑繞吳宮，千帆落照中。鸛鳴山欲雨，魚躍水多風。
城帶晚莎綠，池連秋蓼紅。當年國門外，誰識伍員忠。
530.06 【將赴京師，留題孫處士山居二首】許渾
草堂近西郭，遙對敬亭開。枕膩海雲起，簟涼山雨來。
高歌懷地肺，遠賦憶天台。應學相如志，終須駟馬回。
西巖有高興，路僻幾人知。松蔭花開晚，山寒酒熟遲。
遊從隨野鶴，休息遇靈龜。長見鄰翁說，容華似舊時。
530.07 【下第寓居崇聖寺感事】許渾
懷土泣京華，舊山歸路賒。靜依禪客院，幽學野人家。
林晚鳥爭樹，園春蝶護花。東門有閒地，誰種邵平瓜。
530.08 【曉發天井關寄李師晦】許渾
山在水滔滔，流年欲二毛。湘潭歸夢遠，燕趙客程勞。
露曉紅蘭重，雲晴碧樹高。逢秋正多感，萬里別同袍。
530.09 【喜遠書】許渾
端居換時節，離恨隔龍瀧。苔色上春閣，柳陰移晚窗。
寄懷因桂水，流淚極楓江。此日南來使，金盤魚一雙。
530.010 【懷江南同志】許渾
南國別經年，雲晴波接天。蒲深鸂鶒戲，花暖鷓鴣眠。
竹暗湘妃廟，楓陰楚客船。唯應洞庭月，萬里共嬋娟。
530.011 【洛中秋日】許渾
故國無歸處，官閒憶遠遊。吳僧秣陵寺，楚客洞庭舟。
久病先知雨，長貧早覺秋。壯心能幾許，伊水更東流。
530.012 【將赴京師蒜山津送客還荊渚】許渾
尊前萬里愁，楚塞與皇州。雲識瀟湘雨，風知鄠杜秋。
潮平猶倚棹，月上更登樓。他日滄浪水，漁歌對白頭。
530.013 【潼關蘭若】許渾
來往幾經過，前軒枕大河。遠帆春水闊，高寺夕陽多。
蝶影下紅藥，鳥聲喧綠蘿。故山歸未得，徒詠採芝歌。
530.014 【玩殘雪寄江南尹劉大夫】許渾
豔陽無處避，皎潔不成容。素質添瑤水，清光散玉峯。
眠鷗猶戀草，棲鶴未離松。聞在金鑾望，羣仙對九重。
530.015 【陪越中使院諸公，鏡波館餞明臺裴鄭二使君】許渾
傾幕來華館，淹留二使君。舞移清夜月，歌斷碧空雲。
海郡樓臺接，江船劍戟分。明時自鶱翥，無復嘆離羣。
530.016 【春泊弋陽】許渾
江行春欲半，孤枕弋陽堤。雲暗猶飄雪，潮寒未應溪。
飲猿聞棹散，飛鳥背船低。此路成幽絕，家山鞏洛西。
530.017 【晨別翛然上人】許渾
吳僧誦經罷，敗衲倚蒲團。鍾韻花猶斂，樓陰月向殘。
晴山開殿響，秋水捲簾寒。獨恨孤舟去，千灘復萬灘。
530.018 【送客江行】許渾
蕭蕭蘆荻花，郢客獨辭家。遠棹依山響，危檣轉浦斜。
不寒澄淺石，潮落漲虛沙。莫與徵徒望，鄉園去漸賒。
530.019 【將歸塗口，宿鬱林寺道玄上人院二首】許渾
西巖一磬長，僧起樹蒼蒼。開殿灑寒水，誦經焚晚香。
竹風雲漸散，杉露月猶光。無復重來此，歸舟凌夕陽。
春尋採藥翁，歸路宿禪宮。雲起客眠處，月殘僧定中。
藤花深洞水，槲葉滿山風。清境不能住，朝朝慚遠公。
530.020 【題宣州元處士幽居】許渾
潺湲繞門水，未省濯纓塵。鳥散千巖曙，蜂來一徑春。
杉松還待客，芝朮不求人。寧學磻溪叟，逢時罷隱淪。
530.021 【送李秀才】許渾
南樓送郢客，西郭見荊門。鳧鵠下寒渚，牛羊歸遠村。
蘭舟倚行棹，桂酒掩餘尊。重此一留宿，前村煙水昏。
530.022 【題倪處士舊居】許渾
儒翁九十餘，舊向此山居。生寄一壺酒，死留千卷書。
檻摧新竹少，池淺故蓮疏。但有子孫在，帶經還荷鋤。
530.023 【贈梁將軍】許渾
曾經黑山虜，一劍出重圍。年長窮書意，時清隱釣磯。
高齋雲外住，瘦馬月中歸。唯說鄉心苦，春風雁北飛。
530.024 【春望思舊遊】許渾
適意極春日，南臺披薜蘿。花光晴漾漾，山色晝峨峨。
湘水美人遠，信陵豪客多。唯憑一瓢酒，彈瑟縱高歌。
530.025 【病中二首】許渾
三年嬰酒渴，高臥似袁安。秋色鬢應改，夜涼心已寬。
風衣藤簟滑，露井竹牀寒。臥憶郊扉月，恩深未掛冠。
私歸人暫適，扶杖繞西林。風急柳溪響，露寒莎徑深。
一身仍白髮，萬慮只丹心。此意無言處，高窗託素琴。
530.026 【姑熟官舍寄汝洛友人】許渾
官靜亦無能，平生少面朋。務開唯印吏，公退只棋僧。
藥鼎初寒火，書龕欲夜燈。安知北溟水，終日送摶鵬。
530.027 【恩德寺】許渾
樓臺橫復重，猶有半巖空。蘿洞淺深水，竹廊高下風。
晴山疏雨後，秋樹斷雲中。未盡平生意，孤帆又向東。
530.028 【天竺寺題葛洪井】許渾
羽客煉丹井，井留人已無。舊泉青石下，餘甃碧山隅。
雲朗鏡開匣，月寒冰在壺。仍聞釀仙酒，此水過瓊酴。
530.029 【朗上人院晨坐】許渾
簟涼襟袖清，月沒尚殘星。山果落秋院，水花開曉庭。
疏藤風嫋嫋，圓桂露冥冥。正憶江南寺，巖齋聞誦經。
530.030 【送客歸湘楚】許渾
無辭一杯酒，昔日與君深。秋色換歸鬢，曙光生別心。
桂花山廟冷，楓樹水樓陰。此路千餘裏，應勞楚客吟。
530.031 【過故友舊居】許渾
往年公子宅，夜宴樂難忘。高竹動疏翠，早蓮飄暗香。
珠盤凝寶瑟，綺席遞華觴。今日皆何處，閉門春草長。
530.032 【送客歸峽中（一作將赴京師，津亭別蕭處士）】許渾
津亭多別離，楊柳半無枝。住接猿啼處，行逢雁過時。
江風颺帆急，山月下樓遲。還就西齋宿，煙波勞夢思。
530.033 【題衝沼上人院】許渾
劚石種松子，數根侵杳冥。天寒猶講律，雨暗尚尋經。
小殿燈千盞，深爐水一瓶。碧雲多別思，休到望溪亭。
530.034 【和畢員外雪中見寄】許渾
仙署淹清景，雪華松桂陰。夜凌瑤席宴，春寄玉京吟。
燭晃垂羅幕，香寒重繡衾。相思不相訪，煙月剡溪深。
530.035 【春醉】許渾
酒醲花一樹，何暇卓文君。客坐長先飲，公閒半已曛。
水鄉春足雨，山郭夜多雲。何以參禪理，榮枯盡不聞。
530.036 【題岫上人院】許渾
病客與僧閒，頻來不掩關。高窗雲外樹，疏磬雨中山。
離索秋蟲響，登臨夕鳥還。心知落帆處，明月浙河灣。
530.037 【送客南歸有懷】許渾
綠水暖青蘋，湘潭萬里春。瓦尊迎海客，銅鼓賽江神。
避雨松楓岸，看雲楊柳津。長安一杯酒，座上有歸人。
530.038 【李生棄官入道因寄】許渾
西巖一徑通，知學採芝翁。寒暑丹心外，光陰白髮中。
水深魚避釣，雲迥鶴辭籠。坐想還家日，人非井邑空。
530.039 【長興裏夏日南鄰避暑】許渾
侯門大道傍，蟬噪樹蒼蒼。開鎖洞門遠，下簾賓館涼。
欄圍紅藥盛，架引綠蘿長。永日一欹枕，故山雲水鄉。
530.040 【送韓校書】許渾
恨與前歡隔，愁因此會同。跡高芸閣吏，名散雪樓翁。
城閉三秋雨，帆飛一夜風。酒醒鱸鱠美，應在竟陵東。
530.041 【秋晚登城】許渾
城高不可下，永日一登臨。曲檻涼飆急，空樓返照深。
葦花迷夕棹，梧葉散秋砧。謾作歸田賦，蹉跎歲欲陰。
530.042 【江西鄭常侍赴鎮之日有寄，因酬和】許渾
來暮亦何愁，金貂在鷁舟。旆隨寒浪動，帆帶夕陽收。
布令滕王閣，裁詩郢客樓。即應歸鳳沼，中外贊天休。
530.043 【蒙河南劉大夫見示與吏部張公喜雪酬唱，輒敢攀和】許渾
風度龍山暗，雲凝象闕陰。瑞花瓊樹合，仙草玉苗深。
欲醉梁王酒，先調楚客琴。即應攜手去，將此助商霖。
530.044 【下第送宋秀才遊岐下、楊秀才還江東】許渾
年來不自得，一望幾傷心。風轉蕙蘭色，月移松桂陰。
馬隨邊草遠，帆落海雲深。明旦各分首，更聽梁甫吟。
530.045 【南亭偶題】許渾
城下水縈迴，潮衝野艇來。鳥驚山果落，龜泛綠萍開。
白首書千卷，朱顏酒一杯。南軒自流涕，不是望燕臺。
530.046 【與裴三十秀才自越西歸望亭阻凍登虎丘山寺精舍】許渾
春草越吳間，心期旦夕還。酒鄉逢客病，詩境遇僧閒。
倚棹冰生浦，登樓雪滿山。東風不可待，歸鬢坐斑斑。
