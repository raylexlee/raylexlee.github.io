第530卷 许浑
530.01 【南亭与首公宴集（一作与群公宴南亭）】许浑
秋来水上亭，几处似岩扃。戏鸟翻江叶，游龟带绿萍。
管弦心戚戚，罗绮鬓星星。行乐非吾事，西斋尚有萤。
530.02 【早发寿安次永寿渡】许浑
东西车马尘，巩洛与咸秦。山月夜行客，水烟朝渡人。
树凉风皓皓，滩浅石磷磷。会待功名就，扁舟寄此身。
530.03 【泊松江渡（一作南游泊船江驿）】许浑
漠漠故宫地，月凉风露幽。鸡鸣荒戍晓，雁过古城秋。
杨柳北归路，蒹葭南渡舟。去乡今已远，更上望京楼。
530.04 【送鱼思别处士归有怀（一作南亭送张祜）】许浑
宴罢众宾散，长歌携一卮。溪亭相送远，山郭独归迟。
风槛夕云散，月轩寒露滋。病来双鬓白，不是旧离时。
530.05 【重经姑苏怀古二首（一作杜牧之诗）】许浑
越兵驱绮罗，越女唱吴歌。宫尽燕声少，台荒麋迹多。
茱萸垂晓露，菡萏落秋波。无复君王醉，满城颦翠蛾。
香径绕吴宫，千帆落照中。鹳鸣山欲雨，鱼跃水多风。
城带晚莎绿，池连秋蓼红。当年国门外，谁识伍员忠。
530.06 【将赴京师，留题孙处士山居二首】许浑
草堂近西郭，遥对敬亭开。枕腻海云起，簟凉山雨来。
高歌怀地肺，远赋忆天台。应学相如志，终须驷马回。
西岩有高兴，路僻几人知。松荫花开晚，山寒酒熟迟。
游从随野鹤，休息遇灵龟。长见邻翁说，容华似旧时。
530.07 【下第寓居崇圣寺感事】许浑
怀土泣京华，旧山归路赊。静依禅客院，幽学野人家。
林晚鸟争树，园春蝶护花。东门有闲地，谁种邵平瓜。
530.08 【晓发天井关寄李师晦】许浑
山在水滔滔，流年欲二毛。湘潭归梦远，燕赵客程劳。
露晓红兰重，云晴碧树高。逢秋正多感，万里别同袍。
530.09 【喜远书】许浑
端居换时节，离恨隔龙泷。苔色上春阁，柳阴移晚窗。
寄怀因桂水，流泪极枫江。此日南来使，金盘鱼一双。
530.010 【怀江南同志】许浑
南国别经年，云晴波接天。蒲深鸂鶒戏，花暖鹧鸪眠。
竹暗湘妃庙，枫阴楚客船。唯应洞庭月，万里共婵娟。
530.011 【洛中秋日】许浑
故国无归处，官闲忆远游。吴僧秣陵寺，楚客洞庭舟。
久病先知雨，长贫早觉秋。壮心能几许，伊水更东流。
530.012 【将赴京师蒜山津送客还荆渚】许浑
尊前万里愁，楚塞与皇州。云识潇湘雨，风知鄠杜秋。
潮平犹倚棹，月上更登楼。他日沧浪水，渔歌对白头。
530.013 【潼关兰若】许浑
来往几经过，前轩枕大河。远帆春水阔，高寺夕阳多。
蝶影下红药，鸟声喧绿萝。故山归未得，徒咏采芝歌。
530.014 【玩残雪寄江南尹刘大夫】许浑
艳阳无处避，皎洁不成容。素质添瑶水，清光散玉峰。
眠鸥犹恋草，栖鹤未离松。闻在金銮望，群仙对九重。
530.015 【陪越中使院诸公，镜波馆饯明台裴郑二使君】许浑
倾幕来华馆，淹留二使君。舞移清夜月，歌断碧空云。
海郡楼台接，江船剑戟分。明时自鶱翥，无复叹离群。
530.016 【春泊弋阳】许浑
江行春欲半，孤枕弋阳堤。云暗犹飘雪，潮寒未应溪。
饮猿闻棹散，飞鸟背船低。此路成幽绝，家山巩洛西。
530.017 【晨别翛然上人】许浑
吴僧诵经罢，败衲倚蒲团。钟韵花犹敛，楼阴月向残。
晴山开殿响，秋水卷帘寒。独恨孤舟去，千滩复万滩。
530.018 【送客江行】许浑
萧萧芦荻花，郢客独辞家。远棹依山响，危樯转浦斜。
不寒澄浅石，潮落涨虚沙。莫与征徒望，乡园去渐赊。
530.019 【将归涂口，宿郁林寺道玄上人院二首】许浑
西岩一磬长，僧起树苍苍。开殿洒寒水，诵经焚晚香。
竹风云渐散，杉露月犹光。无复重来此，归舟凌夕阳。
春寻采药翁，归路宿禅宫。云起客眠处，月残僧定中。
藤花深洞水，槲叶满山风。清境不能住，朝朝惭远公。
530.020 【题宣州元处士幽居】许浑
潺湲绕门水，未省濯缨尘。鸟散千岩曙，蜂来一径春。
杉松还待客，芝朮不求人。宁学磻溪叟，逢时罢隐沦。
530.021 【送李秀才】许浑
南楼送郢客，西郭见荆门。凫鹄下寒渚，牛羊归远村。
兰舟倚行棹，桂酒掩馀尊。重此一留宿，前村烟水昏。
530.022 【题倪处士旧居】许浑
儒翁九十馀，旧向此山居。生寄一壶酒，死留千卷书。
槛摧新竹少，池浅故莲疏。但有子孙在，带经还荷锄。
530.023 【赠梁将军】许浑
曾经黑山虏，一剑出重围。年长穷书意，时清隐钓矶。
高斋云外住，瘦马月中归。唯说乡心苦，春风雁北飞。
530.024 【春望思旧游】许浑
适意极春日，南台披薜萝。花光晴漾漾，山色昼峨峨。
湘水美人远，信陵豪客多。唯凭一瓢酒，弹瑟纵高歌。
530.025 【病中二首】许浑
三年婴酒渴，高卧似袁安。秋色鬓应改，夜凉心已宽。
风衣藤簟滑，露井竹床寒。卧忆郊扉月，恩深未挂冠。
私归人暂适，扶杖绕西林。风急柳溪响，露寒莎径深。
一身仍白发，万虑只丹心。此意无言处，高窗托素琴。
530.026 【姑熟官舍寄汝洛友人】许浑
官静亦无能，平生少面朋。务开唯印吏，公退只棋僧。
药鼎初寒火，书龛欲夜灯。安知北溟水，终日送抟鹏。
530.027 【恩德寺】许浑
楼台横复重，犹有半岩空。萝洞浅深水，竹廊高下风。
晴山疏雨后，秋树断云中。未尽平生意，孤帆又向东。
530.028 【天竺寺题葛洪井】许浑
羽客炼丹井，井留人已无。旧泉青石下，馀甃碧山隅。
云朗镜开匣，月寒冰在壶。仍闻酿仙酒，此水过琼酴。
530.029 【朗上人院晨坐】许浑
簟凉襟袖清，月没尚残星。山果落秋院，水花开晓庭。
疏藤风袅袅，圆桂露冥冥。正忆江南寺，岩斋闻诵经。
530.030 【送客归湘楚】许浑
无辞一杯酒，昔日与君深。秋色换归鬓，曙光生别心。
桂花山庙冷，枫树水楼阴。此路千馀里，应劳楚客吟。
530.031 【过故友旧居】许浑
往年公子宅，夜宴乐难忘。高竹动疏翠，早莲飘暗香。
珠盘凝宝瑟，绮席递华觞。今日皆何处，闭门春草长。
530.032 【送客归峡中（一作将赴京师，津亭别萧处士）】许浑
津亭多别离，杨柳半无枝。住接猿啼处，行逢雁过时。
江风飏帆急，山月下楼迟。还就西斋宿，烟波劳梦思。
530.033 【题冲沼上人院】许浑
劚石种松子，数根侵杳冥。天寒犹讲律，雨暗尚寻经。
小殿灯千盏，深炉水一瓶。碧云多别思，休到望溪亭。
530.034 【和毕员外雪中见寄】许浑
仙署淹清景，雪华松桂阴。夜凌瑶席宴，春寄玉京吟。
烛晃垂罗幕，香寒重绣衾。相思不相访，烟月剡溪深。
530.035 【春醉】许浑
酒醲花一树，何暇卓文君。客坐长先饮，公闲半已曛。
水乡春足雨，山郭夜多云。何以参禅理，荣枯尽不闻。
530.036 【题岫上人院】许浑
病客与僧闲，频来不掩关。高窗云外树，疏磬雨中山。
离索秋虫响，登临夕鸟还。心知落帆处，明月浙河湾。
530.037 【送客南归有怀】许浑
绿水暖青蘋，湘潭万里春。瓦尊迎海客，铜鼓赛江神。
避雨松枫岸，看云杨柳津。长安一杯酒，座上有归人。
530.038 【李生弃官入道因寄】许浑
西岩一径通，知学采芝翁。寒暑丹心外，光阴白发中。
水深鱼避钓，云迥鹤辞笼。坐想还家日，人非井邑空。
530.039 【长兴里夏日南邻避暑】许浑
侯门大道傍，蝉噪树苍苍。开锁洞门远，下帘宾馆凉。
栏围红药盛，架引绿萝长。永日一欹枕，故山云水乡。
530.040 【送韩校书】许浑
恨与前欢隔，愁因此会同。迹高芸阁吏，名散雪楼翁。
城闭三秋雨，帆飞一夜风。酒醒鲈鲙美，应在竟陵东。
530.041 【秋晚登城】许浑
城高不可下，永日一登临。曲槛凉飙急，空楼返照深。
苇花迷夕棹，梧叶散秋砧。谩作归田赋，蹉跎岁欲阴。
530.042 【江西郑常侍赴镇之日有寄，因酬和】许浑
来暮亦何愁，金貂在鹢舟。旆随寒浪动，帆带夕阳收。
布令滕王阁，裁诗郢客楼。即应归凤沼，中外赞天休。
530.043 【蒙河南刘大夫见示与吏部张公喜雪酬唱，辄敢攀和】许浑
风度龙山暗，云凝象阙阴。瑞花琼树合，仙草玉苗深。
欲醉梁王酒，先调楚客琴。即应携手去，将此助商霖。
530.044 【下第送宋秀才游岐下、杨秀才还江东】许浑
年来不自得，一望几伤心。风转蕙兰色，月移松桂阴。
马随边草远，帆落海云深。明旦各分首，更听梁甫吟。
530.045 【南亭偶题】许浑
城下水萦回，潮冲野艇来。鸟惊山果落，龟泛绿萍开。
白首书千卷，朱颜酒一杯。南轩自流涕，不是望燕台。
530.046 【与裴三十秀才自越西归望亭阻冻登虎丘山寺精舍】许浑
春草越吴间，心期旦夕还。酒乡逢客病，诗境遇僧闲。
倚棹冰生浦，登楼雪满山。东风不可待，归鬓坐斑斑。
