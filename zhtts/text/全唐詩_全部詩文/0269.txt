第268卷 耿湋
268.01 【发南康夜泊灨石中】耿湋
倦客乘归舟，春溪杳将暮。群林结暝色，孤泊有佳趣。
夜山转长江，赤月吐深树。飒飒松上吹，泛泛花间露。
险石俯潭涡，跳湍碍沿溯。岂唯垂堂戒，兼以临深惧。
稍出回雁峰，明登斩蛟柱。连云向重山，杳未见钟路。
268.02 【过王山人旧居】耿湋
故宅春山中，来逢夕阳入。汲少井味变，开稀户枢涩。
树朽鸟不栖，阶闲云自湿。先生何处去，惆怅空独立。
268.03 【晚次昭应】耿湋
落日向林路，东风吹麦陇。藤草蔓古渠，牛羊下荒冢。
骊宫户久闭，温谷泉长涌。为问全盛时，何人最荣宠。
268.04 【听早蝉歌】耿湋
蝉鸣兮夕曛，声和兮夏云。白日兮将短，秋意兮已满。
乍悲鸣兮欲长。犹嘶涩兮多断。风萧萧兮转清，
韵嘒嘒兮初成。依婆娑之古树，思辽落之荒城。
闲院支颐，深林倚策，犹惆怅而无语，鬓星星而已白。
268.05 【芦花动】耿湋
连素穗，翻秋气，细节疏茎任长吹。共作月中声，
孤舟发乡思。
268.06 【赋得寒蛩】耿湋
尔谁造，鸣何早，趯趯连声遍阶草。复与夜雨和，
游人听堪老。
268.07 【宣城逢张二南史】耿湋
全家宛陵客，文雅世难逢。寄食年将老，干时计未从。
秋来句曲水，雨后敬亭峰。西北长安远，登临恨几重。
268.08 【题童子寺】耿湋
半偈留何处，全身弃此中。雨馀沙塔坏，月满雪山空。
耸刹临回磴，朱楼间碧丛。朝朝日将暮，长对晋阳宫。
268.09 【夏日寄东溪隐者】耿湋
日华浮野水，草色合遥空。处处山依旧，年年事不同。
闲田孤垒外，暑雨片云中。惆怅多尘累，无由访钓翁。
268.010 【之江淮留别京中亲故】耿湋
长云迷一雁，渐远向南声。已带千霜鬓，初为万里行。
繁虫满夜草，连雨暗秋城。前路诸侯贵，何人重客卿。
268.011 【太原送许侍御出幕归东都】耿湋
昔随刘越石，今日独归时。汾水风烟冷，并州花木迟。
荒庭增别梦，野雨失行期。莫向山阳过，邻人夜笛悲。
268.012 【华州客舍奉和崔端公春城晓望】耿湋
不语看芳径，悲春懒独行。向人微月在，报雨早霞生。
贫病催年齿，风尘掩姓名。赖逢骢马客，郢曲缓羁情。
268.013 【题清萝翁双泉】耿湋
侧弁向清漪，门中夕照移。异源生暗石，叠响落秋池。
叶拥沙痕没，流回草蔓随。泠泠无限意，不独远公知。
268.014 【酬李文（一作汶）】耿湋
落照长杨苑，秋天渭水滨。初飞万木叶，又长一年人。
贫病仍为客，艰虞更问津。多惭惠然意，今日肯相亲。
268.015 【赠严维】耿湋
许询清论重，寂寞住山阴。野路接寒寺，闲门当古林。
海田秋熟早，湖水夜渔深。世上穷通理，谁人奈此心。
268.016 【春日题苗发竹亭】耿湋
春亭及策上，郎吏谢玄晖。闲咏疏篁近，高眠远岫微。
偏宜留野客，暂得解朝衣。犹忆东溪里，雷云掩故扉。
268.017 【题孝子陵】耿湋
荒坟秋陌上，霜露正霏霏。松柏自成拱，苫庐长不归。
浮埃积蓬鬓，流血在麻衣。何必曾参传，千年至行稀。
268.018 【题庄上人房】耿湋
不语焚香坐，心知道已成。流年衰此世，定力见他生。
暮雪馀春冷，寒灯续昼明。寻常五侯至，敢望下阶迎。
268.019 【宋中】耿湋
日暮黄云合，年深白骨稀。旧村乔木在，秋草远人归。
废井莓苔厚，荒田路径微。唯馀近山色，相对似依依。
268.020 【秋夜思归】耿湋
来时犹暑服，今已露漫漫。多雨逢初霁，深秋生夜寒。
投人心似切，为客事皆难。何处无留滞，谁能暂问看。
268.021 【送李端】耿湋
世上许刘桢，洋洋风雅声。客来空改岁，归去未成名。
远近天初暮，关河雪半晴。空怀谏书在，回首恋承明。
268.022 【送崔明府赴青城】耿湋
清冬宾御出，蜀道翠微间。远雾开群壑，初阳照近关。
霜潭浮紫菜，雪栈绕青山。当似遗民去，柴桑政自闲。
268.023 【送王将军出塞】耿湋
汉家边事重，窦宪出临戎。绝漠秋山在，阳关旧路通。
列营依茂草，吹角向高风。更就燕然石，行看奏虏功。
268.024 【雨中留别】耿湋
东西无定客，风雨未休时。悯默此中别，飘零何处期。
青山违旧隐，白发入新诗。岁岁迷津路，生涯渐可悲。
268.025 【送杨将军】耿湋
一身良将后，万里讨乌孙。落日边陲静，秋风鼓角喧。
远山当碛路，茂草向营门。生死酬恩宠，功名岂敢论。
268.026 【送夏侯审游蜀】耿湋
暮峰和玉垒，回望不通秦。更问蜀城路，但逢巴语人。
石林莺啭晓，板屋月明春。若访严夫子，无嫌卜肆贫。
268.027 【送张侍御赴郴州别驾】耿湋
佐郡人难料，分襟日复斜。一帆随远水，百口过长沙。
明月江边夜，平陵梦里家。王孙对芳草，愁思杳无涯。
268.028 【送苗赟赴阳翟丞】耿湋
夕阳秋草上，去马弟兄看。年少初辞阙，时危远效官。
山行独夜雨，旅宿二陵寒。诗兴生何处，嵩阳羽客坛。
268.029 【送绛州郭参军】耿湋
远事诸侯出，青山古晋城。连行麹水阁，独入议中兵。
夜雨新田湿，春风曙角鸣。人传府公政，记室有参卿。
268.030 【常州留别】耿湋
万里南天外，求书禹穴间。往来成白首，旦暮见青山。
夜浦凉云过，秋塘好月闲。殷勤阳羡桂，别此几时攀。
268.031 【关山月】耿湋
月明边徼静，戍客望乡时。塞古柳衰尽，关寒榆发迟。
苍苍万里道，戚戚十年悲。今夜青楼上，还应照所思。
268.032 【代宋州将淮上乞师】耿湋
唇齿幸相依，危亡故远归。身轻百战出，家在数重围。
上将坚深垒，残兵斗落晖。常闻铁剑利，早晚借馀威。
268.033 【秋晚卧疾寄司空拾遗曙卢少府纶】耿湋
寒几坐空堂，疏髯似积霜。老医迷旧疾，朽药误新方。
晚果红低树，秋苔绿遍墙。惭非蒋生径，不敢望求羊。
268.034 【赠海明上人（一作赠朗公）】耿湋
来自西天竺，持经奉紫微。年深梵语变，行苦俗流归。
月上安禅久，苔生出院稀。梁间有驯鸽，不去复何依。
268.035 【津亭有怀】耿湋
津亭一望乡，淮海晚茫茫。草没栖洲鹭，天连映浦樯。
往来通楚越，旦暮易渔商。惆怅缄书毕，何人向洛阳。
268.036 【晚投江泽浦即事呈柳兵曹泥】耿湋
落日过重霞，轻烟上远沙。移舟冲荇蔓，转浦入芦花。
断岸迂来客，连波漾去槎。故乡何处在，更道向天涯。
268.037 【东郊别业】耿湋
东皋占薄田，耕种过馀年。护药栽山刺，浇蔬引竹泉。
晚雷期稔岁，重雾报晴天。若问幽人意，思齐沮溺贤。
268.038 【早朝】耿湋
钟鼓馀声里，千官向紫微。冒寒人语少，乘月烛来稀。
清漏闻驰道，轻霞映琐闱。犹看嘶马处，未启掖垣扉。
268.039 【屏居盩厔】耿湋
百年心不料，一卷日相知。乘兴偏难改，忧家是强为。
县城寒寂寞，峰树远参差。自笑无谋者，只应道在斯。
268.040 【进秋隼】耿湋
岂悟因罗者，迎霜献紫微。夕阳分素臆，秋色上花衣。
举翅云天近，回眸燕雀稀。应随明主意，百中有光辉。
268.041 【咏宣州笔】耿湋
寒竹惭虚受，纤毫任几重。影端缘守直，心劲懒藏锋。
落纸惊风起，摇空见露浓。丹青与文事，舍此复何从。
268.042 【春日洪州即事】耿湋
钟陵春日好，春水满南塘。竹宇分朱阁，桐花间绿杨。
蹉跎看鬓色，留滞惜年芳。欲问羁愁发，秦关道路长。
268.043 【雪后宿王纯池州草堂】耿湋
宿君湖上宅，琴韵静参差。夜雪入秋浦，孤城连贵池。
流年看共老，衔酒发中悲。良会应难再，晨鸡自有期。
268.044 【旅次汉故畤】耿湋
我行过汉畤，寥落见孤城。邑里经多难，儿童识五兵。
广川桑遍绿，丛薄雉连鸣。惆怅萧关道，终军愿请缨。
268.045 【过三郊驿却寄杨评事时此子郭令公欲有表荐】耿湋
冉冉青衫客，悠悠白发人。乱山孤驿暮，长路百花新。
终岁行他县，全家望此身。更思君去就，早晚问平津。
268.046 【陇西行】耿湋
雪下阳关路，人稀陇戍头。封狐犹未剪，边将岂无羞。
白草三冬色，黄云万里愁。因思李都尉，毕竟不封侯。
268.047 【巴陵逢洛阳邻舍（一作书情逢故人）】耿湋
因君知北事，流浪已忘机。客久多人识，年高众病归。
连云湖色远，度雪雁声稀。又说家林尽，凄伤泪满衣。
268.048 【哭张融】耿湋
早岁能文客，中年与世违。有家孀妇少，无子吊人稀。
繐帐尘空暗，铭旌雨不飞。依然旧乡路，寂寞几回归。
268.049 【送友贬岭南】耿湋
暮年从远谪，落日别交亲。湖上北飞雁，天涯南去人。
梦成湘浦夜，泪尽桂阳春。岁月茫茫意，何时雨露新。
268.050 【春日即事二首】耿湋
诗书成志业，懒慢致蹉跎。圣代丹霄远，明时白发多。
浅谋堪自笑，穷巷忆谁过。寂寞前山暮，归人樵采歌。
数亩东皋宅，青春独屏居。家贫僮仆慢，官罢友朋疏。
强饮沽来酒，羞看读了书。闲花开满地，惆怅复何如。
268.051 【赠田家翁】耿湋
老人迎客处，篱落稻畦间。蚕屋朝寒闭，田家昼雨闲。
门闾新薙草，蹊径旧谙山。自道谁相及，邀予试往还。
268.052 【赠韦山人】耿湋
失意成逋客，终年独掩扉。无机狎鸥惯，多病见人稀。
流水知行药，孤云伴采薇。空斋莫闲笑，心事与时违。
268.053 【濬公院怀旧】耿湋
远公传教毕，身没向他方。吊客来何见，门人闭影堂。
纱灯临古砌，尘札在空床。寂寞疏钟后，秋天有夕阳。
268.054 【雨中宿义兴寺】耿湋
遥夜宿东林，虫声阶草深。高风初落叶，多雨未归心。
家国身犹负，星霜鬓已侵。沧洲纵不去，何处有知音。
268.055 【送王秘书归江东】耿湋
回首望知音，逶迤桑柘林。人归海郡远，路入雨天深。
万木经秋叶，孤舟向暮心。唯馀江畔草，应见白头吟。
268.056 【渭上送李藏器移家东都】耿湋
求名虽有据，学稼又无田。故国三千里，新春五十年。
移家还作客，避地莫知贤。洛浦今何处，风帆去渺然。
268.057 【春寻柳先生】耿湋
言是商山老，尘心莫问年。白髯垂策短，乌帽据梧偏。
酒熟飞巴雨，丹成见海田。疏云披远水，景动石床前。
268.058 【题藏公院】耿湋
古院林公住，疏篁近井桃。俗年人见少，禅地自知高。
药草诚多喻，沧溟在一毫。仍悲次宗辈，尘事日为劳。
268.059 【夏夜西亭即事寄钱员外】耿湋
高亭宾客散，暑夜醉相和。细汗迎衣集，微凉待扇过。
风还池色定，月晚树阴多。遥想随行者，珊珊动晓珂。
268.060 【与清江上人及诸公宿李八昆季宅】耿湋
汤公多外友，洛社自相依。远客还登会，秋怀欲忘归。
惊风林果少，骤雨砌虫稀。更过三张价，东游愧陆机。
268.061 【春日即事】耿湋
邻里朝光遍，披衣夜醉醒。庖厨非旧火，林木发新青。
接果移天性，疏泉逐地形。清明来几日，戴胜已堪听。
268.062 【秋夜会宿李永宅忆江南旧游】耿湋
偶宿俱南客，相看喜尽归。湖山话不极，岁月念空违。
子夜高梧冷，秋阴远漏微。那无此良会，惜在谢家稀。
268.063 【冬夜寻李永因书事赠之】耿湋
栖遑偏降志，疵贱倍修身。近觉多衰鬓，深知独故人。
天垂五夜月，霜覆九衢尘。不待逢沮溺，而今恶问津。
268.064 【立春日宴高陵任明府宅】耿湋
春灰今变候，密雪又霏霏。坐客同心满，流年此会稀。
风成空处乱，素积夜来飞。且共衔杯酒，陶潜不得归。
268.065 【春日游慈恩寺寄畅当】耿湋
浮世今何事，空门此谛真。死生俱是梦，哀乐讵关身。
远草光连水，春篁色离尘。当从庾中庶，诗客更何人。
268.066 【晚秋过苏少府】耿湋
九江迷去住，群吏且因依。高木秋垂露，寒城暮掩扉。
随云心自远，看草伴应稀。肯信同年友，相望青琐闱。
268.067 【登鹳雀楼】耿湋
久客心常醉，高楼日渐低。黄河经海内，华岳镇关西。
去远千帆小，来迟独鸟迷。终年不得意，空觉负东溪。
268.068 【赋得沙上雁】耿湋
衡阳多道里，弱羽复哀音。还塞知何日，惊弦乱此心。
夜阴前侣远，秋冷后湖深。独立汀洲意，宁知霜霰侵。
268.069 【夜寻卢处士】耿湋
月高鸡犬静，门掩向寒塘。夜竹深茅宇，秋庭冷石床。
住山年已远，服药寿偏长。虚弃如吾者，逢君益自伤。
268.070 【邠州留别】耿湋
终岁山川路，生涯总几何。艰难为客惯，贫贱受恩多。
暮角寒山色，秋风远水波。无人见惆怅，垂鞚入烟萝。
268.071 【赠张将军（一作开府）】耿湋
寥落军城暮，重门返照间。鼓鼙经雨暗，士马过秋闲。
惯守临边郡，曾营近海山。关西旧业在，夜夜梦中还。
268.072 【赠隐公（一作赠隐上人）】耿湋
世间无近远，定里遍曾过。东海经长在，南朝寺最多。
暮年聊化俗，初地即摧魔。今日忘尘虑，看心义若何。
268.073 【赠别安邑韩少府】耿湋
子真能自在，江海意何如。门掩疏尘吏，心闲阅道书。
古城寒欲雪，远客暮无车。杳杳思前路，谁堪千里馀。
268.074 【送胡校书秩满归河中】耿湋
古树汾阴道，悠悠东去长。位卑仍解印，身老又还乡。
河水平秋岸，关门向夕阳。音书须数附，莫学晋嵇康。
268.075 【送河中张胄曹往太原计会回】耿湋
北风长至远，四牡向幽并。衰木新田路，寒芜故绛城。
遥听边上信，远计朔南程。料变当临事，遥知外国情。
268.076 【送郭正字归郢上】耿湋
济江篇已出，书府俸犹贫。积雪商山道，全家楚塞人。
大堤逢落日，广汉望通津。却别渔潭下，惊鸥那可亲。
268.077 【题李孝廉书房】耿湋
野情专易外，一室向青山。业就三编绝，心通万事闲。
莺稀春木上，草遍暮阶间。莫道归繻在，来时弃故关。
268.078 【酬畅当】耿湋
同游漆沮后，已是十年馀。几度曾相梦，何时定得书。
月高城影尽，霜重柳条疏。且对尊中酒，千般想未如。
268.079 【留别解县韩明府（一作别解明府）】耿湋
闲人州县厌，贱士友朋讥。朔雪逢初下，秦关独暮归。
寒茅下原浅，残雪过风微。一路何相慰，唯君能政稀。
268.080 【游钟山紫芝观】耿湋
系舟仙宅下，清磬落春风。雨数芝田长，云开石路重。
古房清磴接，深殿紫烟浓。鹤驾何时去，游人自不逢。
268.081 【晚秋宿裴员外寺院（得逢字）】耿湋
仲言多丽藻，晚水独芙蓉。梁苑仍秋过，仁祠又夜逢。
回林通暗竹，去雨带寒钟。原向空门里，修持比昼龙。
268.082 【秋夜喜卢司直严少府访宿】耿湋
寂寂闭层城，悠悠此夜情。早凉过鬓发，秋思入柴荆。
严子多高趣，卢公有盛名。还如杜陵下，暂拂蒋元卿。
268.083 【下邽客舍喜叔孙主簿郑少府见过】耿湋
良宵复杪秋，把酒说羁游。落木东西别，寒萍远近流。
萧条旅馆月，寂历曙更筹。不是仇梅至，何人问百忧。
268.084 【盩厔客舍】耿湋
寥寂荒垒下，客舍雨微微。门见苔生满，心惭吏到稀。
篱花看未发，海燕欲先归。无限堪惆怅，谁家复捣衣。
268.085 【宿韦员外宅】耿湋
传经韦相后，赐笔汉家郎。幽阁诸生会，寒宵几刻长。
座中灯泛酒，檐外月如霜。人事多飘忽，邀欢讵可忘。
268.086 【登沃州山】耿湋
沃州初望海，携手尽时髦。小暑开鹏翼，新蓂长鹭涛。
月如芳草远，身比夕阳高。羊祜伤风景，谁云异我曹。
268.087 【宿岐山姜明府厅】耿湋
暝色休群动，秋斋远客情。细风和雨气，寒竹度帘声。
日觉蹉跎近，天教懒慢成。谁能谒卿相，朝夕算浮荣。
268.088 【上巳日】耿湋
共来修禊事，内顾一悲翁。玉鬓风尘下，花林丝管中。
故山离水石，旧侣失鹓鸿。不及游鱼乐，裴回莲叶东。
268.089 【登乐游原】耿湋
园庙何年废，登临有故丘。孤村连日静，多雨及霖休。
常与秦山对，曾经汉主游。岂知千载后，万事水东流。
268.090 【题惟幹上人房】耿湋
绳床茅屋下，独坐味闲安。苦行无童子，忘机避宰官。
是非齐已久，夏腊比应难。更悟真如性，尘心稍自宽。
268.091 【会凤翔张少尹南亭】耿湋
远过张正见，诗兴自依依。西府军城暮，南庭吏事稀。
草檐宜日过，花圃任烟归。更料重关外，群僚候启扉。
268.092 【早春宴高陵滑少府（得升字）】耿湋
且宽沈簿领，应赖酒如渑。春夜霜犹下，东城月未升。
清言饶醉客，乱舞避寒灯。名字书仙籍，诸生病未能。
268.093 【寒蜂采菊蕊】耿湋
游飏下晴空，寻芳到菊丛。带声来蕊上，连影在香中。
去住沾馀雾，高低顺过风。终惭异蝴蝶，不与梦魂通。
268.094 【题杨著别业】耿湋
柳巷向陂斜，回阳噪乱鸦。农桑子云业，书籍蔡邕家。
暮叶初翻砌，寒池转露沙。如何守儒行，寂寞过年华。
268.095 【送太仆寺李丞赴都到桃林塞】耿湋
远过桃林塞，休年自昔闻。曲河随暮草，重阜接闲云。
造父为周御，詹嘉守晋军。应多怀古思，落叶又纷纷。
268.096 【宋中】耿湋
百战无军食，孤城陷虏尘。为伤多易子，翻吊浅为臣。
漫漫东流水，悠悠南陌人。空思前事往，向晓泪沾巾。
268.097 【陪宴湖州公堂】耿湋
谢公为楚郡，坐客是瑶林。文府重门奥，儒源积浪深。
壶觞邀薄醉，笙磬发高音。末至才仍短，难随白雪吟。
268.098 【寻觉公因寄李二端司空十四曙】耿湋
少年尝昧道，无事日悠悠。及至悟生死，寻僧已白头。
云回庐瀑雨，树落给园秋。为我谢宗许，尘中难久留。
268.099 【送郭秀才赴举】耿湋
乡赋鹿鸣篇，君为贡士先。新经梦笔夜，才比弃繻年。
海雨沾隋柳，江潮赴楚船。相看南去雁，离恨倍潸然。
268.0100 【送王闰】耿湋
相送临汉水，怆然望故关。江芜连梦泽，楚雪入商山。
语我他年旧，看君此日还。因将自悲泪，一洒别离间。
268.0101 【送蜀客还】耿湋
万峰深积翠，路向此中难。欲暮多羁思，因高莫远看。
卓家人寂寞，扬子业荒残。唯见岷山水，悠悠带月寒。
268.0102 【送海州卢录事】耿湋
之官逢计吏，风土问如何。海口朝阳近，青州春气多。
郊原鹏影到，楼阁蜃云和。损益关从事，期听劳者歌。
268.0103 【登钟山馆】耿湋
匹马宜春路，萧条背馆心。涧花寒夕雨，潭水黑朝林。
野市鱼盐隘，江村竹苇深。子规何处发，青树满高岑。
268.0104 【秋日（一作落照）】耿湋
照耀天山外，飞鸦几共过。微红拂秋汉，片白透长波。
影促寒汀薄，光残古木多。金霞与云气，散漫复相和。
268.0105 【赠苗员外】耿湋
为郎日赋诗，小谢少年时。业继儒门后，心多道者期。
晚回长乐殿，新出夜明祠。行乐西园暮，春风动柳丝。
268.0106 【诣顺公问道】耿湋
此身知是妄，远远诣支公。何法住持后，能逃生死中。
秋苔经古径，萚叶满疏丛。方便如开诱，南宗与北宗。
268.0107 【废庆宝寺（一作司空曙诗）】耿湋
黄叶前朝寺，无僧寒殿开。池晴龟出暴，松暝鹤飞回。
古井碑横草，阴廊画杂苔。禅宫亦销歇，尘世转堪哀。
268.0108 【赴许州留别洛中亲故】耿湋
淳风今变俗，末学误为文。幸免投湘浦，那辞近汝坟。
山遮魏阙路，日隐洛阳云。谁念联翩翼，烟中独失群。
268.0109 【送叶尊师归处州】耿湋
风驭南行远，长山与夜江。群祆离分野，五岳拜旌幢。
石髓调金鼎，云浆实玉缸。【犭斤】々吠声晓，洞府有仙厖。
