第079卷 駱賓王
79.01 【棹歌行】駱賓王
寫月塗黃罷，凌波拾翠通。鏡花搖芰日，衣麝入荷風。
葉密舟難蕩，蓮疏浦易空。鳳媒羞自託，鴛翼恨難窮。
秋帳燈華翠，倡樓粉色紅。相思無別曲，並在棹歌中。
79.02 【海曲書情】駱賓王
薄遊倦千里，勞生負百年。未能槎上漢，詎肯劍遊燕。
白雲照春海，青山橫曙天。江濤讓雙璧，渭水擲三錢。
坐惜風光晚，長歌獨塊然。
79.03 【蓬萊鎮】駱賓王
旅客春心斷，邊城夜望高。野樓疑海氣，白鷺似江濤。
結綬疲三入，承冠泣二毛。將飛憐弱羽，欲濟乏輕舠。
賴有陽春曲，窮愁且代勞。
79.04 【和李明府】駱賓王
傳聞葉懸履，飛向洛陽城。馳道臨層掖，津門對小平。
霞殘疑制錦，雲度似飄纓。藻掞潘江澈，塵虛範甑清。
詎憐衝鬥氣，猶向匣中鳴。
79.05 【春晚從李長史游開道林故山】駱賓王
幽尋極幽壑，春望陟春臺。雲光棲斷樹，靈影入仙杯。
古藤依格上，野徑約山隈。落蕊翻風去，流鶯滿樹來。
興闌荀御動，歸路起浮埃。
79.06 【冬日野望】駱賓王
故人無與晤，安步陟山椒。野靜連雲卷，川明斷霧銷。
靈巖聞曉籟，洞浦漲秋潮。三江歸望斷，千里故鄉遙。
勞歌徒自奏，客魂誰爲招。
79.07 【晚渡黃河】駱賓王
千里尋歸路，一葦亂平源。通波連馬頰，迸水急龍門。
照日榮光淨，驚風瑞浪翻。棹唱臨風斷，樵謳入聽喧。
岸迥秋霞落，潭深夕霧繁。誰堪逝川上，日暮不歸魂。
79.08 【宿山莊】駱賓王
金陵一超忽，玉燭幾還周。露積吳臺草，風入郢門楸。
林虛宿斷霧，磴險掛懸流。拾青非漢策，化緇類秦裘。
牽跡猶多蹇，勞生未寡尤。獨此他鄉夢，空山明月秋。
79.09 【晚度天山有懷京邑】駱賓王
忽上天山路，依然想物華。雲疑上苑葉，雪似御溝花。
行嘆戎麾遠，坐憐衣帶賒。交河浮絕塞，弱水浸流沙。
旅思徒漂梗，歸期未及瓜。寧知心斷絕，夜夜泣胡笳。
79.010 【夕次蒲類津（一作晚泊蒲類）】駱賓王
二庭歸望斷，萬里客心愁。山路猶南屬，河源自北流。
晚風連朔氣，新月照邊秋。竈火通軍壁，烽煙上戍樓。
龍庭但苦戰，燕頷會封侯。莫作蘭山下，空令漢國羞。
79.011 【遠使海曲春夜多懷】駱賓王
長嘯三春晚，端居百慮盈。未安胡蝶夢，遽切魯禽情。
別島連寰海，離魂斷戍城。流星疑伴使，低月似依營。
懷祿寧期達，牽時匪徇名。艱虞行已遠，時跡自相驚。
79.012 【早發諸暨】駱賓王
征夫懷遠路，夙駕上危巒。薄煙橫絕巘，輕凍澀回湍。
野霧連空暗，山風入曙寒。帝城臨灞涘，禹穴枕江干。
橘性行應化，蓬心去不安。獨掩窮途淚，長歌行路難。
79.013 【望月有所思】駱賓王
九秋涼風肅，千里月華開。圓光隨露湛，碎影逐波來。
似霜明玉砌，如鏡寫珠胎。晚色依關近，邊聲雜吹哀。
離居分照耀，怨緒共裴徊。自繞南飛羽，空忝北堂才。
79.014 【送吳七遊蜀】駱賓王
日觀分齊壤，星橋接蜀門。桃花嘶別路，竹葉瀉離樽。
夏老蘭猶茂，秋深柳尚繁。霧銷山望迥，風高野聽喧。
勞歌徒欲奏，贈別竟無言。唯有當秋月，空照野人園。
79.015 【西行別東臺詳正學士】駱賓王
意氣坐相親，關河別故人。客似秦川上，歌疑易水濱。
塞荒行辨玉，臺遠尚名輪。泄井懷邊將，尋源重漢臣。
上苑梅花早，御溝楊柳新。只應持此曲，別作邊城春。
79.016 【和王記室從趙王春日遊陀山寺】駱賓王
鳥旟陪訪道，鷲嶺狎棲真。四禪明靜業，三空廣勝因。
祥河疏疊澗，慧日皎重輪。葉暗龍宮密，花明鹿苑春。
雕談筌奧旨，妙辯漱玄津。雅曲終難和，徒自奏巴人。
79.017 【夏日夜憶張二】駱賓王
伏枕憂思深，擁膝獨長吟。烹鯉無尺素，筌魚勞寸心。
疏麻空有折，芳桂湛無斟。廣庭含夕氣，閒宇澹虛陰。
織蟲垂夜砌，驚鳥棲暝林。歡娛百年促，羈病一生侵。
詎堪孤月夜，流水入鳴琴。
79.018 【寒夜獨坐遊子多懷簡知己】駱賓王
故鄉眇千里，離憂積萬端。鶉服長悲碎，蝸廬未卜安。
富鉤徒有想，貧鋏爲誰彈。柳秋風葉脆，荷曉露文團。
晚金叢岸菊，餘佩下幽蘭。伐木傷心易，維桑歸去難。
獨有孤明月，時照客庭寒。
79.019 【在軍中贈先還知己】駱賓王
蓬轉俱行役，瓜時獨未還。魂迷金闕路，望斷玉門關。
獻凱多慚霍，論封幾謝班。風塵催白首，歲月損紅顏。
落雁低秋塞，驚鳧起暝灣。胡霜如劍鍔，漢月似刀環。
別後邊庭樹，相思幾度攀。
79.020 【秋日山行簡梁大官】駱賓王
乘馬陟層阜，回首睇山川。攢峯銜宿霧，疊巘架寒煙。
百重含翠色，一道落飛泉。香吹分巖桂，鮮雲抱石蓮。
地偏心易遠，致默體逾玄。得性虛遊刃，忘言已棄筌。
彈冠勞巧拙，結綬倦牽纏。不如從四皓，丘中鳴一弦。
79.021 【晚泊江鎮】駱賓王
四運移陰律，三翼泛陽侯。荷香銷晚夏，菊氣入新秋。
夜烏喧粉堞，宿雁下蘆洲。海霧籠邊徼，江風繞戍樓。
轉蓬驚別渚，徙橘愴離憂。魂飛灞陵岸，淚盡洞庭流。
振影希鴻陸，逃名謝蟻丘。還嗟帝鄉遠，空望白雲浮。
79.022 【浮槎】駱賓王
昔負千尋質，高臨九仞峯。真心凌晚桂，勁節掩寒松。
忽值風飆折，坐爲波浪衝。摧殘空有恨，擁腫遂無庸。
渤海三千里，泥沙幾萬重。似舟飄不定，如梗泛何從。
仙客終難託，良工豈易逢。徒懷萬乘器，誰爲一先容。
79.023 【晚泊河曲】駱賓王
三秋倦行役，千里泛歸潮。通波竹箭水，輕舸木蘭橈。
金堤連曲岸，貝闕影浮橋。水淨千年近，星飛五老遙。
疊花開宿浪，浮葉下涼飆。浦荷疏晚菂，津柳漬寒條。
恓惶勞梗泛，悽斷倦蓬飄。仙槎不可託，河上獨長謠。
79.024 【早發淮口望盱眙】駱賓王
養蒙分四瀆，習坎奠三荊。徙帝留餘地，封王表舊城。
岸昏涵蜃氣，潮滿應雞聲。洲迥連沙靜，川虛積溜明。
一朝從捧檄，千里倦懸旌。背流桐柏遠，逗浦木蘭輕。
小山迷隱路，大塊切勞生。唯有貞心在，獨映寒潭清。
79.025 【邊城落日】駱賓王
紫塞流沙北，黃圖灞水東。一朝辭俎豆，萬里逐沙蓬。
候月恆持滿，尋源屢鑿空。野昏邊氣合，烽迥戍煙通。
膂力風塵倦，疆場歲月窮。河流控積石，山路遠崆峒。
壯志凌蒼兕，精誠貫白虹。君恩如可報，龍劍有雌雄。
79.026 【宿溫城望軍營】駱賓王
虜地寒膠折，邊城夜柝聞。兵符關帝闕，天策動將軍。
塞靜胡笳徹，沙明楚練分。風旗翻翼影，霜劍轉龍文。
白羽搖如月，青山斷若雲。煙疏疑卷幔，塵滅似銷氛。
投筆懷班業，臨戎想顧勳。還應雪漢恥，持此報明君。
79.027 【過故宋】駱賓王
舊國千年盡，荒城四望通。雲浮非隱帝，日舉類遊童。
綺琴朝化洽，祥石夜論空。馬去遙奔鄭，蛇分近帶豐。
池文斂束水，竹影漏寒叢。園兔承行月，川禽避斷風。
故宋誠難定，從梁事未工。唯當過周客，獨愧吳臺空。
79.028 【邊夜有懷】駱賓王
漢地行逾遠，燕山去不窮。城荒猶築怨，碣毀尚銘功。
古戍煙塵滿，邊庭人事空。夜關明隴月，秋塞急胡風。
倚伏良難定，榮枯豈易通。旅魂勞泛梗，離恨斷徵蓬。
蘇武封猶薄，崔駰宦不工。惟餘北叟意，欲寄南飛鴻。
79.029 【傷祝阿王明府】駱賓王
洛川真氣上，重泉惠政融。含章光後烈，繼武嗣前雄。
與善良難驗，生涯忽易窮。翔鳧猶化履，狎雉尚馴童。
錢滿荒階綠，塵浮虛帳紅。夏餘將宿草，秋近未驚蓬。
煙晦泉門閉，日盡夜臺空。誰堪孤隴外，獨聽白楊風。
79.030 【四月八日題七級】駱賓王
化城分鳥堞，香閣俯龍川。復棟侵黃道，重檐架紫煙。
銘書非晉代，壁畫是梁年。霸略今何在，王宮尚巋然。
二帝曾遊聖，三卿是偶賢。因茲遊勝侶，超彼託良緣。
我出有爲界，君登非想天。悠悠青曠裏，蕩蕩白雲前。
今日經行處，曲音號蓋煙。
79.031 【和孫長史秋日臥病】駱賓王
霍第疏天府，潘園近帝臺。調絃三婦至，置驛五侯來。
尚想歡娛洽，吁嗟歲月催。金壇分上將，玉帳引瑰材。
決勝鯨波靜，騰謀鳥谷開。白雲淮水外，紫陌灞陵隈。
節變驚衰柳，笳繁思落梅。調神和玉燭，掞藻握珠胎。
悵矣欣懷土，居然欲死灰。還因承雅曲，暫喜躍沈鰓。
79.032 【餞鄭安陽入蜀】駱賓王
彭山折坂外，井絡少城隈。地是三巴俗，人非百里材。
畏途君悵望，岐路我裴徊。心賞風煙隔，容華歲月催。
遙遙分鳳野，去去轉龍媒。遺錦非前邑，鳴琴即舊臺。
劍門千仞起，石路五丁開。海客乘槎渡，仙童馭竹回。
魂將離鶴遠，思逐斷猿哀。唯有雙鳧舄，飛去復飛來。
79.033 【詠懷】駱賓王
少年識事淺，不知交道難。一言芬若桂，四海臭如蘭。
寶劍思存楚，金錘許報韓。虛心徒有託，循跡諒無端。
太息關山險，吁嗟歲月闌。忘機殊會俗，守拙異懷安。
阮籍空長嘯，劉琨獨未歡。十步庭芳斂，三秋隴月團。
槐疏非盡意，松晚夜凌寒。悲調絃中急，窮愁醉裏寬。
莫將流水引，空向俗人彈。
79.034 【春日離長安客中言懷（一作春霽早行）】駱賓王
年華開早律，霽色蕩芳晨。城闕千門曉，山河四望春。
御溝通太液，戚里對平津。寶瑟調中婦，金罍引上賓。
劇談推曼倩，驚坐揖陳遵。意氣一言合，風期萬里親。
自惟安直道，守拙忌因人。談器非先木，圖榮異後薪。
揶揄慚路鬼，憔悴切波臣。玄草終疲漢，烏裘幾滯秦。
生涯無歲月，岐路有風塵。還嗟太行道，處處白頭新。
79.035 【夕次舊吳】駱賓王
維舟背楚服，振策下吳畿。盛德弘三讓，雄圖枕九圍。
黃池通霸跡，赤壁暢戎威。文物俄遷謝，英靈有盛衰。
行嘆鴟夷沒，遽惜湛盧飛。地古煙塵暗，年深館宇稀。
山川四望是，人事一朝非。懸劍空留信，亡珠尚識機。
鄭風遙可託，關月眇難依。西北雲逾滯，東南氣轉微。
徒懷伯通隱，多謝買臣歸。唯有荒臺露，薄暮溼征衣。
79.036 【早秋出塞寄東臺詳正學士】駱賓王
促駕逾三水，長驅望五原。天階分斗極，地理接樓煩。
溪月明關隴，戎雲聚塞垣。山川殊物候，風壤異涼暄。
戍古秋塵合，沙寒宿霧繁。昔餘迷學步，投跡忝詞源。
蘭渚浮延閣，蓬山款禁園。彯纓陪紱冕，載筆偶璵璠。
汲冢寧詳蠹，秦牢詎辨冤。一朝從篚服，千里騖輕軒。
鄉夢隨魂斷，邊聲入聽喧。南圖終鎩翮，北上遽催轅。
弔影慚連茹，浮生倦觸藩。數奇何以託，桃李自無言。
79.037 【幽縶書情通簡知己】駱賓王
昔歲逢楊意，觀光貴楚材。穴疑丹鳳起，場似白駒來。
一命淪驕餌，三緘慎禍胎。不言勞倚伏，忽此遘邅回。
驄馬刑章峻，蒼鷹獄吏猜。絕縑非易辨，疑璧果難裁。
揆畫慚周道，端憂滯夏臺。生涯一滅裂，岐路幾裴徊。
青陸春芳動，黃沙旅思催。圓扉長寂寂，疏網尚恢恢。
入阱先搖尾，迷津正曝腮。覆盆徒望日，蟄戶未經雷。
霜歇蘭猶敗，風多木屢摧。地幽蠶室閉，門靜雀羅開。
自憫秦冤痛，誰憐楚奏哀。漢陽窮鳥客，梁甫臥龍才。
有氣還衝鬥，無時會鑿壞。莫言韓長孺，長作不然灰。
79.038 【久戍邊城有懷京邑】駱賓王
擾擾風塵地，遑遑名利途。盈虛一易舛，心跡兩難俱。
弱齡小山志，寧期大丈夫。九微光賁玉，千仞忽彈珠。
棘寺遊三禮，蓬山簉八儒。懷鉛慚後進，投筆願前驅。
北走非通趙，西之似化胡。錦車朝促候，刁斗夜傳呼。
戰士青絲絡，將軍黃石符。連星入寶劍，半月上雕弧。
拜井開疏勒，鳴桴動密須。戎機習短蔗，祆祲靜長榆。
季月炎初盡，邊亭草早枯。層陰籠古木，窮色變寒蕪。
海鶴聲嘹唳，城烏尾畢逋。葭繁秋色引，桂滿夕輪虛。
行役風霜久，鄉園夢想孤。灞池遙夏國，秦海望陽紆。
沙塞三千里，京城十二衢。楊溝連鳳闕，槐路擬鴻都。
璧殿規宸象，金堤法鬥樞。雲浮西北蓋，月照東南隅。
寶帳垂連理，銀牀轉轆轤。廣筵留上客，豐饌引中廚。
漏緩金徒箭，嬌繁玉女壺。秋濤飛喻馬，秋水泛仙艫。
意氣風雲合，言忘道術趨。共矜名已泰，詎肯沫相濡。
有志慚雕朽，無庸類散樗。關山暫超忽，形影嘆艱虞。
結網空知羨，圖榮豈自誣。忘情同塞馬，比德類宛駒。
隴坂肝腸絕，陽關亭候迂。迷魂驚落雁，離恨斷飛鳧。
春去榮華盡，年來歲月蕪。邊愁傷郢調，鄉思繞吳歈。
河氣通中國，山途限外區。相思若可寄，冰泮有銜蘆。
79.039 【在軍登城樓】駱賓王
城上風威冷，江中水氣寒。戎衣何日定，歌舞入長安。
79.040 【於易水送人】駱賓王
此地別燕丹，壯士發衝冠。昔時人已沒，今日水猶寒。
79.041 【詠鏡】駱賓王
寫月無芳桂，照日有花菱。不持光謝水，翻將影學冰。
79.042 【挑燈杖】駱賓王
稟質非貪熱，焦心豈憚熬。終知不自潤，何處用脂膏。
79.043 【詠塵】駱賓王
凌波起羅襪，含風染素衣。別有知音調，聞歌應自飛。
79.044 【玩初月（一作沈佺期詩）】駱賓王
忌滿光先缺，乘昏影暫流。既能明似鏡，何用曲如鉤。
79.045 【送別】駱賓王
寒更承夜永，涼夕向秋澄。離心何以贈，自有玉壺冰。
79.046 【憶蜀地佳人】駱賓王
東西吳蜀關山遠，魚來雁去兩難聞。
莫怪常有千行淚，只爲陽臺一片雲。
79.047 【詠鵝（七歲時作）】駱賓王
鵝鵝鵝，曲項向天歌。白毛浮綠水，紅掌撥清波。
