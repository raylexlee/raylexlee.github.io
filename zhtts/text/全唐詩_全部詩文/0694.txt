第681卷 韓偓
681.01 【感事三十四韻（丁卯已後）】韓偓
紫殿承恩歲，金鑾入直年。人歸三島路，日過八花磚。
鴛鷺皆回席，皋夔亦慕羶。慶霄舒羽翼，塵世有神仙。
雖遇河清聖，慚非嶽降賢。皇慈容散拙，公議逼陶甄。
江總參文會，陳暄侍狎筵。腐儒親帝座，太史認星躔。
側弁聆神算，濡毫俟密宣。宮司持玉研，書省擘香箋。
唯理心無黨，憐才膝屢前。焦勞皆實錄，宵旰豈虛傳。
始議新堯歷，將期整舜弦。去梯言必盡，仄席意彌堅。
上相思懲惡，中人詎省愆。鹿窮唯牴觸，兔急且㺦猭。
本是謀賒死，因之致劫遷。氛霾言下合，日月暗中懸。
恭顯誠甘罪，韋平亦恃權。畏聞巢幕險，寧寤積薪然。
諒直尋鉗口，奸纖益比肩。晉讒終不解，魯瘠竟難痊。
只擬誅黃皓，何曾識霸先。嗾獒翻醜正，養虎欲求全。
萬乘煙塵裏，千官劍戟邊。斗魁當北坼，地軸向西偏。
袁董非徒爾，師昭豈偶然。中原成劫火，東海遂桑田。
濺血慚嵇紹，遲行笑褚淵。四夷同效順，一命敢虛捐。
山嶽還青聳，穹蒼舊碧鮮。獨夫長啜泣，多士已忘筌。
鬱郁空狂叫，微微幾病癲。丹梯倚寥廓，終去問青天。
681.02 【向隅】韓偓
守道得途遲，中兼遇亂離。剛腸成繞指，玄發轉垂絲。
客路少安處，病牀無穩時。弟兄消息絕，獨斂問隅眉。
681.03 【社後】韓偓
社後重陽近，雲天澹薄間。目隨棋客靜，心共睡僧閒。
歸鳥城銜日，殘虹雨在山。寂寥思晤語，何夕款柴關。
681.04 【息慮】韓偓
息慮狎羣鷗，行藏合自由。春寒宜酒病，夜雨入鄉愁。
道向危時見，官因亂世休。外人相待淺，獨說濟川舟。
681.05 【早起探春】韓偓
句芒一夜長精神，臘後風頭已見春。煙柳半眠藏利臉，
雪梅含笑綻香脣。漸因閒暇思量酒，必怨顛狂泥摸人。
若個高情能似我，且應欹枕睡清晨。
681.06 【味道】韓偓
如含瓦礫竟何功，癡黠相兼似得中。心繫是非徒悵望，
事須光景旋虛空。升沉不定都如夢，譭譽無恆卻要聾。
弋者甚多應扼腕，任他閒處指冥鴻。
681.07 【秋郊閒望有感】韓偓
楓葉微紅近有霜，碧雲秋色滿吳鄉。魚衝駭浪雪鱗健，
鴉閃夕陽金背光。心爲感恩長慘慼，鬢緣經亂早蒼浪。
可憐廣武山前語，楚漢寧教作戰場。
681.08 【李太舍池上玩紅薇醉題】韓偓
花低池小水泙泙，花落池心片片輕。酩酊不能羞白鬢，
顛狂猶自眷紅英。乍爲旅客顏常厚，每見同人眼暫明。
京洛園林歸未得，天涯相顧一含情。
681.09 【餘寓汀州沙縣，病中聞前鄭左丞璘隨外鎮舉薦…感悟也】韓偓
莫恨當年入用遲，通材何處不逢知。桑田變後新舟楫，
華表歸來舊路岐。公幹寂寥甘坐廢，子牟歡抃促行期。
移都已改侯王第，惆悵沙堤別築基。
681.010 【又一絕請爲申達京洛親交知餘病廢】韓偓
鬢惹新霜耳舊聾，眼昏腰曲四肢風。
交親若要知形候，嵐嶂煙中折臂翁。
681.011 【夢中作】韓偓
紫宸初啓列鴛鸞，直向龍墀對揖班。九曜再新環北極，
萬方依舊祝南山。禮容肅睦纓緌外，和氣燻蒸劍履間。
扇合卻循黃道退，廟堂談笑百司閒。
681.012 【己巳年正月十二日自沙縣抵邵武軍將謀撫…偶成一篇】韓偓
訪戴船回郊外泊，故鄉何處望天涯。半明半暗山村日，
自落自開江廟花。數醆綠醅桑落酒，一甌香沫火前茶。
（缺二句）
681.013 【建谿灘波心目驚眩餘平生溺奇境今則畏怯不暇因書…八字】韓偓
長貪山水羨漁樵，自笑揚鞭趁早朝。
今日建谿驚恐後，李將軍畫也須燒。
681.014 【自沙縣抵龍溪縣值泉州軍過後村落皆空因有一絕】韓偓
水自潺湲日自斜，盡無雞犬有鳴鴉。
千村萬落如寒食，不見人煙空見花。
681.015 【此翁（此後在桃林場）】韓偓
高閣羣公莫忌儂，儂心不在宦名中。巖光一唾垂緌紫，
何胤三遺大帶紅。金勁任從千口鑠，玉寒曾試幾爐烘。
唯應鬼眼兼天眼，窺見行藏信此翁。
681.016 【失鶴】韓偓
正憐標格出華亭，況是昂藏入相經。碧落順風初得志，
故巢因雨卻聞腥。幾時翔集來華表，每日沈吟看畫屏。
爲報雞羣虛嫉妒，紅塵向上有青冥。
681.017 【卜隱】韓偓
屏跡還應減是非，卻憂藍玉又光輝。桑梢出舍蠶初老，
柳絮蓋溪魚正肥。世亂豈容長愜意，景清還覺易忘機。
世間華美無心問，藜藿充腸苧作衣。
681.018 【晨興】韓偓
曉景山河爽，閒居巷陌清。已能消滯念，兼得散餘酲。
汲水人初起，回燈燕暫驚。放懷殊未足，圓隙已塵生。
681.019 【暴雨】韓偓
電尾燒黑雲，雨腳飛銀線。急點濺池心，微煙昏水面。
氣涼氛祲消，暑退松篁健。叢蓼亞赬茸，擎荷翻綠扇。
風期誰與同，逸趣餘探遍。欲去更遲留，胸中久交戰。
681.020 【山院避暑】韓偓
行樂江郊外，追涼山寺中。靜陰生晚綠，寂慮延清風。
運塞地維窄，氣蘇天宇空。何人識幽抱，目送冥冥鴻。
681.021 【閒興】韓偓
景寂有玄味，韻高無俗情。他山冰雪解，此水波瀾生。
影重驗花密，滴稀知酒清。忙人常擾擾，安得心和平。
681.022 【漫作二首】韓偓
暑雨灑和氣，香風吹日華。瞬龍驚汗漫，翥鳳綷雲霞。
懸圃珠爲樹，天池玉作砂。丹霄能幾級，何必待乘槎。
黍谷純陽入，鸞霄瑞彩生。嶽靈分正氣，仙衛借神兵。
污俗迎風變，虛懷遇物傾。千鈞將一羽，輕重在平衡。
681.023 【騰騰】韓偓
八年流落醉騰騰，點檢行藏喜不勝。
烏帽素餐兼施藥，前生多恐是醫僧。
681.024 【寄隱者】韓偓
煙郭雲扃路不遙，懷賢猶恨太迢迢。長松夜落釵千股，
小港春添水半腰。已約病身拋印綬，不嫌門巷似漁樵。
渭濱晦跡南陽臥，若比吾徒更寂寥。
681.025 【閒居】韓偓
厭聞趨競喜閒居，自種蕪菁亦自鋤。麋鹿跳梁憂觸撥，
鷹鸇搏擊恐粗疏。拙謀卻爲多循理，所短深慚盡信書。
刀尺不虧繩墨在，莫疑張翰戀鱸魚。
681.026 【僧影】韓偓
山色依然僧已亡，竹間疏磬隔殘陽。
智燈已滅餘空燼，猶自光明照十方。
681.027 【洞庭玩月】韓偓
洞庭湖上清秋月，月皎湖寬萬頃霜。玉碗深沈潭底白，
金盃細碎浪頭光。寒驚烏鵲離巢噪，冷射蛟螭換窟藏。
更憶瑤臺逢此夜，水晶宮殿挹瓊漿。
681.028 【贈隱逸】韓偓
靜景須教靜者尋，清狂何必在山陰。蜂穿窗紙塵侵硯，
鳥鬥庭花露滴琴。莫笑亂離方解印，猶勝顛蹶未抽簪。
築金總得非名士，況是無人解築金。
681.029 【南浦】韓偓
月若半環雲若吐，高樓簾卷當南浦。應是石城艇子來，
兩槳咿啞過花塢。正值連宵酒未醒，不宜此際兼微雨。
直教筆底有文星，亦應難狀分明苦。
681.030 【桃林場客舍之前有池半畝木槿櫛比閼水遮山…五言八韻】韓偓
插槿作藩籬，叢生覆小池。爲能妨遠目，因遣去閒枝。
鄰叟偷來賞，棲禽欲下疑。虛空無障處，蒙閉有開時。
葦鷺憐瀟灑，泥鰍畏日曦。稍寬春水面，盡見晚山眉。
岸穩人偷釣，階明日上基。世間多弊事，事事要良醫。
681.031 【中秋寄楊學士（一作中秋永夕奉寄楊學士兄弟）】韓偓
鱗差甲子漸衰遲，依舊年年困亂離。
八月夜長鄉思切，鬢邊添得幾莖絲。
681.032 【寄禪師】韓偓
他心明與此心同，妙用忘言理暗通。氣運陰陽成世界，
水浮天地寄虛空。劫灰聚散銖錙黑，日御奔馳繭栗紅。
萬物盡遭風鼓動，唯應禪室靜無風。
681.033 【清興】韓偓
陰沈天氣連翩醉，摘索花枝料峭寒。
擁鼻繞廊吟看雨，不知遺卻竹皮冠。
681.034 【深院】韓偓
鵝兒唼啑梔黃觜，鳳子輕盈膩粉腰。
深院下簾人晝寢，紅薔薇架碧芭蕉。
681.035 【悽悽】韓偓
深將寵辱齊，往往亦悽悽。白日知丹抱，青雲有舊蹊。
嗜鹹凌魯濟，惡潔助涇泥。風雨今如晦，堪憐報曉雞。
681.036 【火蛾】韓偓
陽光不照臨，積陰生此類。非無惜死心，奈有滅明意。
妝穿粉焰焦，翅撲蘭膏沸。爲爾一傷嗟，自棄非天棄。
681.037 【信筆】韓偓
春風狂似虎，春浪白於鵝。柳密藏煙易，松長見日多。
石崖採芝叟，鄉俗摘茶歌。道在無伊鬱，天將奈爾何。
681.038 【雷公】韓偓
閒人倚柱笑雷公，又向深山霹怪松。
必若有蘇天下意，何如驚起武侯龍。
681.039 【船頭】韓偓
兩岸綠蕪齊似翦，掩映雲山相向晚。
船頭獨立望長空，日豔波光逼人眼。
681.040 【喜涼】韓偓
爐炭燒人百疾生，鳳狂龍躁減心情。四山毒瘴乾坤濁，
一簟涼風世界清。楚調忽驚悽玉柱，漢宮應已溼金莖。
豪強頓息蛙脣吻，爽利重新鶻眼睛。穩想海槎朝犯鬥，
健思胡馬夜翻營。東南亦是中華分，蒸鬱相凌太不平。
681.041 【天鑑】韓偓
何勞諂笑學趨時，務實清修勝用機。猛虎十年搖尾立，
蒼鷹一旦醒心飛。神依正道終潛衛，天鑑衷腸競不違。
事歷艱難人始重，九層成後喜從微。
681.042 【江岸閒步（此後壬申年作，在南安縣）】韓偓
一手攜書一杖筇，出門何處覓情通。立談禪客傳心印，
坐睡漁師著背蓬。青布旗誇千日酒，白頭浪吼半江風。
淮陰市裏人相見，盡道途窮未必窮。
681.043 【野塘】韓偓
侵曉乘涼偶獨來，不因魚躍見萍開。
卷荷忽被微風觸，瀉下清香露一杯。
681.044 【餘臥疾深村聞一二郎官今稱繼使閩越笑餘迂古…因成此篇】韓偓
枕流方採北山薇，驛騎交迎市道兒。霧豹只憂無石室，
泥鰍唯要有洿池。不羞莽卓黃金印，卻笑羲皇白接䍦。
莫負美名書信史，清風掃地更無遺。
681.045 【安貧】韓偓
手風慵展一行書，眼暗休尋九局圖。窗裏日光飛野馬，
案頭筠管長蒲盧。謀身拙爲安蛇足，報國危曾捋虎鬚。
舉世可能無默識，未知誰擬試齊竽。
681.046 【殘春旅舍】韓偓
旅舍殘春宿雨晴，恍然心地憶鹹京。樹頭蜂抱花須落，
池面魚吹柳絮行。禪伏詩魔歸淨域，酒衝愁陣出奇兵。
兩梁免被塵埃污，拂拭朝簪待眼明。
681.047 【鵲】韓偓
偏承雨露潤毛衣，黑白分明衆所知。高處營巢親鳳闕，
靜時閒語上龍墀。化爲金印新祥瑞，飛向銀河舊路岐。
莫怪天涯棲不穩，託身須是萬年枝。
681.048 【露】韓偓
鶴非千歲飲猶難，鶯舌偷含豈自安。光溼最宜叢菊亞，
蕩搖無奈綠荷幹。名因霈澤隨天眷，分與濃霜保歲寒。
五色呈祥須得處，戛雲仙掌有金盤。
681.049 【贈僧】韓偓
盡說歸山避戰塵，幾人終肯別囂氛。瓶添澗水盛將月，
衲掛松枝惹得雲。三接舊承前席遇，一靈今用戒香薰。
相逢莫話金鑾事，觸撥傷心不願聞。
681.050 【感舊】韓偓
省趨弘閣侍貂璫，指座深恩刻寸腸。秦苑已荒空逝水，
楚天無限更斜陽。時昏卻笑朱弦直，事過方聞鎖骨香。
入室故寮流落盡，路人惆悵見靈光。
681.051 【八月六日作四首】韓偓
日離黃道十年昏，敏手重開造化門。火帝動爐銷劍戟，
風師吹雨洗乾坤。左牽犬馬誠難測，右袒簪纓最負恩。
丹筆不知誰定罪，莫留遺蹟怨神孫。
金虎挻災不復論，構成狂猘犯車塵。御衣空惜侍中血，
國璽幾危皇后身。圖霸未能知盜道，飾非唯欲害仁人。
黃旗紫氣今仍舊，免使老臣攀畫輪。
簪裾皆是漢公卿，盡作鋒鋩劍血醒。顯負舊恩歸亂主，
難教新國用輕刑。穴中狡兔終須盡，井上嬰兒豈自寧。
底事亦疑懲未了，更應書罪在泉扃。
坐看包藏負國恩，無纔不得預經綸。袁安墜睫尋憂漢，
賈誼濡毫但過秦。威鳳鬼應遮矢射，靈犀天與隔埃塵。
堤防瓜李能終始，免愧於心負此身。
681.052 【驛步（癸酉年在南安縣）】韓偓
暫息徵車病眼開，況穿松竹入樓臺。江流燈影向東去，
樹遞雨聲從北來。物近劉輿招垢膩，風經庾亮污塵埃。
高情自古多惆悵，賴有南華養不材。
681.053 【訪隱者遇沈醉書其門而歸】韓偓
曉入江村覓釣翁，釣翁沈醉酒缸空。
夜來風起閒花落，狼藉柴門鳥徑中。
681.054 【疏雨】韓偓
疏雨從東送疾雷，小庭涼氣淨莓苔。捲簾燕子穿人去，
洗硯魚兒觸手來。但欲進賢求上賞，唯將拯溺作良媒。
戎衣一掛清天下，傅野非無濟世才。
681.055 【南安寓止】韓偓
此地三年偶寄家，枳籬茅廠共桑麻。蝶矜翅暖徐窺草，
蜂倚身輕凝看花。天近函關屯瑞氣，水侵吳甸浸晴霞。
豈知卜肆嚴夫子，潛指星機認海槎。
681.056 【十月七日早起作時氣疾初愈】韓偓
疾愈身輕覺數通，山無嵐瘴海無風。
陽精欲出陰精落，天地包含紫氣中。
681.057 【有感】韓偓
堅辭羽葆與吹鐃，翻向天涯困系匏。故老未曾忘炙背，
何人終擬問苞茅。融風漸暖將回雁，滫水猶腥近斬蛟。
萬里關山如咫尺，女牀唯待鳳歸巢。
681.058 【觀鬥雞偶作】韓偓
何曾解報稻粱恩，金距花冠氣遏雲。
白日梟鳴無意問，唯將芥羽害同羣。
681.059 【蜻蜓】韓偓
碧玉眼睛雲母翅，輕於粉蝶瘦於蜂。
坐來迎拂波光久，豈是殷勤爲蓼叢。
681.060 【即目】韓偓
書牆暗記移花日，洗甕先知醞酒期。
須信閒人有忙事，早來衝雨覓漁師。
681.061 【寄鄰莊道侶】韓偓
聞說經旬不啓關，藥窗誰伴醉開顏。
夜來雪壓村前竹，賸見溪南幾尺山。
681.062 【初赴期集】韓偓
輕寒著背雨悽悽，九陌無塵未有泥。
還是平時舊滋味，慢垂鞭袖過街西。
681.063 【惜花】韓偓
皺白離情高處切，膩香愁態靜中深。眼隨片片沿流去，
恨滿枝枝被雨淋。總得苔遮猶慰意，若教泥污更傷心。
臨軒一醆悲春酒，明日池塘是綠陰。
681.064 【半醉】韓偓
水向東流竟不回，紅顏白髮遞相催。壯心暗逐高歌盡，
往事空因半醉來。雲護雁霜籠澹月，雨連鶯曉落殘梅。
西樓悵望芳菲節，處處斜陽草似苔。
681.065 【春盡】韓偓
惜春連日醉昏昏，醒後衣裳見酒痕。細水浮花歸別澗，
斷雲含雨入孤村。入閒易有芳時恨，地勝難招自古魂。
慚愧流鶯相厚意，清晨猶爲到西園。
681.066 【睡起】韓偓
睡起牆陰下藥闌，瓦松花白閉柴關。斷年不出僧嫌癖，
逐日無機鶴伴閒。塵土莫尋行止處，煙波長在夢魂間。
終撐舴艋稱漁叟，賒買湖心一崦山。
681.067 【寄友人】韓偓
傷時惜別心交加，支頤一向千諮嗟。曠野風吹寒食月，
廣庭煙著黃昏花。長擬醺酣遺世事，若爲侷促問生涯。
夫君亦是多情者，幾處將愁殢酒家。
681.068 【見別離者因贈之】韓偓
徵人草草盡戎裝，征馬蕭蕭立路傍。尊酒闌珊將遠別，
秋山迤邐更斜陽。白髭兄弟中年後，瘴海程途萬里長。
曾向天涯懷此恨，見君嗚咽更淒涼。
681.069 【傷亂】韓偓
岸上花根總倒垂，水中花影幾千枝。一枝一影寒山裏，
野水野花清露時。故國幾年猶戰鬥，異鄉終日見旌旗。
交親流落身羸病，誰在誰亡兩不知。
681.070 【南亭】韓偓
每日在南亭，南亭似僧院。人語靜先聞，鳥啼深不見。
松瘦石棱棱，山光溪澱澱。塹蔓墜長茸，島花垂小蒨。
行簪隱士冠，臥讀先賢傳。更有興來時，取琴彈一遍。
681.071 【太平谷中玩水上花】韓偓
山頭水從雲外落，水面花自山中來。一溪紅點我獨惜，
幾樹蜜房誰見開。應有妖魂隨暮雨，豈無香跡在蒼苔。
凝眸不覺斜陽盡，忘逐樵人躡石回。
681.072 【雨】韓偓
坐來簌簌山風急，山雨隨風暗原隰。樹帶繁聲出竹聞，
溪將大點穿籬入。餉婦寥翹布領寒，牧童擁腫蓑衣溼。
此時高味共誰論，擁鼻吟詩空佇立。
681.073 【幽獨】韓偓
幽獨起侵晨，山鶯啼更早。門巷掩蕭條，落花滿芳草。
煙和魂共遠，春與人同老。默默又依依，悽然此懷抱。
681.074 【江行】韓偓
浪蹙青山江北岸，雲含黑雨日西邊。舟人偶語憂風色，
行客無聊罷晝眠。爭似槐花九衢裏，馬蹄安穩慢垂鞭。
681.075 【漢江行次】韓偓
村寺雖深已暗知，幡竿殘日迥依依。沙頭有廟青林合，
驛步無人白鳥飛。牧笛自由隨草遠，漁歌得意扣舷歸。
竹園相接春波暖，痛憶家鄉舊釣磯。
681.076 【偶題】韓偓
俟時輕進固相妨，實行丹心仗彼蒼。
蕭艾轉肥蘭蕙瘦，可能天亦妒馨香。
681.077 【湖南絕少含桃偶有人以新摘者見惠感事傷懷因成四韻】韓偓
時節雖同氣候殊，不積堪薦寢園無。合充鳳食留三島，
誰許鶯偷過五湖。苦筍恐難同象匕，酪漿無復瑩玭珠。
金鑾歲歲長宣賜，忍淚看天憶帝都。
681.078 【隰州新驛】韓偓
盛德已圖形，胡爲忽構兵。燎原雖自及，誅亂不無名。
擲鼠須防誤，連雞莫憚驚。本期將系虜，末策但嬰城。
肘腋人情變，朝廷物論生。果聞荒谷縊，旋睹藁街烹。
帝怒今方息，時危喜暫清。始終俱以此，天意甚分明。
681.079 【亂後春日途經野塘】韓偓
世亂他鄉見落梅，野塘晴暖獨裴回。船沖水鳥飛還住，
袖拂楊花去卻來。季重舊遊多喪逝，子山新賦極悲哀。
眼看朝市成陵谷，始信昆明是劫灰。
681.080 【贈易卜崔江處士（袁州）】韓偓
白首窮經通祕義，青山養老度危時。門傳組綬身能退，
家學漁樵跡更奇。四海盡聞龜策妙，九霄堪嘆鶴書遲。
壺中日月將何用，借與閒人試一窺。
681.081 【過臨淮故里】韓偓
交遊昔歲已凋零，第宅今來亦變更。舊廟荒涼時饗絕，
諸孫飢凍一官成。五湖竟負他年志，百戰空垂異代名。
榮盛幾何流落久，遣人襟抱薄浮生。
681.082 【贈湖南李思齊處士】韓偓
兩板船頭濁酒壺，七絲琴畔白髭鬚。三春日日黃梅雨，
孤客年年青草湖。燕俠冰霜難狎近，楚狂鋒刃觸凡愚。
知餘絕粒窺仙事，許到名山看藥爐。
