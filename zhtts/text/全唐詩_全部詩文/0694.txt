第681卷 韩偓
681.01 【感事三十四韵（丁卯已后）】韩偓
紫殿承恩岁，金銮入直年。人归三岛路，日过八花砖。
鸳鹭皆回席，皋夔亦慕膻。庆霄舒羽翼，尘世有神仙。
虽遇河清圣，惭非岳降贤。皇慈容散拙，公议逼陶甄。
江总参文会，陈暄侍狎筵。腐儒亲帝座，太史认星躔。
侧弁聆神算，濡毫俟密宣。宫司持玉研，书省擘香笺。
唯理心无党，怜才膝屡前。焦劳皆实录，宵旰岂虚传。
始议新尧历，将期整舜弦。去梯言必尽，仄席意弥坚。
上相思惩恶，中人讵省愆。鹿穷唯牴触，兔急且㺦猭。
本是谋赊死，因之致劫迁。氛霾言下合，日月暗中悬。
恭显诚甘罪，韦平亦恃权。畏闻巢幕险，宁寤积薪然。
谅直寻钳口，奸纤益比肩。晋谗终不解，鲁瘠竟难痊。
只拟诛黄皓，何曾识霸先。嗾獒翻丑正，养虎欲求全。
万乘烟尘里，千官剑戟边。斗魁当北坼，地轴向西偏。
袁董非徒尔，师昭岂偶然。中原成劫火，东海遂桑田。
溅血惭嵇绍，迟行笑褚渊。四夷同效顺，一命敢虚捐。
山岳还青耸，穹苍旧碧鲜。独夫长啜泣，多士已忘筌。
郁郁空狂叫，微微几病癫。丹梯倚寥廓，终去问青天。
681.02 【向隅】韩偓
守道得途迟，中兼遇乱离。刚肠成绕指，玄发转垂丝。
客路少安处，病床无稳时。弟兄消息绝，独敛问隅眉。
681.03 【社后】韩偓
社后重阳近，云天澹薄间。目随棋客静，心共睡僧闲。
归鸟城衔日，残虹雨在山。寂寥思晤语，何夕款柴关。
681.04 【息虑】韩偓
息虑狎群鸥，行藏合自由。春寒宜酒病，夜雨入乡愁。
道向危时见，官因乱世休。外人相待浅，独说济川舟。
681.05 【早起探春】韩偓
句芒一夜长精神，腊后风头已见春。烟柳半眠藏利脸，
雪梅含笑绽香唇。渐因闲暇思量酒，必怨颠狂泥摸人。
若个高情能似我，且应欹枕睡清晨。
681.06 【味道】韩偓
如含瓦砾竟何功，痴黠相兼似得中。心系是非徒怅望，
事须光景旋虚空。升沉不定都如梦，毁誉无恒却要聋。
弋者甚多应扼腕，任他闲处指冥鸿。
681.07 【秋郊闲望有感】韩偓
枫叶微红近有霜，碧云秋色满吴乡。鱼冲骇浪雪鳞健，
鸦闪夕阳金背光。心为感恩长惨戚，鬓缘经乱早苍浪。
可怜广武山前语，楚汉宁教作战场。
681.08 【李太舍池上玩红薇醉题】韩偓
花低池小水泙泙，花落池心片片轻。酩酊不能羞白鬓，
颠狂犹自眷红英。乍为旅客颜常厚，每见同人眼暂明。
京洛园林归未得，天涯相顾一含情。
681.09 【余寓汀州沙县，病中闻前郑左丞璘随外镇举荐…感悟也】韩偓
莫恨当年入用迟，通材何处不逢知。桑田变后新舟楫，
华表归来旧路岐。公干寂寥甘坐废，子牟欢抃促行期。
移都已改侯王第，惆怅沙堤别筑基。
681.010 【又一绝请为申达京洛亲交知余病废】韩偓
鬓惹新霜耳旧聋，眼昏腰曲四肢风。
交亲若要知形候，岚嶂烟中折臂翁。
681.011 【梦中作】韩偓
紫宸初启列鸳鸾，直向龙墀对揖班。九曜再新环北极，
万方依旧祝南山。礼容肃睦缨緌外，和气熏蒸剑履间。
扇合却循黄道退，庙堂谈笑百司闲。
681.012 【己巳年正月十二日自沙县抵邵武军将谋抚…偶成一篇】韩偓
访戴船回郊外泊，故乡何处望天涯。半明半暗山村日，
自落自开江庙花。数醆绿醅桑落酒，一瓯香沫火前茶。
（缺二句）
681.013 【建谿滩波心目惊眩余平生溺奇境今则畏怯不暇因书…八字】韩偓
长贪山水羡渔樵，自笑扬鞭趁早朝。
今日建谿惊恐后，李将军画也须烧。
681.014 【自沙县抵龙溪县值泉州军过后村落皆空因有一绝】韩偓
水自潺湲日自斜，尽无鸡犬有鸣鸦。
千村万落如寒食，不见人烟空见花。
681.015 【此翁（此后在桃林场）】韩偓
高阁群公莫忌侬，侬心不在宦名中。岩光一唾垂緌紫，
何胤三遗大带红。金劲任从千口铄，玉寒曾试几炉烘。
唯应鬼眼兼天眼，窥见行藏信此翁。
681.016 【失鹤】韩偓
正怜标格出华亭，况是昂藏入相经。碧落顺风初得志，
故巢因雨却闻腥。几时翔集来华表，每日沈吟看画屏。
为报鸡群虚嫉妒，红尘向上有青冥。
681.017 【卜隐】韩偓
屏迹还应减是非，却忧蓝玉又光辉。桑梢出舍蚕初老，
柳絮盖溪鱼正肥。世乱岂容长惬意，景清还觉易忘机。
世间华美无心问，藜藿充肠苎作衣。
681.018 【晨兴】韩偓
晓景山河爽，闲居巷陌清。已能消滞念，兼得散馀酲。
汲水人初起，回灯燕暂惊。放怀殊未足，圆隙已尘生。
681.019 【暴雨】韩偓
电尾烧黑云，雨脚飞银线。急点溅池心，微烟昏水面。
气凉氛祲消，暑退松篁健。丛蓼亚赪茸，擎荷翻绿扇。
风期谁与同，逸趣余探遍。欲去更迟留，胸中久交战。
681.020 【山院避暑】韩偓
行乐江郊外，追凉山寺中。静阴生晚绿，寂虑延清风。
运塞地维窄，气苏天宇空。何人识幽抱，目送冥冥鸿。
681.021 【闲兴】韩偓
景寂有玄味，韵高无俗情。他山冰雪解，此水波澜生。
影重验花密，滴稀知酒清。忙人常扰扰，安得心和平。
681.022 【漫作二首】韩偓
暑雨洒和气，香风吹日华。瞬龙惊汗漫，翥凤綷云霞。
悬圃珠为树，天池玉作砂。丹霄能几级，何必待乘槎。
黍谷纯阳入，鸾霄瑞彩生。岳灵分正气，仙卫借神兵。
污俗迎风变，虚怀遇物倾。千钧将一羽，轻重在平衡。
681.023 【腾腾】韩偓
八年流落醉腾腾，点检行藏喜不胜。
乌帽素餐兼施药，前生多恐是医僧。
681.024 【寄隐者】韩偓
烟郭云扃路不遥，怀贤犹恨太迢迢。长松夜落钗千股，
小港春添水半腰。已约病身抛印绶，不嫌门巷似渔樵。
渭滨晦迹南阳卧，若比吾徒更寂寥。
681.025 【闲居】韩偓
厌闻趋竞喜闲居，自种芜菁亦自锄。麋鹿跳梁忧触拨，
鹰鹯搏击恐粗疏。拙谋却为多循理，所短深惭尽信书。
刀尺不亏绳墨在，莫疑张翰恋鲈鱼。
681.026 【僧影】韩偓
山色依然僧已亡，竹间疏磬隔残阳。
智灯已灭馀空烬，犹自光明照十方。
681.027 【洞庭玩月】韩偓
洞庭湖上清秋月，月皎湖宽万顷霜。玉碗深沈潭底白，
金杯细碎浪头光。寒惊乌鹊离巢噪，冷射蛟螭换窟藏。
更忆瑶台逢此夜，水晶宫殿挹琼浆。
681.028 【赠隐逸】韩偓
静景须教静者寻，清狂何必在山阴。蜂穿窗纸尘侵砚，
鸟斗庭花露滴琴。莫笑乱离方解印，犹胜颠蹶未抽簪。
筑金总得非名士，况是无人解筑金。
681.029 【南浦】韩偓
月若半环云若吐，高楼帘卷当南浦。应是石城艇子来，
两桨咿哑过花坞。正值连宵酒未醒，不宜此际兼微雨。
直教笔底有文星，亦应难状分明苦。
681.030 【桃林场客舍之前有池半亩木槿栉比阏水遮山…五言八韵】韩偓
插槿作藩篱，丛生覆小池。为能妨远目，因遣去闲枝。
邻叟偷来赏，栖禽欲下疑。虚空无障处，蒙闭有开时。
苇鹭怜潇洒，泥鳅畏日曦。稍宽春水面，尽见晚山眉。
岸稳人偷钓，阶明日上基。世间多弊事，事事要良医。
681.031 【中秋寄杨学士（一作中秋永夕奉寄杨学士兄弟）】韩偓
鳞差甲子渐衰迟，依旧年年困乱离。
八月夜长乡思切，鬓边添得几茎丝。
681.032 【寄禅师】韩偓
他心明与此心同，妙用忘言理暗通。气运阴阳成世界，
水浮天地寄虚空。劫灰聚散铢锱黑，日御奔驰茧栗红。
万物尽遭风鼓动，唯应禅室静无风。
681.033 【清兴】韩偓
阴沈天气连翩醉，摘索花枝料峭寒。
拥鼻绕廊吟看雨，不知遗却竹皮冠。
681.034 【深院】韩偓
鹅儿唼啑栀黄觜，凤子轻盈腻粉腰。
深院下帘人昼寝，红蔷薇架碧芭蕉。
681.035 【凄凄】韩偓
深将宠辱齐，往往亦凄凄。白日知丹抱，青云有旧蹊。
嗜咸凌鲁济，恶洁助泾泥。风雨今如晦，堪怜报晓鸡。
681.036 【火蛾】韩偓
阳光不照临，积阴生此类。非无惜死心，奈有灭明意。
妆穿粉焰焦，翅扑兰膏沸。为尔一伤嗟，自弃非天弃。
681.037 【信笔】韩偓
春风狂似虎，春浪白于鹅。柳密藏烟易，松长见日多。
石崖采芝叟，乡俗摘茶歌。道在无伊郁，天将奈尔何。
681.038 【雷公】韩偓
闲人倚柱笑雷公，又向深山霹怪松。
必若有苏天下意，何如惊起武侯龙。
681.039 【船头】韩偓
两岸绿芜齐似翦，掩映云山相向晚。
船头独立望长空，日艳波光逼人眼。
681.040 【喜凉】韩偓
炉炭烧人百疾生，凤狂龙躁减心情。四山毒瘴乾坤浊，
一簟凉风世界清。楚调忽惊凄玉柱，汉宫应已湿金茎。
豪强顿息蛙唇吻，爽利重新鹘眼睛。稳想海槎朝犯斗，
健思胡马夜翻营。东南亦是中华分，蒸郁相凌太不平。
681.041 【天鉴】韩偓
何劳谄笑学趋时，务实清修胜用机。猛虎十年摇尾立，
苍鹰一旦醒心飞。神依正道终潜卫，天鉴衷肠竞不违。
事历艰难人始重，九层成后喜从微。
681.042 【江岸闲步（此后壬申年作，在南安县）】韩偓
一手携书一杖筇，出门何处觅情通。立谈禅客传心印，
坐睡渔师著背蓬。青布旗夸千日酒，白头浪吼半江风。
淮阴市里人相见，尽道途穷未必穷。
681.043 【野塘】韩偓
侵晓乘凉偶独来，不因鱼跃见萍开。
卷荷忽被微风触，泻下清香露一杯。
681.044 【余卧疾深村闻一二郎官今称继使闽越笑余迂古…因成此篇】韩偓
枕流方采北山薇，驿骑交迎市道儿。雾豹只忧无石室，
泥鳅唯要有洿池。不羞莽卓黄金印，却笑羲皇白接䍦。
莫负美名书信史，清风扫地更无遗。
681.045 【安贫】韩偓
手风慵展一行书，眼暗休寻九局图。窗里日光飞野马，
案头筠管长蒲卢。谋身拙为安蛇足，报国危曾捋虎须。
举世可能无默识，未知谁拟试齐竽。
681.046 【残春旅舍】韩偓
旅舍残春宿雨晴，恍然心地忆咸京。树头蜂抱花须落，
池面鱼吹柳絮行。禅伏诗魔归净域，酒冲愁阵出奇兵。
两梁免被尘埃污，拂拭朝簪待眼明。
681.047 【鹊】韩偓
偏承雨露润毛衣，黑白分明众所知。高处营巢亲凤阙，
静时闲语上龙墀。化为金印新祥瑞，飞向银河旧路岐。
莫怪天涯栖不稳，托身须是万年枝。
681.048 【露】韩偓
鹤非千岁饮犹难，莺舌偷含岂自安。光湿最宜丛菊亚，
荡摇无奈绿荷干。名因霈泽随天眷，分与浓霜保岁寒。
五色呈祥须得处，戛云仙掌有金盘。
681.049 【赠僧】韩偓
尽说归山避战尘，几人终肯别嚣氛。瓶添涧水盛将月，
衲挂松枝惹得云。三接旧承前席遇，一灵今用戒香熏。
相逢莫话金銮事，触拨伤心不愿闻。
681.050 【感旧】韩偓
省趋弘阁侍貂珰，指座深恩刻寸肠。秦苑已荒空逝水，
楚天无限更斜阳。时昏却笑朱弦直，事过方闻锁骨香。
入室故寮流落尽，路人惆怅见灵光。
681.051 【八月六日作四首】韩偓
日离黄道十年昏，敏手重开造化门。火帝动炉销剑戟，
风师吹雨洗乾坤。左牵犬马诚难测，右袒簪缨最负恩。
丹笔不知谁定罪，莫留遗迹怨神孙。
金虎挻灾不复论，构成狂猘犯车尘。御衣空惜侍中血，
国玺几危皇后身。图霸未能知盗道，饰非唯欲害仁人。
黄旗紫气今仍旧，免使老臣攀画轮。
簪裾皆是汉公卿，尽作锋铓剑血醒。显负旧恩归乱主，
难教新国用轻刑。穴中狡兔终须尽，井上婴儿岂自宁。
底事亦疑惩未了，更应书罪在泉扃。
坐看包藏负国恩，无才不得预经纶。袁安坠睫寻忧汉，
贾谊濡毫但过秦。威凤鬼应遮矢射，灵犀天与隔埃尘。
堤防瓜李能终始，免愧于心负此身。
681.052 【驿步（癸酉年在南安县）】韩偓
暂息征车病眼开，况穿松竹入楼台。江流灯影向东去，
树递雨声从北来。物近刘舆招垢腻，风经庾亮污尘埃。
高情自古多惆怅，赖有南华养不材。
681.053 【访隐者遇沈醉书其门而归】韩偓
晓入江村觅钓翁，钓翁沈醉酒缸空。
夜来风起闲花落，狼藉柴门鸟径中。
681.054 【疏雨】韩偓
疏雨从东送疾雷，小庭凉气净莓苔。卷帘燕子穿人去，
洗砚鱼儿触手来。但欲进贤求上赏，唯将拯溺作良媒。
戎衣一挂清天下，傅野非无济世才。
681.055 【南安寓止】韩偓
此地三年偶寄家，枳篱茅厂共桑麻。蝶矜翅暖徐窥草，
蜂倚身轻凝看花。天近函关屯瑞气，水侵吴甸浸晴霞。
岂知卜肆严夫子，潜指星机认海槎。
681.056 【十月七日早起作时气疾初愈】韩偓
疾愈身轻觉数通，山无岚瘴海无风。
阳精欲出阴精落，天地包含紫气中。
681.057 【有感】韩偓
坚辞羽葆与吹铙，翻向天涯困系匏。故老未曾忘炙背，
何人终拟问苞茅。融风渐暖将回雁，滫水犹腥近斩蛟。
万里关山如咫尺，女床唯待凤归巢。
681.058 【观斗鸡偶作】韩偓
何曾解报稻粱恩，金距花冠气遏云。
白日枭鸣无意问，唯将芥羽害同群。
681.059 【蜻蜓】韩偓
碧玉眼睛云母翅，轻于粉蝶瘦于蜂。
坐来迎拂波光久，岂是殷勤为蓼丛。
681.060 【即目】韩偓
书墙暗记移花日，洗瓮先知酝酒期。
须信闲人有忙事，早来冲雨觅渔师。
681.061 【寄邻庄道侣】韩偓
闻说经旬不启关，药窗谁伴醉开颜。
夜来雪压村前竹，賸见溪南几尺山。
681.062 【初赴期集】韩偓
轻寒著背雨凄凄，九陌无尘未有泥。
还是平时旧滋味，慢垂鞭袖过街西。
681.063 【惜花】韩偓
皱白离情高处切，腻香愁态静中深。眼随片片沿流去，
恨满枝枝被雨淋。总得苔遮犹慰意，若教泥污更伤心。
临轩一醆悲春酒，明日池塘是绿阴。
681.064 【半醉】韩偓
水向东流竟不回，红颜白发递相催。壮心暗逐高歌尽，
往事空因半醉来。云护雁霜笼澹月，雨连莺晓落残梅。
西楼怅望芳菲节，处处斜阳草似苔。
681.065 【春尽】韩偓
惜春连日醉昏昏，醒后衣裳见酒痕。细水浮花归别涧，
断云含雨入孤村。入闲易有芳时恨，地胜难招自古魂。
惭愧流莺相厚意，清晨犹为到西园。
681.066 【睡起】韩偓
睡起墙阴下药阑，瓦松花白闭柴关。断年不出僧嫌癖，
逐日无机鹤伴闲。尘土莫寻行止处，烟波长在梦魂间。
终撑舴艋称渔叟，赊买湖心一崦山。
681.067 【寄友人】韩偓
伤时惜别心交加，支颐一向千咨嗟。旷野风吹寒食月，
广庭烟著黄昏花。长拟醺酣遗世事，若为局促问生涯。
夫君亦是多情者，几处将愁殢酒家。
681.068 【见别离者因赠之】韩偓
征人草草尽戎装，征马萧萧立路傍。尊酒阑珊将远别，
秋山迤逦更斜阳。白髭兄弟中年后，瘴海程途万里长。
曾向天涯怀此恨，见君呜咽更凄凉。
681.069 【伤乱】韩偓
岸上花根总倒垂，水中花影几千枝。一枝一影寒山里，
野水野花清露时。故国几年犹战斗，异乡终日见旌旗。
交亲流落身羸病，谁在谁亡两不知。
681.070 【南亭】韩偓
每日在南亭，南亭似僧院。人语静先闻，鸟啼深不见。
松瘦石棱棱，山光溪淀淀。堑蔓坠长茸，岛花垂小蒨。
行簪隐士冠，卧读先贤传。更有兴来时，取琴弹一遍。
681.071 【太平谷中玩水上花】韩偓
山头水从云外落，水面花自山中来。一溪红点我独惜，
几树蜜房谁见开。应有妖魂随暮雨，岂无香迹在苍苔。
凝眸不觉斜阳尽，忘逐樵人蹑石回。
681.072 【雨】韩偓
坐来簌簌山风急，山雨随风暗原隰。树带繁声出竹闻，
溪将大点穿篱入。饷妇寥翘布领寒，牧童拥肿蓑衣湿。
此时高味共谁论，拥鼻吟诗空伫立。
681.073 【幽独】韩偓
幽独起侵晨，山莺啼更早。门巷掩萧条，落花满芳草。
烟和魂共远，春与人同老。默默又依依，凄然此怀抱。
681.074 【江行】韩偓
浪蹙青山江北岸，云含黑雨日西边。舟人偶语忧风色，
行客无聊罢昼眠。争似槐花九衢里，马蹄安稳慢垂鞭。
681.075 【汉江行次】韩偓
村寺虽深已暗知，幡竿残日迥依依。沙头有庙青林合，
驿步无人白鸟飞。牧笛自由随草远，渔歌得意扣舷归。
竹园相接春波暖，痛忆家乡旧钓矶。
681.076 【偶题】韩偓
俟时轻进固相妨，实行丹心仗彼苍。
萧艾转肥兰蕙瘦，可能天亦妒馨香。
681.077 【湖南绝少含桃偶有人以新摘者见惠感事伤怀因成四韵】韩偓
时节虽同气候殊，不积堪荐寝园无。合充凤食留三岛，
谁许莺偷过五湖。苦笋恐难同象匕，酪浆无复莹玭珠。
金銮岁岁长宣赐，忍泪看天忆帝都。
681.078 【隰州新驿】韩偓
盛德已图形，胡为忽构兵。燎原虽自及，诛乱不无名。
掷鼠须防误，连鸡莫惮惊。本期将系虏，末策但婴城。
肘腋人情变，朝廷物论生。果闻荒谷缢，旋睹藁街烹。
帝怒今方息，时危喜暂清。始终俱以此，天意甚分明。
681.079 【乱后春日途经野塘】韩偓
世乱他乡见落梅，野塘晴暖独裴回。船冲水鸟飞还住，
袖拂杨花去却来。季重旧游多丧逝，子山新赋极悲哀。
眼看朝市成陵谷，始信昆明是劫灰。
681.080 【赠易卜崔江处士（袁州）】韩偓
白首穷经通秘义，青山养老度危时。门传组绶身能退，
家学渔樵迹更奇。四海尽闻龟策妙，九霄堪叹鹤书迟。
壶中日月将何用，借与闲人试一窥。
681.081 【过临淮故里】韩偓
交游昔岁已凋零，第宅今来亦变更。旧庙荒凉时飨绝，
诸孙饥冻一官成。五湖竟负他年志，百战空垂异代名。
荣盛几何流落久，遣人襟抱薄浮生。
681.082 【赠湖南李思齐处士】韩偓
两板船头浊酒壶，七丝琴畔白髭须。三春日日黄梅雨，
孤客年年青草湖。燕侠冰霜难狎近，楚狂锋刃触凡愚。
知余绝粒窥仙事，许到名山看药炉。
