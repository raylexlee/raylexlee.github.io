第300卷 王建
300.01 【贈王樞密】王建
三朝行坐鎮相隨，今上春宮見小時。脫下御衣先賜著，
進來龍馬每教騎。長承密旨歸家少，獨奏邊機出殿遲。
自是姓同親向說，九重爭得外人知。
300.02 【早秋過龍武李將軍書齋】王建
高樹蟬聲秋巷裏，朱門冷靜似閒居。重裝墨畫數莖竹，
長著香薰一架書。語笑侍兒知禮數，吟哦野客任狂疏。
就中愛讀英雄傳，欲立功勳恐不如。
300.03 【江陵即事】王建
瘴雲梅雨不成泥，十里津樓壓大堤。蜀女下沙迎水客，
巴童傍驛賣山雞。寺多紅藥燒人眼，地足青苔染馬蹄。
夜半獨眠愁在遠，北看歸路隔蠻溪。
300.04 【題花子贈渭州陳判官】王建
膩如雲母輕如粉，豔勝香黃薄勝蟬。點綠斜蒿新葉嫩，
添紅石竹晚花鮮。鴛鴦比翼人初帖，蛺蝶重飛樣未傳。
況復蕭郎有情思，可憐春日鏡臺前。
300.05 【送從侄擬赴江陵少尹】王建
江陵少尹好閒官，親故皆來勸自寬。無事日長貧不易，
有才年少屈終難。沙頭欲買紅螺盞，渡口多呈白角盤。
應向章華臺下醉，莫衝雲雨夜深寒。
300.06 【華清宮感舊】王建
塵到朝元邊使急，千官夜發六龍回。輦前月照羅衫淚，
馬上風吹蠟燭灰。公主妝樓金鎖澀，貴妃湯殿玉蓮開。
有時雲外聞天樂，知是先皇沐浴來。
300.07 【九仙公主舊莊】王建
仙居五里外門西，石路親回御馬蹄。天使來栽宮裏樹，
羅衣自買院前溪。野牛行傍澆花井，本主分將灌藥畦。
樓上鳳凰飛去後，白雲紅葉屬山雞。
300.08 【郭家溪亭】王建
高亭望見長安樹，春草岡西舊院斜。光動綠煙遮岸竹，
粉開紅豔塞溪花。野泉聞洗親王馬，古柳曾停貴主車。
妝閣書樓傾側盡，雲山新賣與官家。
300.09 【題金家竹溪】王建
少年因病離天仗，乞得歸家自養身。買斷竹溪無別主，
散分泉水與新鄰。山頭鹿下長驚犬，池面魚行不怕人。
鄉使到來常款語，還聞世上有功臣。
300.010 【題應聖觀（觀即李林甫舊宅）】王建
精思堂上畫三身，回作仙宮度美人。賜額御書金字貴，
行香天樂羽衣新。空廊鳥啄花磚縫，小殿蟲緣玉像塵。
頭白女冠猶說得，薔薇不似已前春。
300.011 【同於汝錫遊降聖觀】王建
秦時桃樹滿山坡，騎鹿先生降大羅。路盡溪頭逢地少，
門連內裏見天多。荒泉壞簡硃砂暗，古塔殘經篆字訛。
聞說開元齋醮日，曉移行漏帝親過。
300.012 【逍遙翁溪亭】王建
逍遙翁在此裴回，帝改溪名起石臺。車馬到春常借問，
子孫因選暫歸來，稀疏野竹人移折，零落蕉花雨打開。
無主青山何所直，賣供官稅不如灰。
300.013 【尋李山人不遇】王建
山客長鬚少在時，溪中放鶴洞中棋。生金有氣尋還遠，
仙藥成窠見即移。莫爲無家陪寺食，應緣將米寄人炊。
從頭石上留名去，獨向南峯問老師。
300.014 【題石甕寺】王建
青崖白石夾城東，泉脈鐘聲內裏通。地壓龍蛇山色別，
屋連宮殿匠名同。檐燈經夏紗籠黑，溪葉先秋臘樹紅。
天子親題詩總在，畫扉長鎖碧龕中。
300.015 【早登西禪寺閣】王建
上方臺殿第三層，朝壁紅窗日氣凝。煙霧開時分遠寺，
山川晴處見崇陵。沙灣漾水圖新粉，綠野荒阡暈色繒。
莫說城南月燈閣，自諸樓看總難勝。
300.016 【題江寺兼求藥子】王建
隋朝舊寺楚江頭，深謝師僧引客遊。空賞野花無過夜，
若看琪樹即須秋。紅珠落地求誰與，青角垂階自不收。
願乞野人三兩粒，歸家將助小庭幽。
300.017 【題詵法師院】王建
三年說戒龍宮裏，巡禮還來向水行。多愛貧窮人遠請，
長修破落寺先成。秋天盆底新荷色，夜地房前小竹聲。
僧院不求諸處好，轉經唯有一窗明。
300.018 【酬於汝錫曉雪見寄】王建
欲明天色白漫漫，打葉穿簾雪未乾。薄落階前人踏盡，
差池樹裏鳥銜殘。旋銷迎暖沾牆少，斜舞遮春到地難。
勞動更裁新樣綺，紅燈一夜剪刀寒。
300.019 【從軍後寄山中友人】王建
愛仙無藥住溪貧，脫卻山衣事漢臣。夜半聽雞梳白髮，
天明走馬入紅塵。村童近去嫌腥食，野鶴高飛避俗人。
勞動先生遠相示，別來弓箭不離身。
300.020 【寄汴州令狐相公】王建
三軍江口擁雙旌，虎帳長開自教兵。機鎖惡徒狂寇盡，
恩驅老將壯心生。水門向晚茶商鬧，橋市通宵酒客行。
秋日梁王池閣好，新歌散入管絃聲。
300.021 【別李贊侍御】王建
同受艱難驃騎營，半年中聽揭槍聲。草頭送酒驅村樂，
賊裏看花著探兵。講易工夫尋已聖，說詩門戶別來情。
薦書自入無消息，賣盡寒衣卻出城。
300.022 【和蔣學士新授章服】王建
五色箱中絳服春，笏花成就白魚新。看宣賜處驚回眼，
著謝恩時便稱身。瑞草唯承天上露，紅鸞不受世間塵。
翰林同賀文章出，驚動茫茫下界人。
300.023 【歲晚自感】王建
人皆欲得長年少，無那排門白髮催。一向破除愁不盡，
百方迴避老須來。草堂未辦終須置，松樹難成亦且栽。
瀝酒願從今日後，更逢二十度花開。
300.024 【昭應官舍】王建
癡頑終日羨人閒，卻喜因官得近山。斜對寺樓分寂寂，
遠從溪路借潺潺。眇身多病唯親藥，空院無錢不要關。
文案把來看未會，雖書一字甚慚顏。
300.025 【寄舊山僧】王建
因依老宿發心初，半學修心半讀書。雪後每常同席臥，
花時未省兩山居。獵人箭底求傷雁，釣戶竿頭乞活魚。
一向風塵取煩惱，不知衰病日難除。
300.026 【武陵春日】王建
尋春何事卻悲涼，春到他鄉憶故鄉。秦女洞桃欹澗碧，
楚王堤柳舞煙黃。波濤入夢家山遠，名利關身客路長。
不似冥心叩塵寂，玉編金軸有仙方。
300.027 【寄分司張郎中】王建
一別京華年歲久，卷中多見嶺南詩。聲名已壓衆人上，
愁思未平雙鬢知。江郡遷移猶遠地，仙官榮寵是分司。
青天白日當頭上，會有求閒不得時。
300.028 【上武元衡相公】王建
旌旗坐鎮蜀江雄，帝命重開舊閤崇。褒貶唐書天曆上，
捧持堯日慶雲中。孤情迥出鸞皇遠，健思潛搜海嶽空。
長得蕭何爲國相，自西流水盡朝宗。
300.029 【上張弘靖相公】王建
傳封三世盡河東，家佔中條第一峯。旱歲天教作霖雨，
明時帝用補山龍。草開舊路沙痕在，日照新池鳳跡重。
卑散自知霄漢隔，若爲門下賜從容。
300.030 【上裴度舍人】王建
小松雙對鳳池開，履跡衣香逼上臺。天意皆從彩毫出，
宸心盡向紫煙來。非時玉案呈宣旨，每日金階謝賜回。
仙侶何因記名姓，縣丞頭白走塵埃。
300.031 【上杜元穎相公】王建
學士金鑾殿後居，天中行坐侍龍輿。承恩不許離牀謝，
密詔常教倚案書。馬上喚遮紅觜鴨，船頭看釣赤鱗魚。
閒曹散吏無相識，猶記荊州拜謁初。
300.032 【贈盧汀諫議】王建
青蛾不得在牀前，空室焚香獨自眠。功證詩篇離景象，
藥成官位屬神仙。閒過寺觀長衝夜，立送封章直上天。
近見蘭臺諸吏說，御詩新集未教傳。
300.033 【賀楊巨源博士拜虞部員外】王建
合歸蘭署已多時，上得金梯亦未遲。兩省郎官開道路，
九州山澤屬曹司。諸生拜別收書卷，舊客看來讀制詞。
殘著幾丸仙藥在，分張還遣病夫知。
300.034 【贈郭將軍】王建
承恩新拜上將軍，當直巡更近五雲。天下表章經院過，
宮中語笑隔牆聞。密封計策非時奏，別賜衣裳到處薰。
向晚臨階看號簿，眼前風景任支分。
300.035 【贈田將軍】王建
初從學院別先生，便領偏師得戰名。大小獨當三百陣，
縱橫只用五千兵。回殘匹帛歸天庫，分好旌旗入禁營。
自執金吾長上直，蓬萊宮裏夜巡更。
300.036 【贈胡泟將軍】王建
書生難得是金吾，近日登科記總無。半夜進儺當玉殿，
未明排仗到銅壺。朱牌面上分官契，黃紙頭邊押敕符。
恐要蕃中新道路，指揮重畫五城圖。
300.037 【留別田尚書】王建
擬報平生未殺身，難離門館起居頻。不看匣裏釵頭古，
猶戀機中錦樣新。一旦甘爲漳岸老，全家卻作杜陵人。
朝天路在驪山下，專望紅旗拜舊塵。
300.038 【送唐大夫罷節歸山】王建
年少平戎老學仙，表求骸骨乞生全。不堪腰下懸金印，
已向雲西寄玉田。旄節抱歸官路上，公卿送到國門前。
人間雞犬同時去，遙聽笙歌隔水煙。
300.039 【送司空神童】王建
杏花壇上授書時，不廢中庭趁蝶飛。暗寫五經收部秩，
初年七歲著衫衣。秋堂白髮先生別，古巷青襟舊伴歸。
獨向鳳城持薦表，萬人叢裏有光輝。
300.040 【送振武張尚書】王建
迴天轉地是將軍，扶助春宮上五雲。撫背恩雖同骨肉，
擁旄名未敵功勳。盡收壯勇填兵數，不向蕃渾奪馬羣。
閒即單于臺下獵，威聲直到海西聞。
300.041 【送吳諫議上饒州】王建
鄱陽太守是真人，琴在牀頭籙在身。曾向先皇邊諫事，
還應上帝處稱臣。養生自有年支藥，稅戶應停月進銀。
淨掃水堂無侍女，下街唯共鶴殷勤。
300.042 【贈閻少保】王建
髭鬚雖白體輕健，九十三來卻少年。問事愛知天寶裏，
識人皆是武皇前。玉裝劍佩身長帶，絹寫方書子不傳。
侍女常時教合藥，亦聞私地學求仙。
300.043 【送魏州李相公】王建
百代功勳一日成，三年五度換雙旌。閒來不對人論戰，
難處長先自請行。旗下可聞誅敗將，陣頭多是用降兵。
當朝面受新恩去，算料妖星不敢生。
300.044 【贈索暹將軍】王建
渾身著箭瘢猶在，萬槊千刀總過來。輪劍直衝生馬隊，
抽旗旋踏死人堆。聞休鬥戰心還癢，見說煙塵眼即開。
淚滴先皇階下土，南衙班裏趁朝回。
300.045 【贈王屋道士赴詔】王建
玉皇符詔下天壇，玳瑁頭簪白角冠。鶴遣院中童子養，
鹿憑山下老人看。法成不怕刀槍利，體實常欺石榻寒。
能斷世間腥血味，長生只要一丸丹。
300.046 【贈王處士】王建
松樹當軒雪滿池，青山掩障碧紗幮。鼠來案上常偷水，
鶴在牀前亦看棋。道士寫將行氣法，家童授與步虛詞。
世間有似君應少，便乞從今作我師。
300.047 【洛中張籍新居】王建
最是城中閒靜處，更回門向寺前開。雲山且喜重重見，
親故應須得得來。借倩學生排藥合，留連處士乞松栽。
自君移到無多日，牆上人名滿綠苔。
300.048 【題裴處士碧虛溪居】王建
鳥聲真似深山裏，平地人間自不同。春圃紫芹長卓卓，
暖泉青草一叢叢。松臺前後花皆別，竹崦高低水盡通。
細問來時從近遠，溪名載入縣圖中。
300.049 【送阿史那將軍安西迎舊使靈櫬（一作送史將軍）】王建
漢家都護邊頭沒，舊將麻衣萬里迎。陰地背行山下火，
風天錯到磧西城。單于送葬還垂淚，部曲招魂亦道名。
卻入杜陵秋巷裏，路人來去讀銘旌。
300.050 【贈崔禮駙馬】王建
鳳凰樓閣連宮樹，天子崔郎自愛貧。金埒減添栽藥地，
玉鞭平與賣書人。家中弦管聽常少，分外詩篇看即新。
一月一回陪內宴，馬蹄猶厭踏香塵。
300.051 【贈太清盧道士】王建
上清道士未昇天，南嶽中華作散仙。書賣八分通字學，
丹燒九轉定人年。修行近日形如鶴，導引多時骨似綿。
想向諸山尋禮遍，卻回還守老君前。
300.052 【送宮人入道】王建
休梳叢鬢洗紅妝，頭戴芙蓉出未央。弟子抄將歌遍疊，
宮人分散舞衣裳。問師初得經中字，入靜猶燒內裏香。
發願蓬萊見王母，卻歸人世施仙方。
300.053 【上李吉甫相公】王建
聖朝齊賀說逢殷，霄漢無雲日月真。金鼎調和天膳美，
瑤池沐浴賜衣新。兩河開地山川正，四海休兵造化仁。
曾向山東爲散吏，當今竇憲是賢臣。
300.054 【上李益庶子】王建
紫煙樓閣碧紗亭，上界詩仙獨自行。奇險驅回還寂寞，
雲山經用始鮮明。藕綃紋縷裁來滑，鏡水波濤濾得清。
昏思願因秋露洗，幸容階下禮先生。
300.055 【題元郎中新宅】王建
近移松樹初栽藥，經帙書籤一切新。鋪設暖房迎道士，
支分閒院著醫人。買來高石雖然貴，入得朱門未免貧。
惟有好詩名字出，倍教年少損心神。
300.056 【初授太府丞言懷】王建
除書亦下屬微班，喚作官曹便不閒。檢案事多關市井，
聽人言志在雲山。病童喚著唯行慢，老馬鞭多轉放頑。
此去仙宮無一里，遙看松樹衆家攀。
300.057 【贈李愬僕射】王建
唐州將士死生同，盡逐雙旌舊鎮空。獨破淮西功業大，
新除隴右世家雄。知時每笑論兵法，識勢還輕立戰功。
次第各分茅土貴，殊勳並在一門中。
300.058 【書贈舊渾二曹長】王建
二年同在華清下，入縣門中最近鄰。替飲觥籌知戶小，
助成書屋見家貧。夜棋臨散停分客，朝浴先回各送人。
僮僕使來傳語熟，至今行酒校殷勤。
300.059 【上崔相公】王建
枯桂衰蘭一遍春，唯將道德定君臣。施行聖澤山川潤，
圖畫天文彩色新。開閣覆看祥瑞歷，封名直進薜蘿人。
應憐老病無知己，自別溪中滿鬢塵。
300.060 【寄楊十二祕書】王建
初移古寺正南方，靜是浮山遠是莊。人定猶行背街鼓，
月高還去打僧房。新詩欲寫中朝滿，舊卷常抄外國將。
閒出天門醉騎馬，可憐蓬閣祕書郎。
300.061 【謝田贊善見寄】王建
五侯三任未相稱，頭白如絲作縣丞。錯判符曹羣吏笑，
亂書岩石一山憎。自知酒病衰腸怯，遙怕春殘百鳥凌。
年少力生猶不敵，況加憔悴悶騰騰。
300.062 【晚秋病中】王建
萬事風吹過耳輪，貧兒活計亦曾聞。偶逢新語書紅葉，
難得閒人話白雲。霜下野花渾著地，寒來溪鳥不成羣。
病多體痛無心力，更被頭邊藥氣燻。
300.063 【薛二十池亭】王建
每個樹邊消一日，繞池行匝又須行。異花多是非時有，
好竹皆當要處生。斜豎小橋看島勢，遠移山石作泉聲。
浮萍著岸風吹歇，水面無塵晚更清。
300.064 【故梁國公主池亭】王建
平陽池館枕秦川，門鎖南山一朵煙。素柰花開西子面，
綠榆枝散沈郎錢。裝檐玳瑁隨風落，傍岸鵁鶄逐暖眠。
寂寞空餘歌舞地，玉簫聲絕鳳歸天。
300.065 【題柱國寺】王建
皇帝施錢修此院，半居天上半人間。丹梯暗出三重閣，
古像斜開一面山。松柏自穿空地少，川原不稅小僧閒。
行香天使長相續，早起離城日午還。
300.066 【昭應官舍書事】王建
縣在華清宮北面，曉看樓殿正相當。慶雲出處依時報，
御果呈來每度嘗。臘月近湯泉不凍，夏天臨渭屋多涼。
兩衙早被官拘束，登閣巡溪亦屬忙。
300.067 【昭應李郎中見貽佳作次韻奉酬】王建
窗戶風涼四面開，陶公愛晚上高臺。中庭不熱青山入，
野水初晴白鳥來。精思道心緣境熟，粗疏文字見詩回。
諸生圍繞新篇讀，玉闕仙官少此才。
300.068 【閒說】王建
桃花百葉不成春，鶴壽千年也未神。秦隴州緣鸚鵡貴，
王侯家爲牡丹貧。歌頭舞遍回回別，鬢樣眉心日日新。
鼓動六街騎馬出，相逢總是學狂人。
300.069 【自傷】王建
衰門海內幾多人，滿眼公卿總不親。四授官資元七品，
再經婚娶尚單身。圖書亦爲頻移盡，兄弟還因數散貧。
獨自在家長似客，黃昏哭向野田春。
300.070 【田侍中宴席】王建
香薰羅幕暖成煙，火照中庭燭滿筵。整頓舞衣呈玉腕，
動搖歌扇露金鈿。青蛾側座調雙管，綵鳳斜飛入五絃。
雖是沂公門下客，爭將肉眼看雲天。
300.071 【寒食日看花】王建
早入公門到夜歸，不因寒食少閒時。顛狂繞樹猿離鎖，
跳躑緣岡馬斷羈。酒污衣裳從客笑，醉饒言語覓花知。
老來自喜身無事，仰面西園得詠詩。
300.072 【和少府崔卿微雪早朝】王建
蓬萊春雪曉猶殘，點地成花繞百官。已傍祥鸞迷殿角，
還穿瑞草入袍襴。無多白玉階前溼，積漸青松葉上幹。
粉畫南山棱郭出，初晴一半隔雲看。
300.073 【和胡將軍寓直】王建
宮鴉棲定禁槍攢，樓殿深嚴月色寒。進狀直穿金戟槊，
探更先傍玉鉤欄。漏傳五點班初合，鼓動三聲仗已端。
遙見正南宣不坐，新栽松樹喚人看。
300.074 【春日五門西望】王建
百官朝下五門西。塵起春風過玉堤。黃帕蓋鞍呈了馬，
紅羅系項鬥回雞。館松枝重牆頭出，御柳條長水面齊。
唯有教坊南草綠，古苔陰地冷悽悽。
300.075 【長安早春】王建
霏霏漠漠繞皇州，銷雪欺寒不自由。先向紅妝添曉夢，
爭來白髮送新愁。暖催衣上縫羅勝，晴報窗中點綵球。
每度暗來還暗去，今年須遣蝶遲留。
300.076 【早春病中】王建
日日春風階下起，不吹光彩上寒株。師教絳服禳衰月，
妻許青衣侍病夫。健羨人家多力子，祈求道士有神符。
世間方法從誰問，臥處還看藥草圖。
300.077 【上陽宮】王建
上陽花木不曾秋，洛水穿宮處處流。畫閣紅樓宮女笑，
玉簫金管路人愁。幔城入澗橙花發，玉輦登山桂葉稠。
曾讀列仙王母傳，九天未勝此中游。
300.078 【李處士故居】王建
露濃煙重草萋萋，樹映闌干柳拂堤。一院落花無客醉，
半窗殘月有鶯啼。芳筵想像情難盡，故榭荒涼路欲迷。
風景宛然人自改，卻經門外馬頻嘶。
300.079 【寄賈島（一作張籍贈項斯詩）】王建
盡日吟詩坐忍飢，萬人中覓似君稀。僮眠冷榻朝猶臥。
驢放秋田夜不歸。傍暖旋收紅落葉，覺寒猶著舊生衣。
曲江池畔時時到，爲愛鸕鷀雨後飛。
300.080 【村居即事】王建
休看小字大書名，向日持經眼卻明。時過無心求富貴，
身閒不夢見公卿。因尋寺裏薰辛斷，自別城中禮數生。
斜月照房新睡覺，西峯半夜鶴來聲。
300.081 【維揚冬末寄幕中二從事】王建
江上數株桑棗樹，自從離亂更荒涼。那堪旅館經殘臘，
只把空書寄故鄉。典盡客衣三尺雪，煉精詩句一頭霜。
故人多在芙蓉幕，應笑孜孜道未光。
300.082 【寄杜侍御】王建
何須服藥覓昇天，粉閣爲郎即是仙。買宅但幽從索價，
栽松取活不爭錢。退朝寺裏尋荒塔，經宿城南看野泉。
道氣清凝分曉爽，詩情冷瘦滴秋鮮。學通儒釋三千卷，
身擁旌旗二十年。春巷偶過同戶飲，暖窗時與對牀眠。
破除心力緣書癖，傷瘦花枝爲酒顛。今日總來歸聖代，
丈人先達幸相憐。
300.083 【寄上韓愈侍郎】王建
重登大學領儒流，學浪詞鋒壓九州。不以雄名疏野賤，
唯將直氣折王侯。詠傷松桂青山瘦，取盡珠璣碧海愁。
敘述異篇經總別，鞭驅險句最先投。碑文合遣貞魂謝，
史筆應令諂骨羞。清俸探將還酒債，黃金旋得起書樓。
參來擬設官人禮，朝退多逢月閣遊。見說雲泉求住處，
若無知薦一生休。
300.084 【贈華州鄭大夫】王建
此官出入鳳池頭，通化門前第一州。少華山雲當驛起，
小敷溪水入城流。空閒地內人初滿，詞訟牌前草漸稠。
報狀拆開知足雨，赦書宣過喜無囚。自來不說雙旌貴，
恐替長教百姓愁。公退晚涼無一事，步行攜客上南樓。
300.085 【寄賀田侍中東平功成】王建
使回高品滿城傳，親見沂公在陣前。百里旗幡衝即斷，
兩重衣甲射皆穿。探知點檢兵應怯，算得新移柵未堅。
營被數驚乘勢破，將經頻敗遂生全。密招殘寇防人覺，
遙斬元兇恐自專。首讓諸軍無敢近，功歸部曲不爭先。
開通州縣斜連海，交割山河直到燕。戰馬散驅還逐草，
肉牛齊散卻耕田。府中獨拜將軍貴，門下兼分宰相權。
唐史上頭功第一，春風雙節好朝天。
300.086 【送裴相公上太原】王建
還攜堂印向幷州，將相兼權是武侯。時難獨當天下事，
功成卻進手中籌。再三陳乞壚煙裏，前後封章玉案頭。
朱架早朝立劍戟，綠槐殘雨看張油。遙知塞雁從今好，
直得漁陽已北愁。邊鋪警巡旗盡換，山城候館壁重修。
千羣白刃兵迎節，十對紅妝妓打球。聖主分明交暫去，
不須高起見京樓。
