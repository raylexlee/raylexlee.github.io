第300卷 王建
300.01 【赠王枢密】王建
三朝行坐镇相随，今上春宫见小时。脱下御衣先赐著，
进来龙马每教骑。长承密旨归家少，独奏边机出殿迟。
自是姓同亲向说，九重争得外人知。
300.02 【早秋过龙武李将军书斋】王建
高树蝉声秋巷里，朱门冷静似闲居。重装墨画数茎竹，
长著香薰一架书。语笑侍儿知礼数，吟哦野客任狂疏。
就中爱读英雄传，欲立功勋恐不如。
300.03 【江陵即事】王建
瘴云梅雨不成泥，十里津楼压大堤。蜀女下沙迎水客，
巴童傍驿卖山鸡。寺多红药烧人眼，地足青苔染马蹄。
夜半独眠愁在远，北看归路隔蛮溪。
300.04 【题花子赠渭州陈判官】王建
腻如云母轻如粉，艳胜香黄薄胜蝉。点绿斜蒿新叶嫩，
添红石竹晚花鲜。鸳鸯比翼人初帖，蛱蝶重飞样未传。
况复萧郎有情思，可怜春日镜台前。
300.05 【送从侄拟赴江陵少尹】王建
江陵少尹好闲官，亲故皆来劝自宽。无事日长贫不易，
有才年少屈终难。沙头欲买红螺盏，渡口多呈白角盘。
应向章华台下醉，莫冲云雨夜深寒。
300.06 【华清宫感旧】王建
尘到朝元边使急，千官夜发六龙回。辇前月照罗衫泪，
马上风吹蜡烛灰。公主妆楼金锁涩，贵妃汤殿玉莲开。
有时云外闻天乐，知是先皇沐浴来。
300.07 【九仙公主旧庄】王建
仙居五里外门西，石路亲回御马蹄。天使来栽宫里树，
罗衣自买院前溪。野牛行傍浇花井，本主分将灌药畦。
楼上凤凰飞去后，白云红叶属山鸡。
300.08 【郭家溪亭】王建
高亭望见长安树，春草冈西旧院斜。光动绿烟遮岸竹，
粉开红艳塞溪花。野泉闻洗亲王马，古柳曾停贵主车。
妆阁书楼倾侧尽，云山新卖与官家。
300.09 【题金家竹溪】王建
少年因病离天仗，乞得归家自养身。买断竹溪无别主，
散分泉水与新邻。山头鹿下长惊犬，池面鱼行不怕人。
乡使到来常款语，还闻世上有功臣。
300.010 【题应圣观（观即李林甫旧宅）】王建
精思堂上画三身，回作仙宫度美人。赐额御书金字贵，
行香天乐羽衣新。空廊鸟啄花砖缝，小殿虫缘玉像尘。
头白女冠犹说得，蔷薇不似已前春。
300.011 【同于汝锡游降圣观】王建
秦时桃树满山坡，骑鹿先生降大罗。路尽溪头逢地少，
门连内里见天多。荒泉坏简朱砂暗，古塔残经篆字讹。
闻说开元斋醮日，晓移行漏帝亲过。
300.012 【逍遥翁溪亭】王建
逍遥翁在此裴回，帝改溪名起石台。车马到春常借问，
子孙因选暂归来，稀疏野竹人移折，零落蕉花雨打开。
无主青山何所直，卖供官税不如灰。
300.013 【寻李山人不遇】王建
山客长须少在时，溪中放鹤洞中棋。生金有气寻还远，
仙药成窠见即移。莫为无家陪寺食，应缘将米寄人炊。
从头石上留名去，独向南峰问老师。
300.014 【题石瓮寺】王建
青崖白石夹城东，泉脉钟声内里通。地压龙蛇山色别，
屋连宫殿匠名同。檐灯经夏纱笼黑，溪叶先秋腊树红。
天子亲题诗总在，画扉长锁碧龛中。
300.015 【早登西禅寺阁】王建
上方台殿第三层，朝壁红窗日气凝。烟雾开时分远寺，
山川晴处见崇陵。沙湾漾水图新粉，绿野荒阡晕色缯。
莫说城南月灯阁，自诸楼看总难胜。
300.016 【题江寺兼求药子】王建
隋朝旧寺楚江头，深谢师僧引客游。空赏野花无过夜，
若看琪树即须秋。红珠落地求谁与，青角垂阶自不收。
愿乞野人三两粒，归家将助小庭幽。
300.017 【题诜法师院】王建
三年说戒龙宫里，巡礼还来向水行。多爱贫穷人远请，
长修破落寺先成。秋天盆底新荷色，夜地房前小竹声。
僧院不求诸处好，转经唯有一窗明。
300.018 【酬于汝锡晓雪见寄】王建
欲明天色白漫漫，打叶穿帘雪未干。薄落阶前人踏尽，
差池树里鸟衔残。旋销迎暖沾墙少，斜舞遮春到地难。
劳动更裁新样绮，红灯一夜剪刀寒。
300.019 【从军后寄山中友人】王建
爱仙无药住溪贫，脱却山衣事汉臣。夜半听鸡梳白发，
天明走马入红尘。村童近去嫌腥食，野鹤高飞避俗人。
劳动先生远相示，别来弓箭不离身。
300.020 【寄汴州令狐相公】王建
三军江口拥双旌，虎帐长开自教兵。机锁恶徒狂寇尽，
恩驱老将壮心生。水门向晚茶商闹，桥市通宵酒客行。
秋日梁王池阁好，新歌散入管弦声。
300.021 【别李赞侍御】王建
同受艰难骠骑营，半年中听揭枪声。草头送酒驱村乐，
贼里看花著探兵。讲易工夫寻已圣，说诗门户别来情。
荐书自入无消息，卖尽寒衣却出城。
300.022 【和蒋学士新授章服】王建
五色箱中绛服春，笏花成就白鱼新。看宣赐处惊回眼，
著谢恩时便称身。瑞草唯承天上露，红鸾不受世间尘。
翰林同贺文章出，惊动茫茫下界人。
300.023 【岁晚自感】王建
人皆欲得长年少，无那排门白发催。一向破除愁不尽，
百方回避老须来。草堂未办终须置，松树难成亦且栽。
沥酒愿从今日后，更逢二十度花开。
300.024 【昭应官舍】王建
痴顽终日羡人闲，却喜因官得近山。斜对寺楼分寂寂，
远从溪路借潺潺。眇身多病唯亲药，空院无钱不要关。
文案把来看未会，虽书一字甚惭颜。
300.025 【寄旧山僧】王建
因依老宿发心初，半学修心半读书。雪后每常同席卧，
花时未省两山居。猎人箭底求伤雁，钓户竿头乞活鱼。
一向风尘取烦恼，不知衰病日难除。
300.026 【武陵春日】王建
寻春何事却悲凉，春到他乡忆故乡。秦女洞桃欹涧碧，
楚王堤柳舞烟黄。波涛入梦家山远，名利关身客路长。
不似冥心叩尘寂，玉编金轴有仙方。
300.027 【寄分司张郎中】王建
一别京华年岁久，卷中多见岭南诗。声名已压众人上，
愁思未平双鬓知。江郡迁移犹远地，仙官荣宠是分司。
青天白日当头上，会有求闲不得时。
300.028 【上武元衡相公】王建
旌旗坐镇蜀江雄，帝命重开旧閤崇。褒贬唐书天历上，
捧持尧日庆云中。孤情迥出鸾皇远，健思潜搜海岳空。
长得萧何为国相，自西流水尽朝宗。
300.029 【上张弘靖相公】王建
传封三世尽河东，家占中条第一峰。旱岁天教作霖雨，
明时帝用补山龙。草开旧路沙痕在，日照新池凤迹重。
卑散自知霄汉隔，若为门下赐从容。
300.030 【上裴度舍人】王建
小松双对凤池开，履迹衣香逼上台。天意皆从彩毫出，
宸心尽向紫烟来。非时玉案呈宣旨，每日金阶谢赐回。
仙侣何因记名姓，县丞头白走尘埃。
300.031 【上杜元颖相公】王建
学士金銮殿后居，天中行坐侍龙舆。承恩不许离床谢，
密诏常教倚案书。马上唤遮红觜鸭，船头看钓赤鳞鱼。
闲曹散吏无相识，犹记荆州拜谒初。
300.032 【赠卢汀谏议】王建
青蛾不得在床前，空室焚香独自眠。功证诗篇离景象，
药成官位属神仙。闲过寺观长冲夜，立送封章直上天。
近见兰台诸吏说，御诗新集未教传。
300.033 【贺杨巨源博士拜虞部员外】王建
合归兰署已多时，上得金梯亦未迟。两省郎官开道路，
九州山泽属曹司。诸生拜别收书卷，旧客看来读制词。
残著几丸仙药在，分张还遣病夫知。
300.034 【赠郭将军】王建
承恩新拜上将军，当直巡更近五云。天下表章经院过，
宫中语笑隔墙闻。密封计策非时奏，别赐衣裳到处薰。
向晚临阶看号簿，眼前风景任支分。
300.035 【赠田将军】王建
初从学院别先生，便领偏师得战名。大小独当三百阵，
纵横只用五千兵。回残匹帛归天库，分好旌旗入禁营。
自执金吾长上直，蓬莱宫里夜巡更。
300.036 【赠胡泟将军】王建
书生难得是金吾，近日登科记总无。半夜进傩当玉殿，
未明排仗到铜壶。朱牌面上分官契，黄纸头边押敕符。
恐要蕃中新道路，指挥重画五城图。
300.037 【留别田尚书】王建
拟报平生未杀身，难离门馆起居频。不看匣里钗头古，
犹恋机中锦样新。一旦甘为漳岸老，全家却作杜陵人。
朝天路在骊山下，专望红旗拜旧尘。
300.038 【送唐大夫罢节归山】王建
年少平戎老学仙，表求骸骨乞生全。不堪腰下悬金印，
已向云西寄玉田。旄节抱归官路上，公卿送到国门前。
人间鸡犬同时去，遥听笙歌隔水烟。
300.039 【送司空神童】王建
杏花坛上授书时，不废中庭趁蝶飞。暗写五经收部秩，
初年七岁著衫衣。秋堂白发先生别，古巷青襟旧伴归。
独向凤城持荐表，万人丛里有光辉。
300.040 【送振武张尚书】王建
回天转地是将军，扶助春宫上五云。抚背恩虽同骨肉，
拥旄名未敌功勋。尽收壮勇填兵数，不向蕃浑夺马群。
闲即单于台下猎，威声直到海西闻。
300.041 【送吴谏议上饶州】王建
鄱阳太守是真人，琴在床头箓在身。曾向先皇边谏事，
还应上帝处称臣。养生自有年支药，税户应停月进银。
净扫水堂无侍女，下街唯共鹤殷勤。
300.042 【赠阎少保】王建
髭须虽白体轻健，九十三来却少年。问事爱知天宝里，
识人皆是武皇前。玉装剑佩身长带，绢写方书子不传。
侍女常时教合药，亦闻私地学求仙。
300.043 【送魏州李相公】王建
百代功勋一日成，三年五度换双旌。闲来不对人论战，
难处长先自请行。旗下可闻诛败将，阵头多是用降兵。
当朝面受新恩去，算料妖星不敢生。
300.044 【赠索暹将军】王建
浑身著箭瘢犹在，万槊千刀总过来。轮剑直冲生马队，
抽旗旋踏死人堆。闻休斗战心还痒，见说烟尘眼即开。
泪滴先皇阶下土，南衙班里趁朝回。
300.045 【赠王屋道士赴诏】王建
玉皇符诏下天坛，玳瑁头簪白角冠。鹤遣院中童子养，
鹿凭山下老人看。法成不怕刀枪利，体实常欺石榻寒。
能断世间腥血味，长生只要一丸丹。
300.046 【赠王处士】王建
松树当轩雪满池，青山掩障碧纱幮。鼠来案上常偷水，
鹤在床前亦看棋。道士写将行气法，家童授与步虚词。
世间有似君应少，便乞从今作我师。
300.047 【洛中张籍新居】王建
最是城中闲静处，更回门向寺前开。云山且喜重重见，
亲故应须得得来。借倩学生排药合，留连处士乞松栽。
自君移到无多日，墙上人名满绿苔。
300.048 【题裴处士碧虚溪居】王建
鸟声真似深山里，平地人间自不同。春圃紫芹长卓卓，
暖泉青草一丛丛。松台前后花皆别，竹崦高低水尽通。
细问来时从近远，溪名载入县图中。
300.049 【送阿史那将军安西迎旧使灵榇（一作送史将军）】王建
汉家都护边头没，旧将麻衣万里迎。阴地背行山下火，
风天错到碛西城。单于送葬还垂泪，部曲招魂亦道名。
却入杜陵秋巷里，路人来去读铭旌。
300.050 【赠崔礼驸马】王建
凤凰楼阁连宫树，天子崔郎自爱贫。金埒减添栽药地，
玉鞭平与卖书人。家中弦管听常少，分外诗篇看即新。
一月一回陪内宴，马蹄犹厌踏香尘。
300.051 【赠太清卢道士】王建
上清道士未升天，南岳中华作散仙。书卖八分通字学，
丹烧九转定人年。修行近日形如鹤，导引多时骨似绵。
想向诸山寻礼遍，却回还守老君前。
300.052 【送宫人入道】王建
休梳丛鬓洗红妆，头戴芙蓉出未央。弟子抄将歌遍叠，
宫人分散舞衣裳。问师初得经中字，入静犹烧内里香。
发愿蓬莱见王母，却归人世施仙方。
300.053 【上李吉甫相公】王建
圣朝齐贺说逢殷，霄汉无云日月真。金鼎调和天膳美，
瑶池沐浴赐衣新。两河开地山川正，四海休兵造化仁。
曾向山东为散吏，当今窦宪是贤臣。
300.054 【上李益庶子】王建
紫烟楼阁碧纱亭，上界诗仙独自行。奇险驱回还寂寞，
云山经用始鲜明。藕绡纹缕裁来滑，镜水波涛滤得清。
昏思愿因秋露洗，幸容阶下礼先生。
300.055 【题元郎中新宅】王建
近移松树初栽药，经帙书签一切新。铺设暖房迎道士，
支分闲院著医人。买来高石虽然贵，入得朱门未免贫。
惟有好诗名字出，倍教年少损心神。
300.056 【初授太府丞言怀】王建
除书亦下属微班，唤作官曹便不闲。检案事多关市井，
听人言志在云山。病童唤著唯行慢，老马鞭多转放顽。
此去仙宫无一里，遥看松树众家攀。
300.057 【赠李愬仆射】王建
唐州将士死生同，尽逐双旌旧镇空。独破淮西功业大，
新除陇右世家雄。知时每笑论兵法，识势还轻立战功。
次第各分茅土贵，殊勋并在一门中。
300.058 【书赠旧浑二曹长】王建
二年同在华清下，入县门中最近邻。替饮觥筹知户小，
助成书屋见家贫。夜棋临散停分客，朝浴先回各送人。
僮仆使来传语熟，至今行酒校殷勤。
300.059 【上崔相公】王建
枯桂衰兰一遍春，唯将道德定君臣。施行圣泽山川润，
图画天文彩色新。开阁覆看祥瑞历，封名直进薜萝人。
应怜老病无知己，自别溪中满鬓尘。
300.060 【寄杨十二秘书】王建
初移古寺正南方，静是浮山远是庄。人定犹行背街鼓，
月高还去打僧房。新诗欲写中朝满，旧卷常抄外国将。
闲出天门醉骑马，可怜蓬阁秘书郎。
300.061 【谢田赞善见寄】王建
五侯三任未相称，头白如丝作县丞。错判符曹群吏笑，
乱书岩石一山憎。自知酒病衰肠怯，遥怕春残百鸟凌。
年少力生犹不敌，况加憔悴闷腾腾。
300.062 【晚秋病中】王建
万事风吹过耳轮，贫儿活计亦曾闻。偶逢新语书红叶，
难得闲人话白云。霜下野花浑著地，寒来溪鸟不成群。
病多体痛无心力，更被头边药气熏。
300.063 【薛二十池亭】王建
每个树边消一日，绕池行匝又须行。异花多是非时有，
好竹皆当要处生。斜竖小桥看岛势，远移山石作泉声。
浮萍著岸风吹歇，水面无尘晚更清。
300.064 【故梁国公主池亭】王建
平阳池馆枕秦川，门锁南山一朵烟。素柰花开西子面，
绿榆枝散沈郎钱。装檐玳瑁随风落，傍岸䴔䴖逐暖眠。
寂寞空馀歌舞地，玉箫声绝凤归天。
300.065 【题柱国寺】王建
皇帝施钱修此院，半居天上半人间。丹梯暗出三重阁，
古像斜开一面山。松柏自穿空地少，川原不税小僧闲。
行香天使长相续，早起离城日午还。
300.066 【昭应官舍书事】王建
县在华清宫北面，晓看楼殿正相当。庆云出处依时报，
御果呈来每度尝。腊月近汤泉不冻，夏天临渭屋多凉。
两衙早被官拘束，登阁巡溪亦属忙。
300.067 【昭应李郎中见贻佳作次韵奉酬】王建
窗户风凉四面开，陶公爱晚上高台。中庭不热青山入，
野水初晴白鸟来。精思道心缘境熟，粗疏文字见诗回。
诸生围绕新篇读，玉阙仙官少此才。
300.068 【闲说】王建
桃花百叶不成春，鹤寿千年也未神。秦陇州缘鹦鹉贵，
王侯家为牡丹贫。歌头舞遍回回别，鬓样眉心日日新。
鼓动六街骑马出，相逢总是学狂人。
300.069 【自伤】王建
衰门海内几多人，满眼公卿总不亲。四授官资元七品，
再经婚娶尚单身。图书亦为频移尽，兄弟还因数散贫。
独自在家长似客，黄昏哭向野田春。
300.070 【田侍中宴席】王建
香熏罗幕暖成烟，火照中庭烛满筵。整顿舞衣呈玉腕，
动摇歌扇露金钿。青蛾侧座调双管，彩凤斜飞入五弦。
虽是沂公门下客，争将肉眼看云天。
300.071 【寒食日看花】王建
早入公门到夜归，不因寒食少闲时。颠狂绕树猿离锁，
跳踯缘冈马断羁。酒污衣裳从客笑，醉饶言语觅花知。
老来自喜身无事，仰面西园得咏诗。
300.072 【和少府崔卿微雪早朝】王建
蓬莱春雪晓犹残，点地成花绕百官。已傍祥鸾迷殿角，
还穿瑞草入袍襕。无多白玉阶前湿，积渐青松叶上干。
粉画南山棱郭出，初晴一半隔云看。
300.073 【和胡将军寓直】王建
宫鸦栖定禁枪攒，楼殿深严月色寒。进状直穿金戟槊，
探更先傍玉钩栏。漏传五点班初合，鼓动三声仗已端。
遥见正南宣不坐，新栽松树唤人看。
300.074 【春日五门西望】王建
百官朝下五门西。尘起春风过玉堤。黄帕盖鞍呈了马，
红罗系项斗回鸡。馆松枝重墙头出，御柳条长水面齐。
唯有教坊南草绿，古苔阴地冷凄凄。
300.075 【长安早春】王建
霏霏漠漠绕皇州，销雪欺寒不自由。先向红妆添晓梦，
争来白发送新愁。暖催衣上缝罗胜，晴报窗中点彩球。
每度暗来还暗去，今年须遣蝶迟留。
300.076 【早春病中】王建
日日春风阶下起，不吹光彩上寒株。师教绛服禳衰月，
妻许青衣侍病夫。健羡人家多力子，祈求道士有神符。
世间方法从谁问，卧处还看药草图。
300.077 【上阳宫】王建
上阳花木不曾秋，洛水穿宫处处流。画阁红楼宫女笑，
玉箫金管路人愁。幔城入涧橙花发，玉辇登山桂叶稠。
曾读列仙王母传，九天未胜此中游。
300.078 【李处士故居】王建
露浓烟重草萋萋，树映阑干柳拂堤。一院落花无客醉，
半窗残月有莺啼。芳筵想像情难尽，故榭荒凉路欲迷。
风景宛然人自改，却经门外马频嘶。
300.079 【寄贾岛（一作张籍赠项斯诗）】王建
尽日吟诗坐忍饥，万人中觅似君稀。僮眠冷榻朝犹卧。
驴放秋田夜不归。傍暖旋收红落叶，觉寒犹著旧生衣。
曲江池畔时时到，为爱鸬鹚雨后飞。
300.080 【村居即事】王建
休看小字大书名，向日持经眼却明。时过无心求富贵，
身闲不梦见公卿。因寻寺里薰辛断，自别城中礼数生。
斜月照房新睡觉，西峰半夜鹤来声。
300.081 【维扬冬末寄幕中二从事】王建
江上数株桑枣树，自从离乱更荒凉。那堪旅馆经残腊，
只把空书寄故乡。典尽客衣三尺雪，炼精诗句一头霜。
故人多在芙蓉幕，应笑孜孜道未光。
300.082 【寄杜侍御】王建
何须服药觅升天，粉阁为郎即是仙。买宅但幽从索价，
栽松取活不争钱。退朝寺里寻荒塔，经宿城南看野泉。
道气清凝分晓爽，诗情冷瘦滴秋鲜。学通儒释三千卷，
身拥旌旗二十年。春巷偶过同户饮，暖窗时与对床眠。
破除心力缘书癖，伤瘦花枝为酒颠。今日总来归圣代，
丈人先达幸相怜。
300.083 【寄上韩愈侍郎】王建
重登大学领儒流，学浪词锋压九州。不以雄名疏野贱，
唯将直气折王侯。咏伤松桂青山瘦，取尽珠玑碧海愁。
叙述异篇经总别，鞭驱险句最先投。碑文合遣贞魂谢，
史笔应令谄骨羞。清俸探将还酒债，黄金旋得起书楼。
参来拟设官人礼，朝退多逢月阁游。见说云泉求住处，
若无知荐一生休。
300.084 【赠华州郑大夫】王建
此官出入凤池头，通化门前第一州。少华山云当驿起，
小敷溪水入城流。空闲地内人初满，词讼牌前草渐稠。
报状拆开知足雨，赦书宣过喜无囚。自来不说双旌贵，
恐替长教百姓愁。公退晚凉无一事，步行携客上南楼。
300.085 【寄贺田侍中东平功成】王建
使回高品满城传，亲见沂公在阵前。百里旗幡冲即断，
两重衣甲射皆穿。探知点检兵应怯，算得新移栅未坚。
营被数惊乘势破，将经频败遂生全。密招残寇防人觉，
遥斩元凶恐自专。首让诸军无敢近，功归部曲不争先。
开通州县斜连海，交割山河直到燕。战马散驱还逐草，
肉牛齐散却耕田。府中独拜将军贵，门下兼分宰相权。
唐史上头功第一，春风双节好朝天。
300.086 【送裴相公上太原】王建
还携堂印向并州，将相兼权是武侯。时难独当天下事，
功成却进手中筹。再三陈乞垆烟里，前后封章玉案头。
朱架早朝立剑戟，绿槐残雨看张油。遥知塞雁从今好，
直得渔阳已北愁。边铺警巡旗尽换，山城候馆壁重修。
千群白刃兵迎节，十对红妆妓打球。圣主分明交暂去，
不须高起见京楼。
