第845卷 齊己
845.01 【湘中寓居春日感懷】齊己
江禽野獸兩堪傷，避射驚彈各自忙。頭角任多無獬豸，
羽毛雖衆讓鴛鴦。落苔紅小櫻桃熟，侵井青纖燕麥長。
吟把離騷憶前事，汨羅春浪撼殘陽。
845.02 【瀟湘】齊己
寒清健碧遠相含，珠媚根源在極南。流古遞今空作島，
逗山衝壁自爲潭。遷來賈誼愁無限，謫過靈均恨不堪。
畢竟輸他老漁叟，綠蓑青竹釣濃藍。
845.03 【寄友生】齊己
風騷情味近如何，門底寒流屋裏莎。曾摘園蔬留我宿，
共吟江月看鴻過。時危苦恨無收拾，道妙深誇有琢磨。
涼夜欹眠應得夢，平生心肺似君多。
845.04 【酬答退上人】齊己
須鬢三分白二分，一生蹤跡出人羣。嵩丘夢憶諸峯雪，
衡嶽禪依五寺雲。青衲幾臨高瀑濯，苦吟曾許斷猿聞。
荒村殘臘相逢夜，月滿鴻多楚水濆。
845.05 【山中春懷】齊己
心魂役役不曾歸，萬象相牽向極微。所得或憂逢郢刃，
凡言皆欲奪天機。遊深晚谷香充鼻，坐苦春松粉滿衣。
何物不爲狼藉境，桃花和雨更霏霏。
845.06 【寄鄭谷郎中】齊己
上國誰傳消息過，醉眠醒坐對嵯峨。身離道士衣裳少，
筆答禪師句偈多。南岸郡鍾涼度枕，西齋竹露冷沾莎。
還應笑我降心外，惹得詩魔助佛魔。
845.07 【寄萍鄉唐稟正字】齊己
新書聲價滿皇都，高臥林中更起無。春興酒香薰肺腑，
夜吟雲氣溼髭鬚。同登水閣僧皆別，共上漁船鶴亦孤。
長憶前年送行處，洞門殘日照菖蒲。
845.08 【秋夕書懷】齊己
涼多夜永擁山袍，片石閒欹不覺勞。蟋蟀繞牀無夢寐，
梧桐滿地有蕭騷。平生樂道心常切，五字逢人價合高。
破落西窗向殘月，露聲如雨滴蓬蒿。
845.09 【亂後經西山寺】齊己
松燒寺破是刀兵，谷變陵遷事可驚。雲裏乍逢新住主，
石邊重認舊題名。閒臨菡萏荒池坐，亂踏鴛鴦破瓦行。
欲伴高僧重結社，此身無計舍前程。
845.010 【題梁賢巽公房】齊己
吳王廟側有高房，簾影南軒日正長。吹苑野風桃葉碧，
壓畦春露菜花黃。懸燈向後惟冥默，憑案前頭即渺茫。
知有虎溪歸夢切，寺門松折社僧亡。
845.011 【塘上閒作】齊己
閒行閒坐藉莎煙，此興堪思二古賢。陶靖節居彭澤畔，
賀知章在鏡池邊。鴛鴦著對能飛繡，菡萏成羣不語仙。
形影騰騰夕陽裏，數峯危翠滴漁船。
845.012 【江上望遠山寄鄭谷郎中（公時退居仰山）】齊己
危碧層層映水天，半垂岡隴下民田。王維愛甚難拋畫，
支遁高多不惜錢。巨石盡含金玉氣，亂峯閒鎖棟樑煙。
秦爭漢奪空勞力，卻是巢由得穩眠。
845.013 【送人自蜀回南遊】齊己
錦水東浮情尚鬱，湘波南泛思何長。蜀魂巴狖悲殘夜，
越鳥燕鴻叫夕陽。煙月幾般爲客路，林泉四絕是吾鄉。
尋幽必有僧相指，宋杜題詩近舊房。
845.014 【寄無願上人】齊己
六十八去七十歲，與師年鬢不爭多。誰言生死無消處，
還有修行那得何。開士安能窮好惡，故人堪憶舊經過。
會歸原上焚身後，一陣灰飛也任他。
845.015 【懷瀟湘即事寄友人】齊己
浸野淫空澹盪和，十年鄰住聽漁歌。城臨遠棹浮煙泊，
寺近閒人泛月過。岸引綠蕪春雨細，汀連斑竹晚風多。
可憐千古懷沙處，還有魚龍弄白波。
845.016 【謝橘洲人寄橘】齊己
洞庭栽種似瀟湘，綠繞人家帶夕陽。霜裛露蒸千樹熟，
浪圍風撼一洲香。洪崖遣後名何遠，陸績懷來事更長。
藏貯待供賓客好，石榴宜稱映舟光。
845.017 【自貽】齊己
心中身外更何猜，坐石看雲養聖胎。名在好詩誰逐去，
跡依閒處自歸來。時添瀑布新瓶水，旋換旃檀舊印灰。
晴出寺門驚往事，古松千尺半蒼苔。
845.018 【寄益上人】齊己
長想尋君道路遙，亂山霜後火新燒。近聞移住鄰衡嶽，
幾度題詩上石橋。古木傳聲連峭壁，一燈懸影過中宵。
風騷味薄誰相愛，欹枕常多夢鮑昭。
845.019 【行次宜春寄湘西諸友】齊己
幸無名利路相迷，雙履尋山上柏梯。衣鉢祖辭梅嶺外，
香燈社別橘洲西。雲中石壁青侵漢，樹下苔錢綠繞溪。
我愛遠遊君愛住，此心他約與誰攜。
845.020 【送略禪者歸南嶽】齊己
林下鍾殘又拂衣，錫聲還獨向南飛。千峯冷截冥鴻處，
一徑險通禪客歸。青石上行苔片片，古杉邊宿雨霏霏。
勞生有願應回首，忍著無心與物違。
845.021 【詠懷寄知己】齊己
已得浮生到老閒，且將新句擬玄關。自知清興來無盡，
誰道淳風去不還。三百正聲傳世後，五千真理在人間。
此心終待相逢說，時復登樓看暮山。
845.022 【寄吳拾遺】齊己
新竹將誰榷重輕，皎然評裏見權衡。非無苦到難搜處，
合有清垂不朽名。疏雨晚衝蓮葉響，亂蟬涼抱檜梢鳴。
野橋閒背殘陽立，翻憶蘇卿送子卿。
845.023 【春晴感興】齊己
連旬陰翳曉來晴，水滿圓塘照日明。岸草短長邊過客，
江花紅白裏啼鶯。野無征戰時堪望，山有樓臺暖好行。
桑柘依依禾黍綠，可憐歸去是張衡。
845.024 【謝道友拄杖】齊己
翦自南巖瀑布邊，寒光七尺乳珠連。持來未入塵埃路，
乞與應憐老病年。欹影夜歸青石澗，卓痕秋過綠苔錢。
他時攜上嵩峯頂，把倚長松看洛川。
845.025 【東林寄別修睦上人】齊己
行心乞得見秋風，雙履難留去住蹤。紅葉正多離社客，
白雲無限向嵩峯。囊中自欠詩千首，身外誰知事幾重。
此別不能爲後約，年華相似逼衰容。
845.026 【夏日原西避暑寄吟友】齊己
熱煙疏竹古原西，日日乘涼此杖藜。閒處雨聲隨霹靂，
旱田人望隔虹霓。蟬依獨樹幹吟苦，鳥憶平川渴過齊。
別有相招好泉石，瑞花瑤草盡堪攜。
845.027 【懷匡阜】齊己
荊州連歲滯遊方，拄杖塵封六尺光。洗面有香思石溜，
冥心無撓憶山牀。閒機但愧時機速，靜論須慚世論長。
昨夜分明夢歸去，薜蘿幽徑繞禪房。
845.028 【靜坐】齊己
繩牀欹坐任崩頹，雙眼醒醒閉復開。日月更無閒裏過，
風騷時有靜中來。天真自得生難捨，世幻誰驚死不回。
何處堪投此蹤跡，水邊晴去上高臺。
845.029 【寄湘中諸友】齊己
碧雲諸友盡黃眸，石點花飛更說無。嵐翠溼衣松接院，
芙蓉薰面寺臨湖。沃洲高臥心何僻，匡社長禪興亦孤。
爭似楚王文物國，金鑣紫綬讓前途。
845.030 【答無願上人書】齊己
鄭生驅蹇峴山回，傳得安公好信來。千里阻修俱老骨，
八行重疊慰寒灰。春殘桃李猶開戶，雪滿松杉始上臺。
必有南遊山水興，漢江平穩好浮杯。
845.031 【送胤公歸闕】齊己
西朝歸去見高情，應戀香燈近聖明。關令莫疑非馬辯，
道安還跨赤驢行。充齋野店蔬無味，灑笠平原雪有聲。
忍惜文章便閒得，看他趨競取時名。
845.032 【感時】齊己
忽忽枕前蝴蝶夢，悠悠覺後利名塵。無窮今日明朝事，
有限生來死去人。終與狐狸爲窟穴，謾師龜鶴養精神。
可憐顏子能消息，虛室坐忘心最真。
845.033 【湖上逸人】齊己
澹盪光中翡翠飛，田田初出柳絲絲。吟沿綠島時逢鶴，
醉泛清波或見龜。七澤釣師應識我，中原逐鹿不知誰。
秋風水寺僧相近，一徑蘆花到竹籬。
845.034 【懷巴陵】齊己
垂白堪思大亂前，薄遊曾駐洞庭邊。尋僧古寺沿沙岸，
倚杖殘陽落水天。蘭蕊蔫菸騷客廟，煙波晴闊釣師船。
此時欲買君山住，懶就商人乞個錢。
845.035 【渚宮謝楊秀才自嵩山相訪】齊己
嵩峯有客遠相尋，塵滿麻衣袖苦吟。花盡草長方閉戶，
道孤身老正傷心。紅堆落日雲千仞，碧撼涼風竹一林。
惆悵雅聲消歇去，喜君聊此暫披襟。
845.036 【荊門寄沈彬】齊己
罷趨明聖懶從知，鶴氅褵褷遂性披。道有靜君堪託跡，
詩無賢子擬傳誰。松聲白日邊行止，日影紅霞裏夢思。
珍重兩篇千里達，去年江上雪飛時。
845.037 【讀《陰符經》】齊己
繞窗風竹骨輕安，閒借陰符仰臥看。絕利一源真有謂，
空勞萬卷是無端。清虛可保升雲易，嗜慾終知入聖難。
三要洞開何用閉，高臺時去憑欄干。
845.038 【寄吳國知舊】齊己
淮甸當年憶旅遊，衲衣棕笠外何求。城中古巷尋詩客，
橋上殘陽背酒樓。晴色水雲天合影，晚聲名利市爭頭。
可憐王化融融裏，惆悵無僧似惠休。
845.039 【移居】齊己
上臺言任養疏愚，乞與西城水滿湖。吹榻好風終日有，
趁涼閒客片時無。檀欒翠擁清蟬在，菡萏紅殘白鳥孤。
欲問存思搜抉妙，幾聯詩許敵三都。
845.040 【喜彬上人見訪】齊己
高吟欲繼沃州師，千里相尋問課虛。殘臘江山行盡處，
滿衣風雪到閒居。攜來律韻清何甚，趣入幽微旨不疏。
莫惜天機細捶琢，他時終可擬芙蕖。
845.041 【荊州新秋寺居寫懷詩五首上南平王】齊己
竹如翡翠侵簾影，苔學琉璃布地紋。高臥更無如此樂，
遠遊何必愛他雲。閒聽謝脁吟爲政，靜看蕭何坐致君。
只恐老身衰朽速，他年不得頌鴻勳。
井梧黃落暮蟬清，久駐金臺但暗驚。事佛未憐諸弟子，
談空爭動上公卿。合歸鳥外藏幽跡，敢向人前認好名。
滿印白檀燈一盞，可能酬謝得聰明。
金湯裏面境何求，寶殿東邊院最幽。栽種已添新竹影，
畫圖兼列遠山秋。形容豈合親公子，章句爭堪狎士流。
虛負岷峨老僧約，年年雪水下汀洲。
漢江西岸蜀江東，六稔安禪教化中。託跡幸將王粲別，
歸心寧與子山同。尊罍豈識曹參酒，賓客還親宋玉風。
又見去年三五夕，一輪寒魄破煙空。
石龕閒鎖舊居峯，何事膺門歲月重。五七詩中叨見遇，
三千客外許疏慵。迎涼蟋蟀喧閒思，積雨莓苔沒屐蹤。
會待英雄啓金口，卻教擔錫入雲松。
845.042 【送李秀才歸湘中】齊己
詞客攜文訪病夫，因吟送別憶湘湖。寒消浦漵催鴻雁，
暖入溪山養鷓鴣。僧向月中尋嶽麓，雲從城上去蒼梧。
君歸爲問峯前寺，舊住僧房鎖在無。
845.043 【寄吳國西供奉】齊己
別來相憶夢多迷，君住東朝我楚西。瑤闕合陪龍象位，
春山休記鷓鴣啼。承恩位與千官別，應制纔將十子齊。
幾笑遠公慵送客，殷勤只到寺前溪。
845.044 【謝人惠端溪硯】齊己
端人鑿斷碧溪潯，善價爭教惜萬金。礱琢已曾經敏手，
研磨終見透堅心。安排得主難移動，含貯隨時任淺深。
保重更求裝鈿匣，閒將濡染寄知音。
845.045 【送吳先輩赴京】齊己
煙霄已遂明經第，江漢重來問苦吟。託興偶憑風月遠，
忘機終在寂寥深。千篇未聽常徒口，一字須防作者心。
此日與君聊話別，老身難約更相尋。
845.046 【和西蜀可準大師遠寄之什】齊己
莫知何路去追攀，空想人間出世間。杜口已同居士室，
傳心休問祖師山。禪中不住方爲定，說處無生始是閒。
珍重希音遠相寄，亂峯西望疊孱顏。
845.047 【荊門暮冬與節公話別】齊己
漳河湘岸柳關頭，離別相逢四十秋。我憶黃梅夢南國，
君懷明主去東周。幾程霜雪經殘臘，何處封疆過舊遊。
好及春風承帝澤，莫忘衰朽臥林丘。
845.048 【賀孫支使郎中遷居】齊己
別認公侯禮上才，築金何啻舊燕臺。地連東閣橫頭買，
門對西園正面開。不隔紅塵趨棨戟，只拖珠履赴尊罍。
應逢明月清霜夜，閒領笙歌宴此來。
845.049 【庭際新移松竹】齊己
三莖瘦竹兩株松，瑟瑟翛翛韻且同。抱節乍離新澗雪，
盤根遠別舊林風。歲寒相倚無塵地，蔭影分明有月中。
更待陽和信催促，碧梢青杪看凌空。
845.050 【荊門寄題禪月大師影堂】齊己
澤國聞師泥日後，蜀王全禮葬餘灰。白蓮塔向清泉鎖，
禪月堂臨錦水開。西嶽千篇傳古律，南宗一句印靈臺。
不堪只履還西去，蔥嶺如今無使回。
845.051 【賀雪】齊己
上清凝結下乾坤，爲瑞爲祥表致君。日月影從光外過，
山河形向靜中分。歌揚郢路誰同聽，聲灑梁園客共聞。
堪想畫堂簾卷次，輕隨舞袖正紛紛。
845.052 【荊州寄貫微上人】齊己
舊齋休憶對松關，各在王侯顧遇間。命服已沾天渥澤，
衲衣猶擁祖斕斑。相思莫救燒心火，留滯難移壓腦山。
得失兩途俱不是，笑他高臥碧孱顏。
845.053 【送休師歸長沙寧覲】齊己
高堂親老本師存，多難長懸兩處魂。已說戰塵消漢口，
便隨徵棹別荊門。晴吟野闊無耕地，晚宿灣深有釣村。
他日更思衰老否，七年相伴琢詩言。
845.054 【江上夏日】齊己
無處清陰似剡溪，火雲奇崛倚空齊。千山冷疊湖光外，
一扇涼搖楚色西。碧樹影疏風易斷，綠蕪平遠日難低。
故園舊寺臨湘水，斑竹煙深越鳥啼。
845.055 【渚宮春日因懷有作】齊己
舊業樹連湘樹遠，家山雲與岳雲平。僧來已說無耕釣，
雁去那知有弟兄。客思莫牽蝴蝶夢，鄉心自憶鷓鴣聲。
沙頭南望堪腸斷，誰把歸舟載我行。
845.056 【松化爲石（近聞金華山古松化爲石）】齊己
盤根幾聳翠崖前，卻偃凌雲化至堅。乍結精華齊永劫，
不隨凋變已千年。逢賢必用鐫辭立，遇聖終將刻印傳。
肯似荊山鑿餘者，蘚封頑滯臥嵐煙。
845.057 【寄澧陽吳使君】齊己
南客西來話使君，涔陽風雨變行春。四鄰耕釣趨仁政，
千里煙花壓路塵。去獸未勝除狡吏，還珠爭似復逋民。
紅蘭浦暖攜才子，爛醉連題賦白蘋。
845.058 【湘江送客】齊己
湘江秋色湛如冰，楚客離懷暮不勝。千里碧雲聞塞雁，
幾程青草見巴陵。寒濤響疊晨徵櫓，岸葦叢明夜泊燈。
鸚鵡洲邊若回首，爲思前事一捫膺。
845.059 【暮遊嶽麓寺】齊己
寺樓高出碧崖棱，城裏誰知在上層。初雪灑來喬木暝，
遠禽飛過大江澄。閒消不睡憐長夜，靜照無言謝一燈。
回首何邊是空地，四村桑麥遍丘陵。
845.060 【林下留別道友】齊己
住亦無依去是閒，何心終戀此林間。片雲孤鶴東西路，
四海九州多少山。靜坐趁涼移樹影，興隨題處著苔斑。
秋來洗浣行衣了，還爾鄰僧舊竹關。
845.061 【道林寺居寄嶽麓禪師二首】齊己
門前石路徹中峯，樹影泉聲在半空。尋去未應勞上下，
往來殊已倦西東。髭根盡白孤雲並，心跡全忘片月同。
長憶高窗夏天裏，古松青檜午時風。
山袍不稱下紅塵，各是閒居島外身。兩處煙霞門寂寂，
一般苔蘚石磷磷。禪關悟後寧疑物，詩格玄來不傍人。
月照經行更誰見，露華松粉點衣巾。
845.062 【亂後江西過孫魴舊居因寄】齊己
舊遊重到倍悲涼，吟憶同人倚寺牆。何處暮蟬喧逆旅，
此中山鳥噪垂楊。寰區有主權兵器，風月無人掌桂香。
欲寄此心空北望，塞鴻天末失歸行。
845.063 【宜春江上寄仰山長老二首】齊己
水隔孤城城隔山，水邊時望憶師閒。清泉白日中峯上，
落日半空棲鳥還。雲影觸衣分朵朵，雨聲吹磬散潺潺。
傳心莫學羅浮去，後輩思量待扣關。
雨晴天半碧光流，影倒殘陽溼郡樓。絕頂有人經劫在，
浮生無客暫時遊。窗開萬壑春泉亂，塔鎖孤燈萬木稠。
欲爲吾師拂衣去，白雲紅葉又新秋。
845.064 【螢】齊己
透窗穿竹住還移，萬類俱閒始見伊。難把寸光藏暗室，
自持孤影助明時。空庭散逐金風起，亂葉爭投玉露垂。
後代儒生懶收拾，夜深飛過讀書帷。
845.065 【湘中送翁員外歸閩】齊己
船滿琴書與酒杯，清湘影裏片帆開。人歸南國鄉園去，
雁逐西風日夜來。天勢漸低分海樹，山程欲盡見城臺。
此身未別江邊寺，猶看星郎奉詔回。
845.066 【寄居道林寺作】齊己
嵐溼南朝殿塔寒，此中因得謝塵寰。已同庭樹千株老，
未負溪雲一片閒。石鏡舊遊臨皎潔，嶽蓮曾上徹孱顏。
如今衰颯成多病，黃葉風前晝掩關。
845.067 【沙鷗】齊己
暖傍漁船睡不驚，可憐孤潔似華亭。晚來灣浦衝平碧，
晴過汀洲拂淺青。翡翠靜中修羽翼，鴛鴦閒處事儀形。
何如飛入漢宮裏，留與興亡作典經。
845.068 【和翁員外題馬太傅宅賈相公井】齊己
飛塵不敢下相干，闇脈傍應潤牡丹。心任短長投玉綆，
底須三五映金盤。神工舊制泓澄在，天澤時加瀲灩寒。
太傅欲旌前古事，星郎屬思久憑欄。
845.069 【看雲】齊己
何峯觸石溼苔錢，便逐高風離瀑泉。深處臥來真隱逸，
上頭行去是神仙。千尋有影滄江底，萬里無蹤碧落邊。
長憶舊山青壁裏，繞庵閒伴老僧禪。
845.070 【對雪寄荊幕知己】齊己
猛勢微開萬里清，月中看似日中明。此時鷗鷺無人見，
何處關山有客行。郢唱轉高誰敢和，巴歌相顧自銷聲。
江齋卷箔含毫久，應想梁王禮不經。
845.071 【送相里秀才赴舉】齊己
兩上東堂不見春，文明重去有誰親。曾逢少海尊前客，
舊是神仙會里人。已遂風雲催化羽，卻將雷電助燒鱗。
明年自此登龍後，回首荊門一路塵。
845.072 【荊門疾中喜謝尊師自南嶽來、相里秀才自京至】齊己
閒堂晝臥眼初開，強起徐行繞砌苔。鶴氅人從衡嶽至，
鶉衣客自洛陽來。坐聞鄰樹棲幽鳥，吟覺江雲發早雷。
西笑東遊此相別，兩途消息待誰回。
845.073 【吟興自述】齊己
前習都由未盡空，生知雅學妙難窮。一千首出悲哀外，
五十年銷雪月中。興去不妨歸靜慮，情來何止發真風。
曾無一字幹聲利，豈愧操心負至公。
845.074 【送謝尊師自南嶽出入京】齊己
曾聽鹿鳴逢世亂，因披羽服隱衡陽。幾多事隔丹霄興，
三十年成兩鬢霜。芝朮未甘銷勇氣，風騷無那激剛腸。
中朝舊有知音在，可是悠悠入帝鄉。
845.075 【送司空學士赴京】齊己
弘文初命下江邊，難戀沙鷗與釣船。藍綬乍稱新學士，
白衫初脫舊神仙。龍山送別風生路，雞樹從容雪照筵。
重謁往年金榜主，便將才術佐陶甄。
