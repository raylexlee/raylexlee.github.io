第679卷 崔涂
679.01 【秋夕送友人归吴】崔涂
离心醉岂欢，把酒强相宽。世路须求达，还家亦未安。
旅程愁算远，江月坐吟残。莫羡扁舟兴，功成去不难。
679.02 【长安逢江南僧】崔涂
孤云无定踪，忽到又相逢。说尽天涯事，听残上国钟。
问人寻寺僻，乞食过街慵。忆到曾栖处，开门对数峰。
679.03 【晚次修路僧】崔涂
平尽不平处，尚嫌功未深。应难将世路，便得称师心。
高鸟下残照，白烟生远林。更闻清磬发，聊喜缓尘襟。
679.04 【湖外送友人游边】崔涂
我泛潇湘浦，君行指塞云。两乡天外隔，一径渡头分。
雨暗江花老，笳愁陇月曛。不堪来去雁，迢递思离群。
679.05 【读段太尉碑】崔涂
愤激计潜成，临危岂顾生。只空持一笏，便欲碎长鲸。
国已酬徽烈，家犹耸义声。不知青史上，谁可计功名。
679.06 【夕次洛阳道中】崔涂
秋风吹故城，城下独吟行。高树鸟已息，古原人尚耕。
流年川暗度，往事月空明。不复叹岐路，马前尘夜生。
679.07 【读方干诗因怀别业】崔涂
把君诗一吟，万里见君心。华发新知少，沧洲旧隐深。
潮冲虚阁上，山入暮窗沈。忆宿高斋夜，庭枝识海禽。
679.08 【题嵩阳隐者】崔涂
四十年高梦，生涯指一丘。无人同久住，有鹤对冥修。
草杂芝田出，泉和石髓流。更嫌庭树老，疑是世间秋。
679.09 【友人问卜见招】崔涂
何必问蓍龟，行藏自可期。但逢公道日，即是命通时。
乐善知无厌，操心幸不欺。岂能花下泪，长似去年垂。
679.010 【江行晚望】崔涂
木落曙江晴，寒郊极望平。孤舟三楚去，万里独吟行。
鸟占横查立，人当故里耕。十年来复去，不觉二毛生。
679.011 【巫山庙】崔涂
双黛俨如嚬，应伤故国春。江山非旧主，云雨是前身。
梦觉传词客，灵犹福楚人。不知千载后，何处又为神。
679.012 【秋夕与友人话别】崔涂
怀君非一夕，此夕倍堪悲。华发犹漂泊，沧洲又别离。
冷禽栖不定，衰叶堕无时。况值干戈隔，相逢未可期。
679.013 【与友人同怀江南别业】崔涂
因君话故国，此夕倍依依。旧业临秋水，何人在钓矶。
浮名如纵得，沧海亦终归。却是风尘里，如何便息机。
679.014 【苦吟】崔涂
朝吟复暮吟，只此望知音。举世轻孤立，何人念苦心。
他乡无旧识，落日羡归禽。况住寒江上，渔家似故林。
679.015 【春日郊居酬友人见贻】崔涂
荒斋原上掩，不出动经旬。忽觉草木变，始知天地春。
方期五字达，未厌一箪贫。丽句劳相勉，余非乐钓纶。
679.016 【问卜】崔涂
承家望一名，几欲问君平。自小非无志，何年即有成。
岂能长失路，争忍学归耕。不拟逢昭代，悠悠过此生。
679.017 【蜀城春】崔涂
天涯憔悴身，一望一沾巾。在处有芳草，满城无故人。
怀才皆得路，失计自伤春。清镜不能照，鬓毛愁更新。
679.018 【送道士于千龄游南岳】崔涂
物外与谁期，人间又别离。四方多事日，高岳独游时。
猿狖潇湘树，烟波屈宋祠。无因陪此去，空惜鬓将衰。
679.019 【入蜀赴举秋夜与先生话别】崔涂
欲怆峨嵋别，中宵寝不能。听残池上雨，吟尽枕前灯。
失计方期隐，修心未到僧。云门一万里，应笑又担簦。
679.020 【春晚怀进士韦澹】崔涂
故里花应尽，江楼梦尚残。半生吟欲过，一命达何难。
特立珪无玷，相思草有兰。二年春怅望，不似在长安。
679.021 【言怀】崔涂
干时虽苦节，趋世且无机。及觉知音少，翻疑所业非。
青云如不到，白首亦难归。所以沧江上，年年别钓矶。
679.022 【秋夜兴上人别】崔涂
常时岂不别，此别异常情。南国初闻雁，中原未息兵。
暗蛩侵语歇，疏磬入吟清。曾听无生说，辞师话此行。
679.023 【感花】崔涂
绣轭香鞯夜不归，少年争惜最红枝。
东风一阵黄昏雨，又到繁华梦觉时。
679.024 【秋宿天彭僧舍】崔涂
身世两相惜，秋云每独兴。难将尘界事，话向雪山僧。
力善知谁许，归耕又未能。此怀平不得，挑尽草堂灯。
679.025 【秋夜僧舍闻猿】崔涂
哀猿听未休，禅景夜方幽。暂得同僧静，那能免客愁。
影摇云外树，声褭月中秋。曾向巴江宿，当时泪亦流。
679.026 【过昭君故宅】崔涂
以色静胡尘，名还异众嫔。免劳征战力，无愧绮罗身。
骨竟埋青冢，魂应怨画人。不堪逢旧宅，寥落对江滨。
679.027 【过洛阳故城】崔涂
三十世皇都，萧条是霸图。片墙看破尽，遗迹渐应无。
野径通荒苑，高槐映远衢。独吟人不问，清冷自呜呜。
679.028 【秋夕与友人同会】崔涂
章句积微功，星霜二十空。僻应如我少，吟喜得君同。
月上僧归后，诗成客梦中。更闻栖鹤警，清露滴青松。
679.029 【春日登吴门】崔涂
故国望不见，愁襟难暂开。春潮映杨柳，细雨入楼台。
静少人同到，晴逢雁正来。长安远于日，搔首独徘徊。
679.030 【湘中秋怀迁客】崔涂
兰杜晓香薄，汀洲夕露繁。并闻燕塞雁，独立楚人村。
雾散孤城上，滩回曙枕喧。不堪逢贾傅，还欲吊湘沅。
679.031 【南山旅舍与故人别（一作商山道中）】崔涂
一日又将暮，一年看即残。病知新事少，老别旧交难。
山尽路犹险，雨馀春却寒。那堪试回首，烽火是长安。
679.032 【东林愿禅师院】崔涂
与世渐无缘，身心独了然。讲销林下日，腊长定中年。
磬绝朝斋后，香焚古寺前。非因送小朗，不到虎谿边。
679.033 【孤雁】崔涂
湘浦离应晚，边城去已孤。如何万里计，只在一枝芦。
迥起波摇楚，寒栖月映蒲。不知天畔侣，何处下平芜。
几行归去尽，片影独何之。暮雨相呼失，寒塘独下迟。
渚云低暗度，关月冷遥随。未必逢矰缴，孤飞自可疑。
679.034 【寄青城山颢禅师】崔涂
怀师不可攀，师往杳冥间。林下谁闻法，尘中只见山。
终年人不到，尽日鸟空还。曾听无生说，应怜独未还。
679.035 【秋夕与王处士话别】崔涂
微灯照寂寥，此夕正迢迢。丹桂得已晚，故山归尚遥。
虫声移暗壁，月色动寒条。此去如真隐，期君试一瓢。
679.036 【秋日犍为道中（一作途中感怀）】崔涂
久客厌岐路，出门吟且悲。平生未到处，落日独行时。
芳草不长绿，故人无重期。那堪更南渡，乡国已天涯。
679.037 【送僧归江东（一作岐下送蒙上人归天台）】崔涂
坐彻秦城夏，行登越客船。去留那有著，语默不离禅。
叶拥临关路，霞明近海天。更寻同社侣，应得虎溪边。
679.038 【喜友人及第】崔涂
孤吟望至公，已老半生中。不有同人达，兼疑此道穷。
只应才自薄，岂是命难通。尚激抟溟势，期君借北风。
679.039 【上巳日永崇里言怀】崔涂
未敢分明赏物华，十年如见梦中花。
游人过尽衡门掩，独自凭栏到日斜。
679.040 【送僧归天竺】崔涂
忽忆曾栖处，千峰近沃州。别来秦树老，归去海门秋。
汲带寒汀月，禅邻贾客舟。遥思清兴惬，不厌石林幽。
679.041 【牛渚夜泊】崔涂
烟老石矶平，袁郎夜泛情。数吟人不遇，千古月空明。
人事年年别，春潮日日生。无因逢谢尚，风物自凄清。
679.042 【送友人归江南】崔涂
渚田芳草遍，共忆故山春。独往沧洲暮，相看白发新。
定过林下寺，应见社中人。只恐东归后，难将鸥鸟亲。
679.043 【过陶征君隐居】崔涂
陶令昔居此，弄琴遗世荣。田园三亩绿，轩冕一铢轻。
衰柳自无主，白云犹可耕。不随陵谷变，应只有高名。
679.044 【江上旅泊】崔涂
汀洲一夜泊，久客半连樯。尽说逢秋色，多同忆故乡。
孤冈生晚烧，独树隐回塘。欲问东归路，遥知隔渺茫。
679.045 【灞上】崔涂
长安名利路，役役古由今。征骑少闲日，绿杨无旧阴。
水侵秦甸阔，草接汉陵深。紫阁曾过处，依稀白鸟沈。
679.046 【寄舅】崔涂
中朝轩冕内，久绝甯家亲。白社同孤立，青云独并伸。
致君期折槛，举职在埋轮。须信尧庭草，犹能指佞人。
679.047 【赠休粮僧】崔涂
闻钟独不斋，何事更关怀。静少人过院，闲从草上阶。
生台无鸟下，石路有云埋。为忆禅中旧，时犹梦百崖。
679.048 【题绝岛山寺】崔涂
绝岛跨危栏，登临到此难。夕阳高鸟过，疏雨一钟残。
骇浪摇空阔，灵山厌渺漫。那堪更回首，乡树隔云端。
679.049 【读侯道华真人传】崔涂
汉皇轻万乘，方士说三丹。不得修心要，翻知出世难。
茂陵春竟绿，金掌曙空寒。何似先生去，翩翩逐彩鸾。
679.050 【残花】崔涂
迟迟傍晓阴，昨夜色犹深。毕竟终须落，堪悲古与今。
明年何处见，尽日此时心。蜂蝶无情极，残香更不寻。
679.051 【题兴善寺隋松院与人期不至】崔涂
青青伊涧松，移植在莲宫。藓色前朝雨，秋声半夜风。
长闲应未得，暂赏亦难同。不及禅栖者，相看老此中。
679.052 【樵者】崔涂
行山行采薇，闲翦蕙为衣。避世嫌山浅，逢人说姓稀。
有时还独醉，何处掩衡扉。莫看棋终局，溪风晚待归。
679.053 【南涧耕叟】崔涂
年年南涧滨，力尽志犹存。雨雪朝耕苦，桑麻岁计贫。
战添丁壮役，老忆太平春。见说经荒后，田园半属人。
679.054 【春日闲居忆江南旧业】崔涂
杜门朝复夕，岂是解谋身。梦不离泉石，林唯称隐沦。
渐谙浮世事，转忆故山春。南国水风暖，又应生白蘋。
679.055 【屈原庙】崔涂
谗胜祸难防，沈冤信可伤。本图安楚国，不是怨怀王。
庙古碑无字，洲晴蕙有香。独醒人尚笑，谁与奠椒浆。
679.056 【宿庐山绝顶山舍】崔涂
一磴出林端，千峰次第看。长闲如未遂，暂到亦应难。
谷树云埋老，僧窗瀑影寒。自嫌心不达，向此梦长安。
679.057 【王逸人隐居】崔涂
一径入千岑，幽人许重寻。不逢秦世乱，未觉武陵深。
石转生寒色，云归带夕阴。却愁危坐久，看尽暝栖禽。
679.058 【申州道中】崔涂
风紧日凄凄，乡心向此迷。水分平楚阔，山接故关低。
客路缘烽火，人家厌鼓鼙。那堪独驰马，江树穆陵西。
679.059 【江上怀翠微寺空上人】崔涂
旅泛本无定，相逢那可期。空怀白阁夜，未答碧云诗。
暮雨潮生早，春寒雁到迟。所思今不见，乡国正天涯。
679.060 【秋宿鹤林寺】崔涂
步步入林中，山穷意未穷。偏逢僧话久，转与鹤栖同。
烛焰风销尽，兰条露湿空。又须从此别，江上正秋鸿。
679.061 【远望】崔涂
长为乡思侵，望极即沾襟。不是前山色，能伤愁客心。
平芜连海尽，独树隐云深。况复斜阳外，分明有去禽。
679.062 【秋晚书怀】崔涂
看看秋色晚，又是出门时。白发生非早，青云去自迟。
梦唯怀上国，迹不到他岐。以此坚吾道，还无愧已知。
679.063 【途中秋晚送友人归江南】崔涂
又指烟波算路岐，此生多是厌羁离。正逢摇落仍须别，
不待登临已合悲。里巷半空兵过后，水云初冷雁来时。
扁舟未得如君去，空向沧江梦所思。
679.064 【己亥岁感事】崔涂
正闻青犊起葭萌，又报黄巾犯汉营。岂是将皆无上略，
直疑天自弃苍生。瓜沙旧戍犹传檄，吴楚新春已废耕。
见说圣君能仄席，不知谁是请长缨。
679.065 【金陵晚眺（一作怀古）】崔涂
苇声骚屑水天秋，吟对金陵古渡头。千古是非输蝶梦，
一轮风雨属渔舟。若无仙分应须老，幸有归山即合休。
何必登临更惆怅，比来身世只如浮。
679.066 【过长江贾岛主簿旧厅】崔涂
雕琢文章字字精，我经此处倍伤情。身从谪宦方沾禄，
才被槌埋更有声。过县已无曾识吏，到厅空见旧题名。
长江一曲年年水，应为先生万古清。
679.067 【途中感怀寄青城李明府】崔涂
鳞鬣催残志未休，壮心翻是此身雠。并闻寒雨多因夜，
不得乡书又到秋。耕钓旧交吟好忆，雪霜危栈去堪愁。
如何只是三年别，君著朱衣我白头。
679.068 【夏日书怀寄道友】崔涂
达即匡邦退即耕，是非何足挠平生。终期道向希夷得，
未省心因宠辱惊。峰转暂无当户影，雉飞时有隔林声。
十年惟悟吟诗句，待得中原欲铸兵。
679.069 【和进士张曙闻雁见寄】崔涂
断行哀响递相催，争趁高秋作恨媒。云外关山闻独去，
渡头风雨见初来。也知榆塞寒须别，莫恋蘋汀暖不回。
试向富春江畔过，故园犹合有池台。
679.070 【鹦鹉洲即事（一作眺望）】崔涂
怅望春襟郁未开，重吟鹦鹉益堪哀。曹瞒尚不能容物，
黄祖何曾解爱才。幽岛暖闻燕雁去，晓江晴觉蜀波来。
何人正得风涛便，一点轻帆万里回。
679.071 【读留侯传】崔涂
覆楚雠韩势有馀，男儿遭遇更难如。偶成汉室千年业，
只读圯桥一卷书。翻把壮心轻尺组，却烦商皓正皇储。
若能终始匡天子，何必□□□□□。
679.072 【赤壁怀古】崔涂
汉室河山鼎势分，勤王谁肯顾元勋。不知征伐由天子，
唯许英雄共使君。江上战馀陵是谷，渡头春在草连云。
分明胜败无寻处，空听渔歌到夕曛。
679.073 【东晋】崔涂
五陵豪侠笑为儒，将为儒生只读书。
看取不成投笔后，谢安功业复何如。
秦国金陵王气全，一龙正道始东迁。
兴亡竟不关人事，虚倚长淮五百年。
679.074 【春夕】崔涂
水流花谢两无情，送尽东风过楚城。胡蝶梦中家万里，
子规枝上月三更。故园书动经年绝，华发春唯满镜生。
自是不归归便得，五湖烟景有谁争。
679.075 【涧松】崔涂
寸寸凌霜长劲条，路人犹笑未干霄。
南园桃李虽堪羡，争奈春残又寂寥。
679.076 【湘中弦】崔涂
苍山遥遥江潾潾，路傍老尽没闲人。
王孙不见草空绿，惆怅渡头春复春。
烟愁雨细云冥冥，杜兰香老三湘清。
故山望断不知处，鶗鴂隔花时一声。
679.077 【续纪汉武（一作读汉武内传）】崔涂
分明三鸟下储胥，一觉钧天梦不如。
争那白头方士到，茂陵红叶已萧疏。
679.078 【陇上逢江南故人】崔涂
三声戍角边城暮，万里乡心塞草春。
莫学少年轻远别，陇关西少向东人。
679.079 【夷陵夜泊】崔涂
家依楚塞穷秋别，身逐孤舟万里行。
一曲巴歌半江月，便应消得二毛生。
679.080 【橹声】崔涂
烟外桡声远，天涯幽梦回。争知江上客，不是故乡来。
679.081 【海棠图】崔涂
海棠花底三年客，不见海棠花盛开。
却向江南看图画，始惭虚到蜀城来。
679.082 【云】崔涂
得路直为霖济物，不然闲共鹤忘机。
无端却向阳台畔，长送襄王暮雨归。
679.083 【过二妃庙】崔涂
残阳楚水畔，独吊舜时人。不及庙前草，至今江上春。
679.084 【送友人】崔涂
登高迎送远，春恨并依依。不得沧洲信，空看白鹤归。
679.085 【声】崔涂
欢戚犹来恨不平，此中高下本无情。
韩娥绝唱唐衢哭，尽是人间第一声。
679.086 【放鹧鸪】崔涂
秋入池塘风露微，晓开笼槛看初飞。
满身金翠画不得，无限烟波何处归。
679.087 【泉】崔涂
远辞岩窦泻潺潺，静拂云根别故山。
可惜寒声留不得，旋添波浪向人间。
679.088 【巫山旅别】崔涂
五千里外三年客，十二峰前一望秋。
无限别魂招不得，夕阳西下水东流。
679.089 【幽兰】崔涂
幽植众宁知，芬芳只暗持。自无君子佩，未是国香衰。
白露沾长早，春风到每迟。不如当路草，芬馥欲何为。
679.090 【读庾信集】崔涂
四朝十帝尽风流，建业长安两醉游。
唯有一篇杨柳曲，江南江北为君愁。
679.091 【过绣岭宫】崔涂
古殿春残绿野阴，上皇曾此驻泥金。三城帐属升平梦，
一曲铃关怅望心。苑路暗迷香辇绝，缭垣秋断草烟深。
前朝旧物东流在，犹为年年下翠岑。
679.092 【巴山道中除夜书怀】崔涂
迢递三巴路，羁危万里身。乱山残雪夜，孤烛异乡春。
渐与骨肉远，转于僮仆亲。那堪正漂泊，明日岁华新。
679.093 【题净众寺古松】崔涂
百尺森疏倚梵台，昔人谁见此初栽。故园未有偏堪恋，
浮世如闲即合来。天暝岂分苍翠色，岁寒应识栋梁材。
清阴可惜不驻得，归去暮城空首回。
679.094 【折杨柳】崔涂
朝朝车马如蓬转，处处江山待客归。
若使人间少离别，杨花应合过春飞。
679.095 【七夕】崔涂
年年七夕渡瑶轩，谁道秋期有泪痕。
自是人间一周岁，何妨天上只黄昏。
679.096 【泛楚江】崔涂
九重城外家书远，百里洲前客棹还。
金印碧幢如见问，一生安稳是长闲。
679.097 【初过汉江】崔涂
襄阳好向岘亭看，人物萧条值岁阑。
为报习家多置酒，夜来风雪过江寒。
679.098 【题授阳镇路】崔涂
越鸟巢边溪路断，秦人耕处洞门开。
小桃花发春风起，千里江山一梦回。
679.099 【初识梅花】崔涂
江北不如南地暖，江南好断北人肠。
燕脂桃颊梨花粉，共作寒梅一面妆。
679.0100 【江雨望花】崔涂
细雨满江春水涨，好风留客野梅香。
避秦不是无归意，一度逢花一断肠。
