第415卷 元稹
415.01 【新政县】元稹
新政县前逢月夜，嘉陵江底看星辰。已闻城上三更鼓，
不见心中一个人。须鬓暗添巴路雪，衣裳无复帝乡尘。
曾沾几许名兼利，劳动生涯涉苦辛。
415.02 【南昌滩】元稹
渠江明净峡逶迤，船到明滩拽【⺮念】迟。橹窡动摇妨作梦，
巴童指点笑吟诗。畬馀宿麦黄山腹，日背残花白水湄。
物色可怜心莫恨，此行都是独行时。
415.027 【见乐天诗】元稹
通州到日日平西，江馆无人虎印泥。
忽向破檐残漏处，见君诗在柱心题。
415.028 【夜坐】元稹
雨滞更愁南瘴毒，月明兼喜北风凉。古城楼影横空馆，
湿地虫声绕暗廊。萤火乱飞秋已近，星辰早没夜初长。
孩提万里何时见，狼藉家书满卧床。
415.029 【闻乐天授江州司马】元稹
残灯无焰影幢幢，此夕闻君谪九江。
垂死病中惊坐起，暗风吹雨入寒窗。
415.030 【岁日赠拒非】元稹
君思曲水嗟身老，我望通州感道穷。
同入新年两行泪，白头翁坐说城中。
415.031 【送卢戡】元稹
红树蝉声满夕阳，白头相送倍相伤。老嗟去日光阴促，
病觉今年昼夜长。顾我亲情皆远道，念君兄弟欲他乡。
红旗满眼襄州路，此别泪流千万行。
415.032 【雨声】元稹
风吹竹叶休还动，雨点荷心暗复明。
曾向西江船上宿，惯闻寒夜滴篷声。
415.033 【奉和荥阳公离筵作】元稹
南郡生徒辞绛帐，东山妓乐拥油旌。
钧天排比箫韶待，犹顾人间有别情。
415.034 【嘉陵水（此后并通州诗）】元稹
古时应是山头水，自古流来江路深。
若使江流会人意，也应知我远来心。
415.035 【阆州开元寺壁题乐天诗】元稹
忆君无计写君诗，写尽千行说向谁。
题在阆州东寺壁，几时知是见君时。
415.036 【凭李忠州寄书乐天】元稹
万里寄书将出峡，却凭巫峡寄江州。
伤心最是江头月，莫把书将上庾楼。
415.037 【得乐天书】元稹
远信入门先有泪，妻惊女哭问何如。
寻常不省曾如此，应是江州司马书。
415.038 【寄乐天】元稹
无身尚拟魂相就，身在那无梦往还。
直到他生亦相觅，不能空记树中环。
415.039 【酬知退】元稹
终须修到无修处，闻尽声闻始不闻。
莫著妄心销彼我，我心无我亦无君。
415.040 【通州】元稹
平生欲得山中住，天与通州绕郡山。
睡到日西无一事，月储三万买教闲。
415.041 【酬乐天书后三韵】元稹
今日庐峰霞绕寺，昔时鸾殿凤回书。两封相去八年后，
一种俱云五夜初。渐觉此生都是梦，不能将泪滴双鱼。
415.042 【相忆泪】元稹
西江流水到江州，闻道分成九道流。我滴两行相忆泪，
遣君何处遣人求。除非入海无由住，纵使逢滩未拟休。
会向伍员潮上见，气充顽石报心仇。
415.043 【喜李十一景信到】元稹
何事相逢翻有泪，念君缘我到通州。
留君剩住君须住，我不自由君自由。
415.044 【与李十一夜饮】元稹
寒夜灯前赖酒壶，与君相对兴犹孤。
忠州刺史应闲卧，江水猿声睡得无。
415.045 【赠李十一】元稹
淮水连年起战尘，油旌三换一何频。
共君前后俱从事，羞见功名与别人。
415.046 【寒食日】元稹
今年寒食好风流，此日一家同出游。
碧水青山无限思，莫将心道是涪州。
415.047 【三兄以白角巾寄遗，发不胜冠，因有感叹】元稹
病瘴年深浑秃尽，那能胜置角头巾。暗梳蓬发羞临镜，
私戴莲花耻见人。白发过于冠色白，银钉少校颔中银。
我身四十犹如此，何况吾兄六十身。
415.048 【别李十一五绝】元稹
巴南分与亲情别，不料与君床并头。
为我远来休怅望，折君灾难是通州。
京城每与闲人别，犹自伤心与白头。
今日别君心更苦，别君缘是在通州。
万里尚能来远道，一程那忍便分头。
鸟笼猿槛君应会，十步向前非我州。
来时见我江南岸，今日送君江上头。
别后料添新梦寐，虎惊蛇伏是通州。
闻君欲去潜销骨，一夜暗添新白头。
明朝别后应肠断，独棹破船归到州。
415.049 【酬乐天醉别】元稹
前回一去五年别，此别又知何日回。
好住乐天休怅望，匹如元不到京来。
415.050 【酬乐天雨后见忆】元稹
雨滑危梁性命愁，差池一步一生休。
黄泉便是通州郡，渐入深泥渐到州。
415.051 【和乐天过秘阁书省旧厅】元稹
闻君西省重徘徊，秘阁书房次第开。壁记欲题三漏合，
吏人惊问十年来。经排蠹简怜初校，芸长陈根识旧栽。
司马见诗心最苦，满身蚊蚋哭烟埃。
415.052 【和乐天赠杨秘书】元稹
旧与杨郎在帝城，搜天斡地觅诗情。曾因并句甘称小，
不为论年便唤兄。刮骨直穿由苦斗，梦肠翻出暂闲行。
因君投赠还相和，老去那能竞底名。
415.053 【和乐天题王家亭子】元稹
风吹笋箨飘红砌，雨打桐花尽绿莎。
都大资人无暇日，泛池全少买池多。
415.054 【酬乐天频梦微之】元稹
山水万重书断绝，念君怜我梦相闻。
我今因病魂颠倒，唯梦闲人不梦君。
415.055 【琵琶】元稹
学语胡儿撼玉玲，甘州破里最星星。
使君自恨常多事，不得工夫夜夜听。
415.056 【春词】元稹
山翠湖光似欲流，蜂声鸟思却堪愁。
西施颜色今何在，但看春风百草头。
