第010卷 郊廟歌辭
10.01 【郊廟歌辭·祀圜丘樂章·豫和】
上靈眷命膺會昌，盛德殷薦葉辰良。
景福降兮聖德遠，玄化穆兮天曆長。
10.02 【郊廟歌辭·祀圜丘樂章·太和】
穆穆我後，道應千齡。登三處大，得一居貞。
禮惟崇德，樂以和聲。百神仰止，天下文明。
10.03 【郊廟歌辭·祀圜丘樂章·肅和】
闓陽播氣，甄曜垂明。有赫圜宰，深仁曲成。
日麗蒼璧，煙開紫營。聿遵乾享，式降鴻禎。
10.04 【郊廟歌辭·祀圜丘樂章·雍和】
欽惟大帝，載仰皇穹。始命田燭，爰啓郊宮。
雲門駭聽，雷鼓鳴空。神其介祀，景祚斯融。
10.05 【郊廟歌辭·祀圜丘樂章·壽和】
八音斯奏，三獻畢陳。寶祚惟永，暉光日新。
10.06 【郊廟歌辭·祀圜丘樂章·舒和】
疊璧凝影皇壇路，編珠流彩帝郊前。
已奏黃鐘歌大呂，還符寶曆祚昌年。
10.07 【郊廟歌辭·祀圜丘樂章·凱安】
昔在炎運終，中華亂無象。酆郊赤烏見，邙山黑雲上。
大賚下週車，禁暴開殷網。幽明同葉贊，鼎祚齊天壤。
10.08 【郊廟歌辭·祀圜丘樂章·豫和】
歌奏畢兮禮獻終，六龍馭兮神將升。
明德感兮非黍稷，降福簡兮祚休徵。
10.09 【郊廟歌辭·郊天舊樂章·豫和】
蘋蘩禮著，黍稷誠微。音盈鳳管，彩駐龍旂。
洪歆式就，介福攸歸。送樂有闋，靈馭遄飛。
10.010 【郊廟歌辭·武后大享昊天樂章】
大陰凝至化，真耀蘊軒儀。德邁娥臺敞，仁高姒幄披。
捫天遂啓極，夢日乃升曦。
瞻紫極，望玄穹。翹至懇，罄深衷。
聽雖遠，誠必通。垂厚澤，降雲宮。
乾儀混成衝邃，天道下濟高明。闓陽晨披紫闕，
太一曉降黃庭。圓壇敢申昭報，方璧冀展虔情。
丹襟式敷衷懇，玄鑑庶察微誠。
巍巍睿業廣，赫赫聖基隆。菲德承先顧，禎符萃眇躬。
銘開武巖側，圖薦洛川中。微誠詎幽感，景命忽昭融。
有懷慚紫極，無以謝玄穹。
朝壇霧卷，曙嶺煙沉。爰設筐幣，式表誠心。
筵輝麗璧，樂暢和音。仰惟靈鑑，俯察翹襟。
昭昭上帝，穆穆下臨。禮崇備物，樂奏鏘金。
蘭羞委薦，桂醑盈斟。敢希明德，聿罄莊心。
樽浮九醞，禮備三週。陳誠菲奠，契福神猷。
奠璧郊壇昭大禮，鏘金拊石表虔誠。
始奏承雲娛帝賞，復歌調露暢韶英。
荷恩承顧託，執契恭臨撫。廟略靜邊荒，天兵耀神武。
有截資先化，無爲遵舊矩。禎符降昊穹，大業光寰宇。
肅肅祀典，邕邕禮秩。三獻已周，九成斯畢。
爰撤其俎，載遷其實。或升或降，唯誠唯質。
禮終肆類，樂闋九成。仰惟明德，敢薦非馨。
顧慚菲奠，久駐雲輧。瞻荷靈澤，悚戀兼盈。
式乾路，闢天扉。回日馭，動雲衣。
登金闕，入紫微。望仙駕，仰恩徽。
10.011 【中宗祀昊天樂章·豫和】
天之歷數歸睿唐，顧惟菲德欽昊蒼。
撰吉日兮表殷薦，冀神鑑兮降闓陽。
10.012 【中宗祀昊天樂章·太和】
恭臨寶位，肅奉瑤圖。恆思解網，每軫泣辜。
德慚巢燧，化劣唐虞。期我良弼，式贊嘉謨。
10.013 【中宗祀昊天樂章·告謝】
得一流玄澤，通三御紫宸。遠葉千齡運，遐銷九域塵。
絕瑞駢闐集，殊祥絡繹臻。登年慶棲畝，稔歲賀盈囷。
10.014 【中宗祀昊天樂章·肅和】
悠哉廣覆，大矣曲成。九玄著象，七曜貞明。
珪璧是奠，醞酎斯盈。作樂崇德，爰暢鹹英。
10.015 【中宗祀昊天樂章·雍和】
郊壇展敬，嚴配因心。孤竹簫管，空桑瑟琴。
肅穆大禮，鏗鏘八音。恭惟上帝，希降靈歆。
10.016 【中宗祀昊天樂章·福和】
九成爰奏，三獻式陳。欽承景福，恭託明禋。
10.017 【中宗祀昊天樂章·中宮助祭升壇】
坤元光至德，柔訓闡皇風。芣苡芳聲遠，螽斯美化隆。
睿範超千載，嘉猷備六宮。肅恭陪盛典，欽若薦禋宗。
10.018 【中宗祀昊天樂章·亞獻】
三靈降饗，三後配神。虔敷藻奠，敬展郊禋。
10.019 【中宗祀昊天樂章·舒和】
已陳粢盛敷嚴祀，更奏笙鏞協雅聲。
璇圖寶曆欣寧謐，晏俗淳風樂太平。
10.020 【中宗祀昊天樂章·凱安】
堂堂聖祖興，赫赫昌基泰。戎車盟津偃，玉帛塗山會。
舜日啓祥暉，堯雲卷征旆。風猷被有截，聲教覃無外。
10.021 【明皇祀圜丘樂章·豫和】
至矣丕構，烝哉太平。授犧膺籙，復禹繼明。
草木仁化，鳧鷖頌聲。祀宗陳德，無愧斯誠。
10.022 【明皇祀圜丘樂章·太和】
郊壇齋帝，禮樂祀天。丹青寰宇，宮徵山川。
神祇畢降，行止重旋。融融穆穆，納祉洪延。
10.023 【明皇祀圜丘樂章·肅和】
止奏潛聆，登儀宿囀。太玉躬奉，參鍾首奠。
簠簋聿升，犧牲遞薦。昭事顒若，存存以俔。
10.024 【明皇祀圜丘樂章·雍和】
爛雲普洽，律風無外。千品其凝，九賓斯會。
禋尊晉燭，純犧滌汰。玄覆攸廣，鴻休汪濊。
10.025 【明皇祀圜丘樂章·壽和】
六變爰闋，八階載虔。祐我皇祚，於萬斯年。
10.026 【明皇祀圜丘樂章·壽和】
於赫聖祖，龍飛晉陽。底定萬國，奄有四方。
功格上下，道冠農黃。郊天配享，德合無疆。
10.027 【明皇祀圜丘樂章·壽和】
崇崇泰畤，肅肅嚴禋。粢盛既潔，金石畢陳。
上帝來享，介福爰臻。受釐合祉，寶祚維新。
10.028 【明皇祀圜丘樂章·舒和】
祝史正辭，人神葉慶。福以德招，享以誠應。
六變雲備，百禮斯浹。祀事孔明。祚流萬葉。
10.029 【明皇祀圜丘樂章·凱安】
馨香惟後德，明命光天保。肅和崇聖靈，陳信表皇道。
玉鏚初蹈厲，金匏既靜好。
10.030 【明皇祀圜丘樂章·豫和】
大號成命，思文配天。神光肸蠁，龍駕言旋。
眇眇閶闔，昭昭上玄。俾昌而大。於斯萬年。
10.031 【明皇祀圜丘樂章·太和】
六成既闋，三薦雲終。神心具醉，聖敬愈崇。
受釐皇邸，回蹕帷宮。穰穰之福，永永無窮。
10.032 【封泰山樂章·豫和】
款泰壇，柴泰清。受天命，報天成。
竦皇心，薦樂聲。志上達，歌下迎。
億上帝，臨下庭。騎日月，陪列星。
嘉祝信，大糦馨。澹神心，醉皇靈。
相百辟，貢八荒。九歌敘，萬舞翔。
肅振振，鏗皇皇。帝欣欣，福穰穰。
高在上，道光明。物資始，德難名。
承眷命，牧蒼生。寰宇謐，太階平。
天道無親，至誠與鄰。山川遍禮，宮徵維新。
玉帛非盛，聰明會真。正斯一德，通乎百神。
饗帝饗親，維孝維聖。緝熙懿德，敷揚成命。
華夷志同，笙鏞禮盛。明靈降止，感此誠敬。
10.033 【封泰山樂章·太和】
孝敬中發，和容外彰。騰華照宇，如升太陽。
貞璧就奠，玄靈垂光。禮樂具舉，濟濟洋洋。
10.034 【封泰山樂章·肅和】
奠祖配天，承天享帝。百靈鹹秩，四海來祭。
植我蒼璧，布我玄製。華日裴回，神煙容裔。
10.035 【封泰山樂章·雍和】
俎豆有馥，粢盛潔豐。亦有和羹，既戒既平。
鐘鼓管磬，肅唱和鳴。皇皇后祖，來我思成。
10.036 【封泰山樂章·壽和】
烝烝我後，享獻惟夤。躬酌鬱鬯，跪奠明神。
孝莫孝乎，配上帝親。敬莫敬乎，教天下臣。
10.037 【封泰山樂章·壽和】
皇祖嚴配，配享皇天。皇皇降嘏，天子萬年。
10.038 【封泰山樂章·舒和】
六鍾翕協六變成，八佾倘佯八風生。
樂九韶兮人神感，美七德兮天地清。
10.039 【封泰山樂章·凱安】
烈祖順三靈，文宗威四海。黃鉞誅羣盜，朱旗掃多罪。
戢兵天下安，約法人心改。大哉幹羽意，長見風雲在。
10.040 【封泰山樂章·豫和】
樂已終，煙燎上。懷靈惠，結皇想。
歸風疾，迴風爽。百福來，衆神往。
10.041 【祈谷樂章·肅和】
履艮斯繩，居中體正。龍運垂祉，昭符啓聖。
式事嚴禋，聿懷嘉慶。惟帝永錫，時皇休命。
10.042 【祈谷樂章·雍和】
殷薦乘春，太壇臨曙。八簋盈和，六瑚登御。
嘉稷匪歆，德馨斯飫。祝嘏無易，靈心有豫。
10.043 【祈谷樂章·舒和】
玉帛犧牲申敬享，金絲鏚羽盛音容。
庶俾億齡禔景福，長欣萬宇洽時邕。
10.044 【明堂樂章·肅和】
象天御宇，乘時佈政。嚴配申虔，宗禋展敬。
樽罍盈列，樹羽交映。玉幣通誠，祚隆皇聖。
10.045 【明堂樂章·雍和】
八牖晨披，五精朝奠。霧凝璇篚，風清金縣。
神滌備全，明粢豐衍。載絜彝俎，陳誠以薦。
10.046 【明堂樂章·舒和】
御扆合宮承寶曆，席圖重館奉明靈。
偃武修文九圍泰，沉烽靜柝八荒寧。
10.047 【武后明堂樂章·外辦將出】
總章陳昔典，衢室禮惟神。宏規則天地，神用葉陶鈞。
負扆三春旦，充庭萬宇賓。顧己誠虛薄，空慚億兆人。
10.048 【武后明堂樂章·皇帝行】
仰膺歷數，俯順謳歌。遠安邇肅，俗阜時和。
化光玉鏡，訟息金科。方興典禮，永戢干戈。
10.049 【武后明堂樂章·皇嗣出入升降】
至人光俗，大孝通神。謙以表性，恭惟立身。
洪規載啓，茂典方陳。譽隆三善，祥開萬春。
10.050 【武后明堂樂章·迎送王公】
千官肅事，萬國朝宗。載延百辟，爰集三宮。
君臣德合，魚水斯同。睿圖方永，周曆長隆。
10.051 【武后明堂樂章·登歌】
禮崇宗祀，志表嚴禋。笙鏞合奏，文物維新。
敬遵茂典，敢擇良辰。絜誠斯著，奠謁方申。
10.052 【武后明堂樂章·配饗】
笙鏞間玉宇，文物昭清暉。睟影臨芳奠，休光下太微。
孝思期有感，明絜庶無違。
10.053 【武后明堂樂章·宮音】
履艮包羣望，居中冠百靈。萬方資廣運，庶品荷財成。
神功諒匪測，盛德實難名。藻奠申誠敬，恭祀表惟馨。
10.054 【武后明堂樂章·角音】
出震位，開平秩。扇條風，乘甲乙。
龍德盛，鳥星出。薦珪篚，陳誠實。
10.055 【武后明堂樂章·徵音】
赫赫離精御炎陸，滔滔熾景開隆暑。
冀延神鑑俯蘭樽，式表虔襟陳桂俎。
10.056 【武后明堂樂章·商音】
律中夷則，序應收成。功宣建武，義表惟明。
爰申禮奠，庶展翹誠。九秋是式，百穀斯盈。
10.057 【武后明堂樂章·羽音】
葭律肇啓隆冬，蘋藻攸陳饗祭。
黃鐘既陳玉燭，紅粒方殷稔歲。
10.058 【雩祀樂章·肅和】
朱鳥開辰，蒼龍啓映。大帝昭饗，羣生展敬。
禮備懷柔，功宣舞詠。旬液應序，年祥協慶。
10.059 【雩祀樂章·雍和】
紺筵分彩，寶圖吐絢。風管晨凝，雲歌曉囀。
肅事蘭羞，虔申桂奠。百穀斯登，萬箱攸薦。
10.060 【雩祀樂章·舒和】
鳳曲登歌調令序，龍雩集舞泛祥風。
彩旞雲回昭睿德，朱乾電發表神功。
10.061 【雩祀樂章·豫和】
鳥緯遷序，龍星見辰。純陽在律，明德崇禋。
五方降帝，萬宇安人。恭以致享，肅以迎神。
10.062 【雩祀樂章·豫和】
祀遵經設，享緣誠舉。獻畢於樽，徹臨於俎。
舞止干鏚，樂停柷敔。歌以送神，神還其所。
