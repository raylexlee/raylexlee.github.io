第759卷 成彥雄
759.01 【杜鵑花】成彥雄
杜鵑花與鳥，怨豔兩何賒。疑是口中血，滴成枝上花。
一聲寒食夜，數朵野僧家。謝豹出不出，日遲遲又斜。
759.02 【江上楓】成彥雄
江楓自蓊鬱，不競松筠力。一葉落漁家，殘陽帶秋色。
759.03 【夜夜曲】成彥雄
自從君去夜，錦幌孤蘭麝。欹枕對銀缸，秦箏綠窗下。
759.04 【村行】成彥雄
曖曖村煙暮，牧童出深塢。騎牛不顧人，吹笛尋山去。
759.05 【煎茶】成彥雄
嶽寺春深睡起時，虎跑泉畔思遲遲。
蜀茶倩個雲僧碾，自拾枯松三四枝。
759.06 【松】成彥雄
大夫名價古今聞，盤屈孤貞更出羣。
將謂嶺頭閒得了，夕陽猶掛數枝雲。
759.07 【新燕】成彥雄
才離海島宿江濱，應夢笙歌作近鄰。
減省雕樑並頭語，畫堂中有未歸人。
759.08 【會友不至】成彥雄
王孫還是負佳期，玉馬追遊日漸西。
獨上郊原人不見，鷓鴣飛過落花溪。
759.09 【惜花】成彥雄
忘餐爲戀滿枝紅，錦障頻移護晚風。
客散酒酣歸未得，欄邊獨立月明中。
759.010 【中秋月】成彥雄
王母妝成鏡未收，倚欄人在水精樓。
笙歌莫佔清光盡，留與溪翁一釣舟。
759.011 【暮春日宴溪亭】成彥雄
寒食尋芳遊不足，溪亭還醉綠楊煙。
誰家花落臨流樹，數片殘紅到檻前。
759.012 【曉】成彥雄
列宿回元朝北極，爽神晞露滴樓臺。
佳人卷箔臨階砌，笑指庭花昨夜開。
759.013 【夕】成彥雄
臺榭沈沈禁漏初，麝煙紅蠟透蝦鬚。
雕籠鸚鵡將棲宿，不許鴉鬟轉轆轤。
759.014 【露】成彥雄
銀河昨夜降醍醐，灑遍坤維萬象蘇。
疑是鮫人曾泣處，滿池荷葉捧真珠。
759.015 【遊紫陽宮】成彥雄
古殿煙霞簇畫屏，直疑蹤跡到蓬瀛。
碧桃滿地眠花鹿，深院松窗搗藥聲。
759.016 【除夜】成彥雄
銅龍看卻送春來，莫惜顛狂酒百杯。
吟鬢就中專擬白，那堪更被二更催。
759.017 【元日】成彥雄
戴星先捧祝堯觴，鏡裏堪驚兩鬢霜。
好是燈前偷失笑，屠蘇應不得先嚐。
759.018 【寒夜吟】成彥雄
洞房脈脈寒宵永，燭影香消金鳳冷。
猧兒睡魘喚不醒，滿窗撲落銀蟾影。
759.019 【柳枝辭九首】成彥雄
輕籠小徑近誰家，玉馬追風翠影斜。
愛把長條惱公子，惹他頭上海棠花。
鵝黃剪出小花鈿，綴上芳枝色轉鮮。
飲散無人收拾得，月明階下伴鞦韆。
東君愛惜與先春，草澤無人處也新。
委囑露華並細雨，莫教遲日惹風塵。
句踐初迎西子年，琉璃爲帚掃溪煙。
至今不改當時色，留與王孫系酒船。
綠楊移傍小亭栽，便擁穠煙撥不開。
誰把金刀爲刪掠，放教明月入窗來。
遠接關河高接雲，雨餘洗出半天津。
牡丹不用相輕薄，自有清陰覆得人。
掩映鶯花媚有餘，風流才調比應無。
朝朝奉御臨池上，不羨青松拜大夫。
王孫宴罷曲江池，折取春光伴醉歸。
怪得美人爭鬥乞，要他穠翠染羅衣。
殘照林梢嫋數枝，能招醉客上金堤。
馬嬌如練纓如火，瑟瑟陰中步步嘶。
759.020 【句】成彥雄
莎草放茵深護砌，海榴噴火巧橫牆。
紋鱗引子跳銀海，紫燕呼雛語畫梁。（見《吟窗雜錄》）
