第063卷 董思恭 等
63.01 【三婦豔】董思恭
大婦裁紈素，中婦弄明璫。小婦多姿態，登樓紅粉妝。
丈人且安坐，初日漸流光。
63.02 【感懷】董思恭
野郊愴新別，河橋非舊餞。慘日映峯沉，愁雲隨蓋轉。
哀笳時斷續，悲旌乍舒捲。望望情何極，浪浪淚空泫。
無復昔時人，芳春共誰遣。
63.03 【守歲二首（此二首一作太宗詩，後題作《除夜》。）】董思恭
暮景斜芳殿，年華麗綺宮。寒辭去冬雪，暖帶入春風。
階馥舒梅素，盤花捲燭紅。共歡新故歲，迎送一宵中。
歲陰窮暮紀，獻節啓新芳。冬盡今宵促，年開明日長。
冰銷出鏡水，梅散入風香。對此歡終宴，傾壺待曙光。
63.04 【昭君怨二首（前首一作董初詩）】董思恭
新年猶尚小，那堪遠聘秦。裾衫沾馬汗，眉黛染胡塵。
舉眼無相識，路逢皆異人。唯有梅將李，猶帶故鄉春。
琵琶馬上彈，行路曲中難。漢月正南遠，燕山直北寒。
髻鬟風拂亂，眉黛雪沾殘。斟酌紅顏改，徒勞握鏡看。
63.05 【詠日】董思恭
滄海十枝暉，懸圃重輪慶。蕣華髮晨楹，菱彩翻朝鏡。
忽遇驚風飄，自有浮雲映。更也人皆仰，無待揮戈正。
63.06 【詠月】董思恭
北堂未安寢，西園聊騁望。玉戶照羅幃，珠軒明綺障。
別客長安道，思婦高樓上。所願君莫違，清風時可訪。
63.07 【詠星】董思恭
歷歷東井舍，昭昭右掖垣。雲際龍文出，池中鳥色翻。
流輝下月路，墜影入河源。方知潁川集，別有太丘門。
63.08 【詠風】董思恭
蕭蕭度閶闔，習習下庭闈。花蝶自飄舞，蘭蕙生光輝。
相烏正舉翼，退鷁已驚飛。方從列子御，更逐浮雲歸。
63.09 【詠雲】董思恭
帝鄉白雲起，飛蓋上天衢。帶月綺羅映，從風枝葉敷。
參差過層閣，倏忽下蒼梧。因風望既遠，安得久踟躕。
63.010 【詠雪】董思恭
天山飛雪度，言是落花朝。惜哉不我與，蕭索從風飄。
鮮潔凌紈素，紛糅下枝條。良時竟何在，坐見容華銷。
63.011 【詠露】董思恭
夜色凝仙掌，晨甘下帝庭。不覺九秋至，遠向三危零。
蘆渚花初白，葵園葉尚青。晞陽一灑惠，方願益滄溟。
63.012 【詠霧】董思恭
蒼山寂已暮，翠觀黯將沉。終南晨豹隱，巫峽夜猿吟。
天寒氣不歇，景晦色方深。待訪公超市，將予赴華陰。
63.013 【詠虹（一作虹蜺）】董思恭
春暮萍生早，日落雨飛餘。橫彩分長漢，倒色媚清渠。
梁前朝影出，橋上晚光舒。願逐旌旗轉，飄飄侍直廬。
63.014 【詠桃（一作太宗詩）】董思恭
禁苑春光麗，花蹊幾樹裝。綴條深淺色，點露參差光。
向日分千笑，迎風共一香。如何仙嶺側，獨秀隱遙芳。
63.015 【詠李（一作太宗詩）】董思恭
盤根植瀛渚，交幹橫倚天。舒華光四海，卷葉蔭山川。
63.016 【詠弓（一作太宗詩）】董思恭
上弦明月半，激箭流星遠。落雁帶書驚，啼猿映枝轉。
63.017 【詠琵琶（一作太宗詩）】董思恭
半月無雙影，金花有四時。摧藏千里態，掩抑幾重悲。
促節縈紅袖，清音滿翠帷。駛彈風響急，緩曲釧聲遲。
空餘關隴恨，因此代相思。
63.018 【經廬嶽回望江州想洛川有作】劉允濟
龜山帝始營，龍門禹初鑿。出入經變化，俯仰憑寥廓。
未若茲山功，連延並巫霍。東北疏艮象，西南距坤絡。
宏阜自鬱盤，高標復回薄。勢入柴桑渚，陰開彭蠡壑。
九江杳無際，七澤紛相錯。雲雨散吳會，風波騰鄬鄀。
跡隨造化久，利與乾坤博。肸蠁精氣通，紛綸潛怪作。
石渠忽見踐，金房安可託。地入天子都，巖有仙人藥。
二門幾迢遞，三宮何倏爚。咫尺窮杳冥，跬步皆恬漠。
仙才驚羽翰，幽居靜龍蠖。明牧振雄詞，棣華殊灼灼。
盛葉匡西夏，深謀贊禹亳。黃雲覆鼎飛，絳氣橫川躍。
佐歷符賢運，人期茂天爵。禮樂富垂髫，詩書成舞勺。
清輝靖巖電，利器騰霜鍔。遊聖挹衢尊，鄰畿恭木鐸。
巖仞包武侯，波瀾控文若。旋聞刈薪楚，遽睹升葵藿。
稷契序揆圖，良平公輔略。重地資出守，英藩諒求瘼。
豫章觀偉材，江州訪靈崿。陽岫曉氛氳，陰崖暮蕭索。
潛伏屢鯨奔，雄飛更鷙搏。驚壘透煙霞，騰猿亂枝格。
故園有歸夢，他山飛賞樂。帝鄉徒可遊，湟澗終旅泊。
景物觀淮海，雲霄望河洛。城闕紫微星，圖書玄扈閤。
神功多粉繢，元氣猶斟酌。丞相下南宮，將軍趨北落。
橫簪並附蟬，列鼎俱調鶴。四郊時迷路，五月先投龠。
池榭宣瓊管，風花亂珠箔。舊遊勞夢寐，新知無悅樂。
天寒欲贈言，歲暮期交約。夜琴清玉柱，秋灰變緹幕。
風雲動翰林，宮徵調文籥。言泉激爲浪，思緒飛成繳。
千里輝珠璣，五采含丹雘。鐘鼓旋驚鷃，瑾瑜俄抵鵲。
竊價慚庸怠，叨聲逾寂莫。長望限南溟，居然翳東郭。
63.019 【詠琴】劉允濟
昔在龍門側，誰想鳳鳴時。雕琢今爲器，宮商不自持。
巴人緩疏節，楚客弄繁絲。欲作高張引，翻成下調悲。
63.020 【怨情】劉允濟
玉關芳信斷，蘭閨錦字新。愁來好自抑，念切已含嚬。
虛牖風驚夢，空牀月厭人。歸期倘可促，勿度柳園春。
63.021 【見道邊死人（一作劉元濟詩。《統籤》併入允濟詩內）】劉允濟
淒涼徒見日，冥寞詎知年。魂兮不可問，應爲直如弦。
63.022 【九日登玄武山旅眺】邵大震
九月九日望遙空，秋水秋天生夕風。
寒雁一向南去遠，遊人幾度菊花叢。
63.023 【軍中行路難（與駱賓王同作）】辛常伯
君不見封狐雄虺自成羣，憑深負固結妖氛。
玉璽分兵徵惡少，金壇授律動將軍。將軍擁麾宣廟略，
戰士橫戈靜夷落。長驅一息背銅梁，直指三危登劍閣。
閣道岧嶢起戍樓，劍門遙裔俯靈丘。邛關九折無平路，
江水雙源有急流。徵役無期返，他鄉歲華晚。
杳杳丘陵出，蒼蒼林薄遠。途危紫蓋峯，路澀青泥坂。
去去指哀牢，行行入不毛。絕壁千里險，連山四望高。
中外分區宇，夷夏殊風土。交阯枕南荒，昆彌臨北戶。
川原饒毒霧，谿谷多霪雨。行潦四時流，崩查千歲古。
漂梗飛蓬不暫安，捫蘿引葛陟危巒。昔時聞道從軍樂，
今日方知行路難。滄江綠水東流駛，炎州丹徼南中地。
南中南鬥映星河，秦關秦塞阻煙波。三春邊地風光少，
五月瀘川瘴癘多。朝驅疲斥候，夕息倦樵歌。
向月彎繁弱，連星轉太阿。重義輕生懷一顧，
東伐西征凡幾度。夜夜朝朝斑鬢新，年年歲歲戎衣故。
灞城隅，滇池水，天涯望轉積，地際行無已。
徒覺炎涼節物非，不知關山千萬裏。棄置勿重陳，
重陳多苦辛。且悅清笳梅柳曲，詎憶芳園桃李人。
絳節紅旗分日羽，丹心白刃酬明主。但令一被君王知，
誰憚三邊征戰苦。行路難，岐路幾千端。
無復歸雲憑短翰，空餘望日想長安。
