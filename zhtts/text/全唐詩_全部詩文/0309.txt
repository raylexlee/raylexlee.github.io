第308卷 张志和 等
308.01 【太寥歌】张志和
化元灵哉，碧虚清哉，红霞明哉。冥哉茫哉，
惟化之工无疆哉。
308.02 【空洞歌】张志和
无自而然，自然之元；无造而化，造化之端。廓然悫然，
其形团圞。反尔之视，绝尔之思，可以观。
308.03 【渔父歌】张志和
西塞山前白鹭飞，桃花流水鳜鱼肥。青箬笠，绿蓑衣，
斜风细雨不须归。
钓台渔父褐为裘，两两三三舴艋舟。能纵棹，惯乘流，
长江白浪不曾忧。
霅谿湾里钓渔翁，舴艋为家西复东。江上雪，浦边风，
笑著荷衣不叹穷。
松江蟹舍主人欢，菰饭莼羹亦共餐。枫叶落，荻花乾，
醉宿渔舟不觉寒。
青草湖中月正圆，巴陵渔父棹歌连。钓车子，橛头船，
乐在风波不用仙。
308.04 【上巳日忆江南禊事】张志和
黄河西绕郡城流，上巳应无祓禊游。
为忆渌江春水色，更随宵梦向吴洲。
308.05 【渔父】张志和
八月九月芦花飞，南谿老人重钓归。秋山入帘翠滴滴，
野艇倚槛云依依。却把渔竿寻小径，闲梳鹤发对斜晖。
翻嫌四皓曾多事，出为储皇定是非。
308.06 【和答弟志和渔父歌】张松龄
乐是风波钓是闲，草堂松径已胜攀。太湖水，洞庭山，
狂风浪起且须还。
308.07 【歌（太和中复州有一老僧云是陆弟子，常讽此歌）】陆羽
不羡黄金罍，不羡白玉杯；不羡朝入省，不羡暮入台；
惟羡西江水，曾向金陵城下来。
308.08 【会稽东小山】陆羽
月色寒潮入剡溪，青猿叫断绿林西。
昔人已逐东流去，空见年年江草齐。
308.09 【句】陆羽
辟疆旧林间，怪石纷相向。（玩月辟疆园，见《纪事》）
绝涧方险寻，乱岩亦危造。（见《海录碎事》）
泻从千仞石，寄逐九江船。（题康王谷泉，见《统志》）
