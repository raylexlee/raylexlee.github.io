第236卷 錢起
236.01 【紫參歌】錢起
遠公林下滿青苔，春藥偏宜間石開。往往幽人尋水見，
時時仙蝶隔雲來。陰陽雕刻花如鳥，對鳳連雞一何小。
春風宛轉虎溪傍，紫翼紅翹翻霽光。貝葉經前無住色，
蓮花會里暫留香。蓬山才子憐幽性，白雲陽春動新詠。
應知仙卉老雲霞，莫賞夭桃滿蹊徑。
236.02 【瑪瑙杯歌】錢起
瑤溪碧岸生奇寶，剖質披心出文藻。良工雕飾明且鮮，
得成珍器入芳筵。含華炳麗金尊側，翠斝瓊觴忽無色。
繁弦急管催獻酬，倏若飛空生羽翼，湛々蘭英照豹斑，
滿堂詞客盡朱顏。花光來去傳香袖，霞影高低傍玉山。
王孫彩筆題新詠，碎錦連珠復輝映。世情貴耳不貴奇，
謾說海底珊瑚枝。寧及琢磨當妙用，燕歌楚舞長相隨。
236.03 【鋤藥詠】錢起
蒔藥穿林覆在巘，濃香秀色深能淺。雲氣垂來浥露偏，
松陰占處知春晚。拂曙殘鶯百囀催，縈泉帶石几花開。
不隨飛鳥緣枝去，如笑幽人出谷來。對之不覺忘疏懶，
廢卷荷鋤嫌日短。豈無萱草樹階墀，惜爾幽芳世所遺。
但使芝蘭出蕭艾，不辭手足皆胼胝。寧學陶潛空嗜酒，
頹齡舍此事東菑。
236.04 【病鶴篇】錢起
獨鶴聲哀羽摧折，沙頭一點留殘雪。三山侶伴能遠翔，
五里裴回忍爲別。驚羣各畏野人機，誰肯相將霞水飛。
不及川鳧長比翼，隨波雙泛復雙歸。碧海滄江深且廣，
目盡天倪安得住。雲山隔路不隔心，宛頸和鳴長在想。
何時白霧卷青天，接影追飛太液前。
236.05 【片玉篇】錢起
至寶未爲代所奇，韞靈示璞荊山陲。獨使虹光天子識，
不將清韻世人知。世人所貴惟燕石，美玉對之成瓦礫。
空山埋照凡幾年，古色蒼痕宛自然。重溪冪冪暗雲樹，
一片熒熒光石泉。美人之鑑明且徹，玉指提攜嘆奇絕。
試勞香袖拂莓苔，不覺清心皎冰雪。連城美價幸逢時，
命代良工豈見遺。試作珪璋禮天地，何如瓀【王戚】在階墀。
236.06 【畫鶴篇（省中作）】錢起
點素凝姿任畫工，霜毛玉羽照簾櫳。借問飛鳴華表上，
何如粉繢彩屏中。文昌宮近芙蓉闕，蘭室絪縕香且結。
爐氣朝成緱嶺雲，銀燈夜作華亭月。日暖花明梁燕歸，
應驚片雪在仙闈。主人顧盼千金重，誰肯裴回五里飛。
236.07 【秋霖曲】錢起
君不見聖主旰食憂元元，秋風苦雨暗九門。
鳳凰池裏沸泉騰，蒼龍闕下生雲根。陰精離畢太淹度，
倦鳥將歸不知樹。愁陰慘淡時殷雷，生靈墊溺若寒灰。
公卿紅粒爨丹桂，黔首白骨封青苔。貂裘玉食張公子，
炰炙熏天戟門裏。且如歌笑日揮金。應笑禹湯能罪己。
鶴鳴蛙躍正及時，豹隱蘭凋亦可悲。焉得太阿決屏翳，
還令率土見朝曦。
236.08 【白石枕】錢起
琢珉勝水碧，所貴素且貞。曾無白圭玷，不作浮磬鳴。
捧來太陽前，一片新冰清。沈沈風憲地，待爾秋已至。
璞堅難爲功，誰怨晚成器。比德無磷緇，論交亦如此。
236.09 【賦得青城山歌，送楊、杜二郎中赴蜀軍】錢起
蜀山西南千萬重，仙經最說青城峯。青城嶔岑倚空碧，
遠壓峨嵋吞劍壁。錦屏雲起易成霞，玉洞花明不知夕。
星臺二妙逐王師，阮瑀軍書王粲詩。日落猿聲連玉笛，
晴來山翠傍旌旗。綠蘿春月營門近，知君對酒遙相思。
236.010 【送李大夫赴廣州】錢起
一賢間氣生，麟趾鳳凰羽。何意人之望，未爲王者輔。
出鎮忽推才，盛哉文且武。南越寄維城，雄雄擁甲兵。
鼓門通幕府，天井入軍營。厥俗多豪侈，古來難致禮。
唯君飲冰心，可酌貪泉水。忠臣感聖君，徇義不邀勳。
龍鏡逃山魅，霜風破嶂雪。征途凡幾轉，魏闕如在眼。
向郡海潮迎，指鄉關樹遠。按節化甌閩，下車佳政新。
應令尉陀俗，還作上皇人。支離交俊哲，弱冠至華髮。
昔許霄漢期，今嗟鵬鷃別。圖南不可御，惆悵守薄暮。
236.011 【送崔校書從軍】錢起
雁門太守能愛賢，麟閣書生亦投筆。寧唯玉劍報知己，
更有龍韜佐師律。別馬連嘶出御溝，家人幾夜望刀頭。
燕南春草傷心色，薊北黃雲滿眼愁。聞道輕生能擊虜，
何嗟少壯不封侯。
236.012 【送張將軍徵西（一作西征）】錢起
長安少年唯好武，金殿承恩爭破虜。沙場烽火隔天山，
鐵騎徵西幾歲還。戰處黑雲霾瀚海，愁中明月度陽關。
玉笛聲悲離酌晚，金方路極行人遠。計日霜戈盡敵歸，
回首戎城空落暉。始笑子卿心計失，徒看海上節旄稀。
236.013 【送修武元少府】錢起
寸祿榮色養，此行寧嘆惜。自今黃綬採蘭時，
不厭丹墀芳草色。百戰荒城復井田，幾家春樹帶人煙。
黎氓久厭蓬飄苦，遲爾西南惠月傳。
236.014 【送崔十三東遊】錢起
千里有同心，十年一會面。當杯緩箏柱，倏忽催離宴。
丹鳳城頭噪晚鴉，行人馬首夕陽斜。灞上春風留別袂，
關東新月宿誰家。官柳依依兩鄉色，誰能此別不相憶。
236.015 【送鄔三落第還鄉】錢起
郢客文章絕世稀，常嗟時命與心違。十年失路誰知己，
千里思親獨遠歸。雲帆春水將何適，日愛東南暮山碧。
關中新月對離尊，江上殘花待歸客。名宦無媒自古遲，
窮途此別不堪悲。荷衣垂釣且安命，金馬招賢會有時。
236.016 【送馬明府赴江陵】錢起
陶令南行心自永，江天極目澄秋景。萬室遙方犬不鳴，
雙鳧下處人皆靜。清風高興得湖山，門柳蕭條雙翟閒。
黃花滿把應相憶，落日登樓北望還。
236.017 【送畢侍御謫居】錢起
崇蘭香死玉簪折，志士吞聲甘徇節。忠藎不爲明主知，
悲來莫向時人說，滄浪之水見心清，楚客辭天淚滿纓。
百鳥喧喧噪一鶚，上林高枝亦難託。寧嗟人世棄虞翻，
且喜江山得康樂。自憐黃綬老嬰身，妻子朝來勸隱淪。
桃花洞裏舉家去，此別相思復幾春。
236.018 【送褚大落第東歸】錢起
離琴彈苦調，美人慘向隅。頃來荷策幹明主，
還復扁舟歸五湖。漢家側席明揚久，豈意遺賢在林藪。
玉堂金馬隔青雲，墨客儒生皆白首。昨夢芳洲採白蘋，
歸期且喜故園春。稚子只思陶令至，文君不厭馬卿貧。
剡中風月久相憶，池上舊遊應再得。酒熟寧孤芳杜春，
詩成不枉青山色。念此那能不羨歸，長楊諫獵事皆違。
他日東流一乘興，知君爲我掃荊扉。
236.019 【送傅管記赴蜀軍】錢起
終童之死誰繼出，燕頷儒生今俊逸。主將早知鸚鵡賦，
飛書許載蛟龍筆。峨眉玉壘指霞標，鳥沒天低幕府遙。
巴山雨色藏征旆，漢水猿聲咽短簫。賜璧腰金應可料，
才略縱橫年且妙。無人不重樂毅賢，何敵能當魯連嘯。
日暮黃雲千里昏，壯心輕別不銷魂。勸君用卻龍泉劍，
莫負平生國士恩。
236.020 【送張少府】錢起
愁雲破斜照，別酌勸行子。蓬驚馬首風，雁拂天邊水。
寸晷如三歲，離心在萬里。
236.021 【行路難】錢起
君不見明星映空月，太陽朝升光盡歇。
君不見凋零委路蓬，長風飄舉入雲中。
由來人事何嘗定，且莫驕奢笑賤窮。
236.022 【盧龍塞行送韋掌記】錢起
雨雪紛紛黑山外，行人共指盧龍塞。萬里飛沙咽鼓鼙，
三軍殺氣凝旌旆。陳琳書記本翩翩，料敵張兵奪酒泉。
聖主好文兼好武，封侯莫比漢皇年。
236.023 【效古秋夜長】錢起
秋漢飛玉霜，北風掃荷香。含情紡織孤燈盡，
拭淚相思寒漏長。檐前碧雲靜如水，月吊棲烏啼鳥起。
誰家少婦事鴛機，錦幕雲屏深掩扉。白玉窗中聞落葉，
應憐寒女獨無衣。
236.024 【臥病，李員外題扉而去】錢起
僻陋病者居，蒿萊行徑失。誰知簪紱貴，能問幽憂疾。
珂聲未駐門，蘭氣先入室。沉痾不冠帶，安得候蓬蓽。
清揚去莫尋，離念頃來侵。雀棲高窗靜，日出修桐陰。
枕上憶君子，悄悄唯苦心。
236.025 【酬王維春夜竹亭贈別】錢起
山月隨客來，主人興不淺。今宵竹林下，誰覺花源遠。
惆悵曙鶯啼，孤雲還絕巘。
236.026 【山中寄時校書】錢起
蓬萊紫氣溫如玉，唯予知爾陽春曲，別來幾日芳蓀綠。
百花酒滿不見君，青山一望心斷續。
236.027 【送李四擢第歸覲省】錢起
當年貴得意，文字各爭名。齊唱陽春曲，唯君金玉聲。
懸黎寶中出，高價世難掩。鴻羽不低飛，龍津徒自險。
直矜鸚鵡賦，不貴芳桂枝。少俊蔡邕許，長鳴唐舉知。
梁城下熊軾，朱戟何暐耀。才子欲歸寧，棠花已含笑。
高門知慶大，子孝覺親榮。獨攬還珠美，寧唯問絹情。
離筵不盡醉，摻袂一何早。馬蹄西別輕，樹色東看好。
行塵忽不見，惆悵青門道。
236.028 【過曹鈞隱居】錢起
荃蕙有奇性，馨香道爲人。不居衆芳下，寧老空林春。
之子秉高節，攻文還守真。素書寸陰盡，流水怨情新。
濟濟振纓客，煙霄各致身。誰當舉玄晏，不使作良臣。
236.029 【哭曹鈞】錢起
苦節推白首，憐君負此生。忠藎名空在，家貧道不行。
朝來相憶訪蓬蓽，只謂淵明猶臥疾。忽見江南弔鶴來，
始知天上文星失。嘗恨知音千古稀，那堪夫子九泉歸。
一聲鄰笛殘陽裏，酹酒空堂淚滿衣。
236.030 【東陽郡齋中詣南山招韋十（一作東陽郡齋書事）】錢起
霽來海半山，隱映城上起。中峯落照時，殘雪翠微裏。
同心久爲別，孤興那對此。良會何遲遲，清揚瞻則邇。
236.031 【清泥驛迎獻王侍御】錢起
候館掃清晝，使車出明光。森森入郭樹，一道引飛霜。
仰視驄花白，多慚綬色黃。鷦鷯無羽翼，願假憲烏翔。
236.032 【沭陽古渡作】錢起
日落問津處，雲霞殘碧空。牧牛避田燒，退鷁隨潮風。
回首故鄉遠，臨流此路窮。翩翩青冥去，羨彼高飛鴻。
236.033 【臥疾，答劉道士】錢起
白露蠶已絲，空林日悽清。寥寥晝扉掩，獨臥秋窗明。
寶字比仙藥，羽人寄柴荊。長吟想風馭，恍若升蓬瀛。
236.034 【夢尋西山準上人】錢起
別處秋泉聲，至今猶在耳。何嘗夢魂去，不見雪山子。
新月隔林時，千峯翠微裏。言忘心更寂，跡滅雲自起。
覺來纓上塵，如洗功德水。
236.035 【長安旅宿】錢起
九秋旅夜長，萬感何時歇。蕙花漸寒暮，心事猶楚越。
直躬邅世道，咫步隔天闕。每聞長樂鍾，載泣靈臺月。
明旦北門外，歸途堪白髮。
236.036 【過桐柏山】錢起
秋風過楚山，山靜秋聲晚。賞心無定極，仙步亦清遠。
返照雲竇空，寒流石苔淺。羽人昔已去，靈蹟欣方踐。
投策謝歸途，世緣從此遣。
236.037 【李士曹廳對雨】錢起
春雨暗重城，訟庭深更寂。終朝人吏少，滿院煙雲集。
溼鳥壓花枝，新苔宜砌石。掾曹富文史，清興對詞客。
愛爾蕙蘭叢，芳香飽時澤。
236.038 【登勝果寺南樓，雨中望嚴協律】錢起
微雨侵晚陽，連山半藏碧。林端陟香榭，雲外遲來客。
孤村凝片煙，去水生遠白。但佳川原趣，不覺城池夕。
更喜眼中人，清光漸咫尺。
236.039 【冬夜題旅館】錢起
退飛憶林藪，樂業羨黎庶。四海盡窮途，一枝無宿處。
嚴冬北風急，中夜哀鴻去。孤燭思何深，寒窗坐難曙。
勞歌待明發，惆悵盈百慮。
236.040 【自終南山晚歸】錢起
采苓日往還，得性非樵隱。白水到初闊，青山辭尚近。
絕境勝無倪，歸途興不盡。沮溺時返顧，牛羊自相引。
逍遙不外求，塵慮從茲泯。
236.041 【早渡伊川見舊鄰作】錢起
鵾雞鳴早霜，秋水寒旅涉。漁人昔鄰舍，相見具舟楫。
出浦興未盡，向山心更愜。村落通白雲，茅茨隱紅葉。
東皋滿時稼，歸客欣復業。
236.042 【夕發箭場巖下作】錢起
行役不遑安，在幽機轉發。山谷無明晦，溪霞自興沒。
朝櫛杉下風，夕飲石上月。懿爾青雲士，垂纓朝鳳闕。
寧知採竹人，每食慚薇蕨。
236.043 【同李五夕次香山精舍訪憲上人】錢起
彼岸聞山鍾，仙舟過苕水。松門入幽映，石徑趨迤邐。
初月開草堂，遠公方覯止。忘言在閒夜，凝念得微理。
泠泠功德池，相與滌心耳。
236.044 【雨中望海上，懷鬱林觀中道侶】錢起
山觀海頭雨，懸沫動煙樹。只疑蒼茫裏，鬱島欲飛去。
大塊怒天吳，驚潮蕩雲路。羣真儼盈想，一葦不可渡。
惆悵赤城期，願假輕鴻馭。
236.045 【廣德初鑾駕出關後登高愁望二首】錢起
長安不可望，遠處邊愁起。輦轂混戎夷，山河空表裏。
黃雲壓城闕，斜照移烽壘。漢幟遠成霞，胡馬來如蟻。
不知涿鹿戰，早晚蚩尤死。渴日候河清，沉憂催暮齒。
愁看秦川色，慘慘雲景晦。乾坤暫運行，品物遺覆載。
黃塵漲戎馬，紫氣隨龍旆。掩泣指關東，日月妖氛外。
臣心寄遠水，朝海去如帶。周德更休明，天衢佇開泰。
236.046 【獨往覆釜山，寄郎士元】錢起
賞心無遠近，芳月好登望。勝事引幽人，山下復山上。
將尋洞中藥，復愛湖外嶂。古壁苔入雲，陰溪樹穿浪。
誰言世緣絕，更惜知音曠。鶯啼綠蘿春，回首還惆悵。
236.047 【送王季友赴洪州幕下】錢起
列郡皆用武，南征所從誰。諸侯重才略，見子如瓊枝。
撫劍感知己，出門方遠辭。煙波帶幕府，海日生紅旗。
問我何功德，負恩留玉墀。銷魂把別袂，愧爾酬明時。
236.048 【客舍贈鄭賁】錢起
結交意不薄，匪席言莫違。世義隨波久，人生知己稀。
先鳴誓相達，未遇還相依。一望金門詔，三看黃鳥飛。
暝投同旅食，朝出易儒衣。嵇向林廬接，攜手行將歸。
236.049 【山中春仲寄汝上王恆、潁川沈衝（一作中）】錢起
隱者守恬泊，春山日深淨。誰知蟠木材，得性無人境。
座隅泉出洞，竹上雲起嶺。飢狖入山廚，飲虹過藥井。
前溪堪放逸，仲月好風景。遊目來遠思，摘芳寄汝潁。
236.050 【南中春意】錢起
入仕無知言，遊方隨世道。平生願開濟，遇物幹懷抱。
已阻青雲期，甘同散樗老。客遊南海曲，坐見韶陽早。
舊國別佳人，他鄉思芳草。惜無鴻鵠翅，安得凌蒼昊。
236.051 【東陵藥堂寄張道士】錢起
木落蒼山空，當軒秋水色。清旦振衣坐，永吟意何極。
願言金丹壽，一假鸞鳳翼。日夕開真經，言忘心更默。
玄都有仙子，採藥早相識。煙霞難再期，焚香空嘆息。
236.052 【苦雨憶皇甫冉】錢起
涼雨門巷深，窮居成習靜。獨吟愁霖雨，更使秋思永。
疲痾苦昏墊，日夕開軒屏。草木森已悲，衾幬清且冷。
如何遊宦客，江海隨泛梗。延首長相思，憂襟孰能整。
236.053 【寄任山人】錢起
天階崇黼黻，世路有趨競。獨抱中孚爻，誰知苦寒詠。
行潦難朝海，散材空遇聖。豈無鳴鳳時，其如問津命。
所思青山郭，再夢綠蘿徑。林泉春可遊，羨爾得其性。
236.054 【登秦嶺半巖遇雨】錢起
屏翳忽騰氣，浮陽慘無暉。千峯掛飛雨，百尺搖翠微。
震電閃雲徑，奔流翻石磯。倚巖假松蓋，臨水羨荷衣。
不得采苓去，空思乘月歸。且憐東皋上，水色侵荊扉。
236.055 【杪秋南山西峯題準上人蘭若】錢起
向山看霽色，步步豁幽性。返照亂流明，寒空千嶂淨。
石門有餘好，霞殘月欲映。上詣遠公廬，孤峯懸一徑。
雲裏隔窗火，松下聞山磬。客到兩忘言，猿心與禪定。
236.056 【田園雨後贈鄰人】錢起
安排常任性，偃臥晚開戶。樵客荷蓑歸，向來春山雨。
殘雲虹未落，返景霞初吐。時鳥鳴村墟，新泉繞林圃。
堯年尚恬泊，鄰里成太古。室邇人遂遙，相思怨芳杜。
236.057 【天門谷題孫逸人石壁】錢起
崖石亂流處，竹深斜照歸。主人臥磻石，心耳滌清暉。
春雷近作解，空谷半芳菲。雲棟彩虹宿，藥圃蝴蝶飛。
惡囂慕嘉遁，幾夜瞻少微。相見竟何說，忘情同息機。
236.058 【藍溪休沐，寄趙八給事】錢起
蟲鳴歸舊裏，田野秋農閒。即事敦夙尚，衡門方再關。
夕陽入東籬，爽氣高前山。霜蕙後時老，巢禽知暝還。
侍臣黃樞寵，鳴玉青雲間。肯想觀魚處，寒泉照發斑。
236.059 【遊輞川至南山，寄谷口王十六】錢起
山色不厭遠，我行隨處深。跡幽青蘿徑，思絕孤霞岑。
獨鶴引過浦，鳴猿呼入林。褰裳百泉裏，一步一清心。
王子在何處，隔雲雞犬音。折麻定延佇，乘月期招尋。
236.060 【藍田溪與漁者宿】錢起
獨遊屢忘歸，況此隱淪處。濯發清泠泉，月明不能去。
更憐垂綸叟，靜若沙上鷺。一論白雲心，千里滄洲趣。
蘆中夜火盡，浦口秋山曙。嘆息分枝禽，何時更相遇。
236.061 【淮上別範大】錢起
悲風隕涼葉，送歸怨南楚。窮年將別離，寸晷申宴語。
長淮流不盡，徵棹忽復舉。碧落半愁雲，黃鶴時顧侶。
遊宦且未達，前途各修阻。分袂一相嗟，良辰更何許。
236.062 【離居夜雨，奉寄李京兆】錢起
永夜不可度，蛩吟秋雨滴。寂寞想章臺，始嘆雲泥隔。
雷聲匪君車，猶時過我廬。電影非君燭，猶能明我目。
如何瓊樹枝，夢裏看不足。望望佳期阻，愁生寒草綠。
236.063 【嘆畢少府以持法無隱見系】錢起
用法本禁邪，盡心翻自極。畢公在囹圄，世事何糾纆。
翠鳳呈其瑞，虞羅寄鎩翼。囚中千念時，窗外百花色。
落景閉圜扉，春蟲網叢棘。古人不念文，紛淚莫沾臆。
236.064 【小園招隱】錢起
支離鮮兄弟，形影如手足。但遂飲冰節，甘辭代耕祿。
斑衣在林巷，始覺無羈束。交柯低戶陰，閒鳥將雛宿。
窮通世情阻，日夜苔徑綠。誰言北郭貧，能分晏嬰粟。
236.065 【過溫逸人舊居】錢起
返真難合道，懷舊仍無吊。浮俗漸澆淳，斯人誰繼妙。
聲容在心耳，寧覺阻言笑。玄堂閉幾春，拱木齊雲嶠。
鶴傳居士舞，猿得蘇門嘯。酹酒片陽微，空山想埋照。
236.066 【縣內水亭晨興聽訟】錢起
晨光起宿露，池上判黎氓。借問秋泉色，何如拙宦情。
磨鉛辱利用，策蹇愁前程。昨夜明月滿，中心如鵲驚。
負恩時易失，多病績難成。會惜寒塘晚，霜風吹杜蘅。
236.067 【海畔秋思】錢起
匡濟難道合，去留隨興牽。偶爲謝客事，不顧平子田。
魏闕賁翹楚，此身長棄捐。箕裘空在唸，咄咄誰推賢。
無用即明代，養痾仍壯年。日夕望佳期，帝鄉路幾千。
秋風晨夜起，零落愁芳荃。
236.068 【太子李舍人城東別業（李祭酒別業俯視川林前帶雷岫）】錢起
南山轉羣木，昏曉擁山翠。小澤近龍居，清蒼常雨氣。
君家北原上，千金買勝事。丹闕退朝回，白雲迎賞至。
新晴村落外，處處煙景異。片水明斷岸，餘霞入古寺。
東皋指歸翼，目盡有餘意。
236.069 【谷口新居寄同省朋故】錢起
種黍傍煙溪，榛蕪兼沮洳。亦知生計薄，所貴隱身處。
橡慄石上村，莓苔水中路。蕭然授衣日，得此還山趣。
汲井愛秋泉，結茅因古樹。閒雲與幽鳥，對我不能去。
寄謝鴛鷺羣，狎鷗拙所慕。
236.070 【京兆尹廳前甘棠樹降甘露】錢起
內史用堯意，理京宣惠慈。氣和祥則降，孰謂天難知。
濟旱露爲兆，有如壎應篪。豈無夭桃樹，灑此甘棠枝。
玉色與人淨，珠光臨筆垂。協風與之俱，物性皆熙熙。
何必鳳池上，方看作霖時。
236.071 【秋夜作】錢起
萬計各無成，寸心日悠漫。浮生竟何窮，巧曆不能算。
流落四海間，辛勤百年半。商歌向秋月，哀韻兼浩嘆。
寤寐怨佳期，美人隔霄漢。寒雲度窮水，別業繞垂幔。
窗中問談雞，長夜何時旦。
236.072 【觀村人牧山田】錢起
六府且未盈，三農爭務作。貧民乏井稅，塉土皆墾鑿。
禾黍入寒雲，茫茫半山郭。秋來積霖雨，霜降方銍獲。
中田聚黎甿，反景空村落。顧慚不耕者，微祿同衛鶴。
庶追周任言，敢負謝生諾。
236.073 【裴侍郎湘川回，以青竹筒相遺，因而贈之】錢起
楚竹青玉潤，從來湘水陰。緘書取直節，君子知虛心。
入用隨憲簡，積文不受金。體將丹鳳直，色映秋霜深。
寧肯假伶倫，謬爲龍鳳吟。唯將翰院客，昔祕瑤華音。
長跪捧嘉貺，歲寒慚所欽。
236.074 【東城初陷，與薛員外、王補闕暝投南山佛寺】錢起
日昃石門裏，松聲山寺寒。香雲空靜影，定水無驚湍。
洗足解塵纓，忽覺天形寬。清鍾揚虛谷，微月深重巒。
噫我朝露世，翻浮與波瀾。行運遘憂患，何緣親盤桓。
庶將鏡中象，盡作無生觀。
236.075 【奉和張荊州巡農晚望】錢起
太清霽雲雷，陽春陶物象。明牧行春令，仁風助升長。
時和俗勤業，播殖農厥壤。陰陰桑陌連，漠漠水田廣。
郡中忽無事，方外還獨往。日暮駐歸軒，湖山有佳賞。
宣城傳逸韻，千載誰此響。
236.076 【送包何東遊】錢起
水國嘗獨往，送君還念茲。湖山遠近色，昏旦煙霞時。
子好謝公跡，常吟孤嶼詩。果乘扁舟去，若與白鷗期。
野趣及春好，客遊欣此辭。入雲投館僻，採碧過帆遲。
江上日回首，琴中勞別思。春鴻刷歸翼，一寄杜蘅枝。
236.077 【酬陶六辭秩歸舊居見柬】錢起
靖節昔高尚，令孫嗣清徽。舊廬雲峯下，獻歲車騎歸。
去俗因解綬，憶山得采薇。田疇春事起，里巷相尋稀。
淵明醉乘興，閒門只掩扉。花禽驚曙月，鄰女上鳴機。
畢娶願已果，養恬志寧違。吾當掛朝服，同爾緝荷衣。
236.078 【奉使採箭簳竹谷中晨興赴嶺】錢起
孤客倦夜坐，聞猿乘早發。背溪已斜漢，登棧尚殘月。
重峯轉森爽，幽步更超越。雲木聳鶴巢，風蘿掃虎穴。
人羣徒自遠，世役終難歇。入山非買山，採竹異采蕨。
誰見子牟意，悁勞書魏闕。
236.079 【同嚴逸人東溪泛舟】錢起
子陵江海心，高跡此閒放。漁舟在溪水，曾是敦夙尚。
朝霽收雲物，垂綸獨清曠。寒花古岸傍，唳鶴晴沙上。
紛吾好貞逸，不遠來相訪。已接方外遊，仍陪郢中唱。
歡言盡佳酌，高興延秋望。日暮浩歌還，紅霞亂青嶂。
236.080 【過沈氏山居】錢起
雞鳴孤煙起，靜者能卜築。喬木出雲心，閒門掩山腹。
貧交喜相見，把臂歡不足。空林留宴言，永日清耳目。
泉聲冷尊俎，荷氣香童僕。往往仙犬鳴，樵人度深竹。
酒酣出谷口，世網何羈束。始願今不從，區區折腰祿。
236.081 【贈柏巖老人】錢起
日與麋鹿羣，賢哉買山叟。龐眉忽相見，避世一何久。
林棲古崖曲，野事佳春後。瓠葉覆荊扉，栗苞垂甕牖。
獨歌還獨酌，不耕亦不耦。磽田隔云溪，多雨長稂莠。
煙霞得情性，身世同芻狗。寄謝營道人，天真此翁有。
236.082 【送薛判官赴蜀】錢起
橫笛聲轉悲，羽觴酣欲別。舉目叩關遠，離心不可說。
邊陲勞帝念，日下降才傑。路極巴水長，天銜劍峯缺。
單車動夙夜，越境正炎節。星橋過客稀，火井蒸雲熱。
陰符能制勝，千里在坐決。始見儒者雄，長纓系餘孽。
236.083 【詔許昌崔明府拜補闕】錢起
儒者久營道，詔書方問賢。至精一耀世，高步誰同年。
何樹可棲鳳，高梧枝拂天。脫身鳧舄裏，載筆虎闈前。
日月傳軒後，衣冠真列仙。則知驪龍珠，不祕清泠泉。
才子貴難見，郢歌空復傳。惜哉效顰客，心想勞嬋娟。
236.084 【仲春晚尋覆釜山】錢起
蝴蝶弄和風，飛花不知晚。王孫尋芳草，步步忘路遠。
況我愛青山，涉趣皆遊踐。縈迴必中路，陰晦陽復顯。
古岸生新泉，霞峯映雪巘。交枝花色異，奇石雲根淺。
碧洞志忘歸，紫芝行可搴。應嗤嵇叔夜，林臥方沉湎。
236.085 【贈東鄰鄭少府】錢起
一聞白雪唱，願見清揚久。誰謂結綬來，得陪趨府後。
小邑藍溪上，卑棲愜所偶。忘言復連牆，片月亦攜手。
草色同春徑，鶯聲共高柳。美景百花時，平生一杯酒。
聖朝法天地，以我爲芻狗。秩滿歸白雲，期君訪谷口。
236.086 【謝張法曹萬頃小山暇景見憶】錢起
樂道隨去處，養和解朝簪。茅堂近丹闕，佳致亦何深。
退食不趨府，忘機還在林。清風亂流上，永日小山陰。
解籜雨中竹，將雛花際禽。物華對幽寂，弦酌兼詠吟。
自昔仰高步，及茲勞所欽。郢歌叨繼組，知己復知音。
236.087 【罷章陵令山居過中峯道者二首】錢起
寧辭園令秩，不改淵明調。解印無與言，見山始一笑。
幽人還絕境，誰道苦奔峭。隨雲剩渡溪，出門更垂釣。
吾廬青霞裏，窗樹玄猿嘯。微月清風來，方知散發妙。
丘壑趣如此，暮年始棲偃。賴遇無心雲，不笑歸來晚。
鳴鳩拂紅枝，初服傍清畎。昨日山僧來，猶嫌嘉遁淺。
託君紫陽家，路滅心更遠。梯雲創其居，抱犢上絕巘。
杏田溪一曲，霞境峯幾轉。路石掛飛泉，謝公應在眼。
願言攜手去，採藥長不返。
236.088 【登覆釜山遇道人二首】錢起
晨策趣無涯，名山深轉秀。三休變覆景，萬轉迷宇宙。
攀崖到天窗，入洞窮玉溜。側徑蹲怪石，飛蘿擲驚狖。
花間煉藥人，雞犬和乳竇。散發便迎客，採芝仍滿袖。
郭璞賦遊仙，始願今可就。
真氣重嶂裏，知君嘉遁幽。山階壓丹穴，藥井通洑流。
道者帶經出，洞中攜我遊。欲驂白霓去，且爲紫芝留。
忽憶武陵事，別家疑數秋。
236.089 【尋華山雲臺觀道士】錢起
秋日西山明，勝趣引孤策。桃源數曲盡，洞口兩岸坼。
還從罔象來，忽得仙靈宅。霓裳誰之子，霞酌能止客。
殘陽在翠微，攜手更登歷。林行拂煙雨，溪望亂金碧。
飛鳥下天窗，嫋松際雲壁。稍尋玄蹤遠，宛入寥天寂。
願言葛仙翁，終年煉玉液。
236.090 【海上臥病寄王臨】錢起
離客窮海陰，蕭辰歸思結。一隨浮雲滯，幾怨黃鵠別。
妙年即沉痾，生事多所闕。劍中負明義，枕上惜玄發。
之子良史才，華簪偶時哲。相思千里道，愁望飛鳥絕。
歲暮冰雪寒，淮湖不可越。百年去心慮，孤影守薄劣。
獨餘慕侶情，金石無休歇。
236.091 【登玉山諸峯，偶至悟真寺】錢起
郭南雲水佳，訟簡野情發。紫芝每相引，黃綬不能紲。
稍入石門幽，始知靈境絕。冥搜未寸晷，仙徑俄九折。
蟠木蓋石樑，崩巖露雲穴。數峯拔崑崙，秀色與空澈。
玉氣交晴虹，桂花留曙月。半巖採珉者，一點如片雪。
真賞無前程，奇觀寧暫輟。更聞東林磬，可聽不可說。
興中尋覺化，寂爾諸象滅。
236.092 【長安客舍，贈李行父明府】錢起
藏器待時少，知人自古難。遂令丹穴鳳，晚食金琅玕。
誰謂兵戈際，鳴琴方一彈。理煩善用簡，濟猛能兼寬。
夙夜念黎庶，寢興非宴安。洪波未靜壑，何樹不驚鸞。
鳧舄傍京輦，甿心懸灌壇。高槐暗苦雨，長劍生秋寒。
旅食還爲客，饑年亦盡歡。親勞攜鬥水，往往救泥蟠。
但恐酬明義，蹉跎芳歲闌。
236.093 【美楊侍御清文見示】錢起
伯牙道喪來，弦絕無人續。誰知絕唱後，更有難和曲。
層峯與清流，逸勢競奔蹙。清文不出戶，仿像皆在目。
霧雪看滿懷，蘭荃坐盈掬。孤光碧潭月，一片崑崙玉。
初見歌陽春，韶光變枯木。再見吟白雪，便覺雲肅肅。
則知造化源，方寸能展縮。斯文不易遇，清爽心豈足。
願言書諸紳，可以爲佩服。
236.094 【山居新種花藥，與道士同遊賦詩】錢起
自樂魚鳥性，寧求農牧資。淺深愛巖壑，疏鑿盡幽奇。
雨花相助好，鶯鳴春草時。種蘭入山翠，引葛上花枝。
風露拆紅紫，緣溪復映池。新泉香杜若，片石引江蘺。
宛謂武陵洞，潛應造化移。杖策攜煙客，滿袖掇芳蕤。
蝴蝶舞留我，仙雞閒傍籬。但令黃精熟，不慮韶光遲。
笑指雲蘿徑，樵人那得知。
236.095 【初黃綬赴藍田縣作】錢起
蟠木無匠伯，終年棄山樊。苦心非良知，安得入君門。
忽忝英達顧，寧窺造化恩。螢光起腐草，雲翼騰沉鯤。
片石世何用，良工心所存。一叨尉京甸，三省慚黎元。
賢尹正趨府，僕伕儼歸軒。眼中縣胥色，耳裏蒼生言。
居人散山水，即景真桃源。鹿聚入田徑，雞鳴隔嶺村。
餐和俗久清，到邑政空論。且嘉訟庭寂，前階滿芳蓀。
236.096 【歸義寺題震上人壁（寺即神堯皇帝讀書之所）】錢起
入谷逢雨花，香綠引幽步。招提饒泉石，萬轉同一趣。
向背森碧峯，淺深羅古樹。堯皇未登極，此地曾隱霧。
祕讖得神謀，因高思虎踞。太陽忽臨照，物象俄光煦。
梵王宮始開，長者金先布。白水入禪境，碭山通覺路。
往往無心雲，猶起潛龍處。仍聞七祖後，佛子繼調御。
溪鳥投慧燈，山蟬飽甘露。不作解纓客，寧知舍筏喻。
身世已悟空，歸途復何去。
