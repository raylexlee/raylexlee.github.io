第809卷 灵一
809.01 【酬皇甫冉西陵见寄（一作西陵渡）】灵一
西陵潮信满，岛屿没中流。越客依风水，相思南渡头。
寒光生极浦，落日映沧洲。何事扬帆去，空惊海上鸥。
809.02 【溪行即事】灵一
近夜山更碧，入林溪转清。不知伏牛事，潭洞何从横。
野岸烟初合，平湖月未生。孤舟屡失道，但听秋泉声。
809.03 【栖霞山夜坐】灵一
山头戒坛路，幽映雪岩侧。四面青石床，一峰苔藓色。
松风静复起，月影开还黑。何独乘夜来，殊非昼所得。
809.04 【宿天柱观（一作宿灵洞观）】灵一
石室初投宿，仙翁喜暂容。花源隔水见，洞府过山逢。
泉涌阶前地，云生户外峰。中宵自入定，非是欲降龙。
809.05 【酬皇甫冉将赴无锡，于云门寺赠别】灵一
湖南通古寺，来往意无涯。欲识云门路，千峰到若耶。
春山子敬宅，古木谢敷家。自可长偕隐，那言相去赊。
809.06 【宜丰新泉】灵一
泉源新涌出，洞澈映纤云。稍落芙蓉沼，初淹苔藓文。
素将空意合，净与众流分。每到清宵月，泠泠梦里闻。
809.07 【静林精舍】灵一
静林溪路远，萧帝有遗踪。水击罗浮磬，山鸣于阗钟。
灯传三世火，树老万株松。无数烟霞色，空闻昔卧龙。
809.08 【江行寄张舍人】灵一
客程终日风尘苦，蓬转还家未有期。林色晓分残雪后，
角声寒奏落帆时。月高星使东看远，云破霜鸿北度迟。
流荡此心难共说，千峰澄霁隔琼枝。
809.09 【送王颖悟归左绵】灵一
客意天南兴已阑，不堪言别向仙官。梦摇玉珮随旄节，
心到金华忆杏坛。荒郊极望归云尽，瘦马空嘶落日残。
想得故山青霭里，泉声入夜独潺潺。
809.010 【安公】灵一
弥天称圣哲，象法初繄赖。弘道识行藏，匡时知进退。
秦王轻与举，习生重酬对。学文古篆中，义显心经内。
法服应华夏，金言流海岱。西方浮云间，更陪龙华会。
809.011 【林公】灵一
支公信高逸，久向山林住。时将孙许游，岂以形骸遇。
幸辞天子诏，复览名臣疏。西晋尚虚无，南朝久沦误。
因谈老庄意，乃尽逍遥趣。谁为竹林贤，风流相比附。
809.012 【远公】灵一
远公逢道安，一朝弃儒服。真机久消歇，世教空拘束。
誓入罗浮中，遂栖庐山曲。禅经初纂定，佛语新名目。
钵帽绝朝宗，簪裾翻拜伏。东林多隐士，为我辞荣禄。
809.013 【雨后欲寻天目山，问元、骆二公溪路】灵一
昨夜云生天井东，春山一雨一回风。
林花并逐溪流下，欲上龙池通不通。
809.014 【题僧院】灵一
虎溪闲月引相过，带雪松枝挂薜萝。
无限青山行欲尽，白云深处老僧多。
809.015 【宿静林寺】灵一
山寺门前多古松，溪行欲到已闻钟。
中宵引领寻高顶，月照云峰凡几重。
809.016 【再还宜丰寺】灵一
再寻招隐地，重会息心期。樵客问归日，山僧记别时。
野云阴远甸，秋雨涨前陂。勿谓探形胜，吾今不好奇。
809.017 【春日山斋】灵一
野径东风起，山扉度日开。晴光拆红萼，流水长青苔。
逋客殊未去，芳时已再来。非关恋春草，自是欲裴回。
809.018 【留别忠州故人（一作惟审诗）】灵一
一身无定处，万里独销魂。芳草迷归路，春流滴泪痕。
几时休旅食，何夜宿江村。欲识相思苦，空山啼暮猿。
809.019 【送别】灵一
凭高莫送远，看欲断归心。别恨啼猿苦，相思流水深。
翠云南涧影，丹桂晚山阴。若未来双鹄，辽城何更寻。
809.020 【送冽寺主之京迎禅和尚】灵一
禅门居此地，瞻望在虚空。水国月未上，苍生如梦中。
上人知机士，瓶锡慰樊笼。彼土诸梵众，嗟君扬道风。
809.021 【送王法师之西川】灵一
旅游无近远，要自别魂销。官柳乡愁乱，春山客路遥。
伴行芳草远，缘兴野花飘。计日功成后，还将辅圣朝。
809.022 【送范律师往果州】灵一
终南千古后，独尔继卿名。离障非今日，修因是几生。
乱峰寒影暮，深涧野流清。远客归心苦，难为此别情。
809.023 【送明素上人归楚觐省】灵一
能将疏懒背时人，不厌孤萍任此身。江上昔年同出处，
天涯今日共风尘。平湖旧隐应残雪，芳草归心未隔春。
前路倍怜多胜事，到家知庆彩衣新。
809.024 【项王庙（一作栖一诗）】灵一
缅想咸阳事可嗟，楚歌哀怨思无涯。八千子弟归何处，
万里鸿沟属汉家。弓断阵前争日月，血流垓下定龙蛇。
拔山力尽乌江水，今日悠悠空浪花。
809.025 【酬陈明府舟中见赠】灵一
长溪通夜静，素舸与人闲。月影沈秋水，风声落暮山。
稻花千顷外，莲叶两河间。陶令多真意，相思一解颜。
809.026 【题东兰若】灵一
上人禅室路裴回，万木清阴向日开。寒竹影侵行径石，
秋风声入诵经台。闲云不系从舒卷，狎鸟无机任往来。
更惜片阳谈妙理，归时莫待暝钟催。
809.027 【送朱放】灵一
苦见人间世，思归洞里天。纵令山鸟语，不废野人眠。
809.028 【归岑山过惟审上人别业（一作归岑山留别）】灵一
禅客无心忆薜萝，自然行径向山多。
知君欲问人间事，始与浮云共一过。
809.029 【于潜道中呈元八处士】灵一
苕水滩行浅，潜州路渐深。参差远岫色，迢递野人心。
冻涧冰难释，秋山日易阴。不知天目下，何处是云林。
809.030 【送殷判官归上都】灵一
漾舟云路客，来过夕阳时。向背堪遗恨，逢迎宿未期。
水容愁暮急，花影动春迟。别后王孙草，青青入梦思。
809.031 【赠别皇甫曾】灵一
幽人从远岳，过客爱春山。高驾能相送，孤游且未还。
紫苔封井石，绿竹掩柴关。若到云峰外，齐心去住间。
809.032 【送陈允初卜居麻园】灵一
欲向麻源隐，能寻谢客踪。空山几千里，幽谷第三重。
茅宇宁须葺，荷衣不待缝。因君见往事，为我谢乔松。
809.033 【秋题刘逸人林泉】灵一
凉飙乱黄叶，迟客橘阴清。萝径封行迹，云门闭野情。
零林秋露响，穿竹暮烟轻。莫恋幽栖地，怀安却败名。
809.034 【自大林与韩明府归郭中精舍】灵一
野客同舟楫，相携复一归。孤烟生暮景，远岫带春晖。
不道还山是，谁云向郭非。禅门有通隐，喧寂共忘机。
809.035 【同使君宿大梁驿】灵一
旌旗江上出，花外卷帘空。夜色临城月，春寒度水风。
虽然行李别，且喜语音同。若问匡庐事，终身愧远公。
809.036 【题黄公陶翰别业（一作处一诗，一作苏广文诗）】灵一
闻说花源堪避秦，幽寻数月不逢人。烟霞洞里无鸡犬，
风雨林间有鬼神。黄公石上三芝秀，陶令门前五柳春。
醉卧白云闲入梦，不知何物是吾身。
809.037 【哭卫尚书】灵一
画戟重门楚水阴，天涯欲暮共伤心。南荆双戟痕犹在，
北斗孤魂望已深。莲花幕下悲风起，细柳营边晓月临。
有路茫茫向谁问，感君空有泪沾襟。
809.038 【赠灵澈禅师】灵一
禅师来往翠微间，万里千峰到剡山。
何时共到天台里，身与浮云处处闲。
809.039 【将出宜丰寺留题山房】灵一
池上莲荷不自开，山中流水偶然来。
若言聚散定由我，未是回时那得回。
809.040 【妙乐观（一作题王乔观传傅道士所居）】灵一
王乔所居空山观，白云至今凝不散。坛场月路几千年，
往往吹笙下天半。瀑布西行过石桥，黄精采根还采苗。
忽见一人檠茶碗，篸花昨夜风吹满。自言家处在东坡，
白犬相随邀我过。松间石上有棋局，能使樵人烂斧柯。
809.041 【与元居士青山潭饮茶】灵一
野泉烟火白云间，坐饮香茶爱此山。
岩下维舟不忍去，青溪流水暮潺潺。
809.042 【送人得荡子归倡妇（一作行不归）】灵一
垂涕凭回信，为语柳园人。情知独难守，又是一阳春。
809.043 【句】灵一
滤泉侵月起，扫径避虫行。（《丹铅录》）
