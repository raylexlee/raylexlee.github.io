第562卷 劉威 等
562.01 【早春】劉威
曉來庭戶外，草樹似依依。一夜東風起，萬山春色歸。
冰消泉派動，日暖露珠晞。已醞看花酒，嬌鶯莫預飛。
562.02 【傷春感懷】劉威
花飛惜不得，年長更堪悲。春盡有歸日，老來無去時。
風前千片雪，鏡裏數莖絲。腸斷青山暮，獨攀楊柳枝。
562.03 【閏三月】劉威
三年皆一閏，此閏勝常時。莫怪花開晚，都緣春盡遲。
節分炎氣近，律應蕙風移。夢得成胡蝶，芳菲幸不遺。
562.04 【早秋遊湖上亭】劉威
危亭秋尚早，野思已無窮。竹葉一尊酒，荷香四座風。
曉煙孤嶼外，歸鳥夕陽中。漸愛湖光冷，移舟月滿空。
562.05 【宿漁家】劉威
竹屋清江上，風煙四五家。水園分芰葉，鄰界認蘆花。
雨到魚翻浪，洲回鳥傍沙。月明何處去，片片席帆斜。
562.06 【旅中早秋】劉威
金威生止水，爽氣遍遙空。草色蕭條路，槐花零落風。
夜來萬里月，覺後一聲鴻。莫問前程事，颯然沙上蓬。
562.07 【早秋西歸有懷】劉威
求歸方有計，惜別更堪愁。上馬江城暮，出郊山戍秋。
暗銷何限事，白盡去年頭。莫怪頻惆悵，異鄉難再遊。
562.08 【冬夜旅懷】劉威
寒窗危竹枕，月過半牀陰。嫩葉不歸夢，晴蟲成苦吟。
酒無通夜力，事滿五更心。寂寞誰相似，殘燈與素琴。
562.09 【塞上作】劉威
蕭蕭隴水側，落日客愁中。古塞一聲笛，長沙千里風。
鳥無棲息處，人愛戰爭功。數夜城頭月，彎彎如引弓。
562.010 【秋日寄陳景孚秀才】劉威
徵車日已遠，物候尚悽悽。風葉青桐落，露花紅槿低。
心隨秦國遠，夢到楚山迷。卻恨銜蘆雁，秋飛不向西。
562.011 【冬日送友人西歸】劉威
北風吹別思，杳杳度雲山。滿望是歸處，一生猶未閒。
知音方見譽，浮宦久相關。空有心如月，同居千里還。
562.012 【感寓】劉威
海竭山移歲月深，分明齊得世人心。顏回徒恨少成古，
彭祖何曾老至今。須向道中平貴賤，還從限內任浮沉。
他年免似驪山鬼，信有蓬萊不可尋。
562.013 【七夕】劉威
烏鵲橋成上界通，千秋靈會此宵同。雲收喜氣星樓曉，
香拂輕塵玉殿空。翠輦不行青草路，金鑾徒候白榆風。
採盤花閣無窮意，只在遊絲一縷中。
562.014 【晚春陪王員外東塘遊宴】劉威
水綠山青春日長，政成因暇泛回塘。初移柳岸笙歌合，
欲過蘋洲羅綺香。共濟已驚依玉樹，隨流還許醉金觴。
一聲畫角嚴城暮，雲雨分時滿路光。
562.015 【遊東湖黃處士園林】劉威
偶向東湖更向東，數聲雞犬翠微中。遙知楊柳是門處，
似隔芙蓉無路通。樵客出來山帶雨，漁舟過去水生風。
物情多與閒相稱，所恨求安計不同。
562.016 【題許子正處士新池】劉威
坐愛風塵日已西，功成得與化工齊。巧分孤島思何遠，
欲似五湖心易迷。漸有野禽來試水，又憐春草自侵堤。
那堪更到芙蓉拆，晚夕香聯桃李蹊。
562.017 【旅懷】劉威
物態人心漸渺茫，十年徒學釣滄浪。老將何面還吾土，
夢有驚魂在楚鄉。自是一身嫌苟合，誰憐今日欲佯狂。
無名無位卻無事，醉落烏紗臥夕陽。
562.018 【早秋歸】劉威
數口飄零身未回，夢魂遙斷越王臺。家書欲寄雁飛遠，
客恨正深秋又來。風解綠楊三署冷，月當銀漢四山開。
茫茫歸路在何處，砧杵一聲心已摧。
562.019 【歐陽示新詩因貽四韻】劉威
衝戛瑤瓊得至音，數篇清越應南金。都由苦思無休日，
已證前賢不到心。風入寒松聲自古，水歸滄海意皆深。
欲知字字驚神鬼，一氣秋時試夜吟。
562.020 【尉遲將軍】劉威
天仗擁門希授鉞，重臣入夢豈安金。江河定後威風在，
社稷危來寄託深。扶病暫將弓試力，感恩重與劍論心。
明妃若遇英雄世，青冢何由怨陸沉。
562.021 【贈歐陽秀才】劉威
桐上知音日下身，道光誰不仰清塵。偶來水館逢爲客，
舊熟詩名似故人。永日空驚滄海闊。何年重見白頭新。
權門要路應行遍，閒伴山夫一夜貧。
562.022 【贈道者】劉威
五雲深處有真仙，歲月催多卻少年。入郭不知今世事，
賣丹猶覓古時錢。閒尋白鹿眠瑤草，暗摘紅桃去洞天。
時向人間深夜坐，鬼神長在藥囊邊。
562.023 【贈道者】劉威
道帔輕裾三島雲，綠髯長佔鏡中春。高風已駕祥鸞馭，
浮世休驚野馬塵。過海獨辭王母面，度關誰識老聃身。
儒生也愛長生術，不見人間大笑人。
562.024 【遣懷寄歐陽秀才】劉威
地上江河天上烏，百年流轉只須臾。平生閒過日將日，
欲老始知吾負吾。似豹一班時或有，如龜三顧豈全無。
古來晚達人何限，莫笑空枝猶望蘇。
562.025 【送元秀才入道】劉威
不教榮樂損天機，願逐鸞皇次第飛。明月滿時開道帔，
欲塵飄處脫儒衣，只攜仙籍還金洞，便與時流隔翠微。
空有緘題報親愛，一千年後始西歸。
562.026 【三閭大夫】劉威
三閭一去湘山老，煙水悠悠痛古今。青史已書殷鑑在，
詞人勞詠楚江深。竹移低影潛貞節，月入中流洗恨心。
再引離騷見微旨，肯教漁父會升沈。
562.027 【傷曾秀才馬】劉威
買得龍媒越水濆，輕桃細杏色初分。秋歸未過陽關日，
夜魄忽銷陰塞雲。吳練已知隨影沒，朔風猶想帶嘶聞。
臨軒振策休惆悵，坐致煙霄只在君。
562.028 【噴玉泉冥會詩八首·白衣叟途中吟二首】李玖
春草萋萋春水綠，野棠開盡飄香玉。
繡嶺宮前鶴髮人，猶唱開元太平曲。
厭世逃名者，誰能答姓名。曾聞王樂否，眷取路傍情。
562.029 【噴玉泉冥會詩八首·白衣叟述甘棠館西楹詩】李玖
浮雲悽慘日微明，沉痛將軍負罪名。白晝叫閽無近戚，
縞衣飲氣只門生。佳人暗泣填宮淚，廄馬連嘶換主聲。
六合茫茫皆漢土，此身無處哭田橫。
562.030 【噴玉泉冥會詩八首·白衣叟噴玉泉感舊遊書懷】李玖
樹色川光向晚晴，舊曾遊處事分明。鼠穿月榭荊榛合，
草掩花園畦壟平。跡陷黃沙仍未寤，罪標青簡竟何名。
傷心谷口東流水，猶噴當時寒玉聲。
562.031 【噴玉泉冥會詩八首·四丈夫同賦】李玖
鳥啼鶯語思何窮，一世榮華一夢中。李固有冤藏蠹簡，
鄧攸無子續清風。文章高韻傳流水，絲管遺音託草蟲。
春月不知人事改，閒垂光影照洿宮。
桃蹊李徑盡荒涼，訪舊尋新益自傷。雖有衣衾藏李固，
終無表疏雪王章。羈魂尚覺霜風冷，朽骨徒驚月桂香。
天爵竟爲人爵誤，誰能高叫問蒼蒼。
落花寂寂草綿綿，雲影山光盡宛然。壞室基摧新石鼠，
瀦宮水引故山泉。青雲自致慚天爵，白首同歸感昔賢。
惆悵林間中夜月，孤光曾照讀書筵。
新荊棘路舊衡門，又駐高車會一尊。寒骨未沾新雨露，
春風不長敗蘭蓀。丹誠豈分埋幽壤，白日終希照覆盆。
珍重昔年金谷友，共來泉際話幽魂。
562.032 【下第歸宜春酬黃頗餞別】潘唐
聖代澄清雨露均，獨懷惆悵出鹹秦。承明未薦相如賦，
故國猶慚季子貧。御苑鐘聲臨遠水，都門樹色背行塵。
一從此地曾攜手，益羨江頭桃李春。
