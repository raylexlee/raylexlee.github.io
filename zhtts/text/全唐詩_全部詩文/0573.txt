第562卷 刘威 等
562.01 【早春】刘威
晓来庭户外，草树似依依。一夜东风起，万山春色归。
冰消泉派动，日暖露珠晞。已酝看花酒，娇莺莫预飞。
562.02 【伤春感怀】刘威
花飞惜不得，年长更堪悲。春尽有归日，老来无去时。
风前千片雪，镜里数茎丝。肠断青山暮，独攀杨柳枝。
562.03 【闰三月】刘威
三年皆一闰，此闰胜常时。莫怪花开晚，都缘春尽迟。
节分炎气近，律应蕙风移。梦得成胡蝶，芳菲幸不遗。
562.04 【早秋游湖上亭】刘威
危亭秋尚早，野思已无穷。竹叶一尊酒，荷香四座风。
晓烟孤屿外，归鸟夕阳中。渐爱湖光冷，移舟月满空。
562.05 【宿渔家】刘威
竹屋清江上，风烟四五家。水园分芰叶，邻界认芦花。
雨到鱼翻浪，洲回鸟傍沙。月明何处去，片片席帆斜。
562.06 【旅中早秋】刘威
金威生止水，爽气遍遥空。草色萧条路，槐花零落风。
夜来万里月，觉后一声鸿。莫问前程事，飒然沙上蓬。
562.07 【早秋西归有怀】刘威
求归方有计，惜别更堪愁。上马江城暮，出郊山戍秋。
暗销何限事，白尽去年头。莫怪频惆怅，异乡难再游。
562.08 【冬夜旅怀】刘威
寒窗危竹枕，月过半床阴。嫩叶不归梦，晴虫成苦吟。
酒无通夜力，事满五更心。寂寞谁相似，残灯与素琴。
562.09 【塞上作】刘威
萧萧陇水侧，落日客愁中。古塞一声笛，长沙千里风。
鸟无栖息处，人爱战争功。数夜城头月，弯弯如引弓。
562.010 【秋日寄陈景孚秀才】刘威
征车日已远，物候尚凄凄。风叶青桐落，露花红槿低。
心随秦国远，梦到楚山迷。却恨衔芦雁，秋飞不向西。
562.011 【冬日送友人西归】刘威
北风吹别思，杳杳度云山。满望是归处，一生犹未闲。
知音方见誉，浮宦久相关。空有心如月，同居千里还。
562.012 【感寓】刘威
海竭山移岁月深，分明齐得世人心。颜回徒恨少成古，
彭祖何曾老至今。须向道中平贵贱，还从限内任浮沉。
他年免似骊山鬼，信有蓬莱不可寻。
562.013 【七夕】刘威
乌鹊桥成上界通，千秋灵会此宵同。云收喜气星楼晓，
香拂轻尘玉殿空。翠辇不行青草路，金銮徒候白榆风。
采盘花阁无穷意，只在游丝一缕中。
562.014 【晚春陪王员外东塘游宴】刘威
水绿山青春日长，政成因暇泛回塘。初移柳岸笙歌合，
欲过蘋洲罗绮香。共济已惊依玉树，随流还许醉金觞。
一声画角严城暮，云雨分时满路光。
562.015 【游东湖黄处士园林】刘威
偶向东湖更向东，数声鸡犬翠微中。遥知杨柳是门处，
似隔芙蓉无路通。樵客出来山带雨，渔舟过去水生风。
物情多与闲相称，所恨求安计不同。
562.016 【题许子正处士新池】刘威
坐爱风尘日已西，功成得与化工齐。巧分孤岛思何远，
欲似五湖心易迷。渐有野禽来试水，又怜春草自侵堤。
那堪更到芙蓉拆，晚夕香联桃李蹊。
562.017 【旅怀】刘威
物态人心渐渺茫，十年徒学钓沧浪。老将何面还吾土，
梦有惊魂在楚乡。自是一身嫌苟合，谁怜今日欲佯狂。
无名无位却无事，醉落乌纱卧夕阳。
562.018 【早秋归】刘威
数口飘零身未回，梦魂遥断越王台。家书欲寄雁飞远，
客恨正深秋又来。风解绿杨三署冷，月当银汉四山开。
茫茫归路在何处，砧杵一声心已摧。
562.019 【欧阳示新诗因贻四韵】刘威
冲戛瑶琼得至音，数篇清越应南金。都由苦思无休日，
已证前贤不到心。风入寒松声自古，水归沧海意皆深。
欲知字字惊神鬼，一气秋时试夜吟。
562.020 【尉迟将军】刘威
天仗拥门希授钺，重臣入梦岂安金。江河定后威风在，
社稷危来寄托深。扶病暂将弓试力，感恩重与剑论心。
明妃若遇英雄世，青冢何由怨陆沉。
562.021 【赠欧阳秀才】刘威
桐上知音日下身，道光谁不仰清尘。偶来水馆逢为客，
旧熟诗名似故人。永日空惊沧海阔。何年重见白头新。
权门要路应行遍，闲伴山夫一夜贫。
562.022 【赠道者】刘威
五云深处有真仙，岁月催多却少年。入郭不知今世事，
卖丹犹觅古时钱。闲寻白鹿眠瑶草，暗摘红桃去洞天。
时向人间深夜坐，鬼神长在药囊边。
562.023 【赠道者】刘威
道帔轻裾三岛云，绿髯长占镜中春。高风已驾祥鸾驭，
浮世休惊野马尘。过海独辞王母面，度关谁识老聃身。
儒生也爱长生术，不见人间大笑人。
562.024 【遣怀寄欧阳秀才】刘威
地上江河天上乌，百年流转只须臾。平生闲过日将日，
欲老始知吾负吾。似豹一班时或有，如龟三顾岂全无。
古来晚达人何限，莫笑空枝犹望苏。
562.025 【送元秀才入道】刘威
不教荣乐损天机，愿逐鸾皇次第飞。明月满时开道帔，
欲尘飘处脱儒衣，只携仙籍还金洞，便与时流隔翠微。
空有缄题报亲爱，一千年后始西归。
562.026 【三闾大夫】刘威
三闾一去湘山老，烟水悠悠痛古今。青史已书殷鉴在，
词人劳咏楚江深。竹移低影潜贞节，月入中流洗恨心。
再引离骚见微旨，肯教渔父会升沈。
562.027 【伤曾秀才马】刘威
买得龙媒越水濆，轻桃细杏色初分。秋归未过阳关日，
夜魄忽销阴塞云。吴练已知随影没，朔风犹想带嘶闻。
临轩振策休惆怅，坐致烟霄只在君。
562.028 【喷玉泉冥会诗八首·白衣叟途中吟二首】李玖
春草萋萋春水绿，野棠开尽飘香玉。
绣岭宫前鹤发人，犹唱开元太平曲。
厌世逃名者，谁能答姓名。曾闻王乐否，眷取路傍情。
562.029 【喷玉泉冥会诗八首·白衣叟述甘棠馆西楹诗】李玖
浮云凄惨日微明，沉痛将军负罪名。白昼叫阍无近戚，
缟衣饮气只门生。佳人暗泣填宫泪，厩马连嘶换主声。
六合茫茫皆汉土，此身无处哭田横。
562.030 【喷玉泉冥会诗八首·白衣叟喷玉泉感旧游书怀】李玖
树色川光向晚晴，旧曾游处事分明。鼠穿月榭荆榛合，
草掩花园畦垄平。迹陷黄沙仍未寤，罪标青简竟何名。
伤心谷口东流水，犹喷当时寒玉声。
562.031 【喷玉泉冥会诗八首·四丈夫同赋】李玖
鸟啼莺语思何穷，一世荣华一梦中。李固有冤藏蠹简，
邓攸无子续清风。文章高韵传流水，丝管遗音托草虫。
春月不知人事改，闲垂光影照洿宫。
桃蹊李径尽荒凉，访旧寻新益自伤。虽有衣衾藏李固，
终无表疏雪王章。羁魂尚觉霜风冷，朽骨徒惊月桂香。
天爵竟为人爵误，谁能高叫问苍苍。
落花寂寂草绵绵，云影山光尽宛然。坏室基摧新石鼠，
潴宫水引故山泉。青云自致惭天爵，白首同归感昔贤。
惆怅林间中夜月，孤光曾照读书筵。
新荆棘路旧衡门，又驻高车会一尊。寒骨未沾新雨露，
春风不长败兰荪。丹诚岂分埋幽壤，白日终希照覆盆。
珍重昔年金谷友，共来泉际话幽魂。
562.032 【下第归宜春酬黄颇饯别】潘唐
圣代澄清雨露均，独怀惆怅出咸秦。承明未荐相如赋，
故国犹惭季子贫。御苑钟声临远水，都门树色背行尘。
一从此地曾携手，益羡江头桃李春。
