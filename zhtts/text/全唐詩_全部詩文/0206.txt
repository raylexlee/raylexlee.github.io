第206卷 李嘉祐
206.01 【江上曲】李嘉祐
江心澹澹芙蓉花，江口蛾眉独浣纱。可怜应是阳台女，
对坐鹭鸶娇不语。掩面羞看北地人，回身忽作空山语。
苍梧秋色不堪论，千载依依帝子魂。君看峰上斑斑竹，
尽是湘妃泣泪痕。
206.02 【伤吴中】李嘉祐
馆娃宫中春已归，阖闾城头莺已飞。复见花开人又老，
横塘寂寂柳依依。忆昔吴王在宫阙，馆娃满眼看花发。
舞袖朝欺陌上春，歌声夜怨江边月。古来人事亦犹今，
莫厌清觞与绿琴。独向西山聊一笑，白云芳草自知心。
206.03 【夜闻江南人家赛神，因题即事】李嘉祐
南方淫祀古风俗，楚妪解唱迎神曲。锵锵铜鼓芦叶深，
寂寂琼筵江水绿。雨过风清洲渚闲，椒浆醉尽迎神还。
帝女凌空下湘岸，番君隔浦向尧山。月隐回塘犹自舞，
一门依倚神之祜。韩康灵药不复求，扁鹊医方曾莫睹。
逐客临江空自悲，月明流水无已时。听此迎神送神曲，
携觞欲吊屈原祠。
206.04 【古兴】李嘉祐
十五小家女，双鬟人不如。蛾眉暂一见，可直千金馀。
自从得向蓬莱里，出入金舆乘玉趾。梧桐树上春鸦鸣，
晓伴君王犹未起。莫道君恩长不休，婕妤团扇苦悲秋。
君看魏帝邺都里，惟有铜台漳水流。
206.05 【杂兴】李嘉祐
花间昔日黄鹂啭，妾向青楼已生怨。花落黄鹂不复来，
妾老君心亦应变。君心比妾心，妾意旧来深。
一别十年无尺素，归时莫赠路傍金。
206.06 【送韦邕少府归钟山】李嘉祐
祈门官罢后，负笈向桃源。万卷长开帙，千峰不闭门。
绿杨垂野渡，黄鸟傍山村。念尔能高枕，丹墀会一论。
206.07 【送卢员外往饶州】李嘉祐
为郎复典郡，锦帐映朱轮。露冕随龙节，停桡得水人。
早霜芦叶变，寒雨石榴新。莫怪谙风土，三年作逐臣。
206.08 【送裴五归京口】李嘉祐
君罢江西日，家贫为一官。还归五陵去，只向远峰看。
暮色催人别，秋风待雨寒。遥知到三径，唯有菊花残。
206.09 【送严维归越州】李嘉祐
艰难只用武，归向浙河东。松雪千山暮，林泉一水通。
乡心缘绿草，野思看青枫。春日偏相忆，裁书寄剡中。
206.010 【送杜士瞻楚州觐省】李嘉祐
风流与才思，俱似晋时人。淮月归心促，江花入兴新。
云深沧海暮，柳暗白田春。共道官犹小，怜君孝养亲。
206.011 【送裴宣城上元所居】李嘉祐
水流过海稀，尔去换春衣。泪向槟榔尽，身随鸿雁归。
草思晴后发，花怨雨中飞。想到金陵渚，酣歌对落晖。
206.012 【留别毗陵诸公】李嘉祐
久作涔阳令，丹墀忽再还。凄凉辞泽国，离乱到乡山。
北固滩声满，南徐草色闲。知心从此别，相忆鬓毛斑。
206.013 【送独孤拾遗先辈先赴上都】李嘉祐
行春日已晓，桂楫逐寒烟。转曲遥峰出，看涛极浦连。
入京当献赋，封事更闻天。日日趋黄阁，应忘云海边。
206.014 【常州韦郎中泛舟见饯】李嘉祐
主人冯轼贵，送客泛舟稀。逼岸随芳草，回桡背落晖。
映花双节驻，临水伯劳飞。醉与群公狎，春塘露冕归。
206.015 【送崔侍御入朝】李嘉祐
十年犹执宪，万里独归春。旧国逢芳草，青云见故人。
潘郎今发白，陶令本家贫。相送临京口，停桡泪满巾。
206.016 【送岳州司马弟之任】李嘉祐
岳阳天水外，念尔一帆过。野墅人烟迥，山城雁影多。
有时巫峡色，终日洞庭波。丞相今为郡，应无劳者歌。
206.017 【裴侍御见赠斑竹杖】李嘉祐
骚人夸竹杖，赠我意何深。万点湘妃泪，三年贾谊心。
愿持终白首，谁道贵黄金。他日归愚谷，偏宜绿绮琴。
206.018 【送张观归袁州】李嘉祐
羡尔湘东去，烟花尚可亲。绿芳深映鸟，远岫递迎人。
饥狖啼初日，残莺惜暮春。遥怜谢客兴，佳句又应新。
206.019 【冬夜饶州使堂饯相公五叔赴歙州】李嘉祐
丞相过邦牧，清弦送羽觞。高情同客醉，子夜为人长。
斜汉初过斗，寒云正护霜。新安江自绿，明主待惟良。
206.020 【蒋山开善寺（一作崔峒诗）】李嘉祐
山殿秋云里，香烟出翠微。客寻朝磬至，僧背夕阳归。
下界千门在，前朝万事非。看心兼送目，葭菼自依依。
206.021 【晚发江宁道中呈严维】李嘉祐
惆怅遥江路，萧条落日过。蝉鸣独树急，鸦向古城多。
转曲随青嶂，因高见白波。潘生秋径草，严子意如何。
206.022 【句容县东青阳馆作】李嘉祐
句曲千峰暮，归人向远烟。风摇近水叶，云护欲晴天。
夕照留山馆，秋光落草田。征途傍斜日，一骑独翩翩。
206.023 【晚春宴无锡蔡明府西亭】李嘉祐
茅檐闲寂寂，无事觉人和。井近时浇圃，城低下见河。
兴缘芳草积，情向远峰多。别日归吴地，停桡更一过。
206.024 【送王端赴朝】李嘉祐
君承明主意，日日上丹墀。东阁论兵后，南宫草奏期。
人稀傍河处，槐暗入关时。独遣吴州客，平陵结梦思。
206.025 【送王正字山寺读书】李嘉祐
欲究先儒教，还过支遁居。山阶闲听法，竹径独看书。
向日荷新卷，迎秋柳半疏。风流有佳句，不似带经锄。
206.026 【送房明府罢长宁令湖州客舍】李嘉祐
君为万里宰，恩及五湖人。未满先求退，归闲不厌贫。
远峰晴更近，残柳雨还新。要自趋丹陛，明年鸡树亲。
206.027 【咏萤】李嘉祐
映水光难定，凌虚体自轻。夜风吹不灭，秋露洗还明。
向烛仍分焰，投书更有情。犹将流乱影，来此傍檐楹。
206.028 【送李中丞、杨判官】李嘉祐
射策名先著，论兵气自雄。能全季布诺，不道鲁连功。
流水蒹葭外，诸山睥睨中。别君秋日晚，回首夕阳空。
206.029 【至七里滩作】李嘉祐
迁客投於越，临江泪满衣。独随流水远，转觉故人稀。
万木迎秋序，千峰驻晚晖。行舟犹未已，惆怅暮潮归。
206.030 【南浦渡口】李嘉祐
寂寞横塘路，新篁覆水低。东风潮信满，时雨稻粳齐。
寡妇共租税，渔人逐鼓鼙。惭无卓鲁术，解印谢黔黎。
206.031 【暮秋迁客增思寄京华】李嘉祐
宋玉怨三秋，张衡复四愁。思乡雁北至，欲别水东流。
倚树看黄叶，逢人诉白头。佳期不可失，落日自登楼。
206.032 【送苏修往上饶】李嘉祐
爱尔无羁束，云山恣意过。一身随远岫，孤棹任轻波。
世事关心少，渔家寄宿多。芦花泊舟处，江月奈人何。
206.033 【题王十九茆堂】李嘉祐
满庭多种药，入里作山家。终日能留客，凌寒亦对花。
海鸥过竹屿，门柳拂江沙。知尔卑栖意，题诗美白华。
206.034 【送弘志上人归湖州】李嘉祐
山林唯幽静，行住不妨禅。高月穿松径，残阳过水田。
诗从宿世悟，法为本师传。能使南人敬，修持香火缘。
206.035 【送陆士伦宰义兴】李嘉祐
阳羡兰陵近，高城带水闲。浅流通野寺，绿茗盖春山。
长吏多愁罢，游人讵肯还。知君日清净，无事掩重关。
206.036 【和张舍人中书宿直】李嘉祐
汉主留才子，春城直紫微。对花阊阖静，过竹吏人稀。
裁诏催添烛，将朝欲更衣。玉堂宜岁久，且莫厌彤闱。
206.037 【司勋王郎中宅送韦九郎中往濠州】李嘉祐
怜尔因同舍，看书似外家。出关逢落叶，傍水见寒花。
送远添秋思，将衰恋岁华。清淮倍相忆，回首莫令赊。
206.038 【晚春送吉校书归楚州（吉中孚曾为道士）】李嘉祐
诗人饶楚思，淮上及春归。旧浦菱花发，闲门柳絮飞。
高名乡曲重，少事道流稀。定向渔家醉，残阳卧钓矶。
206.039 【送严二擢第东归】李嘉祐
隳官就宾荐，时辈讵争先。盛业推儒行，高科独少年。
迎秋见衰叶，馀照逐鸣蝉。旧里三峰下，开门古县前。
206.040 【送冷朝阳及第东归江宁】李嘉祐
高第由佳句，诸生似者稀。长安带酒别，建业候潮归。
稚子欢迎棹，邻人为扫扉。含情过旧浦，鸥鸟亦依依。
206.041 【送越州辛法曹之任】李嘉祐
但能一官适，莫羡五侯尊。山色垂趋府，潮声自到门。
缘塘剡溪路，映竹五湖村。王谢登临处，依依今尚存。
206.042 【送樊兵曹潭州谒韦大夫】李嘉祐
塞鸿归欲尽，北客始辞春。零桂虽逢竹，湘川少见人。
江花铺浅水，山木暗残春。修刺辕门里，多怜尔为亲。
206.043 【送杜御史还广陵】李嘉祐
惭君从弱岁，顾我比诸昆。同事元戎久，俱承国士恩。
随莺过淮水，看柳向辕门。草色金陵岸，思心那可论。
206.044 【送兖州杜别驾之任】李嘉祐
停车邀别乘，促轸奏胡笳。若见楚山暮，因愁浙水赊。
河堤经浅草，村径历繁花。更有堪悲处，梁城春日斜。
206.045 【题裴十六少卿东亭】李嘉祐
平津旧东阁，深巷见南山。卷箔岚烟润，遮窗竹影闲。
倾茶兼落帽，恋客不开关。斜照窥帘外，川禽时往还。
206.046 【同皇甫侍御题荐福寺一公房】李嘉祐
虚室独焚香，林空静磬长。闲窥数竿竹，老在一绳床。
啜茗翻真偈，然灯继夕阳。人归远相送，步履出回廊。
206.047 【送从侄端之东都】李嘉祐
虏近人行少，怜君独出城。故关逢落叶，寒日逐徂征。
闻笛添归思，看山惬野情。皇华今绝少，龙额也相迎。
206.048 【送王谏议充东都留守判官】李嘉祐
时称谢康乐，别事汉平津。衰柳寒关道，高车左掖臣。
背河见北雁，到洛问东人。忆昔游金谷，相看华发新。
206.049 【和都官苗员外秋夜省直对雨简诸知己】李嘉祐
多雨南宫夜，仙郎寓直时。漏长丹凤阙，秋冷白云司。
萤影侵阶乱，鸿声出苑迟。萧条人吏散，小谢有新诗。
206.050 【送从弟归河朔】李嘉祐
故乡那可到，令弟独能归。诸将矜旄节，何人重布衣。
空城流水在，荒泽旧村稀。秋日平原路，虫鸣桑叶飞。
206.051 【送崔夷甫员外和蕃】李嘉祐
君过湟中去，寻源未是赊。经春逢白草，尽日度黄沙。
双节行为伴，孤烽到似家。和戎非用武，不学李轻车。
206.052 【春日长安送从弟尉吴县】李嘉祐
春愁能浩荡，送别又如何。人向吴台远，莺飞汉苑多。
见花羞白发，因尔忆沧波。好是神仙尉，前贤亦未过。
206.053 【元日无衣冠入朝，寄皇甫拾遗冉、从弟补阙纾】李嘉祐
伏奏随廉使，周行外冗员。白髭空受岁，丹陛不朝天。
秉烛千官去，垂帘一室眠。羡君青琐里，并冕入炉烟。
206.054 【和韩郎中扬子津玩雪寄严维】李嘉祐
雪深扬子岸，看柳尽成梅。山色潜知近，潮声只听来。
夜禽惊晓散，春物受寒催。粉署生新兴，瑶华寄上才。
206.055 【送王牧往吉州谒王使君叔】李嘉祐
细草绿汀洲，王孙耐薄游。年华初冠带，文体旧弓裘。
野渡花争发，春塘水乱流。使君怜小阮，应念倚门愁。
206.056 【广陵送林宰】李嘉祐
清政过前哲，香名达至尊。明通汉家籍，重识府公恩。
春景生云物，风潮敛雪痕。长吟策羸马，青楚入关门。
206.057 【赠卫南长官赴任】李嘉祐
吏曹难茂宰，主意念疲人。更事文犀节，还过白马津。
云间辞北阙，树里出西秦。为报陶明府，裁书莫厌贫。
206.058 【自常州还江阴途中作】李嘉祐
处处空篱落，江村不忍看。无人花色惨，多雨鸟声寒。
黄霸初临郡，陶潜未罢官。乘春务征伐，谁肯问凋残。
206.059 【润州杨别驾宅送蒋九侍御收兵归扬州】李嘉祐
沴气清金虎，兵威壮铁冠。扬旌川色暗，吹角水风寒。
人对辎輧醉，花垂睥睨残。羡归丞相阁，空望旧门栏。
206.060 【仲夏江阴官舍寄裴明府】李嘉祐
万室边江次，孤城对海安。朝霞晴作雨，湿气晚生寒。
苔色侵衣桁，潮痕上井栏。题诗招茂宰，思尔欲辞官。
206.061 【送夏侯审参军游江东】李嘉祐
袖中多丽句，未遣世人闻。醉夜眠江月，闲时逐海云。
荻花寒漫漫，鸥鸟暮群群。若到长沙苑，渔家更待君。
206.062 【送袁员外宣慰劝农毕赴洪州使院】李嘉祐
圣主临前殿，殷忧遣使臣。气迎天诏喜，恩发土膏春。
草色催归棹，莺声为送人。龙沙多道里，流水自相亲。
206.063 【送侍御史四叔归朝】李嘉祐
淮南频送别，临水惜残春。攀折隋宫柳，淹留秦地人。
含情归上国，论旧见平津。更接天津近，馀花映绶新。
206.064 【登楚州城望驿路，十馀里山村竹林相次交映】李嘉祐
十里山村道，千峰栎树林。霜浓竹枝亚，岁晚荻花深。
草市多樵客，渔家足水禽。幽居虽可羡，无那子牟心。
206.065 【奉陪韦润州游鹤林寺】李嘉祐
野寺江城近，双旌五马过。禅心超忍辱，梵语问多罗。
松竹闲僧老，云烟晚日和。寒塘归路转，清磬隔微波。
206.066 【奉酬路五郎中院长新除工部员外见简】李嘉祐
一门同秘省，万里作长城。问绢莲花府，扬旗细柳营。
词锋偏却敌，草奏直论兵。何幸新诗赠，真输小谢名。
206.067 【送韦司直西行（此公深入道门）】李嘉祐
不耻青袍故，尤宜白发新。心朝玉皇帝，貌似紫阳人。
湘浦眠销日，桃源醉度春。能文兼证道，庄叟是前身。
206.068 【送上官侍御赴黔中】李嘉祐
莫向黔中路，令人到欲迷。水声巫峡里，山色夜郎西。
树隔朝云合，猿窥晓月啼。南方饶翠羽，知尔饮清溪。
206.069 【送元侍御还荆南幕府】李嘉祐
迢递荆州路，山多水又分。霜林澹寒日，朔雁蔽南云。
八座由持节，三湘亦置军。自当行直指，应不为功勋。
206.070 【登湓城浦望庐山初晴，直省赍敕催赴江阴】李嘉祐
西望香炉雪，千峰晚色新。白头悲作吏，黄纸苦催人。
多负登山屐，深藏漉酒巾。伤心公府内，手板日相亲。
206.071 【九日】李嘉祐
惆怅重阳日，空山野菊新。蒹葭百战地，江海十年人。
叹老堪衰柳，伤秋对白蘋。孤楼闻夕磬，塘路向城闉。
206.072 【九日送人】李嘉祐
晴景应重阳，高台怆远乡。水澄千室倒，雾卷四山长。
受节人逾老，惊寒菊半黄。席前愁此别，未别已沾裳。
206.073 【春日淇上作（一作汉口春）】李嘉祐
淇上春风涨，鸳鸯逐浪飞。清明桑叶小，度雨杏花稀。
卫女红妆薄，王孙白马肥。相将踏青去，不解惜罗衣。
206.074 【送从叔阳冰祇召赴都】李嘉祐
自小从游惯，多由戏笑偏。常时矜礼数，渐老荷优怜。
见主承休命，为郎贵晚年。伯喈文与篆，虚作汉家贤。
206.075 【送友人入湘】李嘉祐
闻说湘川路，年年苦雨多。猿啼巫峡雨，月照洞庭波。
穷海人还去，孤城雁共过。青山不可极，来往自蹉跎。
206.076 【送裴员外往江南】李嘉祐
公务江南远，留驩幕下荣。枫林缘楚塞，水驿到湓城。
岸草知春晚，沙禽好夜惊。风帆几度泊，处处暮潮声。
206.077 【登秦岭】李嘉祐
南登秦岭头，回望始堪愁。汉阙青门远，高山蓝水流。
三湘迁客去，九陌故人游。从此辞乡泪，双垂不复收。
206.078 【送张惟俭秀才入举】李嘉祐
清秀过终童，携书访老翁。以吾为世旧，怜尔继家风。
淮岸经霜柳，关城带月鸿。春归定得意，花送到东中。
206.079 【送韦侍御湖南幕府】李嘉祐
执宪随征虏，逢秋出故关。雨多愁郢路，叶下识衡山。
地远从军乐，兵强分野闲。皇家不易将，此去未应还。
206.080 【同皇甫冉赴官，留别灵一上人】李嘉祐
法许庐山远，诗传休上人。独归双树宿，静与百花亲。
对物虽留兴，观空已悟身。能令折腰客，遥赏竹房春。
206.081 【送客游荆州】李嘉祐
草色随骢马，悠悠共出秦。水传云梦晓，山接洞庭春。
帆影连三峡，猿声在四邻。青门一分首，难见杜陵人。
206.082 【与郑锡游春】李嘉祐
东门垂柳长，回首独心伤。日暖临芳草，天晴忆故乡。
映花莺上下，过水蝶悠飏。借问同行客，今朝泪几行。
206.083 【故燕国相公挽歌二首】李嘉祐
文若为全德，留侯是重名。论公长不宰，因病得无生。
大梦依禅定，高坟共化城。自应怜寂灭，人世但伤情。
共美持衡日，皆言折槛时。蜀侯供庙略，汉主缺台司。
车马行仍止，笳箫咽又悲。今年杜陵陌，殄瘁百花迟。
206.084 【故吏部郎中赠给事中韦公挽歌二首】李嘉祐
神理今何在，斯人竟若斯。颜渊徒有德，伯道且无儿。
白发今非老，青云数有奇。谁言夕郎拜，翻向夜台悲。
社里东城接，松阡北地开。闻笳春色惨，执绋故人哀。
终日南山对，何时渭水回。仁兄与恩旧，相望泣泉台。
