第372卷 孟郊
372.01 【列女操】孟郊
梧桐相待老，鴛鴦會雙死。貞女貴徇夫，捨生亦如此。
波瀾誓不起，妾心井中水。
372.02 【灞上輕薄行】孟郊
長安無緩步，況值天景暮。相逢灞滻間，親戚不相顧。
自嘆方拙身，忽隨輕薄倫。常恐失所避，化爲車轍塵。
此中生白髮，疾走亦未歇。
372.03 【長安羈旅行】孟郊
十日一理髮，每梳飛旅塵。三旬九過飲，每食唯舊貧。
萬物皆及時，獨餘不覺春。失名誰肯訪，得意爭相親。
直木有恬翼，靜流無躁鱗。始知喧競場，莫處君子身。
野策藤竹輕，山蔬薇蕨新。潛歌歸去來，事外風景真。
372.04 【長安道】孟郊
胡風激秦樹，賤子風中泣。家家朱門開，得見不可入。
長安十二衢，投樹鳥亦急。高閣何人家，笙簧正喧吸。
372.05 【送遠吟】孟郊
河水昏復晨，河邊相送頻。離杯有淚飲，別柳無枝春。
一笑忽然斂，萬愁俄已新。東波與西日，不惜遠行人。
372.06 【古薄命妾】孟郊
不惜十指弦，爲君千萬彈。常恐新聲至，坐使故聲殘。
棄置今日悲，即是昨日歡。將新變故易，持故爲新難。
青山有蘼蕪，淚葉長不幹。空令後代人，採掇幽思攢。
372.07 【古離別（一作對景惜別）】孟郊
松山雲繚繞，萍路水分離。雲去有歸日，水分無合時。
春芳役雙眼，春色柔四支。楊柳織別愁，千條萬條絲。
372.08 【雜怨（一作古樂府雜怨）】孟郊
憶人莫至悲，至悲空自衰。寄人莫剪衣，剪衣未必歸。
朝爲雙蒂花，莫爲四散飛。花落還繞樹，遊子不顧期。
夭桃花清晨，遊女紅粉新。夭桃花薄暮，遊女紅粉故。
樹有百年花，人無一定顏。花送人老盡，人悲花自閒。
貧女鏡不明，寒花日少容。暗蛩有虛織，短線無長縫。
浪水不可照，狂夫不可從。浪水多散影，狂夫多異蹤。
持此一生薄，空成萬恨濃。
372.09 【靜女吟】孟郊
豔女皆妒色，靜女獨檢蹤。任禮恥任妝，嫁德不嫁容。
君子易求聘，小人難自從。此志誰與諒，琴絃幽韻重。
372.010 【歸信吟】孟郊
淚墨灑爲書，將寄萬里親。書去魂亦去，兀然空一身。
372.011 【山老吟】孟郊
不行山下地，唯種山上田。腰斧斫旅松，手瓢汲家泉。
詎知文字力，莫記日月遷。蟠木爲我身，始得全天年。
372.012 【遊子吟（迎母漂上作）】孟郊
慈母手中線，遊子身上衣。臨行密密縫，意恐遲遲歸。
誰言寸草心，報得三春暉。
372.013 【小隱吟】孟郊
我飲不在醉，我歡長寂然。酌溪四五盞，聽彈兩三絃。
煉性靜棲白，洗情深寄玄。號怒路傍子，貪敗不貪全。
372.014 【苦寒吟】孟郊
天寒色青蒼，北風叫枯桑。厚冰無裂文，短日有冷光。
敲石不得火，壯陰奪正陽。苦調竟何言，凍吟成此章。
372.015 【猛將吟】孟郊
擬膾樓蘭肉，蓄怒時未揚。秋鼙無退聲，夜劍不隱光。
虎隊手驅出，豹篇心卷藏。古今皆有言，猛將出北方。
372.016 【傷哉行】孟郊
衆毒蔓貞松，一枝難久榮。豈知黃庭客，仙骨生不成。
春色舍芳蕙，秋風繞枯莖。彈琴不成曲，始覺知音傾。
館月改舊照，吊賓寫餘情。還舟空江上，波浪送銘旌。
372.017 【怨詩（一作古怨）】孟郊
試妾與君淚，兩處滴池水。看取芙蓉花，今年爲誰死。
372.018 【湘弦怨】孟郊
昧者理芳草，蒿蘭同一鋤。狂飆怒秋林，曲直同一枯。
嘉木忌深蠹，哲人悲巧誣。靈均入迴流，靳尚爲良謨。
我願分衆泉，清濁各異渠。我願分衆巢，梟鸞相遠居。
此志諒難保，此情竟何如。湘弦少知音，孤響空踟躕。
372.019 【楚竹吟酬盧虔端公見和湘弦怨】孟郊
握中有新聲，楚竹人未聞。識音者謂誰，清夜吹贈君。
昔爲瀟湘引，曾動瀟湘雲。一叫鳳改聽，再驚鶴失羣。
江花匪秋落，山日當晝曛。衆濁響雜沓，孤清思氛氳。
欲知怨有形，願嚮明月分。一掬靈均淚，千年湘水文。
372.020 【遠愁曲】孟郊
飄颻何所從，遺冢行未逢。東西不見人，哭向青青松。
此地有時盡，此哀無處容。聲翻太白雲，淚洗藍田峯。
水涉七八曲，山登千萬重。願邀玄夜月，出視白日蹤。
372.021 【貧女詞寄從叔先輩簡】孟郊
蠶女非不勤，今年獨無春。二月冰雪深，死盡萬木身。
時令自逆行，造化豈不仁。仰企碧霞仙，高控滄海雲。
永別勞苦場，飄颻遊無垠。
372.022 【邊城吟】孟郊
西城近日天，俗稟氣候偏。行子獨自渴，主人仍賣泉。
燒烽碧雲外，牧馬青坡巔。何處鶻突夢，歸思寄仰眠。
372.023 【新平歌送許問】孟郊
邊柳三四尺，暮春離別歌。早回儒士駕，莫飲土番河。
誰識匣中寶，楚雲章句多。
372.024 【殺氣不在邊】孟郊
殺氣不在邊，凜然中國秋。道險不在山，平地有摧輈。
河南又起兵，清濁俱鎖流。豈唯私客艱，擁滯官行舟。
況餘隔晨昏，去家成阻修。忽然兩鬢雪，同是一日愁。
獨寢夜難曉，起視星漢浮。涼風蕩天地，日夕聲颼飀。
萬物無少色，兆人皆老憂。長策苟未立，丈夫誠可羞。
靈響復何事，劍鳴思戮讎。
372.025 【結愛（一作古結愛）】孟郊
心心復心心，結愛務在深。一度欲離別，千回結衣襟。
結妾獨守志，結君早歸意。始知結衣裳，不如結心腸。
坐結行亦結，結盡百年月。
372.026 【絃歌行】孟郊
驅儺擊鼓吹長笛，瘦鬼染面惟齒白。暗中崒崒拽茅鞭，
倮足朱褌行慼慼。相顧笑聲衝庭燎，桃弧射矢時獨叫。
372.027 【覆巢行】孟郊
荒城古木枝多枯，飛禽嗷嗷朝哺雛。枝傾巢覆雛墜地，
烏鳶下啄更相呼。陽和發生均孕育，鳥獸有情知不足。
枝危巢小風雨多，未容長成已先覆。靈枝珍木滿上林，
鳳巢阿閣重且深。爾今所託非本地，烏鳶何得同爾心。
372.028 【出門行】孟郊
長河悠悠去無極，百齡同此可嘆息。秋風白露沾人衣，
壯心凋落奪顏色。少年出門將訴誰，川無樑兮路無岐。
一聞陌上苦寒奏，使我佇立驚且悲。君今得意厭粱肉，
豈復念我貧賤時。
海風蕭蕭天雨霜，窮愁獨坐夜何長。驅車舊憶太行險，
始知遊子悲故鄉。美人相思隔天闕，長望雲端不可越。
手持琅玕欲有贈，愛而不見心斷絕。南山峨峨白石爛，
碧海之波浩漫漫。參辰出沒不相待，我欲橫天無羽翰。
372.029 【湘妃怨（一作湘靈祠）】孟郊
南巡竟不返，二妃怨逾積。萬里喪蛾眉，瀟湘水空碧。
冥冥荒山下，古廟收貞魄。喬木深青春，清光滿瑤席。
搴芳徒有薦，靈意殊脈脈。玉珮不可親，徘徊煙波夕。
372.030 【巫山曲】孟郊
巴江上峽重複重，陽臺碧峭十二峯。荊王獵時逢暮雨，
夜臥高丘夢神女。輕紅流煙溼豔姿，行雲飛去明星稀。
目極魂斷望不見，猿啼三聲淚滴衣。
372.031 【巫山高】孟郊
見盡數萬里，不聞三聲猿。但飛蕭蕭雨，中有亭亭魂。
千載楚王恨，遺文宋玉言。至今晴明天，雲結深閨門。
372.032 【楚怨】孟郊
秋入楚江水，獨照汨羅魂。手把綠荷泣，意愁珠淚翻。
九門不可入，一犬吠千門。
372.033 【塘下行】孟郊
塘邊日欲斜，年少早還家。徒將白羽扇，調妾木蘭花。
不是城頭樹，那棲來去鴉。
372.034 【臨池曲】孟郊
池中春蒲葉如帶，紫菱成角蓮子大。
羅裙蟬鬢倚迎風，雙雙伯勞飛向東。
372.035 【車遙遙】孟郊
路喜到江盡，江上又通舟。舟車兩無阻，何處不得遊。
丈夫四方誌，女子安可留。郎自別日言，無令生遠愁。
旅雁忽叫月，斷猿寒啼秋。此夕夢君夢，君在百城樓。
寄淚無因波，寄恨無因輈。願爲馭者手，與郎回馬頭。
372.036 【徵婦怨】孟郊
良人昨日去，明月又不圓。別時各有淚，零落青樓前。
君淚濡羅巾，妾淚滿路塵。羅巾長在手，今得隨妾身。
路塵如得風，得上君車輪。
漁陽千里道，近如中門限。中門逾有時，漁陽長在眼。
生在綠羅下，不識漁陽道。良人自戍來，夜夜夢中到。
372.037 【空城雀】孟郊
一雀入官倉，所食寧損幾。只慮往覆頻，官倉終害爾。
魚網不在天，鳥羅不張水。飲啄要自然，可以空城裏。
372.038 【閒怨（一作閨怨）】孟郊
妾恨比斑竹，下盤煩冤根。有筍未出土，中已含淚痕。
372.039 【羽林行】孟郊
朔雪寒斷指，朔風勁裂冰。胡中射鵰者，此日猶不能。
翩翩羽林兒，錦臂飛蒼鷹。揮鞭快白馬，走出黃河凌。
372.040 【古意】孟郊
河邊織女星，河畔牽牛郎。未得渡清淺，相對遙相望。
372.041 【古別離】孟郊
欲別牽郎衣，郎今到何處。不恨歸來遲，莫向臨邛去。
372.042 【遊俠行】孟郊
壯士性剛決，火中見石裂。殺人不回頭，輕生如暫別。
豈知眼有淚，肯白頭上發。半生無恩酬，劍閒一百月。
372.043 【黃雀吟】孟郊
黃雀舞承塵，倚恃主人仁。主人忽不仁，買彈彈爾身。
何不遠飛去，蓬蒿正繁新。蒿粒無人爭，食之足爲珍。
莫覷翻車粟，覷翻罪有因。黃雀不知言，贈之徒殷勤。
372.044 【有所思】孟郊
桔槔烽火晝不滅，客路迢迢信難越。古鎮刀攢萬片霜，
寒江浪起千堆雪。此時西去定如何，空使南心遠悽切。
372.045 【求仙曲】孟郊
仙教生爲門，仙宗靜爲根。持心若妄求，服食安足論。
鏟惑有靈藥，餌真成本源。自當出塵網，馭鳳登崑崙。
372.046 【嬋娟篇】孟郊
花嬋娟，泛春泉。竹嬋娟，籠曉煙。妓嬋娟，不長妍。
月嬋娟，真可憐。夜半姮娥朝太一，人間本自無靈匹。
漢宮承寵不多時，飛燕婕妤相妒嫉。
372.047 【南浦篇】孟郊
南浦桃花亞水紅，水邊柳絮由春風。鳥鳴喈喈煙濛濛，
自從遠送對悲翁。此翁已與少年別，唯憶深山深谷中。
372.048 【清東曲】孟郊
櫻桃花參差，香雨紅霏霏。含笑競攀折，美人溼羅衣。
采采清東曲，明眸豔珪玉。青巾艑上郎，上下看不足。
南陽公首詞，編入新樂錄。
372.049 【望遠曲】孟郊
朝朝候歸信，日日登高臺。行人未去植庭梅，
別來三見庭花開。庭花開盡復幾時，春光駘蕩阻佳期。
愁來望遠煙塵隔，空憐綠鬢風吹白。何當歸見遠行客。
