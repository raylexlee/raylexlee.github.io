第372卷 孟郊
372.01 【列女操】孟郊
梧桐相待老，鸳鸯会双死。贞女贵徇夫，舍生亦如此。
波澜誓不起，妾心井中水。
372.02 【灞上轻薄行】孟郊
长安无缓步，况值天景暮。相逢灞浐间，亲戚不相顾。
自叹方拙身，忽随轻薄伦。常恐失所避，化为车辙尘。
此中生白发，疾走亦未歇。
372.03 【长安羁旅行】孟郊
十日一理发，每梳飞旅尘。三旬九过饮，每食唯旧贫。
万物皆及时，独余不觉春。失名谁肯访，得意争相亲。
直木有恬翼，静流无躁鳞。始知喧竞场，莫处君子身。
野策藤竹轻，山蔬薇蕨新。潜歌归去来，事外风景真。
372.04 【长安道】孟郊
胡风激秦树，贱子风中泣。家家朱门开，得见不可入。
长安十二衢，投树鸟亦急。高阁何人家，笙簧正喧吸。
372.05 【送远吟】孟郊
河水昏复晨，河边相送频。离杯有泪饮，别柳无枝春。
一笑忽然敛，万愁俄已新。东波与西日，不惜远行人。
372.06 【古薄命妾】孟郊
不惜十指弦，为君千万弹。常恐新声至，坐使故声残。
弃置今日悲，即是昨日欢。将新变故易，持故为新难。
青山有蘼芜，泪叶长不干。空令后代人，采掇幽思攒。
372.07 【古离别（一作对景惜别）】孟郊
松山云缭绕，萍路水分离。云去有归日，水分无合时。
春芳役双眼，春色柔四支。杨柳织别愁，千条万条丝。
372.08 【杂怨（一作古乐府杂怨）】孟郊
忆人莫至悲，至悲空自衰。寄人莫剪衣，剪衣未必归。
朝为双蒂花，莫为四散飞。花落还绕树，游子不顾期。
夭桃花清晨，游女红粉新。夭桃花薄暮，游女红粉故。
树有百年花，人无一定颜。花送人老尽，人悲花自闲。
贫女镜不明，寒花日少容。暗蛩有虚织，短线无长缝。
浪水不可照，狂夫不可从。浪水多散影，狂夫多异踪。
持此一生薄，空成万恨浓。
372.09 【静女吟】孟郊
艳女皆妒色，静女独检踪。任礼耻任妆，嫁德不嫁容。
君子易求聘，小人难自从。此志谁与谅，琴弦幽韵重。
372.010 【归信吟】孟郊
泪墨洒为书，将寄万里亲。书去魂亦去，兀然空一身。
372.011 【山老吟】孟郊
不行山下地，唯种山上田。腰斧斫旅松，手瓢汲家泉。
讵知文字力，莫记日月迁。蟠木为我身，始得全天年。
372.012 【游子吟（迎母漂上作）】孟郊
慈母手中线，游子身上衣。临行密密缝，意恐迟迟归。
谁言寸草心，报得三春晖。
372.013 【小隐吟】孟郊
我饮不在醉，我欢长寂然。酌溪四五盏，听弹两三弦。
炼性静栖白，洗情深寄玄。号怒路傍子，贪败不贪全。
372.014 【苦寒吟】孟郊
天寒色青苍，北风叫枯桑。厚冰无裂文，短日有冷光。
敲石不得火，壮阴夺正阳。苦调竟何言，冻吟成此章。
372.015 【猛将吟】孟郊
拟脍楼兰肉，蓄怒时未扬。秋鼙无退声，夜剑不隐光。
虎队手驱出，豹篇心卷藏。古今皆有言，猛将出北方。
372.016 【伤哉行】孟郊
众毒蔓贞松，一枝难久荣。岂知黄庭客，仙骨生不成。
春色舍芳蕙，秋风绕枯茎。弹琴不成曲，始觉知音倾。
馆月改旧照，吊宾写馀情。还舟空江上，波浪送铭旌。
372.017 【怨诗（一作古怨）】孟郊
试妾与君泪，两处滴池水。看取芙蓉花，今年为谁死。
372.018 【湘弦怨】孟郊
昧者理芳草，蒿兰同一锄。狂飙怒秋林，曲直同一枯。
嘉木忌深蠹，哲人悲巧诬。灵均入回流，靳尚为良谟。
我愿分众泉，清浊各异渠。我愿分众巢，枭鸾相远居。
此志谅难保，此情竟何如。湘弦少知音，孤响空踟蹰。
372.019 【楚竹吟酬卢虔端公见和湘弦怨】孟郊
握中有新声，楚竹人未闻。识音者谓谁，清夜吹赠君。
昔为潇湘引，曾动潇湘云。一叫凤改听，再惊鹤失群。
江花匪秋落，山日当昼曛。众浊响杂沓，孤清思氛氲。
欲知怨有形，愿向明月分。一掬灵均泪，千年湘水文。
372.020 【远愁曲】孟郊
飘飖何所从，遗冢行未逢。东西不见人，哭向青青松。
此地有时尽，此哀无处容。声翻太白云，泪洗蓝田峰。
水涉七八曲，山登千万重。愿邀玄夜月，出视白日踪。
372.021 【贫女词寄从叔先辈简】孟郊
蚕女非不勤，今年独无春。二月冰雪深，死尽万木身。
时令自逆行，造化岂不仁。仰企碧霞仙，高控沧海云。
永别劳苦场，飘飖游无垠。
372.022 【边城吟】孟郊
西城近日天，俗禀气候偏。行子独自渴，主人仍卖泉。
烧烽碧云外，牧马青坡巅。何处鹘突梦，归思寄仰眠。
372.023 【新平歌送许问】孟郊
边柳三四尺，暮春离别歌。早回儒士驾，莫饮土番河。
谁识匣中宝，楚云章句多。
372.024 【杀气不在边】孟郊
杀气不在边，凛然中国秋。道险不在山，平地有摧輈。
河南又起兵，清浊俱锁流。岂唯私客艰，拥滞官行舟。
况余隔晨昏，去家成阻修。忽然两鬓雪，同是一日愁。
独寝夜难晓，起视星汉浮。凉风荡天地，日夕声飕飗。
万物无少色，兆人皆老忧。长策苟未立，丈夫诚可羞。
灵响复何事，剑鸣思戮雠。
372.025 【结爱（一作古结爱）】孟郊
心心复心心，结爱务在深。一度欲离别，千回结衣襟。
结妾独守志，结君早归意。始知结衣裳，不如结心肠。
坐结行亦结，结尽百年月。
372.026 【弦歌行】孟郊
驱傩击鼓吹长笛，瘦鬼染面惟齿白。暗中崒崒拽茅鞭，
倮足朱裈行戚戚。相顾笑声冲庭燎，桃弧射矢时独叫。
372.027 【覆巢行】孟郊
荒城古木枝多枯，飞禽嗷嗷朝哺雏。枝倾巢覆雏坠地，
乌鸢下啄更相呼。阳和发生均孕育，鸟兽有情知不足。
枝危巢小风雨多，未容长成已先覆。灵枝珍木满上林，
凤巢阿阁重且深。尔今所托非本地，乌鸢何得同尔心。
372.028 【出门行】孟郊
长河悠悠去无极，百龄同此可叹息。秋风白露沾人衣，
壮心凋落夺颜色。少年出门将诉谁，川无梁兮路无岐。
一闻陌上苦寒奏，使我伫立惊且悲。君今得意厌粱肉，
岂复念我贫贱时。
海风萧萧天雨霜，穷愁独坐夜何长。驱车旧忆太行险，
始知游子悲故乡。美人相思隔天阙，长望云端不可越。
手持琅玕欲有赠，爱而不见心断绝。南山峨峨白石烂，
碧海之波浩漫漫。参辰出没不相待，我欲横天无羽翰。
372.029 【湘妃怨（一作湘灵祠）】孟郊
南巡竟不返，二妃怨逾积。万里丧蛾眉，潇湘水空碧。
冥冥荒山下，古庙收贞魄。乔木深青春，清光满瑶席。
搴芳徒有荐，灵意殊脉脉。玉珮不可亲，徘徊烟波夕。
372.030 【巫山曲】孟郊
巴江上峡重复重，阳台碧峭十二峰。荆王猎时逢暮雨，
夜卧高丘梦神女。轻红流烟湿艳姿，行云飞去明星稀。
目极魂断望不见，猿啼三声泪滴衣。
372.031 【巫山高】孟郊
见尽数万里，不闻三声猿。但飞萧萧雨，中有亭亭魂。
千载楚王恨，遗文宋玉言。至今晴明天，云结深闺门。
372.032 【楚怨】孟郊
秋入楚江水，独照汨罗魂。手把绿荷泣，意愁珠泪翻。
九门不可入，一犬吠千门。
372.033 【塘下行】孟郊
塘边日欲斜，年少早还家。徒将白羽扇，调妾木兰花。
不是城头树，那栖来去鸦。
372.034 【临池曲】孟郊
池中春蒲叶如带，紫菱成角莲子大。
罗裙蝉鬓倚迎风，双双伯劳飞向东。
372.035 【车遥遥】孟郊
路喜到江尽，江上又通舟。舟车两无阻，何处不得游。
丈夫四方志，女子安可留。郎自别日言，无令生远愁。
旅雁忽叫月，断猿寒啼秋。此夕梦君梦，君在百城楼。
寄泪无因波，寄恨无因輈。愿为驭者手，与郎回马头。
372.036 【征妇怨】孟郊
良人昨日去，明月又不圆。别时各有泪，零落青楼前。
君泪濡罗巾，妾泪满路尘。罗巾长在手，今得随妾身。
路尘如得风，得上君车轮。
渔阳千里道，近如中门限。中门逾有时，渔阳长在眼。
生在绿罗下，不识渔阳道。良人自戍来，夜夜梦中到。
372.037 【空城雀】孟郊
一雀入官仓，所食宁损几。只虑往覆频，官仓终害尔。
鱼网不在天，鸟罗不张水。饮啄要自然，可以空城里。
372.038 【闲怨（一作闺怨）】孟郊
妾恨比斑竹，下盘烦冤根。有笋未出土，中已含泪痕。
372.039 【羽林行】孟郊
朔雪寒断指，朔风劲裂冰。胡中射雕者，此日犹不能。
翩翩羽林儿，锦臂飞苍鹰。挥鞭快白马，走出黄河凌。
372.040 【古意】孟郊
河边织女星，河畔牵牛郎。未得渡清浅，相对遥相望。
372.041 【古别离】孟郊
欲别牵郎衣，郎今到何处。不恨归来迟，莫向临邛去。
372.042 【游侠行】孟郊
壮士性刚决，火中见石裂。杀人不回头，轻生如暂别。
岂知眼有泪，肯白头上发。半生无恩酬，剑闲一百月。
372.043 【黄雀吟】孟郊
黄雀舞承尘，倚恃主人仁。主人忽不仁，买弹弹尔身。
何不远飞去，蓬蒿正繁新。蒿粒无人争，食之足为珍。
莫觑翻车粟，觑翻罪有因。黄雀不知言，赠之徒殷勤。
372.044 【有所思】孟郊
桔槔烽火昼不灭，客路迢迢信难越。古镇刀攒万片霜，
寒江浪起千堆雪。此时西去定如何，空使南心远凄切。
372.045 【求仙曲】孟郊
仙教生为门，仙宗静为根。持心若妄求，服食安足论。
铲惑有灵药，饵真成本源。自当出尘网，驭凤登昆仑。
372.046 【婵娟篇】孟郊
花婵娟，泛春泉。竹婵娟，笼晓烟。妓婵娟，不长妍。
月婵娟，真可怜。夜半姮娥朝太一，人间本自无灵匹。
汉宫承宠不多时，飞燕婕妤相妒嫉。
372.047 【南浦篇】孟郊
南浦桃花亚水红，水边柳絮由春风。鸟鸣喈喈烟濛濛，
自从远送对悲翁。此翁已与少年别，唯忆深山深谷中。
372.048 【清东曲】孟郊
樱桃花参差，香雨红霏霏。含笑竞攀折，美人湿罗衣。
采采清东曲，明眸艳珪玉。青巾艑上郎，上下看不足。
南阳公首词，编入新乐录。
372.049 【望远曲】孟郊
朝朝候归信，日日登高台。行人未去植庭梅，
别来三见庭花开。庭花开尽复几时，春光骀荡阻佳期。
愁来望远烟尘隔，空怜绿鬓风吹白。何当归见远行客。
