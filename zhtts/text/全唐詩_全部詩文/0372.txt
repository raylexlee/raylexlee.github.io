第370卷 吕温
370.01 【白云起封中诗（题中用韵，六十字成）】吕温
封开白云起，汉帝坐斋宫。望在泥金上，疑生秘玉中。
攒柯初缭绕，布叶渐蒙笼。日观祥光合，天门瑞气通。
无心已出岫，有势欲凌风。倘遣成膏泽，从兹遍大空。
370.02 【终南精舍月中闻磬声诗（题中用韵，六十字成）】吕温
月峰禅室掩，幽磬静昏氛。思入空门妙，声从觉路闻。
泠泠满虚壑，杳杳出寒云。天籁疑难辨，霜钟谁可分。
偶来游法界，便欲谢人群。竟夕听真响，尘心自解纷。
370.03 【青出蓝诗（题中有韵，限四十字成）】吕温
物有无穷好，蓝青又出青。朱研未比德，白受始成形。
袍袭宜从政，衿垂可问经。当时不采撷，作色几飘零。
370.04 【奉和李相公早朝于中书候传点偶书所怀奉呈门下…郑相公】吕温
禁门留骑吹，内省正衣冠。稍辨旂常色，尚闻钟漏残。
九天炉气暖，六月玉声寒。宿雾开霞观，晨光泛露盘。
致君期反朴，求友得如兰。政自同归理，言成共不刊。
准绳临百度，领袖映千官。卧鼓流沙静，飞航涨海安。
尽规酬主意，偕赋代交欢。雅韵人间满，多惭窃和难。
370.05 【奉和武中丞秋日台中寄怀简诸僚友】吕温
圣朝思纪律，宪府得中贤。指顾风行地，仪形月丽天。
不仁恒自远，为政复何先。虚室唯生白，闲情却草玄。
迎霜红叶早，过雨碧苔鲜。鱼乐翻秋水，乌声隔暮烟。
旧游多绝席，感物遂成篇。更许穷荒谷，追歌白雪前。
370.06 【吐蕃别馆和周十一郎中杨七录事望白水山作】吕温
纯精结奇状，皎皎天一涯。玉嶂拥清气，莲峰开白花。
半岩晦云雪，高顶澄烟霞。朝昏对宾馆，隐映如仙家。
夙闻蕴孤尚，终欲穷幽遐。暂因行役暇，偶得志所嘉。
明时无外户，胜境即中华。况今舅甥国，谁道隔流沙。
370.07 【奉和张舍人阁中直夜思闻雅琴因书事通简僚友】吕温
迢递天上直，寂寞丘中琴。忆尔山水韵，起予仁智心。
凝情在正始，超想疏烦襟。凉生子夜后，月照禁垣深。
远风霭兰气，微露清桐阴。方袭缁衣庆，永奉南薰吟。
370.08 【和舍弟惜花绝句（时蕃中使回）】吕温
去年无花看，今年未看花。更闻飘落尽，走马向谁家。
370.09 【和恭听晓笼中山鹊】吕温
掩抑中天意，凄怆触笼音。惊晓一闻处，伤春千里心。
370.010 【和舍弟让笼中鹰】吕温
未用且求安，无猜也不残。九天飞势在，六月目睛寒。
动触樊笼倦，闲消肉食难。主人憎恶鸟，试待一呼看。
370.011 【同恭夏日题寻真观李宽中秀才书院】吕温
闭院开轩笑语阑，江山并入一壶宽。微风但觉杉香满，
烈日方知竹气寒。披卷最宜生白室，吟诗好就步虚坛。
愿君此地攻文字，如炼仙家九转丹。
370.012 【同舍弟恭岁暮寄晋州李六协律三十韵】吕温
古人犹悲秋，况复岁暮时。急景迫流念，穷阴结长悲。
阳乌下西岭，月鹊惊南枝。揽衣步霜砌，倚杖临冰池。
怳怳若有失，悄悄良不怡。忽闻晨起吟，宛是同所思。
有美壮感激，无何远栖迟。摧藏变化用，掩抑扶摇姿。
时杰岂虚出，天道信可欺。巨川望汔济，寒谷待潜吹。
剑匣益精利，玉韬宁磷缁。戒哉轻沽诸，行矣自宠之。
伊我抱微尚，仲氏即心期。讨论自少小，形影相差池。
比来胸中气，欲耀天下奇。云雨沛萧艾，烟阁双萎蕤。
几年困方枘，一旦迷多岐。道因穷理悟，命以尽性知。
事去类绝弦，时来如转规。伊吕偶然得，孔墨徒尔为。
早行多露悔，强进触藩羸。功名岂身利，仁义非吾私。
万物自身化，一夫何驱驰。不如任行止，委命安所宜。
劝君休感叹，与予陶希夷。明年郊天后，庆泽岁华滋。
曲水杏花雪，香街青柳丝。良时且暂欢，樽酒聊共持。
闲过漆园叟，醉看五陵儿。寄言思隐处，不久来相追。
370.013 【青海西寄窦三端公】吕温
时同事弗同，穷节厉阴风。我役流沙外，君朝紫禁中。
从容非所羡，辛苦竟何功。但示酬恩路，浮生任转蓬。
370.014 【蕃中拘留岁馀回至陇石先寄城中亲故】吕温
蓬转星霜改，兰陔色养违。穷泉百死别，绝域再生归。
镜数成丝发，囊收抆血衣。酬恩有何力，只弃一毛微。
370.015 【吐蕃别馆卧病寄朝中诸友】吕温
星汉纵横车马喧，风摇玉佩烛花繁。
岂知羸卧穷荒外，日满深山犹闭门。
370.016 【吐蕃别馆中和日寄朝中僚旧】吕温
清时令节千官会，绝域穷山一病夫。
遥想满堂欢笑处，几人缘我向西隅。
370.017 【及第后答潼关主人】吕温
本欲云雨化，却随波浪翻。一沾太常第，十过潼关门。
志力且虚弃，功名谁复论。主人故相问，惭笑不能言。
370.018 【河中城南姚家浴后题赠主人】吕温
新浴振轻衣，满堂寒月色。主人有美酒，况是曾相识。
370.019 【看浑中丞山桃花初有他客不通晚方得入因有戏赠】吕温
朝来驻马香街里，风度遥闻语笑声。
无事闭门教日晚，山桃落尽不胜情。
370.020 【赠友人】吕温
南山双乔松，擢本皆千寻。夕流膏露津，朝被青云阴。
负雪出深涧，摇风倚高岑。明堂久不构，云干何森森。
匠意方雕巧，时情正夸淫。生材会有用，天地岂无心。
370.021 【道州夏日郡内北桥新亭书怀赠何元二处士】吕温
结构池梁上，登临日几回。晴空交密叶，阴岸积苍苔。
爽气中央满，清风四面来。振衣生羽翰，高枕出尘埃。
齐物鱼何乐，忘机鸟不猜。闲销炎昼静，选胜火云开。
僻远宜孱性，优游赖废材。愿为长泛梗，莫作重然灰。
守道穷非过，先时动是灾。寄言徐孺子，宾榻且徘徊。
370.022 【道州弘道县主簿知县三年颇著廉慎秩满…赴衡州题其厅事】吕温
为理赖同力，陟明非所任。废田方垦草，新柘未成阴。
术浅功难就，人疲感易深。烦君驻归棹，与慰不欺心。
370.023 【道州将赴衡州酬别江华毛令】吕温
布帛精粗任土宜，疲人识信每先期。
明朝别后无他嘱，虽是蒲鞭也莫施。
370.024 【道州夏日早访荀参军林园敬酬见赠】吕温
高眠日出始开门，竹径旁通到后园。陶亮横琴空有意，
任棠置水竟无言。松窗宿翠含风薄，槿援朝花带露繁。
山郡本来车马少，更容相访莫辞喧。
370.025 【道州敬酬何处士怀郡楼月夜之作】吕温
清质悠悠素彩融，长川迥陆合为空。
佳人甚近山城闭，夏夜相望水镜中。
370.026 【道州敬酬何处士书情见赠】吕温
意气曾倾四国豪，偶来幽寺息尘劳。严陵钓处江初满，
梁甫吟时月正高。新识几人知杞梓，故园何岁长蓬蒿。
期君自致青云上，不用伤心叹二毛。
370.027 【戏赠灵澈上人】吕温
僧家亦有芳春兴，自是禅心无滞境。
君看池水湛然时，何曾不受花枝影。
370.028 【二月一日是贞元旧节有感绝句寄黔南窦三洛阳卢七】吕温
同事先皇立玉墀，中和旧节又支离。
今朝各自看花处，万里遥知掩泪时。
370.029 【初发道州答崔三连州题海阳亭见寄绝句】吕温
吏中习隐好跻攀，不扰疲人便自闲。
闻说殷勤海阳事，令人转忆舜祠山。
370.030 【答段秀才】吕温
尽日看花君不来，江城半夜与君开。
楼中共指南园火，红烬随花落碧苔。
370.031 【宗礼欲往桂州，苦雨因以戏赠】吕温
农人辛苦绿苗齐，正爱梅天水满堤。
知汝使车行意速，但令骢马著鄣泥。
370.032 【道州奉寄襄阳裴相公】吕温
悠悠世路自浮沉，岂问仁贤待物心。
最忆过时留宴处，艳歌催酒后亭深。
