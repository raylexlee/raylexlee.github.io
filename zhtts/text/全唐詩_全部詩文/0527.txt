第519卷 李遠
519.01 【立春日】李遠
暖日傍簾曉，濃春開篋紅。釵斜穿彩燕，羅薄剪春蟲。
巧著金刀力，寒侵玉指風。娉婷何處戴，山鬢綠成叢。
519.02 【翦綵】李遠
翦綵贈相親，銀釵綴鳳真。雙雙銜綬鳥，兩兩度橋人。
葉逐金刀出，花隨玉指新。願君千萬歲，無歲不逢春。
519.03 【題僧院】李遠
不用問湯休，何人免白頭。百年如過鳥，萬事盡浮漚。
別緒長牽夢，情由亂種愁。卻嫌風景麗，窗外碧雲秋。
519.04 【觀廉女真葬（女真善隸書，常爲內中學士）】李遠
玉窗拋翠管，輕袖掩銀鸞。錯落雲車斷，丁泠金磬寒。
鶴尋深院宿，人借舊書看。寂寞焚香處，紅花滿石壇。
519.05 【閒居】李遠
塵事久相棄，沈浮皆不知。牛羊歸古巷，燕雀繞疏籬。
買藥經年曬，留僧盡日棋。唯憂釣魚伴，秋水隔波時。
519.06 【及第後送家兄遊蜀】李遠
人誰無遠別，此別意多違。正鵠雖言中，冥鴻不共飛。
玉京煙雨斷，巴國夢魂歸。若過嚴家瀨，殷勤看釣磯。
519.07 【送人入蜀】李遠
蜀客本多愁，君今是勝遊。碧藏雲外樹，紅露驛邊樓。
杜魄呼名語，巴江作字流。不知煙雨夜，何處夢刀州。
519.08 【遊故王駙馬池亭】李遠
花樹杳玲瓏，漁舟處處通。醉銷羅綺豔，香暖芰荷風。
野鳥翻萍綠，斜橋印水紅。子猷簫管絕，誰愛碧鮮濃。
519.09 【悲銅雀臺】李遠
西陵樹已盡，銅雀思偏多。雪密疑樓閣，花開想綺羅。
影銷堂上舞，聲斷帳前歌。唯有漳河水，年年舊綠波。
519.010 【陪新及第赴同年會】李遠
曾攀芳桂英，處處共君行。今日杏園宴，當時天樂聲。
柳濃堪繫馬，花上未藏鶯。滿座皆仙侶，同年別有情。
519.011 【詠雁】李遠
早晚辭沙漠，南來處處飛。關山多雨雪，風水損毛衣。
碧海魂應斷，紅樓信自稀。不知矰繳外，留得幾行歸。
519.012 【與碧溪上人別】李遠
欲入鳳城遊，西溪別惠休。色隨花旋落，年共水爭流。
客思偏來夜，蟬聲覺送秋。明朝逢舊侶，唯擬上歌樓。
519.013 【贈殷山人】李遠
有客抱琴宿，值予多怨懷。啼烏弦易斷，嘯鶴調難諧。
曲罷月移幌，韻清風滿齋。誰能將此妙，一爲奏金階。
519.014 【詠壁魚】李遠
鱗細粉光鮮，開書亂眼前。透窗疑漏網，落硯似流泉。
潛穴河圖內，吞鉤乙字邊。莫言鬐鬣小，食盡白蘋篇。
519.015 【聽話叢臺】李遠
有客新從趙地回，自言曾上古叢臺。雲遮襄國天邊去，
樹繞漳河地裏來。弦管變成山鳥哢，綺羅留作野花開。
金輿玉輦無行跡，風雨惟知長綠苔。
519.016 【失鶴】李遠
秋風吹卻九皋禽，一片閒雲萬里心。碧落有情應悵望，
青天無路可追尋。來時白雲翎猶短，去日丹砂頂漸深。
華表柱頭留語後，更無消息到如今。
519.017 【贈寫御容李長史】李遠
玉座塵消硯水清，龍髯不動彩毫輕。初分隆準山河秀，
乍點重瞳日月明。宮女捲簾皆暗認，侍臣開殿盡遙驚。
三朝供奉無人敵，始覺僧繇浪得名。
519.018 【贈潼關不下山僧】李遠
與君同在苦空間，君得空門我愛閒。禁足已教修雁塔，
終身不擬下雞山。窗中遙指三千界，枕上斜看百二關。
香茗一甌從此別，轉蓬流水幾時還。
519.019 【過舊遊見雙鶴愴然有懷】李遠
謝公何歲掩松楸，雙鶴依然傍玉樓。朱頂巑岏荒草上，
雪毛零落小池頭。蓬瀛路斷君何在，雲水情深我尚留。
他日若來華表上，更添多少令威愁。
519.020 【贈友人】李遠
鳳城煙靄思偏多，曾向劉郎住處過。銀燭焰前貪勸酒，
玉簫聲裏已聞歌。佳人惜別看嘶馬，公子含情向翠蛾。
今日重來門巷改，出牆桐樹綠婆娑。
519.021 【贈南嶽僧】李遠
曾住衡陽嶽寺邊，門開江水與雲連。數州城郭藏寒樹，
一片風帆著遠天。猿嘯不離行道處，客來皆到臥牀前。
今朝惆悵紅塵裏，惟憶閒陪盡日眠。
519.022 【贈弘文杜校書】李遠
高倚霞梯萬丈餘，共看移步入宸居。曉隨鵷鷺排金鎖，
靜對鉛黃校玉書。漠漠禁菸籠遠樹，泠泠宮漏響前除。
還聞漢帝親詞賦，好爲從容奏子虛。
519.023 【聽王氏話歸州昭君廟】李遠
獻之閒坐說歸州，曾到昭君廟裏遊。自古行人多怨恨，
至今鄉土盡風流。泉如珠淚侵階滴，花似紅妝滿岸愁。
河畔猶殘翠眉樣，有時新月傍簾鉤。
519.024 【過馬嵬山（一作李益詩）】李遠
金甲雲旗盡日回，倉皇羅袖滿塵埃。濃香猶自飄鑾輅，
恨魄無因離馬嵬。南內宮人悲帳殿，東溟方士問蓬萊。
唯餘坡上彎環月，時送殘蛾入帝臺。
519.025 【吳越懷古】李遠
吳越千年奈怨何，兩宮清吹作樵歌。姑蘇一敗雲無色，
范蠡長游水自波。霞拂故城疑轉旆，月依荒樹想嚬蛾。
行人慾問西施館，江鳥寒飛碧草多。
519.026 【長安即事寄友人】李遠
綺陌千年思斷蓬，今來還宿鳳城東。瑤臺鐘鼓長依舊，
巫陝煙花自不同。千結故心爲怨網，萬條新景作愁籠。
何時更伴劉郎去，卻見夭桃滿樹紅。
519.027 【聞明上人逝寄友人】李遠
蕭寺曾過最上方，碧桐濃葉覆西廊。遊人縹緲紅衣亂，
座客從容白日長。別後旋成莊叟夢，書來忽報惠休亡。
他時若更相隨去，只是含酸對影堂。
519.028 【贈咸陽李少府】李遠
美貌雄才已少齊，寶書仙簡兩看題。金刀片片裁新錦，
玉步重重上舊梯。鵬到碧天排霧去，鳳遊瓊樹揀枝棲。
蓬瀛宴罷試回首，一望塵中路正迷。
519.029 【鄰人自金仙觀移竹】李遠
移居新竹已堪看，劚破莓苔得幾竿。圓節不教傷粉籜，
低枝猶擬拂霜壇。牆頭枝動如煙綠，枕上風來送夜寒。
