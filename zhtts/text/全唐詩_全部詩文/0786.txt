第773卷 蕭意 等
773.01 【長門失寵】蕭意
自從別鑾殿，長門幾度春。不知金屋裏，更貯若爲人。
773.02 【下山逢故夫】徐之才
踟躕下山婦，共申別離久。爲問織縑人，何必長相守。
773.03 【虜患】張陵
今日漢家探使回，蟻疊胡兵來未歇。
春風渭水不敢流，總作六軍心上血。
773.04 【夏日閨怨】蔡瑰
桃徑李蹊絕芳園，炎氛熾日滿愁軒。枝上鳥驚朱槿落，
池中魚戲綠蘋翻。君戀京師久留滯，妾怨高樓積年歲。
非關曾入楚王宮，直爲相思腰轉細。臥簟乘閒乍逐涼，
燻爐畏熱懶焚香。雨沾柳葉如啼眼，露滴蓮花似汗妝。
全由獨自羞看影，豔是孤眠疑夜永。無情拂鏡不成妝，
有時卻扇還風靜。近日書來道欲歸，鴛鴦文錦字息機。
但恐愁容不相識，爲教恆著別時衣。
773.05 【詠破扇】唐怡
輪如明月盡，羅似薄雲穿。無由重掩笑，分在秋風前。
773.06 【述懷】唐怡
萬事皆零落，平生不可思。惟餘酒中趣，不減少年時。
773.07 【詠燭寄人】潘求仁
燭與人相似，通宵遽白煎。不應須下淚，只是爲人然。
773.08 【薛王花燭行】閻德隱
王子仙車下鳳台，紫纓金勒馭龍媒。□□□□□□出，
環佩鏘鏘天上來。鳷鵲樓前雲半卷，鴛鴦殿上月裴回。
玉盤錯落銀燈照，珠帳玲瓏寶扇開。盈盈二八誰家子，
紅粉新妝勝桃李。從來六行比齊姜，自許千門奉楚王。
楚王宮裏能服飾，顧盼傾城復傾國。合歡錦帶蒲萄花，
連理香裙石榴色。金爐半夜起氛氳，翡翠被重蘇合燻。
不學曹王遇神女，莫言羅敷邀使君。同心婉娩若琴瑟，
更笑天河有靈匹。一朝福履盛王門，百代光輝增帝室。
富貴榮華實可憐，路傍觀者謂神仙。只應早得淮南術，
會見雙飛入紫煙。
773.09 【三月歌】閻德隱
洛陽城路九春衢，洛陽城外柳千株。
能得來時作眼覓，天津橋側錦屠蘇。
773.010 【妾薄命】劉元叔
自從離別守空閨，遙聞征戰赴雲梯。夜夜思君遼海北，
年年棄妾渭橋西。陽春白日照空暖，紫燕銜花向庭滿。
綵鸞琴裏怨聲多，飛鵲鏡前妝梳斷。誰家夫婿不從徵，
應是漁陽別有情。莫道紅顏燕地少，家家還似洛陽城。
旦逐新人殊未歸，還令秋至夜霜飛。北斗星前橫旅雁，
南樓月下搗寒衣。夜深聞雁腸欲絕，獨坐縫衣燈又滅。
暗啼羅帳空自憐，夢度陽關向誰說。每憐容貌宛如神，
如何薄命不如人。待君朝夕燕山至，好作明年楊柳春。
773.011 【古別離】常理
君御狐白裘，妾居緗綺幬。粟鈿金夾膝，花錯玉搔頭。
離別生庭草，征衣斷戍樓。蠨蛸網清曙，菡萏落紅秋。
小膽空房怯，長眉滿鏡愁。爲傳兒女意，不用遠封侯。
773.012 【妾薄命】常理
十五玉童色，雙蛾青彎彎。鳥銜櫻桃花，此時刺繡閒。
嬌小恣所愛，誤人金指環。豔花句引落，滅燭屏風關。
妾怕愁中畫，君偷薄裏還。初謂來心平若案，
誰知別意險如山。乍啼羅袖嬌遮面，不忍看君莫惜顏。
773.013 【虞姬怨】馮待徵
妾本江南採蓮女，君是江東學劍人。逢君遊俠英雄日，
值妾年華桃李春。年華灼灼豔桃李，結髮簪花配君子。
行逢楚漢正相持，辭家上馬從君起。歲歲年年事征戰，
侍君帷幕損紅顏。不惜羅衣沾馬汗，不辭紅粉著刀環。
相期相許定關中，鳴鑾鳴佩入秦宮。誰誤四面楚歌起，
果知五星漢道雄。天時人事有興滅，智窮計屈心摧折。
澤中馬力先戰疲，帳下蛾眉□□□。君王是日無神彩，
賤妾此時容貌改。拔山意氣都已無，渡江面目今何在。
終天隔地與君辭，恨似流波無息時。使妾本來不相識，
豈見中途懷苦悲。
773.014 【越谿怨】冷朝光
越王宮裏如花人，越水谿頭採白蘋。
白蘋未盡人先盡，誰見江南春復春。
773.015 【吳宮怨】衛萬
君不見吳王宮閣臨江起，不見珠簾見江水。
曉氣晴來雙闕間，潮聲夜落千門裏。句踐城中非舊春，
姑蘇臺下起黃塵。只今唯有西江月，曾照吳王宮裏人。
773.016 【春遊吟】李章
初春遍芳甸，十里藹盈矚。美人摘新英，步步玩春綠。
所思杳何處，宛在吳江曲。可憐不得共芳菲，
日暮歸來淚滿衣。
773.017 【婕妤怨】王沈
長信梨花暗欲棲，應門上鑰草萋萋。
春風吹花亂撲戶，班絕車聲不至啼。
773.018 【夜夜曲】王偃
北斗星移銀漢低，班姬愁思鳳城西。
青槐陌上行人絕，明月樓前烏夜啼。
773.019 【明君詞】王偃
北望單于日半斜，明君馬上泣胡沙。
一雙淚滴黃河水，應得東流入漢家。
773.020 【擬古東飛伯勞歌】李暇
秦王龍劍燕後琴，珊瑚寶匣鏤雙心。誰家女兒抱香枕，
開衾滅燭願侍寢。瓊窗半上金鏤幬，輕羅掩面不遮羞。
青綺幃中坐相憶，紅鸞鏡裏見愁色。檐花照月鶯對棲，
空將可憐暗中啼。
773.021 【怨詩三首】李暇
羅敷初總髻，蕙芳正嬌小。月落始歸船，春眠恆著曉。
何處期郎遊，小苑花臺間。相憶不可見，且復乘月還。
別前花照路，別後露垂葉。歌舞須及時，如何坐悲妾。
773.022 【碧玉歌】李暇
碧玉上官妓，出入千花林。珠被玳瑁牀，感郎情意深。
773.023 【見美人聞琴不聽】李播
洛浦風流雪，陽臺朝暮雲。聞琴不肯聽，似妒卓文君。
773.024 【賦詩】辛弘智
君爲河邊草，逢春心剩生。妾如臺上鏡，得照始分明。
773.025 【自君之出矣】辛弘智
自君之出矣，梁塵靜不飛。思君如滿月，夜夜減容輝。
773.026 【自君之出矣（又一首）】辛弘智
自君之出矣，寶鏡爲誰明。思君如隴水，常聞嗚咽聲。
