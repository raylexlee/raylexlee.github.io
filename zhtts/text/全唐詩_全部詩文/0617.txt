第605卷 邵谒
605.01 【放歌行】邵谒
龟为秉灵亡，鱼为弄珠死。心中自有贼，莫怨任公子。
屈原若不贤，焉得沉湘水。
605.02 【长安寒食】邵谒
春日照九衢，春风媚罗绮。万骑出都门，拥在香尘里。
莫辞吊枯骨，千载长如此。安知今日身，不是昔时鬼。
但看平地游，亦见摧輈死。
605.03 【贞女墓】邵谒
生持节操心，死作坚贞鬼。至今坟上春，草木无花卉。
605.04 【自叹】邵谒
春蚕未成茧，已贺箱笼实。蟢子徒有丝，终年不成匹。
每念古人言，有得则有失。我命独如何，憔悴长如一。
白日九衢中，幽独暗如漆。流泉有枯时，穷贱无尽日。
惆怅复惆怅，几回新月出。
605.05 【送徐群宰望江】邵谒
古人力文学，所务安疲甿。今人力文学，所务惟公卿。
大贤重邦本，屈迹官武城。劝民勤机杼，自然国用并。
但见富贵者，知食不知耕。忽尔秋不熟，储廪焉得盈。
贡艺既精苦，用心必公平。吾道不遗贤，霄汉期芳馨。
一夫若有德，千古称其英。陶潜虽理邑，崔烈徒台衡。
浊者必恶清，瞽者必恶明。孤松自有色，岂夺众草荣。
为刀若不利，焉得宰牛名。为丝若不直，焉得琴上声。
好去立高节，重来振羽翎。
605.06 【秋夕】邵谒
万里凭梦归，骨肉皆在眼。觉来益惆怅，不信长安远。
人人但为农，我独常逢旱。恶命如漏卮，滴滴添不满。
天末雁来时，一叫一肠断。
605.07 【览孟东野集】邵谒
蚌死留夜光，剑折留锋铓。哲人归大夜，千古传珪璋。
珪璋遍四海，人伦多变改。题花花已无，玩月月犹在。
不知天地间，白日几时昧。
605.08 【送友人江行】邵谒
送君若浪水，叠叠愁思起。梦魂如月明，相送秋江里。
605.09 【下第有感】邵谒
古人有遗言，天地如掌阔。我行三十载，青云路未达。
尝闻读书者，所贵免征伐。谁知失意时，痛于刃伤骨。
身如石上草，根蒂浅难活。人人皆爱春，我独愁花发。
如何归故山，相携采薇蕨。
605.010 【论政】邵谒
贤哉三握发，为有天下忧。孙弘不开阁，丙吉宁问牛。
内政由股肱，外政由诸侯。股肱政若行，诸侯政自修。
一物不得所，蚁穴满山丘。莫言万木死，不因一叶秋。
朱云若不直，汉帝终自由。子婴一失国，渭水东悠悠。
605.011 【战城南】邵谒
武皇重征伐，战士轻生死。朝争刃上功，暮作泉下鬼。
悲风吊枯骨，明月照荒垒。千载留长声，呜咽城南水。
605.012 【赠郑殷处士】邵谒
善琴不得听，嘉玉不得名。知音既已死，良匠亦未生。
退居一河湄，山中物景清。鱼沉池水碧，鹤去松枝轻。
长材靡入用，大厦失巨楹。颜子不得禄，谁谓天道平。
605.013 【古乐府】邵谒
对酒弹古琴，弦中发新音。新音不可辨，十指幽怨深。
妾颜不自保，四时如车轮。不知今夜月，曾照几时人。
露滴芙蓉香，香销心亦死。良时无可留，残红谢池水。
605.014 【经安容先生旧居】邵谒
羽化留遗踪，千载踪难没。一泉岩下水，几度换明月。
松老不改柯，龙久皆变骨。云雨有归时，鸡犬无还日。
至今青山中，寂寞桃花发。
605.015 【望行人】邵谒
登楼恐不高，及高君已远。云行郎即行，云归郎不返。
嗟为楼上人，望望不相近。若作辙中泥，不放郎车转。
白日下西山，望尽妾肠断。
605.016 【岁丰】邵谒
皇天降丰年，本忧贫士食。贫士无良畴，安能得稼穑。
工佣输富家，日落长叹息。为供豪者粮，役尽匹夫力。
天地莫施恩，施恩强者得。
605.017 【金谷园怀古】邵谒
在富莫骄奢，骄奢多自亡。为女莫骋容，骋容多自伤。
如何金谷园，郁郁椒兰房。昨夜绮罗列，今日池馆荒。
竹死不变节，花落有馀香。美人抱义死，千载名犹彰。
娇歌无遗音，明月留清光。浮云易改色，衰草难重芳。
不学韩侯妇，衔冤报宋王。
605.018 【春日有感】邵谒
我心如蘖苦，他见如荠甘。火未到身者，痛楚难共谙。
但言贫者拙，不言富者贪。谁知苦寒女，力尽为桑蚕。
605.019 【学仙词】邵谒
上仙传秘诀，澹薄与无营。炼药□□□，变姓不变形。
三尸既无累，百虑自不生。是知寸心中，有路通上清。
祖龙好仙术，烧却黄金精。
605.020 【妓女】邵谒
天若许人登，青山高不止。地若许人穷，黄泉深无水。
量诸造化情，物成皆有以。如何上青冥，视之平若砥。
日下骋琅玕，空中无罗绮。但见势腾凌，将为长如此。
炫耀一时间，逡巡九泉里。一种为埃尘，不学堕楼死。
605.021 【寒女行】邵谒
寒女命自薄，生来多贱微。家贫人不聘，一身无所归。
养蚕多苦心，茧熟他人丝。织素徒苦力，素成他人衣。
青楼富家女，才生便有主。终日著罗绮，何曾识机杼。
清夜闻歌声，听之泪如雨。他人如何欢，我意又何苦。
所以问皇天，皇天竟无语。
605.022 【览镜】邵谒
一照一回悲，再照颜色衰。日月自流水，不知身老时。
昨日照红颜，今朝照白丝。白丝与红颜，相去咫尺间。
605.023 【轻薄行】邵谒
薄薄身上衣，轻轻浮云质。长安一花开，九陌马蹄疾。
谁言公子车，不是天上力。
605.024 【苦别离】邵谒
十五为君婚，二十入君门。自从入户后，见君长出门。
朝看相送人，暮看相送人。若遣折杨柳，此地树无根。
愿为陌上土，得作马蹄尘。愿为曲木枝，得作双车轮。
安得太行山，移来君马前。
605.025 【览张骞传】邵谒
采药不得根，寻河不得源。此时虚白首，徒感武皇恩。
桑田未闻改，日月曾几昏。仙骨若求得，垄头无新坟。
不见杜陵草，至今空自繁。
605.026 【白头吟】邵谒
汉家天宇阔，日月不暂闲。常将古今骨，裨作北邙山。
山高势已极，犹自凋朱颜。
605.027 【瞽者叹】邵谒
我心岂不平，我目自不明。徒云备双足，天下何由行。
605.028 【送从弟长安下第南归觐亲】邵谒
白日不得照，戴天如戴盆。青云未见路，丹车劳出门。
采薇秦山镇，养亲湘水源。心中岂不切，其如行路难。
为文清益峻，为心直且安。芝兰未入用，馨香志独存。
他门种桃李，犹能荫子孙。我家有棠阴，枝叶竟不繁。
心醉岂因酒，愁多徒见萱。征徒忽告归，执袂殷勤论。
在鸟终为凤，为鱼须化鲲。富贵岂长守，贫贱宁有根。
丈夫志不大，何以佐乾坤。昼短疾于箭，早来献天言。
莫恋苍梧畔，野烟横破村。
605.029 【少年行】邵谒
丈夫十八九，胆气欺韩彭。报仇不用剑，辅国不用兵。
以目为水鉴，以心作权衡。愿君似尧舜，能使天下平。
何必走马夸弓矢，然后致得人心争。
605.030 【汉宫井】邵谒
辘轳声绝离宫静，班姬几度照金井。
梧桐老去残花开，犹似当时美人影。
605.031 【显茂楼】邵谒
秦山渭水尚悠悠，如何草树迷宫阙。
繁华朱翠尽东流，唯有望楼对明月。
605.032 【紫阁峰】邵谒
壮国山河倚空碧，迥拔烟霞侵太白。
绿崖下视千万寻，青天只据百馀尺。
