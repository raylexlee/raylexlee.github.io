第003卷 李隆基
3.01 【过晋阳宫】李隆基
缅想封唐处，实惟建国初。俯察伊晋野，仰观乃参虚。
井邑龙斯跃，城池凤翔馀。林塘犹沛泽，台榭宛旧居。
运革祚中否，时迁命兹符。顾循承丕构，怵惕多忧虞。
尚恐威不逮，复虑化未孚。岂徒劳辙迹，所期训戎车。
习俗问黎人，亲巡慰里闾。永言念成功，颂德临康衢。
长怀经纶日，叹息履庭隅。艰难安可忘，欲去良踟蹰。
3.02 【行次成皋途经先圣擒建德之所缅思功业感而赋诗】李隆基
有隋政昏虐，群雄已交争。先圣按剑起，叱咤风云生。
饮马河洛竭，作气嵩华惊。克敌睿图就，擒俘帝道亨。
顾惭嗣宝历，恭承天下平。幸过翦鲸地，感慕神且英。
3.03 【校猎义成喜逢大雪率题九韵以示群官】李隆基
弧矢威天下，旌旗游近县。一面施鸟罗，三驱教人战。
暮云成积雪，晓色开行殿。皓然原隰同，不觉林野变。
北风勇士马，东日华组练。触地银獐出，连山缟鹿见。
月兔落高矰，星狼下急箭。既欣盈尺兆，复忆磻溪便。
岁丰将遇贤，俱荷皇天眷。
3.04 【赐诸州刺史以题座右】李隆基
眷言思共理，鉴梦想维良。猗欤此推择，声绩著周行。
贤能既俟进，黎献实伫康。视人当如子，爱人亦如伤。
讲学试诵论，阡陌劝耕桑。虚誉不可饰，清知不可忘。
求名迹易见，安贞德自彰。讼狱必以情，教民贵有常。
恤惸且存老，抚弱复绥强。勉哉各祗命，知予眷万方。
3.05 【送忠州太守康昭远等】李隆基
端拱临中枢，缅怀共予理。不有台阁英，孰振循良美。
分符侯甸内，拜手明庭里。誓节期饮冰，调人方导水。
嘉声驰九牧，惠化光千祀。时雨侔昔贤，芳猷贯前史。
伫尔颂中和，吾将令卿士。
3.06 【送李邕之任滑台】李隆基
汉家重东郡，宛彼白马津。黎庶既蕃殖，临之劳近臣。
远别初首路，今行方及春。课成应第一，良牧尔当仁。
3.07 【端午三殿宴群臣探得神字】李隆基
五月符天数，五音调夏钧。旧来传五日，无事不称神。
穴枕通灵气，长丝续命人。四时花竞巧，九子粽争新。
方殿临华节，圆宫宴雅臣。进对一言重，遒文六义陈。
股肱良足咏，风化可还淳。
3.08 【温汤对雪】李隆基
北风吹同云，同云飞白雪。白雪乍回散，同云何惨烈。
未见温泉冰，宁知火井灭。表瑞良在兹，庶几可怡悦。
3.09 【登蒲州逍遥楼】李隆基
长榆息烽火，高柳静风尘。卜征巡九洛，展豫出三秦。
昔是潜龙地，今为上理辰。时平乘道泰，聊赏遇年春。
黄河分地络，飞观接天津。一览遗芳翰，千载肃如神。
3.010 【经河上公庙】李隆基
昔闻有耆叟，河上独遗荣。迹与尘嚣隔，心将道德并。
讵以天地累，宁为宠辱惊。矫然翔寥廓，如何屈坚贞。
玄玄妙门启，肃肃祠宇清。冥漠无先后，那能纪姓名。
3.011 【过王濬墓】李隆基
吴国分牛斗，晋室命龙骧。受任敌已灭，策勋名不彰。
居美未尽善，矜功徒自伤。长戟今何在，孤坟此路傍。
不观松柏茂，空馀荆棘场。叹嗟悬剑陇，谁识梦刀祥。
3.012 【初入秦川路逢寒食】李隆基
洛阳芳树映天津，灞岸垂杨窣地新。直为经过行处乐，
不知虚度两京春。去年馀闰今春早，曙色和风著花草。
可怜寒食与清明，光辉并在长安道。自从关路入秦川，
争道何人不戏鞭。公子途中妨蹴鞠，佳人马上废秋千。
渭水长桥今欲渡，葱葱渐见新丰树。远看骊岫入云霄，
预想汤池起烟雾。烟雾氛氲水殿开，暂拂香轮归去来。
今岁清明行已晚，明年寒食更相陪。
3.013 【春台望】李隆基
暇景属三春，高台聊四望。目极千里际，山川一何壮。
太华见重岩，终南分叠嶂。郊原纷绮错，参差多异状。
佳气满通沟，迟步入绮楼。初莺一一鸣红树，
归雁双双去绿洲。太液池中下黄鹤，昆明水上映牵牛。
闻道汉家全盛日，别馆离宫趣非一。甘泉逶迤亘明光，
五柞连延接未央。周庐徼道纵横转，飞阁回轩左右长。
须念作劳居者逸，勿言我后焉能恤。为想雄豪壮柏梁，
何如俭陋卑茅室。阳乌黯黯向山沉，夕鸟喧喧入上林。
薄暮赏馀回步辇，还念中人罢百金。
3.014 【过大哥宅探得歌字韵】李隆基
鲁卫情先重，亲贤爱转多。冕旒丰暇日，乘景暂经过。
戚里申高宴，平台奏雅歌。复寻为善乐，方验保山河。
3.015 【同玉真公主过大哥山池】李隆基
地有招贤处，人传乐善名。鹜池临九达，龙岫对层城。
桂月先秋冷，蘋风向晚清。凤楼遥可见，仿佛玉箫声。
3.016 【经邹鲁祭孔子而叹之】李隆基
夫子何为者，栖栖一代中。地犹鄹氏邑，宅即鲁王宫。
叹凤嗟身否，伤麟怨道穷。今看两楹奠，当与梦时同。
3.017 【惟此温泉是称愈疾岂予独受其福思与兆人共之…言其志】李隆基
桂殿与山连，兰汤涌自然。阴崖含秀色，温谷吐潺湲。
绩为蠲邪著，功因养正宣。愿言将亿兆，同此共昌延。
3.018 【旋师喜捷】李隆基
边服胡尘起，长安汉将飞。龙蛇开阵法，貔虎振军威。
诈虏脑涂地，征夫血染衣。今朝书奏入，明日凯歌归。
3.019 【过老子庙】李隆基
仙居怀圣德，灵庙肃神心。草合人踪断，尘浓鸟迹深。
流沙丹灶没，关路紫烟沉。独伤千载后，空馀松柏林。
3.020 【途次陕州】李隆基
境出三秦外，途分二陕中。山川入虞虢，风俗限西东。
树古棠阴在，耕馀让畔空。鸣笳从此去，行见洛阳宫。
3.021 【野次喜雪】李隆基
拂曙辟行宫，寒皋野望通。繁云低远岫，飞雪舞长空。
赋象恒依物，萦回屡逐风。为知勤恤意，先此示年丰。
3.022 【送贺知章归四明】李隆基
遗荣期入道，辞老竟抽簪。岂不惜贤达，其如高尚心。
寰中得秘要，方外散幽襟。独有青门饯，群僚怅别深。
3.023 【轩游宫十五夜】李隆基
行迈离秦国，巡方赴洛师。路逢三五夜，春色暗中期。
关外长河转，宫中淑气迟。歌钟对明月，不减旧游时。
3.024 【观拔河俗戏】李隆基
壮徒恒贾勇，拔拒抵长河。欲练英雄志，须明胜负多。
噪齐山岌嶪，气作水腾波。预期年岁稔，先此乐时和。
3.025 【同刘晃喜雨】李隆基
节变寒初尽，时和气已春。繁云先合寸，膏雨自依旬。
飒飒飞平野，霏霏静暗尘。悬知花叶意，朝夕望中新。
3.026 【千秋节赐群臣镜】李隆基
铸得千秋镜，光生百炼金。分将赐群后，遇象见清心。
台上冰华澈，窗中月影临。更衔长绶带，留意感人深。
3.027 【赐道士邓紫阳】李隆基
太乙三门诀，元君六甲符。下传金版术，上刻玉清书。
有美探真士，囊中得秘书。自知三醮后，翊我灭残胡。
3.028 【幸蜀西至剑门】李隆基
剑阁横云峻，銮舆出狩回。翠屏千仞合，丹嶂五丁开。
灌木萦旗转，仙云拂马来。乘时方在德，嗟尔勒铭才。
3.029 【答司马承祯上剑镜】李隆基
宝照含天地，神剑合阴阳。日月丽光景，星斗裁文章。
写鉴表容质，佩服为身防。从兹一赏玩，永德保龄长。
3.030 【送赵法师还蜀因名山奠简】李隆基
道家奠灵简，自昔仰神仙。真子今将命，苍生福可传。
江山寻故国，城郭信依然。二室遥相望，云回洞里天。
3.031 【送道士薛季昌还山】李隆基
洞府修真客，衡阳念旧居。将成金阙要，愿奉玉清书。
云路三天近，松溪万籁虚。犹期传秘诀，来往候仙舆。
3.032 【送玄同真人李抱朴谒灊山仙祠】李隆基
城阙天中近，蓬瀛海上遥。归期千载鹤，春至一来朝。
采药逢三秀，餐霞卧九霄。参同如有旨，金鼎待君烧。
3.033 【春日出苑游瞩（太子时作）】李隆基
三阳丽景早芳辰，四序佳园物候新。梅花百树障去路，
垂柳千条暗回津。鸟飞直为惊风叶，鱼没都由怯岸人。
惟愿圣主南山寿，何愁不赏万年春。
3.034 【春晚宴两相及礼官丽正殿学士探得风字】李隆基
乾道运无穷，恒将人代工。阴阳调历象，礼乐报玄穹。
介胄清荒外，衣冠佐域中。言谈延国辅，词赋引文雄。
野霁伊川绿，郊明巩树红。冕旒多暇景，诗酒会春风。
3.035 【首夏花萼楼观群臣宴宁王山亭回楼下又申之以赏乐赋诗】李隆基
今年通闰月，入夏展春辉。楼下风光晚，城隅宴赏归。
九歌扬政要，六舞散朝衣。天喜时相合，人和事不违。
礼中推意厚，乐处感心微。别赏阳台乐，前旬暮雨飞。
3.036 【同二相已下群官乐游园宴】李隆基
撰日岩廊暇，需云宴乐初。万方朝玉帛，千品会簪裾。
地入南山近，城分北斗馀。池塘垂柳密，原隰野花疏。
帟幕看逾暗，歌钟听自虚。兴阑归骑转，还奏弼违书。
3.037 【集贤书院成，送张说上集贤学士，赐宴得珍字】李隆基
广学开书院，崇儒引席珍。集贤招衮职，论道命台臣。
礼乐沿今古，文章革旧新。献酬尊俎列，宾主位班陈。
节变云初夏，时移气尚春。所希光史册，千载仰兹晨。
3.038 【王屋山送道士司马承祯还天台】李隆基
紫府求贤士，清溪祖逸人。江湖与城阙，异迹且殊伦。
间有幽栖者，居然厌俗尘。林泉先得性，芝桂欲调神。
地道逾稽岭，天台接海滨。音徽从此间，万古一芳春。
3.039 【早度蒲津关】李隆基
钟鼓严更曙，山河野望通。鸣銮下蒲坂，飞旆入秦中。
地险关逾壮，天平镇尚雄。春来津树合，月落戍楼空。
马色分朝景，鸡声逐晓风。所希常道泰，非复候繻同。
3.040 【途经华岳】李隆基
饬驾去京邑，鸣鸾指洛川。循途经太华，回跸暂周旋。
翠崿留斜影，悬岩冒夕烟。四方皆石壁，五位配金天。
仿佛看高掌，依稀听子先。终当铭岁月，从此记灵仙。
3.041 【喜雪】李隆基
日观卜先征，时巡顺物情。风行未备礼，云密遽飘霙。
委树寒花发，萦空落絮轻。朝如玉已会，庭似月犹明。
既睹肤先合，还欣尺有盈。登封何以报，因此谢功成。
3.042 【幸凤泉汤】李隆基
西狩观周俗，南山历汉宫。荐鲜知路近，省敛觉年丰。
阴谷含神爨，汤泉养圣功。益龄仙井合，愈疾醴源通。
不重鸣岐凤，谁矜陈宝雄。愿将无限泽，沾沐众心同。
3.043 【南出雀鼠谷答张说】李隆基
雷出应乾象，风行顺国人。川途犹在晋，车马渐归秦。
背陕关山险，横汾鼓吹频。草依阳谷变，花待北岩春。
闻有鹓鸾客，清词雅调新。求音思欲报，心迹竟难陈。
3.044 【赐崔日知往潞州】李隆基
潞国开新府，壶关宠旧林。妙旌循吏德，持悦庶氓心。
礼乐中朝贵，神明列郡钦。扬风非赠扇，易俗是张琴。
藩镇讴谣满，行宫雨露深。会书丞相策，先赐颍川金。
3.045 【为赵法师别造精院过院赋诗】李隆基
宗师心物外，为道运虚舟。不恋岩泉赏，来从宫禁游。
探玄知几岁，习静更宜秋。烟树辨朝色，风湍闻夜流。
坐朝繁听览，寻胜在清幽。欲广无为化，因兹庶可求。
3.046 【端午】李隆基
端午临中夏，时清日复长。盐梅已佐鼎，曲糵且传觞。
事古人留迹，年深缕积长。当轩知槿茂，向水觉芦香。
亿兆同归寿，群公共保昌。忠贞如不替，贻厥后昆芳。
3.047 【春中兴庆宫酺宴】李隆基
九达长安道，三阳别馆春。还将听朝暇，回作豫游晨。
不战要荒服，无刑礼乐新。合酺覃土宇，欢宴接群臣。
玉斝飞千日，琼筵荐八珍。舞衣云曳影，歌扇月开轮。
伐鼓鱼龙杂，撞钟角牴陈。曲终酣兴晚，须有醉归人。
3.048 【千秋节宴】李隆基
兰殿千秋节，称名万寿觞。风传率土庆，日表继天祥。
玉宇开花萼，宫县动会昌。衣冠白鹭下，帟幕翠云长。
献遗成新俗，朝仪入旧章。月衔花绶镜，露缀彩丝囊。
处处祠田祖，年年宴杖乡。深思一德事，小获万人康。
3.049 【左丞相说右丞相璟太子少傅乾曜同日上官命宴东堂赐诗】李隆基
赤帝收三杰，黄轩举二臣。由来丞相重，分掌国之钧。
我有握中璧，双飞席上珍。子房推道要，仲子讶风神。
复辍台衡老，将为调护人。鹓鸾同拜日，车骑拥行尘。
乐聚南宫宴，觞连北斗醇。俾予成百揆，垂拱问彝伦。
3.050 【早登太行山中言志】李隆基
清跸度河阳，凝笳上太行。火龙明鸟道，铁骑绕羊肠。
白雾埋阴壑，丹霞助晓光。涧泉含宿冻，山木带馀霜。
野老茅为屋，樵人薜作裳。宣风问耆艾，敦俗劝耕桑。
凉德惭先哲，徽猷慕昔皇。不因今展义，何以冒垂堂。
3.051 【平胡】李隆基
杂虏忽猖狂，无何敢乱常。羽书朝继入，烽火夜相望。
将出凶门勇，兵因死地强。蒙轮皆突骑，按剑尽鹰扬。
鼓角雄山野，龙蛇入战场。流膏润沙漠，溅血染锋铓。
雾扫清玄塞，云开静朔方。武功今已立，文德愧前王。
3.052 【游兴庆宫作】李隆基
代邸青门右，离宫紫陌陲。庭如过沛日，水若渡江时。
绮观连鸡岫，朱楼接雁池。从来敦棣萼，今此茂荆枝。
万叶传馀庆，千年志不移。凭轩聊属目，轻辇共追随。
务本方崇训，相辉保羽仪。时康俗易渐，德薄政难施。
鼓吹迎飞盖，弦歌送羽卮。所希覃率土，孝弟一同规。
3.053 【送张说巡边】李隆基
端拱复垂裳，长怀御远方。股肱申教义，戈剑靖要荒。
命将绥边服，雄图出庙堂。三台入武帐，八座起文昌。
宝胄匡韩主，华宗辅汉王。茂先惭博物，平子谢文章。
尽节恢时佐，输诚御寇场。三军临朔野，驷马即戎行。
鼓吹威夷狄，旌轩溢洛阳。云台先著美，今日更贻芳。
3.054 【饯王晙巡边】李隆基
振武威荒服，扬文肃远墟。金坛申将礼，玉节授军符。
免胄三方外，衔刀万里馀。昔时吴会静，今日虏庭虚。
分阃仍推毂，援桴且训车。风扬旌旆远，雨洗甲兵初。
坐见台阶谧，行闻袄祲除。檄来虽插羽，箭去亦飞书。
舟楫功须著，盐梅望匪疏。不应陈七德，欲使化先敷。
3.055 【巡省途次上党旧宫赋】李隆基
三千初击浪，九万欲抟空。天地犹惊否，阴阳始遇蒙。
存贞期历试，佐贰伫昭融。多谢时康理，良惭实赖功。
长怀问鼎气，夙负拔山雄。不学刘琨舞，先歌汉祖风。
英髦既包括，豪杰自牢笼。人事一朝异，讴歌四海同。
如何昔朱邸，今此作离宫。雁沼澄澜翠，猿岩落照红。
小山秋桂馥，长坂旧兰丛。即是淹留处，乘欢乐未穷。
3.056 【潼关口号】李隆基
河曲回千里，关门限二京。所嗟非恃德，设险到天平。
3.057 【千秋节赐群臣镜】李隆基
瑞露垂花绶，寒冰澈宝轮。对兹台上月，聊以庆佳辰。
3.058 【续薛令之题壁】李隆基
啄木觜距长，凤凰羽毛短。苦嫌松桂寒，任逐桑榆暖。
3.059 【送胡真师还西山】李隆基
仙客厌人间，孤云比性闲。话离情未已，烟水万重山。
3.060 【过大哥山池题石壁】李隆基
澄潭皎镜石崔巍，万壑千岩暗绿苔。
林亭自有幽贞趣，况复秋深爽气来。
3.061 【题梅妃画真】李隆基
忆昔娇妃在紫宸，铅华不御得天真。
霜绡虽似当时态，争奈娇波不顾人。
3.062 【鶺鴒颂】李隆基
伊我轩宫，奇树青葱，蔼周庐兮。冒霜停雪，以茂以悦，
恣卷舒兮。连枝同荣，吐绿含英，曜春初兮。
蓐收御节，寒露微结，气清虚兮。桂宫兰殿，唯所息宴，
栖雍渠兮。行摇飞鸣，急难有情，情有馀兮。
顾惟德凉，夙夜兢惶，惭化疏兮。上之所教，下之所效，
实在予兮。天伦之性，鲁卫分政，亲贤居兮。
爰游爰处，爰笑爰语，巡庭除兮。观此翔禽，以悦我心，
良史书兮。
3.063 【傀儡吟】李隆基
刻木牵丝作老翁，鸡皮鹤发与真同。
须臾弄罢寂无事，还似人生一梦中。
3.064 【句】李隆基
昔见漳滨卧，言将人事违。今逢庆诞日，犹谓学仙归。
棠棣花重发，鴒原鸟再飞。
德比代云布，心如晋水清。
