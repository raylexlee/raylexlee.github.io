第786卷 無名氏
786.01 【題長樂驛壁】無名氏
三十驊騮一烘塵，來時不鎖杏園春。
楊花滿地如飛雪，應有偷遊曲水人。
786.02 【絕句】無名氏
傳聞天子訪沈淪，萬里懷書西入秦。
早知不用無媒客，恨別江南楊柳春。
786.03 【題取經詩（載《翻譯名義集》，雲唐義淨三藏作）】無名氏
晉宋齊梁唐代間，高僧求法離長安。去人成百歸無十，
後者安知前者難。路遠碧天唯冷結，沙河遮日力疲殫。
後賢如未諳斯旨，往往將經容易看。
786.04 【題水心寺水軒】無名氏
分飛南渡春風晚，卻返家林事業空。
無限離情似楊柳，萬條垂向楚江東。
786.05 【王昭君】無名氏
猗蘭恩寵歇，昭陽幸御稀。朝辭漢闕去，夕見胡塵飛。
寄信秦樓下，因書秋雁歸。
786.06 【王昭君（一作崔國輔詩）】無名氏
一回望月一回悲，望月月移人不移。
何時得見漢朝使，爲妾傳書斬畫師。
786.07 【粉箋題詩】無名氏
三月江南花滿枝，風輕簾幕燕爭飛。
遊人休惜夜秉燭，楊柳陰濃春欲歸。
786.08 【詠美人騎馬】無名氏
駿馬嬌仍穩，春風灞岸晴。促來金鐙短，扶上玉人輕。
帽束雲鬟亂，鞭籠翠袖明。不知從此去，何處更傾城。
786.09 【六言詩】無名氏
把酒留君聽琴，那堪歲暮離心。霜葉無風自落，
秋天不雨多陰。人愁荒村路遠，馬怯寒溪水深。
望盡青山猶在，不知何處相尋。
786.010 【胡笳曲】無名氏
月明星稀霜滿野，氈車夜宿陰山下。
漢家自失李將軍，單于公然來牧馬。
786.011 【桃源行送友人】無名氏
武陵川徑入幽遐，中有雞犬秦人家，家傍流水多桃花。
桃花兩邊種來久，流水一道何時有。垂條落蕊暗春風，
夾岸芳菲至山口。歲歲年年能寂寥，林下青苔日爲厚。
時有仙鳥來銜花，曾無世人此攜手。可憐不知若爲名，
君往從之多所更。古驛荒橋平路盡，崩湍怪石小溪行。
相見維舟登覽處，紅堤綠岸宛然成。多君此去從仙隱，
令人晚節悔營營。
786.012 【唐衢墓（一作賈島詩）】無名氏
京洛先生三尺墳，陰風慘慘土和雲。
從來有感君皆哭，今日無君誰哭君。
786.013 【宮詞】無名氏
花萼樓前春正濃，濛濛柳絮舞晴空。
金錢擲罷嬌無力，笑倚欄干屈曲中。
786.014 【拋球詩（一作李謹言詩）】無名氏
侍宴黃昏未肯休，玉階夜色月如流。
朝來自詫承恩最，笑倩傍人認繡球。
786.015 【豔歌】無名氏
月裏嫦娥不畫眉，只將雲霧作羅衣。
不知夢逐青鸞去，猶把花枝蓋面歸。
786.016 【楊柳枝】無名氏
萬里長江一帶開，岸邊楊柳幾千栽。
錦帆未落西風起，惆悵龍舟去不回。
786.017 【河中石刻】無名氏
雨滴空階曉，無心換夕香。井梧花落盡，一半在銀牀。
786.018 【古硯】無名氏
癖性愛古物，終歲求不得。昨朝得古硯，蘭河灘之側。
波濤所擊觸，背面生隟隙。質狀樸且醜，令人作不得。
786.019 【絕句】無名氏
釣罷孤舟系葦梢，酒開新甕鮓開包。
自從江浙爲漁父，二十餘年手不叉。
786.020 【題童氏畫】無名氏
林下材華雖可尚，筆端人物更清妍。
如何不出深閨裏，能以丹青寫外邊。
786.021 【失題】無名氏
春朝散微雨，庭樹開芸綠。上有懷春鳥，間關斷復續。
謂言□野中，定是珠城曲。我自牽時幸，以慚羈旅束。
爾不鳴幽林，來此將何欲。
786.022 【姜宣彈小胡笳引歌】無名氏
雷氏金徽琴，王君寶重輕千金。三峽流中將得來，
明窗拂席幽匣開。朱弦宛轉盤鳳足，驟擊數聲風雨回。
哀笳慢指董家本，姜宣得之妙思忖。泛徽胡雁咽蕭蕭，
繞指轆轤圓袞袞。吞恨含情乍輕激，故國關山心歷歷。
潺湲疑是舞鸊鵜，砉騞如聞發鳴鏑。流宮變徵漸幽咽，
別鶴欲飛猿欲絕。秋霜滿樹葉辭風，寒雛墜地烏啼血。
哀弦已罷春恨長，恨長何如懷我鄉。我鄉安在長城窟，
聞君膚奏心飄忽。何時窄袖短貂裘，胭脂山下彎明月。
786.023 【羅浮山】無名氏
四百餘峯海上排，根連蓬島蔭天台。
百靈若爲移中土，蒿華都爲一小堆。
786.024 【湯周山】無名氏
湯週二大仙，廬此得昇天。風俗因興廟，春秋不記年。
錦雲張紫蓋，琴溜瀉鳴泉。丹竈猶存鼎，仙花發故園。
786.025 【永州舜廟詩】無名氏
遊湘有餘怨，豈是聖人心。行路猿啼古，祠宮夢草深。
素風傳舊俗，異跡閉荒林。巡狩去不返，煙雲愁至今。
九嶷天一半，山盡海沈沈。
786.026 【絕句】無名氏
綠楊陰轉畫橋斜，舟有笙歌岸有花。
盡日會稽山色裏，蓬萊清淺水仙家。
786.027 【三學山盤陀石上刻詩】無名氏
拔地山巒秀，排空殿閣斜。雲供數州雨，樹獻九天花。
夜月摩峯頂，秋鍾徹海涯。長松拂星漢，一一是仙槎。
786.028 【合水縣玉泉石崖刻】無名氏
山脈逗飛泉，泓澄傍岩石。亂垂寒玉筱，碎灑珍珠滴。
澄波涵萬象，明鏡瀉天色。有時乘月來，賞詠還自適。
786.029 【紀遊東觀山（山在桂林府城外三里）】無名氏
瑰奇恣搜討，貝闕青瑤房。才隘疑永巷，俄敞如華堂。
玉梁窈浮溪，瓊戶正當窗。仙佛肖彷彿，鐘鼓鍧擊撞。
贔贔左顧龜，狺狺欲吠尨。丹竈儼亡恙，芝田靄生香。
搏噬千怪聚，絢爛五色光。更無一塵涴，但覺六月涼。
玲瓏穿屢折，詰曲通三湘。神鬼若剜刻，乾坤真混茫。
入如深夜暗，出喜皦日光。隔世驚瞬息，異境難揣量。
786.030 【題焚經臺】無名氏
門徑蕭蕭長綠苔，一回登此一徘徊。青牛謾說函關去，
白馬親從印土來。確實是非憑烈焰，要分真僞築高臺。
春風也解嫌狼藉，吹盡當年道教灰。
