第786卷 无名氏
786.01 【题长乐驿壁】无名氏
三十骅骝一烘尘，来时不锁杏园春。
杨花满地如飞雪，应有偷游曲水人。
786.02 【绝句】无名氏
传闻天子访沈沦，万里怀书西入秦。
早知不用无媒客，恨别江南杨柳春。
786.03 【题取经诗（载《翻译名义集》，云唐义净三藏作）】无名氏
晋宋齐梁唐代间，高僧求法离长安。去人成百归无十，
后者安知前者难。路远碧天唯冷结，沙河遮日力疲殚。
后贤如未谙斯旨，往往将经容易看。
786.04 【题水心寺水轩】无名氏
分飞南渡春风晚，却返家林事业空。
无限离情似杨柳，万条垂向楚江东。
786.05 【王昭君】无名氏
猗兰恩宠歇，昭阳幸御稀。朝辞汉阙去，夕见胡尘飞。
寄信秦楼下，因书秋雁归。
786.06 【王昭君（一作崔国辅诗）】无名氏
一回望月一回悲，望月月移人不移。
何时得见汉朝使，为妾传书斩画师。
786.07 【粉笺题诗】无名氏
三月江南花满枝，风轻帘幕燕争飞。
游人休惜夜秉烛，杨柳阴浓春欲归。
786.08 【咏美人骑马】无名氏
骏马娇仍稳，春风灞岸晴。促来金镫短，扶上玉人轻。
帽束云鬟乱，鞭笼翠袖明。不知从此去，何处更倾城。
786.09 【六言诗】无名氏
把酒留君听琴，那堪岁暮离心。霜叶无风自落，
秋天不雨多阴。人愁荒村路远，马怯寒溪水深。
望尽青山犹在，不知何处相寻。
786.010 【胡笳曲】无名氏
月明星稀霜满野，毡车夜宿阴山下。
汉家自失李将军，单于公然来牧马。
786.011 【桃源行送友人】无名氏
武陵川径入幽遐，中有鸡犬秦人家，家傍流水多桃花。
桃花两边种来久，流水一道何时有。垂条落蕊暗春风，
夹岸芳菲至山口。岁岁年年能寂寥，林下青苔日为厚。
时有仙鸟来衔花，曾无世人此携手。可怜不知若为名，
君往从之多所更。古驿荒桥平路尽，崩湍怪石小溪行。
相见维舟登览处，红堤绿岸宛然成。多君此去从仙隐，
令人晚节悔营营。
786.012 【唐衢墓（一作贾岛诗）】无名氏
京洛先生三尺坟，阴风惨惨土和云。
从来有感君皆哭，今日无君谁哭君。
786.013 【宫词】无名氏
花萼楼前春正浓，濛濛柳絮舞晴空。
金钱掷罢娇无力，笑倚栏干屈曲中。
786.014 【抛球诗（一作李谨言诗）】无名氏
侍宴黄昏未肯休，玉阶夜色月如流。
朝来自诧承恩最，笑倩傍人认绣球。
786.015 【艳歌】无名氏
月里嫦娥不画眉，只将云雾作罗衣。
不知梦逐青鸾去，犹把花枝盖面归。
786.016 【杨柳枝】无名氏
万里长江一带开，岸边杨柳几千栽。
锦帆未落西风起，惆怅龙舟去不回。
786.017 【河中石刻】无名氏
雨滴空阶晓，无心换夕香。井梧花落尽，一半在银床。
786.018 【古砚】无名氏
癖性爱古物，终岁求不得。昨朝得古砚，兰河滩之侧。
波涛所击触，背面生隟隙。质状朴且丑，令人作不得。
786.019 【绝句】无名氏
钓罢孤舟系苇梢，酒开新瓮鲊开包。
自从江浙为渔父，二十馀年手不叉。
786.020 【题童氏画】无名氏
林下材华虽可尚，笔端人物更清妍。
如何不出深闺里，能以丹青写外边。
786.021 【失题】无名氏
春朝散微雨，庭树开芸绿。上有怀春鸟，间关断复续。
谓言□野中，定是珠城曲。我自牵时幸，以惭羁旅束。
尔不鸣幽林，来此将何欲。
786.022 【姜宣弹小胡笳引歌】无名氏
雷氏金徽琴，王君宝重轻千金。三峡流中将得来，
明窗拂席幽匣开。朱弦宛转盘凤足，骤击数声风雨回。
哀笳慢指董家本，姜宣得之妙思忖。泛徽胡雁咽萧萧，
绕指辘轳圆衮衮。吞恨含情乍轻激，故国关山心历历。
潺湲疑是舞鸊鹈，砉騞如闻发鸣镝。流宫变徵渐幽咽，
别鹤欲飞猿欲绝。秋霜满树叶辞风，寒雏坠地乌啼血。
哀弦已罢春恨长，恨长何如怀我乡。我乡安在长城窟，
闻君肤奏心飘忽。何时窄袖短貂裘，胭脂山下弯明月。
786.023 【罗浮山】无名氏
四百馀峰海上排，根连蓬岛荫天台。
百灵若为移中土，蒿华都为一小堆。
786.024 【汤周山】无名氏
汤周二大仙，庐此得升天。风俗因兴庙，春秋不记年。
锦云张紫盖，琴溜泻鸣泉。丹灶犹存鼎，仙花发故园。
786.025 【永州舜庙诗】无名氏
游湘有馀怨，岂是圣人心。行路猿啼古，祠宫梦草深。
素风传旧俗，异迹闭荒林。巡狩去不返，烟云愁至今。
九嶷天一半，山尽海沈沈。
786.026 【绝句】无名氏
绿杨阴转画桥斜，舟有笙歌岸有花。
尽日会稽山色里，蓬莱清浅水仙家。
786.027 【三学山盘陀石上刻诗】无名氏
拔地山峦秀，排空殿阁斜。云供数州雨，树献九天花。
夜月摩峰顶，秋钟彻海涯。长松拂星汉，一一是仙槎。
786.028 【合水县玉泉石崖刻】无名氏
山脉逗飞泉，泓澄傍岩石。乱垂寒玉筱，碎洒珍珠滴。
澄波涵万象，明镜泻天色。有时乘月来，赏咏还自适。
786.029 【纪游东观山（山在桂林府城外三里）】无名氏
瑰奇恣搜讨，贝阙青瑶房。才隘疑永巷，俄敞如华堂。
玉梁窈浮溪，琼户正当窗。仙佛肖仿佛，钟鼓鍧击撞。
赑赑左顾龟，狺狺欲吠尨。丹灶俨亡恙，芝田霭生香。
搏噬千怪聚，绚烂五色光。更无一尘涴，但觉六月凉。
玲珑穿屡折，诘曲通三湘。神鬼若剜刻，乾坤真混茫。
入如深夜暗，出喜皦日光。隔世惊瞬息，异境难揣量。
786.030 【题焚经台】无名氏
门径萧萧长绿苔，一回登此一徘徊。青牛谩说函关去，
白马亲从印土来。确实是非凭烈焰，要分真伪筑高台。
春风也解嫌狼藉，吹尽当年道教灰。
