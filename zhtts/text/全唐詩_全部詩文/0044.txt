第044卷 劉禕之
44.01 【奉和太子納妃太平公主出降】劉禕之
夢梓光青陛，穠桃藹紫宮。德優宸念遠，禮備國姻崇。
萬戶聲明發，三條騎吹通。香輪送重景，彩旆引仙虹。
44.02 【奉和別越王】劉禕之
周屏辭金殿，梁驂整玉珂。管聲依折柳，琴韻動流波。
鶴蓋分陰促，龍軒別唸多。延襟小山路，還起大風歌。
44.03 【酬鄭沁州】劉禕之
麒閣一代良，熊軒千里躅。緝圖昭國典，按部留宸矚。
匪厭承明廬，佇兼司隸局。芸書暫輟載，竹使方臨俗。
節變風緒高，秋深露華溽。寒山斂輕靄，霽野澄初旭。
已切長年悲，誰堪岐路促。遙林征馬迅，別館嘶驂跼。
雅贈響摐金，索居睽倚玉。悽斷離鴻引，勞歌思足曲。
44.04 【孝敬皇帝輓歌】劉禕之
戒奢虛蜃輅，錫號紀鴻名。地葉蒼梧野，途經紫聚城。
重照掩寒色，晨飆斷曙聲。一隨仙驥遠，霜雪愁陰生。
44.05 【九成宮秋初應詔】劉禕之
帝圃疏金闕，仙台駐玉鑾。野分鳴鸑岫，路接寶雞壇。
林樹千霜積，山宮四序寒。蟬急知秋早，鶯疏覺夏闌。
怡神紫氣外，凝睇白雲端。舜海詞波發，空驚遊聖難。
44.06 【奉和別魯王】李敬玄
綠車旋楚服，丹蹕佇秦川。珠皋轉歸騎，金岸引行旃。
一朝限原隰，千里間風煙。鶯喧上林谷，鳧響御溝泉。
斷雲移魯蓋，離歌動舜弦。別唸凝神扆，崇恩洽玳筵。
顧惟慚叩寂，徒自仰鈞天。
44.07 【奉和別越王】李敬玄
飛蓋回蘭坂，宸襟佇柏梁。別館分涇渭，歸路指衡漳。
關山通曙色，林籞遍春光。帝念紆千里，詞波照五潢。
44.08 【奉和別越王】張大安
盛藩資右戚，連萼重皇情。離襟愴睢苑，分途指鄴城。
麗日開芳甸，佳氣積神京。何時驂駕入，還見謁承明。
44.09 【奉和太子納妃太平公主出降】元萬頃
象輅初乘雁，璇宮早結褵。離元應春夕，帝子降秋期。
鳴瑜合清響，冠玉麗穠姿。和聲躋鳳掖，交影步鸞墀。
44.010 【奉和春日池臺】元萬頃
日影飛花殿，風文積草池。鳳樓通夜敞，虯輦望春移。
44.011 【奉和春日二首（前首一作上官儀詩）】元萬頃
花輕蕊亂仙人杏，葉密鶯喧帝女桑。
飛雲閣上春應至，明月樓中夜未央。
鳳輦迎風乘紫閣，鸞車避日轉彤闈。
中堂促管淹春望，後殿清歌開夜扉。
44.012 【奉和太子納妃太平公主出降】郭正一
桂宮初服冕，蘭掖早升笄。禮盛親迎晉，聲芬出降齊。
金龜開瑞鈕，寶翟上仙袿。轉扇承宵月，揚旌照夕蜺。
44.013 【奉和太子納妃太平公主出降三首】胡元範
帝子威儀絕，儲妃禮度優。疊鼓陪仙觀，凝笳翼畫輈。
鬱郁神香滿，奕奕彩雲浮。排空列錦罽，騰歡溢皇州。
金閨未息火，玉樹鍾天愛。月路飾還裝，星津動歸佩。
紫極流宸渥，清規佇慈誨。恩波洽九流，光輝軼千載。
列席詔親賢，式宴坐神仙。聖文飛聖筆，天樂奏鈞天。
曲池涵瑞景，文宇孕祥煙。小臣同百獸，率舞悅堯年。
44.014 【奉和太子納妃太平公主出降】任希古
帝子升青陛，王姬降紫宸。星光移雜珮，月彩薦重輪。
龍旌翻地杪，鳳管颺天濱。槐陰浮淺瀨，葆吹翼輕塵。
44.015 【和東觀羣賢七夕臨泛昆明池】任希古
秋風始搖落，秋水正澄鮮。飛眺牽牛渚，激賞鏤鯨川。
岸珠淪曉魄，池灰斂曙煙。泛查分寫漢，儀星別構天。
雲光波處動，日影浪中懸。驚鴻絓蒲弋，遊鯉入莊筌。
萍葉疑江上，菱花似鏡前。長林代輕幄，細草即芳筵。
文峯開翠瀲，筆海控清漣。不挹蘭樽聖，空仰桂舟仙。
44.016 【和左僕射燕公春日端居述懷】任希古
豐野光三傑，嬀庭贊五臣。綈緗歌美譽，絲竹詠芳塵。
聖歷開環象，昌年降甫申。高門非舍築，華構豈垂綸。
鳳邸摶霄翰，龍池躍海鱗。玉鼎升黃閣，金章謁紫宸。
禮闈通政本，文昌總國均。調風振薄俗，清教敘彝倫。
星迴應緹管，日御警寅賓。葉上曾槐變，花發小堂春。
思掛五都冕，言訪北山巾。赫赫容臺上，千祀耀平津。
44.017 【和長孫祕監伏日苦熱】任希古
玉署三時曉，金羈五日歸。北林開逸徑，東閣敞閒扉。
池鏡分天色，雲峯減日輝。遊鱗映荷聚，驚翰繞林飛。
披襟揚子宅，舒嘯仰重闈。
44.018 【和李公七夕】任希古
落日照高牖，涼風起庭樹。悠悠天宇平，昭昭月華度。
開軒卷綃幕，延首晞雲路。層漢有靈妃，仙居無與晤。
履化悲流易，臨川怨遲暮。昔從九春徂，方此三秋遇。
瑤駕越星河，羽蓋凝珠露。便妍耀井色，窈窕凌波步。
始閱故人新，俄見新人故。掩淚收機石，銜啼襞紈素。
惆悵何傷已，裴回勞永慕。無由西北歸，空自東南顧。
44.019 【和長孫祕監七夕】任希古
二秋葉神媛，七夕望仙妃。影照河陽妓，色麗平津闈。
鵲橋波里出，龍車霄外飛。露泫低珠佩，雲移薦錦衣。
更深黃月落，夜久靨星稀。空接靈臺下，方恧辨支機。
44.020 【奉和太子納妃太平公主出降三首】裴守真
瑜珮升青殿，穠華降紫微。還如桃李發，更似鳳凰飛。
金屋真離象，瑤臺起婺徽。彩纓紛碧坐，繢羽泛褕衣。
雲路移彤輦，天津轉明鏡。仙珠照乘歸，寶月重輪映。
望園嘉宴洽，主第歡娛盛。絲竹揚帝燻，簪裾奉宸慶。
叢雲靄曉光，湛露晞朝陽。天文天景麗，睿藻睿詞芳。
玉庭散秋色，銀宮生夕涼。太平超邃古，萬壽樂無疆。
44.021 【奉和聖制過溫湯】楊思玄
豐城觀漢跡，溫谷幸秦餘。地接幽王壘，塗分鄭國渠。
風威肅文衛，日彩鏡雕輿。遠岫凝氛重，寒叢對影疏。
回瞻漢章闕，佳氣滿宸居。
44.022 【奉和別魯王】楊思玄
元王詩傳博，文後寵靈優。鶴蓋動宸眷，龍章送遠遊。
函關疏別道，灞岸引行舟。北林分苑樹，東流溢御溝。
鳥聲含羽碎，騎影曳花浮。聖澤九垓普，天文七曜周。
方圖獻雅樂，簪帶奉鳴球。
44.023 【奉和聖制過溫湯】王德真
握圖開萬宇，屬聖啓千年。驪阜疏緹騎，驚鴻映彩旃。
玉霜鳴鳳野，金陣藻龍川。祥煙聚危岫，德水溢飛泉。
停輿興睿覽，還舉大風篇。
44.024 【奉和聖制過溫湯】鄭義真
洛川方駐蹕，豐野暫停鑾。湯泉恆獨湧，溫谷豈知寒。
漏鼓依巖畔，相風出樹端。嶺煙遙聚草，山月迥臨鞍。
日用誠多幸，天文遂仰觀。
44.025 【奉和展禮岱宗塗經濮濟】蕭楚材
拂漢星旗轉，分霄日羽明。將追會阜跡，更勒岱宗銘。
林戈咽濟岸，獸鼓震河庭。葉箭凌寒矯，烏弓望曉驚。
已降汾水作，仍深迎渭情。
44.026 【奉和展禮岱宗塗經濮濟】薛克構
龍圖冠胥陸，鳳駕指雲亭。非煙泛濟浦，綠字啓河汀。
畫裳晨應月，文戟曙分星。四田巡揖禮，三驅道契經。
行欣奉萬歲，竊抃偶千齡。
44.027 【日暮望涇水】徐珩
導源徑隴阪，屬汭貫嬴都。下瀨波常急，回圻溜亦紆。
毒流秦卒斃，泥糞漢田腴。獨有迷津客，懷歸軫暮途。
44.028 【贈韓思彥】賀遂亮
意氣百年內，平生一寸心。欲交天下士，未面已虛襟。
君子重名義，直道冠衣簪。風雲行可託，懷抱自然深。
落霞靜霜景，墜葉下風林。若上南登岸，希訪北山岑。
44.029 【酬賀遂亮】韓思彥
古人一言重，嘗謂百年輕。今投歡會面，顧盼盡平生。
簪裾非所託，琴酒冀相併。累日同遊處，通宵款素誠。
霜飄知柳脆，雪冒覺松貞。願言何所道，幸得歲寒名。
44.030 【自御史左授山陽丞】魏求己
朝升照日檻，夕次下烏臺。風竿一眇邈，月樹幾裴回。
翼向高標斂，聲隨下調哀。懷燕首自白，非是爲年催。
44.031 【贈右臺監察鄧茂遷左臺殿中】劉懷一
惟昔參多士，無雙仰異才。鷹鸇同效逐，鵷鷺忝遊陪。
入仕光三命，遷榮歷二臺。隔牆欽素躅，對問限清埃。
紫署春光早，蘭闈曙色催。誰言夕鳥至，空想鄧林隈。
