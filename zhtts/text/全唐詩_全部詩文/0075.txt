第075卷 姜晞 等
75.01 【龍池篇】姜晞
靈沼縈迴邸第前，浴日涵春寫曙天。始見龍臺升鳳闕，
應如霄漢起神泉。石匱渚傍還啓聖，桃李初生更有仙。
欲化帝圖從此受，正同河變一千年。
75.02 【龍池篇】姜皎
龍池初出此龍山，常經此地謁龍顏。日日芙蓉生夏水，
年年楊柳變春灣。堯壇寶匣餘煙霧，舜海漁舟尚往還。
願似飄颻五雲影，從來從去九天關。
75.03 【奉和聖制龍池篇】蔡孚
帝宅王家大道邊，神馬潛龍湧聖泉。昔日昔時經此地，
看來看去漸成川。歌臺舞榭宜正月，柳岸梅洲勝往年。
莫疑波上春雲少，只爲從龍直上天。
75.04 【打球篇】蔡孚
德陽宮北苑東頭，雲作高臺月作樓。金錘玉鎣千金地，
寶杖雕文七寶球。竇融一家三尚主，梁冀頻封萬戶侯。
容色由來荷恩顧，意氣平生事俠遊。共道用兵如斷蔗，
俱能走馬入長楸。紅鬣錦鬃風騄驥，黃絡青絲電紫騮。
奔星亂下花場裏，初月飛來畫杖頭。自有長鳴須決勝，
能馳迅走滿先籌。薄暮漢宮愉樂罷，還歸堯室曉垂旒。
75.05 【阮公體】徐晶
秦王按劍怒，發卒戍龍沙。雄圖尚未畢，海內已紛拏。
黃塵暗天起，白日斂精華。唯見長城外，殭屍如亂麻。
75.06 【同蔡孚五亭詠】徐晶
章奏中京罷，雲泉別業歸。拂琴鋪野席，牽柳掛朝衣。
翡翠巢書幌，鴛鴦立釣磯。幽棲可憐處，春事滿林扉。
75.07 【蔡起居山亭】徐晶
文史歸休日，棲閒臥草亭。薔薇一架紫，石竹數重青。
垂露和仙藥，燒香誦道經。莫將山水弄，持與世人聽。
75.08 【送友人尉蜀中】徐晶
故友漢中尉，請爲西蜀吟。人家多種橘，風土愛彈琴。
水向昆明闊，山連大夏深。理閒無別事，時寄一登臨。
75.09 【贈溫駙馬汝陽王】徐晶
疇昔承餘論，文章幸濫推。夜陪銀漢賞，朝奉桂山詞。
梁邸調歌日，秦樓按舞時。登高頻作賦，體物屢爲詩。
連騎長楸下，浮觴曲水湄。北堂留上客，南陌送佳期。
憶昨陪臨泛，於今阻宴私。再看冬雪滿，三見夏花滋。
都尉朝青閣，淮王侍紫墀。寧知倦遊者，華髮老京師。
75.010 【邊詞】張敬忠
五原春色舊來遲，二月垂楊未掛絲。
即今河畔冰開日，正是長安花落時。
75.011 【戲詠】張敬忠
有意嫌兵部，專心望考功。誰知腳蹭蹬，幾落省牆東。
75.012 【題巴州光福寺楠木】史俊
近郭城南山寺深，亭亭奇樹出禪林。結根幽壑不知歲，
聳幹摩天凡幾尋。翠色晚將嵐氣合，月光時有夜猿吟。
經行綠葉望成蓋，宴坐黃花長滿襟。此木嘗聞生豫章，
今朝獨秀在巴鄉。凌霜不肯讓松柏，作宇由來稱棟樑。
會待良工時一眄，應歸法水作慈航。
