第075卷 姜晞 等
75.01 【龙池篇】姜晞
灵沼萦回邸第前，浴日涵春写曙天。始见龙台升凤阙，
应如霄汉起神泉。石匮渚傍还启圣，桃李初生更有仙。
欲化帝图从此受，正同河变一千年。
75.02 【龙池篇】姜皎
龙池初出此龙山，常经此地谒龙颜。日日芙蓉生夏水，
年年杨柳变春湾。尧坛宝匣馀烟雾，舜海渔舟尚往还。
愿似飘飖五云影，从来从去九天关。
75.03 【奉和圣制龙池篇】蔡孚
帝宅王家大道边，神马潜龙涌圣泉。昔日昔时经此地，
看来看去渐成川。歌台舞榭宜正月，柳岸梅洲胜往年。
莫疑波上春云少，只为从龙直上天。
75.04 【打球篇】蔡孚
德阳宫北苑东头，云作高台月作楼。金锤玉蓥千金地，
宝杖雕文七宝球。窦融一家三尚主，梁冀频封万户侯。
容色由来荷恩顾，意气平生事侠游。共道用兵如断蔗，
俱能走马入长楸。红鬣锦鬃风騄骥，黄络青丝电紫骝。
奔星乱下花场里，初月飞来画杖头。自有长鸣须决胜，
能驰迅走满先筹。薄暮汉宫愉乐罢，还归尧室晓垂旒。
75.05 【阮公体】徐晶
秦王按剑怒，发卒戍龙沙。雄图尚未毕，海内已纷拏。
黄尘暗天起，白日敛精华。唯见长城外，僵尸如乱麻。
75.06 【同蔡孚五亭咏】徐晶
章奏中京罢，云泉别业归。拂琴铺野席，牵柳挂朝衣。
翡翠巢书幌，鸳鸯立钓矶。幽栖可怜处，春事满林扉。
75.07 【蔡起居山亭】徐晶
文史归休日，栖闲卧草亭。蔷薇一架紫，石竹数重青。
垂露和仙药，烧香诵道经。莫将山水弄，持与世人听。
75.08 【送友人尉蜀中】徐晶
故友汉中尉，请为西蜀吟。人家多种橘，风土爱弹琴。
水向昆明阔，山连大夏深。理闲无别事，时寄一登临。
75.09 【赠温驸马汝阳王】徐晶
畴昔承馀论，文章幸滥推。夜陪银汉赏，朝奉桂山词。
梁邸调歌日，秦楼按舞时。登高频作赋，体物屡为诗。
连骑长楸下，浮觞曲水湄。北堂留上客，南陌送佳期。
忆昨陪临泛，于今阻宴私。再看冬雪满，三见夏花滋。
都尉朝青阁，淮王侍紫墀。宁知倦游者，华发老京师。
75.010 【边词】张敬忠
五原春色旧来迟，二月垂杨未挂丝。
即今河畔冰开日，正是长安花落时。
75.011 【戏咏】张敬忠
有意嫌兵部，专心望考功。谁知脚蹭蹬，几落省墙东。
75.012 【题巴州光福寺楠木】史俊
近郭城南山寺深，亭亭奇树出禅林。结根幽壑不知岁，
耸干摩天凡几寻。翠色晚将岚气合，月光时有夜猿吟。
经行绿叶望成盖，宴坐黄花长满襟。此木尝闻生豫章，
今朝独秀在巴乡。凌霜不肯让松柏，作宇由来称栋梁。
会待良工时一眄，应归法水作慈航。
