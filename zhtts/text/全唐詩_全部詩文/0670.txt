第657卷 羅隱
657.01 【錢尚父生日】羅隱
大昴分光降鬥牛，興唐宗社作諸侯。伊夔事業扶千載，
韓白機謀冠九州。貴盛上持龍節鉞，延長應續鶴春秋。
錦衣玉食將何報，更俟莊椿一舉頭。
657.02 【寄前戶部陸郎中】羅隱
出馴桑雉入朝簪，簫灑清名映士林。近日篇章欺白雪，
早年詞賦得黃金。桂堂縱道探龍頷，蘭省何曾駐鶴心。
離亂事多人不會，酒濃花暖且閒吟。
657.03 【登瓦棺寺閣】羅隱
下盤空跡上雲浮，偶逐僧行步步愁。暫憩已知須用意，
漸來爭忍不回頭。煙中樹老重江晚，鐸外風輕四境秋。
懶指臺城更東望，鵲飛龍鬥盡荒丘。
657.04 【九華山費徵君所居】羅隱
草堂何處試徘徊，見說遺蹤向此開。蟾桂自歸三徑後，
鶴書曾降九天來。白雲事蹟依前在，青瑣光陰竟不回。
盡夕爲君思曩日，野泉嗚咽路莓苔。
657.05 【途中寄懷】羅隱
不知何處是前程，閤眼騰騰信馬行。兩鬢已衰時未遇，
數峯雖在病相攖。塵埃鞏洛虛光景，詩酒江湖漫姓名。
試哭軍門看誰問，舊來還似禰先生。
657.06 【京口見李侍郎】羅隱
傞傞江柳欲矜春，鐵甕城邊見故人。屈指不堪言甲子，
披風常記是庚申。別來且喜身俱健，亂後休悲業盡貧。
還有杖頭沽酒物，待尋山寺話逡巡。
657.07 【秋日酬張特玄】羅隱
病寄南徐兩度秋，故人依約亦揚州。偶因雁足思閒事，
擬棹孤舟訪舊遊。風急幾聞江上笛，月高誰共酒家樓。
平生意氣消磨盡，甘露軒前看水流。
657.08 【登高詠菊盡（一作李山甫詩）】羅隱
籬畔霜前偶得存，苦教遲晚避蘭蓀。能銷造化幾多力，
不受陽和一點恩。生處豈容依玉砌，要時還許上金樽。
陶公沒後無知己，露滴幽叢見淚痕。
657.09 【登夏州城樓】羅隱
寒城獵獵戍旗風，獨倚危樓悵望中。萬里山河唐土地，
千年魂魄晉英雄。離心不忍聽邊馬，往事應須問塞鴻。
好脫儒冠從校尉，一枝長戟六鈞弓。
657.010 【水邊偶題】羅隱
野水無情去不回，水邊花好爲誰開。只知事逐眼前去，
不覺老從頭上來。窮似丘軻休嘆息，達如周召亦塵埃。
思量此理何人會，蒙邑先生最有才。
657.011 【故洛陽公鎮大梁時隱得遊門下今之經歷事往…以傷以謝】羅隱
孤舟欲泊思何窮，曾憶西來值雪中。珠履少年初滿座，
白衣遊子也從公。狂拋賦筆琉璃冷，醉倚歌筵玳瑁紅。
今日斯文向誰說，淚碑棠樹兩成空。
657.012 【杜陵秋思】羅隱
南望商於北帝都，兩堪棲託兩無圖。只聞斥逐張公子，
不覺悲同楚大夫。巖畔早涼生紫桂，井邊疏影落高梧。
一杯淥酒他年憶，瀝向清波寄五湖。
657.013 【隱嘗在江陵忝故中令白公叨蒙知遇…遂成長句】羅隱
往歲酇侯鎮渚宮，曾將清律暖孤蓬。才憐曼倩三冬後，
藝許由基一箭中。言重不能輕薄命，地寒終是泣春風。
鳳凰池涸臺星拆，回首岐山憶至公。
657.014 【夜泊毗陵無錫縣有寄】羅隱
草蟲幽咽樹初團，獨系孤舟夜已闌。濁浪勢奔吳苑急，
疏鐘聲徹惠山寒。愁催鬢髮凋何易，貧戀家鄉別漸難。
他日親朋應大笑，始知書劍是無端。
657.015 【桃花】羅隱
暖觸衣襟漠漠香，間梅遮柳不勝芳。數枝豔拂文君酒，
半里紅欹宋玉牆。盡日無人疑悵望，有時經雨乍淒涼。
舊山山下還如此，回首東風一斷腸。
657.016 【籌筆驛】羅隱
拋擲南陽爲主憂，北征東討盡良籌。時來天地皆同力，
運去英雄不自由。千里山河輕孺子，兩朝冠劍恨譙周。
唯餘巖下多情水，猶解年年傍驛流。
657.017 【重過隨州故兵部李侍郎恩知因抒長句】羅隱
莊周高論伯牙琴，閒夜思量淚滿襟。四海共誰言近事，
九原從此負初心。鷗翻漢浦風波急，雁下鄖溪霧雨深。
慚愧蒼生還有意，解歌襦袴至如今。
657.018 【商於驛樓東望有感】羅隱
山川去接漢江東，曾伴隋侯醉此中。歌繞夜梁珠宛轉，
舞嬌春席雪朦朧。棠遺善政陰猶在，薤送哀聲事已空。
惆悵知音竟難得，兩行清淚白楊風。
657.019 【寄南城韋逸人】羅隱
杜甫詩中韋曲花，至今無賴尚豪家。美人曉折露沾袖，
公子醉時香滿車。萬里丹青傳不得，二年風雨恨無涯。
羨他南澗高眠客，春去春來任物華。
657.020 【梅花】羅隱
吳王醉處十餘裏，照野拂衣今正繁。經雨不隨山鳥散，
倚風疑共路人言。愁憐粉豔飄歌席，靜愛寒香撲酒樽。
欲寄所思無好信，爲人惆悵又黃昏。
657.021 【淮南高駢所造迎仙樓】羅隱
鸞音鶴信杳難回，鳳駕龍車早晚來。仙境是誰知處所，
人間空自造樓臺。雲侵朱檻應難到，蟲網閒窗永不開。
子細思量成底事，露凝風擺作塵埃。
657.022 【和禪月大師見贈】羅隱
高僧惠我七言詩，頓豁塵心展白眉。秀似谷中花媚日，
清如潭底月圓時。應觀法界蓮千葉，肯折人間桂一支。
漂盪秦吳十餘載，因循猶恨識師遲。
657.023 【謁文宣王廟】羅隱
晚來乘興謁先師，松柏悽悽人不知。九仞蕭牆堆瓦礫，
三間茅殿走狐狸。雨淋狀似悲麟泣，露滴還同嘆鳳悲。
儻使小儒名稍立，豈教吾道受棲遲。
657.024 【代文宣王答】羅隱
三教之中儒最尊，止戈爲武武尊文。吾今尚自披蓑笠，
你等何須讀典墳。釋氏寶樓侵碧漢，道家宮殿拂青雲。
若教顏閔英靈在，終不羞他李老君。
657.025 【重送朗州張員外】羅隱
朱輪此去正春風，且駐青雲聽斷蓬。一榻早年容孺子，
雙旌今日別文翁。誠知汲善心長在，爭奈干時跡轉窮。
酬德酬恩兩無路，謾勞惆悵鳳城東。
657.026 【廣陵秋夜讀進士常修三篇因題】羅隱
入蜀歸吳三首詩，藏於笥篋重於師。劍關夜讀相如聽，
瓜步秋吟煬帝悲。景物也知輸健筆，時情誰不許高枝。
明年二月春風裏，江島閒人慰所思。
657.027 【逼試投所知】羅隱
桃在仙翁舊苑傍，暖煙輕靄撲人香。十年此地頻偷眼，
二月春風最斷腸。曾恨夢中無好事，也知囊裏有仙方。
尋思仙骨終難得，始與回頭問玉皇。
657.028 【漢江上作】羅隱
漢江波浪淥於苔，每到江邊病眼開。半雨半風終日恨，
無名無跡幾時回。雲生岸谷秋陰合，樹接帆檣晚思來。
對此空慚聖明代，忍教纓上有塵埃。
657.029 【秋夜寄進士顧榮】羅隱
秋河耿耿夜沈沈，往事三更盡到心。多病謾勞窺聖代，
薄才終是費知音。家山夢後帆千尺，塵土搔來發一簪。
空羨良朋盡高價，可憐東箭與南金。
657.030 【寄渭北徐從事】羅隱
暖雲慵墮柳垂條，驄馬徐郎過渭橋。官秩舊參荀祕監，
樽罍今伴霍嫖姚。科隨鵠箭頻曾中，禮向侯弓以重招。
莫恨東風促行李，不多時節卻歸朝。
657.031 【徐寇南逼感事獻江南知己次韻】羅隱
酒闌離思浩無窮，西望維揚憶數公。萬里飄零身未了，
一家知獎意曾同。雲橫晉國塵應暗，路轉吳江信不通。
今日便成盧子諒，滿襟珠淚墮霜風。
657.032 【寄三衢孫員外】羅隱
小敷文伯見何時，南望三衢渴復飢。天子未能崇典誥，
諸生徒欲戀旌旗。風高綠野苗千頃，露冷平樓酒滿卮。
盡是數旬陪奉處，使君爭肯不相思。
657.033 【淮南送盧端公歸臺】羅隱
鳳鸞勢逸九霄寬，北去南來任羽翰。朱紱兩參王儉府，
繡衣三領杜林官。道從上國曾匡濟，才向牢盆始重難。
應笑張綱謾生事，埋輪不得在長安。
657.034 【煬帝陵】羅隱
入郭登橋出郭船，紅樓日日柳年年。
君王忍把平陳業，只博雷塘數畝田。
657.035 【馬嵬坡】羅隱
佛屋前頭野草春，貴妃輕骨此爲塵。
從來絕色知難得，不破中原未是人。
657.036 【柳】羅隱
灞岸晴來送別頻，相偎相倚不勝春。
自家飛絮猶無定，爭解垂絲絆路人。
657.037 【隋堤柳】羅隱
夾路依依千里遙，路人回首認隋朝。
春風未借宣華意，猶費工夫長綠條。
657.038 【孟浩然墓】羅隱
數步荒榛接舊蹊，寒江漠漠草悽悽。
鹿門黃土無多少，恰到書生冢便低。
657.039 【秦紀】羅隱
長策東鞭及海隅，黿鼉奔走鬼神趨。
憐君未到沙丘日，肯信人間有死無。
657.040 【仙掌】羅隱
掌前流水駐無塵，掌下軒車日日新。
謾向山頭高舉手，何曾招得路行人。
