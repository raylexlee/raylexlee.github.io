第799卷 楊容華 等
799.01 【新妝詩】楊容華
啼鳥驚眠罷，房櫳乘曉開。鳳釵金作縷，鸞鏡玉爲臺。
妝似臨池出，人疑向月來。自憐終不見，欲去復裴回。
799.02 【贈外】魏氏
浮萍依綠水，弱蔦寄青松。與君結大義，移天得所從。
翰林無雙鳥，劍水不分龍。諧和類琴瑟，堅固同膠漆。
義重恩欲深，夷險貴如一。本自身不令，積多嬰痛疾。
朝夕倦牀枕，形體恥巾櫛。遊子倦風塵，從官初解巾。
束裝赴南郢，脂駕出西秦。比翼終難遂，銜雌苦未因。
徒悲楓岸遠，空對柳園春。男兒不重舊，丈夫多好新。
新人喜新聘，朝朝臨粉鏡。兩鴛固無比，雙蛾誰與競。
詎憐愁思人，銜啼嗟薄命。蕣華不足恃，松枝有餘勁。
所願好九思，勿令虧百行。
799.03 【詠破簾】喬氏
已漏風聲罷，繩持也不禁。一從經落後，無復有貞心。
799.04 【送兄（武后召見，令賦送兄詩，應聲而就）】七歲女子
別路雲初起，離亭葉正飛。所嗟人異雁，不作一行歸。
799.05 【送男左貶詩（一作送男彥輔左貶）】林氏
他日初投杼，勤王在飲冰。有辭期不罰，積毀竟相仍。
謫宦今何在，銜冤猶未勝。天涯分越徼，驛騎速毗陵。
腸斷腹非苦，書傳寫豈能。淚添江水遠，心劇海雲蒸。
明月珠難識，甘泉賦可稱。但將忠報主，何懼點青蠅。
799.06 【古興】趙氏1
鬱蒸夏將半，暑氣扇飛閣。驟雨滿空來，當軒卷羅幕。
度雲開夕霽，宇宙何清廓。明月流素光，輕風換炎鑠。
孤鸞傷對影，寶瑟悲別鶴。君子去不還，遙心欲何託。
金菊延清霜，玉壺多美酒。良人猶不歸，芳菲豈常有。
不惜芳菲歇，但傷別離久。含情罷斟酌，凝怨對窗牖。
霽雪舒長野，寒雲半幽谷。嚴風振枯條，猿啼抱冰木。
所嗟遊宦子，少小荷天祿。前程未雲至，悽愴對車僕。
歲寒成詠歌，日暮棲林樸。不憚行險道，空悲年運促。
799.07 【寄夫】郭紹蘭
我婿去重湖，臨窗泣血書。殷勤憑燕翼，寄與薄情夫。
799.08 【同夫遊秦】王韞秀
路掃飢寒跡，天哀志氣人。休零離別淚，攜手入西秦。
799.09 【夫入相寄姨妹（載拜相，韞秀銜宿恨，寄姨妹）】王韞秀
相國已隨麟閣貴，家風第一右丞詩。
笄年解笑鳴機婦，恥見蘇秦富貴時。
799.010 【喻夫阻客】王韞秀
楚竹燕歌動畫梁，春蘭重換舞衣裳。
公孫開閣招嘉客，知道浮榮不久長。
799.011 【古意】張夫人
轆轤曉轉素絲綆，桐聲夜落蒼苔磚。涓涓吹溜若時雨，
濯濯佳蔬非用天。丈夫不解此中意，抱甕當時徒自賢。
799.012 【拜新月】張夫人
拜新月，拜月出堂前。暗魄初籠桂，虛弓未引弦。拜新月，
拜月妝樓上。鸞鏡始安臺，蛾眉已相向。拜新月，
拜月不勝情，庭花風露清。月臨人自老，人望月長明。
東家阿母亦拜月，一拜一悲聲斷絕。昔年拜月逞容輝，
如今拜月雙淚垂。回看衆女拜新月，卻憶紅閨年少時。
799.013 【柳絮】張夫人
靄靄芳春朝，雪絮起青條。或值花同舞，不因風自飄。
過尊浮綠醑，拂幌綴紅綃。那用持愁玩，春懷不自聊。
799.014 【拾得韋氏花鈿以詩寄贈】張夫人
今朝妝閣前，拾得舊花鈿。粉污痕猶在，塵侵色尚鮮。
曾經纖手裏，拈向翠眉邊。能助千金笑，如何忍棄捐。
799.015 【誚喜鵲】張夫人
疇昔鴛鴦侶，朱門賀客多。如今無此事，好去莫相過。
799.016 【句】張夫人
遊蜂乍起驚落墀，黃鳥銜來卻上枝。（《柳絮》）
臨風重回首，掩淚向庭花。（《寄遠》）
鏡中春色老，枕前秋夜長。（詠淚，以上見《吟窗雜錄》）
799.017 【書石壁】王氏
何事潘郎戀別筵，歡情未斷妾心懸。
汰王灘下相思處，猿叫山山月滿船。
799.018 【答微之】裴淑
侯門初擁節，御苑柳絲新。不是悲殊命，唯愁別近親。
黃鶯遷古木，朱履從清塵。想到千山外，滄江正暮春。
799.019 【夫下第（一作杜羔不第，將至家寄）】趙氏2
良人的的有奇才，何事年年被放回。
如今妾面羞君面，君若來時近夜來。
799.020 【雜言寄杜羔】趙氏2
君從淮海遊，再過蘭杜秋。歸來未須臾，又欲向梁州。
梁州秦嶺西，棧道與雲齊。羌蠻萬餘落，矛戟自高低。
已念寡儔侶，復慮勞攀躋。丈夫重志氣，兒女空悲啼。
臨邛滯遊地，肯顧濁水泥。人生賦命有厚薄，
君但遨遊我寂寞。
799.021 【聞夫杜羔登第（一作聞杜羔登第又寄）】趙氏2
長安此去無多地，鬱鬱蔥蔥佳氣浮。
良人得意正年少，今夜醉眠何處樓。
799.022 【雜言】趙氏2
上林園中青青桂，折得一枝好夫婿。
杏花如雪柳垂絲，春風蕩颺不同枝。
799.023 【寄夫（貞元中伉登第闢江西幕不歸張以詩寄之）】張氏
久無音信到羅幃，路遠迢迢遣問誰。
聞君折得東堂桂，折罷那能不暫歸。
驛使今朝過五湖，殷勤爲我報狂夫。
從來誇有龍泉劍，試割相思得斷無。
799.024 【贈鄭女郎（一作鄭氏妹）】薛馧
豔陽灼灼河洛神，珠簾繡戶青樓春。能彈箜篌弄纖指，
愁殺門前少年子。笑開一面紅粉妝，東園幾樹桃花死。
朝理曲，暮理曲，獨坐窗前一片玉。行也嬌，坐也嬌，
見之令人魂魄銷。堂前錦褥紅地爐，綠沈香榼傾屠蘇。
解佩時時歇歌管，芙蓉帳裏蘭麝滿。晚起羅衣香不斷，
滅燭每嫌秋夜短。
799.025 【古意】薛馧
昨夜巫山中，失卻陽臺女。朝來香閣裏，獨伴楚王語。
799.026 【贈故人】薛馧
昔別容如玉，今來鬢若絲。淚痕應共見，腸斷阿誰知。
799.027 【句】薛馧
寂寞相思處，雕樑落燕泥。（春閨曲，見《吟窗雜錄》）
799.028 【題奉慈寺】楊德麟
日月金輪動，旃檀碧樹秋。塔分鴻雁翅，鍾掛鳳凰樓。
799.029 【述懷（校書娶崔時年已暮崔微有慍色賦詩述懷）】崔氏
不怨盧郎年紀大，不怨盧郎官職卑。
自恨妾身生較晚，不及盧郎年少時。
799.030 【寄夫（一作王駕詩，題雲古意）】陳玉蘭
夫戍邊關妾在吳，西風吹妾妾憂夫。
一行書信千行淚，寒到君邊衣到無。
799.031 【寫真寄夫】薛媛
欲下丹青筆，先拈寶鏡寒。已經顏索寞，漸覺鬢凋殘。
淚眼描將易，愁腸寫出難。恐君渾忘卻，時展畫圖看。
799.032 【聞琴】孫氏
玉指朱弦軋復清，湘妃愁怨最難聽。初疑颯颯涼風勁，
又似蕭蕭暮雨零。近比流泉來碧嶂，遠如玄鶴下青冥。
夜深彈罷堪惆悵，露溼叢蘭月滿庭。
799.033 【白蠟燭詩（代夫贈人）】孫氏
景勝銀釭香比蘭，一條白玉偪人寒。
他時紫禁春風夜，醉草天書仔細看。
799.034 【謝人送酒（一作代謝崔家郎君送酒）】孫氏
謝將清酒寄愁人，澄澈甘香氣味真。
好是綠窗風月夜，一杯搖盪滿懷春。
799.035 【詩】張立本女
危冠廣袖楚宮妝，獨步閒庭逐夜涼。
自把玉簪敲砌竹，清歌一曲月如霜。
799.036 【繡龜形詩】侯氏
暌離已是十秋強，對鏡那堪重理妝。聞雁幾回修尺素，
見霜先爲製衣裳。開箱疊練先垂淚，拂杵調砧更斷腸。
繡作龜形獻天子，願教徵客早還鄉。
799.037 【感夫詩（一作與夫訣，一作留別）】慎氏
當時心事已相關，雨散雲飛一餉間。
便是孤帆從此去，不堪重上望夫山。
799.038 【謠】薛瑤
化雲心兮思淑貞，洞寂滅兮不見人。瑤草芳兮思芬蒕，
將奈何兮青春。
799.039 【題唐安寺閣壁】王霞卿
春來引步暫尋遊，愁見風光倚寺樓。
正好開懷對煙月，雙眉不覺自如鉤。
799.040 【答鄭殷彝】王霞卿
君是煙霄折桂身，聖朝方切用儒珍。
正堪西上文場戰，空向途中泥婦人。
799.041 【喜盧郎及第】竇梁賓
曉妝初罷眼初瞤，小玉驚人踏破裙。
手把紅箋書一紙，上頭名字有郎君。
799.042 【雨中看牡丹】竇梁賓
東風未放曉泥幹，紅藥花開不奈寒。
待得天晴花已老，不如攜手雨中看。
799.043 【書桐葉】任氏
拭翠斂蛾眉，鬱郁心中事。搦管下庭除，書成相思字。
此字不書石，此字不書紙。書在桐葉上，願逐秋風起。
天下有心人，盡解相思死。天下負心人，不識相思字。
有心與負心，不知落何地。
799.044 【下獄貢詩】黃崇嘏
偶辭幽隱在臨邛，行止堅貞比澗松。
何事政清如水鏡，絆他野鶴在深籠。
799.045 【辭蜀相妻女詩】黃崇嘏
一辭拾翠碧江湄，貧守蓬茅但賦詩。自服藍衫居郡掾，
永拋鸞鏡畫蛾眉。立身卓爾青松操，挺志鏗然白璧姿。
幕府若容爲坦腹，願天速變作男兒。
799.046 【答諸姊妹戒飲】蔣氏
平生偏好酒，勞爾勸吾餐。但得杯中滿，時光度不難。
799.047 【書壁】周仲美
愛妾不愛子，爲問此何理。棄官更棄妻，人情寧可已。
永訣泗之濱，遺言空在耳。三載無朝昏，孤幃淚如洗。
婦人義從夫，一節誓生死。江鄉感殘春，腸斷晚煙起。
西望太華峯，不知幾千裏。
799.048 【溪口雲】張文姬
溶溶溪口雲，才向溪中吐。不復歸溪中，還作溪中雨。
799.049 【池上竹】張文姬
此君臨此池，枝低水相近。碧色綠波中，日日流不盡。
799.050 【沙上鷺】張文姬
沙頭一水禽，鼓翼揚清音。只待高風便，非無雲漢心。
799.051 【雙槿樹】張文姬
綠影競扶疏，紅姿相照灼。不學桃李花，亂向春風落。
799.052 【獄中書情上使君（長文爲強暴所誣繫獄，獻詩雪冤）】程長文
妾家本住鄱陽曲，一片貞心比孤竹。當年二八盛容儀。
紅箋草隸恰如飛。盡日閒窗刺繡坐，有時極浦採蓮歸。
誰道居貧守都邑，幽閨寂寞無人識。海燕朝歸衾枕寒，
山花夜落階墀溼。強暴之男何所爲，手持白刃向簾幃。
一命任從刀下死，千金豈受暗中欺。我心匪石情難轉，
志奪秋霜意不移。血濺羅衣終不恨，瘡黏錦袖亦何辭。
縣僚曾未知情緒，即便教人縶囹圄。朱脣滴瀝獨銜冤，
玉箸闌干嘆非所。十月寒更堪思人，一聞擊柝一傷神。
高髻不梳雲已散，蛾眉罷掃月仍新。三尺嚴章難可越，
百年心事向誰說。但看洗雪出圜扉，始信白圭無玷缺。
799.053 【銅雀臺怨】程長文
君王去後行人絕，簫箏不響歌喉咽。雄劍無威光彩沈，
寶琴零落金星滅。玉階寂寞墜秋露，月照當時歌舞處。
當時歌舞人不回，化爲今日西陵灰。
799.054 【春閨怨】程長文
綺陌香飄柳如線，時光瞬息如流電。
良人何處事功名，十載相思不相見。
