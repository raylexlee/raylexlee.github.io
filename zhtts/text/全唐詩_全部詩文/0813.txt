第799卷 杨容华 等
799.01 【新妆诗】杨容华
啼鸟惊眠罢，房栊乘晓开。凤钗金作缕，鸾镜玉为台。
妆似临池出，人疑向月来。自怜终不见，欲去复裴回。
799.02 【赠外】魏氏
浮萍依绿水，弱茑寄青松。与君结大义，移天得所从。
翰林无双鸟，剑水不分龙。谐和类琴瑟，坚固同胶漆。
义重恩欲深，夷险贵如一。本自身不令，积多婴痛疾。
朝夕倦床枕，形体耻巾栉。游子倦风尘，从官初解巾。
束装赴南郢，脂驾出西秦。比翼终难遂，衔雌苦未因。
徒悲枫岸远，空对柳园春。男儿不重旧，丈夫多好新。
新人喜新聘，朝朝临粉镜。两鸳固无比，双蛾谁与竞。
讵怜愁思人，衔啼嗟薄命。蕣华不足恃，松枝有馀劲。
所愿好九思，勿令亏百行。
799.03 【咏破帘】乔氏
已漏风声罢，绳持也不禁。一从经落后，无复有贞心。
799.04 【送兄（武后召见，令赋送兄诗，应声而就）】七岁女子
别路云初起，离亭叶正飞。所嗟人异雁，不作一行归。
799.05 【送男左贬诗（一作送男彦辅左贬）】林氏
他日初投杼，勤王在饮冰。有辞期不罚，积毁竟相仍。
谪宦今何在，衔冤犹未胜。天涯分越徼，驿骑速毗陵。
肠断腹非苦，书传写岂能。泪添江水远，心剧海云蒸。
明月珠难识，甘泉赋可称。但将忠报主，何惧点青蝇。
799.06 【古兴】赵氏1
郁蒸夏将半，暑气扇飞阁。骤雨满空来，当轩卷罗幕。
度云开夕霁，宇宙何清廓。明月流素光，轻风换炎铄。
孤鸾伤对影，宝瑟悲别鹤。君子去不还，遥心欲何托。
金菊延清霜，玉壶多美酒。良人犹不归，芳菲岂常有。
不惜芳菲歇，但伤别离久。含情罢斟酌，凝怨对窗牖。
霁雪舒长野，寒云半幽谷。严风振枯条，猿啼抱冰木。
所嗟游宦子，少小荷天禄。前程未云至，凄怆对车仆。
岁寒成咏歌，日暮栖林朴。不惮行险道，空悲年运促。
799.07 【寄夫】郭绍兰
我婿去重湖，临窗泣血书。殷勤凭燕翼，寄与薄情夫。
799.08 【同夫游秦】王韫秀
路扫饥寒迹，天哀志气人。休零离别泪，携手入西秦。
799.09 【夫入相寄姨妹（载拜相，韫秀衔宿恨，寄姨妹）】王韫秀
相国已随麟阁贵，家风第一右丞诗。
笄年解笑鸣机妇，耻见苏秦富贵时。
799.010 【喻夫阻客】王韫秀
楚竹燕歌动画梁，春兰重换舞衣裳。
公孙开阁招嘉客，知道浮荣不久长。
799.011 【古意】张夫人
辘轳晓转素丝绠，桐声夜落苍苔砖。涓涓吹溜若时雨，
濯濯佳蔬非用天。丈夫不解此中意，抱瓮当时徒自贤。
799.012 【拜新月】张夫人
拜新月，拜月出堂前。暗魄初笼桂，虚弓未引弦。拜新月，
拜月妆楼上。鸾镜始安台，蛾眉已相向。拜新月，
拜月不胜情，庭花风露清。月临人自老，人望月长明。
东家阿母亦拜月，一拜一悲声断绝。昔年拜月逞容辉，
如今拜月双泪垂。回看众女拜新月，却忆红闺年少时。
799.013 【柳絮】张夫人
霭霭芳春朝，雪絮起青条。或值花同舞，不因风自飘。
过尊浮绿醑，拂幌缀红绡。那用持愁玩，春怀不自聊。
799.014 【拾得韦氏花钿以诗寄赠】张夫人
今朝妆阁前，拾得旧花钿。粉污痕犹在，尘侵色尚鲜。
曾经纤手里，拈向翠眉边。能助千金笑，如何忍弃捐。
799.015 【诮喜鹊】张夫人
畴昔鸳鸯侣，朱门贺客多。如今无此事，好去莫相过。
799.016 【句】张夫人
游蜂乍起惊落墀，黄鸟衔来却上枝。（《柳絮》）
临风重回首，掩泪向庭花。（《寄远》）
镜中春色老，枕前秋夜长。（咏泪，以上见《吟窗杂录》）
799.017 【书石壁】王氏
何事潘郎恋别筵，欢情未断妾心悬。
汰王滩下相思处，猿叫山山月满船。
799.018 【答微之】裴淑
侯门初拥节，御苑柳丝新。不是悲殊命，唯愁别近亲。
黄莺迁古木，朱履从清尘。想到千山外，沧江正暮春。
799.019 【夫下第（一作杜羔不第，将至家寄）】赵氏2
良人的的有奇才，何事年年被放回。
如今妾面羞君面，君若来时近夜来。
799.020 【杂言寄杜羔】赵氏2
君从淮海游，再过兰杜秋。归来未须臾，又欲向梁州。
梁州秦岭西，栈道与云齐。羌蛮万馀落，矛戟自高低。
已念寡俦侣，复虑劳攀跻。丈夫重志气，儿女空悲啼。
临邛滞游地，肯顾浊水泥。人生赋命有厚薄，
君但遨游我寂寞。
799.021 【闻夫杜羔登第（一作闻杜羔登第又寄）】赵氏2
长安此去无多地，郁郁葱葱佳气浮。
良人得意正年少，今夜醉眠何处楼。
799.022 【杂言】赵氏2
上林园中青青桂，折得一枝好夫婿。
杏花如雪柳垂丝，春风荡飏不同枝。
799.023 【寄夫（贞元中伉登第辟江西幕不归张以诗寄之）】张氏
久无音信到罗帏，路远迢迢遣问谁。
闻君折得东堂桂，折罢那能不暂归。
驿使今朝过五湖，殷勤为我报狂夫。
从来夸有龙泉剑，试割相思得断无。
799.024 【赠郑女郎（一作郑氏妹）】薛馧
艳阳灼灼河洛神，珠帘绣户青楼春。能弹箜篌弄纤指，
愁杀门前少年子。笑开一面红粉妆，东园几树桃花死。
朝理曲，暮理曲，独坐窗前一片玉。行也娇，坐也娇，
见之令人魂魄销。堂前锦褥红地炉，绿沈香榼倾屠苏。
解佩时时歇歌管，芙蓉帐里兰麝满。晚起罗衣香不断，
灭烛每嫌秋夜短。
799.025 【古意】薛馧
昨夜巫山中，失却阳台女。朝来香阁里，独伴楚王语。
799.026 【赠故人】薛馧
昔别容如玉，今来鬓若丝。泪痕应共见，肠断阿谁知。
799.027 【句】薛馧
寂寞相思处，雕梁落燕泥。（春闺曲，见《吟窗杂录》）
799.028 【题奉慈寺】杨德麟
日月金轮动，旃檀碧树秋。塔分鸿雁翅，钟挂凤凰楼。
799.029 【述怀（校书娶崔时年已暮崔微有愠色赋诗述怀）】崔氏
不怨卢郎年纪大，不怨卢郎官职卑。
自恨妾身生较晚，不及卢郎年少时。
799.030 【寄夫（一作王驾诗，题云古意）】陈玉兰
夫戍边关妾在吴，西风吹妾妾忧夫。
一行书信千行泪，寒到君边衣到无。
799.031 【写真寄夫】薛媛
欲下丹青笔，先拈宝镜寒。已经颜索寞，渐觉鬓凋残。
泪眼描将易，愁肠写出难。恐君浑忘却，时展画图看。
799.032 【闻琴】孙氏
玉指朱弦轧复清，湘妃愁怨最难听。初疑飒飒凉风劲，
又似萧萧暮雨零。近比流泉来碧嶂，远如玄鹤下青冥。
夜深弹罢堪惆怅，露湿丛兰月满庭。
799.033 【白蜡烛诗（代夫赠人）】孙氏
景胜银釭香比兰，一条白玉偪人寒。
他时紫禁春风夜，醉草天书仔细看。
799.034 【谢人送酒（一作代谢崔家郎君送酒）】孙氏
谢将清酒寄愁人，澄澈甘香气味真。
好是绿窗风月夜，一杯摇荡满怀春。
799.035 【诗】张立本女
危冠广袖楚宫妆，独步闲庭逐夜凉。
自把玉簪敲砌竹，清歌一曲月如霜。
799.036 【绣龟形诗】侯氏
暌离已是十秋强，对镜那堪重理妆。闻雁几回修尺素，
见霜先为制衣裳。开箱叠练先垂泪，拂杵调砧更断肠。
绣作龟形献天子，愿教征客早还乡。
799.037 【感夫诗（一作与夫诀，一作留别）】慎氏
当时心事已相关，雨散云飞一饷间。
便是孤帆从此去，不堪重上望夫山。
799.038 【谣】薛瑶
化云心兮思淑贞，洞寂灭兮不见人。瑶草芳兮思芬蒀，
将奈何兮青春。
799.039 【题唐安寺阁壁】王霞卿
春来引步暂寻游，愁见风光倚寺楼。
正好开怀对烟月，双眉不觉自如钩。
799.040 【答郑殷彝】王霞卿
君是烟霄折桂身，圣朝方切用儒珍。
正堪西上文场战，空向途中泥妇人。
799.041 【喜卢郎及第】窦梁宾
晓妆初罢眼初瞤，小玉惊人踏破裙。
手把红笺书一纸，上头名字有郎君。
799.042 【雨中看牡丹】窦梁宾
东风未放晓泥干，红药花开不奈寒。
待得天晴花已老，不如携手雨中看。
799.043 【书桐叶】任氏
拭翠敛蛾眉，郁郁心中事。搦管下庭除，书成相思字。
此字不书石，此字不书纸。书在桐叶上，愿逐秋风起。
天下有心人，尽解相思死。天下负心人，不识相思字。
有心与负心，不知落何地。
799.044 【下狱贡诗】黄崇嘏
偶辞幽隐在临邛，行止坚贞比涧松。
何事政清如水镜，绊他野鹤在深笼。
799.045 【辞蜀相妻女诗】黄崇嘏
一辞拾翠碧江湄，贫守蓬茅但赋诗。自服蓝衫居郡掾，
永抛鸾镜画蛾眉。立身卓尔青松操，挺志铿然白璧姿。
幕府若容为坦腹，愿天速变作男儿。
799.046 【答诸姊妹戒饮】蒋氏
平生偏好酒，劳尔劝吾餐。但得杯中满，时光度不难。
799.047 【书壁】周仲美
爱妾不爱子，为问此何理。弃官更弃妻，人情宁可已。
永诀泗之滨，遗言空在耳。三载无朝昏，孤帏泪如洗。
妇人义从夫，一节誓生死。江乡感残春，肠断晚烟起。
西望太华峰，不知几千里。
799.048 【溪口云】张文姬
溶溶溪口云，才向溪中吐。不复归溪中，还作溪中雨。
799.049 【池上竹】张文姬
此君临此池，枝低水相近。碧色绿波中，日日流不尽。
799.050 【沙上鹭】张文姬
沙头一水禽，鼓翼扬清音。只待高风便，非无云汉心。
799.051 【双槿树】张文姬
绿影竞扶疏，红姿相照灼。不学桃李花，乱向春风落。
799.052 【狱中书情上使君（长文为强暴所诬系狱，献诗雪冤）】程长文
妾家本住鄱阳曲，一片贞心比孤竹。当年二八盛容仪。
红笺草隶恰如飞。尽日闲窗刺绣坐，有时极浦采莲归。
谁道居贫守都邑，幽闺寂寞无人识。海燕朝归衾枕寒，
山花夜落阶墀湿。强暴之男何所为，手持白刃向帘帏。
一命任从刀下死，千金岂受暗中欺。我心匪石情难转，
志夺秋霜意不移。血溅罗衣终不恨，疮黏锦袖亦何辞。
县僚曾未知情绪，即便教人絷囹圄。朱唇滴沥独衔冤，
玉箸阑干叹非所。十月寒更堪思人，一闻击柝一伤神。
高髻不梳云已散，蛾眉罢扫月仍新。三尺严章难可越，
百年心事向谁说。但看洗雪出圜扉，始信白圭无玷缺。
799.053 【铜雀台怨】程长文
君王去后行人绝，箫筝不响歌喉咽。雄剑无威光彩沈，
宝琴零落金星灭。玉阶寂寞坠秋露，月照当时歌舞处。
当时歌舞人不回，化为今日西陵灰。
799.054 【春闺怨】程长文
绮陌香飘柳如线，时光瞬息如流电。
良人何处事功名，十载相思不相见。
