第111卷 韓休 等
111.01 【奉和御製平胡】韓休
南牧正紛紛，長河起塞氛。玉符徵選士，金鉞拜將軍。
疊鼓搖邊吹，連旌暗朔雲。祅星乘夜落，害氣入朝分。
始見幽烽警，俄看烈火焚。功成奏凱樂，戰罷策歸勳。
盛德陳清廟，神謨屬大君。叨榮逢偃羽，率舞詠時文。
111.02 【奉和聖制送張說巡邊】韓休
一德光臺象，三軍掌夏卿。來威申廟略，出總葉師貞。
受鉞辭金殿，憑軒去鼎城。曙光搖組甲，疏吹繞雲旌。
左律方先凱，中鼙即訓兵。定功彰武事，陳頌紀天聲。
祖宴初留賞，宸章更寵行。車徒零雨送，林野夕陰生。
路極河流遠，川長朔氣平。東轅遲返旆，歸奏謁承明。
111.03 【祭汾陰樂章】韓休
於穆浚哲，維清緝熙。肅事昭配，永言孝思。
滌濯靜嘉，馨香在茲。神之聽之，用受福釐。
111.04 【徵君宅】許景先
徵君昔嘉遁，抗跡遺俗塵。了心悟有物，乘化遊無垠。
道喪歷千載，復存潁陽真。上虞佳山水，晚歲耽隱淪。
內史既解綬，支公亦相親。儒道匪遠理，意勝聊自欣。
洄沿南谿夕，流浪東山春。石壁踐丹景，金潭冒綠蘋。
探煉備海嶠，賞心寓情人。奈何靈仙骨，鍬翮瑤池津。
寥寥虛白宇，夙創招提因。家風緬多尚，玄德謝無鄰。
謬陪金門彥，矯跡侍紫宸。皇恩竟已矣，遺烈庶不泯。
111.05 【折柳篇】許景先
春色東來度渭橋，青門垂柳百千條。長楊西連建章路，
漢家林苑紛無數。縈花始遍合歡枝，遊絲半罥相思樹。
春樓初日照南隅，柔條垂綠掃金鋪。寶釵新梳倭墮髻，
錦帶交垂連理襦。自憐柳塞淹戎幕，銀燭長啼愁夢著。
芳樹朝催玉管新，春風夜染羅衣薄。城頭楊柳已如絲，
今年花落去年時。折芳遠寄相思曲，爲惜容華難再持。
111.06 【奉和御製春臺望】許景先
睿德在青陽，高居視中縣。秦城連鳳闕，漢寢疏龍殿。
文物照光輝，郊畿鬱蔥蒨。千門望成錦，八水明如練。
複道曉光披，宸遊出禁移。瑞氣朝浮五雲閣，
祥光夜吐萬年枝。蘭葉負龜初薦祉，桐花集鳳更來儀。
秦漢生人凋力役，阿房甘泉構雲碧。汾祠雍畤望通天，
玉堂宣室坐長年。鼓鍾西接咸陽觀，苑囿南通鄠杜田。
明主卑宮誡前失，輔德欽賢政惟一。昆蟲不夭在春蒐，
稼穡常艱重農術。邦家已荷聖謨新，猶聞儉陋惜中人。
豫奉北辰齊七政，長歌東武抃千春。
111.07 【陽春怨】許景先
紅樹曉鶯啼，春風暖翠閨。雕籠燻繡被，珠履踏金堤。
芍藥花初吐，菖蒲葉正齊。藁砧當此日，行役向遼西。
111.08 【奉和聖制送張尚書巡邊】許景先
文武承邦式，風雲感國禎。王師親賦政，廟略久論兵。
漢主知三傑，周官統六卿。四方分閫受，千里坐謀成。
介冑辭前殿，壺觴宿左營。賞延頒賜重，宸贈出車榮。
龍武三軍氣，魚鈴五校名。郊雲駐旌羽，邊吹引金鉦。
訓旅方稱德，安人更克貞。佇看銘石罷，同聽凱歌聲。
111.09 【詠史】王丘
高潔非養正，盛名亦險艱。偉哉謝安石，攜妓入東山。
雲巖響金奏，空水灩朱顏。蘭露滋香澤，松風鳴珮環。
歌聲入空盡，舞影到池閒。杳眇同天上，繁華非代間。
卷舒混名跡，縱誕無憂患。何必蘇門子，冥然閉清關。
111.010 【奉和聖制答張說扈從南出鼠雀谷之作】王丘
襟帶三秦接，旂常萬乘過。陽原淑氣早，陰谷沍寒多。
花縟前茅仗，霜嚴後殿戈。代雲開晉嶺，江雁入汾河。
北土分堯俗，南風動舜歌。一聞天樂唱，恭逐萬人和。
111.011 【奉和聖制送張尚書巡邊】王丘
德業蘊時宗，幽符夢象通。臺司計祈父，師律總元戎。
出入敷能政，謀猷體至公。贈行光睿什，宴別感宸衷。
文炳高天曜，恩垂湛露融。建牙之塞表，鳴鼓接雲中。
策密鬼神祕，威成劍騎雄。朔門正炎月，兵氣已秋風。
肅殺從此始，方知胡運窮。
111.012 【過賈六】蘇晉
主人病且閒，客來情彌適。一酌復一笑，不知日將夕。
昨來屬歡遊，於今盡成昔。努力持所趣，空名定何益。
111.013 【奉和聖制送張說巡邊】蘇晉
方漢比周年，興王合在宣。亟聞降虜拜，復睹出師篇。
祈父萬邦式，英猷三略傳。算車申夏政，茇舍啓戎田。
嚴問盟胡苑，軍容濟洛川。皇情悵關旆，詔餞列郊筵。
路接禁園草，池分御井蓮。離聲軫去角，居念斷歸蟬。
三捷豈云爾，七擒良信然。具僚誠寄望，奏凱秋風前。
111.014 【奉和聖制送張說巡邊】崔禹錫
供帳何煌煌，公其撫朔方。羣僚鹹餞酌，明主降離章。
關塞重門下，郊岐禁苑傍。練兵宜雨洗，臥鼓候風涼。
炎景寧雲憚，神謀肅所將。旌搖天月迥，騎入塞雲長。
赫赫皇威振，油油聖澤滂。非惟按車甲，兼以正封疆。
叱吒陰山道，澄清瀚海陽。虜垣行決勝，臺座佇爲光。
111.015 【恩敕尚書省僚宴昆明池應制（同用堯字）】張嘉貞
靈沼初開漢，神池舊浴堯。昔人徒習武，明代此聞韶。
地脈山川勝，天恩雨露饒。時光牽利舸，春淑覆柔條。
芳醞酲千日，華箋落九霄。幸承歡賚重，不覺醉歸遙。
111.016 【奉和早登太行山中言志應制】張嘉貞
明發扈山巔，飛龍高在天。山南平對鞏，山北遠通燕。
瞻彼岡巒峻，憑茲士馬妍。九圻行若砥，萬谷輾如川。
羅網開三面，閭閻問百年。澤將春雪比，文共曉星連。
徯後逢今聖，登臺謝曩賢。唯餘事君節，不讓古人先。
111.017 【奉和聖制送張說巡邊】張嘉貞
天錫我宗盟，元戎付夏卿。多才兼將相，必勇獨橫行。
經緯稱人傑，文章作代英。山川看是陣，草木想爲兵。
不待河冰合，猶防塞月明。有謀當系醜，無戰且綏氓。
閫外傳三略，雲中冀一平。感恩同義激，悵別屢魂驚。
直視前旌掣，遙聞後騎鳴。還期方定日，復此出郊迎。
111.018 【句】張嘉貞
河魚未上凍，江蟄已聞雷。（見《緯略》）
111.019 【奉和聖制送張說巡邊】盧從願
上將發文昌，中軍靜朔方。占星引旌節，擇日拜壇場。
禮樂臨軒送，威聲出塞揚。安邊俟帷幄，制勝在巖廊。
作鼓將軍氣，投醪壯士觴。戒途遵六月，離贈動三光。
槐路清梅暑，蘅皋起麥涼。時文仰雄伯，耀武震遐荒。
衽席知無戰，兵戈示不忘。佇聞歌杕杜，凱入系名王。
111.020 【祭汾陰樂章】盧從願
坤元載物，陽樂發生。播植資始，品彙咸亨。
列俎棋佈，方壇砥平。神歆禋祀，後德惟明。
111.021 【長門怨】袁暉
早知君愛歇，本自無縈妒。誰使恩情深，今來反相誤。
愁眠羅帳曉，泣坐金閨暮。獨有夢中魂，猶言意如故。
111.022 【銅雀妓】袁暉
君愛本相饒，從來似舞腰。那堪攀玉座，腸斷望陵朝。
怨著情無主，哀凝曲不調。況臨松日暮，悲吹坐蕭蕭。
111.023 【正月閨情】袁暉
正月金閨裏，微風繡戶間。曉魂憐別夢，春思逼啼顏。
繞砌梅堪折，當軒樹未攀。歲華庭北上，何日度陽關。
111.024 【二月閨情】袁暉
二月韶光好，春風香氣多。園中花巧笑，林裏鳥能歌。
有恨離琴瑟，無情著綺羅。更聽春燕語，妾亦不如他。
111.025 【三月閨情】袁暉
三月春將盡，空房妾獨居。蛾眉愁自結，鬢髮沒情梳。
□□□□□，□□□□□。□□□□□，□□□□□。
111.026 【七月閨情】袁暉
七月坐涼宵，金波滿麗譙。容華芳意改，枕蓆怨情饒。
錦字沾愁淚，羅裙緩細腰。不如銀漢女，歲歲鵲成橋。
111.027 【奉和聖制答張說扈從南出雀鼠谷之作】袁暉
魏國山河險，周王警蹕回。九旗雲際出，萬騎谷中來。
石路行將盡，煙郊望忽開。賞矜垂柳報，春畏落花催。
興逸橫汾什，恩褒作頌才。小臣瞻日月，延首詠康哉。
111.028 【奉和聖制送張尚書巡邊】袁暉
出師宣九命，分閫用三臺。始應幕中畫，言從天上來。
丹青不獨任，韜略遂雙該。坐見威棱洽，彌彰事業恢。
旌旗曉雲送，鞞鼓朔風催。虜氣消殘月，邊聲韻落梅。
羽書雄北地，龍漠寢南垓。寵戰黃金盡，輸誠白日回。
離章宸翰發，祖宴國門開。欲識恩華盛，平生文武材。
111.029 【奉和聖制答張說扈從南出雀鼠谷】王光庭
省俗恩將遍，巡方路稍回。寒隨汾谷盡，春逐晉郊來。
雲騎傳行漏，煙旄引從臺。惠風初應律，和氣正調梅。
雅頌通宸詠，天文接曙臺。灞陵桃李色，應待日華開。
111.030 【奉和聖制送張說巡邊】王光庭
賢相德符充，朝推文武雄。海波先若鏡，關草豫從風。
鉞助將軍勇，威成天子功。瓊章九霄發，錫宴五衢通。
玉輾龍盤帶，金裝鳳勒驄。虎貔紛儗儗，河洛振熊熊。
戈劍千霜白，旌旗萬火紅。示刑夷夏變，流惠鬼方同。
寇息軍容偃，塵銷朔野空。用師敷禮樂，非是爲獯戎。
111.031 【奉和聖制送張說巡邊】徐知仁
聖德膺三統，皇恩被八埏。大明均照物，小丑未寧邊。
國相臺衡重，元戎廟略宣。紫泥方受命，黃石乃推賢。
問罪陰山下，安人屬國前。度關行照月，乘障坐消煙。
北闕紆宸藻，南橋列祖筵。耀威當夏日，殺氣指秋天。
鞞鼓黿鼉振，旌旗鳥獸懸。由來詞翰手，今見勒燕然。
111.032 【奉和敕賜公主鏡】席豫
令節頒龍鏡，仙輝下鳳台。含靈萬象入，寫照百花開。
色與皇明散，光隨聖澤來。妍媸冰鑑裏，從此愧非才。
111.033 【江行紀事二首】席豫
飄颻任舟楫，回合傍江津。後浦情猶在，前山賞更新。
樹深煙冪冪，灘淺石磷磷。川路南行遠，淹留惜此辰。
江汛春風勢，山樓曙月輝。猿攀紫巖飲，鳥拂清潭飛。
古樹崩沙岸，新苔覆石磯。津途賞無限，徵客暫忘歸。
111.034 【奉和聖制答張說南出雀鼠谷】席豫
鳴鑾初幸代，旋蓋欲橫汾。山盡千旗出，郊平五校分。
前林已暄景，後壑尚寒氛。風送簫韶曲，花鋪黼黻文。
鹽梅推上宰，禮樂統中軍。獻賦紆天札，飄颻飛白雲。
111.035 【奉和聖制送張說巡邊】席豫
聖主重兵權，分符屬大賢。中軍仍執政，丞相復巡邊。
翕習戎裝動，張皇廟略宣。朝榮承睿札，野餞轉行旃。
亭障東緣海，沙場北際天。春冬見巖雪，朝夕候烽煙。
已勒封山記，猶聞遣戍篇。五營將月合，八陣與雲連。
經略圖方遠，懷柔道更全。歸來畫麟閣，藹藹武功傳。
111.036 【祭汾陰樂章】韓思復
大樂和暢，殷薦明神。一降通感，八變必臻。
有求斯應，無德不親。降靈醉止，休徵萬人。
111.037 【祭汾陰樂章】劉晃
大君出震，有事郊禋。齋戒既肅，馨香畢陳。
樂和禮備，候暖風春。恭惟降福，實賴明神。
