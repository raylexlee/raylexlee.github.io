第648卷 方幹
648.01 【採蓮】方幹
採蓮女兒避殘熱，隔夜相期侵早發。指剝春蔥腕似雪，
畫橈輕撥蒲根月。蘭舟尺速有輸贏，先到河灣賭何物。
纔到河灣分首去，散在花間不知處。
648.02 【寄李頻】方幹
衆木又搖落，望羣還不還。軒車在何處，雨雪滿前山。
思苦文星動，鄉遙釣渚閒。明年見名姓，唯我獨何顏。
648.03 【東溪別業寄吉州段郎中】方幹
前山含遠翠，羅列在窗中。盡日人不到，一尊誰與同。
涼隨蓮葉雨，暑避柳條風。豈分長岑寂，明時有至公。
648.04 【懷州客舍】方幹
誤飲覃懷酒，誰知滯去程。朝昏太行色，坐臥沁河聲。
白道穿秦甸，嚴鼙似戍城。鄰雞莫相促，遊子自晨徵。
648.05 【中路寄喻鳧先輩】方幹
求名如未遂，白首亦難歸。送我尊前酒，典君身上衣。
寒蕪隨楚盡，落葉渡淮稀。莫嘆干時晚，前心豈便非。
648.06 【送趙明府還北】方幹
故園終不住，劍鶴在扁舟。盡室無餘俸，還家得白頭。
鍾催吳岫曉，月繞渭河流。曾是棲安邑，恩期異日酬。
648.07 【過朱協律故山】方幹
地下無餘恨，人間得盛名。殘篇續大雅，稚子託諸生。
度日山空暮，緣溪鶴自鳴。難收故交意，寒笛一聲聲。
648.08 【途中寄劉沆（一作寄朱特）】方幹
登車誤相遠，談笑亦何因。路入瀟湘樹，書隨巴蜀人。
斂衣寒犯雪，傾篋病看春。莫負髫年志，清朝作獻臣。
648.09 【送班主簿入謁荊南韋常侍（一作盧尚書）】方幹
束書成遠去，還計莫經春。倒篋唯求醉，登舟自笑貧。
波移彭蠡月，樹沒漢陵人。試吏曾趨府，旌幢自可親。
648.010 【夏日登靈隱寺後峯】方幹
絕頂無煩暑，登臨三伏中。深蘿難透日，喬木更含風。
山疊雲霞際，川傾世界東。那知茲夕興，不與古人同。
648.011 【聽新蟬寄張晝】方幹
細聲頻斷續，審聽亦難分。彷彿應移處，從容卻不聞。
蘭棲朝咽露，樹隱暝吟雲。莫遣鄉愁起，吾懷只是君。
648.012 【送喻坦之下第還江東】方幹
文戰偶未勝，無令移壯心。風塵辭帝裏，舟楫到家林。
過楚寒方盡，浮淮月正沈。持杯話來日，不聽洞庭砧。
648.013 【送姚舒下第遊蜀】方幹
蜀路何迢遞，憐君獨去遊。風煙連北虜，山水似東甌。
九折盤荒坂，重江繞漢州。臨邛一壺酒，能遣長卿愁。
648.014 【旅次錢塘】方幹
此地似鄉國，堪爲朝夕吟。雲藏吳相廟，樹引越山禽。
潮落海人散，鍾遲秋寺深。我來無舊識，誰見寂寥心。
648.015 【別喻鳧】方幹
知心似古人，歲久分彌親。離別波濤闊，留連槐柳新。
蟆陵寒貰酒，漁浦夜垂綸。自此星居後，音書豈厭頻。
648.016 【送相里燭】方幹
相逢未作期，相送定何之。不得長年少，那堪遠別離。
泛湖乘月早，踐雪過山遲。永望多時立，翻如在夢思。
648.017 【君不來】方幹
閒花未零落，心緒已紛紛。久客無人見，新禽何處聞。
舟隨一水遠，路出萬山分。夜月生愁望，孤光必照君。
648.018 【將謁商州呂郎中，道出楚州，留獻章中丞】方幹
江流盤復直，浮棹出家林。商洛路猶遠，山陽春已深。
青雲應有望，白髮未相侵。才小知難薦，終勞許郭心。
648.019 【金州客舍】方幹
卷箔羣峯暮，蕭條未掩關。江流嶓冢雨，路入漢家山。
落葉欹眠後，孤砧倚望間。此情偏耐醉，難遣酒罍閒。
648.020 【途中逢孫輅因得李頻消息】方幹
灞上寒仍在，柔條亦自新。山河雖度臘，雨雪未知春。
正憶同袍者，堪逢共國人。銜杯益無語，與爾轉相親。
648.021 【送從兄郜（一作韋郜，一作途中別孫璐）】方幹
道路本無限，又應何處逢。流年莫虛擲，華髮不相容。
野渡波搖月，空城雨翳鍾。此心隨去馬，迢遞過千峯。
648.022 【送許溫（一作渾）】方幹
壯歲分罙切，少年心正同。當聞千里去，難遣一尊空。
翳燭蒹葭雨，吹帆橘柚風。明年見親族，盡集在懷中。
648.023 【鏡中別業二首（一作鏡湖西島閒居）】方幹
寒山壓鏡心，此處是家林。梁燕窺春醉，巖猿學夜吟。
雲連平地起，月向白波沈。猶自聞鍾角，棲身可在深。
世人如不容，吾自縱天慵。落葉憑風掃，香粳倩水舂。
花期連郭霧，雪夜隔湖鍾。身外無能事，頭宜白此峯。
648.024 【經周處士故居】方幹
愁吟與獨行，何事不傷情。久立釣魚處，唯聞啼鳥聲。
山蔬和草嫩，海樹入籬生。吾在茲溪上，懷君恨不平。
648.025 【贈喻鳧】方幹
所得非衆語，衆人那得知。才吟五字句，又白幾莖髭。
月閣欹眠夜，霜軒正坐時。沈思心更苦，恐作滿頭絲。
648.026 【早發洞庭】方幹
長天接廣澤，二氣共含秋。舉目無平地，何心戀直鉤。
孤鐘鳴大岸，片月落中流。卻憶鴟夷子，當時此泛舟。
648.027 【貽錢塘縣路明府】方幹
志業不得力，到今猶苦吟。吟成五字句，用破一生心。
世路屈聲遠，寒溪怨氣深。前賢多晚達，莫怕鬢霜侵。
648.028 【湖上言事寄長城喻明府】方幹
吟霜與臥雲，此興亦甘貧。吹箭落翠羽，垂絲牽錦鱗。
滿湖風撼月，半日雨藏春。卻笑縈簪組，勞心字遠人。
648.029 【涵碧亭（洋州於中丞宰東陽日置）】方幹
高低竹雜松，積翠復留風。路極陰溪裏，寒生暑氣中。
閒雲低覆草，片水靜涵空。方見洋源牧，心侔造化功。
648.030 【除夜】方幹
永懷難自問，此夕衆愁興。曉韻侵春角，寒光隔歲燈。
心燃一寸火，淚結兩行冰。煦育誠非遠，陽和又欲升。
648.031 【贈許牘山人】方幹
才子醉更逸，一吟傾一觴。支頤忍有得，搖筆便成章。
王粲實可重，禰衡爭不狂。何時應會面，夢裏是瀟湘。
648.032 【贈功成將】方幹
定難在明略，何曾勞戰爭。飛書諭強寇，計日下重城。
深雪移軍夜，寒笳出塞情。苦心殊易老，新發早年生。
648.033 【白艾原客】方幹
原上桑柘瘦，再來還見貧。滄州幾年隱，白髮一莖新。
敗葉平空塹，殘陽滿近鄰。閒言說知己，半是學禪人。
648.034 【朔管】方幹
寥寥落何處，一夜過胡天。送苦秋風外，吹愁白髮邊。
望鄉皆下淚，久戍盡休眠。寂寞空沙曉，開眸片月懸。
648.035 【憶故山】方幹
舊山長繫念，終日臥邊亭。道路知已遠，夢魂空再經。
秋泉涼好引，乳鶴靜宜聽。獨上高樓望，蓬身且未寧。
648.036 【冬夜泊僧舍】方幹
江東寒近臘，野寺水天昏。無酒能消夜，隨僧早閉門。
照牆燈焰細，著瓦雨聲繁。漂泊仍千里，清吟欲斷魂。
648.037 【新秋獨夜寄戴叔倫】方幹
遙夜獨不臥，寂寥庭戶中。河明五陵上，月滿九門東。
萬里親朋散，故園滄海空。歸懷正南望，此夕起秋風。
648.038 【送沛縣司馬丞之任】方幹
舉酒一相勸，逢春聊盡歡。羈遊故交少，遠別後期難。
路上野花發，雨中青草寒。悠悠兩都夢，小沛與長安。
648.039 【送盧評事東歸（一作戴叔倫詩，題雲送友人東歸）】方幹
萬里楊柳色，出關隨故人。輕煙覆流水，落日照行塵。
積夢江湖闊，憶家兄弟貧。裴回灞亭上，不語共傷春。
648.040 【清明日送鄧芮還鄉（一作戴叔倫詩）】方幹
鐘鼓喧離室，車徒促夜裝。曉榆新變火，輕柳暗飛霜。
轉鏡看華髮，傳杯話故鄉。每嫌兒女淚，今日自沾裳。
