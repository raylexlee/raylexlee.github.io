第135卷 綦毋潛
135.01 【冬夜寓居寄儲太祝（一作薛據詩）】綦毋潛
自爲洛陽客，夫子吾知音。盡義能下士，時人無此心。
奈何離居夜，巢鳥悲空林。愁坐至月上，復聞南鄰砧。
135.02 【春泛若耶溪】綦毋潛
幽意無斷絕，此去隨所偶。晚風吹行舟，花路入溪口。
際夜轉西壑，隔山望南鬥。潭煙飛溶溶，林月低向後。
生事且瀰漫，願爲持竿叟。
135.03 【題鶴林寺】綦毋潛
道林隱形勝，向背臨層霄。松覆山殿冷，花藏谿路遙。
珊珊寶幡掛，焰焰明燈燒。遲日半空谷，春風連上潮。
少憑水木興，暫令身心調。願謝攜手客，茲山禪誦饒。
135.04 【題棲霞寺】綦毋潛
南山勢回合，靈境依此住。殿轉雲崖陰，僧探石泉度。
龍蛇爭翕習，神鬼皆密護。萬壑奔道場，羣峯向雙樹。
天花飛不著，水月白成路。今日觀身我，歸心復何處。
135.05 【送儲十二還莊城】綦毋潛
西坂何繚繞，青林問子家。天寒噪野雀，日晚度城鴉。
寂歷道傍樹，曈曨原上霞。茲情不可說，長恨隱淪賒。
135.06 【送章彝下第】綦毋潛
長安渭橋路，行客別時心。獻賦溫泉畢，無媒魏闕深。
黃鶯啼就馬，白日暗歸林。三十名未立，君還惜寸陰。
135.07 【送崔員外黔中監選】綦毋潛
持衡出帝畿，星指夜郎飛。神女雲迎馬，荊門雨溼衣。
聽猿收淚罷，系雁待書稀。蠻貊雖殊俗，知君肝膽微。
135.08 【送賈恆明府兼寄溫張二司戶】綦毋潛
越客新安別，秦人舊國情。舟乘晚風便，月帶上潮平。
花路西施石，雲峯句踐城。明州報兩掾，相憶二毛生。
135.09 【送宋秀才】綦毋潛
冠古積榮盛，當時數戟門。舊交丞相子，繼世五侯孫。
長劍倚天外，短書盈萬言。秋風一送別，江上黯消魂。
135.010 【送平判官入秦（一作盧象詩）】綦毋潛
謫遠自安命，三年已忘歸。同聲願執手，驛騎到門扉。
雲是帝鄉去，軍書謁紫微。曾爲金馬客，向日淚沾衣。
135.011 【送鄭務拜伯父】綦毋潛
名公作逐臣，驅馬拂行塵。舊國問鄖子，勞歌過郢人。
一川花送客，二月柳宜春。奉料竹林興，寬懷此別晨。
135.012 【題招隱寺絢公房】綦毋潛
開士度人久，空巖花霧深。徒知燕坐處，不見有爲心。
蘭若門對壑，田家路隔林。還言證法性，歸去比黃金。
135.013 【宿太平觀】綦毋潛
夕到玉京寢，窅冥雲漢低。魂交仙室蝶，曙聽羽人雞。
滴瀝花上露，清泠松下谿。明當訪真隱，揮手入無倪。
135.014 【題靈隱寺山頂禪院】綦毋潛
招提此山頂，下界不相聞。塔影掛清漢，鐘聲和白雲。
觀空靜室掩，行道衆香焚。且駐西來駕，人天日未曛。
135.015 【若耶溪逢孔九】綦毋潛
相逢此溪曲，勝託在煙霞。潭影竹間動，巖陰檐外斜。
人言上皇代，犬吠武陵家。借問淹留日，春風滿若耶。
135.016 【宿龍興寺】綦毋潛
香剎夜忘歸，松青古殿扉。燈明方丈室，珠系比丘衣。
白日傳心靜，青蓮喻法微。天花落不盡，處處鳥銜飛。
135.017 【題沈東美員外山池】綦毋潛
仙郎偏好道，鑿沼象瀛洲。魚樂隨情性，船行任去留。
秦人辨雞犬，堯日識巢由。歸客衡門外，仍憐返景幽。
135.018 【茅山洞口】綦毋潛
華陽仙洞口，半嶺拂雲看。窈窕穿苔壁，差池對石壇。
方隨地脈轉，稍覺水晶寒。未果變金骨，歸來茲路難。
135.019 【過方尊師院】綦毋潛
羽客北山尋，草堂松徑深。養神宗示法，得道不知心。
洞戶逢雙履，寥天有一琴。更登玄圃上，仍種杏成林。
135.020 【經陸補闕隱居】綦毋潛
不敢要君徵亦起，致君全得似唐虞。讜言昨嘆離天聽，
新象今聞入縣圖。琴鎖壞窗風自響，鶴歸喬木隱難呼。
學書弟子何人在，點檢猶存諫草無。
135.021 【登天竺寺】綦毋潛
郡有化城最，西窮疊嶂深。松門當澗口，石路在峯心。
幽見夕陽霽，高逢暮雨陰。佛身瞻紺發，寶地踐黃金。
雲向竹谿盡，月從花洞臨。因物成真悟，遺世在茲岑。
135.022 【滿公房】綦毋潛
世界蓮花藏，行人香火緣。燈王照不盡，中夜寂相傳。
135.023 【過融上人蘭若（一作孟浩然詩）】綦毋潛
山頭禪室掛僧衣，窗外無人溪鳥飛。
黃昏半在下山路，卻聽鐘聲連翠微。
135.024 【早發上東門】綦毋潛
十五能行西入秦，三十無家作路人。
時命不將明主合，布衣空染洛陽塵。
135.025 【祇園寺】綦毋潛
寶坊求往跡，神理駐沿洄。雁塔酬前願，王身更後來。
加持將暝合，朗悟豁然開。兩世分明見，餘生復幾哉。
135.026 【送集賢學士伊闕史少府放歸江東覲省（一作陶翰詩）】綦毋潛
墨客鍾張侶，材高吳越珍。千門來謁帝，駟馬去榮親。
吏邑沿清洛，鄉山指白蘋。歸期應不遠，當及未央春。
