第823卷 含曦 等
823.01 【酬卢仝见访不遇题壁】含曦
长寿寺石壁，卢公一首诗。渴读即不渴，饥读即不饥。
鲸吞海水尽，露出珊瑚枝。海神知贵不知价，
留向人间光照夜。
823.02 【旅中答喻军事问客情】善生
一自游他国，相逢少故人。纵然为客乐，争似在家贫。
畜恨霜侵鬓，搜诗病入神。若非怜片善，谁肯问风尘。
823.03 【赠卢逸人】善生
高眠岩野间，至艺敌应难。诗苦无多首，药灵惟一丸。
引泉鱼落釜，攀果露沾冠。已得嵇康趣，逢迎事每阑。
823.04 【送玉禅师】善生
飘然无定迹，迥与律乘违。入郭随缘住，思山破夏归。
盂擎数家饭，衲乞几人衣。洞了曹溪旨，宁输俗者机。
823.05 【送智光之南值雨】善生
结束衣囊了，炎州定去游。草堂方惜别，山雨为相留。
又得一宵话，免生千里愁。莫辞重卜日，后会必经秋。
823.06 【谢白乐天招】韬光
山僧野性好林泉，每向岩阿倚石眠。不解栽松陪玉勒，
惟能引水种金莲。白云乍可来青嶂，明月难教下碧天。
城市不能飞锡去，恐妨莺啭翠楼前。
823.07 【五岁咏花】知玄
花开满树红，花落万枝空。唯馀一孕在，明日定随风。
823.08 【祝尧诗】知玄
生天本自生天业，未必求仙便得仙。
鹤背倾危龙背滑，君王且住一千年。
823.09 【答僧澈】知玄
观君法苑思冲虚，使我真乘刃有馀。若使龙光时可待，
应怜僧肇论成初。五车外典知谁敌，九趣多才恐不如。
萧寺讲轩横淡荡，帝乡云树正扶疏。几生曾得闍瑜意，
今日堪将贝叶书。一振微言冠千古，何人执卷问吾庐。
823.010 【月夜怀刘秀才】元孚
独夜相思但自劳，阮生吟罢梦云涛。
此时小定未禅寂，古塔月中松磬高。
823.011 【送李四校书】元孚
朱丝写别鹤泠泠，诗满红笺月满庭。
莫学楚狂隳姓字，知音还有子期听。
823.012 【边思】栖白
西北黄云暮，声声画角愁。阴山一夜雨，白草四郊秋。
乱雁鸣寒渡，飞沙入废楼。何时番色尽，此地见芳洲。
823.013 【八月十五夜玩月】栖白
寻常三五夜，不是不婵娟。及至中秋满，还胜别夜圆。
清光凝有露，皓魄爽无烟。自古人皆望，年来又一年。
823.014 【寻山僧真胜上人不遇】栖白
松下禅栖所，苔滋径莫分。青山春暮见，流水夜深闻。
不坐看心石，应随出定云。猿猱非可问，岩谷自空曛。
823.015 【赠李溟秀才】栖白
南居古庙深，高树宿山禽。明月上清汉，骚人动楚吟。
数篇正始韵，一片补亡心。孤悄欺何谢，云波不可寻。
823.016 【送石秀才】栖白
正是叹羁游，知音拜楚侯。何须辞远道，自可乐扁舟。
倚棹江洲雨，闻猿岛岫秋。谢家山水兴，终日待诗流。
823.017 【送造微上人游五台及礼本师】栖白
寒空金锡响，欲过渭阳津。极目多来雁，孤城少故人。
与师虽别久，于法本相亲。又对清凉月，中宵语宿因。
823.018 【送禅师宗极归玉峰】栖白
背郭去归宿，头陀意颇浓。鹤争栖远树，猿斗上孤峰。
夜戍经霜月，秋城过雨钟。由来无定止，何处访高踪。
823.019 【送僧归旧山】栖白
谈空与破邪，献寿复荣家。白日得何偈，青天落几花。
传灯皆有分，化俗独无涯。却入中峰寺，还知有聚沙。
823.020 【送圆仁三藏归本国】栖白
家山临晚日，海路信归桡。树灭浑无岸，风生只有潮。
岁穷程未尽，天末国仍遥。已入闽王梦，香花境外邀。
823.021 【送王炼师归嵩岳】栖白
飘然绿毛节，杳去洛城端。隔水见秋岳，兼霜扫石坛。
一溪松色古，半夜鹤声寒。迥与人寰别，劳生不可观。
823.022 【寿昌节赋得红云表夏日】栖白
景候融融阴气潜，如峰云共火相兼。霞光捧日登天上，
丹彩乘风入殿檐。行逐赤龙千岁出，明当朱夏万方瞻。
微臣多幸逢佳节，得赋殊祥近御帘。
823.023 【经废宫】栖白
终日河声咽暮空，烟愁此地昼濛濛。锦帆东去沙侵苑，
玉辇西来树满宫。鲁客望津天欲雪，朔鸿离岸苇生风。
那堪独立思前事，回首残阳雉堞红。
823.024 【赠识古法师】栖白
重城深寺讲初休，却忆家山访旧游。对月与君相送夜，
闻蛩教我独惊秋。云心杳杳难为别，鹤性萧萧不可留。
遥想孤舟清渭上，飘然帆影起离愁。
823.025 【月夜怀刘秀才（一作元孚诗）】栖白
独夜相思但自劳，阮生吟罢梦云涛。
此时小定未禅寂，古塔月中松磬高。
823.026 【寄南山景禅师】栖白
一度林前见远公，静闻真语世情空。
至今寂寞禅心在，任起桃花柳絮风。
823.027 【哭刘得仁】栖白
为爱诗名吟至死，风魂雪魄去难招。
直须桂子落坟上，生得一枝冤始消。
823.028 【龙潭】应物
石激悬流雪满湾，五龙潜处野云闲。暂收雷电九峰下，
且饮溪潭一水间。浪引浮槎依北岸，波分晓日浸东山。
回瞻四面如看画，须信游人不欲还。
823.029 【题化城寺】应物
平高选处创莲宫，一水萦流处处通。画阁昼开迟日畔，
禅房夜掩碧云中。平川不见龙行雨，幽谷遥闻虎啸风。
偶与游人论法要，真元浩浩理无穷。
823.030 【戴云山吟】智亮
人间谩说上天梯，上万千回总是迷。
曾似老人岩上坐，清风明月与心齐。
戴云山顶白云齐，登顶方知世界低。
异草奇花人不识，一池分作九条溪。
823.031 【答卢邺】良乂
风泉只向梦中闻，身外无馀可寄君。
当户一轮惟晓月，挂檐数片是秋云。
823.032 【山居八咏】常达
身闲依祖寺，志僻性多慵。少室遗真旨，层楼起暮钟。
啜茶思好水，对月数诸峰。有问山中趣，庭前是古松。
晚望虚庭物，心心见祖情。烟开分岳色，雨雾减泉声。
远树猿长啸，层岩日乍明。更堪论的意，林下笋新生。
一室尘埃外，翛然祗么常。睡来开寝帐，钟动下禅床。
溪浸山光冷，秋凋木叶黄。时提祖师意，欹石看斜阳。
西来真祖意，只在见闻中。寒雁一声过，疏林几叶空。
心闲怜水石，身老怯霜风。为报参玄者，山山月色同。
真性寂无机，尘尘祖佛师。日明庭砌暖，霜苦药苗衰。
汲水和烟酌，栽松带雪移。好听玄旨处，猿啸岭南枝。
古寺凭栏危，时闻举妙机。庭空月色净，夜迥磬声移。
漏转寒更急，灯残冷焰微。太虚同万象，相谓话玄微。
胡僧论的旨，物物唱圆成。疏柳春来翠，幽窗日渐明。
禅心清石室，蝶翅覆花英。好听谈玄处，乔松鹤数声。
祖祖唯心旨，春融日正长。霜轻莎草绿，风细药苗香。
月满真如净，花开觉树芳。庭前莺啭处，时听语圆常。
823.033 【苦热行】僧鸾
烛龙衔火飞天地，平陆无风海波沸。彤云叠叠耸奇峰，
焰焰流光热凝翠。烟岛抟鹏亸双翅，羲和赫怒强总辔。
饮流夸父毙长途，如见当中印王字。明明夜西朝又东，
古来有道仍再中。扶桑老叶蔽不得，辉华直欲凌苍空。
行人挥汗翻成雨，口燥喉干嗌尘土。西郊云色昼冥冥，
如何不救生灵苦。何山怪木藏蛟龙，缩鳞卷鬣为乖慵。
不发滂泽注天下，欲使风雷何所从。旱苗原上枯成焰，
岳灵徒祝无神验。豪家帘外唤清风，水纹明角铺长簟。
玉扇画堂凝夜秋，歌艳绕梁催莫愁。阳乌落尽酒不醒，
扶上西园当月楼。废田暍死非吾属，库有黄金仓有粟。
823.034 【赠李粲秀才（字辉用）】僧鸾
陇西辉用真才子，搜奇探险无伦比。笔下铦磨巨阙锋，
胸中静滟西江水。哀弦古乐清人耳，月露激寒哭秋鬼。
苔地无尘到晓吟，杉松老叶风干起。十轴示余三百篇，
金碧烂光烧蜀笺。雄芒逸气测不得，使我踯躅成狂颠。
大郊远阔空无边，凝明淡绿收馀烟。旷怀相对景何限，
落日乱峰青倚天。又惊大舶帆高悬，行涛劈浪凌飞仙。
回首瞥见五千仞，扑下香炉瀑布泉。何事古人夸八斗，
焉敢今朝定妍丑。飒风驱雷暂不停，始向场中称大手。
骏如健鹘鹗与雕，拏云猎野翻重霄。狐狸窜伏不敢动，
却下双鸣当迅飙。愁如湘灵哭湘浦，咽咽哀音隔云雾。
九嶷深翠转巍峨，仙骨寒消不知处。清同野客敲越瓯，
丁当急响涵清秋。鸾雏相引叫未定，霜结夜阑仍在楼。
高若太空露云物，片白激青皆仿佛。仙鹤闲从净碧飞，
巨鳌头戴蓬莱出。前辈歌诗惟翰林，神仙老格何高深。
鞭驰造化绕笔转，灿烂不为酸苦吟。梦乘明月清沈沈，
飞到天台天姥岑。倾湖涌海数百字，字字不朽长摐金。
此日多君可俦侣，堆珠叠玑满玄圃。终日并辔游昆仑，
十二楼中宴王母。
823.035 【和王季文题九华山】神颖
众岳雄分野，九华镇南朝。彩笔凝空远，崔嵬寄青霄。
龙潭古仙府，灵药今不凋。莹为沧海镜，烟霞作荒标。
造化心数奇，性状精气饶。玉树郁玲珑，天籁韵萧寥。
寂寂寻乳窦，兢兢行石桥。通泉漱云母，藉草萦香苕。
我住幽且深，君赏昏复朝。稀逢发清唱，片片霜凌飙。
823.036 【宿严陵钓台】神颖
寒谷荒台七里洲，贤人永逐水东流。
独猿叫断青天月，千古冥冥潭树秋。
823.037 【效古】澹交
荣辱又荣辱，一何翻与覆。人生百岁中，孰肯死前足。
玄鬓忽如丝，青丛不再绿。自古争名徒，黄金是谁禄。
823.038 【病后作】澹交
未得忘身法，此身终未安。病肠犹可洗，瘦骨不禁寒。
药少心情饵，经无气力看。悠悠片云质，独对夕阳残。
823.039 【写真】澹交
图形期自见，自见却伤神。已是梦中梦，更逢身外身。
水花凝幻质，墨彩染空尘。堪笑予兼尔，俱为未了人。
823.040 【端午】文秀
节分端午自谁言，万古传闻为屈原。
堪笑楚江空渺渺，不能洗得直臣冤。
823.041 【谢友人见访留诗】怀楚
轩车谁肯到，泉石自相亲。暮雨凋残寺，秋风怅望人。
庭新一片叶，衣故十年尘。赖有瑶华赠，清吟愈病身。
823.042 【送新平故人】怀楚
常听仓庚思旧友，又因蝴蝶梦生涯。一千馀里河连郭，
三十六峰寒到家。阴岛直分东虢雁，晴楼高入上阳鸦。
姜嫄庙北与君别，应笑薄寒悲落花。
823.043 【辞南平钟王召】耽章
摧残枯木倚寒林，几度逢春不变心。
樵客见之犹不采，郢人何事苦搜寻。
