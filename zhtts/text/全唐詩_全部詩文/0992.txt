第885卷 皮日休 等
885.01 【櫻桃花】皮日休
婀娜枝香拂酒壺，向陽疑是不融酥。
晚來嵬峨渾如醉，惟有春風獨自扶。
885.02 【夜看櫻桃花】皮日休
纖枝瑤月弄圓霜，半入鄰家半入牆。
劉阮不知人獨立，滿衣清露到明香。
885.03 【詠白蓮】皮日休
膩於瓊粉白於脂，京兆夫人未畫眉。靜婉舞偷將動處，
西施嚬效半開時。通宵帶露妝難洗，盡日凌波步不移。
願作水仙無別意，年年圖與此花期。
細嗅深看暗斷腸，從今無意愛紅芳。折來只合瓊爲客，
把種應須玉甃塘。向日但疑酥滴水，含風渾訝雪生香。
吳王臺下開多少，遙似西施上素妝。
885.04 【赤門堰白蓮花】皮日休
縞帶與綸巾，輕舟漾赤門。千回紫萍岸，萬頃白蓮村。
荷露傾衣袖，松風入髻根。瀟疏今若此，爭不盡餘尊。
885.05 【丙午歲旦】司空圖
雞報已判春，中年抱疾身。曉催庭火暗，風帶寺幡新。
多慮無成事，空休是吉人。梅花浮壽酒，莫笑又移巡。
885.06 【丁巳元日】司空圖
稟朔華夷會，開春氣象生。日隨行闕近，嶽爲壽觴晴。
作睿由稽古，昭仁事措刑。上玄勞眷佑，高廟保忠貞。
星變當移幸，人心喜奉迎。傳呼清御道，雪涕識臣誠。
鼎飪和方濟，臺階潤欲平。扶天諮協力，並日召延英。
金躍洪爐動，雲驅衆蟄驚。關中留王氣，席上縱奇兵。
累降搜賢詔，兼持進善旌。短轅收驥步，直路發鵬程。
自乏匡時略，非沽矯俗名。鶴籠何足獻，蝸舍別無營。
羸帶漳濱病，吟哀越客聲。移居荒藥圃，耗志在棋枰。
醉忘身空老，書憐眼尚明。偶能甘蹇分，豈是薄浮榮。
慮戒防微淺，□知近利輕。獻陵三百里，寤寐禱時清。
885.07 【光啓三年人日逢鹿】司空圖
浮世仍逢亂，安排賴佛書。勞生中壽少，抱疾上升疏。
日暖人逢鹿，園荒雪帶鋤。知非今又過，蘧瑗最憐渠。
885.08 【浙上重陽】司空圖
登高唯北望，菊助可□明。離恨初逢節，貧居只喜晴。
好文時可見，學稼老無成。莫嘆關山阻，何當不阻兵。
885.09 【乙巳歲愚春秋四十九辭疾拜章將免左掖重陽獨登上方】司空圖
雪鬢不禁鑷，知非又此年。退居還有旨，榮路免妨賢。
落落鳴蛩鳥，晴霞度雁天。自無佳節興，依舊菊籬邊。
885.010 【重陽山居】司空圖
此身逃難入鄉關，八度重陽在舊山。籬菊亂來成爛熳，
家僮常得解登攀。年隨歷日三分盡，醉伴浮生一片閒。
滿目秋光還似鏡，殷勤爲我照衰顏。
885.011 【旅中重陽】司空圖
乘時爭路只危身，經亂登高有幾人。今歲節唯南至在，
舊交墳向北邙新。當歌共惜初筵樂，且健無辭後會頻。
莫道中冬猶有閏，蟾聲才盡即青春。
885.012 【南至日】司空圖
年年山□□來頻，莫強孤危競要津。吉卦偶成開病眼，
暖檐還葺寄羸身。求仙自躁非無藥，報國當材別有人。
鬢髮堪傷白已遍，鏡中更待白眉新。
885.013 【五月九日】司空圖
金石皆銷鑠，賢愚共網羅。達從詩似偈，狂覺哭勝歌。
高燕凌鴻鵠，枯槎壓芰荷。此中無別境，此外是閒魔。
885.014 【庚子臘月五日】司空圖
複道朝延火，嚴城夜漲塵。驊騮思故第，鸚鵡失佳人。
禁漏虛傳點，妖星不振辰。何當回萬乘，重睹玉京春。
885.015 【中元夜看月】羅隱
朦朧南溟月，洶湧出雲濤。下射長鯨眼，遙分玉兔毫。
勢來牛鬥動，路越宵冥高。竟夕瞻光影，昂頭把白醪。
885.016 【木蘭】唐彥謙
衆花搖落正無憀，脈脈芳叢契後凋。舒捲綠苞臨小檻，
剪裁檀的綴長條。獨當春盡情何限，尚有秋期別未遙。
桃葉近來消息絕，見君長憶渡江橈。
885.017 【玉蕊】唐彥謙
玉蕊兩高樹，相輝松桂旁。向來塵不雜，此夜月仍光。
秀掩叢蘭色，豔吞穠李芳。世人嫌具美，何必更清香。
885.018 【蓮】唐彥謙
新蓮映多浦，迢遞綠塘東。靜影搖波日，寒香映水風。
金塵飄落蕊，玉露洗殘紅。看著餘芳少，無人問的中。
885.019 【望嶽時賊據華夏】唐彥謙
長路風埃隔楚氛，忽驚神嶽映朝曛。削成絕壁五千仞，
高揖泥金七十君。祝史祕辭今莫睹，從臣嘉頌久無聞。
幽人閒望封中地，好爲吾皇起白雲。
885.020 【片石】唐彥謙
小齋廬阜石，寄自沃洲僧。山客勞攜笈，幽人自得朋。
瘦雲低作段，野浪凍成雲。便可同清話，何須有物憑。
885.021 【柳】唐彥謙
春風向楊柳，能事盡風流。有意疑張緒，無情見莫愁。
依然金谷在，寧免武昌偷。前路難回首，何須苦映樓。
885.022 【垂柳】唐彥謙
垂柳碧髯茸，樓昏帶雨容。思量成晝夢，來去發春慵。
梳洗憑張敞，乘騎笑稚恭。碧虛從轉笠，紅燭近高舂。
怨臉明秋水，愁眉淡遠峯。小園花盡蝶，靜院酒醒蛩。
舊作琴臺鳳，今爲藥店龍。寶奩拋擲久，一任景陽鍾。
885.023 【紫薇花】唐彥謙
素秋寒露重，芳事固應稀。小檻臨清昭，高叢見紫薇。
溫【麻昷】終有思，暗淡豈無輝。見欲迷交甫，誰能狀宓妃。
妝新猶倚鏡，步緩不勝衣。恍似新相得，倀如久未歸。
又疑神女過，猶佩七香幃。還似星娥織，初臨五彩機。
慶雲今已集，威鳳莫驚飛。綺筆題難盡，煩君白玉徽。
885.024 【望中條】唐彥謙
虞鄉縣西郭，改觀揖中條。第蓄終南小，交□□□遙。
崦深應有寺，峯近恐通橋。爲語前村叟，他時寄採樵。
885.025 【蒙穀山】唐彥謙
蒙穀山低碧海枯，仲君閒坐說麻姑。遙天鶴語知虛實，
長夜神光竟有無。祕祝齋心開九轉，侍臣回首聽三呼。
交朋漫信文成術，短燭瑤壇漏滿壺。
885.026 【菊】唐彥謙
雪菊金英兩斷腸，蝶翎蜂鼻帶清香。寒村宿霧臨幽徑，
廢苑斜暉傍短牆。近取松筠爲伴侶，遠將桃李作參商。
年來病肺疏杯酒，每憶龍山似故鄉。
885.027 【山中】方幹
愛山卻把圖書賣，嗜酒空教僮僕賒。只向階前便漁釣，
那知枕上有云霞。暗泉出石飛仍咽，小徑通橋直復斜。
窗竹未抽今夏筍，庭梅曾試當年花。姓名未及陶弘景，
髭鬢白於姜子牙。松月水煙千古在，未知終久屬誰家。
885.028 【次韻和盧先輩避難寺居看牡丹】王駕
亂後寄僧居，看花恨有餘。香宜閒靜立，態似別離初。
朵密紅相照，欄低畫不如。狂風任吹卻，最共野人疏。
885.029 【春宮怨】杜荀鶴
早被嬋娟誤，欲妝臨鏡慵。承恩不在貌，教妾若爲容。
風暖鳥聲碎，日高花影重。年年越溪女，相憶採芙蓉。
885.030 【晨興】翁承贊
鼓絕天街冷霧收，曉來風景已堪愁。槐無顏色因經雨，
菊有精神爲傍秋。自愛鮮飆生戶外，不教閒事住心頭。
披襟徐步一蕭灑，吟繞盆池想狎鷗。
885.031 【江上吟曉】王貞白
一葉野人舟，長將載酒遊。夜來吟思苦，江上月華秋。
曉露滿紅蓼，輕波颺白鷗。漁翁似有約，相伴釣中流。
885.032 【過商山】王貞白
一宿白雲根，時經採麝村。數峯雖似蜀，當晝不聞猿。
馬立溪沙淺，人爭閣道喧。明朝棄襦罷，步步入金門。
885.033 【泛鏡湖□□】王貞白
我泛鏡湖日，未生千里蓴。時無賀賓客，誰識謫仙人。
吟對四時雪，憶遊三島春。惡聞亡越事，洗耳大江濱。
885.034 【太湖石】王貞白
誰憐孤峭質，移在太湖心。出得風波外，任他池館深。
不同花逞豔，多愧竹垂陰。一片至堅操，那憂歲月侵。
885.035 【依韻和幹公題庭中太湖石二首】王貞白
山立只盈尋，高奇藥圃陰。風濤打欲碎，巖穴蟄方深。
蘚點晴偏綠，蛩藏曉競吟。歲寒終不變，堪比古人心。
徒勞水府尋，宛在玉堂陰。蘭圃安雖窄，盆池映轉深。
山僧來盡愛，詩客見先吟。若是買花者，年年不計心。
885.036 【書陶潛醉石】王貞白
片石陶真性，非爲麴糵昏。爭如累月醉，不笑獨醒人。
積疊莓苔色，交加薜荔根。至今重九日，猶待白衣魂。
885.037 【看天王院牡丹】王貞白
前年帝裏探春時，寺寺名花我盡知。
今日長安已灰燼，忍隨南國對芳枝。
885.038 【芍藥】王貞白
芍藥承春寵，何曾羨牡丹。麥秋能幾日，穀雨只微寒。
妒態風頻起，嬌妝露欲殘。芙蓉浣紗伴，長恨隔波瀾。
885.039 【獨芙蓉】王貞白
方塘清曉鏡，獨照玉容秋。蠹芰不相採，斂蘋空自愁。
日斜還顧影，風起強垂頭。芳意羨何物，雙雙鸂鶒遊。
885.040 【馮氏書齋小松二首】王貞白
孤根生遠嶽，移植翠枝添。自秉雪霜操，任他蜂蝶嫌。
微陰連迥竹，清韻入疏簾。聳勢即空碧，時人看莫厭。
得地已經歲，清音晝夜聞。根涵舊山土，葉間近溪雲。
野鶴望長遠，庭花笑不羣。須知搖落後，衆木始能分。
885.041 【社日村居（一作張演詩）】張蠙
鵝湖山下稻粱肥，豚阱雞棲對掩扉。
桑柘影斜春社散，家家扶得醉人歸。
885.042 【八月十六夜月】盧延讓
十六勝三五，中天照大荒。只訛些子緣，應號沒多光。
桂老猶全在，蟾深未煞忙。難期一年事，到曉泥詩章。
885.043 【冬除夜書情】盧延讓
兀兀坐無味，思量誰與鄰。數星深夜火，一個遠鄉人。
雁翥天微雪，風號樹欲春。愁章自難過，不覺苦吟頻。
885.044 【觀新歲朝賀】盧延讓
龍墀初立仗，鴛鷺列班行。元日燕脂色，朝天樺燭香。
表章堆玉案，繒帛滿牙牀。三百年如此，無因及我唐。
