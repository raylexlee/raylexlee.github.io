第811卷 护国 法振
811.01 【归山作】护国
喧静各有路，偶随心所安。纵然在朝市，终不忘林峦。
四皓将拂衣，二疏能挂冠。窗前隐逸传，每日三时看。
靳尚那可论，屈原亦可叹。至今黄泉下，名及青云端。
松牖见初月，花间礼古坛。何处论心怀，世上空漫漫。
811.02 【题醴陵玉仙观歌（一作灵一诗）】护国
王乔一去空仙观，白云至今凝不散。星垣松殿几千秋，
往往笙歌下天半。瀑布西行过石桥，黄精采根还采苗。
路逢一人擎药碗，松花夜雨风吹满。自言家住在东坡，
白犬相随邀我过。南山石上有棋局，曾使樵夫烂斧柯。
811.03 【访云母山僧】护国
森然古岩里，净行一番僧。松下滤寒水，佛前挑夜灯。
莲花国土异，贝叶梵书能。想到空王境，无心问爱憎。
811.04 【题王班水亭】护国
湖上见秋色，旷然如尔怀。岂惟欢陇亩，兼亦外形骸。
待月归山寺，弹琴坐暝斋。布衣闲自贵，何用谒天阶。
811.05 【山中寄王员外】护国
为问幽兰桂，空山复若何。芬芳终有分，采折更谁过。
望在轩阶近，恩沾雨露多。移居傥得地，长愿接琼柯。
811.06 【许州郑使君孩子（一作法振诗）】护国
毛骨贵天生，肌肤片玉明。见人空解笑，弄物不知名。
国器嗟犹小，门风望益清。抱来芳树下，时引凤雏声。
811.07 【怆故人旧居】护国
惆怅至日暮，寒鸦啼树林。破阶苔色厚，残壁雨痕深。
命与时不遇，福为祸所侵。空馀行径在，令我叹人吟。
811.08 【逢灵道士】护国
浮丘山上见黄冠，松柏森森登古坛。一茎青竹以为杖，
数颗仙桃仍未餐。长安市里仍卖卜，武陵溪畔每烧丹。
缩地往来无定所，花源到处路漫漫。
811.09 【别盛安】护国
情人取次几淹留，别后南州与北州。月色为怜今夜客，
砧声那似去年秋。欲除豺虎论三略，莫对云山咏四愁。
亲故相逢且借问，古来无种是王侯。
811.010 【伤蔡处士】护国
箧中遗草是琅玕，对此空令洒泪看。三径尚馀行迹在，
数萤犹是映书残。晨光不借泉门晓，暝色唯添陇树寒。
欲问皇天天更远，有才无命说应难。
811.011 【临川道中】护国
出谷入谷路回转，秋风已至归期晚。
举头何处望来踪，万仞千山鸟飞远。
811.012 【赠张驸马斑竹柱杖】护国
此君与我在云溪，劲节奇文胜杖藜。
为有岁寒堪赠远，玉阶行处愿提携。
811.013 【病愈寄友】法振
哀乐暗成疾，卧中芳月移。西山有清士，孤啸不可追。
捣药昼林静，汲泉阴涧迟。微踪与麋鹿，远谢求羊知。
811.014 【程评事西园之作】法振
谁向春莺道，名园已共知。檐前回水影，城上出花枝。
摇拂烟云动，登临翰墨随。相招能不厌，山舍为君移。
811.015 【陈九溪中草堂】法振
溪草落溅溅，鱼飞入稻田。早寒临洞月，轻素卷帘烟。
【木本】帻题新句，蓑衣象古贤。曙花闲秀色，三十六峰前。
811.016 【题天长阮少府湖上客归】法振
孤棹移官舍，新农寄楚田。晴林渡海日，春草长湖烟。
卧对闲鸥戏，谈经稚子贤。佳期更何许，应向啸台前。
811.017 【题万山许炼师】法振
道成人不识，流水响空山。花暗轩窗外，云随坐卧间。
验图名已久，绝粒事长闲。更欲昆仑去，羞看绛节还。
811.018 【河源破贼后赠袁将军】法振
白羽三千驻，萧萧万里行。出关深汉垒，带月破蕃营。
蔓草河原色，悲笳碎叶声。欲朝王母殿，前路驻高旌。
811.019 【越中赠程先生】法振
纱帽度残春，虚舟寄一身。溪边逢越女，花里问秦人。
古塞连山静，阴霞落海新。有时城郭去，暗与酒家亲。
811.020 【送常大夫赴朔方】法振
关山今不掩，军候鸟先知。大汉嫖姚入，乌孙部曲随。
高旌天外驻，寒角月中吹。归到长安第，花应再满枝。
811.021 【送人游闽越】法振
不须行借问，为尔话闽中。海岛阴晴日，江帆来去风。
道游玄度宅，身寄朗陵公。此别何伤远，如今关塞通。
811.022 【送褚先生海上寻封炼师】法振
潮落风初定，天吴避客舟。近承三殿旨，欲向五湖游。
不厌乌皮几，新缝鹤氅裘。明珠漂断岸，阴火映中流。
华盖芝童引，神丹桂女收。悬知居缥缈，因为识浮丘。
811.023 【送韩侍御自使幕巡海北】法振
微雨空山夜洗兵，绣衣朝拂海云清。幕中运策心应苦，
马上吟诗卷已成。离亭不惜花源醉，古道犹看蔓草生。
因说元戎能破敌，高歌一曲陇关情。
811.024 【张舍人南溪别业】法振
新田绕屋半春耕，藜杖闲门引客行。山翠自成微雨色，
谿花不隐乱泉声。渔家远到堪留兴，公府悬知欲厌名。
入夜更宜明月满，双童唤出解吹笙。
811.025 【别卢使君归故栅村】法振
归风白马引嘶声，落日犹看楚客情。塞口竹缘空戍没，
潮头沙拥慢冈成。松田且欲亲耕种，郡守何偏问姓名。
东道宿程投故栅，依依渔父解相迎。
811.026 【丹阳浦送客之海上】法振
不到终南向几秋，移居更欲近沧洲。风吹雨色连村暗，
潮拥菱花出岸浮。漠漠望中春自艳，寥寥泊处夜堪愁。
如君岂得空高枕，只益天书遣远求。
811.027 【月夜泛舟】法振
西塞长云尽，南湖片月斜。漾舟人不见，卧入武陵花。
811.028 【送友人之上都】法振
玉帛征贤楚客稀，猿啼相送武陵归。
湖头望入桃花去，一片春帆带雨飞。
811.029 【句】法振
画鼓催来锦臂襄，小娥双起整霓裳。（《柘枝》，
见《韵语阳秋》）
