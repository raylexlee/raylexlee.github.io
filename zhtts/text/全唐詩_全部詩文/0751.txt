第738卷 宋齊丘 等
738.01 【陪遊鳳凰臺獻詩】宋齊丘
嵯峨壓洪泉，岝峉撐碧落。宜哉秦始皇，不驅亦不鑿。
上有佈政臺，八顧背城郭。山蹙龍虎健，水黑螭蜃作。
白虹欲吞人，赤驥相煿㩧。畫棟泥金碧，石路盤墝埆。
倒掛哭月猿，危立思天鶴。鑿池養蛟龍，栽桐棲鸑鷟。
梁間燕教雛，石罅蛇懸殼。養花如養賢，去草如去惡。
日晚嚴城鼓，風來蕭寺鐸。掃地驅塵埃，剪蒿除鳥雀。
金桃帶葉摘，綠李和衣嚼。貞竹無盛衰，媚柳先搖落。
塵飛景陽井，草合臨春閣。芙蓉如佳人，回首似調謔。
當軒有直道，無人肯駐腳。夜半鼠窸窣，天陰鬼敲啄。
松孤不易立，石醜難安著。自憐啄木鳥，去蠹終不錯。
晚風吹梧桐，樹頭鳴嚗嚗。峨峨江令石，青苔何淡薄。
不話興亡事，舉首思眇邈。籲哉未到此，褊劣同尺蠖。
籠鶴羨鳧毛，猛虎愛蝸角。一日賢太守，與我觀橐籥。
往往獨自語，天帝相唯諾。風雲偶不來，寰宇銷一略。
我欲烹長鯨，四海爲鼎鑊。我欲取大鵬，天地爲矰繳。
安得生羽翰，雄飛上寥廓。
738.021 【贈仰山慧度禪師】宋齊丘
初聞如自解，及見勝初聞。兩鬢堆殘雪，一身披斷雲。
道應齊古佛，高不揖吾君。稽首清涼月，蕭然萬象分。
738.022 【陪華林園試小妓羯鼓】宋齊丘
切斷牙牀鏤紫金，最宜平穩玉槽深。因逢淑景開佳宴，
爲出花奴奏雅音。掌底輕璁孤鵲噪，枝頭幹快亂蟬吟。
開元天子曾如此，今日將軍好用心。
738.023 【句】宋齊丘
大似賢臣扶社稷，遇明則見暗還藏。（《影詩》，
見《吟窗雜錄》）
738.024 【早朝】馮延巳
銅壺滴漏初晝，高閣雞鳴半空。催啓五門金鎖，
猶垂三殿簾櫳。階前御柳搖綠，仗下宮花散紅。
鴛瓦數行曉日，鸞旗百尺春風。侍臣踏舞重拜，
聖壽南山永同。
738.025 【句】馮延巳
青樓阿監應相笑，書記登壇又卻回。
738.026 【感懷詩二章（奉使中原署館壁）】韓熙載
僕本江北人，今作江南客。再去江北遊，舉目無相識。
金風吹我寒，秋月爲誰白。不如歸去來，江南有人憶。
未到故鄉時，將爲故鄉好。及至親得歸，爭如身不到。
目前相識無一人，出入空傷我懷抱。風雨蕭蕭旅館秋，
歸來窗下和衣倒。夢中忽到江南路，尋得花邊舊居處。
桃臉蛾眉笑出門，爭向前頭擁將去。
738.027 【溧水無相寺贈僧】韓熙載
無相景幽遠，山屏四面開。憑師領鶴去，待我掛冠來。
藥爲依時採，松宜繞舍栽。林泉自多興，不是效劉雷。
738.028 【書歌妓泥金帶】韓熙載
風柳搖搖無定枝，陽臺雲雨夢中歸。
他年蓬島音塵斷，留取尊前舊舞衣。
738.029 【送徐鉉流舒州（時鉉弟鍇亦貶烏江尉，親友臨江相送）】韓熙載
昔年悽斷此江湄，風滿征帆淚滿衣。
今日重憐鶺鴒羽，不堪波上又分飛。
738.030 【句】韓熙載
幾人平地上，看我半天中。（《登樓》見《吟窗雜錄》）
738.031 【登祝融峯】李徵古
欲上祝融峯，先登古石橋。鑿開巇嶮處，取路到丹霄。
738.032 【七歲吟】潘佑
朝遊滄海東，暮歸何太速。只因騎折白龍腰，
謫向人間三十六。
738.033 【送許處士堅往茅山】潘佑
天壇雲似雪，玉洞水如琴。白雲與流水，千載清人心。
君攜布囊去，路長風滿林。一入華陽洞，千秋那可尋。
738.034 【送人往宣城】潘佑
江畔送行人，千山生暮氛。謝安團扇上，爲畫敬亭雲。
738.035 【失題】潘佑
誰家舊宅春無主，深院簾垂杏花雨。
香飛綠瑣人未歸，巢燕承塵默無語。
738.036 【句】潘佑
勸君此醉直須歡，明朝又是花狼藉。（見《野客叢談》）
738.037 【寄孟賓於】李昉
初攜書劍別湘潭，金榜標名第十三。昔日聲名喧洛下，
近來詩價滿江南。長爲邑令情終屈，縱處曹郎志未甘。
莫學馮唐便休去，明君晚事未爲慚。
738.038 【送孟賓於】馬致恭
曾聞洛下綴神仙，火樹南棲幾十年。白首自忻丹桂在，
詩名已得四方傳。行隨秋渚將歸雁，吟傍梅花欲雪天。
今日還家莫惆悵，不同初上渡頭船。
738.039 【奉和聖制元日大雪登樓】張義方
恰當歲日紛紛落，天寶瑤花助物華。自古最先標瑞牒，
有誰輕擬比楊花。密飄粉署光同冷，靜壓青松勢欲斜。
豈但小臣添興詠，狂歌醉舞一家家。
