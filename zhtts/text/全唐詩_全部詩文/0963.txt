第858卷 呂岩
858.01 【五言】呂岩
悟了長生理，秋蓮處處開。金童登錦帳，玉女下香階。
虎嘯天魂住，龍吟地魄來。有人明此道，立使返嬰孩。
奼女住南方，身邊產太陽。蟾宮烹玉液，坎戶煉瓊漿。
過去神仙餌，今來到我嘗。一杯延萬紀，物外任翱翔。
頓悟黃芽理，陰陽稟自然。乾坤爐裏煉，日月鼎中煎。
木產長生汞，金烹續命鉛。世人明此道，立便返童顏。
宇宙產黃芽，經爐煅作砂。陰陽烹五彩，水火煉三花。
鼎內龍降虎，壺中龜遣蛇。功成歸物外，自在樂煙霞。
要覓長生路，除非認本元。都來一味藥，剛道數千般。
丹鼎烹成汞，爐中煉就鉛。依時服一粒，白日上衝天。
奼女住瑤臺，仙花滿地開。金苗從此出，玉蕊自天來。
鳳舞長生曲，鸞歌續命杯。有人明此道，海變已千回。
古往諸仙子，根元佔甲庚。水中聞虎嘯，火裏見龍行。
進退窮三候，相吞用八紘。沖天功行滿，寒暑不能爭。
我悟長生理，太陽伏太陰。離宮生白玉，坎戶產黃金。
要主君臣義，須存子母心。九重神室內，虎嘯與龍吟。
靈丹產太虛，九轉入重爐。浴就紅蓮顆，燒成白玉珠。
水中鉛一兩，火內汞三銖。吃了瑤臺寶，昇天任海枯。
奼女住離宮，身邊產雌雄。爐中七返畢，鼎內九還終。
悟了魚投水，迷因鳥在籠。耄年服一粒，立地變衝童。
盜得乾坤祖，陰陽是本宗。天魂生白虎，地魄產青龍。
運寶泥丸在，搬精入上宮。有人明此法，萬載貌如童。
要覓金丹理，根元不易逢。三才七返足，四象九還終。
浴就微微白，燒成漸漸紅。一丸延萬紀，物外去沖沖。
個個覓長生，根元不易尋。要貪天上寶，須去世間琛。
煉就水中火，燒成陽內陰。祖師親有語，一味水中金。
萬物皆生土，如人得本元。青龍精是汞，白虎水爲鉛。
悟者子投母，迷應地是天。將來物外客，個個補丹田。
二十四神清，三千功行成。寒雲連地轉，聖日滿天明。
玉子偏宜種，金田豈在耕。此中真妙理，誰道不長生。
妙妙妙中妙，玄玄玄更玄。動言俱演道，語默盡神仙。
在掌如珠異，當空似月圓。他時功滿後，直入大羅天。
858.02 【絕句】呂岩
捉得金晶固命基，日魂東畔月華西。
於中煉就長生藥，服了還同天地齊。
莫怪瑤池消息稀，只緣塵事隔天機。
若人尋得水中火，有一黃童上太微。
混元海底隱生倫，內有黃童玉帝名。
白虎神符潛奼女，靈元鎮在七元君。
三畝丹田無種種，種時須藉赤龍耕。
曾將此種教人種，不解鉛池道不生。
閃灼虎龍神劍飛，好憑身事莫相違。
傳時須在乾坤力，便透三清入紫微。
不用梯媒向外求，還丹只在體中收。
莫言大道人難得，自是功夫不到頭。
飲酒須教一百杯，東浮西泛自梯媒。
日精自與月華合，有個明珠走上來。
不負三光不負人，不欺神道不欺貧。
有人問我修行法，只種心田養此身。
時人若擬去瀛洲，先過巍巍十八樓。
自有電雷聲震動，一池金水向東流。
瓶子如金玉子黃，上升下降續神光。
三元一會經年淨，這個天中日月長。
學道須教徹骨貧，囊中只有五三文。
有人問我修行法，遙指天邊日月輪。
我自忘心神自悅，跨水穿雲來相謁。
不問黃芽肘後方，妙道通微怎生說。
肘傳丹篆千年術，口誦黃庭兩卷經。
鶴觀古壇松影裏，悄無人跡戶長扃。
獨上高峯望八都，黑雲散後月還孤。
茫茫宇宙人無數，幾個男兒是丈夫。
天下都遊半日功，不須跨鳳與乘龍。
偶因博戲飛神劍，摧卻終南第一峯。
朝遊北越暮蒼梧，袖裏青蛇膽氣粗。
三入岳陽人不識，朗吟飛過洞庭湖。
趯倒葫蘆掉卻琴，倒行直上臥牛岑。
水飛石上迸如雪，立地看天坐地吟。
吾家本住在天齊，零落白雲鎖石梯。
來往八千消半日，依前歸路不曾迷。
蓮峯道士高且潔，不下蓮宮經歲月。
星辰夜禮玉簪寒，龍虎曉開金鼎熱。
東山東畔忽相逢，握手丁寧語似鍾。
劍術已成君把去，有蛟龍處斬蛟龍。
朝泛蒼梧暮卻還，洞中日月我爲天。
匣中寶劍時時吼，不遇同人誓不傳。
偎巖拍手葫蘆舞，過嶺穿雲拄杖飛。
來往八千須半日，金州南畔有松扉。
養得兒形似我形，我身枯悴子光精。
生生世世常如此，爭似留神養自身。
精養靈根氣養神，此真之外更無真。
神仙不肯分明說，迷了千千萬萬人。
不事王侯不種田，日高猶自抱琴眠。
起來旋點黃金買，不使人間作業錢。
天涯海角人求我，行到天涯不見人。
忠孝義慈行方便，不須求我自然真。
莫道幽人一事無，閒中盡有靜工夫。
閉門清晝讀書罷，掃地焚香到日晡。
先生先生貌獰惡，拔劍當空氣雲錯。
連喝三回急急去，欻然空里人頭落。
劍起星奔萬里誅，風雷時逐雨聲粗。
人頭攜處非人在，何事高吟過五湖。
粗眉卓豎語如雷，聞說不平便放杯。
仗劍當空千里去，一更別我二更回。
先生先生莫外求，道要人傳劍要收。
今日相逢江海畔，一杯村酒勸君休。
龐眉鬥豎惡精神，萬里騰空一踊身。
背上匣中三尺劍，爲天且示不平人。
858.03 【徽宗齋會】呂岩
高談闊論若無人，可惜明君不遇真。
陛下問臣來日事，請看午未丙丁春。
858.04 【七夕】呂岩
四海孤遊一野人，兩壺霜雪足精神。
坎離二物君收得，龍虎丹行運水銀。
野人本是天台客，石橋南畔有舊宅。
父子生來有兩口，多好歌笙不好拍。
858.05 【贈李德成（德成善醫）】呂岩
九重天子寰中貴，五等諸侯門外尊。
爭似布衣狂醉客，不教性命屬乾坤。
858.06 【牧童（一作令牧童答鍾弱翁）】呂岩
草鋪橫野六七里，笛弄晚風三四聲。
歸來飽飯黃昏後，不脫蓑衣臥月明。
858.07 【潭州鶴會】呂岩
這回相見不無緣，滿院風光小洞天。
一劍當空又飛去，洞庭驚起老龍眠。
858.08 【紹興道會】呂岩
偶乘青帝出蓬萊，劍戟崢嶸遍九垓。
我在目前人不識，爲留一笠莫沉埋。
858.09 【贈曹先生】呂岩
鶴不西飛龍不行，露幹雲破洞簫清。
少年仙子說閒事，遙隔彩雲聞笑聲。
858.010 【海上相逢趙同】呂岩
南宮水火吾須濟，北闕夫妻我自媒。
洞裏龍兒嬌鬱律，山前童子喜徘徊。
858.011 【題鳳翔府天慶觀】呂岩
得道年來八百秋，不曾飛劍取人頭。
玉皇未有天符至，且貨烏金混世流。
858.012 【劍畫此詩於襄陽雪中】呂岩
峴山一夜玉龍寒，鳳林千樹梨花老。
襄陽城裏沒人知，襄陽城外江山好。
858.013 【洞庭湖君山頌】呂岩
午夜君山玩月回，西鄰小圃碧蓮開。
天香風露蒼華冷，雲在青霄鶴未來。
858.014 【秦州北山觀留詩】呂岩
石池清水是吾心，剛被桃花影倒沉。
一到邽山宮闕內，銷閒澄慮七絃琴。
858.015 【題永康酒樓】呂岩
鯨吸鰲吞數百杯，玉山誰起復誰頹。
醒時兩袂天風冷，一朵紅雲海上來。
858.016 【贈滕宗諒】呂岩
華州回道人，來到岳陽城。別我遊何處，秋空一劍橫。
858.017 【贈江州太平觀道士】呂岩
落魄薛高士，年高無白髭。雲中閒臥石，山裏冷尋碑。
誇我飲大酒，嫌人說小詩。不知甚麼漢，一任輩流嗤。
858.018 【宋朝張天覺爲相之日有襤縷道人及門求施…留詩於案上雲】呂岩
捏土爲香事有因，世間宜假不宜真。
皇朝宰相張天覺，天下雲遊呂洞賓。
858.019 【贈陳處士】呂岩
青霄一路少人行，休話興亡事不成。金榜因何無姓字，
玉都必是有仙名。雲歸入海龍千尺，雲滿長空鶴一聲。
深謝宋朝明聖主，解書丹詔詔先生。
858.020 【哭陳先生】呂岩
天網恢恢萬象疏，一身親到華山區。寒雲去後留殘月，
春雪來時問太虛。六洞真人歸紫府，千年鸞鶴老蒼梧。
自從遺卻先生後，南北東西少丈夫。
858.021 【化江南簡寂觀道士侯用晦磨劍（一作磨劍贈侯道士）】呂岩
欲整鋒鋩敢憚勞，凌晨開匣玉龍嗥。手中氣概冰三尺，
石上精神蛇一條。奸血默隨流水盡，兇豪今逐漬痕消。
削平浮世不平事，與爾相將上九霄。
858.022 【熙寧元年八月十九日過湖州東林沈山用石榴…自號回山人】呂岩
西鄰已富憂不足，東老雖貧樂有餘。
白酒釀來緣好客，黃金散盡爲收書。
858.023 【大雲寺茶詩】呂岩
玉蕊一槍稱絕品，僧家造法極功夫。兔毛甌淺香雲白，
蝦眼湯翻細浪俱。斷送睡魔離几席，增添清氣入肌膚。
幽叢自落溪巖外，不肯移根入上都。
858.024 【別詩二首】呂岩
無心獨坐轉黃庭，不逐時流入利名。救老只存真一氣，
修生長遣百神靈。朝朝煉液歸瓊壟，夜夜朝元養玉英。
莫笑老人貧裏樂，十年功滿上三清。
時人受氣稟陰陽，均體乾坤壽命長。爲重本宗能壽永，
因輕元祖遂淪亡。三宮自有迴流法，萬物那無運用方。
咫尺崑崙山上玉，幾人知是藥中王。
858.025 【贈羅浮道士】呂岩
羅浮道士誰同流，草衣木食輕王侯。世間甲子管不得，
壺裏乾坤只自由。數着殘棋江月曉，一聲長嘯海山秋。
飲餘回首話歸路，遙指白雲天際頭。
858.026 【宿州天慶觀殿門留贈符離道士】呂岩
秋景蕭條葉亂飛，庭松影裏坐移時。
雲迷鶴駕何方去，仙洞朝元失我期。
858.027 【題黃鶴樓石照】呂岩
黃鶴樓前吹笛時，白蘋紅蓼滿江湄。
衷情慾訴誰能會，惟有清風明月知。
858.028 【答僧見】呂岩
三千里外無家客，七百年來雲水身。行滿蓬萊爲別館，
道成瓦礫盡黃金。待賓榼裏常存酒，化藥爐中別有春。
積德求師何患少，由來天地不私親。
858.029 【與潭州智度寺慧覺詩】呂岩
達者推心兼濟物，聖賢傳法不離真。
請師開說西來意，七祖如今未有人。
858.030 【參黃龍機悟後呈偈】呂岩
棄卻瓢囊摵碎琴，如今不戀□中金。
自從一見黃龍後，始覺從前錯用心。
858.031 【題僧房絕句】呂岩
唐朝進士，今日神仙。足躡紫霧，卻返洞天。
858.032 【賜齊州李希遇詩】呂岩
少飲欺心酒，休貪不義財。福因慈善得，禍向巧奸來。
858.033 【六言】呂岩
春暖羣花半開，逍遙石上徘徊。獨攜玉律丹訣，
閒踏青莎碧苔。古洞眠來九載，流霞飲幾千杯。
逢人莫話他事，笑指白雲去來。
858.034 【明胎息】呂岩
密室靜存神，陰陽重一斤。煉成離女液，咽盡坎男津。
漸變逍遙體，超然自在身。更修功業滿，旌鶴引朝真。
858.035 【警世】呂岩
二八佳人體似酥，腰間仗劍斬凡夫。
雖然不見人頭落，暗裏教君骨髓枯。
858.036 【通道】呂岩
通道復通玄，名留四海傳。交親一拄杖，活計兩空拳。
要果逡巡種，思茶逐旋煎。豈知來混世，不久卻迴天。
858.037 【爲賈師雄發明古鐵鏡】呂岩
手內青蛇凌白日，洞中仙果豔長春。
須知物外菸霞客，不是塵中磨鏡人。
858.038 【題全州道士蔣暉壁】呂岩
醉舞高歌海上山，天瓢承露結金丹。
夜深鶴透秋空碧，萬里西風一劍寒。
858.039 【謁石守道】呂岩
高心休擬鳳池遊，朱紱銀章寵已優。
欲待禍來名欲滅，林泉養法預爲謀。
858.040 【題廣陵妓屏二首】呂岩
嫫母西施共此身，可憐老少隔千春。
他年鶴髮雞皮媼，今日玉顏花貌人。
花開花落兩悲歡，花與人還事一般。
開在枝間妨客折，落來地上請誰看。
858.041 【題東都妓館壁】呂岩
一吸鸞笙裂太清，綠衣童子步虛聲。
玉樓喚醒千年夢，碧桃枝上金雞鳴。
858.042 【崔中舉進士遊岳陽遇真人錄沁園春詞詰其姓名…留詩於壁】呂岩
腹內嬰兒養已成，且居廛市暫娛情。
無端措大剛饒舌，卻入白雲深處行。
858.043 【題詩紫極宮】呂岩
宮門一閒入，臨水憑欄立。無人知我來，朱頂鶴聲急。
858.044 【閒題】呂岩
獨自行來獨自坐，無限世人不識我。
惟有城南老樹精，分明知道神仙過。
858.045 【山隱】呂岩
松枯石老水縈迴，個裏難教俗客來。
抬眼試看山外景，紛紛風急障黃埃。
858.046 【絕句】呂岩
息精息氣養精神，精養丹田氣養身。
有人學得這般術，便是長生不死人。
斗笠爲帆扇作舟，五湖四海任遨遊。
大千沙界須臾至，石爛松枯經幾秋。
或爲道士或爲僧，混俗和光別有能。
苦海翻成天上路，毗盧常照百千燈。
858.047 【勸世】呂岩
一毫之善，與人方便。一毫之惡，勸君莫作。衣食隨緣，
自然快樂。算是甚命，問什麼卜。欺人是禍，饒人是福。
天眼昭昭，報應甚速。諦聽吾言，神欽鬼伏。
858.048 【窯頭坯歌】呂岩
窯頭坯，隨雨破，只是未曾經水火。若經水火燒成磚，
留向世間住萬年。棱角堅完不復壞，扣之聲韻堪磨鐫。
凡水火，尚成功，堅完萬物誰能同。修行路上多少人，
窮年煉養費精神。不道未曾經水火，無常一旦臨君身。
既不悟，終不悔，死了猶來借精髓。主持正念大艱辛，
一失人身爲異類。君不見洛陽富鄭公，說與金丹如盲聾。
執迷不悟修真理，焉知潛合造化功。又不見九江張尚書，
服藥失明神氣枯。不知還丹本無質，翻餌金石何太愚。
又不見三衢趙樞密，參禪作鬼終不識。修完外體在何邊，
辯捷語言終不實。窯頭坯，隨雨破，便似修行這幾個。
大丈夫，超覺性，了盡空門不爲證。伏羲傳道至於今，
窮理盡性至於命。了命如何是本元，先認坎離並四正。
坎離即是真常家，見者超凡須入聖。坎是虎，離是龍，
二體本來同一宮。龍吞虎啖居其中，離合浮沈初復終。
剝而復，否而泰，進退往來定交會。弦而望，明而晦，
消長盈虛相匹配。神仙深入水晶宮，時飲醍醐清更醲。
餌之千日功便成，金筋玉骨身已輕。此個景象惟自身，
上升早得朝三清。三清聖位我亦有，本來只奪乾坤精。
飲凡酒，食羶腥，補養元和衝更盈。自融結，轉光明，
變作珍珠飛玉京。須臾六年腸不餒，血化白膏體難毀。
不食方爲真絕糧，真氣薰蒸肢體強。既不食，超百億，
口鼻都無凡喘息。真人以踵凡以喉，從此真凡兩邊立。
到此遂成無漏身，胎息丹田湧真火。老氏自此號嬰兒，
火候九年都經過。留形住世不知春，忽爾天門頂中破。
真人出現大神通，從此天仙可相賀。聖賢三教不異門，
昧者勞心休恁麼。有識自愛生，有形終不滅。嘆愚人，
空駕說。愚人流蕩無則休，落趣循環幾時徹。
學人學人細尋覓，且須研究古金碧。金碧參同不計年，
妙中妙兮玄中玄。
