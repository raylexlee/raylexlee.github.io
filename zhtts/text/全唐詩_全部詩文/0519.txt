第511卷 張祜
511.01 【洛陽感寓】張祜
擾擾都城曉四開，不關名利也塵埃。千門甲第身遙入，
萬里銘旌死後來。洛水暮煙橫莽蒼，邙山秋日露崔嵬。
須知此事堪爲鏡，莫遣黃金漫作堆。
511.02 【從軍行】張祜
少年金紫就光輝，直指邊城虎翼飛。一卷旌收千騎虜，
萬全身出百重圍。黃雲斷塞尋鷹去，白草連天射雁歸。
白首漢廷刀筆吏，丈夫功業本相依。
511.03 【愛妾換馬（後首一作陳標詩）】張祜
一面妖桃千里蹄，嬌姿駿骨價應齊。乍牽玉勒辭金棧，
催整花鈿出繡閨。去日豈無沾袂泣，歸時還有頓銜嘶。
嬋娟躞蹀春風裏，揮手搖鞭楊柳堤。
綺閣香銷華廄空，忍將行雨換追風。休憐柳葉雙眉翠，
卻愛桃花兩耳紅。侍宴永辭春色裏，趁朝休立漏聲中。
恩勞未盡情先盡，暗泣嘶風兩意同。
511.04 【病宮人（一作袁不約詩）】張祜
佳人臥病動經秋，簾幕襤縿不掛鉤。四體強扶藤夾膝，
雙鬟慵插玉搔頭。花顏有幸君王問，藥餌無徵待詔愁。
惆悵近來消瘦盡，淚珠時傍枕函流。
511.05 【觀杭州柘枝】張祜
舞停歌罷鼓連催，軟骨仙蛾暫起來。紅罨畫衫纏腕出，
碧排方胯背腰來。旁收拍拍金鈴擺，卻踏聲聲錦袎摧。
看著遍頭香袖褶，粉屏香帕又重隈。
511.06 【周員外席上觀柘枝（一作周員外出雙舞柘枝妓）】張祜
畫鼓拖環錦臂攘，小娥雙換舞衣裳。金絲蹙霧紅衫薄，
銀蔓垂花紫帶長。鸞影乍回頭並舉，鳳聲初歇翅齊張。
一時欻腕招殘拍，斜斂輕身拜玉郎。
511.07 【觀楊瑗柘枝】張祜
促疊蠻鼉引柘枝，捲簾虛帽帶交垂。紫羅衫宛蹲身處，
紅錦靴柔踏節時。微動翠蛾拋舊態，緩遮檀口唱新詞。
看看舞罷輕雲起，卻赴襄王夢裏期。
511.08 【感王將軍柘枝妓歿】張祜
寂寞春風舊柘枝，舞人休唱曲休吹。鴛鴦鈿帶拋何處，
孔雀羅衫付阿誰。畫鼓不聞招節拍，錦靴空想挫腰肢。
今來座上偏惆悵，曾是堂前教徹時。
511.09 【揚州法雲寺雙檜】張祜
謝家雙植本圖榮，樹老人因地變更。朱頂鶴知深蓋偃，
白眉僧見小枝生。高臨月殿秋雲影，靜入風檐夜雨聲。
縱使百年爲上壽，綠陰終借暫時行。
511.010 【憶遊天台寄道流】張祜
憶昨天台到赤城，幾朝仙籟耳中生。雲龍出水風聲過，
海鶴鳴皋日色清。石筍半山移步險，桂花當洞拂衣輕。
今來盡是人間夢，劉阮茫茫何處行。
511.011 【寄王尊師】張祜
天台南洞一靈仙，骨聳冰棱貌瑩然。曾對浦雲長昧齒，
重來華表不知年。溪橋晚下玄龜出，草露朝行白鹿眠。
猶憶夜深華蓋上，更無人處話丹田。
511.012 【公子行】張祜
錦堂晝永繡簾垂，立卻花驄待出時。紅粉美人擎酒勸，
青衣年少臂鷹隨。輕將玉杖敲花片，旋把金鞭約柳枝。
近地獨遊三五騎，等閒行傍曲江池。
511.013 【寓懷寄蘇州劉郎中（時以天平公薦罷歸）】張祜
一聞周召佐明時，西望都門強策羸。天子好文才自薄，
諸侯力薦命猶奇。賀知章口徒勞說，孟浩然身更不疑。
唯是勝遊行未遍，欲離京國尚遲遲。
511.014 【和杜牧之齊山登高】張祜
秋溪南岸菊霏霏，急管煩弦對落暉。紅葉樹深山徑斷，
碧雲江靜浦帆稀。不堪孫盛嘲時笑，願送王弘醉夜歸。
流落正憐芳意在，砧聲徒促授寒衣。
511.015 【題于越亭】張祜
扁舟亭下駐煙波，十五年遊重此過。洲觜露沙人渡淺，
樹稍藏竹鳥啼多。山銜落照欹紅蓋，水蹙斜文卷綠羅。
腸斷中秋正圓月，夜來誰唱異鄉歌。
511.016 【秋夜登潤州慈和寺上方】張祜
清夜浮埃暫歇鄽，塔輪金照露華鮮。人行中路月生海，
鶴語上方星滿天。樓影半連深岸水，鐘聲寒徹遠林煙。
僧房閉盡下樓去，一半夢魂離世緣。
511.017 【寄獻蕭相公】張祜
東去江干是勝遊，鼎湖興望不堪愁。謝安近日違朝旨，
傅說當時允帝求。暫向聊城飛一箭，長爲滄海系扁舟。
分明此事無人見，白首相看未肯休。
511.018 【哭京兆龐尹】張祜
揚子江頭昔共迷，一爲京兆隔雲泥。故人昨日同時吊，
舊馬今朝別處嘶。向壁愁眉無復畫，扶牀稚齒已能啼。
也知世路名堪貴，誰信莊周論物齊。
511.019 【送周尚書赴滑臺】張祜
楚謠襦袴整三年，喉舌新恩下九天。鼓角雄都分節鉞，
蛇龍舊國罷樓船。昆河已在兵鈐內，堂柳空留鶴嶺前。
多病無由酬一顧，鄢陵千騎去翩翩。
511.020 【和杜使君九華樓見寄】張祜
孤城高柳曉鳴鴉，風簾半鉤清露華。九峯聚翠宿危檻，
一夜孤光懸冷沙。出岸遠暉帆欲落，入谿寒影雁差斜。
杜陵歸去春應早，莫厭青山謝脁家。
511.021 【送人歸蜀】張祜
錦城春色溯江源，三峽經過幾夜猿。紅樹兩厓開霽色，
碧巖千仞漲波痕。蕭蕭暮雨荊王夢，漠漠春煙蜀帝魂。
長怨相如留滯處，富家還憶卓王孫。
511.022 【酬答柳宗言秀才見贈】張祜
南下天台厭絕冥，五湖波上泛如萍。江鷗自戲爲蹤跡，
野鹿閒驚是性靈。任子偶垂滄海釣，戴逵虛認少微星。
金門後俊徒相唁，且爲人間寄茯苓。
511.023 【題杭州天竺寺】張祜
西南山最勝，一界是諸天。上路穿巖竹，分流入寺泉。
躡雲丹井畔，望月石橋邊。洞壑江聲遠，樓臺海氣連。
塔明春嶺雪，鍾散暮松煙。何處去猶恨，更看峯頂蓮。
511.024 【題杭州靈隱寺】張祜
峯巒開一掌，朱檻幾環延。佛地花分界，僧房竹引泉。
五更樓下月，十里郭中煙。後塔聳亭後，前山橫閣前。
溪沙涵水靜，澗石點苔鮮。好是呼猿久，西巖深響連。
511.025 【中秋夜杭州玩月】張祜
萬古太陰精，中秋海上生。鬼愁緣闢照，人愛爲高明。
歷歷華星遠，霏霏薄暈縈。影流江不盡，輪曳谷無聲。
似鏡當樓曉，如珠出浦盈。岸沙全借白，山木半含清。
小檻循環看，長堤蹋陣行。殷勤未歸客，煙水夜來情。
511.026 【高閒上人】張祜
座上辭安國，禪房戀沃州。道心黃葉老，詩思碧雲秋。
卷軸朝廷餞，書函內庫收。陶欣入社叟，生怯論經儔。
日色屏初揭，風聲筆未休。長波溢海岸，大點出嵩丘。
不絕羲之法，難窮智永流。殷勤一箋在，留著看銀鉤。
511.027 【題靈隱寺師一上人十韻】張祜
八十空門子，深山土木骸。片衣閒自衲，單食老長齋。
道性終能遣，人情少不乖。樔枸居上院，薜荔俯層階。
洗鉢前臨水，窺門外有柴。朗吟揮竹拂，高楫曳芒鞋。
迸筍斜穿塢，飛泉下噴崖。種花忻土潤，撥石慮沙埋。
舊往師招隱，初臨我詠懷。何當緣興玩，更爲表新牌。
511.028 【投常州從兄中丞】張祜
扁舟何所往，言入善人邦。舊愛鵬摶海，今聞虎渡江。
士因爲政樂，儒爲說詩降。素履冰容靜，新詞玉潤樅。
金魚聊解帶，畫鷁稍移樁。邀妓思逃席，留賓命倒缸。
史材誰是伍，經術世無雙。廣廈當宏構，洪鐘並待撞。
成龍鬚講邴，展驥莫先龐。應念宗中末，秋螢照一窗。
511.029 【送王昌涉侍御】張祜
十里指東平，軍前首出征。諸侯青服舊，御史紫衣榮。
入陳梟心死，分圍虎力生。畫時安楚塞，刻日下齊城。
號令朝移幕，偷蹤夜斫營。雲梯曾險上，地道慣深行。
舉旆招降將，投戈趁敗兵。自慚居虜者，當此立功名。
511.030 【少年樂（一作貴家郎）】張祜
二十便封侯，名居第一流。綠鬟深小院，清管下高樓。
醉把金船擲，閒敲玉鐙遊。帶盤紅鼴鼠，袍砑紫犀牛。
錦袋歸調箭，羅鞋起撥球。眼前長貴盛，那信世間愁。
511.031 【華清宮和杜舍人】張祜
五十年天子，離宮舊粉牆。登封時正泰，御宇日初長。
上位先名實，中興事憲章。舉戎輕甲冑，餘地取河湟。
道帝玄元祖，儒封孔子王。因緣百司署，叢會一人湯。
渭水波搖綠，秦山草半黃。馬頭開夜照，鷹眼利星芒。
下箭朱弓滿，鳴鞭皓腕攘。畋思獲呂望，諫祇避周昌。
兔跡貪前逐，梟心不早防。幾添鸚鵡勸，頻賜荔支嘗。
月鎖千門靜，天高一笛涼。細音搖翠佩，輕步宛霓裳。
禍亂根潛結，昇平意遽忘。衣冠逃犬虜，鼙鼓動漁陽。
外戚心殊迫，中途事可量。雪埋妃子貌，刃斷祿兒腸。
近侍煙塵隔，前蹤輦路荒。益知迷寵佞，惟恨喪忠良。
北闕尊明主，南宮遜上皇。禁清餘鳳吹，池冷映龍光。
祝壽山猶在，流年水共傷。杜鵑魂厭蜀，蝴蝶夢悲莊。
雀卵遺雕栱，蟲絲罥畫梁。紫苔侵壁潤，紅樹閉門芳。
守吏齊鴛瓦，耕民得翠璫。歡康昔時樂，講武舊兵場。
暮草深巖靄，幽花墜徑香。不堪垂白叟，行折御溝楊。
511.032 【穆護砂】張祜
玉管朝朝弄，清歌日日新。折花當驛路，寄與隴頭人。
511.033 【思歸樂二首】張祜
晚日催弦管，春風入綺羅。杏花如有意，偏落舞衫多。
萬里春應盡，三江雁亦稀。連天漢水廣，孤客未言歸。
511.034 【金殿樂】張祜
入夜秋砧動，千聲起四鄰。不緣樓上月，應爲隴頭人。
511.035 【牆頭花二首】張祜
蟋蟀鳴洞房，梧桐落金井。爲君裁舞衣，天寒剪刀冷。
妾有羅衣裳，秦王在時作。爲舞春風多，秋來不堪著。
511.036 【胡渭州】張祜
楊柳千尋色，桃花一苑芳。風吹入簾裏，唯有惹衣香。
511.037 【白鼻騧】張祜
爲底胡姬酒，長來白鼻騧。摘蓮拋水上，郎意在浮花。
511.038 【戎渾（即王維觀獵詩前四句）】張祜
風勁角弓鳴，將軍獵渭城。草枯鷹眼疾，雪盡馬蹄輕。
511.039 【楊下采桑】張祜
飛絲惹綠塵，軟葉對孤輪。今朝入園去，物色強著人。
511.040 【宮詞二首】張祜
故國三千里，深宮二十年。一聲河滿子，雙淚落君前。
自倚能歌日，先皇掌上憐。新聲何處唱，腸斷李延年。
511.041 【昭君怨二首】張祜
萬里邊城遠，千山行路難。舉頭唯見日，何處是長安。
漢庭無大議，戎虜幾先和。莫羨傾城色，昭君恨最多。
511.042 【夕次竟陵】張祜
南風吹五兩，日暮竟陵城。腸斷巴江月，夜蟬何處聲。
511.043 【信州水亭】張祜
南檐架短廊，沙路白茫茫。盡日不歸處，一庭梔子香。
511.044 【蘇小小歌三首】張祜
車輪不可遮，馬足不可絆。長怨十字街，使郎心四散。
新人千里去，故人千里來。剪刀橫眼底，方覺淚難裁。
登山不愁峻，涉海不愁深。中擘庭前棗，教郎見赤心。
511.045 【樹中草】張祜
青青樹中草，託根非不危。草生樹卻死，榮枯君可知。
511.046 【七里瀨漁家】張祜
七里垂釣叟，還傍釣臺居。莫恨無名姓，嚴陵不賣魚。
511.047 【讀曲歌五首】張祜
窗中獨自起，簾外獨自行。愁見蜘蛛織，尋思直到明。
碓上米不舂，窗中絲罷絡。看渠駕去車，定是無四角。
不見心相許，徒雲腳漫勤。摘荷空摘葉，是底採蓮人。
窗外山魈立，知渠腳不多。三更機底下，摸著是誰梭。
郎去摘黃瓜，郎來收赤棗。郎耕種麻地，今作西舍道。
511.048 【玉樹後庭花】張祜
輕車何草草，獨唱後庭花。玉座誰爲主，徒悲張麗華。
511.049 【莫愁樂】張祜
儂居石城下，郎到石城遊。自郎石城出，長在石城頭。
511.050 【襄陽樂】張祜
大堤花月夜，長江春水流。東風正上信，春夜特來遊。
511.051 【自君之出矣】張祜
自君之出矣，萬物看成古。千尋葶藶枝，急奈長長苦。
511.052 【夢江南】張祜
行吟洞庭句，不見洞庭人。盡日碧江夢，江南紅樹春。
511.053 【將離嶽州留獻徐員外】張祜
高齋長對酒，下客亦沾魚。不爲江南去，還來郡北居。
511.054 【題彭澤盧明府新樓】張祜
碧落新樓迥，清池古樹閒。先賢盡爲宰，空看縣南山。
511.055 【贈禪師】張祜
坐見三生事，宗傳一衲來。已知無法說，心向定中灰。
511.056 【江南逢故人】張祜
河洛多塵事，江山半舊遊。春風故人夜，又醉白蘋洲。
511.057 【松江懷古】張祜
碧樹吳洲遠，青山震澤深。無人蹤范蠡，煙水暮沈沈。
511.058 【書憤】張祜
三十未封侯，顛狂遍九州。平生鏌鋣劍，不報小人讎。
511.059 【題孟處士宅】張祜
高才何必貴，下位不妨賢。孟簡雖持節，襄陽屬浩然。
511.060 【首陽竹】張祜
首陽山下路，孤竹節長存。爲問無心草，如何庇本根。
511.061 【題僧影堂】張祜
寒葉墜清霜，空簾著燼香。生前既無事，何事更悲傷。
511.062 【邊思】張祜
蘇武節旌盡，李陵音信稀。花當隴上發，人向隴頭歸。
511.063 【題弋陽館】張祜
一葉飄然下弋陽，殘霞昏日樹蒼蒼。
吳溪漫淬干將劍，卻是猿聲斷客腸。
511.064 【題秀師影堂】張祜
陰陰古寺杉松下，記得長明一焰燈。
盡日看山人不會，影堂中是別來僧。
511.065 【贈李修源（一作送溫飛卿赴方城）】張祜
岳陽新尉曉衙參，卻是傍人意未甘。
昨夜與君思賈誼，長沙猶在洞庭南。
511.066 【瓜洲聞曉角】張祜
寒耿稀星照碧霄，月樓吹角夜江遙。
五更人起煙霜靜，一曲殘聲遍落潮。
511.067 【元日仗】張祜
文武千官歲仗兵，萬方同軌奏昇平。
上皇一御含元殿，丹鳳門開白日明。
511.068 【連昌宮】張祜
龍虎旌旗雨露飄，玉樓歌斷碧山遙。
玄宗上馬太真去，紅樹滿園香自銷。
511.069 【正月十五夜燈】張祜
千門開鎖萬燈明，正月中旬動帝京。
三百內人連袖舞，一時天上著詞聲。
511.070 【上巳樂】張祜
猩猩血彩系頭標，天上齊聲舉畫橈。
卻是內人爭意切，六宮紅袖一時招。
511.071 【千秋樂】張祜
八月平時花萼樓，萬方同樂奏千秋。
傾城人看長竿出，一伎初成趙解愁。
511.072 【春鶯囀】張祜
興慶池南柳未開，太真先把一枝梅。
內人已唱春鶯囀，花下傞傞軟舞來。
511.073 【大酺樂二首】張祜
車駕東來值太平，大酺三日洛陽城。
小兒一伎竿頭絕，天下傳呼萬歲聲。
紫陌酺歸日欲斜，紅塵開路薛王家。
雙鬟笑說樓前鼓，兩仗爭輪好落花。
511.074 【邠王小管】張祜
虢國潛行韓國隨，宜春深院映花枝。
金輿遠幸無人見，偷把邠王小管吹。
511.075 【李謨笛】張祜
平時東幸洛陽城，天樂宮中夜徹明。
無奈李謨偷曲譜，酒樓吹笛是新聲。
511.076 【寧哥來】張祜
日映宮城霧半開，太真簾下畏人猜。
黃翻綽指向西樹，不信寧哥回馬來。
511.077 【丁巳年仲冬月江上作】張祜
南來驅馬渡江濆，消息前年此月聞。
唯是賈生先慟哭，不堪天意重陰雲。
511.078 【鄴中懷古】張祜
鄴中城下漳河水，日夜東流莫記春。
腸斷宮中望陵處，不堪臺上也無人。
511.079 【讀池州杜員外杜秋娘詩】張祜
年少多情杜牧之，風流仍作杜秋詩。
可知不是長門閉，也得相如第一詞。
511.080 【杭州開元寺牡丹】張祜
濃豔初開小藥欄，人人惆悵出長安。
風流卻是錢塘寺，不踏紅塵見牡丹。
511.081 【招徐宗偃畫松石】張祜
咫尺雲山便出塵，我生長日自因循。
憑君畫取江南勝，留向東齋伴老身。
511.082 【平陰夏日作】張祜
西來漸覺細塵紅，擾擾舟車路向東。
可惜夏天明月夜，土山前面障南風。
511.083 【贈處士】張祜
小徑上山山甚小，每憐僧院笑僧禪。
人間莫道無難事，二十年來已是玄。
511.084 【邠娘羯鼓】張祜
新教邠娘羯鼓成，大酺初日最先呈。
冬兒指向貞貞說，一曲乾鳴兩杖輕。
511.085 【退宮人二首】張祜
開元皇帝掌中憐，流落人間二十年。
長說承天門上宴，百官樓下拾金錢。
歌喉漸退出宮闈，泣話伶官上許歸。
猶說入時歡聖壽，內人初著五方衣。
511.086 【耍娘歌】張祜
宜春花夜雪千枝，妃子偷行上密隨。
便喚耍娘歌一曲，六宮生老是蛾眉。
511.087 【悖拏兒舞】張祜
春風南內百花時，道唱梁州急遍吹。
揭手便拈金碗舞，上皇驚笑悖拏兒。
511.088 【題靈徹上人舊房】張祜
寂寞空門支道林，滿堂詩板舊知音。
秋風吹葉古廊下，一半繩牀燈影深。
511.089 【晚秋潼關西門作】張祜
日落寒郊煙物清，古槐陰黑少人行。
關門西去華山色，秦地東來河水聲。
511.090 【贈內人】張祜
禁門宮樹月痕過，媚眼唯看宿燕窠。
斜拔玉釵燈影畔，剔開紅焰救飛蛾。
511.091 【洛中作】張祜
元和天子昔平戎，惆悵金輿尚未通。
盡日洛橋閒處看，秋風時節上陽宮。
511.092 【折楊柳枝二首】張祜
莫折宮前楊柳枝，玄宗曾向笛中吹。
傷心日暮煙霞起，無限春愁生翠眉。
凝碧池邊斂翠眉，景陽樓下綰青絲。
那勝妃子朝元閣，玉手和煙弄一枝。
511.093 【華清宮四首】張祜
風樹離離月稍明，九天龍氣在華清。
宮門深鎖無人覺，半夜雲中羯鼓聲。
天闕沈沈夜未央，碧雲仙曲舞霓裳。
一聲玉笛向空盡，月滿驪山宮漏長。
紅樹蕭蕭閣半開，上皇曾幸此宮來。
至今風俗驪山下，村笛猶吹阿濫堆。
水繞宮牆處處聲，殘紅長綠露華清。
武皇一夕夢不覺，十二玉樓空月明。
511.094 【贈竇家小兒】張祜
深綠衣裳小小人，每來聽裏解相親。
天生合去雲霄上，一尺松栽已出塵。
511.095 【聽崔莒侍御葉家歌】張祜
宛羅重縠起歌筵，活鳳生花動碧煙。
一聲唱斷無人和，觸破秋雲直上天。
511.096 【長門怨】張祜
日映宮牆柳色寒，笙歌遙指碧雲端。
珠鉛滴盡無心語，強把花枝冷笑看。
511.097 【讀老莊】張祜
等閒緝綴閒言語，誇向時人喚作詩。
昨日偶拈莊老讀，萬尋山上一毫釐。
511.098 【偶題】張祜
古來名下豈虛爲，李白顛狂自稱時。
唯恨世間無賀老，謫仙長在沒人知。
511.099 【別玉華仙侶】張祜
繞舍煙霞爲四鄰，寒泉白石日相親。
塵機不盡住不得，珍重玉山山上人。
511.0100 【汴上送客（一作汴上同楊升秀才送客歸）】張祜
河流西下雁南飛，楚客相逢淚溼衣。
張翰思歸何太切，扁舟不住又東歸。
511.0101 【郵亭殘花（一作平原路上題郵亭殘花）】張祜
雲暗山橫日欲斜，郵亭下馬對殘花。
自從身逐徵西府，每到花時不在家。
511.0102 【秋時送鄭侍御】張祜
離鴻聲怨碧雲淨，楚瑟調高清曉天。
盡日相看俱不語，西風搖落數枝蓮。
511.0103 【宿武牢關】張祜
行人候曉久裴徊，不待雞鳴未得開。
堪羨寒溪自無事，潺潺一夜宿關來。
511.0104 【夜宿湓浦逢崔升】張祜
江流不動月西沈，南北行人萬里心。
況是相逢雁天夕，星河寥落水雲深。
511.0105 【京城寓懷】張祜
三十年持一釣竿，偶隨書薦入長安。
由來不是求名者，唯待春風看牡丹。
511.0106 【集靈臺二首（後篇一作杜甫詩）】張祜
日光斜照集靈臺，紅樹花迎曉露開。
昨夜上皇新授籙，太真含笑入簾來。
虢國夫人承主恩，平明騎馬入宮門。
卻嫌脂粉污顏色，淡掃蛾眉朝至尊。
511.0107 【感歸】張祜
行卻江南路幾千，歸來不把一文錢。
鄉人笑我窮寒鬼，還似襄陽孟浩然。
511.0108 【偶作】張祜
遍識青霄路上人，相逢只是語逡巡。
可勝飲盡江南酒，歲月猶殘李白身。
511.0109 【勸飲酒】張祜
燒得硫黃漫學仙，未勝長付酒家錢。
竇常不喫齊推樂，卻在人間八十年。
511.0110 【阿鴇湯】張祜
月照宮城紅樹芳，綠窗燈影在雕樑。
金輿未到長生殿，妃子偷尋阿鴇湯。
511.0111 【馬嵬坡】張祜
旌旗不整奈君何，南去人稀北去多。
塵土已殘香粉豔，荔枝猶到馬嵬坡。
511.0112 【太真香囊子】張祜
蹙金妃子小花囊，銷耗胸前結舊香。
誰爲君王重解得，一生遺恨繫心腸。
511.0113 【雨霖鈴】張祜
雨霖鈴夜卻歸秦，猶見張徽一曲新。
長說上皇和淚教，月明南內更無人。
511.0114 【聽歌二首（前篇一作聽劉端公田家歌，後篇作耿家歌）】張祜
兒郎漫說轉喉輕，須待情來意自生。
只是眼前絲竹和，大家聲裏唱新聲。
十二年前邊塞行，坐中無語嘆歌情。
不堪昨夜先垂淚，西去陽關第一聲。
511.0115 【聽箏（一作題宋州田大夫家樂丘家箏）】張祜
十指纖纖玉筍紅，雁行輕遏翠弦中。
分明似說長城苦，水咽雲寒一夜風。
511.0116 【王家琵琶】張祜
金屑檀槽玉腕明，子弦輕撚爲多情。
只愁拍盡涼州破，畫出風雷是撥聲。
511.0117 【李家柘枝】張祜
紅鉛拂臉細腰人，金繡羅衫軟著身。
長恐舞時殘拍盡，卻思雲雨更無因。
511.0118 【楚州韋中丞箜篌】張祜
千重鉤鎖撼金鈴，萬顆真珠瀉玉瓶。
恰值滿堂人慾醉，甲光才觸一時醒。
511.0119 【邊上逢歌者】張祜
垂老秋歌出塞庭，遏雲相付舊秦青。
少年翻擲新聲盡，卻向人前側耳聽。
511.0120 【馬嵬歸】張祜
雲愁鳥恨驛坡前，孑孑龍旗指望賢。
無復一生重語事，柘黃衫袖掩潸然。
511.0121 【塞上聞笛（一作董家笛）】張祜
一夜梅花笛裏飛，冷沙晴檻月光輝。
北風吹盡向何處，高入塞雲燕雁稀。
511.0122 【經舊遊】張祜
去年來送行人處，依舊蟲聲古岸南。
斜日照溪雲影斷，水葓花穗倒空潭。
511.0123 【東山寺】張祜
寒色蒼蒼老柏風，石苔清滑露光融。
半夜四山鐘磬盡，水精宮殿月玲瓏。
511.0124 【峯頂寺】張祜
月明如水山頭寺，仰面看天石上行。
夜半深廊人語定，一枝鬆動鶴來聲。
511.0125 【題潤州鶴林寺】張祜
古寺名僧多異時，道情虛遣俗情悲。
千年鶴在市朝變，來去舊山人不知。
511.0126 【題勝上人山房】張祜
清晝房廊山半開，一瓶新汲灑莓苔。
古松百尺始生葉，颯颯風聲天上來。
511.0127 【李夫人詞】張祜
延年不語望三星，莫說夫人上涕零。
爭奈世間惆悵在，甘泉宮夜看圖形。
511.0128 【題金陵渡】張祜
金陵津渡小山樓，一宿行人自可愁。
潮落夜江斜月裏，兩三星火是瓜州。
511.0129 【過陰陵】張祜
壯士悽惶到山下，行人惆悵上山頭。
生前此路已迷失，寂寞孤魂何處遊。
511.0130 【縱遊淮南】張祜
十里長街市井連，月明橋上看神仙。
人生只合揚州死，禪智山光好墓田。
511.0131 【登樂遊原】張祜
幾年詩酒滯江干，水積雲重思萬端。
今日南方惆悵盡，樂遊原上見長安。
511.0132 【過石頭城】張祜
累累墟墓葬西原，六代同歸蔓草根。
唯是歲華流盡處，石頭城下水千痕。
511.0133 【黃蜀葵花】張祜
名花八葉嫩黃金，色照書窗透竹林。
無奈美人閒把嗅，直疑檀口印中心。
511.0134 【楊花】張祜
散亂隨風處處勻，庭前幾日雪花新。
無端惹著潘郎鬢，驚殺綠窗紅粉人。
511.0135 【薔薇花】張祜
曉風抹盡燕支顆，夜雨催成蜀錦機。
當晝開時正明媚，故鄉疑是買臣歸。
511.0136 【戲顏郎中獵】張祜
忽聞射獵出軍城，人著戎衣馬帶纓。
倒把角弓呈一箭，滿川狐兔當頭行。
511.0137 【江上旅泊呈杜員外】張祜
牛渚南來沙岸長，遠吟佳句望池陽。
野人未必非毛遂，太守還須是孟嘗。
511.0138 【容兒鉢頭】張祜
爭走金車叱鞅牛，笑聲唯是說千秋。
兩邊角子羊門裏，猶學容兒弄鉢頭。
511.0139 【熱戲樂】張祜
熱戲爭心劇火燒，銅槌暗熱不相饒。
上皇失喜寧王笑，百尺幢竿果動搖。
511.0140 【玉環琵琶】張祜
宮樓一曲琵琶聲，滿眼雲山是去程。
回顧段師非汝意，玉環休把恨分明。
511.0141 【題酸棗驛前碑】張祜
蒼苔古澀自雕疏，誰道中郎筆力餘。
長愛當時遇王粲，每來碑下不關書。
511.0142 【題朱兵曹山居】張祜
朱氏西齋萬卷書，水門山闊自高疏。
我來穿穴非無意，願向君家作壁魚。
511.0143 【題畫僧二首（前篇一作酬信上人贈張僧繇畫僧）】張祜
骨峭情高彼岸人，一杯長泛海爲津。
僧儀又入清流品，卻恐前生是許詢。
瘦頸隆肩碧眼生，翰林親贊虎頭能。
終年不語看如意，似證禪心入大乘。
511.0144 【送走馬使】張祜
新樣花文配蜀羅，同心雙帶蹙金蛾。
慣將喉舌傳軍好，馬跡鈴聲遍兩河。
511.0145 【題御溝】張祜
萬樹垂楊拂御溝，溶溶漾漾繞神州。
都緣濟物心無阻，從此恩波處處流。
511.0146 【題青龍寺】張祜
二十年沈滄海間，一遊京國也應閒。
人人盡到求名處，獨向青龍寺看山。
511.0147 【硫黃】張祜
一粒硫黃入貴門，寢堂深處問玄言。
時人盡說韋山甫，昨日餘幹吊子孫。
511.0148 【散花樓】張祜
錦江城外錦城頭，回望秦川上軫憂。
正值血魂來夢裏，杜鵑聲在散花樓。
511.0149 【王家五絃】張祜
五條弦出萬端情，撚撥間關漫態生。
唯羨風流田太守，小金鈴子耳邊鳴。
511.0150 【聽薛陽陶吹蘆管】張祜
紫清人下薛陽陶，末曲新笳調更高。
無奈一聲天外絕，百年已死斷腸刀。
511.0151 【過汾水關】張祜
千里南來背日行，關門無事一侯嬴。
山根百尺路前去，十夜耳中汾水聲。
511.0152 【櫻桃】張祜
石榴未拆梅猶小，愛此山花四五株。
斜日庭前風嫋嫋，碧油千片漏紅珠。
511.0153 【酬凌秀才惠枕】張祜
八寸黃楊惠不輕，虎頭光照簟文清。
空心想此緣成夢，拔劍燈前一夜行。
511.0154 【感春申君】張祜
薄俗何心議感恩，諂容卑跡賴君門。
春申還道三千客，寂寞無人殺李園。
511.0155 【孟才人嘆】張祜
偶因歌態詠嬌嚬，傳唱宮中十二春。
卻爲一聲河滿子，下泉須吊舊才人。
511.0156 【聽簡上人吹蘆管三首】張祜
蜀國僧吹蘆一枝，隴西遊客淚先垂。
至今留得新聲在，卻爲中原人不知。
細蘆僧管夜沈沈，越鳥巴猿寄恨吟。
吹到耳邊聲盡處，一條絲斷碧雲心。
月落江城樹繞鴉，一聲蘆管是天涯。
分明西國人來說，赤佛堂西是漢家。
511.0157 【聽嶽州徐員外彈琴】張祜
玉律潛符一古琴，哲人心見聖人心。
盡日南風似遺意，九疑猿鳥滿山吟。
511.0158 【鉤弋夫人詞】張祜
惆悵雲陵事不回，萬金重更築仙台。
莫言天上無消息，猶是夫人作鳥來。
511.0159 【鴻溝】張祜
龍蛇百戰爭天下，各制雄心指此溝。
寧似九州分國土，地圖初割海中流。
511.0160 【悲納鐵】張祜
長聞爲政古諸侯，使佩刀人盡佩牛。
誰謂今來正耕墾，卻銷農器作戈矛。
511.0161 【胡渭州】張祜
亭亭孤月照行舟，寂寂長江萬里流。
鄉國不知何處是，雲山漫漫使人愁。
511.0162 【破陣樂】張祜
秋風四面足風沙，塞外徵人暫別家。
千里不辭行路遠，時光早晚到天涯。
511.0163 【楓橋】張祜
長洲苑外草蕭蕭，卻算遊城歲月遙。
唯有別時今不忘，暮煙疏雨過楓橋。
511.0164 【句】張祜
萬國見清道，一身成白頭。（《上令狐相公》。
以下見《紀事》）齋
此地榮辱盛，豈宜山中人。（《秋晚》）主
椿兒繞樹春園裏，桂子尋花夜月中。（見《桂苑叢談》）知
一身扶杖二兒隨。（見《野客叢談》）古
夏雨蓮苞破，秋風桂子凋。（《題天竺寺》。
以下並見《海錄碎事》）主
杜鵑花發杜鵑叫，烏臼花生烏臼啼。
茶風無奈筆，酒禿不勝簪。
