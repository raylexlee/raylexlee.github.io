第505卷 呂羣 等
505.01 【題寺壁二首】呂羣
路行三蜀盡，身及一陽生。賴有殘燈火，相依坐到明。
社後辭巢燕，霜前別蒂蓬。願爲蝴蝶夢，飛去覓關中。
505.02 【黃蜀葵】崔涯
野欄秋景晚，疏散兩三枝。嫩碧淺輕態，幽香閒澹姿。
露傾金盞小，風引道冠欹。獨立悄無語，清愁人詎知。
505.03 【詠春風】崔涯
動地經天物不傷，高情逸韻住何方。扶持燕雀連天去，
斷送楊花盡日狂。繞桂月明過萬戶，弄帆晴晚渡三湘。
孤雲雖是無心物，借便吹教到帝鄉。
505.04 【竹】崔涯
領得溪風不放回，傍窗緣砌遍庭栽。須招野客爲鄰住，
看引山禽入郭來。幽院獨驚秋氣早，小門深向綠陰開。
誰憐翠色兼寒影，靜落茶甌與酒杯。
505.05 【俠士詩】崔涯
太行嶺上二尺雪，崔涯袖中三尺鐵。
一朝若遇有心人，出門便與妻兒別。
505.06 【別妻】崔涯
隴上泉流隴下分，斷腸嗚咽不堪聞。
嫦娥一入月中去，巫峽千秋空白雲。
505.07 【雜嘲二首】崔涯
二年不到宋家東，阿母深居僻巷中。
含淚向人羞不語，琵琶絃斷倚屏風。
日暮迎來香閤中，百年心事一宵同。
寒雞鼓翼紗窗外，已覺恩情逐曉風。
505.08 【悼妓】崔涯
赤板橋西小竹籬，槿花還似去年時。
淡黃衫子渾無色，腸斷丁香畫雀兒。
505.09 【自蘇州至望亭驛有作（一作李嘉祐詩）】郭良驥
南浦菰蒲繞白蘋，東吳黎庶逐黃巾。野棠自發空流水，
江燕初歸不見人。遠岫依依如送客，平田渺渺獨傷春。
那堪回首長洲苑，烽火年年報虜塵。
505.010 【鄴中行】郭良驥
年去年來秋更春，魏家園廟已成塵。
只今惟有西陵在，無復當時歌舞人。
505.011 【公無渡河】王睿
濁波洋洋兮凝曉霧，公無渡河兮公竟渡。
風號水激兮呼不聞，提壺看入兮中流去。
浪擺衣裳兮隨步沒，沉屍深入兮蛟螭窟。
蛟螭盡醉兮君血幹，推出黃沙兮泛君骨。
當時君死妾何適，遂就波濤合魂魄。願持精衛銜石心，
窮取河源塞泉脈。
505.012 【松】王睿
寒松聳拔倚蒼岑，綠葉扶疏自結陰。丁固夢時還有意，
秦王封日豈無心。常將正節棲孤鶴，不遣高枝宿衆禽。
好是特凋羣木後，護霜凌雪翠逾深。
505.013 【竹】王睿
庭竹森疏玉質寒，色包蔥碧盡琅玕。翠筠不樂湘娥淚，
斑籜堪裁漢主冠。成韻含風已蕭瑟，媚漣凝淥更檀欒。
此君引鳳爲龍日，聳節稍雲直上看。
505.014 【解昭君怨】王睿
莫怨工人醜畫身，莫嫌明主遣和親。
當時若不嫁胡虜，只是宮中一舞人。
505.015 【祠漁山神女歌二首】王睿
蓪草頭花椰葉裙，蒲葵樹下舞蠻雲。
引領望江遙滴酒，白蘋風起水生文。
棖棖山響答琵琶，酒溼青莎肉飼鴉。
樹葉無聲神去後，紙錢灰出木綿花。
505.016 【牡丹（一作王轂詩）】王睿
牡丹妖豔亂人心，一國如狂不惜金。
曷若東園桃與李，果成無語自成陰。
505.017 【秋（一作王轂詩）】王睿
蟬噪古槐疏葉下，樹銜斜日映孤城。
欲知潘鬢愁多少，一夜新添白數莖。
505.018 【燕（一作王轂詩）】王睿
海燕雙飛意若何，曲梁嘔嘎語聲多。
茅檐不必嫌卑陋，猶勝吳宮爇爾窠。
505.019 【白雲向空盡（一作周成詩）】焦鬱
白雲升遠岫，搖曳入晴空。乘化隨舒捲，無心任始終。
欲銷仍帶日，將斷更因風。勢薄飛難定，天高色易窮。
影收元氣表，光滅太虛中。倘若從龍去，還施濟物功。
505.020 【春雪】焦鬱
散漫天涯色，乘春四望平。不分殘照影，何處斷鴻聲。
繚繞先經塞，霏微近過城。因風低未斂，帶雨重還輕。
幹呂知時泰，如膏候歲成。小儒同品物，無以答皇明。
春雪空濛簾外斜，霏微半入野人家。
長天遠樹山山白，不辨梅花與柳花。
505.021 【贈去婢】崔郊
公子王孫逐後塵，綠珠垂淚滴羅巾。
侯門一入深如海，從此蕭郎是路人。
505.022 【江西投謁所知爲典客所阻因賦】劉魯風
萬卷書生劉魯風，煙波萬里謁文翁。
無錢乞與韓知客，名紙毛生不肯通。
505.023 【玉清行】柳泌
遙遙寒冬時，蕭蕭躡太無。仰望蕊宮殿，橫天臨不虛。
下看白日流，上造真皇居。西牖日門開，南衢星宿疏。
王母來瑤池，慶雲擁瓊輿。嵬峨丹鳳冠，搖曳紫霞裾。
照徹聖姿嚴，飄颻神步徐。仙郎執玉節，侍女捧金書。
靈香散彩煙，北闕路輧闐。龍馬行無跡，歌鐘聲沸天。
馭風升寶座，鬱景晏華筵。妙奏三春曲，高羅萬古仙。
七珍飛滿座，九液酌如泉。靈佩垂軒下，旗幡列帳前。
獅麟威赫赫，鸞鳳影翩翩。顧盼乃須臾，已是數千年。
505.024 【瓊臺】柳泌
崖壁盤空天路回，白雲行盡見瓊臺。
洞門黯黯陰雲閉，金闕曈曈日殿開。
505.025 【操蓮曲】何希堯
錦蓮浮處水粼粼，風外香生襪底塵。
荷葉荷裙相映色，聞歌不見採蓮人。
505.026 【一枝花】何希堯
幾樹晴葩映水開，亂紅狼藉點蒼苔。
東風留得殘枝在，爲惜餘芳獨看來。
505.027 【柳枝詞】何希堯
大堤楊柳雨沈沈，萬縷千條惹恨深。
飛絮滿天人去遠，東風無力系春心。
505.028 【海棠】何希堯
著雨胭脂點點消，半開時節最妖嬈。
誰家更有黃金屋，深鎖東風貯阿嬌。
505.029 【遺臨平監吏】朱沖和
三千里外布干戈，果得鯨鯢入網羅。
今日寶刀無殺氣，只緣君處受恩多。
505.030 【荻塘西莊贈房元垂】張光朝
門在荻塘西，塘高何聯聯。往昔分地利，遠近無閒田。
水國信污下，霖霪即成川。苗稼盡淹沒，茲鄉獨豐年。
家肥待親懿，人樂思管絃。日晏始能起，盥漱看廚煙。
醞酒寒正熟，養魚長食鮮。黃昏鍾未鳴，偃息早已眠。
何意久城市，寂寥丘中緣。俯仰在顏色，區區人事間。
憶昔炎漢時，乃知綺季賢。靜默不能仕，養老終南山。
505.031 【天門街西觀榮王聘妃（榮王，憲宗幼子）】張光朝
仙媛來朱邸，名山出紫微。三週初展義，百兩遂言歸。
鄭國通梁苑，天津接帝畿。橋成烏鵲助，蓋轉鳳凰飛。
霜仗迎秋色，星缸滿夜輝。從茲磐石固，應爲得賢妃。
505.032 【天門街西觀榮王聘妃】梁鉉
帝子乘龍夜，三星照戶前。兩行宮火出，十里道鋪筵。
羅綺明中識，簫韶暗裏傳。燈攢九華扇，帳撒五銖錢。
交頸文鴛合，和鳴綵鳳連。欲知來日美，雙拜紫微天。
