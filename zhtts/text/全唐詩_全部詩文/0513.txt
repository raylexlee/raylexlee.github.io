第505卷 吕群 等
505.01 【题寺壁二首】吕群
路行三蜀尽，身及一阳生。赖有残灯火，相依坐到明。
社后辞巢燕，霜前别蒂蓬。愿为蝴蝶梦，飞去觅关中。
505.02 【黄蜀葵】崔涯
野栏秋景晚，疏散两三枝。嫩碧浅轻态，幽香闲澹姿。
露倾金盏小，风引道冠欹。独立悄无语，清愁人讵知。
505.03 【咏春风】崔涯
动地经天物不伤，高情逸韵住何方。扶持燕雀连天去，
断送杨花尽日狂。绕桂月明过万户，弄帆晴晚渡三湘。
孤云虽是无心物，借便吹教到帝乡。
505.04 【竹】崔涯
领得溪风不放回，傍窗缘砌遍庭栽。须招野客为邻住，
看引山禽入郭来。幽院独惊秋气早，小门深向绿阴开。
谁怜翠色兼寒影，静落茶瓯与酒杯。
505.05 【侠士诗】崔涯
太行岭上二尺雪，崔涯袖中三尺铁。
一朝若遇有心人，出门便与妻儿别。
505.06 【别妻】崔涯
陇上泉流陇下分，断肠呜咽不堪闻。
嫦娥一入月中去，巫峡千秋空白云。
505.07 【杂嘲二首】崔涯
二年不到宋家东，阿母深居僻巷中。
含泪向人羞不语，琵琶弦断倚屏风。
日暮迎来香閤中，百年心事一宵同。
寒鸡鼓翼纱窗外，已觉恩情逐晓风。
505.08 【悼妓】崔涯
赤板桥西小竹篱，槿花还似去年时。
淡黄衫子浑无色，肠断丁香画雀儿。
505.09 【自苏州至望亭驿有作（一作李嘉祐诗）】郭良骥
南浦菰蒲绕白蘋，东吴黎庶逐黄巾。野棠自发空流水，
江燕初归不见人。远岫依依如送客，平田渺渺独伤春。
那堪回首长洲苑，烽火年年报虏尘。
505.010 【邺中行】郭良骥
年去年来秋更春，魏家园庙已成尘。
只今惟有西陵在，无复当时歌舞人。
505.011 【公无渡河】王睿
浊波洋洋兮凝晓雾，公无渡河兮公竟渡。
风号水激兮呼不闻，提壶看入兮中流去。
浪摆衣裳兮随步没，沉尸深入兮蛟螭窟。
蛟螭尽醉兮君血干，推出黄沙兮泛君骨。
当时君死妾何适，遂就波涛合魂魄。愿持精卫衔石心，
穷取河源塞泉脉。
505.012 【松】王睿
寒松耸拔倚苍岑，绿叶扶疏自结阴。丁固梦时还有意，
秦王封日岂无心。常将正节栖孤鹤，不遣高枝宿众禽。
好是特凋群木后，护霜凌雪翠逾深。
505.013 【竹】王睿
庭竹森疏玉质寒，色包葱碧尽琅玕。翠筠不乐湘娥泪，
斑箨堪裁汉主冠。成韵含风已萧瑟，媚涟凝渌更檀栾。
此君引凤为龙日，耸节稍云直上看。
505.014 【解昭君怨】王睿
莫怨工人丑画身，莫嫌明主遣和亲。
当时若不嫁胡虏，只是宫中一舞人。
505.015 【祠渔山神女歌二首】王睿
蓪草头花椰叶裙，蒲葵树下舞蛮云。
引领望江遥滴酒，白蘋风起水生文。
枨枨山响答琵琶，酒湿青莎肉饲鸦。
树叶无声神去后，纸钱灰出木绵花。
505.016 【牡丹（一作王毂诗）】王睿
牡丹妖艳乱人心，一国如狂不惜金。
曷若东园桃与李，果成无语自成阴。
505.017 【秋（一作王毂诗）】王睿
蝉噪古槐疏叶下，树衔斜日映孤城。
欲知潘鬓愁多少，一夜新添白数茎。
505.018 【燕（一作王毂诗）】王睿
海燕双飞意若何，曲梁呕嘎语声多。
茅檐不必嫌卑陋，犹胜吴宫爇尔窠。
505.019 【白云向空尽（一作周成诗）】焦郁
白云升远岫，摇曳入晴空。乘化随舒卷，无心任始终。
欲销仍带日，将断更因风。势薄飞难定，天高色易穷。
影收元气表，光灭太虚中。倘若从龙去，还施济物功。
505.020 【春雪】焦郁
散漫天涯色，乘春四望平。不分残照影，何处断鸿声。
缭绕先经塞，霏微近过城。因风低未敛，带雨重还轻。
干吕知时泰，如膏候岁成。小儒同品物，无以答皇明。
春雪空濛帘外斜，霏微半入野人家。
长天远树山山白，不辨梅花与柳花。
505.021 【赠去婢】崔郊
公子王孙逐后尘，绿珠垂泪滴罗巾。
侯门一入深如海，从此萧郎是路人。
505.022 【江西投谒所知为典客所阻因赋】刘鲁风
万卷书生刘鲁风，烟波万里谒文翁。
无钱乞与韩知客，名纸毛生不肯通。
505.023 【玉清行】柳泌
遥遥寒冬时，萧萧蹑太无。仰望蕊宫殿，横天临不虚。
下看白日流，上造真皇居。西牖日门开，南衢星宿疏。
王母来瑶池，庆云拥琼舆。嵬峨丹凤冠，摇曳紫霞裾。
照彻圣姿严，飘飖神步徐。仙郎执玉节，侍女捧金书。
灵香散彩烟，北阙路輧阗。龙马行无迹，歌钟声沸天。
驭风升宝座，郁景晏华筵。妙奏三春曲，高罗万古仙。
七珍飞满座，九液酌如泉。灵佩垂轩下，旗幡列帐前。
狮麟威赫赫，鸾凤影翩翩。顾盼乃须臾，已是数千年。
505.024 【琼台】柳泌
崖壁盘空天路回，白云行尽见琼台。
洞门黯黯阴云闭，金阙曈曈日殿开。
505.025 【操莲曲】何希尧
锦莲浮处水粼粼，风外香生袜底尘。
荷叶荷裙相映色，闻歌不见采莲人。
505.026 【一枝花】何希尧
几树晴葩映水开，乱红狼藉点苍苔。
东风留得残枝在，为惜馀芳独看来。
505.027 【柳枝词】何希尧
大堤杨柳雨沈沈，万缕千条惹恨深。
飞絮满天人去远，东风无力系春心。
505.028 【海棠】何希尧
著雨胭脂点点消，半开时节最妖娆。
谁家更有黄金屋，深锁东风贮阿娇。
505.029 【遗临平监吏】朱冲和
三千里外布干戈，果得鲸鲵入网罗。
今日宝刀无杀气，只缘君处受恩多。
505.030 【荻塘西庄赠房元垂】张光朝
门在荻塘西，塘高何联联。往昔分地利，远近无闲田。
水国信污下，霖霪即成川。苗稼尽淹没，兹乡独丰年。
家肥待亲懿，人乐思管弦。日晏始能起，盥漱看厨烟。
酝酒寒正熟，养鱼长食鲜。黄昏钟未鸣，偃息早已眠。
何意久城市，寂寥丘中缘。俯仰在颜色，区区人事间。
忆昔炎汉时，乃知绮季贤。静默不能仕，养老终南山。
505.031 【天门街西观荣王聘妃（荣王，宪宗幼子）】张光朝
仙媛来朱邸，名山出紫微。三周初展义，百两遂言归。
郑国通梁苑，天津接帝畿。桥成乌鹊助，盖转凤凰飞。
霜仗迎秋色，星缸满夜辉。从兹磐石固，应为得贤妃。
505.032 【天门街西观荣王聘妃】梁铉
帝子乘龙夜，三星照户前。两行宫火出，十里道铺筵。
罗绮明中识，箫韶暗里传。灯攒九华扇，帐撒五铢钱。
交颈文鸳合，和鸣彩凤连。欲知来日美，双拜紫微天。
