第546卷 權審 等
546.01 【題山院】權審
萬葉風聲利，一山秋氣寒。曉霜浮碧瓦，落日度朱欄。
546.02 【絕句】權審
得即高歌失即休，多悲多恨謾悠悠。
今朝有酒今朝醉，明日愁來明日愁。
546.03 【郡中有懷寄上睦州員外杜十三兄】邢羣
城枕溪流更淺斜，麗譙連帶邑人家。經冬野菜青青色，
未臘山梅處處花。雖免嶂雲生嶺上，永無音信到天涯。
如今歲晏從羈滯，心喜彈冠事不賒。
546.04 【早發靈芝望九華寄杜員外使君】曹汾
戴月早辭三秀館，遲明初識九華峯。嵯嵯玉劍寒鋩利，
嫋嫋青蓮翠葉重。奇狀卻疑人畫出。嵐光如爲客添濃。
行春若到五溪上，此處褰帷正面逢。
546.05 【落花】嚴惲
春光冉冉歸何處，更向花前把一杯。
盡日問花花不語，爲誰零落爲誰開。
546.06 【題籌筆驛】殷潛之
江東矜割據，鄴下奪孤嫠。霸略非匡漢，宏圖欲佐誰。
奏書辭後主，仗劍出全師。重襲褒斜路，懸開反正旗。
欲將苞有截，必使舉無遺。沈慮經謀際，揮毫決勝時。
圜觚當分畫，前箸此操持。山秀扶英氣，川流入妙思。
算成功在彀，運去事終虧。命屈天方厭，人亡國自隨。
艱難推舊姓，開創極初基。總嘆曾過地，寧探作教資。
若歸新曆數，誰復顧衰危。報德兼明道，長留識者知。
546.07 【送高遂赴舉】祝元膺
句曲舊宅真，自產日月英。既涵嶽瀆氣，安無神仙名。
松桂邐迤色，與君相送情。
546.08 【寄道友】祝元膺
兩頷凝清霜，玉爐焚天香。爲我延歲華，得入不死鄉。
546.09 【夢仙謠】祝元膺
蟾蜍夜作青冥燭，螮蝀晴爲碧落梯。
好個分明天上路，誰教深入武陵溪。
546.010 【句】祝元膺
霧紋斑似豹，水力健如龍。（見張爲《主客圖》）
546.011 【賀鄧璠使君正拜袁州】彭蟾
六年惠愛及黎甿，大府論功俟陟明。尺一詔書天上降，
二千石祿世間榮。新添畫戟門增峻，舊躡青雲路轉平。
更待皇恩醒善政，碧油幢到郡齋迎。
546.012 【和嚴惲落花詩】王樞
花落花開人世夢，衰榮閒事且持杯。
春風底事輕搖落，何似從來不要開。
546.013 【詠宣律和尚袈裟】張希復
共覆三衣中夜寒，披時不鎮尼師壇。
無因蓋得龍宮地，畦裏塵飛葉相殘。
546.014 【鶯出谷】錢可復
玉律陽和變，時禽羽翮新。載飛初出谷，一囀已驚人。
拂柳宜煙暖，衝花覺露春。摶風翻翰疾，向日弄吭頻。
求友心何切，遷喬幸有因。華林高玉樹，棲託及芳晨。
546.015 【鶯出谷】張鷺
弱柳隨儔匹，遷鶯正及春。乘風音響遠，映日羽毛新。
已得辭幽谷，還將脫俗塵。鴛鸞方可慕，燕雀迥無鄰。
遊止知難屈，翻飛在此伸。一枝如借便，終冀託深仁。
546.016 【鶯出谷】劉莊物
幸因辭舊谷，從此及芳晨。欲語如調舌，初飛似畏人。
風調歸影便，日暖吐聲頻。翔集知無阻，聯綿貴有因。
喜遷喬木近，寧厭對花新。堪念微禽意，關關也愛春。
