第050卷 楊炯
50.01 【奉和上元酺宴應詔】楊炯
甲乙遇災年，周隋送上弦。妖星六丈出，沴氣七重懸。
赤縣空無主，蒼生欲問天。龜龍開寶命，雲火昭靈慶。
萬物睹真人，千秋逢聖政。祖宗玄澤遠，文武休光盛。
大號域中平，皇威天下驚。參辰昭文物，宇宙浹聲名。
漢後三章令，周王五伐兵。匈奴窮地角，本自遠正朔。
驕子起天街，由來虧禮樂。一衣掃風雨，再戰夷屯剝。
清明日月旦，蕭索煙雲渙。寒暑既平分，陰陽復貞觀。
惟神諧妙物，乃聖符幽贊。下武發禎祥，平階屬會昌。
金泥封日觀，璧水匝明堂。業盛勳華德，興包天地皇。
孝思義罔極，易禮光前式。天煥三辰輝，靈書五雲色。
敬時窮髮斂，卜代盈千億。五緯聚華軒，重光入望園。
公卿論至道，天子拜昌言。雷解初開出，星空即便元。
瑤臺涼景薦，銀闕秋陰遍。百戲騁魚龍，千門壯宮殿。
深仁洽蠻徼，愷樂周寰縣。宣室召羣臣，明庭禮百神。
仰德還符日，霑恩更似春。襄城非牧豎，楚國有巴人。
50.02 【廣溪峽】楊炯
廣溪三峽首，曠望兼川陸。山路繞羊腸，江城鎮魚腹。
喬林百丈偃，飛水千尋瀑。驚浪回高天，盤渦轉深谷。
漢氏昔雲季，中原爭逐鹿。天下有英雄，襄陽有龍伏。
常山集軍旅，永安興版築。池臺忽已傾，邦家遽淪覆。
庸才若劉禪，忠佐爲心腹。設險猶可存，當無賈生哭。
50.03 【巫峽】楊炯
三峽七百里，唯言巫峽長。重巖窅不極，疊嶂凌蒼蒼。
絕壁橫天險，莓苔爛錦章。入夜分明見，無風波浪狂。
忠信吾所蹈，泛舟亦何傷。可以涉砥柱，可以浮呂梁。
美人今何在，靈芝徒有芳。山空夜猿嘯，徵客淚沾裳。
50.04 【西陵峽】楊炯
絕壁聳萬仞，長波射千里。盤薄荊之門，滔滔南國紀。
楚都昔全盛，高丘烜望祀。秦兵一旦侵，夷陵火潛起。
四維不復設，關塞良難恃。洞庭且忽焉，孟門終已矣。
自古天地闢，流爲峽中水。行旅相贈言，風濤無極已。
及餘踐斯地，瑰奇信爲美。江山若有靈，千載伸知己。
50.05 【從軍行】楊炯
烽火照西京，心中自不平。牙璋辭鳳闕，鐵騎繞龍城。
雪暗凋旗畫，風多雜鼓聲。寧爲百夫長，勝作一書生。
50.06 【劉生】楊炯
卿家本六郡，年長入三秦。白璧酬知己，黃金謝主人。
劍鋒生赤電，馬足起紅塵。日暮歌鐘發，喧喧動四鄰。
50.07 【驄馬】楊炯
驄馬鐵連錢，長安俠少年。帝畿平若水，官路直如弦。
夜玉妝車軸，秋金鑄馬鞭。風霜但自保，窮達任皇天。
50.08 【出塞】楊炯
塞外慾紛紜，雌雄猶未分。明堂佔氣色，華蓋辨星文。
二月河魁將，三千太乙軍。丈夫皆有志，會見立功勳。
50.09 【有所思】楊炯
賤妾留南楚，征夫向北燕。三秋方一日，少別比千年。
不掩嚬紅縷，無論數綠錢。相思明月夜，迢遞白雲天。
50.010 【梅花落】楊炯
窗外一株梅，寒花五出開。影隨朝日遠，香逐便風來。
泣對銅鉤障，愁看玉鏡臺。行人斷消息，春恨幾裴回。
50.011 【折楊柳】楊炯
邊地遙無極，徵人去不還。秋容凋翠羽，別淚損紅顏。
望斷流星驛，心馳明月關。藁砧何處在，楊柳自堪攀。
50.012 【紫騮馬】楊炯
俠客重周遊，金鞭控紫騮。蛇弓白羽箭，鶴轡赤茸鞦。
發跡來南海，長鳴向北州。匈奴今未滅，畫地取封侯。
50.013 【戰城南】楊炯
塞北途遼遠，城南戰苦辛。幡旗如鳥翼，甲冑似魚鱗。
凍水寒傷馬，悲風愁殺人。寸心明白日，千里暗黃塵。
50.014 【送臨津房少府】楊炯
岐路三秋別，江津萬里長。煙霞駐徵蓋，弦奏促飛觴。
階樹含斜日，池風泛早涼。贈言未終竟，流涕忽沾裳。
50.015 【送豐城王少府】楊炯
愁結亂如麻，長天照落霞。離亭隱喬樹，溝水浸平沙。
左尉才何屈，東關望漸賒。行看轉牛鬥，持此報張華。
50.016 【送鄭州周司空】楊炯
漢國臨清渭，京城枕濁河。居人下珠淚，賓御促驪歌。
望極關山遠，秋深煙霧多。唯餘三五夕，明月暫經過。
50.017 【送梓州周司功】楊炯
御溝一相送，征馬屢盤桓。言笑方無日，離憂獨未寬。
舉杯聊勸酒，破涕暫爲歡。別後風清夜，思君蜀路難。
50.018 【送楊處士反初卜居曲江】楊炯
雁門歸去遠，垂老脫袈裟。蕭寺休爲客，曹溪便寄家。
綠琪千歲樹，黃槿四時花。別怨應無限，門前桂水斜。
50.019 【途中】楊炯
悠悠辭鼎邑，去去指金墉。途路盈千里，山川亙百重。
風行常有地，雲出本多峯。鬱郁園中柳，亭亭山上松。
客心殊不樂，鄉淚獨無從。
50.020 【送劉校書從軍】楊炯
天將下三宮，星門召五戎。坐謀資廟略，飛檄佇文雄。
赤土流星劍，烏號明月弓。秋陰生蜀道，殺氣繞湟中。
風雨何年別，琴尊此日同。離亭不可望，溝水自西東。
50.021 【遊廢觀】楊炯
青幛倚丹田，荒涼數百年。獨知小山桂，尚識大羅天。
藥敗金爐火，苔昏玉女泉。歲時無壁畫，朝夕有階煙。
花柳三春節，江山四望懸。悠然出塵網，從此狎神仙。
50.022 【和石侍御山莊】楊炯
煙霞非俗宇，巖壑只幽居。水浸何曾畎，荒郊不復鋤。
影濃山樹密，香淺澤花疏。闊塹防斜徑，平堤夾小渠。
蓮房若個實，竹節幾重虛。蕭然隔城市，酌醴焚枯魚。
50.023 【送李庶子致仕還洛】楊炯
此地傾城日，由來供帳華。亭逢李廣騎，門接邵平瓜。
原野煙氛匝，關河遊望賒。白雲斷巖岫，綠草覆江沙。
詔賜扶陽宅，人榮御史車。灞池一相送，流涕向煙霞。
50.024 【早行】楊炯
敞朗東方徹，闌干北斗斜。地氣俄成霧，天雲漸作霞。
河流才辨馬，巖路不容車。阡陌經三歲，閭閻對五家。
露文沾細草，風影轉高花。日月從來惜，關山猶自賒。
50.025 【和崔司空傷姬人】楊炯
昔時南浦別，鶴怨寶琴絃。今日東方至，鸞銷珠鏡前。
水流銜砌咽，月影向窗懸。妝匣悽餘粉，燻爐滅舊煙。
晚庭摧玉樹，寒帳委金蓮。佳人不再得，雲日幾千年。
50.026 【和騫右丞省中暮望】楊炯
故事閒臺閣，仙門藹已深。舊章窺複道，雲幌肅重陰。
玄律葭灰變，青陽斗柄臨。年光搖樹色，春氣繞蘭心。
風響高窗度，流痕曲岸侵。天門總樞轄，人鏡辨衣簪。
日暮南宮靜，瑤華振雅音。
50.027 【和酬虢州李司法】楊炯
脣齒標形勝，關河壯邑居。寒山抵方伯，秋水面鴻臚。
君子從遊宦，忘情任卷舒。風霜下刀筆，軒蓋擁門閭。
平野芸黃遍，長洲鴻雁初。菊花宜泛酒，浦葉好裁書。
昔我芝蘭契，悠然雲雨疏。非君重千里，誰肯惠雙魚。
50.028 【和鄭讎校內省眺矚思鄉懷友】楊炯
銅門初下闢，石館始沉研。遊霧千金字，飛雲五色箋。
樓臺橫紫極，城闕俯青田。暄入瑤房裏，春回玉宇前。
霞文埋落照，風物澹歸煙。翰墨三餘隙，關山四望懸。
頹峯暌酌羽，流水曠鳴弦。雖欣承白雪，終恨隔青天。
50.029 【和旻上人傷果禪師】楊炯
淨業初中日，浮生大小年。無人本無我，非後亦非前。
簫鼓旁喧地，龍蛇直映天。法門摧棟宇，覺海破舟船。
書鎮秦王餉，經文宋國傳。聲華周百億，風烈被三千。
蕪沒青園寺，荒涼紫陌田。德音殊未遠，拱木已生煙。
50.030 【和劉侍郎入隆唐觀】楊炯
福地陰陽合，仙都日月開。山川臨四險，城樹隱三臺。
伏檻排雲出，飛軒繞澗回。參差凌倒影，瀟灑軼浮埃。
百果珠爲實，羣峯錦作苔。懸蘿暗疑霧，瀑布響成雷。
方士燒丹液，真人泛玉杯。還如問桃水，更似得蓬萊。
漢帝求仙日，相如作賦才。自然金石奏，何必上天台。
50.031 【和輔先入昊天觀星瞻】楊炯
遁甲爰皇裏，星佔太乙宮。天門開奕奕，佳氣鬱蔥蔥。
碧落三乾外，黃圖四海中。邑居環若水，城闕抵新豐。
玉檻崑崙側，金樞地軸東。上真朝北斗，元始詠南風。
漢君祠五帝，淮王禮八公。道書編竹簡，靈液灌梧桐。
草茂瓊階綠，花繁寶樹紅。石樓紛似畫，地鏡淼如空。
桑海年應積，桃源路不窮。黃軒若有問，三月住崆峒。
50.032 【和劉長史答十九兄】楊炯
帝堯平百姓，高祖宅三秦。子弟分河嶽，衣冠動縉紳。
盛名恆不隕，歷代幾相因。街巷塗山曲，門閭洛水濱。
五龍金作友，一子玉爲人。寶劍豐城氣，明珠魏國珍。
風標自落落，文質且彬彬。共許刁元亮，同推周伯仁。
石城俯天闕，鍾阜對江津。驥足方遐騁，狼心獨未馴。
鼓鼙鳴九域，風火集重闉。城勢餘三板，兵威乏四鄰。
居然混玉石，直置保松筠。耿介酬天子，危言數賊臣。
鍾儀琴未奏，蘇武節猶新。受祿寧辭死，揚名不顧身。
精誠動天地，忠義感明神。怪鳥俄垂翼，修蛇竟暴鱗。
來朝拜休命，述職下樑岷。善政馳金馬，嘉聲繞玉輪。
三荊忽有贈，四海更相親。宮徵諧鳴石，光輝掩燭銀。
山川遙滿目，零露坐沾巾。友愛光天下，恩波浹後塵。
懦夫仰高節，下里繼陽春。
50.033 【夜送趙縱】楊炯
趙氏連城璧，由來天下傳。送君還舊府，明月滿前川。
