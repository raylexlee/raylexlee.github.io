第280卷 卢纶
280.01 【李端公（一作严维诗，题作送李端）】卢纶
故关衰草遍，离别自堪悲。路出寒云外，人归暮雪时。
少孤为客早，多难识君迟。掩泪空相向，风尘何处期。
280.02 【秋晚山中别业】卢纶
树老野泉清，幽人好独行。去闲知路静，归晚喜山明。
兰芰通荒井，牛羊出古城。茂陵秋最冷，谁念一书生。
280.03 【关口逢徐迈】卢纶
废寺连荒垒，那知见子真。关城夜有雪，冰渡晓无人。
酒里唯多病，山中愿作邻。常闻兄弟乐，谁肯信家贫。
280.04 【山中咏古木】卢纶
高木已萧索，夜雨复秋风。坠叶鸣丛竹，斜根拥断蓬。
半侵山色里，长在水声中。此地何人到，云门去亦通。
280.05 【酬李端公野寺病居见寄】卢纶
野寺钟昏山正阴，乱藤高竹水声深。田夫就饷还依草，
野雉惊飞不过林。斋沐暂思同静室，清羸已觉助禅心。
寂寞日长谁问疾，料君惟取古方寻。
280.06 【送少微上人游蜀】卢纶
瓶钵绕禅衣，连宵宿翠微。树开巴水远，山晓蜀星稀。
识遍中朝贵，多谙外学非。何当一传付，道侣愿知归。
280.07 【送宁国夏侯丞】卢纶
楚国青芜上，秋云似白波。五湖长路少，九派乱山多。
谢守通诗宴，陶公许醉过。怃然饯离阻，年鬓两蹉跎。
280.08 【送袁偁】卢纶
谏猎名空久，多因病与贫。买书行几市，带雨别何人。
客路山连水，军州日映尘。凄凉一分手，俱恨老相亲。
280.09 【赠别李纷】卢纶
头白乘驴悬布囊，一回言别泪千行。
儿孙满眼无归处，唯到尊前似故乡。
280.010 【罪所送苗员外上都】卢纶
谋身当议罪，宁遣友朋闻。祸近防难及，愁长事未分。
寂寥惊远语，幽闭望归云。亲戚如相见，唯应泣向君。
280.011 【送李校书赴东川幕】卢纶
泥坂望青城，浮云与栈平。字形知国号，眉势识山名。
编简尘封阁，戈鋋雪照营。男儿须聘用，莫信笔堪耕。
280.012 【至德中赠内兄刘赞】卢纶
时难访亲戚，相见喜还悲。好学年空在，从戎事已迟。
听琴泉落处，步履雪深时。惆怅多边信，青山共有期。
280.013 【春日灞亭同苗员外寄皇甫侍御（一作庾侍郎）】卢纶
坐见春云暮，无因报所思。川平人去远，日暖雁飞迟。
对酒山长在，看花鬓自衰。谁堪登灞岸，还作旧乡悲。
280.014 【送颜推官游银夏谒韩大夫】卢纶
丛篁叫寒笛，满眼塞山青。才子尊前画，将军石上铭。
猎声云外响，战血雨中腥。苦乐从来事，因君一涕零。
280.015 【咸阳送房济侍御归太原幕（昔尝与济同游此邑）】卢纶
旧居无旧邻，似见故乡春。复对别离酒，欲成衰老人。
客衣频染泪，军旅亦多尘。握手重相勉，平生心所因。
280.016 【宝泉寺送李益端公归邠宁幕】卢纶
参差岩障东，云日晃龙宫。石净非因雨，松凉不为风。
恋泉将鹤并，偷果与猿同。眼界尘虽染，心源蔽已通。
莲花国何限，贝叶字无穷。早晚登麟阁，慈门欲付公。
280.017 【送何召下第后归蜀】卢纶
褒斜行客过，栈道响危空。路湿云初上，山明日正中。
水程通海货，地利杂吴风。一别金门远，何人复荐雄。
280.018 【宿定陵寺（寺在陵内）】卢纶
古塔荒台出禁墙，磬声初尽漏声长。云生紫殿幡花湿，
月照青山松柏香。禅室夜闻风过竹，奠筵朝启露沾裳。
谁悟威灵同寂灭，更堪砧杵发昭阳。
280.019 【送彭开府往云中觐使君兄】卢纶
一门三代贵，非是主恩偏。破虏山铭在，承家剑艺全。
夺旗貂帐侧，射虎雪林前。雁塞逢兄弟，云州发管弦。
冻河光带日，枯草净无烟。儒者曾修武，因贻上将篇。
280.020 【送李缃】卢纶
旧国仍连五将营，儒衣何处谒公卿。波翻远水蒹葭动，
路入寒村机杼鸣。嵇康书论多归兴，谢氏家风有学名。
为问西来雨中客，空山几处是前程。
280.021 【送内弟韦宗仁归信州觐省】卢纶
常嗟外族弟兄稀，转觉心孤是送归。醉掩壶觞人有泪，
梦惊波浪日无辉。烹鱼绿岸烟浮草，摘橘青溪露湿衣。
闻说江楼长卷幔，几回风起望胡威。
280.022 【长安疾后首秋夜即事（一作陈羽诗）】卢纶
九重深锁禁城秋，月过南宫渐映楼。紫陌夜深槐露滴，
碧空云尽火星流。清风刻漏传三殿，甲第歌钟乐五侯。
楚客病来乡思苦，寂寥灯下不胜愁。
280.023 【送崔琦赴宣州幕】卢纶
五马临流待幕宾，羡君谈笑出风尘。身闲就养宁辞远，
世难移家莫厌贫。天际晓山三峡路，津头腊市九江人。
何处遥知最惆怅，满湖青草雁声春。
280.024 【送杨皞东归】卢纶
登楼掩泣话归期，楚树荆云发远思。日里扬帆闻戍鼓，
舟中酹酒见山祠。西江风浪何时尽，北客音书欲寄谁。
若说湓城杨司马，知君望国有新诗。
280.025 【至德中途中书事却寄李僴】卢纶
乱离无处不伤情，况复看碑对古城。路绕寒山人独去，
月临秋水雁空惊。颜衰重喜归乡国，身贱多惭问姓名。
今日主人还共醉，应怜世故一儒生。
280.026 【奉和太常王卿酬中书李舍人中书寓直春夜对月见寄】卢纶
露如轻雨月如霜，不见星河见雁行。虚晕入池波自泛，
满轮当苑桂多香。春台几望黄龙阙，云路宁分白玉郎。
是夜巴歌应金石，岂殊萤影对清光。
280.027 【酬包佶郎中览拙卷后见寄】卢纶
令伯支离晚读书，岂知词赋称相如。枉逢花木无新思，
拙就溪潭损旧居。禁路看山歌自缓，云司玩月漏应疏。
沉忧敢望金门召，空愧巴歈并子虚。
280.028 【送史寀滑州谒贾仆射】卢纶
朱门洞启俨行车，金鐍装囊半是书。
君向东州问徐胤，羊公何事灭吹鱼。
280.029 【送鲍中丞赴太原】卢纶
分路引鸣驺，喧喧似陇头。暂移西掖望，全解北门忧。
专幕临都护，分曹制督邮。积冰营不下，盛雪猎方休。
白草连胡帐，黄云拥戍楼。今朝送旌旆，一减鲁儒羞。
280.030 【送耿拾遗湋充括图书使往江淮】卢纶
传令收遗籍，诸儒喜饯君。孔家唯有地，禹穴但生云。
编简知还续，虫鱼亦自分。如逢北山隐，一为谢移文。
280.031 【送郭判官赴振武】卢纶
黄河九曲流，缭绕古边州。鸣雁飞初夜，羌胡正晚秋。
凄凉金管思，迢递玉人愁。七叶推多庆，须怀杀敌忧。
280.032 【春江夕望】卢纶
洞庭芳草遍，楚客莫思归。经难人空老，逢春雁自飞。
东西兄弟远，存没友朋稀。独立还垂泪，天南一布衣。
280.033 【送元昱尉义兴】卢纶
欲成云海别，一夜梦天涯。白浪缘江雨，青山绕县花。
风标当剧部，冠带称儒家。去矣谢亲爱，知予发已华。
280.034 【送黎兵曹往陕府结亲（所昏即君从母女弟）】卢纶
郎马两如龙，春朝上路逢。鸳鸯初集水，薜荔欲依松。
步帐歌声转，妆台烛影重。何言在阴者，得是戴侯宗。
280.035 【送乐平苗明府】卢纶
累职比柴桑，清秋入楚乡。一船灯照浪，两岸树凝霜。
亭吏趋寒雾，山城敛曙光。无辞折腰久，仲德在鸳行。
280.036 【晚到盩厔耆老家】卢纶
老翁曾旧识，相引出柴门。苦话别时事，因寻溪上村。
数年何处客，近日几家存。冒雨看禾黍，逢人忆子孙。
乱藤穿井口，流水到篱根。惆怅不堪住，空山月又昏。
280.037 【卧病书怀】卢纶
苦心三十载，白首遇艰难。旧地成孤客，全家赖钓竿。
貌衰缘药尽，起晚为山寒。老病今如此，无人更问看。
280.038 【落第后归终南别业】卢纶
久为名所误，春尽始归山。落羽羞言命，逢人强破颜。
交疏贫病里，身老是非间。不及东溪月，渔翁夜往还。
280.039 【送朝邑张明府（此公善琴）】卢纶
千室暮山西，浮云与树齐。剖辞云落纸，拥吏雪成泥。
野火芦千顷，河田水万畦。不知琴月夜，谁得听乌啼。
280.040 【送李方东归（即故李校书端亲弟）】卢纶
故交三四人，闻别共沾巾。举目是陈事，满城无至亲。
身从丧日病，家自俭年贫。此去何堪远，遗孤在旧邻。
280.041 【秋晚霁后野望忆夏侯审】卢纶
天晴禾黍平，畅目亦伤情。野店云日丽，孤庄砧杵鸣。
川原唯寂寞，岐路自纵横。前后无俦侣，此怀谁与呈。
280.042 【送王尊师（一作道士）】卢纶
梦别一仙人，霞衣满鹤身。旌幢天路晚，桃杏海山春。
种玉非求稔，烧金不为贫。自怜头白早，难与葛洪亲。
280.043 【送抚州周使君（即侍中之婿）】卢纶
周郎三十馀，天子赐鱼书。龙节随云水，金铙动里闾。
松声三楚远，乡思百花初。若转弘农守，萧咸事不如。
280.044 【赠别司空曙】卢纶
有月曾同赏，无秋不共悲。如何与君别，又是菊花时。
280.045 【送王录事赴任苏州（即舍人堂弟）】卢纶
古堤迎拜路，万里一帆前。潮作浇田雨，云成煮海烟。
吏闲唯重法，俗富不忧边。西掖今宵咏，还应寄阿连。
280.046 【大梵山寺院奉呈趣上人赵中丞】卢纶
渐欲休人事，僧房学闭关。伴鱼浮水上，看鹤向林间。
寺古秋仍早，松深暮更闲。月中随道友，夜夜坐空山。
280.047 【送恒操上人归江外觐省】卢纶
依佛不违亲，高堂与寺邻。问安双树晓，求膳一僧贫。
持咒过龙庙，翻经化海人。还同惠休去，儒者亦沾巾。
280.048 【上巳日陪齐相公花楼宴】卢纶
钟陵暮春月，飞观延群英。晨霞耀中轩，满席罗金琼。
持杯凝远睇，触物结幽情。树色参差绿，湖光潋滟明。
礼卑瞻绛帐，恩浃厕华缨。徒记山阴兴，祓禊乃为荣。
280.049 【寒食】卢纶
孤客飘飘岁载华，况逢寒食倍思家。莺啼远墅多从柳，
人哭荒坟亦有花。浊水秦渠通渭急，黄埃京洛上原斜。
驱车西近长安好，宫观参差半隐霞。
280.050 【舟中寒食】卢纶
寒食空江曲，孤舟渺水前。斗鸡沙鸟异，禁火岸花然。
日霁开愁望，波喧警醉眠。因看数茎鬓，倍欲惜芳年。
280.051 【元日早朝呈故省诸公】卢纶
万戟凌霜布，森森瑞气间。垂衣当晓日，上寿对南山。
济济延多士，跹跹舞百蛮。小臣无事谏，空愧伴鸣环。
280.052 【元日朝回中夜书情，寄南宫二故人】卢纶
鸣珮随鹓鹭，登阶见冕旒。无能裨圣代，何事别沧洲。
闲夜贫还醉，浮名老渐羞。凤城春欲晚，郎吏忆同游。
280.053 【裴给事宅白牡丹（一作裴潾诗）】卢纶
长安豪贵惜春残，争玩街西紫牡丹。
别有玉盘承露冷，无人起就月中看。
280.054 【送韦判官得雨中山】卢纶
前峰后岭碧濛濛，草拥惊泉树带风。
人语马嘶听不得，更堪长路在云中。
280.055 【送宛丘任少府】卢纶
带绶别乡亲，东为千里人。俗讹唯竞祭，地古不留春。
野戍云藏火，军城树拥尘。少年何所重，才子又清贫。
280.056 【送永阳崔明府】卢纶
鹤唳蒹葭晓，中流见楚城。浪清风乍息，山白月犹明。
废路开荒木，归人种古营。悬闻正讹俗，邴曼更知名。
280.057 【割飞二刀子歌】卢纶
我家有翦刀，人云鬼国铁。裁罗裁绮无钝时，
用来三年一股折。南中匠人淳用钢，再令盘屈随手伤。
改锻割飞二刀子，色迎霁雪锋含霜。两条神物秋冰薄，
刃淬初蟾鞘金错。越戟吴钩不足夸，斩犀切玉应怀怍。
日试曾磨汉水边，掌中恄栗声冷然。神惊魄悸却收得，
刃头已吐微微烟。刀乎刀乎何烨烨，魑魅须藏怪须慑。
若非良工变尔形，只向裁缝委箱箧。
280.058 【送郎士元使君赴郢州】卢纶
赐衣兼授节，行日郢中闻。花发登山庙，天晴阅水军。
渔商三楚接，郡邑九江分。高兴应难遂，元戎有大勋。
280.059 【春词】卢纶
北苑罗裙带，尘衢锦绣鞋。醉眠芳树下，半被落花埋。
280.060 【清如玉壶冰】卢纶
玉壶冰始结，循吏政初成。既有虚心鉴，还如照胆清。
瑶池惭洞澈，金镜让澄明。气若朝霜动，形随夜月盈。
临人能不蔽，待物本无情。怯对圆光里，妍蚩自此呈。
280.061 【山店（一作王建诗）】卢纶
登登山路行时尽，决决溪泉到处闻。
风动叶声山犬吠，一家松火隔秋云。
