第749卷 李中
749.01 【登毗陵青山樓】李中
高樓閒上對晴空，豁目開襟半日中。千里吳山清不斷，
一邊遼海浸無窮。人生歌笑開花霧，世界興亡落葉風。
吟罷倚欄何限意，回頭城郭暮煙籠。
749.02 【晉陵罷任寓居，依韻和陳銳秀才見寄】李中
掩門三徑莓苔綠，車馬誰來陋巷間。臥棄琴書公幹病，
笑迎風月步兵閒。當秋每謝蛩清耳，漸老多慚酒借顏。
濟物未能伸一術，敢於明代愛青山。
749.03 【春苔】李中
春霖催得鎖煙濃，竹院莎齋徑小通。
誰愛落花風味處，莫愁門巷襯殘紅。
749.04 【夏雲】李中
如峯形狀在西郊，未見從龍上泬寥。
多謝好風吹起後，化爲甘雨濟田苗。
749.05 【書夏秀才幽居壁】李中
永巷苔深戶半開，牀頭書劍積塵埃。
最憐小檻疏篁晚，幽鳥雙雙何處來。
749.06 【紅花】李中
紅花顏色掩千花，任是猩猩血未加。
染出輕羅莫相貴，古人崇儉誡奢華。
749.07 【安福縣秋吟寄陳銳祕書】李中
縣庭事簡得餘功，詩興秋來不可窮。臥聽寒蛩莎砌月，
行衝落葉水村風。愁髭漸去人前白，醉面猶憐鑑裏紅。
苦恨交親多契闊，未知良會幾時同。
749.08 【新喻縣酬王仲華少府見貽】李中
事簡開樽有逸情，共忻官舍月華清。每慚花欠河陽景，
長愧琴無單父聲。未泰黎元慚曠職，縱行謙直是虛名。
與君盡力行公道，敢向昌朝俟陟明。
749.09 【暮春有感寄宋維員外】李中
杜宇聲中老病心，此心無計駐光陰。西園雨過好花盡，
南陌人稀芳草深。喧夢卻嫌鶯語老，伴吟惟怕月輪沈。
明年才候東風至，結駟期君預去尋。
749.010 【題吉水縣廳前新栽小松】李中
劚開幽澗蘚苔斑，移得孤根植砌前。影小未遮官舍月，
翠濃猶帶舊山煙。羣花解笑香寧久，衆木雖高節不堅。
輸我婆娑欄檻內，晚風蕭颯學幽泉。
749.011 【贈念《法華經》綬上人】李中
五更初起掃松堂，瞑目先焚一炷香。
念徹蓮經誰得見，千峯巖外曉蒼蒼。
749.012 【秋日途中】李中
信步騰騰野巖邊，離家都爲利名牽。
疏林一路斜陽裏，颯颯西風滿耳蟬。
749.013 【宿韋校書幽居】李中
溪上高眠與鶴閒，開樽留我待柴關。
園林月白秋霖歇，一夜泉聲似故山。
749.014 【依韻和友人秋夕見寄】李中
夕風庭葉落，誰見此時情。不作關河夢，空聞砧杵聲。
會須求至理，何必嘆無成。好約高僧宿，同看海月生。
749.015 【吉水作尉酬高援秀才見贈】李中
佐邑慚無術，敢言貧與清。風騷誰是主，煙月自關情。
卷箔當山色，開窗就竹聲。憐君惠嘉句，資我欲垂名。
749.016 【送智雄上人】李中
忽起遊方念，飄然不可留。未知攜一錫，乘興向何州。
古岸春雲散，遙天晚雨收。想應重會面，風月又清秋。
749.017 【覽友人卷】李中
新詩開卷處，造化竭精英。雪霽楚山碧，月高湘水清。
初吟塵慮息，再味古風生。自此寰區內，喧騰二雅名。
749.018 【送人南遊】李中
浪跡天涯去，南荒必動情。草青虞帝廟，雲暗夜郎城。
越鳥驚鄉夢，蠻風解宿酲。早思歸故里，華髮等閒生。
749.019 【晉陵縣夏日作】李中
事簡公庭靜，開簾暑氣中。依經煎綠茗，入竹就清風。
至論招禪客，忘機憶釣翁。晚涼安枕簟，海月出牆東。
749.020 【郵亭早起】李中
郵舍殘燈在，村林雞唱頻。星河吟裏曉，川陸望中春。
舊友青雲貴，殊鄉素髮新。悠悠念行計，難更駐徵輪。
749.021 【客中寒食】李中
旅次經寒食，思鄉淚溼巾。音書天外斷，桃李雨中春。
欲飲都無緒，唯吟似有因。輸他郊郭外，多少踏青人。
749.022 【旅館秋夕】李中
寥寥山館裏，獨坐酒初醒。舊業多年別，秋霖一夜聽。
砌蛩聲漸息，窗燭影猶停。早晚無他事，休如泛水萍。
749.023 【宿青溪米處士幽居】李中
寄宿溪光裏，夜涼高士家。養風窗外竹，叫月水中蛙。
靜慮同搜句，清神旋煮茶。唯憂曉雞唱，塵裏事如麻。
749.024 【維舟秋浦，逢故人張矩同泊】李中
卸帆清夜碧江濱，冉冉涼風動白蘋。波上正吟新霽月，
岸頭恰見故鄉人。共驚別後霜侵鬢，互說年來疾逼身。
且飲一壺銷百恨，會須遭遇識通津。
749.025 【代別】李中
明日鳴鞭天一涯，悠悠此夕怯分離。紅樓有恨金波轉，
翠黛無言玉箸垂。浮蟻不能迷遠意，回紋從此寄相思。
花時定是慵開鑑，獨向春風忍掃眉。
749.026 【悼懷王喪妃】李中
花綻花開事可驚，暫來浮世返蓬瀛。楚宮夢斷雲空在，
洛浦神歸月自明。香解返魂成浪語，膠能續斷是虛名。
音容寂寞春牢落，誰會樓中獨立情。
749.027 【酒醒】李中
睡覺花陰芳草軟，不知明月出牆東。
杯盤狼藉人何處，聚散空驚似夢中。
749.028 【送虞道士】李中
煙霞聚散通三島，星斗分明在一壺。
笑說餘杭沽酒去，蔡家重要會麻姑。
749.029 【懷舊夜吟寄趙杞】李中
長笛聲中海月飛，桃花零落滿庭墀。魂銷事去無尋處，
酒醒孤吟不寐時。萱草豈能忘積恨，尺書誰與達相思。
悠悠方寸何因解，明日江樓望渺瀰。
749.030 【宿臨江驛】李中
候館寥寥輟棹過，酒醒無奈旅愁何。雨昏郊郭行人少，
葦暗汀洲宿雁多。幹祿已悲凋髮鬢，結茅終愧負煙蘿。
篇章早晚逢知己，苦志忘形自有魔。
749.031 【途中柳】李中
翠色晴來近，長亭路去遙。無人折煙縷，落日拂溪橋。
749.032 【隔牆花】李中
顏色尤難近，馨香不易通。朱門金鎖隔，空使怨春風。
749.033 【廣陵寒食夜】李中
廣陵寒食夜，豪貴足佳期。紫陌人歸後，紅樓月上時。
綺羅香未歇，絲竹韻猶遲。明日踏青興，輸他輕薄兒。
749.034 【寄廬山莊隱士】李中
煙蘿擁竹關，物外自求安。逼枕溪聲近，當檐嶽色寒。
藥苗應自採，琴調對誰彈。待了浮名後，依君共掛冠。
749.035 【吉水寄閻侍御（時公調官瀑川）】李中
何處懷君切，令人慾白頭。偶尋花外寺，獨立水邊樓。
不得論休慼，何因校獻酬。吟餘興難盡，風笛起漁舟。
749.036 【送張惟貞少府之江陰】李中
相送煙汀畔，酒闌登小舟。離京梅雨歇，到邑早蟬秋。
俗必期康濟，詩誰互唱酬。晚涼諸吏散，海月入虛樓。
749.037 【鍾陵禁菸寄從弟】李中
落絮飛花日又西，踏青無侶草萋萋。
交親書斷竟不到，忍聽黃昏杜宇啼。
749.038 【夜泊江渚】李中
水鄉明月上晴空，汀島香生杜若風。
不是當年獨醒客，且沽村酒待漁翁。
749.039 【吉水縣依韻酬華松秀才見寄】李中
官況蕭條在水村，吏歸無事好論文。枕欹獨聽殘春雨，
夢去空尋五老雲。竹徑每憐和蘚步，禽聲偏愛隔花聞。
詩情冷淡知音少，獨喜江皋得見君。
749.040 【貽廬山清溪觀王尊師】李中
霞帔星冠復杖藜，積年修煉住靈溪。松軒睡覺冷雲起，
石磴坐來春日西。採藥每尋巖徑遠，彈琴常到月輪低。
鼎中龍虎功成後，海上三山去不迷。
749.041 【王昭君】李中
蛾眉翻自累，萬里陷窮邊。滴淚胡風起，寬心漢月圓。
飛塵長翳日，白草自連天。誰貢和親策，千秋污簡編。
749.042 【送姚端先輩歸寧】李中
知君歸覲省，稱意涉通津。解纜汀洲曉，張帆煙水春。
牽吟芳草遠，貰酒亂花新。拜慶庭闈處，蟾枝香滿身。
749.043 【江村晚秋作】李中
高秋水村路，隔岸見人家。好是經霜葉，紅於帶露花。
臨罾魚易得，就店酒難賒。吟興胡能盡，風清日又斜。
749.044 【蛩】李中
月冷莎庭夜已深，百蟲聲外有清音。
詩情正苦無眠處，愧爾階前相伴吟。
749.045 【感秋書事】李中
宦途憔悴雪生頭，家計相牽未得休。
紅蓼白蘋消息斷，舊溪煙月負漁舟。
749.046 【訪廬山歸章禪伯】李中
沈沈石室疏鍾後，寂寂莎池片月明。
多少學徒求妙法，要於言下悟無生。
749.047 【廬山棲隱洞譚先生院留題】李中
壇畔歸雲冷溼襟，拂苔移石坐花陰。
偶然醒得莊周夢，始覺玄門興味深。
749.048 【江行值暴風雨】李中
風狂雨暗舟人懼，自委神明志不邪。
投得葦灣波浪息，岸頭煙火近人家。
749.049 【杪秋夕吟懷寄宋維先輩】李中
江島窮秋木葉稀，月高何處搗寒衣。
苦嗟不見登龍客，此夜悠悠一夢飛。
749.050 【七夕】李中
星河耿耿正新秋，絲竹千家列綵樓。
可惜穿針方有興，纖纖初月苦難留。
749.051 【吉水作尉時酬閻侍御見寄】李中
謬佐驅雞任，常思賦鵩人。未諧林下約，空感病來身。
鎖徑青苔老，鋪階紅葉新。相思不可見，猶喜得書頻。
749.052 【清溪逢張惟貞秀才】李中
洞隱紅霞外，房開碧嶂根。昔年同煉句，幾夜共聽猿。
考古書千卷，忘憂酒一樽。如今歸建業，雅道喜重論。
749.053 【送閻侍御歸闕】李中
羨君乘紫詔，歸路指通津。鼓棹煙波暖，還京雨露新。
趨朝丹禁曉，聳轡九衢春。自愧湮沈者，隨軒未有因。
749.054 【甲子歲罷吉水縣過鍾陵時暮春維舟江渚謁柴太尉席上作】李中
公侯延駐暫踟躕，況值風光三月初。亂落杯盤花片小，
靜籠池閣柳陰疏。舟維南浦程雖阻，飲預西園興有餘。
卻笑田家門下客，當時容易嘆車魚。
749.055 【海上春夕旅懷寄左偃】李中
柳過清明絮亂飛，感時懷舊思悽悽。月生樓閣雲初散，
家在汀洲夢去迷。發白每慚清鑑啓，酒醒長怯子規啼。
北山高臥風騷客，安得同吟復杖藜。
749.056 【江次維舟登古寺】李中
輟棹因過古梵宮，荒涼門徑鎖苔茸。綠陰滿地前朝樹，
清韻含風后殿鍾。童子縱慵眠壞榻，老僧耽話指諸峯。
吟餘卻返來時路，回首盤桓尚駐筇。
749.057 【春日招宋維先輩】李中
甕中竹葉今朝熟，鑑裏桃花昨日開。
爲報廣寒攀桂客，莫辭相訪共銜杯。
749.058 【吹笛兒】李中
隴頭休聽月明中，妙竹嘉音際會逢。
見爾樽前吹一曲，令人重憶許雲封。
749.059 【所思】李中
解珮當時在洛濱，悠悠疑是夢中身。
自從物外無消息，花謝鶯啼近十春。
749.060 【吉水縣酬夏侯秀才見寄】李中
啓鑑悠悠兩鬢蒼，病來心緒易淒涼。
知音不到吟還懶，鎖印開簾又夕陽。
749.061 【和友人喜雪】李中
臘雪頻頻降，成堆不可除。伴吟花莫並，銷瘴藥何如。
謝女詩成處，袁安睡起初。深迷樵子徑，冷逼旅人居。
惹砌催樽俎，飄窗入簿書。最宜樓上望，散亂滿空虛。
749.062 【感事呈所知】李中
競愛松筠翠，皆憐桃李芳。如求濟世廣，桑柘願商量。
749.063 【送汪濤】李中
知君別家後，不免淚沾襟。芳草千里路，夕陽孤客心。
花飛當野渡，猿叫在煙岑。霄漢知音在，何須恨陸沈。
749.064 【言志寄劉鈞秀才】李中
童稚親儒墨，時平喜道存。酬身指書劍，賦命委乾坤。
秋爽鼓琴興，月清搜句魂。與君同此志，終待至公論。
749.065 【訪澄上人】李中
尋師來靜境，神骨覺清涼。一餉逢秋雨，相留坐竹堂。
石渠堆敗葉，莎砌咽寒螿。話到南能旨，怡然萬慮忘。
749.066 【經古寺】李中
殿宇半隳摧，門臨野水開。雲凝何代樹，草蔽此時臺。
繞塔堆黃葉，沿階積綠苔。踟躕日將暮，棲鳥入巢來。
749.067 【送王道士遊東海】李中
巨浸常牽夢，雲遊豈覺勞。遙空收晚雨，虛閣看秋濤。
必若思三島，應須釣六鰲。如通十洲去，誰信碧天高。
749.068 【貽青陽宰】李中
徵賦常登限，名山管最多。吏閒民訟少，時得訪煙蘿。
749.069 【哭故主人陳太師】李中
十年孤跡寄侯門，入室升堂忝厚恩。遊遍春郊隨茜旆，
飲殘秋月待金尊。車魚鄭重知難報，吐握周旋不可論。
長慟裴回逝川上，白楊蕭颯又黃昏。
749.070 【秋江夜泊寄劉鈞】李中
萬里江山斂暮煙，旅情當此獨悠然。沙汀月冷帆初卸，
葦岸風多人未眠。已聽漁翁歌別浦，更堪邊雁過遙天。
與君共俟酬身了，結侶波中寄釣船。
