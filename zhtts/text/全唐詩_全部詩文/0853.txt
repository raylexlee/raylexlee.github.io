第749卷 李中
749.01 【登毗陵青山楼】李中
高楼闲上对晴空，豁目开襟半日中。千里吴山清不断，
一边辽海浸无穷。人生歌笑开花雾，世界兴亡落叶风。
吟罢倚栏何限意，回头城郭暮烟笼。
749.02 【晋陵罢任寓居，依韵和陈锐秀才见寄】李中
掩门三径莓苔绿，车马谁来陋巷间。卧弃琴书公干病，
笑迎风月步兵闲。当秋每谢蛩清耳，渐老多惭酒借颜。
济物未能伸一术，敢于明代爱青山。
749.03 【春苔】李中
春霖催得锁烟浓，竹院莎斋径小通。
谁爱落花风味处，莫愁门巷衬残红。
749.04 【夏云】李中
如峰形状在西郊，未见从龙上泬寥。
多谢好风吹起后，化为甘雨济田苗。
749.05 【书夏秀才幽居壁】李中
永巷苔深户半开，床头书剑积尘埃。
最怜小槛疏篁晚，幽鸟双双何处来。
749.06 【红花】李中
红花颜色掩千花，任是猩猩血未加。
染出轻罗莫相贵，古人崇俭诫奢华。
749.07 【安福县秋吟寄陈锐秘书】李中
县庭事简得馀功，诗兴秋来不可穷。卧听寒蛩莎砌月，
行冲落叶水村风。愁髭渐去人前白，醉面犹怜鉴里红。
苦恨交亲多契阔，未知良会几时同。
749.08 【新喻县酬王仲华少府见贻】李中
事简开樽有逸情，共忻官舍月华清。每惭花欠河阳景，
长愧琴无单父声。未泰黎元惭旷职，纵行谦直是虚名。
与君尽力行公道，敢向昌朝俟陟明。
749.09 【暮春有感寄宋维员外】李中
杜宇声中老病心，此心无计驻光阴。西园雨过好花尽，
南陌人稀芳草深。喧梦却嫌莺语老，伴吟惟怕月轮沈。
明年才候东风至，结驷期君预去寻。
749.010 【题吉水县厅前新栽小松】李中
劚开幽涧藓苔斑，移得孤根植砌前。影小未遮官舍月，
翠浓犹带旧山烟。群花解笑香宁久，众木虽高节不坚。
输我婆娑栏槛内，晚风萧飒学幽泉。
749.011 【赠念《法华经》绶上人】李中
五更初起扫松堂，瞑目先焚一炷香。
念彻莲经谁得见，千峰岩外晓苍苍。
749.012 【秋日途中】李中
信步腾腾野岩边，离家都为利名牵。
疏林一路斜阳里，飒飒西风满耳蝉。
749.013 【宿韦校书幽居】李中
溪上高眠与鹤闲，开樽留我待柴关。
园林月白秋霖歇，一夜泉声似故山。
749.014 【依韵和友人秋夕见寄】李中
夕风庭叶落，谁见此时情。不作关河梦，空闻砧杵声。
会须求至理，何必叹无成。好约高僧宿，同看海月生。
749.015 【吉水作尉酬高援秀才见赠】李中
佐邑惭无术，敢言贫与清。风骚谁是主，烟月自关情。
卷箔当山色，开窗就竹声。怜君惠嘉句，资我欲垂名。
749.016 【送智雄上人】李中
忽起游方念，飘然不可留。未知携一锡，乘兴向何州。
古岸春云散，遥天晚雨收。想应重会面，风月又清秋。
749.017 【览友人卷】李中
新诗开卷处，造化竭精英。雪霁楚山碧，月高湘水清。
初吟尘虑息，再味古风生。自此寰区内，喧腾二雅名。
749.018 【送人南游】李中
浪迹天涯去，南荒必动情。草青虞帝庙，云暗夜郎城。
越鸟惊乡梦，蛮风解宿酲。早思归故里，华发等闲生。
749.019 【晋陵县夏日作】李中
事简公庭静，开帘暑气中。依经煎绿茗，入竹就清风。
至论招禅客，忘机忆钓翁。晚凉安枕簟，海月出墙东。
749.020 【邮亭早起】李中
邮舍残灯在，村林鸡唱频。星河吟里晓，川陆望中春。
旧友青云贵，殊乡素发新。悠悠念行计，难更驻征轮。
749.021 【客中寒食】李中
旅次经寒食，思乡泪湿巾。音书天外断，桃李雨中春。
欲饮都无绪，唯吟似有因。输他郊郭外，多少踏青人。
749.022 【旅馆秋夕】李中
寥寥山馆里，独坐酒初醒。旧业多年别，秋霖一夜听。
砌蛩声渐息，窗烛影犹停。早晚无他事，休如泛水萍。
749.023 【宿青溪米处士幽居】李中
寄宿溪光里，夜凉高士家。养风窗外竹，叫月水中蛙。
静虑同搜句，清神旋煮茶。唯忧晓鸡唱，尘里事如麻。
749.024 【维舟秋浦，逢故人张矩同泊】李中
卸帆清夜碧江滨，冉冉凉风动白蘋。波上正吟新霁月，
岸头恰见故乡人。共惊别后霜侵鬓，互说年来疾逼身。
且饮一壶销百恨，会须遭遇识通津。
749.025 【代别】李中
明日鸣鞭天一涯，悠悠此夕怯分离。红楼有恨金波转，
翠黛无言玉箸垂。浮蚁不能迷远意，回纹从此寄相思。
花时定是慵开鉴，独向春风忍扫眉。
749.026 【悼怀王丧妃】李中
花绽花开事可惊，暂来浮世返蓬瀛。楚宫梦断云空在，
洛浦神归月自明。香解返魂成浪语，胶能续断是虚名。
音容寂寞春牢落，谁会楼中独立情。
749.027 【酒醒】李中
睡觉花阴芳草软，不知明月出墙东。
杯盘狼藉人何处，聚散空惊似梦中。
749.028 【送虞道士】李中
烟霞聚散通三岛，星斗分明在一壶。
笑说馀杭沽酒去，蔡家重要会麻姑。
749.029 【怀旧夜吟寄赵杞】李中
长笛声中海月飞，桃花零落满庭墀。魂销事去无寻处，
酒醒孤吟不寐时。萱草岂能忘积恨，尺书谁与达相思。
悠悠方寸何因解，明日江楼望渺瀰。
749.030 【宿临江驿】李中
候馆寥寥辍棹过，酒醒无奈旅愁何。雨昏郊郭行人少，
苇暗汀洲宿雁多。干禄已悲凋发鬓，结茅终愧负烟萝。
篇章早晚逢知己，苦志忘形自有魔。
749.031 【途中柳】李中
翠色晴来近，长亭路去遥。无人折烟缕，落日拂溪桥。
749.032 【隔墙花】李中
颜色尤难近，馨香不易通。朱门金锁隔，空使怨春风。
749.033 【广陵寒食夜】李中
广陵寒食夜，豪贵足佳期。紫陌人归后，红楼月上时。
绮罗香未歇，丝竹韵犹迟。明日踏青兴，输他轻薄儿。
749.034 【寄庐山庄隐士】李中
烟萝拥竹关，物外自求安。逼枕溪声近，当檐岳色寒。
药苗应自采，琴调对谁弹。待了浮名后，依君共挂冠。
749.035 【吉水寄阎侍御（时公调官瀑川）】李中
何处怀君切，令人欲白头。偶寻花外寺，独立水边楼。
不得论休戚，何因校献酬。吟馀兴难尽，风笛起渔舟。
749.036 【送张惟贞少府之江阴】李中
相送烟汀畔，酒阑登小舟。离京梅雨歇，到邑早蝉秋。
俗必期康济，诗谁互唱酬。晚凉诸吏散，海月入虚楼。
749.037 【钟陵禁烟寄从弟】李中
落絮飞花日又西，踏青无侣草萋萋。
交亲书断竟不到，忍听黄昏杜宇啼。
749.038 【夜泊江渚】李中
水乡明月上晴空，汀岛香生杜若风。
不是当年独醒客，且沽村酒待渔翁。
749.039 【吉水县依韵酬华松秀才见寄】李中
官况萧条在水村，吏归无事好论文。枕欹独听残春雨，
梦去空寻五老云。竹径每怜和藓步，禽声偏爱隔花闻。
诗情冷淡知音少，独喜江皋得见君。
749.040 【贻庐山清溪观王尊师】李中
霞帔星冠复杖藜，积年修炼住灵溪。松轩睡觉冷云起，
石磴坐来春日西。采药每寻岩径远，弹琴常到月轮低。
鼎中龙虎功成后，海上三山去不迷。
749.041 【王昭君】李中
蛾眉翻自累，万里陷穷边。滴泪胡风起，宽心汉月圆。
飞尘长翳日，白草自连天。谁贡和亲策，千秋污简编。
749.042 【送姚端先辈归宁】李中
知君归觐省，称意涉通津。解缆汀洲晓，张帆烟水春。
牵吟芳草远，贳酒乱花新。拜庆庭闱处，蟾枝香满身。
749.043 【江村晚秋作】李中
高秋水村路，隔岸见人家。好是经霜叶，红于带露花。
临罾鱼易得，就店酒难赊。吟兴胡能尽，风清日又斜。
749.044 【蛩】李中
月冷莎庭夜已深，百虫声外有清音。
诗情正苦无眠处，愧尔阶前相伴吟。
749.045 【感秋书事】李中
宦途憔悴雪生头，家计相牵未得休。
红蓼白蘋消息断，旧溪烟月负渔舟。
749.046 【访庐山归章禅伯】李中
沈沈石室疏钟后，寂寂莎池片月明。
多少学徒求妙法，要于言下悟无生。
749.047 【庐山栖隐洞谭先生院留题】李中
坛畔归云冷湿襟，拂苔移石坐花阴。
偶然醒得庄周梦，始觉玄门兴味深。
749.048 【江行值暴风雨】李中
风狂雨暗舟人惧，自委神明志不邪。
投得苇湾波浪息，岸头烟火近人家。
749.049 【杪秋夕吟怀寄宋维先辈】李中
江岛穷秋木叶稀，月高何处捣寒衣。
苦嗟不见登龙客，此夜悠悠一梦飞。
749.050 【七夕】李中
星河耿耿正新秋，丝竹千家列彩楼。
可惜穿针方有兴，纤纤初月苦难留。
749.051 【吉水作尉时酬阎侍御见寄】李中
谬佐驱鸡任，常思赋鵩人。未谐林下约，空感病来身。
锁径青苔老，铺阶红叶新。相思不可见，犹喜得书频。
749.052 【清溪逢张惟贞秀才】李中
洞隐红霞外，房开碧嶂根。昔年同炼句，几夜共听猿。
考古书千卷，忘忧酒一樽。如今归建业，雅道喜重论。
749.053 【送阎侍御归阙】李中
羡君乘紫诏，归路指通津。鼓棹烟波暖，还京雨露新。
趋朝丹禁晓，耸辔九衢春。自愧湮沈者，随轩未有因。
749.054 【甲子岁罢吉水县过钟陵时暮春维舟江渚谒柴太尉席上作】李中
公侯延驻暂踟蹰，况值风光三月初。乱落杯盘花片小，
静笼池阁柳阴疏。舟维南浦程虽阻，饮预西园兴有馀。
却笑田家门下客，当时容易叹车鱼。
749.055 【海上春夕旅怀寄左偃】李中
柳过清明絮乱飞，感时怀旧思凄凄。月生楼阁云初散，
家在汀洲梦去迷。发白每惭清鉴启，酒醒长怯子规啼。
北山高卧风骚客，安得同吟复杖藜。
749.056 【江次维舟登古寺】李中
辍棹因过古梵宫，荒凉门径锁苔茸。绿阴满地前朝树，
清韵含风后殿钟。童子纵慵眠坏榻，老僧耽话指诸峰。
吟馀却返来时路，回首盘桓尚驻筇。
749.057 【春日招宋维先辈】李中
瓮中竹叶今朝熟，鉴里桃花昨日开。
为报广寒攀桂客，莫辞相访共衔杯。
749.058 【吹笛儿】李中
陇头休听月明中，妙竹嘉音际会逢。
见尔樽前吹一曲，令人重忆许云封。
749.059 【所思】李中
解珮当时在洛滨，悠悠疑是梦中身。
自从物外无消息，花谢莺啼近十春。
749.060 【吉水县酬夏侯秀才见寄】李中
启鉴悠悠两鬓苍，病来心绪易凄凉。
知音不到吟还懒，锁印开帘又夕阳。
749.061 【和友人喜雪】李中
腊雪频频降，成堆不可除。伴吟花莫并，销瘴药何如。
谢女诗成处，袁安睡起初。深迷樵子径，冷逼旅人居。
惹砌催樽俎，飘窗入簿书。最宜楼上望，散乱满空虚。
749.062 【感事呈所知】李中
竞爱松筠翠，皆怜桃李芳。如求济世广，桑柘愿商量。
749.063 【送汪涛】李中
知君别家后，不免泪沾襟。芳草千里路，夕阳孤客心。
花飞当野渡，猿叫在烟岑。霄汉知音在，何须恨陆沈。
749.064 【言志寄刘钧秀才】李中
童稚亲儒墨，时平喜道存。酬身指书剑，赋命委乾坤。
秋爽鼓琴兴，月清搜句魂。与君同此志，终待至公论。
749.065 【访澄上人】李中
寻师来静境，神骨觉清凉。一饷逢秋雨，相留坐竹堂。
石渠堆败叶，莎砌咽寒螀。话到南能旨，怡然万虑忘。
749.066 【经古寺】李中
殿宇半隳摧，门临野水开。云凝何代树，草蔽此时台。
绕塔堆黄叶，沿阶积绿苔。踟蹰日将暮，栖鸟入巢来。
749.067 【送王道士游东海】李中
巨浸常牵梦，云游岂觉劳。遥空收晚雨，虚阁看秋涛。
必若思三岛，应须钓六鳌。如通十洲去，谁信碧天高。
749.068 【贻青阳宰】李中
征赋常登限，名山管最多。吏闲民讼少，时得访烟萝。
749.069 【哭故主人陈太师】李中
十年孤迹寄侯门，入室升堂忝厚恩。游遍春郊随茜旆，
饮残秋月待金尊。车鱼郑重知难报，吐握周旋不可论。
长恸裴回逝川上，白杨萧飒又黄昏。
749.070 【秋江夜泊寄刘钧】李中
万里江山敛暮烟，旅情当此独悠然。沙汀月冷帆初卸，
苇岸风多人未眠。已听渔翁歌别浦，更堪边雁过遥天。
与君共俟酬身了，结侣波中寄钓船。
