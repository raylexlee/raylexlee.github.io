第249卷 皇甫冉
249.01 【润州南郭留别（一作郎士元诗）】皇甫冉
萦回枫叶岸，留滞木兰桡。吴岫新经雨，江天正落潮。
故人劳见爱，行客自无聊。君问前程事，孤云入剡遥。
249.02 【祭张公洞二首（一本作排律一首）】皇甫冉
尧心知稼穑，精意绕山川。风雨神祇应，笙镛诏命传。
沐兰祇扫地，酌桂伫灵仙。拂雾陈金策，焚香拜玉筵。
云开小有洞，日出大罗天。三鸟随王母，双童翊子先。
何时种桃核，几度看桑田。倏忽烟霞散，空岩骑吏旋。
249.03 【临平道赠同舟人】皇甫冉
远山谁辨江南北，长路空随树浅深。
流荡飘飖此何极，唯应行客共知心。
249.04 【巫山峡】皇甫冉
巫峡见巴东，迢迢出半空。云藏神女馆，雨到楚王宫。
朝暮泉声落，寒暄树色同。清猿不可听，偏在九秋中。
249.05 【长安路（一作韩翃诗）】皇甫冉
长安九城路，戚里五侯家。结束趋平乐，联翩抵狭斜。
高楼临远水，复道出繁花。唯见相如宅，蓬门度岁华。
249.06 【送朱逸人】皇甫冉
时人多不见，出入五湖间。寄酒全吾道，移家爱远山。
更看秋草暮，欲共白云还。虽在风尘里，陶潜身自闲。
249.07 【西陵寄灵一上人】皇甫冉
西陵遇风处，自古是通津。终日空江上，云山若待人。
汀洲寒事早，鱼鸟兴情新。回望山阴路，心中有所亲。
249.08 【赴无锡寄别灵一净虚二上人云门所居（刘长卿、郎士元）】皇甫冉
高僧本姓竺，开士旧名林。一入春山里，千峰不可寻。
新年芳草遍，终日白云深。欲徇微官去，悬知讶此心。
249.09 【舟中送李八（得回字）】皇甫冉
词客金门未有媒，游吴适越任舟回。
远水迢迢分手去，天边山色待人来。
249.010 【与张补阙、王炼师自…留别赵员外裴补阙同赋杂题一首】皇甫冉
朝朝春事晚，泛泛行舟远。淮海思无穷，悠扬烟景中。
幸将仙子去，复与故人同。高枕随流水，轻帆任远风。
钟声野寺迥，草色故城空。送别高台上，裴回共惆怅。
悬知白日斜，定是犹相望。
249.011 【酬张二仲彝】皇甫冉
吴洲见芳草，楚客动归心。屈宋乡山古，荆衡烟雨深。
艰难十载别，羁旅四愁侵。澧月通沅水，湘云入桂林。
已看生白发，当为乏黄金。江海时相见，唯闻梁甫吟。
249.012 【三月三日义兴李明府后亭泛舟（一作刘长卿诗）】皇甫冉
江南烟景复如何，闻道新亭更可过。处处艺兰春浦绿，
萋萋藉草远山多。壶觞须就陶彭泽，时俗犹传晋永和。
更使轻桡徐转去，微风落日水增波。
249.013 【少室山韦炼师升仙歌】皇甫冉
红霞紫气昼氲氲，绛节青幢迎少君。
忽从林下升天去，空使时人礼白云。
249.014 【独孤中丞筵陪饯韦君赴升州】皇甫冉
中司龙节贵，上客虎符新。地控吴襟带，才高汉缙绅。
泛舟应度腊，入境便行春。处处歌来暮，长江建业人。
249.015 【送王绪剡中（一作送王公还剡中别业）】皇甫冉
不见关山去，何时到剡中。已闻成竹木，更道长儿童。
篱落云常聚，村墟水自通。朝朝忆玄度，非是对清风。
249.016 【酬李郎中侍御秋夜登福州城楼见寄】皇甫冉
辛勤万里道，萧索九秋残。月照闽中夜，天凝海上寒。
王程无地远，主意在人安。遥寄登楼作，空知行路难。
249.017 【同李司直诸公暑夜南馀馆】皇甫冉
何处多明月，津亭暑夜深。烟霞不可望，云树更沉沉。
好是吴中隐，仍为洛下吟。微官朝复夕，牵强亦何心。
249.018 【赠普门上人（一作题普门上人房，一作刘长卿诗）】皇甫冉
支公身欲老，长在沃州多。慧力堪传教，禅功久伏魔。
山云随坐夏，江草伴头陀。借问回心后，贤愚去几何。
249.019 【与诸公同登无锡北楼（一作郎士元诗）】皇甫冉
秋兴因危堞，归心过远山。风霜征雁早，江海旅人闲。
驿树寒仍密，渔舟晚自还。仲宣何所赋，只叹在荆蛮。
249.020 【同李苏州伤美人】皇甫冉
玉佩石榴裙，当年嫁使君。专房犹见宠，倾国众皆闻。
歌舞常无对，幽明忽此分。阳台千万里，何处作朝云。
249.021 【送李录事（一作裴员外）赴饶州】皇甫冉
北人南去雪纷纷，雁叫汀沙不可闻。积水长天随远客，
荒城极浦足寒云。山从建业千峰出，江至浔阳九派分。
借问督邮才弱冠，府中年少不如君。
249.022 【同诸公有怀绝句】皇甫冉
旧国迷江树，他乡近海门。移家南渡久，童稚解方言。
249.023 【题魏仲光淮山所居】皇甫冉
人群不相见，乃在白云间。问我将何适，羡君今独闲。
朝朝汲淮水，暮暮上龟山。幸已安贫定，当从鬓发斑。
249.024 【送郑判官赴徐州（一作郎士元诗）】皇甫冉
从军非陇头，师在古徐州。气劲三河卒，功多万里侯。
元戎阃外令，才子幄中筹。莫听关山曲，还生出塞愁。
249.025 【送顾苌（一作中史，又作长史）往新安（一作刘长卿诗）】皇甫冉
由来山水客，复道向新安。半是乘潮便，全非行路难。
晨装林月在，野饭浦沙寒。严子千年后，何人钓旧滩。
249.026 【秋夜有怀高三十五兼呈空和尚（一作刘长卿诗）】皇甫冉
晚节闻君趋道深，结茅栽树近东林。大师几度曾摩顶，
高士何年遂发心。北渚三更闻过雁，西城万里动寒砧。
不见支公与玄度，相思拥膝坐长吟。
249.027 【途中送权三兄弟（一作送权骅）】皇甫冉
淮海风涛起，江关忧思长。同悲鹊绕树，独作雁随阳。
山晚云初雪，汀寒月照霜。由来濯缨处，渔父爱沧浪。
249.028 【送裴阐（得归字）】皇甫冉
道向毗陵岂是归，客中谁与换春衣。
今夜孤舟行近远，子荆零雨正霏霏。
249.029 【杂言湖山歌送许鸣谦】皇甫冉
湖中之山兮波上青，桂飒飒兮雨冥冥。君归兮春早，
满山兮碧草。晨舂暮汲兮心何求，涧户岩扉兮身自老。
东岭西峰兮同白云，鸡鸣犬吠兮时相闻。
幽芳媚景兮当嘉月，践石扪萝兮恣超忽。
空山寂寂兮颍阳人，旦夕孤云随一身。
249.030 【杂言迎神词二首·迎神】皇甫冉
启庭户，列芳鲜；目眇眇，心绵绵，因风托雨降琼筵。
纷下拜，屡加笾，人心望岁祈丰年。
249.031 【杂言迎神词二首·送神】皇甫冉
露沾衣，月隐壁；气凄凄，人寂寂，风回雨度虚瑶席。
来无声，去无迹，神心降和福远客。
249.032 【屏风上各赋一物得携琴客】皇甫冉
不是向空林，应当就磐石。白云知隐处，芳草迷行迹。
如何祗役心，见尔携琴客。
249.033 【江草歌送卢判官】皇甫冉
江皋兮春早，江上兮芳草。杂蘼芜兮杜蘅，
作丛秀兮欲罗生。被遥隰兮经长衍，雨中深兮烟中浅。
目眇眇兮增愁，步迟迟兮堪搴。澧之浦兮湘之滨，
思夫君兮送美人。吴洲曲兮楚乡路，远孤城兮依独戍。
新月能分裛露时，夕阳照见连天处。问君行迈将何之，
淹泊沿洄风日迟。处处汀洲有芳草，王孙讵肯念归期。
249.034 【题画帐二首·山水】皇甫冉
桂水饶枫杉，荆南足烟雨。犹疑黛色中，复是雒阳岨。
249.035 【题画帐二首·远帆】皇甫冉
朝见巴江客，暮见巴江客。云帆傥暂停，中路阳台夕。
249.036 【落第后东游留别】皇甫冉
功成方自得，何事学干求。果以浮名误，深贻达士羞。
九江连涨海，万里任虚舟。岁晚同怀客，相思波上鸥。
249.037 【杂言月洲歌送赵冽还襄阳】皇甫冉
汉之广矣中有洲，洲如月兮水环流。流聒聒兮湍与濑，
草青青兮春更秋。苦竹林，香枫树，樵子罛师几家住。
万山飞雨一川来，巴客归船傍洲去。归人不可迟，
芳杜满洲时。无限风烟皆自悲，莫辞贫贱阻心期。
家住洲头定近远，朝泛轻桡暮当返。不能随尔卧芳洲，
自念天机一何浅。
249.038 【寄刘八山中】皇甫冉
东皋若近远，苦雨隔还期。闰岁风霜晚，山田收获迟。
茅檐燕去后，樵路菊黄时。平子游都久，知君坐见嗤。
249.039 【答张諲、刘方平兼呈贺兰广】皇甫冉
野性难驯狎，荒郊自闭门。心闲同海鸟，日夕恋山村。
屡枉琼瑶赠，如今道术存。远峰时振策，春雨耐香源。
复有故人在，宁闻卢鹊喧。青青草色绿，终是待王孙。
249.040 【沣水送郑丰鄠县读书】皇甫冉
麦秋中夏凉风起，送君西郊及沣水。孤烟远树动离心，
隔岸江流若千里。早年江海谢浮名，此路云山惬尔情。
上古全经皆在口，秦人如见济南生。
249.041 【九日寄郑丰】皇甫冉
重阳秋已晚，千里信仍稀。何处登高望，知君正忆归。
还当采时菊，定未授寒衣。欲识离居恨，郊园正掩扉。
249.042 【酬包评事壁画山水见寄】皇甫冉
一官知所傲，本意在云泉。濡翰生新兴，群峰忽眼前。
黛中分远近，笔下起风烟。岩翠深樵路，湖光出钓船。
寒侵赤城顶，日照武陵川。若览名山志，仍闻招隐篇。
遂令江海客，惆怅忆闲田。
249.043 【渡汝水向太和山】皇甫冉
落日事搴陟，西南投一峰。诚知秋水浅，但怯无人踪。
249.044 【秋怨】皇甫冉
长信多秋气，昭阳借月华。那堪闭永巷，闻道选良家。
249.045 【赠郑山人】皇甫冉
白首沧洲客，陶然得此生。庞公采药去，莱氏与妻行。
乍见还州里，全非隐姓名。枉帆临海峤，贳酒秣陵城。
伐木吴山晓，持竿越水清。家人恣贫贱，物外任衰荣。
忽尔辞林壑，高歌至上京。避喧心已惯，念远梦频成。
石路寒花发，江田腊雪明。玄纁倘有命，何以遂躬耕。
249.046 【刘方平西斋对雪】皇甫冉
对酒闲斋晚，开轩腊雪时。花飘疑节候，色净润帘帷。
委树寒枝弱，萦空去雁迟。自然堪访戴，无复四愁诗。
249.047 【福先寺寻湛然寺主不见】皇甫冉
寂然空伫立，往往报疏钟。高馆谁留客，东南二室峰。
川原通霁色，田野变春容。惆怅层城暮，犹言归路逢。
249.048 【河南郑少尹城南亭送郑判官还河东】皇甫冉
使臣怀饯席，亚尹有前溪。客是仙舟里，途从御苑西。
泉声喧暗竹，草色引长堤。故绛青山在，新田绿树齐。
天秋闻别鹄，关晓待鸣鸡。应叹沈冥者，年年津路迷。
249.049 【登玄元庙】皇甫冉
古庙川原迥，重门禁籞连。海童纷翠盖，羽客事琼筵。
御路分疏柳，离宫出苑田。兴新无向背，望久辨山川。
物外将遗老，区中誓绝缘。函关若远近，紫气独依然。
249.050 【冬夜集赋得寒漏】皇甫冉
清冬洛阳客，寒漏建章台。出禁因风彻，萦窗共月来。
偏将残濑杂，乍与远鸿哀。遥夜重城警，流年滴水催。
闲斋堪坐听，况有故人杯。
249.051 【玄元观送李源李风还奉先华阴】皇甫冉
此去那知道路遥，寒原紫府上迢迢。莫辞别酒和琼液，
乍唱离歌和凤箫。远水东流浮落景，缭垣西转失行镳。
华山秦塞长相忆，无使音尘顿寂寥。
249.052 【刘方平壁画山】皇甫冉
墨妙无前，性生笔先。回溪已失，远嶂犹连。
侧径樵客，长林野烟。青峰之外，何处云天。
249.053 【登山歌】皇甫冉
青山前，青山后，登高望两处，两处今何有。
烟景满川原，离人堪白首。
249.054 【和郑少尹祭中岳寺北访萧居士越上方】皇甫冉
肃寺祠灵境，寻真到隐居。夤缘幽谷远，萧散白云馀。
晚节持僧律，他年著道书。海边曾狎鸟，濠上正观鱼。
寂静求无相，淳和睹太初。一峰绵岁月，万性任盈虚。
篱隔溪钟度，窗临涧木疏。谢公怀旧壑，回驾复何如。
249.055 【秋夜寄所思】皇甫冉
寂寞坐遥夜，清风何处来。天高散骑省，月冷建章台。
邻笛哀声急，城砧朔气催。芙蓉已委绝，谁复可为媒。
249.056 【赋得郢路悲猿】皇甫冉
悲猿何处发，郢路第三声。远客知秋暮，空山益夜清。
啾啾深众木，噭噭入孤城。坐觉盈心耳，翛然适楚情。
249.057 【杂言无锡惠山寺流泉歌】皇甫冉
寺有泉兮泉在山，锵金鸣玉兮长潺潺。作潭镜兮澄寺内，
泛岩花兮到人间。土膏脉动知春早，隈隩阴深长苔草。
处处萦回石磴喧，朝朝盥漱山僧老。僧自老，松自新。
流活活，无冬春。任疏凿兮与汲引，若有意兮山中人。
偏依佛界通仙境，明灭玲珑媚林岭。宛如太室临九潭，
讵减天台望三井。我来结绶未经秋，已厌微官忆旧游。
且复迟回犹未去，此心只为灵泉留。
249.058 【清明日青龙寺上方赋得多字】皇甫冉
上方偏可适，季月况堪过。远近水声至，东西山色多。
夕阳留径草，新叶变庭柯。已度清明节，春秋如客何。
249.059 【与张諲宿刘八城东庄】皇甫冉
人闲当岁暮，田野尚逢迎。莱子多嘉庆，陶公得此生。
寒芜连古渡，云树近严城。鸡黍无辞薄，贫交但贵情。
249.060 【寄刘方平】皇甫冉
坐忆山中人，穷栖事南亩。烟霞相亲外，墟落今何有。
潘郎作赋年，陶令辞官后。达生遗自适，良愿固无负。
田取颍水流，树入阳城口。岁暮忧思盈，离居不堪久。
249.061 【曾东游以诗寄之】皇甫冉
出郭离言多，回车始知远。寂然层城暮，更念前山转。
总辔越成皋，浮舟背梁苑。朝朝劳延首，往往若在眼。
落日孤云还，边愁迷楚关。如何溆花发，复对游子颜。
古寺杉栝里，连樯洲渚间。烟生海西岸，云见吴南山。
惊风扫芦荻，翻浪连天白。正是扬帆时，偏逢江上客。
由来许佳句，况乃惬所适。嵯峨天姥峰，翠色春更碧。
气凄湖上雨，月净剡中夕。钓艇或相逢，江蓠又堪摘。
迢迢始宁墅，芜没谢公宅。朱槿列摧墉，苍苔遍幽石。
顾予任疏懒，期尔振羽翮。沧洲未可行，须售金门策。
249.062 【适荆州途次南阳赠何明府】皇甫冉
千里独游日，有怀谁与同。言过细阳令，一遇朗陵公。
清节迈多士，斯文传古风。闾阎知俗变，原野识年丰。
吾道方在此，前程殊未穷。江天经岘北，客思满巴东。
梦渚夕愁远，山丘晴望通。应嗟出处异，流荡楚云中。
249.063 【秋夜戏题刘方平壁】皇甫冉
鸿悲月白时将谢，正可招寻惜遥夜。
翠帐兰房曲且深，宁知户外清霜下。
249.064 【问正上人疾】皇甫冉
医王犹有疾，妙理竞难穷。饵药应随病，观身转悟空。
地闲花欲雨，窗冷竹生风。几日东林去，门人待远公。
249.065 【山中五咏·门柳】皇甫冉
接影武昌城，分行汉南道。何事闲门外，空对青山老。
249.066 【山中五咏·远山】皇甫冉
少室尽西峰，鸣皋隐南面。柴门纵复关，终日窗中见。
249.067 【山中五咏·南涧】皇甫冉
上路各乘轩，高明尽鸣玉。宁知涧下人，自爱轻波渌。
249.068 【山中五咏·春早】皇甫冉
草遍颍阳山，花开武陵水。春色既已同，人心亦相似。
249.069 【山中五咏·山馆】皇甫冉
山馆长寂寂，闲云朝夕来。空庭复何有，落日照青苔。
249.070 【送窦十九叔向赴京】皇甫冉
冰结杨柳津，从吴去入秦。徒云还上国，谁为作中人。
驿树同霜霰，渔舟伴苦辛。相如求一谒，词赋远随身。
249.071 【登石城戍望海寄诸暨严少府】皇甫冉
平明登古戍，徙倚待寒潮。江海方回合，云林自寂寥。
讵能知远近，徒见荡烟霄。即此沧洲路，嗟君久折腰。
249.072 【和樊润州秋日登城楼】皇甫冉
露冕临平楚，寒城带早霜。时同借河内，人是卧淮阳。
积水澄天堑，连山入帝乡。因高欲见下，非是爱秋光。
249.073 【寄江东李判官】皇甫冉
远怀不可道，历稔倦离忧。洛下闻新雁，江南想暮秋。
澄清佐八使，纲纪案诸侯。地识吴平久，才当晋用求。
时贤几殂谢，摛藻继风流。更有西陵作，还成北固游。
归途限尺牍，王事在扁舟。山色临湖尽，猿声入梦愁。
249.074 【送蒋评事往福州】皇甫冉
江上春常早，闽中客去稀。登山怨迢递，临水惜芳菲。
烟树何时尽，风帆几日归。还看复命处，盛府有光辉。
249.075 【送从弟豫贬远州（一作刘长卿诗，题作送从弟贬袁州）】皇甫冉
何事成迁客，思归不见乡。游吴经万里，吊屈过三湘。
水与荆巫接，山通鄢郢长。名嗟黄绶系，才是白眉良。
独结南枝恨，应思北雁行。忧来沽楚酒，玄鬓莫凝霜。
249.076 【送钱唐路少府赴制举】皇甫冉
公车待诏赴长安，客里新正阻旧欢。迟日未能销野雪，
晴花偏自犯江寒。东溟道路通秦塞，北阙威仪识汉官。
共许郤诜工射策，恩荣请向一枝看。
249.077 【赋得荆溪夜湍送蒋逸人归义兴山】皇甫冉
惊湍流不极，夜度识云岑。长带溪沙浅，时因山雨深。
方同七里路，更遂五湖心。揭厉朝将夕，潺湲古至今。
花源君若许，虽远亦相寻。
249.078 【送孔党赴举】皇甫冉
入贡列诸生，诗书业早成。家承孔圣后，身有鲁儒名。
楚水通荥浦，春山拥汉京。爱君方弱冠，为赋少年行。
249.079 【齐郎中筵赋得的的帆向浦留别】皇甫冉
一帆何处去，正在望中微。浦迥摇空色，汀回见落晖。
每争高鸟度，能送远人归。偏似南浮客，悠扬无所依。
249.080 【送陆鸿渐栖霞寺采茶】皇甫冉
采茶非采菉，远远上层崖。布叶春风暖，盈筐白日斜。
旧知山寺路，时宿野人家。借问王孙草，何时泛碗花。
249.081 【泊丹阳与诸人同舟至马林溪遇雨】皇甫冉
云林不可望，溪水更悠悠。共载人皆客，离家春是秋。
远山方对枕，细雨莫回舟。来往南徐路，多为芳草留。
249.082 【太常魏博士远出贼庭江外相逢因叙其事】皇甫冉
烽火惊戎塞，豺狼犯帝畿。川原无稼穑，日月翳光辉。
里社枌榆毁，宫城骑吏非。群生被惨毒，杂虏耀轻肥。
多士从芳饵，唯君识祸机。心同合浦叶，命寄首阳薇。
耻作纤鳞喣，方随高鸟飞。山经商岭出，水泛汉池归。
离别霜凝鬓，逢迎泪迸衣。京华长路绝，江海故人稀。
秉节身常苦，求仁志不违。只应穷野外，耕种且相依。
249.083 【送包佶赋得天津桥】皇甫冉
洛阳岁暮作征客，□□□□□□□。相望依然一水间，
相思已如千年隔。晴烟霁景满天津，凤阁龙楼映水滨。
岂无朝夕轩车度，其奈相逢非所亲。巩树甘陵愁远道，
他乡一望人堪老。君报还期在早春，桥边日日看芳草。
249.084 【上礼部杨侍郎】皇甫冉
郢匠抡材日，辕轮必尽呈。敢言当一干，徒欲隶诸生。
末学惭邹鲁，深仁录弟兄。馀波知可挹，弱植更求荣。
绩愧他年败，功期此日成。方因旧桃李，犹冀载飞鸣。
道浅犹怀分，时移但自惊。关门惊暮节，林壑废春耕。
十里嵩峰近，千秋颍水清。烟花迷戍谷，墟落接阳城。
渺默思乡梦，迟回知己情。劳歌终此曲，还是苦辛行。
249.085 【宿严维宅送包七（一作刘长卿诗，题下作送包佶）】皇甫冉
江湖同避地，分手自依依。尽室今为客，经秋空念归。
岁储无别墅，寒服羡邻机。草色村桥晚，蝉声江树稀。
夜凉宜共醉，时难惜相违。何事随阳侣，汀洲忽背飞。
249.086 【同张侍御咏兴宁寺经藏院海石榴花】皇甫冉
嫩叶生初茂，残花少更鲜。结根龙藏侧，故欲并青莲。
249.087 【崔十四宅各赋一物得檐柳】皇甫冉
官渡老风烟，浔阳媚云日。汉将营前见，胡笳曲中出。
复在此檐端，垂阴仲长室。
249.088 【送段明府】皇甫冉
遥夜此何其，霜空残杳霭。方嗟异乡别，暂是同公会。
海林秋更疏，野水寒犹大。离人转吴岫，旅雁从燕塞。
日夕望前期，劳心白云外。
249.089 【送王司直（一作刘长卿诗）】皇甫冉
西塞云山远，东风道路长。人心胜潮水，相送过浔阳。
249.090 【婕妤春怨】皇甫冉
花枝出建章，凤管发昭阳。借问承恩者，双蛾几许长。
249.091 【送魏十六还苏州】皇甫冉
秋夜深深北送君，阴虫切切不堪闻。
归舟明日毗陵道，回首姑苏是白云。
249.092 【婕妤怨】皇甫冉
由来咏团扇，今已值秋风。事逐时皆往，恩无日再中。
早鸿闻上苑，寒露下深宫。颜色年年谢，相如赋岂工。
249.093 【送客】皇甫冉
旗鼓军威重，关山客路赊。待封甘度陇，回首不思家。
城下春山路，营中瀚海沙。河源虽万里，音信寄来查。
249.094 【秋日东郊作】皇甫冉
闲看秋水心无事，卧对寒松手自栽。庐岳高僧留偈别，
茅山道士寄书来。燕知社日辞巢去，菊为重阳冒雨开。
浅薄将何称献纳，临岐终日自迟回。
249.095 【秋夜宿严维宅】皇甫冉
昔闻玄度宅，门向会稽峰。君住东湖下，清风继旧踪。
秋深临水月，夜半隔山钟。世故多离别，良宵讵可逢。
249.096 【见诸姬学玉台体】皇甫冉
艳唱召燕姬，清弦待卢女。由来道姓秦，谁不知家楚。
传杯见目成，结带明心许。宁辞玉辇迎，自堪金屋贮。
朝朝作行云，襄王迷处所。
249.097 【酬张二仓曹扬子所居见寄兼呈韩郎中】皇甫冉
孤云独鹤自悠悠，别后经年尚泊舟。渔父置词相借问，
郎官能赋许依投。折芳远寄三春草，乘兴闲看万里流。
莫怪杜门频乞假，不堪扶病拜龙楼。
249.098 【送安律师】皇甫冉
出家童子岁，爱此雪山人。长路经千里，孤云伴一身。
水中应见月，草上岂伤春。永日空林下，心将何物亲。
249.099 【题卢十一所居（一作卢十）】皇甫冉
春风来几日，先入辟疆园。身外无馀事，闲吟昼闭门。
249.0100 【送陆澧郭郧】皇甫冉
才见吴洲百草春，已闻燕雁一声新。
秋风何处催年急，偏逐山行水宿人。
249.0101 【山中横云（一作题画帐）】皇甫冉
湘水风日满，楚山朝夕空。连峰虽已见，犹念长云中。
249.0102 【题裴二十一新园（一作题裴固新园，又作裴周）】皇甫冉
东郭访先生，西郊寻隐路。久为江南客，自有云阳树。
已得闲园心，不知公府步。开门白日晚，倚杖青山暮。
果熟任霜封，篱疏从水度。穷年无牵缀，往事惜沦误。
唯见耦耕人，朝朝自来去。
249.0103 【寄高云】皇甫冉
南徐风日好，怅望毗陵道。毗陵有故人，一见恨无因。
独恋青山久，唯令白发新。每嫌持手板，时见著头巾。
烟景临寒食，农桑接仲春。家贫仍嗜酒，生事今何有。
芳草遍江南，劳心忆携手。
