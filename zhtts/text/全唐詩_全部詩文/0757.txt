第744卷 伍喬
744.01 【僻居謝何明府見訪】伍喬
公退琴堂動逸懷，閒披煙靄訪微才。馬嘶窮巷蛙聲息，
轍到衡門草色開。風引柳花當坐起，日將林影入庭來。
滿齋塵土一牀蘚，多謝從容水飯回。
744.02 【冬日道中（一作冬日送人）】伍喬
去去天涯無定期，瘦童羸馬共依依。暮煙江口客來絕，
寒葉嶺頭人住稀。帶雪野風吹旅思，入雲山火照行衣。
釣臺吟閣滄洲在，應爲初心未得歸。
744.03 【僻居酬友人】伍喬
僻居雖愛近林泉，幽徑閒居碧蘚連。向竹掩扉隨鶴息，
就溪安石學僧禪。古琴帶月音聲亮，山果經霜氣味全，
多謝故交憐樸野，隔雲時復寄佳篇。
744.04 【遊西山龍泉禪寺】伍喬
疊巘層峯坐可觀，枕門流水更潺湲。曉鐘聲徹洞溪遠，
夏木影籠軒檻寒。幽徑乍尋衣屨潤，古堂頻宿夢魂安。
因嗟城郭營營事，不得長遊空鬢殘。
744.05 【宿灊山】伍喬
一入仙山萬慮寬，夜深寧厭倚虛欄。鶴和雲影宿高木，
人帶月光登古壇。芝朮露濃溪塢白，薜蘿風起殿廊寒。
更陪羽客論真理，不覺初鍾叩曉殘。
744.06 【遊西禪】伍喬
遠岫當軒列翠光，高僧一衲萬緣忘。碧松影裏地長潤，
白藕花中水亦香。雲自雨前生淨石，鶴於鍾後宿長廊。
遊人戀此吟終日，盛暑樓臺早有涼。
744.07 【寄史處士】伍喬
長羨閒居一水湄，吟情高古有誰知。石樓待月橫琴久，
漁浦經風下釣遲。僻塢落花多掩徑，舊山殘燒幾侵籬。
松門別後無消息，早晚重應躡屐隨。
744.08 【僻居秋思寄友人】伍喬
門巷秋歸更寂寥，雨餘閒砌委蘭苗。夢迴月夜蟲吟壁，
病起茅齋藥滿瓢。澤國舊遊關遠思，竹林前會負佳招。
身名未立猶辛苦，何許流年晚鬢凋。
744.09 【寄落星史虛白處士】伍喬
白雲峯下古溪頭，曾與提壺爛熳遊。登閣共看彭蠡水，
圍爐相憶杜陵秋。棋玄不厭通高品，句妙多容隔歲酬。
別後相思時一望，暮山空碧水空流。
744.010 【九江旅夜寄山中故人】伍喬
弱柳風高遠漏沈，坐來難便息愁吟。江城雪盡寒猶在，
客舍燈孤夜正深。塵土積年粘旅服，關山無處寄歸心。
此時遙羨閒眠侶，靜掩雲扉臥一林。
744.011 【聞杜牧赴闕】伍喬
舊隱匡廬一草堂，今聞攜策謁吾皇。峽雲難卷從龍勢，
古劍終騰出土光。開翅定期歸碧落，濯纓寧肯問滄浪。
他時得意交知仰，莫忘裁詩寄釣鄉。
744.012 【題西林寺水閣】伍喬
竹翠苔花繞檻濃，此亭幽致詎曾逢。水分林下清泠派，
山峙雲間峭峻峯。怪石夜光寒射燭，老杉秋韻冷和鍾。
不知來往留題客，誰約重尋蓮社蹤。
744.013 【林居喜崔三博遠至】伍喬
幾日區區在遠程，晚煙林徑喜相迎。姿容雖有塵中色，
巾屨猶多嶽上清。野石靜排爲坐榻，溪茶深煮當飛觥。
留連話與方經宿，又欲攜書別我行。
744.014 【觀華夷圖】伍喬
別手應難及此精，須知攢簇自心靈。始於毫末分諸國，
漸見圖中列四溟。關路欲伸通楚勢，蜀山俄聳入秦青。
筆端盡現寰區事，堪把長懸在戶庭。
744.015 【廬山書堂送祝秀才還鄉】伍喬
束書辭我下重巔，相送同臨楚岸邊。歸思幾隨千里水，
離情空寄一枝蟬。園林到日酒初熟，庭戶開時月正圓。
莫使蹉跎戀疏野，男兒酬志在當年。
744.016 【暮冬送何秀才毗陵】伍喬
匹馬嘶風去思長，素琴孤劍稱戎裝。路塗多是過殘歲，
杯酒無辭到醉鄉。雲傍水村凝冷片，雪連山驛積寒光。
毗陵城下饒嘉景，回日新詩應滿堂。
744.017 【龍潭張道者】伍喬
碧洞幽巖獨息心，時人何路得相尋。養生不說憑諸藥，
適意惟聞在一琴。石徑掃稀山蘚合，竹軒開晚野雲深。
他年功就期飛去，應笑吾徒多苦吟。
744.018 【晚秋同何秀才溪上】伍喬
閒步秋光思杳然，荷藜因共過林煙。期收野藥尋幽路，
欲採溪菱上小船。雲吐晚陰藏霽岫，柳含餘靄咽殘蟬。
倒尊盡日忘歸處，山磬數聲敲暝天。
744.019 【送江少府授延陵後寄】伍喬
五老雲中勤學者，遇時能不困風塵。束書西上謁明主，
捧檄南歸慰老親。別館友朋留醉久，去程煙月入吟新。
莫因官小慵之任，自古鸞棲有異人。
744.020 【觀山水障子】伍喬
功績精妍世少倫，圖時應倍用心神。不知草木承何異，
但見江山長帶春。雲勢似離巖底石，浪花如動岸邊蘋。
更疑獨泛漁舟者，便是其中舊隱人。
744.021 【寄張學士洎】伍喬
不知何處好消憂，公退攜壺即上樓。職事久參侯伯幕，
夢魂長繞帝王州。黃山向晚盈軒翠，黟水含春繞檻流。
遙想玉堂多暇日，花時誰伴出城遊。
744.022 【句】伍喬
積靄沈諸壑，微陽在半峯。（《省試霽後望鐘山》）
