第654卷 羅鄴
654.01 【歲仗】羅鄴
玉帛朝元萬國來，雞人曉唱五門開。春排北極迎仙馭，
日捧南山入壽杯。歌舜薰風鏗劍佩，祝堯嘉氣靄樓臺。
可憐四海車書共，重見蕭曹佐漢材。
654.02 【牡丹】羅鄴
落盡春紅始著花，花時比屋事豪奢。買栽池館恐無地，
看到子孫能幾家。門倚長衢攢繡轂，幄籠輕日護香霞。
歌鐘滿座爭歡賞，肯信流年鬢有華。
654.03 【長城】羅鄴
當時無德御乾坤，廣築徒勞萬古存。謾役生民防極塞，
不知血刃起中原。珠璣旋見陪陵寢，社稷何曾保子孫。
降虜至今猶自說，冤聲夜夜傍城根。
654.04 【秋夕寄友人】羅鄴
秋夕蒼茫一雁過，西風白露滿宮莎。昨來京洛逢歸客，
猶說軒車未渡河。莫把少年空倚賴，須知孤立易蹉跎。
想君懷抱哀吟夜，銅雀臺前皓月多。
654.05 【冬夕江上言事五首】羅鄴
葉落才悲草又生，看看少壯是衰形。關中秋雨書難到，
江上春寒酒易醒。多少繫心身未達，尋思舉目淚堪零。
幾時拋得歸山去，松下看雲讀道經。
喔喔晨雞滿樹霜，喧喧曉渡簇舟航。數星昨夜寒爐火，
一陣誰家臘甕香。久別羈孤成潦倒，回看書劍更蒼黃。
逢人舉止皆言命，至竟謀閒可勝忙。
野堂吟罷獨行行，點水微微凍不鳴。十里溪山新雪後，
千家襟袖曉寒生。只宜醉夢依華寢，可稱羸蹄赴宿程。
日苦幾多心下見，那堪歲晏又無成。
僻居多與懶相宜，吟擁寒爐過臘時。風柳欲生陽面葉，
凍梅先綻嶺頭枝。山川自小拋耕釣，骨肉無因免別離。
賴有陶情一尊酒，愁中相向展愁眉。
一帶長溪淥浸門，數聲幽鳥啄雲根。
松亭盡日唯空坐，難得儒翁共討論。
654.06 【春日宿崇賢裏】羅鄴
柳暗榆飛春日深，水邊門巷獨來尋。舊山共是經年別，
新句相逢竟夕吟。枕近禁街聞曉鼓，月當高竹見棲禽。
勞歌莫問秋風計，恐起江河垂釣心。
654.07 【徵人】羅鄴
青樓一別戍金微，力盡秋來破虜圍。錦字莫辭連夜織，
塞鴻長是到春歸。正憐漢月當空照，不奈胡沙滿眼飛。
唯有夢魂南去日，故鄉山水路依稀。
654.08 【鶯】羅鄴
暖辭雲谷背殘陽，飛下東風翅漸長。卻笑金籠是羈絆，
豈知瑤草正芬芳。曉逢溪雨投紅樹，晚囀宮樓泣舊妝。
何事離人不堪聽，灞橋斜日嫋垂楊。
654.09 【槐花】羅鄴
行宮門外陌銅駝，兩畔分栽此最多。欲到清秋近時節，
爭開金蕊向關河。層樓寄恨飄珠箔，駿馬憐香撼玉珂。
愁殺江湖隨計者，年年爲爾剩奔波。
654.010 【自蜀入關】羅鄴
文戰連輸未息機，束書攜劍定前非。近來從聽事難得，
休去且無山可歸。匹馬出門還悵望，孤雲何處是因依。
斜陽驛路西風緊，遙指人煙宿翠微。
654.011 【上陽宮】羅鄴
春半上陽花滿樓，太平天子昔巡遊。千門雖對嵩山在，
一笑還隨洛水流。深鎖笙歌巢燕聽，遙瞻金碧路人愁。
翠華卻自登仙去，腸斷宮娥望不休。
654.012 【舊侯家】羅鄴
臺閣層層倚半空，繞軒澄碧御溝通。金鈿座上歌春酒，
畫蠟尊前滴曉風。歲月不知成隙地。子孫誰更系殊功。
人間若算無榮辱，卻是扁舟一釣翁。
654.013 【宿武安山有懷】羅鄴
野店暮來山畔逢，寒蕪漠漠露華濃。窗間燈在犬驚吠，
溪上月沈人罷舂。遠別只愁添雪鬢，此生何計隱雲峯。
離心卻羨南飛翼，獨過吳江更數重。
654.014 【謁寧祠】羅鄴
春生溪嶺雪初開，下馬雲亭酹一杯。好是精靈偏有感，
能於鄉里不爲災。九江賈客應遙祝，五夜神兵數此來。
盡室唯求多降福，新年歸去便風催。
654.015 【經故洛城】羅鄴
一片危牆勢恐人，牆邊日日走蹄輪。築時驅盡千夫力，
崩處空爲數里塵。長恨往來經此地，每嗟興廢欲沾巾。
那堪又向荒城過，錦雉驚飛麥隴春。
654.016 【老將】羅鄴
百戰辛勤歸帝鄉，南班班裏最南行。弓欺猿臂秋無力，
劍泣虯髯曉有霜。千古恥非書玉帛，一心猶自向河湟。
年年宿衛天顏近，曾把功勳奏建章。
654.017 【曲江春望】羅鄴
故國東歸澤國遙，曲江晴望憶漁樵。都緣北闕春先到，
不是南山雪易消。瑞影玉樓開組繡，歡聲丹禁奏雲韶。
雖然未得陪鴛鴦，亦酹金觴祝帝堯。
654.018 【帝裏】羅鄴
喧喧蹄轂走紅塵，南北東西暮與晨。謾道青雲難得路，
何曾紫陌有閒人。杯傾竹葉侯門月，馬落桃花御水春。
只合詠歌來大國，況逢文景化惟新。
654.019 【新安城】羅鄴
若算防邊久遠名，新安豈更勝長城。謾興他役悲荒壘，
何似從今實取兵。聖德便應同險固，人心自不向忠貞。
但將死節酬堯禹，版築無勞寇已平。
654.020 【自遣】羅鄴
四十年來詩酒徒，一生緣興滯江湖。不愁世上無人識，
唯怕村中沒酒沽。春巷摘桑喧奼女，江船吹笛舞蠻奴。
焚魚酌醴醉堯代，吟向席門聊自娛。
654.021 【流水】羅鄴
漾漾悠悠幾派分，中浮短艇與鷗羣。天街帶雨淹芳草，
玉洞漂花下白雲。靜稱一竿持處見，急宜孤館覺來聞。
隋家柳畔偏堪恨，東入長淮日又曛。
654.022 【送張逸人】羅鄴
自說歸山人事賒，素琴丹竈是生涯。牀頭殘藥鼠偷盡，
溪上破門風擺斜。石井晴垂青葛葉，竹籬荒映白茅花。
遙知此去應稀出，獨臥晴窗夢曉霞。
654.023 【春晚渡河有懷】羅鄴
煙收綠野遠連空，戍壘依稀入望中。萬里山河星拱北，
百年人事水歸東。扁舟晚濟桃花浪，走馬晴嘶柳絮風。
鄉思正多羈思苦，不須回首問漁翁。
654.024 【春望梁石頭城】羅鄴
柳碧桑黃破國春，殘陽微雨望歸人。江山不改興亡地，
冠蓋自爲前後塵。帆勢掛風輕若翅，浪聲吹岸疊如鱗。
六朝無限悲愁事，欲下荒城回首頻。
654.025 【早發宜陵即事】羅鄴
霜白山村月落時，一聲雞後又登岐。居人猶自掩關在，
行客已愁驅馬遲。身事不堪空感激，鬢毛看著欲凋衰。
青萍委匣休哮吼，未有恩仇擬報誰。
654.026 【鴛鴦】羅鄴
紅閒碧霽瑞煙開，錦翅雙飛去又回。一種鳥憐名字好，
盡緣人恨別離來。暖依牛渚汀莎媚，夕宿龍池禁漏催。
相對若教春女見，便須攜向鳳凰臺。
654.027 【春閨】羅鄴
愁坐蘭閨日過遲，捲簾巢燕羨雙飛。管絃樓上春應在，
楊柳橋邊人未歸。玉笛豈能留舞態，金河猶自浣戎衣。
梨花滿院東風急，惆悵無言倚錦機。
654.028 【贈東川梓桐縣韋德孫長官】羅鄴
前代高門今宰邑，懷才重義古來無。笙歌厭聽吟清句，
京洛思歸展畫圖。蜀醞天寒留客醉，隴禽山曉隔簾呼。
何年期拜朱幡貴，馬上論詩在九衢。
654.029 【題水簾洞】羅鄴
亂泉飛下翠屏中，名共真珠巧綴同。一片長垂今與古，
半山遙聽水兼風。雖無舒捲隨人意，自有潺湲濟物功。
每向暑天來往見，疑將仙子隔房櫳。
654.030 【野花】羅鄴
拂露叢開血色殷，枉無名字對空山。時逢舞蝶尋香至，
少有行人輟棹攀。若在侯門看不足，爲生江岸見如閒。
結根畢竟輸桃李，長近都城紫陌間。
654.031 【蘆花】羅鄴
如練如霜幹復輕，西風處處拂江城。長垂釣叟看不足，
暫泊王孫愁亦生。好傍翠樓裝月色，枉隨紅葉舞秋聲。
最宜羣鷺斜陽裏，閒捕纖鱗傍爾行。
654.032 【山陽貽友人】羅鄴
性僻多將雲水便，山陽酒病動經年。行遲暖陌花攔馬，
睡重春江雨打船。閒弄玉琴雙鶴舞，靜窺庭樹一猱懸。
結茅更莫期深隱，聲價如今滿日邊。
654.033 【長安惜春】羅鄴
千門共惜放春回，半鎖樓臺半復開。公子不能留落日，
南山遮莫倚高臺。殘紅似怨皇州雨，細綠猶藏畫蠟灰。
畢竟思量何足嘆，明年時節又還來。
654.034 【謝友人遺華陽巾】羅鄴
剪露裁煙勝角冠，來從玉洞五雲端。醉宜薤葉欹斜影，
穩稱菱花子細看。野客愛留籠鶴髮，溪翁爭乞配漁竿。
真仙首飾勞相寄，塵土翻慚戴去難。
654.035 【早梅】羅鄴
綴雪枝條似有情，凌寒澹注笑妝成。凍香飄處宜春早，
素豔開時混月明。遷客嶺頭悲嫋嫋，美人簾下妒盈盈。
滿園桃李雖堪賞，要且東風晚始生。
654.036 【留題張逸人草堂（一作杜牧詩）】羅鄴
長懸青紫與芳枝，塵路無因免別離。馬上多於在家日，
尊前堪惜少年時。關河客夢還鄉後，雨雪山程出店遲。
卻羨高人此中老，軒車過盡不知誰。
654.037 【鍾陵崔大夫罷鎮攀隨再經匡廬寺宿】羅鄴
一拋文戰學從公，兩逐旌旗宿梵宮。酒醒月移窗影畔，
夜涼身在水聲中。侯門聚散真如夢，花界登臨轉悟空。
明發不堪山下路，幾程愁雨又愁風。
654.038 【留獻彭門郭常侍】羅鄴
受得彭門擁信旗，一家將謂免羈離。到來門館空歸去，
羞向交親說受知。層構尚無容足地，尺波寧有躍鱗時。
到頭忍恥求名是，須向青雲覓路岐。
654.039 【洛水】羅鄴
一道潺湲濺暖莎，年年惆悵是春過。莫言行路聽如此，
流入深宮悵更多。橋畔月來清見底，柳邊風緊綠生波。
縱然滿眼添歸思，未把漁竿奈爾何。
654.040 【聞杜鵑】羅鄴
花時一宿碧山前，明月東風叫杜鵑。孤館覺來聽夜半，
羸僮相對亦無眠。汝身哀怨猶如此，我淚縱橫豈偶然。
爭得蒼蒼知有恨，汝身成鶴我成仙。
654.041 【趁職單于留別闕下知己】羅鄴
職忝翩翩逐建牙，笈隨徵騎入胡沙。定將千里書憑雁，
應看三春雪當花。年長有心終報國，時清到處便營家。
逢秋不擬同張翰，爲憶鱸魚卻嘆嗟。
654.042 【落第書懷寄友人】羅鄴
清世誰能便陸沈，相逢休作憶山吟。若教仙桂在平地，
更有何人肯苦心。去國漢妃還似玉，亡家石氏豈無金。
且安懷抱莫惆悵，瑤瑟調高尊酒深。
654.043 【鸚鵡詠】羅鄴
玉檻瑤軒任所依，東風休憶嶺頭歸。金籠共惜好毛羽，
紅觜莫教多是非。便向郄堂誇飲啄，還應禰筆發光輝。
乘時得路何須貴，燕雀鸞凰各有機。
654.044 【題滄浪峽】羅鄴
門向紅塵日日開，入門襟袖遠塵埃。暗香惹步澗花發，
晚景逼檐溪鳥回。不爲市朝行路近，有誰車馬看山來。
可憐嚴子持竿處，雲水終年鎖綠苔。
654.045 【白角簟】羅鄴
疊玉駢珪巧思長，露華煙魄讓清光。休搖雉尾當三伏，
似展龍鱗在一牀。高價不唯標越絕，冷紋疑似臥瀟湘。
杜陵他日重歸去，偏稱醉眠松桂堂。
654.046 【秋日懷江上友人】羅鄴
行子豈知煙水勞，西風獨自泛徵艘。酒醒孤館秋簾卷，
月滿寒江夜笛高。黃葉夢餘歸朔塞，青山家在極波濤。
去年今日逢君處，雁下蘆花猿正號。
654.047 【題笙】羅鄴
筠管參差排鳳翅，月堂悽切勝龍吟。最宜輕動纖纖玉，
醉送當觀灩灩金。緱嶺獨能徵妙曲，嬴臺相共吹清音。
好將宮徵陪歌扇，莫遣新聲鄭衛侵。
654.048 【下第】羅鄴
謾把青春酒一杯，愁襟未信酒能開。江邊依舊空歸去，
帝裏還如不到來。門掩殘陽鳴鳥雀，花飛何處好池臺。
此時惆悵便堪老，何用人間歲月催。
654.049 【秋晚】羅鄴
殘星殘月一聲鍾，谷際巖隈爽氣濃。不向碧臺驚醉夢，
但來清鏡促愁容。繁金露潔黃籠菊，獨翠煙凝遠澗松。
閒步幽林與苔徑，漸移棲鳥及鳴蛩。
654.050 【長安春夕旅懷】羅鄴
幾年棲旅寄西秦，不識花枝醉過春。短艇閒思五湖浪，
羸蹄愁傍九衢塵。關河風雨迷歸夢，鐘鼓朝昏老此身。
忽向太平時節過，一竿持去老遺民。
654.051 【洛陽春望】羅鄴
洛陽春霽絕塵埃，嵩少煙嵐畫障開。草色花光惹襟袖，
簫聲歌響隔樓臺。人心但覺閒多少，馬足方知倦往來。
愁上中橋橋上望，碧波東去夕陽催。
654.052 【惜春】羅鄴
燕歸巢後即離羣，吟倚東風恨日曛。一別一年方見我，
游來游去不禁君。鶯花御苑看將盡，絲竹侯家亦少聞。
獨坐南樓正惆悵，柳塘花絮更紛紛。
654.053 【冬日旅懷】羅鄴
烏焰才沈桂魄生，霜階擁褐暫吟行。閒思江市白醪滿，
靜憶僧窗綠綺橫。塵土自憐長失計，雲帆尤覺有歸情。
幾多悵望無窮事，空畫爐灰坐到明。
654.054 【春夕寄友人時有與歌者南北】羅鄴
芳徑春歸花半開，碧山波暖雁初回。滿樓月色還依舊，
昨夜歌聲自不來。愁眼向誰零玉箸，徵蹄何處駐紅埃。
中宵吟罷正惆悵，從此蘭堂鎖綠苔。
654.055 【春夜赤水驛旅懷】羅鄴
一星殘燭照離堂，失計遊心歸渺茫。不自尋思無道路，
爲誰辛苦競時光。九衢春色休回首，半夜溪聲正夢鄉。
卻羨去年買山侶，月斜漁艇倚瀟湘。
654.056 【春山山館旅懷】羅鄴
山館吟餘山月斜，東風搖曳拂窗華。豈知驅馬無閒日，
長在他人後到家。孤劍向誰開壯節，流年催我自堪嗟。
燈前結束又前去，曉出石林啼亂鴉。
654.057 【秋夕旅懷】羅鄴
階前月色與蛩聲，階上愁人坐復行。秦谷入霜空有夢，
越山無計可歸耕。窮途若遣長堪慟，華髮無因肯晚生。
不似扁舟釣魚者，免將心事算浮榮。
654.058 【春過白遙嶺】羅鄴
鳥道穿雲望峽遙，羸蹄經宿在岧嶢。到來山下春將半，
上得林端雪未消。返駕王尊何足嘆，哭途阮籍謾無聊。
未知遇此悽惶者，泣向東風鬢欲凋。
654.059 【別夜】羅鄴
秋入江天河漢清，迢迢鐘漏出孤城。金波千里別來夜，
玉箸兩行流到明。若在人間須有恨，除非禪伴始無情。
人間誰有□□□，聚散自然惆悵生。
654.060 【費拾遺書堂】羅鄴
滿袖歸來天桂香，紫泥重降舊書堂。自憐葦帶同巢許，
不駕蒲輪佐禹湯。怪石盡含千古秀，奇花多吐四時芳。
何人更肯追高躅，唯有樵童戲蘚牀。
654.061 【溪上春望】羅鄴
無端溪上看蘭橈，又是東風斷柳條。雙鬢多於愁裏鑷，
四時須向酬中銷。行人駿馬嘶香陌，獨我殘陽倚野橋。
吟水詠山心未已，可能終不勝漁樵。
654.062 【獻池州庾員外】羅鄴
曾降瑤緘薦姓名，攀雲幾合到蓬瀛。須存彭壽千年在，
終見茅公九轉成。鯤海已知勞鶴使，螢窗不那夢霓旌。
琪花玉蔓應相笑，未得歌吟從酒行。
654.063 【春風】羅鄴
每歲東來助發生，舞空悠颺遍寰瀛。暗添芳草池塘色，
遠遞高樓簫管聲。簾透驪宮偏帶恨，花催上苑剩多情。
如何一瑞車書日，吹取青雲道路平。
654.064 【冬日寄獻庾員外】羅鄴
曾謁仙宮最上仙，西風許醉桂花前。爭歡酒蟻浮金爵，
從聽歌塵撲翠蟬。秋霽捲簾凝錦席，夜闌吹笛稱江天。
卻思紫陌觥籌地，兔缺烏沈欲半年。
654.065 【釣翁（一作鄭谷詩）】羅鄴
來往煙波非定居，生涯蓑褐外無餘。閒垂兩鬢任如鶴，
只系一竿時得魚。月浦扣船歌皎潔，雨蓬隈岸臥蕭疏。
行人誤話金張貴，笑指北邙丘與墟。
654.066 【聞友人入越幕因以詩贈】羅鄴
稽嶺春生酒凍銷，煙鬟紅袖恃嬌饒。岸邊叢雪晴香老，
波上長虹晚影遙。正哭阮途歸未得，更聞江筆赴嘉招。
人間榮瘁真堪恨，坐想徵軒鬢欲凋。
654.067 【東歸】羅鄴
日日唯憂行役遲，東歸可是有家歸。都緣桂玉無門住，
不算山川去路危。秦樹夢愁黃鳥囀，吳江釣憶錦鱗肥。
桃夭李豔清明近，惆悵當年意盡違。
654.068 【入關】羅鄴
古道槐花滿樹開，入關時節一蟬催。出門唯恐不先到，
當路有誰長待來。似箭年光還可惜，如蓬生計更堪哀。
故園若有漁舟在，應掛雲帆早個回。
654.069 【覽陳丕卷】羅鄴
雪宮詞客燕宮遊，一軸煙花象外搜。謾把蜀紋當晝展，
徒誇湘碧帶春流。吟時致我寒侵骨，得處疑君白盡頭。
從北南歸明月夜，嶺猿灘鳥更悠悠。
654.070 【巴南旅舍言懷】羅鄴
萬浪千巖首未回，無憀相倚上高臺。家山如畫不歸去，
客舍似仇誰遣來。紅淚罷窺連曉燭，碧波休引向春杯。
後時若有青雲望，何事偏教羽翼摧。
654.071 【登凌歊臺】羅鄴
高臺今日竟長閒，因想興亡自慘顏。四海已歸新雨露，
六朝空認舊江山。槎翹獨鳥沙汀畔，風遞連牆雪浪間。
好是輪蹄來往便，誰人不向此躋攀。
654.072 【僕射陂晚望】羅鄴
離人到此倍堪傷，陂水蘆花似故鄉。身事未知何日了，
馬蹄唯覺到秋忙。田園牢落東歸晚，道路辛勤北去長。
卻羨無愁是沙鳥，雙雙相趁下斜陽。
654.073 【芳草】羅鄴
廢苑牆南殘雨中，似袍顏色正蒙茸。微香暗惹遊人步，
遠綠才分鬥雉蹤。三楚渡頭長恨見，五侯門外卻難逢。
年年縱有春風便，馬跡車輪一萬重。
654.074 【秋日留題蔣亭】羅鄴
西風才起一蟬鳴，便算關河馬上程。碧浪鷁舟從此別，
丹霄鵠箭忍無成。二年芳思隨雲雨，幾日離歌戀旆旌。
回首橫塘更東望，露荷煙菊倍傷情。
654.075 【早發】羅鄴
一點燈殘魯酒醒，已攜孤劍事離程。愁看飛雪聞雞唱，
獨向長空背雁行。白草近關微有路，濁河連底凍無聲。
此中來往本迢遞，況是驅羸客塞城。
654.076 【雁二首】羅鄴
暮天新雁起汀洲，紅蓼花開水國愁。
想得故園今夜月，幾人相憶在江樓。
早背胡霜過戍樓，又隨寒日下汀洲。
江南江北多離別，忍報年年兩地愁。
654.077 【螢二首】羅鄴
水殿清風玉戶開，飛光千點去還來。
無風無月長門夜，偏到階前點綠苔。
裴回無燭冷無煙，秋徑莎庭入夜天。
休向書窗來照字，近來紅蠟滿歌筵。
654.078 【看花】羅鄴
花開只恐看來遲，及到愁如未看時。
家在楚鄉身在蜀，一年春色負歸期。
654.079 【柳絮】羅鄴
處處東風撲晚陽，輕輕醉粉落無香。
就中堪恨隋堤上，曾惹龍舟舞鳳凰。
654.080 【雲】羅鄴
紛紛靄靄遍江湖，得路爲霖豈合無。
莫使悠颺只如此，帝鄉還更暖蒼梧。
654.081 【芳草】羅鄴
曲江岸上天街裏，兩地縱生車馬多。
不似萋萋南浦見，晚來煙雨半相和。
654.082 【出都門】羅鄴
青門春色一花開，長到花時把酒杯。
自覺無家似潮水，不知歸處去還來。
654.083 【宮中二首】羅鄴
芳草長含玉輦塵，君王遊幸此中頻。
今朝別有承恩處，鸚鵡飛來說似人。
雖然自小屬梨園，不識先皇玉殿門。
還是當時歌舞曲，今來何處最承恩。
654.084 【河湟】羅鄴
河湟何計絕烽煙，免使徵人更戍邊。
盡放農桑無一事，遣教知有太平年。
654.085 【聞子規】羅鄴
蜀魄千年尚怨誰，聲聲啼血向花枝。
滿山明月東風夜，正是愁人不寐時。
654.086 【望仙】羅鄴
千金壘土望三山，雲鶴無蹤羽衛還。
若說神仙求便得，茂陵何事在人間。
654.087 【放鷓鴣】羅鄴
好傍青山與碧溪，刺桐毛竹待雙棲。
花時遷客傷離別，莫向相思樹上啼。
654.088 【驪山】羅鄴
風搖巖桂露聞香，白鹿驚時出繞牆。
不向驪山鎖宮殿，可知仙去是明皇。
654.089 【梅花】羅鄴
繁如瑞雪壓枝開，越嶺吳溪免用栽。
卻是五侯家未識，春風不放過江來。
654.090 【雞冠花】羅鄴
一枝穠豔對秋光，露滴風搖倚砌傍。
曉景乍看何處似，謝家新染紫羅裳。
654.091 【汴河】羅鄴
煬帝開河鬼亦悲，生民不獨力空疲。
至今嗚咽東流水，似向清平怨昔時。
654.092 【渡江有感】羅鄴
岸落殘紅錦雉飛，渡江船上夕陽微。
一枝猶負平生意，歸去何曾勝不歸。
654.093 【題終南山僧堂】羅鄴
九衢終日見南山，名利何人肯掩關。
唯有吾師達真理，坐看霜樹老雲間。
654.094 【大散嶺】羅鄴
過往長逢日色稀，雪花如掌撲行衣。
嶺頭卻望人來處，特地身疑是鳥飛。
654.095 【嘉陵江】羅鄴
嘉陵南岸雨初收，江似秋嵐不煞流。
此地終朝有行客，無人一爲棹扁舟。
654.096 【早行】羅鄴
雨灑江聲風又吹，扁舟正與睡相宜。
無端戍鼓催前去，別卻青山向曉時。
654.097 【黃河曉渡】羅鄴
大河平野正窮秋，羸馬羸僮古渡頭。
昨夜蓮花峯下月，隔簾相伴到明愁。
654.098 【溫泉】羅鄴
一條春水漱莓苔，幾繞玄宗浴殿回。
此水貴妃曾照影，不堪流入舊宮來。
654.099 【秋怨】羅鄴
夢斷南窗啼曉烏，新霜昨夜下庭梧。
不知簾外如珪月，還照邊城到曉無。
654.0100 【嘆別】羅鄴
北來南去幾時休，人在光陰似箭流。
直待江山盡無路，始因拋得別離愁。
654.0101 【送春】羅鄴
欲別東風剩黯然，亦知春去有明年。
世間爭那人先老，更對殘花一醉眠。
654.0102 【蠟燭】羅鄴
暖香紅焰一時燃，緹幕初垂月落天。
堪恨蘭堂別離夜，如珠似淚滴樽前。
654.0103 【陳宮】羅鄴
白玉尊前紫桂香，迎春閣上燕雙雙。
陳王半醉貴妃舞，不覺隋兵夜渡江。
654.0104 【水簾】羅鄴
萬點飛泉下白雲，似簾懸處望疑真。
若將此水爲霖雨，更勝長垂隔路塵。
654.0105 【賞春（一作芳草，一作春遊鬱然有懷賦）】羅鄴
芳草和煙暖更青，閒門要路一時生。
年年點檢人間事，唯有春風不世情。
654.0106 【嘆平泉（一作傷平泉莊）】羅鄴
生前幾到此亭臺，尋嘆投荒去不回。
若遣春風會人意，花枝盡合向南開。
654.0107 【長安春雨】羅鄴
兼風颯颯灑皇州，能滯輕寒阻勝遊。
半夜五侯池館裏，美人驚起爲花愁。
654.0108 【駕蜀回】羅鄴
上皇西幸卻歸秦，花木依然滿禁春。
唯有貴妃歌舞地，月明空殿鎖香塵。
654.0109 【吳王古宮井二首】羅鄴
古宮荒井曾平後，見說耕人又鑿開。
拾得玉釵鐫敕字，當時恩澤賜誰來。
含青薜荔隨金甃，碧砌磷磷生綠苔。
莫言數尺無波水，曾與如花並照來。
654.0110 【江帆】羅鄴
別離不獨恨蹄輪，渡口風帆發更頻。
何處青樓方憑檻，半江斜日認歸人。
654.0111 【爲人感贈】羅鄴
歌舞從來最得名，如今老寄洛陽城。
當時醉送龍驤曲，留與誰家唱月明。
654.0112 【春江恨別】羅鄴
望斷長川一葉舟，可堪歸路更沿流。
重來別處無人見，芳草斜陽滿渡頭。
654.0113 【嘆流水二首】羅鄴
人間莫謾惜花落，花落明年依舊開。
卻最堪悲是流水，便同人事去無回。
龍躍虯蟠旋作潭，繞紅濺綠下東南。
春風散入侯家去，漱齒花前酒半酣。
654.0114 【落第東歸】羅鄴
年年春色獨懷羞，強向東歸懶舉頭。
莫道還家便容易，人間多少事堪愁。
654.0115 【鏡】羅鄴
昔歲相知別有情，幾回磨拭始將行。
如今老去愁無限，抱向閒窗卻怕明。
654.0116 【南行】羅鄴
臘晴江暖鸊鵜飛，梅雪香黏越女衣。
魚市酒村相識遍，短船歌月醉方歸。
654.0117 【公子行】羅鄴
金鞍玉勒照花明，過後春風特地生。
半醉五侯門裏出，月高猶在禁街行。
654.0118 【春日偶題城南韋曲】羅鄴
韋曲城南錦繡堆，千金不惜買花栽。
誰知豪貴多羈束，落盡春紅不見來。
654.0119 【上東川顧尚書】羅鄴
輕財重義真公子，長策沈機繼武侯。
龍節坐持兵十萬，可憐三蜀盡無憂。
654.0120 【過王濬墓】羅鄴
埋骨千年近路塵，路傍碑號晉將軍。
當時若使無功業，早個耕桑到此墳。
654.0121 【灞上感別】羅鄴
灞水何人不別離，無家南北倚空悲。
十年此路花時節，立馬沾襟酒一卮。
654.0122 【春日與友人話別】羅鄴
酌坐對芳草，東風吹旅衣。最嫌驅馬倦，自未有山歸。
華髮將時逼，青雲計又非。離襟一沾灑，回首正殘暉。
654.0123 【竹】羅鄴
翠葉才分細細枝，清陰猶未上階墀。蕙蘭雖許相依日，
桃李還應笑後時。抱節不爲霜霰改，成林終與鳳凰期。
渭濱若更徵賢相，好作漁竿系釣絲。
654.0124 【邊將】羅鄴
馬上乘秋欲建勳，飛狐夜鬥出師頻。若無紫塞煙塵事，
誰識青樓歌舞人。戰骨沙中金鏃在，賀筵花畔玉盤新。
由來邊卒皆如此，只是君門合殺身。
654.0125 【巴南旅泊】羅鄴
巴山慘別魂，巴水徹荊門。此地若重到，居人誰復存。
落帆紅葉渡，駐馬白雲村。卻羨南飛雁，年年到故園。
654.0126 【河上逢友人】羅鄴
知君意不淺，立馬問生涯。薄業無歸地，他鄉便是家。
宵吟憐桂魄，朝起怯菱花。語盡黃河上，西風日又斜。
654.0127 【偶題離亭】羅鄴
萬般名利不關身，況待山平海變塵。五月波濤爭下峽，
滿堂金玉爲何人。謾誇浮世青雲貴，未盡離杯白髮新。
誰似雨蓬蓬底客，渚花汀鳥自相親。
654.0128 【夏晚望嵩亭有懷】羅鄴
正憐雲水與心違，湖上亭高對翠微。盡日不妨憑檻望，
終年未必有家歸。青蟬漸傍幽叢噪，白鳥時穿返照飛。
此地又愁無計住，一竿何處是因依。
654.0129 【途中寄友人】羅鄴
秋庭悵望別君初，折柳分襟十載餘。相見或因中夜夢，
寄來多是隔年書。攜樽座外花空老，垂釣江頭柳漸疏。
裁得詩憑千里雁，吟來寧不憶吾廬。
654.0130 【傷侯第】羅鄴
世間榮辱半相和，昨日權門今雀羅。萬古明君方納諫，
九江遷客更應多。碧池草熟人偷釣，畫戟春閒鶯亂過。
幾許樂僮無主後，不離鄰巷教笙歌。
654.0131 【春日過壽安山館】羅鄴
舊國多將泉石親，西遊愛此拂行塵。簾開山色離亭午，
步入松香別島春。誰肯暫安耕釣地，相逢謾嘆路岐身。
歸期不及桃花水，江上何曾鱠雪鱗。
654.0132 【吳門再逢方幹處士】羅鄴
天上高名世上身，垂綸何不駕蒲輪。一朝卿相俱前席，
千古篇章冠後人。稽嶺不歸空掛夢，吳宮相值欲沾巾。
吾王若致昇平化，可獨成周只渭濱。
654.0133 【蟬】羅鄴
才入新秋百感生，就中蟬噪最堪驚。能催時節凋雙鬢，
愁到江山聽一聲。不傍管絃拘醉態，偏依楊柳撓離情。
故園聞處猶惆悵，況是經年萬里行。
654.0134 【秋日留別義初上人】羅鄴
塞寺窮秋別遠師，西風一雁倍傷悲。每嗟塵世長多事，
重到禪齋是幾時。霜嶺自添紅葉恨，月溪休和碧雲詞。
關河回首便千里，飛錫南歸詎可知。
654.0135 【夏日宿靈巖寺宗公院】羅鄴
寺入千岩石路長，孤吟一宿遠公房。臥聽半夜杉壇雨，
轉覺中峯枕簟涼。花界已無悲喜念，塵襟自足是非妨。
他年縱使重來此，息得心猿鬢已霜。
654.0136 【冬日廟中書事呈棲白上人】羅鄴
日高荒廟掩雙扉，杉徑無人鳥雀悲。昨日江潮起歸思，
滿窗風雨覺來時。何堪身計長如此，閒盡爐灰卻是疑。
賴有碧雲吟句客，禪餘相訪說新詩。
654.0137 【夏日題遠公北閣】羅鄴
危閣壓山岡，晴空疑鳥行。勝搜花界盡，響益梵音長。
有月堪先到，無風亦自涼。人煙紛繞繞，諸樹共蒼蒼。
榻戀高樓語，甌憐晝茗香。此身閒未得，驅馬入殘陽。
654.0138 【秋蝶二首】羅鄴
秦樓花發時，秦女笑相隨。及到秋風日，飛來欲問誰。
似厭棲寒菊，翩翩佔晚陽。愁人如見此，應下淚千行。
654.0139 【秋別】羅鄴
別路垂楊柳，秋風悽管絃。青樓君去後，明月爲誰圓。
654.0140 【共友人看花】羅鄴
愁將萬里身，來伴看花人。何事獨惆悵，故園還又春。
654.0141 【行次】羅鄴
終日長程復短程，一山行盡一山青。
路傍君子莫相笑，天上由來有客星。
654.0142 【鳳州北樓】羅鄴
城上層樓北望時，閒雲遠水自相宜。
人人盡道堪圖畫，枉遣山翁醉習池。
654.0143 【贈僧】羅鄴
繁華舉世皆如夢，今古何人肯暫閒。
唯有東林學禪客，白頭閒坐對青山。
