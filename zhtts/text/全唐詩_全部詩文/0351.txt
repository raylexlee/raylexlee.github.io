第350卷 柳宗元
350.01 【奉平淮夷雅表·皇武命丞相度董師集大功也】柳宗元
皇耆其武，於溵於淮。既巾乃車，環蔡具來。
狡衆昏嚚，甚毒於酲。狂奔叫呶，以幹大刑。
皇諮於度，惟汝一德。曠誅四紀，其徯汝克。
錫汝斧鉞，其往視師。師是蔡人，以宥以釐。
度拜稽首，廟於元龜。既禡既類，於社是宜。
金節煌煌，錫質雕戈。犀甲熊旂，威命是荷。
度拜稽首，出次於東。天子餞之，罍斝是崇。
鼎臑俎胾，五獻百籩。凡百卿士，班以周旋。
既涉於滻，乃翼乃前。孰圖厥猶，其佐多賢。
宛宛周道，于山於川。遠揚邇昭，陟降連連。
我旆我旗，於道於陌。訓於羣帥，拳勇來格。
公曰徐之，無恃額額。式和爾容，惟義之宅。
進次於郾，彼昏卒狂。裒兇鞠頑，鋒蝟斧螗，
赤子匍匐，厥父是亢。怒其萌芽，以悖太陽。
王旅渾渾，是佚是怙。既獲敵師，若飢得餔。
蔡兇伊窘，悉起來聚。左搗其虛，靡愆厥慮。
載闢載袚，丞相是臨。弛其武刑，諭我德心。
其危既安，有長如林。曾是讙譊，化爲謳吟。
皇曰來歸，汝復相予。爵之成國，胙以夏區。
度拜稽首，天子聖神。度拜稽首，皇祐下人。
淮夷既平，震是朔南。宜廟宜郊，以告德音。
歸牛休馬，豐稼於野。我武惟皇，永保無疆。
350.02 【奉平淮夷雅表·方城命愬守也卒入蔡得其大丑以平淮右】柳宗元
方城臨臨，王卒峙之。匪徼匪競，皇有正命。
皇命於愬，往舒餘仁。踣彼艱頑，柔惠是馴。
愬拜即命，於皇之訓。既礪既攻，以後厥刃。
王師嶷嶷，熊羆是式。銜勇韜力，日思予殛。
寇昏以狂，敢蹈愬疆。士獲厥心，大袒高驤。
長戟酋矛，粲其綏章。右翦左屠，聿禽其良。
其良既宥，告以父母。恩柔於肌，卒貢爾有。
維彼攸恃，乃偵乃誘。維彼攸宅，乃發乃守。
其恃爰獲，我功我多。陰諜厥圖，以究爾訛。
雨雪洋洋，大風來加，於燠其寒，於邇其遐。
汝陰之茫，懸瓠之峨。是震是拔，大殲厥家。
狡虜既縻，輸於國都。示之市人，即社行誅。
乃諭乃止，蔡有厚喜。完其室家，仰父俯子。
汝水沄沄，既清而瀰。蔡人行歌，我步逶遲。
蔡人歌矣，蔡風和矣。孰纇蔡初，胡甈爾居。
式慕以康，爲願有餘。是究是諮，皇德既舒。
皇曰諮愬，裕乃父功。昔我文祖，惟西平是庸。
內誨於家，外刑于邦。孰是蔡人，而不率從。
蔡人率止，惟西平有子。西平有子，惟我有臣。
疇允大邦，俾惠我人。於廟告功，以顧萬方。
350.03 【唐鐃歌鼓吹曲十二篇·隋亂既極唐師…爲晉陽武第一】柳宗元
晉陽武，奮義威。煬之渝，德焉歸。氓畢屠，綏者誰。
皇烈烈，專天機。號以仁，揚其旗。日之升，九土晞。
斥田坼，流洪輝。有其二，翼餘隋。斫梟鷔，連熊螭。
枯以肉，勍者羸。后土蕩，玄穹彌。合之育，莽然施。
惟德輔，慶無期。
350.04 【唐鐃歌鼓吹曲十二篇·唐既受命李密自敗…爲獸之窮第二】柳宗元
獸之窮，奔大麓。天厚黃德，狙獷服。甲之櫜，弓弭矢箙。
皇旅靖，敵逾蹙。自亡其徒，匪予戮。屈贇猛，虔慄慄。
縻以尺組，啖以秩。黎之陽，土茫茫。富兵戎，盈倉箱。
乏者德，莫能享。驅豺兕，授我疆。
350.05 【唐鐃歌鼓吹曲十二篇·太宗師討王充竇建德…戰武牢第三】柳宗元
戰武牢，動河朔。逆之助，圖掎角。怒鷇麛，抗喬嶽。
翹萌牙，傲霜雹。王謀內定，申掌握。鋪施芟夷，二主縛。
憚華戎，廓封略。命之瞢，卑以斫。歸有德，唯先覺。
350.06 【唐鐃歌鼓吹曲十二篇·薛舉據涇以死子仁杲…涇水黃第四】柳宗元
涇水黃，隴野茫。負太白，騰天狼。有鳥鷙立，羽翼張。
鉤喙決前，鉅趯傍。怒飛飢嘯，翾不可當。老雄死，
子復良。巢岐飲渭，肆翱翔。頓地紘，提天綱。
列缺掉幟，招搖耀鋩。鬼神來助，夢嘉祥。腦塗原野，
魄飛揚。星辰復，恢一方。
350.07 【唐鐃歌鼓吹曲十二篇·輔氏憑江淮竟東海…爲奔鯨沛第五】柳宗元
奔鯨沛，蕩海垠。吐霓翳日，腥浮雲。帝怒下顧，
哀墊昏。授以神柄，推元臣。手援天矛，截修鱗。
披攘蒙霿，開海門。地平水靜，浮天根。羲和顯耀，
乘清氛。赫炎溥暢，融大鈞。
350.08 【唐鐃歌鼓吹曲十二篇·梁之餘保荊衡巴巫…爲苞枿第六】柳宗元
苞枿薱矣，惟恨之蟠。彌巴蔽荊，負南極以安。
曰我舊梁氏，緝綏艱難。江漢之阻，都邑固以完。聖人作，
神武用。有臣勇智，奮不以衆。投跡死地，謀猷縱。
化敵爲家，慮則中。浩浩海裔，不威而同。系縲降王。
定厥功。澶漫萬里，宣唐風。蠻夷九譯，鹹來從。
凱旋金奏，象形容。震赫萬國，罔不龔。
350.09 【唐鐃歌鼓吹曲十二篇·李軌保河右師臨之…河右平第七】柳宗元
河右澶漫，頑爲之魁。王師如雷震，崑崙以頹。
上聾下聰，驁不可回。助仇抗有德，惟人之災。
乃潰乃奮，執縛歸厥命。萬室蒙其仁，一夫則病。
濡以鴻澤，皇之聖。威畏德懷，功以定。順之於理，
物鹹遂厥性。
350.010 【唐鐃歌鼓吹曲十二篇·突厥之大古夷狄莫強…鐵山碎第八】柳宗元
鐵山碎，大漠舒。二虜勁，連穹廬。背北海，專坤隅。
歲來侵邊。或傅于都。天子命元帥，奮其雄圖。破定襄，
降魁渠。窮竟窟宅，斥餘吾。百蠻破膽，邊氓蘇。
威武輝耀，明鬼區。利澤彌萬祀，功不可逾。官臣拜手，
惟帝之謨。
350.011 【唐鐃歌鼓吹曲十二篇·劉武周敗裴寂鹹有晉…靖本邦第九】柳宗元
本邦伊晉，惟時不靖。根柢之搖，枯葉攸病。守臣不任，
勩於神聖。惟越之興，翦焉則定。洪惟我理，式和以敬。
羣頑既夷，庶績鹹正。皇謨載大，惟人之慶。
350.012 【唐鐃歌鼓吹曲十二篇·李靖滅吐谷渾西海上爲吐谷渾第十】柳宗元
吐谷渾盛強，背西海以誇。歲侵擾我疆，退匿險且遐。
帝謂神武師，往徵靖皇家。烈烈旆其旗，熊虎雜龍蛇。
王旅千萬人，銜枚默無譁。束刃逾山徼，張翼縱漠沙。
一舉刈羶腥，屍骸積如麻。除惡務本根，況敢遺萌芽。
洋洋西海水，威命窮天涯。系虜來王都，犒樂窮休嘉。
登高望還師，竟野如春華。行者靡不歸，親戚讙要遮。
凱旋獻清廟，萬國思無邪。
350.013 【唐鐃歌鼓吹曲十二篇·李靖滅高昌爲高昌第十一】柳宗元
麴氏雄西北，別絕臣外區。既恃遠且險，縱傲不我虞。
烈烈王者師，熊螭以爲徒。龍旂翻海浪，馹騎馳坤隅。
賁育搏嬰兒，一掃不復餘。平沙際天極，但見黃雲驅。
臣靖執長纓，智勇伏囚拘。文皇南面坐，夷狄千羣趨。
鹹稱天子神，往古不得俱。獻號天可汗，以覆我國都。
兵戎不交害，各保性與軀。
350.014 【唐鐃歌鼓吹曲十二篇·既克東蠻羣臣請圖蠻…東蠻第十二】柳宗元
東蠻有謝氏，冠帶理海中。自言我異世，雖聖莫能通。
王卒如飛翰，鵬鶱駭羣龍。轟然自天墜，乃信神武功。
系虜君臣人，累累來自東。無思不服從，唐業如山崇。
百辟拜稽首，鹹願圖形容。如周王會書，永永傳無窮。
睢盱萬狀乖，咿嗢九譯重。廣輪撫四海，浩浩知皇風。
歌詩鐃鼓閒，以壯我元戎。
350.015 【貞符】柳宗元
於穆敬德，黎人皇之。惟貞厥符，浩浩將之。仁函於膚，
刃莫畢屠。澤熯於爨，沸炎以浣。殄厥凶德，乃驅乃夷。
懿其休風，是喣是吹。父子熙熙，相寧以嬉。賦徹而藏，
厚我糗粻。刑輕以清，我肌靡傷。貽我子孫，百代是康。
十聖嗣於理，仁後之子。子思孝父，易患於己。拱之戴之，
神具爾宜。載揚於雅，承天之嘏。天之誠神，宜鑑於仁。
神之曷依，宜仁之歸。濮沿於北，祝慄於南。幅員西東，
祗一乃心。祝唐之紀，後天罔墜。祝皇之壽，與地鹹久。
曷徒祝之，心誠篤之。神協人同，道以告之。俾彌憶萬年，
不震不危。我代之延，永永毗之。仁增以崇，曷不爾思。
有號於天，僉曰嗚呼。諮爾皇靈，無替厥符。
350.016 【視民詩】柳宗元
帝視民情，匪幽匪明。慘或在腹，已如色聲。亦無動威，
亦無止力。弗動弗止，惟民之極。帝懷民視，乃降明德，
乃生明翼。明翼者何？乃房乃杜。惟房與杜，實爲民路。
乃定天子，乃開萬國。萬國既分，乃釋蠹民，乃學與仕，
乃播與食，乃器與用，乃貨與通。有作有遷，無遷無作。
士實蕩蕩，農實董董，工實濛濛，賈實融融。左右惟一，
出入惟同。攝儀以引，以遵以肆。其風既流，品物載休。
品物載休，惟天子守，乃二公之久。惟天子明，
乃二公之成。惟百辟正，乃二公之令。惟百辟谷，
乃二公之祿。二公行矣，弗敢憂縱。是獲憂共，
二公居矣。弗敢泰止，是獲泰已。既柔一德，四夷是則。
四夷是則，永懷不忒。
