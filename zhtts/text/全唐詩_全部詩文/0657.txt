第644卷 李鹹用
644.01 【水仙操】李鹹用
大波相拍流水鳴，蓬山鳥獸多奇形。琴心不喜亦不驚，
安弦緩爪何泠泠。水仙縹緲來相迎，伯牙從此留嘉名。
嶧陽散木虛且輕，重華斧下知其聲。檿絲相糾成悽清，
調和引得薰風生。指底先王長養情，曲終天下稱太平。
後人好事傳其曲，有時聲足意不足。始峨峨兮復洋洋，
但見山青兼水綠。成連入海移人情，豈是本來無嗜慾。
琴兮琴兮在自然，不在徽金將軫玉。
644.02 【雞鳴曲】李鹹用
海樹相扶烏影翹，戴紅拍翠聲膠膠。鴛瓦凍危金距趫，
誇雄鬥氣爭相高。漏殘雨急風蕭蕭，患亂忠臣欺寶刀。
霜濃月薄星昭昭，太平才子能歌謠。山翁夢斷出衡茅，
谷口霧中飢虎號，離人枕上心忉忉。
644.03 【西門行】李鹹用
勞禽不擇枝，飢虎不畏檻。君子當固窮，無爲仲由濫。
爾奮空拳彼擊劍，水縱長瀾火飛焰。漢高偶試神蛇驗，
武王龜筮驚人險。四龍或躍猶依泉，小狐勿恃衝波膽。
644.04 【輕薄怨】李鹹用
花驄躞蹀游龍驕，連連寶節揮長鞘。鳳雛麟子皆至交，
春風相逐垂楊橋。捻笙軟玉開素苞，畫樓閃閃紅裾搖。
碧蹄偃蹇連金鑣，狂情十里飛相燒。西母青禽輕飄飄，
分環破璧來往勞。黃金千鎰新一宵，少年心事風中毛。
明朝何處逢嬌饒，門前桃樹空夭夭。
644.05 【長歌行】李鹹用
要衣須破束，欲炙須解牛。當年不快意，徒爲他人留。
百歲之約何悠悠，華髮星星稀滿頭。峨眉螓首聊我仇，
圓紅闕白令人愁。何不夕引清奏，朝登翠樓，逢花便折，
聞勝即遊？鼓腕騰棍晴雷收，舞腰困褭垂楊柔。
象箸擊折歌勿休，玉山未到非風流。眼前有物俱是夢，
莫將身作黃金仇。死生同域不用懼，富貴在天何足憂！
644.06 【巫山高】李鹹用
通蜀連秦山十二，中有妖靈會人意。鬥豔傳情世不知，
楚王魂夢春風裏。雨態雲容多似是，色荒見物皆成媚。
露泫煙愁巖上花，至今猶滴相思淚。西眉南臉人中美，
或者皆聞無所利。忍聽憑虛巧佞言，不求萬壽翻求死。
644.07 【公無渡河】李鹹用
有叟有叟何清狂，行搔短髮提壺漿。亂流直涉神洋洋，
妻止不聽追沈湘。偕老不偕死，箜篌遺淒涼。
刳松輕穩琅玕長，連呼急榜庸何妨。見溺不援能語狼，
忍聽麗玉傳悲傷。
644.08 【春雨】李鹹用
大帝閒吹破凍風，青雲融液流長空。天人醉引玄酒注，
傾香旋入花根土。溼塵輕舞唐唐春，神娥無跡莓苔新。
老農私與牧童論，紛紛便是倉箱本。
644.09 【石版歌】李鹹用
雲根劈裂雷斧痕，龍泉切璞青皮皴。直方挺質貞且真，
當庭卓立凝頑神。春雨流膏成立文，主人性靜看長新。
明月夜來回短影，何如照冷太湖濱。
644.010 【春宮詞】李鹹用
風和氣淑宮殿春，感陽體解思君恩。眼光滴滴心振振，
重瞳不轉憂生民。女當爲妾男當臣，男力百歲在，
女色片時新。用不用，唯一人。敢放天寵私微身，
六宮萬國教誰賓？
644.011 【富貴曲】李鹹用
畫藻雕山金碧彩，鴛鴦疊翠眠晴靄。編珠影裏醉春庭，
團紅片下攢歌黛。革咽絲煩歡不改，繳絳垂緹忽如晦。
活花起舞夜春來，蠟焰煌煌天日在。雪暖瑤杯鳳髓融，
紅拖象箸猩脣細。空中漢轉星移蓋，火城擁出隨朝會。
車如雷兮馬如龍，鬼神辟易不敢害。冠峨劍重鏘環珮，
步入天門相真宰。開口長爲爵祿筌，回眸便是公卿罪。
珍珠索得龍宮貧，膏腴刮下蒼生背。九野干戈指著心，
威福滿拳猶未快。我聞周公貴爲天子弟，富有半四海，
蔑有驕奢貽後悔。紅錦障收，珊瑚樹碎，至今笑石崇王愷。
644.012 【獨鵠吟】李鹹用
碧玉喙長丹頂圓，亭亭危立風松間。啄萍吞鱗意已闌，
舉頭咫尺輕重天。黑翎白本排雲煙，離羣脫侶孤如仙。
披霜唳月驚嬋娟，逍遙忘卻還青田。鳶寒鴉晚空相喧，
時時側耳清泠泉。
644.013 【煌煌京洛行】李鹹用
長安近甸巡遊遍，洛陽尋有黃龍見。千乘萬騎如雷轉，
差差清蹕祥雲卷。百司舊分當玉殿，太平官屬無遺彥。
歌鐘沸激香塵散，晨旗隱隱羅軒冕。周公舊跡生紅蘚，
瀍澗波光春照晚。但聽嵩山萬歲聲，將軍旗鼓何時偃。
644.014 【昇天行】李鹹用
堂堂削玉青蠅喧，寒鴉啄鼠愁飛鸞。梳玄洗白逡巡間，
蘭言花笑俄衰殘。盤金束紫身屬官，強仁小德終無端。
不如服取長流丹，潛神卻入黃庭閒。志定功成飛九關，
逍遙長揖辭人寰。空中龍駕時迴旋，左雲右鶴翔翩聯。
雙童樹節當風翻，常娥倚桂開朱顏。河邊牛子星郎牽，
三清宮殿浮晴煙。玉皇據案方凝然，仙官立仗森幢幡。
引餘再拜歸仙班，清聲妙色視聽安。餐和飲順中腸寬，
虛無之樂不可言。
644.015 【緋桃花歌】李鹹用
上帝春宮思麗絕，夭桃變態求新悅。便是花中傾國容，
牡丹露泣長門月。野樹滴殘龍戰血，曦車碾下朝霞屑。
惆悵東風未解狂，爭教此物芳菲歇。
644.016 【短歌行】李鹹用
一樽綠酒綠於染，拍手高歌天地險。上得青雲下不難，
下在黃埃上須漸。少年歡樂須及時，莫學懦夫長泣岐。
白日欲沈猶未沈，片月已來天半垂。坎鼓鏗鍾殺愁賊，
挼碎是非佯不識。長短高卑不可求，莫嘆人生頭雪色。
644.017 【小松歌】李鹹用
幽人不喜凡草生，秋鋤劚得寒青青。庭閒土瘦根腳獰，
風搖雨拂精神醒。短影月斜不滿尺，清聲細入鳴蛩翼。
天人戲剪蒼龍髯，參差簇在瑤階側。金精水鬼欺不得，
長與東皇逞顏色。勁節暫因君子移，貞心不爲麻中直。
644.018 【大雪歌】李鹹用
同雲慘慘如天怒，寒龍振鬣飛乾雨。玉圃花飄朵不勻，
銀河風急驚砂度。謝客憑軒吟未住，望中頓失縱橫路。
應是羲和倦曉昏，暫反元元歸太素。歸太素，
不知歸得人心否？
644.019 【塘上行】李鹹用
橫塘日澹秋雲隔，浪織輕颸羅冪冪。紅綃撇水盪舟人，
畫橈摻摻柔荑白。鯉魚虛擲無消息，花老蓮疏愁未摘。
卻把金釵打綠荷，懊惱露珠穿不得。
644.020 【寓意】李鹹用
直道荊棘生，斜徑紅塵起。蒼蒼杳無言，麒麟回瑞趾。
東風如未來，飛雪終不已。不知姜子牙，何處釣流水。
644.021 【劍喻】李鹹用
黯黯秋水寒，至剛非可缺。風胡不出來，攝履人相蔑。
縱挺倚天形，誰是躬提挈。願將百鍊身，助我王臣節。
644.022 【蒼頡臺】李鹹用
先賢憂民詐，觀跡成綱紀。自有書契來，爭及結繩理。
644.023 【荊山】李鹹用
良工指君疑，真玉卻非玉。寄言懷寶人，不須傷手足。
644.024 【自君之出矣】李鹹用
自君之出矣，鸞鏡空塵生。思君如明月，明月逐君行。
644.025 【妾薄命】李鹹用
妾命何太薄，不及宮中水。時時對天顏，聲聲入君耳。
644.026 【君子行】李鹹用
君子慎所履，小人多所疑。尼甫至聖賢，猶爲匡所縻。
644.027 【銅雀臺】李鹹用
但見西陵慘明月，女妓無因更相悅。
有虞曾不有遺言，滴盡湘妃眼中血。
644.028 【婕妤怨】李鹹用
莫恃芙蓉開滿面，更有身輕似飛燕。
不得團圓長近君，珪月鈋時泣秋扇。
644.029 【悲哉行】李鹹用
雲色陰沈弄秋氣，危葉高枝恨深翠。
用卻春風力幾多，微霜逼迫何容易。
644.030 【攜手曲】李鹹用
攜手春復春，未嘗漸離別。夭夭風前花，纖纖日中雪。
不敢怨於天，唯驚添歲月。不敢怨於君，只怕芳菲歇。
芳菲若長然，君恩應不絕。
644.031 【空城雀】李鹹用
啾啾空城雀，一啄數跳躍。寧尋覆轍餘，豈比巢危幕。
茫茫九萬鵬，百雉且爲樂。
644.032 【放歌行】李鹹用
蠢蠢荼蓼蟲，薨薨避葵薺。悠悠狷者心，寂寂厭清世。
如何不食甘，命合苦其噬。如何不趣時，分合辱其體。
至哉先哲言，於物不凝滯。
644.033 【猛虎行】李鹹用
猛虎不怯敵，烈士無虛言。怯敵辱其班，虛言負其恩。
爪牙欺白刃，果敢無前陣。須知易水歌，至死無悔吝。
644.034 【隴頭行】李鹹用
行人何彷徨，隴頭水嗚咽。寒沙戰鬼愁，白骨風霜切。
薄日朦朧秋，怨氣陰雲結。殺成邊將名，名著生靈滅。
644.035 【關山月】李鹹用
離離天際雲，皎皎關山月。羌笛一聲來，白盡徵人發。
嘹唳孤鴻高，蕭索悲風發。雪壓塞塵清，雕落沙場闊。
何當胡無人，荷戈朝鳳闕。
644.036 【覽友生古風】李鹹用
伯牙鳴玉琴，幽音隨指發。不是鍾期聽，俗耳安能別。
高山閒巍峨，流水聲嗚咽。一卷冰雪言，清泠冷心骨。
分明古雅聲，諷諭成悽切。皴【髟我】老松根，晃朗驪龍窟。
荊璞且深藏，珉石方如雪。金多醜女妍，木朽良工拙。
奸宄欺雷霆，魑魅嫌日月。蝶迷桃李香，鮒惘江湖闊。
不寐孤燈前，舒捲忘飢渴。
644.037 【題友生叢竹】李鹹用
菊華寒露濃，蘭愁曉霜重。指佞不長生，蒲萐今無種。
安如植叢篁，他年待棲鳳。大則化龍騎，小可釣璜用。
留煙伴獨醒，回陰冷閒夢。何妨積雪凌，但爲清風動。
乃知子猷心，不與常人共。
644.038 【石版】李鹹用
高人好自然，移得它山碧。不磨如版平，大巧非因力。
古蘚小青錢，塵中看野色。冷倚砌花春，靜伴疏篁直。
山僧若轉頭，如逢舊相識。
644.039 【江南曲】李鹹用
江南四月薰風低，江南女兒芳步齊。晚雲接水共渺瀰，
遠沙疊草空萋萋。白苧不堪論古意，數花猶可醉前溪。
孤舟有客歸未得，鄉夢欲成山鳥啼。
644.040 【臨川逢陳百年】李鹹用
麻姑山下逢真士，玄膚碧眼方瞳子。自言混沌鑿不死，
大笑老彭非久視。強爭龍虎是狂人，不保元和虛叩齒。
桃花雨過春光膩，勸我一杯靈液味。教我無爲禮樂拘，
利路名場多忌諱。不如含德反嬰兒，金玉滿堂真可貴。
644.041 【寄修睦上人】李鹹用
衣服田方無內客，一入廬雲斷消息。應爲山中勝概偏，
惠持惠遠多蹤跡。尋陽有個虛舟子，相憶由來無一事。
江邊月色到巖前，此際心情必相似。似不似，寄數字。
644.042 【讀修睦上人歌篇】李鹹用
李白亡，李賀死，陳陶趙睦尋相次。須知代不乏騷人，
貫休之後，惟修睦而已矣。睦公睦公真可畏，
開口向人無所忌。才似煙霞生則媚，直如屈軼佞則指。
意下紛紛造化機，筆頭滴滴文章髓。明月清風三十年，
被君驅使如奴婢。勸君休，莫容易，世俗由來稀則貴。
珊瑚高架五雲毫，小小不須煩藻思。
644.043 【遠公亭牡丹】李鹹用
雁門禪客吟春亭，牡丹獨逞花中英。雙成膩臉偎雲屏，
百般姿態因風生。延年不敢歌傾城，朝雲暮雨愁娉婷。
蕊繁蟻腳黏不行，甜迷蜂醉飛無聲。廬山根腳含精靈，
發妍吐秀叢君庭。湓江太守多閒情，欄朱繞絳留輕盈。
潺潺綠醴當風傾，平頭奴子啾銀笙。紅葩豔豔交童星，
左文右武憐君榮，白銅鞮上慚清明。
644.044 【謝僧寄茶】李鹹用
空門少年初志堅，摘芳爲藥除睡眠。匡山茗樹朝陽偏，
暖萌如爪拏飛鳶。枝枝膏露凝滴圓，參差失向兜羅綿。
傾筐短甑蒸新鮮，白紵眼細勻於研。磚排古砌春苔幹，
殷勤寄我清明前。金槽無聲飛碧煙，赤獸呵冰急鐵喧。
林風夕和真珠泉，半匙青粉攪潺湲。綠雲輕綰湘娥鬟，
嘗來縱使重支枕，胡蝶寂寥空掩關。
644.045 【送人】李鹹用
少皞開宮行帝業，無刃金風剪紅葉。雁別邊沙入暖雲，
蛩辭敗草鳴香閣。有客爲儒二十霜，酣歌郢雪時飄揚。
不甘長在諸生下，束書攜劍離家鄉。利爪韝上鷹，
雄文霧中豹。可堪長與烏鳶噪，是宜摩碧漢以遐飛，
出南山而遠蹈。況今大朝公道，天子文明，
團團月樹懸青青。燕中有馬如龍行，不換黃金無駿名。
荊山有玉猶在璞，未遇良工虛擲鵲。一壺清酒酌離情，
休向蒿中隨雀躍。
644.046 【古意論交】李鹹用
擇友如淘金，沙盡不得寶。結交如乾銀，產竭不成道。
我生四十年，相識苦草草。多爲勢利朋，少有歲寒操。
通財能幾何，聞善寧相告。茫然同夜行，中路自不保。
常恐管鮑情，參差忽終老。今來既見君，青天無片雲。
語直瑟弦急，行高山桂芬。約我爲交友，不覺心醺醺。
見義必許死，臨危當指囷。無令後世士，重廣孝標文。
