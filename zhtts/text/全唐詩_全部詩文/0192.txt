第192卷 韦应物
192.01 【登高望洛城作】韦应物
高台造云端，遐瞰周四垠。雄都定鼎地，势据万国尊。
河岳出云雨，土圭酌乾坤。舟通南越贡，城背北邙原。
帝宅夹清洛，丹霞捧朝暾。葱茏瑶台榭，窈窕双阙门。
十载构屯难，兵戈若云屯。膏腴满榛芜，比屋空毁垣。
圣主乃东眷，俾贤拯元元。熙熙居守化，泛泛太府恩。
至损当受益，苦寒必生温。平明四城开，稍见市井喧。
坐感理乱迹，永怀经济言。吾生自不达，空鸟何翩翻。
天高水流远，日晏城郭昏。裴回讫旦夕，聊用写忧烦。
192.02 【同德寺阁集眺】韦应物
芳节欲云晏，游遨乐相从。高阁照丹霞，飗飗含远风。
寂寥氛氲廓，超忽神虑空。旭日霁皇州，岧峣见两宫。
嵩少多秀色，群山莫与崇。三川浩东注，瀍涧亦来同。
阴阳降大和，宇宙得其中。舟车满川陆，四国靡不通。
旧堵今既葺，庶氓亦已丰。周览思自奋，行当遇时邕。
192.03 【登宝意寺上方旧游（寺在武功，曾居此寺）】韦应物
翠岭香台出半天，万家烟树满晴川。
诸僧近住不相识，坐听微钟记往年。
192.04 【登乐游庙作】韦应物
高原出东城，郁郁见咸阳。上有千载事，乃自汉宣皇。
颓壖久凌迟，陈迹翳丘荒。春草虽复绿，惊风但飘扬。
周览京城内，双阙起中央。微钟何处来，暮色忽苍苍。
歌吹喧万井，车马塞康庄。昔人岂不尔，百世同一伤。
归当守冲漠，迹寓心自忘。
192.05 【登西南冈卜居遇雨寻竹浪至沣壖萦带…清流茂树云物可赏】韦应物
登高创危构，林表见川流。微雨飒已至，萧条川气秋。
下寻密竹尽，忽旷沙际游。纡曲水分野，绵延稼盈畴。
寒花明废墟，樵牧笑榛丘。云水成阴澹，竹树更清幽。
适自恋佳赏，复兹永日留。
192.06 【沣上与幼遐月夜登西冈玩花】韦应物
置酒临高隅，佳人自城阙。已玩满川花，还看满川月。
花月方浩然，赏心何由歇。
192.07 【台上迟客】韦应物
高台一悄望，远树间朝晖。但见东西骑，坐令心赏违。
始霁郊原绿，暮春啼鸟稀。徒然对芳物，何能独醉归。
192.08 【登楼】韦应物
兹楼日登眺，流岁暗蹉跎。坐厌淮南守，秋山红树多。
192.09 【善福寺阁】韦应物
残霞照高阁，青山出远林。晴明一登望，潇洒此幽襟。
192.010 【楼中月夜】韦应物
端令倚悬槛，长望抱沉忧。宁知故园月，今夕在兹楼。
衰莲送馀馥，华露湛新秋。坐见苍林变，清辉怆已休。
192.011 【寒食后北楼作】韦应物
园林过新节，风花乱高阁。遥闻击鼓声，蹴鞠军中乐。
192.012 【西楼】韦应物
高阁一长望，故园何日归。烟尘拥函谷，秋雁过来稀。
192.013 【夜望】韦应物
南楼夜已寂，暗鸟动林间。不见城郭事，沉沉唯四山。
192.014 【晚登郡阁】韦应物
怅然高阁望，已掩东城关。春风偏送柳，夜景欲沉山。
192.015 【登重玄寺阁】韦应物
时暇陟云构，晨霁澄景光。始见吴都大，十里郁苍苍。
山川表明丽，湖海吞大荒。合沓臻水陆，骈阗会四方。
俗繁节又暄，雨顺物亦康。禽鱼各翔泳，草木遍芬芳。
于兹省氓俗，一用劝农桑。诚知虎符忝，但恨归路长。
192.016 【观早朝】韦应物
伐鼓通严城，车马溢广躔。煌煌列明烛，朝服照华鲜。
金门杳深沉，尚听清漏传。河汉忽已没，司阍启晨关。
丹殿据龙首，崔嵬对南山。寒生千门里，日照双阙间。
禁旅下成列，炉香起中天。辉辉睹明圣，济济行俊贤。
愧无鸳鹭姿，短翮空飞还。谁当假毛羽，云路相追攀。
192.017 【陪元侍御春游】韦应物
何处醉春风，长安西复东。不因俱罢职，岂得此时同。
贳酒宣平里，寻芳下苑中。往来杨柳陌，犹避昔年骢。
192.018 【游龙门香山泉】韦应物
山水本自佳，游人已忘虑。碧泉更幽绝，赏爱未能去。
潺湲写幽磴，缭绕带嘉树。激转忽殊流，归泓又同注。
羽觞自成玩，永日亦延趣。灵草有时香，仙源不知处。
还当候圆月，携手重游寓。
192.019 【龙门游眺】韦应物
凿山导伊流，中断若天辟。都门遥相望，佳气生朝夕。
素怀出尘意，适有携手客。精舍绕层阿，千龛邻峭壁。
缘云路犹缅，憩涧钟已寂。花树发烟华，淙流散石脉。
长啸招远风，临潭漱金碧。日落望都城，人间何役役。
192.020 【洛都游寓】韦应物
东风日已和，元化亮无私。草木同时植，生条有高卑。
罢官守园庐，岂不怀渴饥。穷通非所干，跼促当何为。
佳辰幸可游，亲友亦相追。朝从华林宴，暮返东城期。
掇英出兰皋，玩月步川坻。轩冕诚可慕，所忧在絷维。
192.021 【再游龙门怀旧侣】韦应物
两山郁相对，晨策方上干。霭霭眺都城，悠悠俯清澜。
邈矣二三子，兹焉屡游盘。良时忽已周，独往念前欢。
好鸟始云至，众芳亦未阑。遇物岂殊昔，慨伤自有端。
192.022 【庄严精舍游集】韦应物
良游因时暇，乃在西南隅。绿烟凝层城，丰草满通衢。
精舍何崇旷，烦跼一弘舒。架虹施广荫，构云眺八区。
即此尘境远，忽闻幽鸟殊。新林泛景光，丛绿含露濡。
永日亮难遂，平生少欢娱。谁能遽还归，幸与高士俱。
192.023 【府舍月游】韦应物
官舍耿深夜，佳月喜同游。横河俱半落，泛露忽惊秋。
散彩疏群树，分规澄素流。心期与浩景，苍苍殊未收。
192.024 【任鄠令渼陂游眺】韦应物
野水滟长塘，烟花乱晴日。氤氲绿树多，苍翠千山出。
游鱼时可见，新荷尚未密。屡往心独闲，恨无理人术。
192.025 【西郊游瞩】韦应物
东风散馀冱，陂水淡已绿。烟芳何处寻，杳蔼春山曲。
新禽哢暄节，晴光泛嘉木。一与诸君游，华觞忻见属。
192.026 【再游西郊渡】韦应物
水曲一追游，游人重怀恋。婵娟昨夜月，还向波中见。
惊禽栖不定，流芳寒未遍。携手更何时，伫看花似霰。
192.027 【月溪与幼遐、君贶同游（时二子还城）】韦应物
岸筱覆回溪，回溪曲如月。沉沉水容绿，寂寂流莺歇。
浅石方凌乱，游禽时出没。半雨夕阳霏，缘源杂花发。
明晨重来此，同心应已阙。
192.028 【与幼遐、君贶兄弟同游白家竹潭】韦应物
清赏非素期，偶游方自得。前登绝岭险，下视深潭黑。
密竹已成暮，归云殊未极。春鸟依谷暄，紫兰含幽色。
已将芳景遇，复款平生忆。终念一欢别，临风还默默。
192.029 【秋夕西斋与僧神静游】韦应物
晨登西斋望，不觉至夕曛。正当秋夏交，原野起烟氛。
坐听凉飙举，华月稍披云。漠漠山犹隐，滟滟川始分。
物幽夜更殊，境静兴弥臻。息机非傲世，于时乏嘉闻。
究空自为理，况与释子群。
192.030 【观田家】韦应物
微雨众卉新，一雷惊蛰始。田家几日闲，耕种从此起。
丁壮俱在野，场圃亦就理。归来景常晏，饮犊西涧水。
饥劬不自苦，膏泽且为喜。仓廪无宿储，徭役犹未已。
方惭不耕者，禄食出闾里。
192.031 【园亭览物】韦应物
积雨时物变，夏绿满园新。残花已落实，高笋半成筠。
守此幽栖地，自是忘机人。
192.032 【观沣水涨】韦应物
夏雨万壑凑，沣涨暮浑浑。草木盈川谷，澶漫一平吞。
槎梗方瀰泛，涛沫亦洪翻。北来注泾渭，所过无安源。
云岭同昏黑，观望悸心魂。舟人空敛棹，风波正自奔。
192.033 【陪王卿郎中游南池】韦应物
鹓鸿俱失侣，同为此地游。露浥荷花气，风散柳园秋。
烟草凝衰屿，星汉泛归流。林高初上月，塘深未转舟。
清言屡往复，华樽始献酬。终忆秦川赏，端坐起离忧。
192.034 【南园陪王卿游瞩】韦应物
形迹虽拘检，世事澹无心。郡中多山水，日夕听幽禽。
几阁文墨暇，园林春景深。杂花芳意散，绿池暮色沉。
君子有高躅，相携在幽寻。一酌何为贵，可以写冲襟。
192.035 【游西山】韦应物
时事方扰扰，幽赏独悠悠。弄泉朝涉涧，采石夜归州。
挥翰题苍峭，下马历嵌丘。所爱唯山水，到此即淹留。
192.036 【春游南亭】韦应物
川明气已变，岩寒云尚拥。南亭草心绿，春塘泉脉动。
景煦听禽响，雨馀看柳重。逍遥池馆华，益愧专城宠。
192.037 【再游西山】韦应物
南谯古山郡，信是高人居。自叹乏弘量，终朝亲簿书。
于时忽命驾，秋野正萧疏。积逋诚待责，寻山亦有馀。
测测石泉冷，暧暧烟谷虚。中有释门子，种果结茅庐。
出身厌名利，遇境即踌躇。守直虽多忤，视险方晏如。
况将尘埃外，襟抱从此舒。
192.038 【游灵岩寺】韦应物
始入松路永，独忻山寺幽。不知临绝槛，乃见西江流。
吴岫分烟景，楚甸散林丘。方悟关塞眇，重轸故园愁。
闻钟戒归骑，憩涧惜良游。地疏泉谷狭，春深草木稠。
兹焉赏未极，清景期杪秋。
192.039 【与卢陟同游永定寺北池僧斋】韦应物
密竹行已远，子规啼更深。绿池芳草气，闲斋春树阴。
晴蝶飘兰径，游蜂绕花心。不遇君携手，谁复此幽寻。
192.040 【游溪】韦应物
野水烟鹤唳，楚天云雨空。玩舟清景晚，垂钓绿蒲中。
落花飘旅衣，归流澹清风。缘源不可极，远树但青葱。
192.041 【游开元精舍】韦应物
夏衣始轻体，游步爱僧居。果园新雨后，香台照日初。
绿阴生昼静，孤花表春馀。符竹方为累，形迹一来疏。
192.042 【襄武馆游眺】韦应物
州民知礼让，讼简得遨游。高亭凭古地，山川当暮秋。
是时粳稻熟，西望尽田畴。仰恩惭政拙，念劳喜岁收。
澹泊风景晏，缭绕云树幽。节往情恻恻，天高思悠悠。
嘉宾幸云集，芳樽始淹留。还希习池赏，聊以驻鸣驺。
192.043 【秋景诣琅琊精舍】韦应物
屡访尘外迹，未穷幽赏情。高秋天景远，始见山水清。
上陟岩殿憩，暮看云壑平。苍茫寒色起，迢递晚钟鸣。
意有清夜恋，身为符守婴。悟言缁衣子，萧洒中林行。
192.044 【同韩郎中闲庭南望秋景】韦应物
朝下抱馀素，地高心本闲。如何趋府客，罢秩见秋山。
疏树共寒意，游禽同暮还。因君悟清景，西望一开颜。
192.045 【慈恩精舍南池作】韦应物
清境岂云远，炎氛忽如遗。重门布绿阴，菡萏满广池。
石发散清浅，林光动涟漪。缘崖摘紫房，扣槛集灵龟。
浥浥馀露气，馥馥幽襟披。积喧忻物旷，耽玩觉景驰。
明晨复趋府，幽赏当反思。
192.046 【雨夜宿清都观】韦应物
灵飙动阊阖，微雨洒瑶林。复此新秋夜，高阁正沉沉。
旷岁恨殊迹，兹夕一披襟。洞户含凉气，网轩构层阴。
况自展良友，芳樽遂盈斟。适悟委前妄，清言怡道心。
岂恋腰间绶，如彼笼中禽。
192.047 【善福精舍秋夜迟诸君】韦应物
广庭独闲步，夜色方湛然。丹阁已排云，皓月更高悬。
繁露降秋节，苍林郁芊芊。仰观天气凉，高咏古人篇。
抚己亮无庸，结交赖群贤。属予翘思时，方子中夜眠。
相去隔城阙，佳期屡徂迁。如何日夕待，见月三四圆。
192.048 【东郊】韦应物
吏舍跼终年，出郊旷清曙。杨柳散和风，青山澹吾虑。
依丛适自憩，缘涧还复去。微雨霭芳原，春鸠鸣何处。
乐幽心屡止，遵事迹犹遽。终罢斯结庐，慕陶真可庶。
192.049 【秋郊作】韦应物
清露澄境远，旭日照林初。一望秋山净，萧条形迹疏。
登原忻时稼，采菊行故墟。方愿沮溺耦，淡泊守田庐。
192.050 【行宽禅师院】韦应物
北望极长廊，斜扉映丛竹。亭午一来寻，院幽僧亦独。
唯闻山鸟啼，爱此林下宿。
192.051 【神静师院】韦应物
青苔幽巷遍，新林露气微。经声在深竹，高斋独掩扉。
憩树爱岚岭，听禽悦朝晖。方耽静中趣，自与尘事违。
192.052 【精舍纳凉】韦应物
山景寂已晦，野寺变苍苍。夕风吹高殿，露叶散林光。
清钟始戒夜，幽禽尚归翔。谁复掩扉卧，不咏南轩凉。
192.053 【蓝岭精舍】韦应物
石壁精舍高，排云聊直上。佳游惬始愿，忘险得前赏。
崖倾景方晦，谷转川如掌。绿林含萧条，飞阁起弘敞。
道人上方至，清夜还独往。日落群山阴，天秋百泉响。
所嗟累已成，安得长偃仰。
192.054 【道晏寺主院】韦应物
北邻有幽竹，潜筠穿我庐。往来地已密，心乐道者居。
残花回往节，轻条荫夏初。闻钟北窗起，啸傲永日馀。
192.055 【义演法师西斋】韦应物
结茅临绝岸，隔水闻清磬。山水旷萧条，登临散情性。
稍指缘原骑，还寻汲涧径。长啸倚亭树，怅然川光暝。
192.056 【澄秀上座院】韦应物
缭绕西南隅，鸟声转幽静。秀公今不在，独礼高僧影。
林下器未收，何人适煮茗。
192.057 【至西峰兰若受田妇馈】韦应物
攀崖复缘涧，遂造幽人居。鸟鸣泉谷暖，土起萌甲舒。
聊登石楼憩，下玩潭中鱼。田妇有嘉献，泼撒新岁馀。
常怪投钱饮，事与贤达疏。今我何为答，鳏寡欲焉如。
192.058 【昙智禅师院】韦应物
高年不复出，门径众草生。时夏方新雨，果药发馀荣。
疏澹下林景，流暮幽禽情。身名两俱遣，独此野寺行。
192.059 【起度律师同居东斋院】韦应物
释子喜相偶，幽林俱避喧。安居同僧夏，清夜讽道言。
对阁景恒晏，步庭阴始繁。逍遥无一事，松风入南轩。
192.060 【游琅琊山寺】韦应物
受命恤人隐，兹游久未遑。鸣驺响幽涧，前旌耀崇冈。
青冥台砌寒，绿缛草木香。填壑跻花界，叠石构云房。
经制随岩转，缭绕岂定方。新泉泄阴壁，高萝荫绿塘。
攀林一栖止，饮水得清凉。物累诚可遣，疲氓终未忘。
还归坐郡阁，但见山苍苍。
192.061 【同越琅琊山】韦应物
石门有雪无行迹，松壑凝烟满众香。
馀食施庭寒鸟下，破衣挂树老僧亡。
192.062 【诣西山深师】韦应物
曹溪旧弟子，何缘住此山。世有征战事，心将流水闲。
扫林驱虎出，宴坐一林间。藩守宁为重，拥骑造云关。
192.063 【寻简寂观瀑布】韦应物
蹑石欹危过急涧，攀崖迢递弄悬泉。
犹将虎竹为身累，欲付归人绝世缘。
192.064 【简寂观西涧瀑布下作】韦应物
淙流绝壁散，虚烟翠涧深。丛际松风起，飘来洒尘襟。
窥萝玩猿鸟，解组傲云林。茶果邀真侣，觞酌洽同心。
旷岁怀兹赏，行春始重寻。聊将横吹笛，一写山水音。
192.065 【游南斋】韦应物
池上鸣佳禽，僧斋日幽寂。高林晚露清，红药无人摘。
春水不生烟，荒冈筠翳石。不应朝夕游，良为蹉跎客。
192.066 【南园】韦应物
清露夏天晓，荒园野气通。水禽遥泛雪，池莲迥披红。
幽林讵知暑，环舟似不穷。顿洒尘喧意，长啸满襟风。
192.067 【西亭】韦应物
亭宇丽朝景，帘牖散暄风。小山初构石，珍树正然红。
弱藤已扶树，幽兰欲成丛。芳心幸如此，佳人时不同。
192.068 【夏景园庐】韦应物
群木昼阴静，北窗凉气多。闲居逾时节，夏云已嵯峨。
搴叶爱繁绿，缘涧弄惊波。岂为论夙志，对此青山阿。
192.069 【夏至避暑北池】韦应物
昼晷已云极，宵漏自此长。未及施政教，所忧变炎凉。
公门日多暇，是月农稍忙。高居念田里，苦热安可当。
亭午息群物，独游爱方塘。门闭阴寂寂，城高树苍苍。
绿筠尚含粉，圆荷始散芳。于焉洒烦抱，可以对华觞。
192.070 【题从侄成绪西林精舍书斋】韦应物
栖身齿多暮，息心君独少。慕谢始精文，依僧欲观妙。
冽泉前阶注，清池北窗照。果药杂芬敷，松筠疏蒨峭。
屡跻幽人境，每肆芳辰眺。采栗玄猿窟，撷芝丹林峤。
纻衣岂寒御，蔬食非饥疗。虽甘巷北单，岂塞青紫耀。
郡有优贤榻，朝编贡士诏。欲同朱轮载，勿惮移文诮。
192.071 【题郑弘宪侍御遗爱草堂】韦应物
居士近依僧，青山结茅屋。疏松映岚晚，春池含苔绿。
繁华冒阳岭，新禽响幽谷。长啸攀乔林，慕兹高世躅。
192.072 【同元锡题琅琊寺】韦应物
适从郡邑喧，又兹三伏热。山中清景多，石罅寒泉洁。
花香天界事，松竹人间别。殿分岚岭明，磴临悬壑绝。
昏旭穷陟降，幽显尽披阅。嶔骇风雨区，寒知龙蛇穴。
情虚澹泊生，境寂尘妄灭。经世岂非道，无为厌车辙。
192.073 【题郑拾遗草堂】韦应物
借地结茅栋，横竹挂朝衣。秋园雨中绿，幽居尘事违。
阴井夕虫乱，高林霜果稀。子有白云意，构此想岩扉。
