第444卷 白居易
444.01 【郡斋旬假始命宴呈座客示郡寮（自此后在苏州作）】白居易
公门日两衙，公假月三旬。衙用决簿领，旬以会亲宾。
公多及私少，劳逸常不均。况为剧郡长，安得闲宴频。
下车已二月，开筵始今晨。初黔军厨突，一拂郡榻尘。
既备献酬礼，亦具水陆珍。萍醅箬溪醑，水鲙松江鳞。
侑食乐悬动，佐欢妓席陈。风流吴中客，佳丽江南人。
歌节点随袂，舞香遗在茵。清奏凝未阕，酡颜气已春。
众宾勿遽起，群寮且逡巡。无轻一日醉，用犒九日勤。
微彼九日勤，何以治吾民。微此一日醉，何以乐吾身。
444.02 【题西亭】白居易
朝亦视簿书，暮亦视簿书。簿书视未竟，蟋蟀鸣座隅。
始觉芳岁晚，复嗟尘务拘。西园景多暇，可以少踌躇。
池鸟澹容与，桥柳高扶疏。烟蔓袅青薜，水花披白蕖。
何人造兹亭，华敞绰有馀。四檐轩鸟翅，复屋罗蜘蛛。
直廊抵曲房，窈窕深且虚。修竹夹左右，清风来徐徐。
此宜宴佳宾，鼓瑟吹笙竽。荒淫即不可，废旷将何如。
幸有酒与乐，及时欢且娱。忽其解郡印，他人来此居。
444.03 【郡中西园】白居易
闲园多芳草，春夏香靡靡。深树足佳禽，旦暮鸣不已。
院门闭松竹，庭径穿兰芷。爱彼池上桥，独来聊徙倚。
鱼依藻长乐，鸥见人暂起。有时舟随风，尽日莲照水。
谁知郡府内，景物闲如此。始悟喧静缘，何尝系远迩。
444.04 【北亭卧】白居易
树绿晚阴合，池凉朝气清。莲开有佳色，鹤唳无凡声。
唯此闲寂境，惬我幽独情。病假十五日，十日卧兹亭。
明朝吏呼起，还复视黎甿。
444.05 【一叶落】白居易
烦暑郁未退，凉飙潜已起。寒温与盛衰，递相为表里。
萧萧秋林下，一叶忽先委。勿言微摇落，摇落从此始。
444.06 【崔湖州赠红石琴荐焕如锦文，无以答之，以诗酬谢】白居易
赪锦支绿绮，韵同相感深。千年古涧石，八月秋堂琴。
引出山水思，助成金玉音。人间无可比，比我与君心。
444.07 【九日宴集，醉题郡楼，兼呈周、殷二判官】白居易
前年九日馀杭郡，呼宾命宴虚白堂。去年九日到东洛，
今年九日来吴乡。两边蓬鬓一时白，三处菊花同色黄。
一日日知添老病，一年年觉惜重阳。江南九月未摇落，
柳青蒲绿稻穗香。姑苏台榭倚苍霭，太湖山水含清光。
可怜假日好天色，公门吏静风景凉。榜舟鞭马取宾客，
扫楼拂席排壶觞。胡琴铮鏦指拨剌。吴娃美丽眉眼长。
笙歌一曲思凝绝，金钿再拜光低昂。日脚欲落备灯烛，
风头渐高加酒浆。觥醆艳翻菡萏叶，舞鬟摆落茱萸房。
半酣凭槛起四顾，七堰八门六十坊。远近高低寺间出，
东西南北桥相望。水道脉分棹鳞次，里闾棋布城册方。
人烟树色无隙罅，十里一片青茫茫。自问有何才与政，
高厅大馆居中央。铜鱼今乃泽国节，刺史是古吴都王。
郊无戎马郡无事，门有棨戟腰有章。盛时傥来合惭愧，
壮岁忽去还感伤。从事醒归应不可，使君醉倒亦何妨。
请君停杯听我语，此语真实非虚狂。五旬已过不为夭，
七十为期盖是常。须知菊酒登高会，从此多无二十场。
444.08 【同微之赠别郭虚舟炼师五十韵】白居易
我为江司马，君为荆判司。俱当愁悴日，始识虚舟师。
师年三十馀，白皙好容仪。专心在铅汞，馀力工琴棋。
静弹弦数声，闲饮酒一卮。因指尘土下，蜉蝣良可悲。
不闻姑射上，千岁冰雪肌。不见辽城外，古今冢累累。
嗟我天地间，有术人莫知。得可逃死籍，不唯走三尸。
授我参同契，其辞妙且微。六一閟扃鐍，子午守雄雌。
我读随日悟，心中了无疑。黄芽与紫车，谓其坐致之。
自负因自叹，人生号男儿。若不佩金印，即合翳玉芝。
高谢人间世，深结山中期。泥坛方合矩，铸鼎圆中规。
炉橐一以动，瑞气红辉辉。斋心独叹拜，中夜偷一窥。
二物正訢合，厥状何怪奇。绸缪夫妇体，狎猎鱼龙姿。
简寂馆钟后，紫霄峰晓时。心尘未净洁，火候遂参差。
万寿觊刀圭，千功失毫厘。先生弹指起，姹女随烟飞。
始知缘会间，阴骘不可移。药灶今夕罢，诏书明日追。
追我复追君，次第承恩私。官虽小大殊，同立白玉墀。
我直紫微闼，手进赏罚词。君侍玉皇座，口含生杀机。
直躬易媒孽，浮俗我瑕疵。转徙今安在，越峤吴江湄。
一提支郡印，一建连帅旗。何言四百里，不见如天涯。
秋风旦夕来，白日西南驰。雪霜各满鬓，朱紫徒为衣。
师从庐山洞，访旧来于斯。寻君又觅我，风驭纷逶迤。
帔裾曳黄绢，须发垂青丝。逢人但敛手，问道亦颔颐。
孤云难久留，十日告将归。款曲话平昔，殷勤勉衰羸。
后会杳何许，前心日磷缁。俗家无异物，何以充别资。
素笺一百句，题附元家诗。朱顶鹤一只，与师云间骑。
云间鹤背上，故情若相思。时时摘一句，唱作步虚辞。
444.09 【霓裳羽衣歌（和微之）】白居易
我昔元和侍宪皇，曾陪内宴宴昭阳。千歌百舞不可数，
就中最爱霓裳舞。舞时寒食春风天，玉钩栏下香案前。
案前舞者颜如玉，不著人家俗衣服。虹裳霞帔步摇冠，
钿璎累累佩珊珊。娉婷似不任罗绮，顾听乐悬行复止。
磬箫筝笛递相搀，击擫弹吹声逦迤。散序六奏未动衣，
阳台宿云慵不飞。中序擘騞初入拍，秋竹竿裂春冰拆。
飘然转旋回雪轻，嫣然纵送游龙惊。小垂手后柳无力，
斜曳裾时云欲生。烟蛾敛略不胜态，风袖低昂如有情。
上元点鬟招萼绿，王母挥袂别飞琼。繁音急节十二遍，
跳珠撼玉何铿铮。翔鸾舞了却收翅，唳鹤曲终长引声。
当时乍见惊心目，凝视谛听殊未足。一落人间八九年，
耳冷不曾闻此曲。湓城但听山魈语，巴峡唯闻杜鹃哭。
移领钱唐第二年，始有心情问丝竹。玲珑箜篌谢好筝，
陈宠觱栗沈平笙。清弦脆管纤纤手，教得霓裳一曲成。
虚白亭前湖水畔，前后祗应三度按。便除庶子抛却来，
闻道如今各星散。今年五月至苏州，朝钟暮角催白头。
贪看案牍常侵夜，不听笙歌直到秋。秋来无事多闲闷，
忽忆霓裳无处问。闻君部内多乐徒，问有霓裳舞者无。
答云七县十万户，无人知有霓裳舞。唯寄长歌与我来，
题作霓裳羽衣谱。四幅花笺碧间红，霓裳实录在其中。
千姿万状分明见，恰与昭阳舞者同。眼前仿佛睹形质，
昔日今朝想如一。疑从魂梦呼召来，似著丹青图写出。
我爱霓裳君合知，发于歌咏形于诗。君不见我歌云，
惊破霓裳羽衣曲。又不见我诗云，曲爱霓裳未拍时。
由来能事皆有主，杨氏创声君造谱。君言此舞难得人，
须是倾城可怜女。吴妖小玉飞作烟，越艳西施化为土。
娇花巧笑久寂寥，娃馆苎萝空处所。如君所言诚有是，
君试从容听我语。若求国色始翻传，但恐人间废此舞。
妍媸优劣宁相远，大都只在人抬举。李娟张态君莫嫌，
亦拟随宜且教取。
444.010 【小童薛阳陶吹觱栗歌（和浙西李大夫作）】白居易
剪削干芦插寒竹，九孔漏声五音足。近来吹者谁得名，
关璀老死李衮生。衮今又老谁其嗣，薛氏乐童年十二。
指点之下师授声，含嚼之间天与气。润州城高霜月明，
吟霜思月欲发声。山头江底何悄悄，猿声不喘鱼龙听。
翕然声作疑管裂，诎然声尽疑刀截。有时婉软无筋骨，
有时顿挫生棱节。急声圆转促不断，轹轹辚辚似珠贯。
缓声展引长有条，有条直直如笔描。下声乍坠石沉重，
高声忽举云飘萧。明旦公堂陈宴席，主人命乐娱宾客。
碎丝细竹徒纷纷，宫调一声雄出群。众音覙缕不落道，
有如部伍随将军。嗟尔阳陶方稚齿，下手发声已如此。
若教头白吹不休，但恐声名压关李。
444.011 【啄木曲】白居易
莫买宝剪刀，虚费千金直。我有心中愁，知君剪不得。
莫磨解结锥，徒劳人气力。我有肠中结，知君解不得。
莫染红丝线，徒夸好颜色。我有双泪珠，知君穿不得。
莫近红炉火，炎气徒相逼。我有两鬓霜，知君销不得。
刀不能剪心愁，锥不能解肠结。线不能穿泪珠，
火不能销鬓雪。不如饮此神圣杯，万念千忧一时歇。
444.012 【题灵岩寺（寺即吴馆娃宫，鸣屟廊砚池采香径遗迹在焉）】白居易
娃宫屟廊寻已倾，砚池香径又欲平。二三月时何草绿，
几百年来空月明。使君虽老颇多思，携觞领妓处处行。
今愁古恨入丝竹，一曲凉州无限情。直自当时到今日，
中间歌吹更无声。
444.013 【双石】白居易
苍然两片石，厥状怪且丑。俗用无所堪，时人嫌不取。
结从胚浑始，得自洞庭口。万古遗水滨，一朝入吾手。
担舁来郡内，洗刷去泥垢。孔黑烟痕深，罅青苔色厚。
老蛟蟠作足，古剑插为首。忽疑天上落，不似人间有。
一可支吾琴，一可贮吾酒。峭绝高数尺，坳泓容一斗。
五弦倚其左，一杯置其右。洼樽酌未空，玉山颓已久。
人皆有所好，物各求其偶。渐恐少年场，不容垂白叟。
回头问双石，能伴老夫否。石虽不能言，许我为三友。
444.014 【宿东亭晓兴】白居易
温温土炉火，耿耿纱笼烛。独抱一张琴，夜入东斋宿。
窗声度残漏，帘影浮初旭。头痒晓梳多，眼昏春睡足。
负暄檐宇下，散步池塘曲。南雁去未回，东风来何速。
雪依瓦沟白，草绕墙根绿。何言万户州，太守常幽独。
444.015 【日渐长，赠周、殷二判官】白居易
日渐长，春尚早。墙头半露红萼枝，池岸新铺绿芽草。
蹋草攀枝仰头叹，何人知此春怀抱。年颜盛壮名未成，
官职欲高身已老。万茎白发真堪恨，一片绯衫何足道。
赖得君来劝一杯，愁开闷破心头好。
444.016 【花前叹】白居易
前岁花前五十二，今年花前五十五。岁课年功头发知，
从霜成雪君看取。几人得老莫自嫌，樊李吴韦尽成土。
南州桃李北州梅，且喜年年作花主。花前置酒谁相劝，
容坐唱歌满起舞。欲散重拈花细看，争知明日无风雨。
444.017 【自咏五首】白居易
朝亦随群动，暮亦随群动。荣华瞬息间，求得将何用。
形骸与冠盖，假合相戏弄。但异睡著人，不知梦是梦。
一家五十口，一郡十万户。出为差科头，入为衣食主。
水旱合心忧，饥寒须手抚。何异食蓼虫，不知苦是苦。
公私颇多事，衰惫殊少欢。迎送宾客懒，鞭笞黎庶难。
老耳倦声乐，病口厌杯盘。既无可恋者，何以不休官。
一日复一日，自问何留滞。为贪逐日俸，拟作归田计。
亦须随丰约，可得无限剂。若待足始休，休官在何岁。
官舍非我庐，官园非我树。洛中有小宅，渭上有别墅。
既无婚嫁累，幸有归休处。归去诚已迟，犹胜不归去。
444.018 【和微之听妻弹别鹤操，因为解释其义，依韵加四句】白居易
义重莫若妻，生离不如死。誓将死同穴，其奈生无子。
商陵追礼教，妇出不能止。舅姑明旦辞，夫妻中夜起。
起闻双鹤别，若与人相似。听其悲唳声，亦如不得已。
青田八九月，辽城一万里。裴回去住云，呜咽东西水。
写之在琴曲，听者酸心髓。况当秋月弹，先入忧人耳。
怨抑掩朱弦，沉吟停玉指。一闻无儿叹，相念两如此。
无儿虽薄命，有妻偕老矣。幸免生别离，犹胜商陵氏。
444.019 【题故元少尹集后二首】白居易
黄壤讵知我，白头徒忆君。唯将老年泪，一洒故人文。
遗文三十轴，轴轴金玉声。龙门原上土，埋骨不埋名。
444.020 【和微之四月一日作】白居易
四月一日天，花稀叶阴薄。泥新燕影忙，蜜熟蜂声乐。
麦风低冉冉，稻水平漠漠。芳节或蹉跎，游心稍牢落。
春华信为美，夏景亦未恶。飐浪嫩青荷，重栏晚红药。
吴宫好风月，越郡多楼阁。两地诚可怜，其奈久离索。
444.021 【吴中好风景二首】白居易
吴中好风景，八月如三月。水荇叶仍香，木莲花未歇。
海天微雨散，江郭纤埃灭。暑退衣服干，潮生船舫活。
两衙渐多暇，亭午初无热。骑吏语使君，正是游时节。
吴中好风景，风景无朝暮。晓色万家烟，秋声八月树。
舟移管弦动，桥拥旌旗驻。改号齐云楼，重开武丘路。
况当丰岁熟，好是欢游处。州民劝使君，且莫抛官去。
444.022 【答刘禹锡白太守行】白居易
吏满六百石，昔贤辄去之。秩登二千石，今我方罢归。
我秩讶已多，我归惭已迟。犹胜尘土下，终老无休期。
卧乞百日告，起吟五篇诗。朝与府吏别，暮与州民辞。
去年到郡时，麦穗黄离离。今年去郡日，稻花白霏霏。
为郡已周岁，半岁罹旱饥。襦袴无一片，甘棠无一枝。
何乃老与幼，泣别尽沾衣。下惭苏人泪，上愧刘君辞。
444.023 【别苏州】白居易
浩浩姑苏民，郁郁长洲城。来惭荷宠命，去愧无能名。
青紫行将吏，班白列黎氓。一时临水拜，十里随舟行。
饯筵犹未收，征棹不可停。稍隔烟树色，尚闻丝竹声。
怅望武丘路，沉吟浒水亭。还乡信有兴，去郡能无情。
444.024 【卯时酒】白居易
佛法赞醍醐，仙方夸沆瀣。未如卯时酒，神速功力倍。
一杯置掌上，三咽入腹内。煦若春贯肠，暄如日炙背。
岂独肢体畅，仍加志气大。当时遗形骸，竟日忘冠带。
似游华胥国，疑反混元代。一性既完全，万机皆破碎。
半醒思往来，往来吁可怪。宠辱忧喜间，惶惶二十载。
前年辞紫闼，今岁抛皂盖。去矣鱼返泉，超然蝉离蜕。
是非莫分别，行止无疑碍。浩气贮胸中，青云委身外。
扪心私自语，自语谁能会。五十年来心，未如今日泰。
况兹杯中物，行坐长相对。
444.025 【自问行何迟】白居易
前月发京口，今辰次淮涯。二旬四百里，自问行何迟。
还乡无他计，罢郡有馀资。进不慕富贵，退未忧寒饥。
以此易过日，腾腾何所为。逢山辄倚棹，遇寺多题诗。
酒醒夜深后，睡足日高时。眼底一无事，心中百不知。
想到京国日，懒放亦如斯。何必冒风水，促促赴程归。
444.026 【除日答梦得同发楚州】白居易
共作千里伴，俱为一郡回。岁阴中路尽，乡思先春来。
山雪晚犹在，淮冰晴欲开。归欤吟可作，休恋主人杯。
444.027 【问杨琼】白居易
古人唱歌兼唱情，今人唱歌唯唱声。
欲说向君君不会，试将此语问杨琼。
444.028 【有感三首】白居易
鬓发已斑白，衣绶方朱紫。穷贱当壮年，富荣临暮齿。
车舆红尘合，第宅青烟起。彼来此须去，品物之常理。
