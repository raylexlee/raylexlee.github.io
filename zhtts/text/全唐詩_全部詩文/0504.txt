第496卷 姚合
496.01 【送狄尚書鎮太原】姚合
授鉞儒生貴，傾朝赴餞筵。麾幢官在省，禮樂將臨邊。
代馬龍相雜，汾河海暗連。遠戎移帳幕，高鳥避旌旃。
天下屯兵處，皇威破虜年。防秋嫌壘近，入塞必身先。
中外恩重疊，科名歲接連。散材無所用，老向瑣闈眠。
496.02 【送楊尚書祭西嶽】姚合
報功嚴祀典，寵詔下明庭。酒氣飄林嶺，香菸入杳冥。
樂清三奏備，詞直百神聽。衣拂雲霞溼，詩通水石靈。
何因逐騶騎，暫得到巖扃。
496.03 【送李侍御過夏州（一作送李廓侍郎）】姚合
酬恩不顧名，走馬覺身輕。迢遞河邊路，蒼茫塞上城。
沙寒無宿雁，虜近少閒兵。飲罷揮鞭去，旁人意氣生。
496.04 【送李起居赴池州】姚合
天子念疲民，分憂輟侍臣。紅旗高起焰，綠野靜無塵。
闕下親知別，江南惠化新。朝昏即千里，且願話逡巡。
496.05 【送劉詹事赴壽州】姚合
殷勤莫遽起，四坐悉同袍。世上詩難得，林中酒更高。
隋堤傍楊柳，楚驛在波濤。別後書頻寄，無辭費筆毫。
496.06 【送裴大夫赴亳州】姚合
杭人遮道路，垂泣浙江前。譙國迎舟艦，行歌汴水邊。
周旋君量遠，交代我才偏。寒日嚴旌戟，晴風出管絃。
一杯誠淡薄，四坐願留連。異政承殊澤，應爲天下先。
496.07 【送徐州韋僅行軍】姚合
餞幕儼徵軒，行軍歸大藩。山程度函谷，水驛到夷門。
曉日詩情遠，春風酒色渾。逡巡何足貴，所貴盡殘樽。
496.08 【送劉禹錫郎中赴蘇州】姚合
三十年來天下名，銜恩東守闔閭城。初經鹹谷眠山驛，
漸入梁園問水程。霽日滿江寒浪靜，春風繞郭白蘋生。
虎丘野寺吳中少，誰伴吟詩月裏行。
州城全是故吳宮，香徑難尋古蘚中。雲水計程千里遠，
軒車送別九衢空。鶴聲高下聽無盡，潮色朝昏望不同。
太守吟詩人自理，小齋閒臥白蘋風。
496.09 【送賈謨赴共城營田】姚合
上國羞長選，戎裝貴所從。山田依法種，兵食及時供。
水氣詩書軟，嵐煙筆硯濃。幾時無事擾，相見得從容。
496.010 【送裴宰君】姚合
見說爲官處，煙霞思不窮。夜猿啼戶外，瀑水落廚中。
名藥人難識，仙山路易通。還應施靜化，誰復與君同。
496.011 【送顧非熊下第歸越】姚合
失意尋歸路，親知不復過。家山去城遠，日月在船多。
楚塞數逢雁，浙江長有波。秋風別鄉老，還聽鹿鳴歌。
496.012 【送雍陶遊蜀】姚合
春色三千里，愁人意未開。木梢穿棧出，雨勢隔江來。
荒館因花宿，深山羨客回。相如何物在，應只有琴臺。
496.013 【送崔約下第歸揚州】姚合
滿座詩人吟送酒，離城此會亦應稀。春風下第時稱屈，
秋卷呈親自束歸。日晚山花當馬落，天陰水鳥傍船飛。
江邊道路多苔蘚，塵土無由得上衣。
496.014 【送李廓侍御赴西川行營】姚合
不道弓箭字，罷官唯醉眠。何人薦籌策，走馬逐旌旃。
陣變孤虛外，功成語笑前。從今巂州路，無復有烽煙。
496.015 【送楊尚書赴東川】姚合
卻縠詩書將，銜恩赴梓州。繞身垂印綬，護馬執戈矛。
劍閣和銘峭，巴江帶字流。從來皆惜別，此別復何愁。
496.016 【送邢郎中赴太原】姚合
上將得良策，恩威作長城。如今幷州北，不見有胡兵。
晉野雨初足，汾河波亦清。所從古無比，意氣送君行。
496.017 【送裴中丞赴華州】姚合
我夢何曾應，看君渡滻川。自無仙掌分，非是聖心偏。
徑草多生藥，庭花半落泉。人間有此郡，況在鳳城邊。
496.018 【送徐員外赴河中從事】姚合
赤府從軍美，儒衣結束輕。涼飆下山寺，曉浪滿關城。
閒坐饒詩景，高眠長道情。將軍不戰術，計日立功名。
496.019 【送殷堯藩侍御赴同州】姚合
吟詩擲酒船，仙掌白樓前。從事關中貴，主人天下賢。
此生無了日，終歲踏離筵。何計因歸去，深山恣意眠。
496.020 【送崔中丞赴鄭州】姚合
僕射陂前郡，清高越四鄰。丹霄鳳詔下，太守虎符新。
霧溼關城月，花香驛路塵。連枝相庭樹，歲歲一家春。
496.021 【送丁端公赴河陰】姚合
炎天木葉焦，曉夕絕涼飆。念子獨歸縣，何人不在朝。
市連風浪動，帆徹海門遙。飲盡樽中酒，同年同寂寥。
496.022 【送鄭尚書赴興元】姚合
儒有登壇貴，何人得此功。紅旗燒密雪，白馬踏長風。
斧鉞來天上，詩書理漢中。方知百勝略，應不在彎弓。
496.023 【送田使君赴蔡州】姚合
長年離別情，百盞酒須傾。詩外應無思，人間半是行。
路遙嘶白馬，林斷出紅旌。功業今應立，淮西有勁兵。
496.024 【送無可上人遊邊】姚合
一鉢與三衣，經行遠近隨。出家還養母，持律復能詩。
春雪離京厚，晨鐘近塞遲。亦知蓮府客，夜坐喜同師。
496.025 【送僧】姚合
人間擾擾唯閒事，自見高人只有詩。
寂寞嵩峯雲外寺，常多夢裏過齋時。
城中聽得新經論，卻過關東說向人。
舊國門徒終日望，見時應是見真身。
496.026 【送宋慎言】姚合
童稚便知聞，如今只有君。百篇詩盡和，一盞酒須分。
驛路多連水，州城半在雲。離情同落葉，向晚更紛紛。
496.027 【送家兄赴任昭義】姚合
早得白眉名，之官濠上城。別離浮世事，迢遞長年情。
廣陌垂花影，遙林起雨聲。出關春草長，過汴夏雲生。
黠吏先潛去，疲人相次迎。宴餘和酒拜，魂夢共東行。
496.028 【送崔玄亮赴果州冬夜宴韓卿宅】姚合
蘭燭照重茵，飛杯復幾分。主人寒不寐，上客曉離羣。
騎吏緣青壁，旌旗度白雲。劍銘生蘚色，巴字疊冰文。
華省思仙侶，疲民愛使君。泠泠唯自適，郡邸有誰聞。
496.029 【送喻鳧校書歸毗陵】姚合
主人庭葉黑，詩稿更誰書。闕下科名出，鄉中賦籍除。
山春煙樹衆，江遠晚帆疏。吾亦家吳者，無因到弊廬。
496.030 【送董正字武歸常州覲親】姚合
路岐知不盡，離別自無窮。行客心方切，主人樽未空。
楚檣收月下，江樹在潮中。人各還家去，還家慶不同。
496.031 【送蕭正字往蔡州賀裴相淮西平】姚合
相府旌旄重，還邀上客行。今朝郭門路，初徹蔡州城。
從馬唯提酒，防身不要兵。從來皆作使，君去是時平。
496.032 【送進士田卓入華山】姚合
何物隨身去，六經與一琴。辭家計已久，入谷住應深。
偶坐僧同石，閒書葉滿林。業成須謁帝，無貯白雲心。
496.033 【送右司薛員外赴處州】姚合
懷中天子書，腰下使君魚。瀑布和雲落，仙都與世疏。
遠程兼水陸，半歲在舟車。相送難相別，南風入夏初。
496.034 【送王建祕書往渭南莊】姚合
白鬚芸閣吏，羸馬月中行。莊僻難尋路，官閒易出城。
看山多失飯，過寺故題名。秋日田家作，唯添集捲成。
496.035 【送殷堯藩侍御遊山南】姚合
詩境西南好，秋深晝夜蛩。人家連水影，驛路在山峯。
谷靜雲生石，天寒雪覆松。我爲公府系，不得此相從。
496.036 【送李植侍御】姚合
聖代無邪觸，空林獬豸歸。誰知隴山鳥，長繞玉樓飛。
風雨依山急，雲泉入郭微。無同昔年別，別後寄書稀。
496.037 【送王澹】姚合
常省爲官處，門前數樹松。尋山屐費齒，書石筆無鋒。
果熟猿偷亂，花繁鳥語重。今來爲客去，惜取最高峯。
496.038 【送崔之仁（一作別劉得仁）】姚合
欲出還成住，前程甚謫遷。佯眠隨客醉，愁坐似僧禪。
舊國歸何處，春山買欠錢。幾時無一事，長在故人邊。
496.039 【送孫山人】姚合
山翁來帝裏，不肯住多時。塵土衣裳重，腥羶僕隸飢。
林中愁不到，城外老應遲。喧寂一爲別，相逢未有期。
496.040 【送費驤】姚合
兄寒弟亦飢，力學少閒時。何路免爲客，無門賣得詩。
幾人攜酒送，獨我入山遲。少小同居止，今朝始別離。
496.041 【送河中楊少府宴崔駙馬宅】姚合
鳳凰樓下醉醺醺，晚出東門蟬漸聞。不使鄉人治驛路，
卻將家累宿山雲。閒時採藥隨僧去，每月請錢共客分。
縣吏若非三載滿，自知無計更尋君。
496.042 【送文著上人遊越】姚合
水石隨緣豈計程，東吳相遇別西京。夜禪月下袈裟溼，
曉上山巔錫杖鳴。念我爲官應易老，羨師依佛學無生。
越中多有前朝寺，處處鐵鐘石磬聲。
496.043 【送無可上人遊越（一作送無可住越州）】姚合
清晨相訪立門前，麻履方袍一少年。懶讀經文求作佛，
願攻詩句覓昇仙。芳春山影花連寺，獨夜潮聲月滿船。
今日送行偏惜別，共師文字有因緣。
496.044 【送洛陽張員外】姚合
餞客未歸城，東來騶騎迎。千山嵩嶽峭，百縣洛陽清。
朔雁和雲度，川風吹雨晴。蘚庭公事暇，應只獨吟行。
496.045 【送少府田中丞入西蕃】姚合
蕭關路絕久，石堠亦爲塵。護塞空兵帳，和戎在使臣。
風沙去國遠，雨雪換衣頻。若問涼州事，涼州多漢人。
496.046 【送王龜處士】姚合
送客客爲誰，朱門處士稀。唯修曾子行，不著老萊衣。
古寺隨僧飯，空林共鳥歸。壺中駐年藥，燒得獻庭闈。
496.047 【送崔郎中赴常州】姚合
貴是鴒原在紫微，榮逢知己領黃扉。人間盛事今全得，
江上政聲復欲歸。風起滿城山果落，雨餘穿宅水禽飛。
昔年嘗作毗陵客，石峭泉清天下稀。
496.048 【送林使君赴邵州】姚合
詔書飛下五雲間，才子分符不等閒。驛路算程多是水，
州圖管地少於山。江頭斑竹尋應遍，洞裏丹砂自採還。
清淨化人人自理，終朝無事更相關。
496.049 【送別友人（一作別友人山居）】姚合
獨向山中覓紫芝，山人勾引住多時。摘花浸酒春愁盡，
燒竹煎茶夜臥遲。泉落林梢多碎滴，松生石底足旁枝。
明朝卻欲歸城市，問我來期總不知。
496.050 【送李琮歸靈州覲省】姚合
餞席離人起，貪程醉不眠。風沙移道路，僕馬識山川。
塞樹花開小，關城雪下偏。胡塵今已盡，應便促朝天。
496.051 【送任畹評事赴沂海】姚合
擲筆不作尉，戎衣從嫖姚。嚴冬入都門，僕馬氣益豪。
沂州右鎮雄，士勇旌旗高。洛東無憂虞，半夜開虎牢。
丈夫貴功勳，不貴爵祿饒。仰眠作書生，衣食何由銷。
任生非常才，臨事膽不搖。必當展長畫，逆波斬鯨鰲。
九陌塵土黑，話別立遠郊。孟堅勒燕然，豈獨在漢朝。
496.052 【送李餘及第歸蜀】姚合
蜀山高岧嶢，蜀客無平才。日飲錦江水，文章盈其懷。
十年作貢賓，九年多邅回。春來登高科，昇天得梯階。
手持冬集書，還家獻庭闈。人生此爲榮，得如君者稀。
李白蜀道難，羞爲無成歸。子今稱意行，所歷安覺危。
與子久相從，今朝忽乖離。風飄海中船，會合難自期。
長安米價高，伊我常渴飢。臨岐歌送子，無聲但陳詞。
義交外不親，利交內相違。勉子慎其道，急若食與衣。
苦爇道路赤，行人念前馳。一杯不可輕，遠別方自茲。
496.053 【送饒州張使君】姚合
鄱陽勝事聞難比，千里連連是稻畦。山寺去時通水路，
郡圖開處是詩題。化行應免農人困，庭靜惟多野鶴棲。
飲罷春明門外別，蕭條驛路夕陽低。
496.054 【送張宗原】姚合
東門送客道，春色如死灰。一客失意行，十客顏色低。
住者既無家，去者又非歸。窮愁一成疾，百藥不可治。
子賢我且愚，命分不合齊。誰開蹇躓門，日日同遊棲。
子行何所之，切切食與衣。誰能買仁義，令子無寒飢。
野田不生草，四向生路岐。士人甚商賈，終日須東西。
鴻雁春北去，秋風復南飛。勉君向前路，無失相見期。
496.055 【送王求】姚合
士有經世籌，自無活身策。求食道路間，勞困甚徒役。
我身與子同，日被飢寒迫。側望卿相門，難入堅如石。
爲農昧耕耘，作商迷貿易。空把書卷行，投人買罪責。
六月南風多，苦旱土色赤。坐家心尚焦，況乃遠作客。
羸馬出郭門，餞飲曉連夕。願君似醉腸，莫謾生憂戚。
496.056 【送朱慶餘及第後歸越】姚合
勸君緩上車，鄉里有吾廬。未得同歸去，空令相見疏。
山晴棲鶴起，天曉落潮初。此慶將誰比，獻親冬集書。
496.057 【送朱慶餘越州歸覲】姚合
鄉書落姓名，太守拜親榮。訪我波濤郡，還家霧雨城。
海山窗外近，鏡水世間清。何計隨君去，鄰牆過此生。
496.058 【送任尊師歸蜀覲親】姚合
白雲修道者，歸去春風前。玉簡通仙籍，金丹駐母年。
錦文江一色，酒氣雨相連。衆說君平死，真師易義全。
496.059 【送友人遊蜀】姚合
送君一壺酒，相別野庭邊。馬上過秋色，舟中到錦川。
峽猿啼夜雨，蜀鳥噪晨煙。莫便不回首，風光促幾年。
496.060 【送杜立歸蜀】姚合
迢遞三千里，西南是去程。杜陵家已盡，蜀國客重行。
雪照巴江色，風吹棧閣聲。馬嘶山稍暖，人語店初明。
旅夢心多感，孤吟氣不平。誰爲李白後，爲訪錦官城。
496.061 【送韓湘赴江西從事】姚合
年少登科客，從軍詔命新。行裝有兵器，祖席盡詩人。
細雨湘城暮，微風楚水春。潯陽應足雁，夢澤豈無塵。
猿叫來山頂，潮痕在樹身。從容多暇日，佳句寄須頻。
496.062 【送潘傳秀才歸宣州】姚合
李白墳三尺，嵯峨萬古名。因君還故里，爲我吊先生。
晴日移虹影，空山出鶴聲。老郎閒未得，無計此中行。
496.063 【送僧默然】姚合
出家侍母前，至孝自通禪。伏日江頭別，秋風檣下眠。
鳥聲猿更促，石色樹相連。此路多如此，師行亦有緣。
496.064 【送陟遐上人遊天台】姚合
萬疊赤城路，終年遊客稀。朝來送師去，自覺有家非。
石淨山光遠，雲深海色微。此詩成亦鄙，爲我寫巖扉。
496.065 【送盛秀才赴舉】姚合
重重吳越浙江潮，刺史何門始得消。五字州人唯有此，
四鄰風景合相饒。橘村籬落香潛度，竹寺虛空翠自飄。
君去九衢須說我，病成疏懶懶趨朝。
496.066 【送僧貞實歸杭州天竺】姚合
石橋寺裏最清涼，聞說茆庵寄上方。林外猿聲連院磬，
月中潮色到禪牀。他生念我身何在，此世唯師性亦忘。
九陌相逢千里別，青山重疊樹蒼蒼。
496.067 【送盧二弟茂才罷舉遊洛謁新相】姚合
踏碎作賦筆，驅車出上京。離筵俯岐路，四坐半公卿。
守命貧難擲，憂身夢數驚。今朝赴知己，休詠苦辛行。
496.068 【送任畹及第歸蜀中覲親】姚合
子規啼欲死，君聽固無愁。闕下聲名出，鄉中意氣遊。
東川橫劍閣，南鬥近刀州。神聖題前字，千人看不休。
496.069 【送杜觀罷舉東遊】姚合
秋風離九陌，心事豈雲安。曾是求名苦，當知此去難。
辛勤程自遠，寂寞夜多寒。詩句無人識，應須把劍看。
496.070 【送狄兼謨下第歸故山】姚合
慈恩塔上名，昨日敗垂成。賃舍應無直，居山豈釣聲。
半年猶小隱，數日得閒行。映竹窺猿劇，尋雲探鶴情。
愛花高酒戶，煮藥污茶鐺。莫便多時住，煙霄路在城。
496.071 【送源中丞赴新羅】姚合
赤墀賜對使殊方，官重霜臺紫綬光。玉節在船清海怪，
金函開詔拜夷王。雲晴漸覺山川異，風便那知道路長。
誰得似君將雨露，海東萬里灑扶桑。
496.072 【送陳倜赴江陵從事】姚合
荊州勝事衆皆聞，幕下今朝又得君。才子何須藉科第，
男兒終久要功勳。江村竹樹多於草，山路塵埃半是雲。
新什定知饒景思，不應一向賦從軍。
496.073 【送張郎中副使赴澤潞】姚合
曉陌事戎裝，風流粉署郎。機籌通變化，除拜出尋常。
地冷饒霜氣，山高礙雁行。應無離別恨，車馬自生光。
496.074 【送陸暢侍御歸揚州】姚合
故園偏接近，霅水洞庭邊。歸去知何日，相逢各長年。
山川南北路，風雪別離天。楚色窮冬燒，淮聲獨夜船。
從軍丞相府，談笑酒杯前。
496.075 【送韋瑤校書赴越】姚合
寄家臨禹穴，乘傳出秦關。霜落橘滿地，潮來帆近山。
相門賓益貴，水國事多閒。晨省高堂後，餘歡杯酒間。
496.076 【送雍陶及第歸覲】姚合
獻親冬集書，比橘復何如。此去關山遠，相思笑語疏。
路尋丹壑斷，人近白雲居。幽石題名處，憑君亦記餘。
496.077 【送李秀才赴舉】姚合
羅剎樓頭醉，送君西入京。秦吳無限地，山水半分程。
海上煙霞溼，關中日月明。登科舊鄉里，當爲改嘉名。
496.078 【送李傳秀才歸宣州】姚合
謝守青山宅，山孤宅亦平。池塘無復見，春草野中生。
常日登樓望，今朝送客行。殷勤拂石壁，爲我一書名。
496.079 【送元緒上人遊商山】姚合
萬法空門裏，師修歷幾生。過來心已悟，未到行彌精。
溪寂鍾還度，林昏錫獨鳴。朝簪抽未得，此別豈忘情。
496.080 【送僧棲真歸杭州天竺寺】姚合
吏事日紛然，無因到佛前。勞師相借問，知我亦通禪。
古寺杉松出，殘陽鐘磬連。草菴盤石上，歸此是因緣。
496.081 【送敬法師歸福州】姚合
結得隨緣伴，蟬鳴方出關。新經譯舊寺，故國與誰還。
齋爲無鍾早，心因罷講閒。東南數千裏，何處不逢山。
496.082 【送清敬闍黎歸浙西】姚合
大地無生理，吳中豈是歸。自翻貝葉偈，人施福田衣。
夏盡灘聲出，潮來日色微。郡齋師去後，寂寞夜吟稀。
496.083 【送賈島及鍾渾】姚合
日日攻詩亦自強，年年供應在名場。
春風驛路歸何處，紫閣山邊是草堂。
496.084 【送僧遊邊（一作送無可）】姚合
師向邊頭去，邊人業障輕。腥羶齋自潔，部落講還成。
傳教多離寺，隨緣不計程。三千世界內，何處是無生。
496.085 【送澄江上人赴興元鄭尚書招】姚合
師經非紙上，師佛在心中。覺路何曾異，行人自不同。
水雲晴亦雨，山木夜多風。聞結西方社，尚書待遠公。
496.086 【送馬戴下第客遊】姚合
昨來送君處，亦是九衢中。此日殷勤別，前時寂寞同。
鳥啼寒食雨，花落暮春風。向晚離人起，筵收樽未空。
496.087 【送薛二十三郎中赴婺州】姚合
我住浙江西，君去浙江東。日日心來往，不畏浙江風。
496.088 【送獨孤煥評事赴豐州】姚合
東門攜酒送廷評，結束從軍塞上行。深磧路移唯馬覺，
斷蓬風起與雕平。煙生遠戍侵雲色，冰疊黃河長雪聲。
須鑿燕然山上石，登科記裏是閒名。
496.089 【送張齊物主簿赴內鄉（一作送張主簿赴山）】姚合
幾年山下事仙翁，名在長生籙籍中。
燒得藥成須寄我，曾爲主簿與君同。
496.090 【送王嗣之典儀城】姚合
日日思朝位，偷閒城外行。唯求採藥者，不道在官名。
好異嫌山淺，尋幽喜徑生。病來文字拙，不要把歸城。
496.091 【別賈島】姚合
懶作住山人，貧家日賃身。書多筆漸重，睡少枕長新。
野客狂無過，詩仙瘦始真。秋風千里去，誰與我相親。
496.092 【別李餘】姚合
病童隨瘦馬，難算往來程。野寺僧相送，河橋酒滯行。
足愁無道性，久客會人情。何計羈窮盡，同居不出城。
496.093 【別胡逸】姚合
記得春闈同席試，逡巡何啻十年餘。
今日相逢又相送，予乘五馬子單車。
496.094 【惜別】姚合
酒闌歌罷更遲留，攜手思量憑翠樓。桃李容華猶嘆月，
風流才器亦悲秋。光陰不覺朝昏過，岐路無窮早晚休。
似把剪刀裁別恨，兩人分得一般愁。
496.095 【欲別】姚合
山川重疊遠茫茫，欲別先憂別恨長。紅芍藥花雖共醉，
綠蘼蕪影又分將。鴛鴦有路高低去，鴻雁南飛一兩行。
惆悵與君煙景迥，不知何日到瀟湘。
496.096 【別杭州】姚合
醉與江濤別，江濤惜我遊。他年婚嫁了，終老此江頭。
