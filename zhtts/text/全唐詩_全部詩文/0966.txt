第860卷 孫思邈 等
860.01 【四言詩】孫思邈
取金之精，合石之液。列爲夫婦，結爲魂魄。一體混沌，
兩精感激。河車覆載，鼎候無忒。洪爐烈火，烘焰翕赫。
煙未及黔，焰不假碧。如畜扶桑，若藏霹靂。奼女氣索，
嬰兒聲寂。透出兩儀，麗於四極。壁立幾多，馬馳一驛。
宛其死矣，適然從革。惡黜善遷，情回性易。紫色內達，
赤芒外射。熠若火生，乍疑血滴。號曰中環，退藏於密。
霧散五內，川流百脈。骨變金植，顏駐玉澤。陽德乃敷，
陰功□積。南宮度名，北斗落籍。
860.02 【留詩】葉法善
昔在禹餘天，還依太上家。忝以掌仙錄，去來乘煙霞。
暫下宛利城，渺然思金華。自此非久住，雲上登香車。
適向人間世，時復濟蒼生。度人初行滿，輔國亦功成。
但念清微樂，誰忻下界榮。門人好住此，翛然雲上徵。
退仙時此地，去俗久爲榮。今日登雲天，歸真游上清。
泥丸空示世，騰舉不爲名。爲報學仙者，知餘朝玉京。
860.03 【題登真洞】張果
修成金骨煉歸真，洞鎖遺蹤不計春。野草謾隨青嶺秀，
閒花長對白雲新。風搖翠筱敲寒玉，水激丹砂走素鱗。
自是神仙多變異，肯教蹤跡掩紅塵。
860.04 【負薪行】許宣平
負薪朝出賣，沽酒日西歸。路人莫問歸何處，
穿入白雲行翠微。
860.05 【庵壁題詩】許宣平
隱居三十載，石室南山巔。靜夜玩明月，清朝飲碧泉。
樵人歌壟上，谷鳥戲巖前。樂矣不知老，都忘甲子年。
860.06 【見李白詩又吟】許宣平
一池荷葉衣無盡，兩畝黃精食有餘。
又被人來尋討著，移庵不免更深居。
860.07 【題壁】成真人
蜀路南行，燕師北至。本擬白日昇天，且看黑龍飲渭。
860.08 【對趙潁歌】朱子真
人間幾日變桑田，誰識神仙洞裏天。
短促共知有□異，且須歡醉在生前。
860.09 【兜玄國懷歸詩】申歡
風軟景和煦，異香馥林塘。登高一長望，信美非吾鄉。
860.010 【題壁】李遐周
燕市人皆去，函關馬不歸。若逢山下鬼，環上系羅衣。
860.011 【遺簡詩】趙惠宗
生我於虛，置我於無。至精爲神，元氣爲軀。散陽爲明，
合陰爲符。形爲灰土，神爲仙居。衆垢將畢，萬事永除。
吾駕時馬，日月爲衛。洞耀九霄，上謁天帝。明明我衆，
及我門人。僞道養形，真道養神。懋哉懋哉，餘無所陳。
860.012 【遇蓮葉二客詩】欒清
得飲攄公酒，復登攄公舟。便得神體清，超遙曠無憂。
860.013 【附：蓮葉二客詩】
行時雲作伴，坐即酒爲侶。腹以元化充，衣將雲霞補。
紂虐與堯仁，可惜皆朽腐。
楫棹無所假，超然信萍查。朝浮旭日輝，夕蔭清月華。
營營功業人，朽骨成泥沙。
860.014 【言志】韓湘
青山雲水窟，此地是吾家。後夜流瓊液，凌晨咀絳霞。
琴彈碧玉調，爐煉白硃砂。寶鼎存金虎，元田養白鴉。
一瓢藏世界，三尺斬妖邪。解造逡巡酒，能開頃刻花。
有人能學我，同去看仙葩。
860.015 【答從叔愈】韓湘
舉世都爲名利醉，伊予獨向道中醒。
他時定是飛昇去，衝破秋空一點青。
860.016 【題院詩】侯道華
帖裏大還丹，多年色不移。前宵盜喫卻，今日碧空飛。
慚愧深珍重，珍重鄧天師。他年煉得藥，留著與內芝。
吾師知此術，速煉莫爲遲。三清專相待，大羅的有期。
860.017 【贈樊夫人詩】裴航
向爲胡越猶懷想，況遇天仙隔錦屏。
儻若玉京朝會去，願隨鸞鶴入青冥。
860.018 【附：樊夫人答裴航】樊夫人
一飲瓊漿百感生，玄霜搗盡見雲英。
藍橋便是神仙窟，何必崎嶇上玉清。
860.019 【題長安酒肆壁三絕句】鍾離權
坐臥常攜酒一壺，不教雙眼識皇都。
乾坤許大無名姓，疏散人中一丈夫。
得道高僧不易逢，幾時歸去願相從。
自言住處連滄海，別是蓬萊第一峯。
莫厭追歡笑語頻，尋思離亂好傷神。
閒來屈指從頭數，得見清平有幾人。
860.020 【贈呂洞賓】鍾離權
知君幸有英靈骨，所以教君心恍惚。含元殿上水晶宮，
分明指出神仙窟。大丈夫，遇真訣，須要執持心猛烈。
五行匹配自刀圭，執取龜蛇顛倒訣。三尸神，須打徹，
進退天機明六甲。知此三要萬神歸，來駕火龍離九闕。
九九道至成真日，三界四府朝元節。氣翱翔兮神烜赫，
蓬萊便是吾家宅。羣仙會飲天樂喧，雙童引入升玄客。
道心不退故傳君，立誓約言親灑血。逢人兮莫亂說，
遇友兮不須訣。莫怪頻發此言辭，輕慢必有陰司折。
執手相別意如何，今日爲君重作歌。說盡千般玄妙理，
未必君心信也麼。子後分明說與汝，保惜吾言上大羅。
