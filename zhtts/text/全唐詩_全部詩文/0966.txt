第860卷 孙思邈 等
860.01 【四言诗】孙思邈
取金之精，合石之液。列为夫妇，结为魂魄。一体混沌，
两精感激。河车覆载，鼎候无忒。洪炉烈火，烘焰翕赫。
烟未及黔，焰不假碧。如畜扶桑，若藏霹雳。姹女气索，
婴儿声寂。透出两仪，丽于四极。壁立几多，马驰一驿。
宛其死矣，适然从革。恶黜善迁，情回性易。紫色内达，
赤芒外射。熠若火生，乍疑血滴。号曰中环，退藏于密。
雾散五内，川流百脉。骨变金植，颜驻玉泽。阳德乃敷，
阴功□积。南宫度名，北斗落籍。
860.02 【留诗】叶法善
昔在禹馀天，还依太上家。忝以掌仙录，去来乘烟霞。
暂下宛利城，渺然思金华。自此非久住，云上登香车。
适向人间世，时复济苍生。度人初行满，辅国亦功成。
但念清微乐，谁忻下界荣。门人好住此，翛然云上征。
退仙时此地，去俗久为荣。今日登云天，归真游上清。
泥丸空示世，腾举不为名。为报学仙者，知余朝玉京。
860.03 【题登真洞】张果
修成金骨炼归真，洞锁遗踪不计春。野草谩随青岭秀，
闲花长对白云新。风摇翠筱敲寒玉，水激丹砂走素鳞。
自是神仙多变异，肯教踪迹掩红尘。
860.04 【负薪行】许宣平
负薪朝出卖，沽酒日西归。路人莫问归何处，
穿入白云行翠微。
860.05 【庵壁题诗】许宣平
隐居三十载，石室南山巅。静夜玩明月，清朝饮碧泉。
樵人歌垄上，谷鸟戏岩前。乐矣不知老，都忘甲子年。
860.06 【见李白诗又吟】许宣平
一池荷叶衣无尽，两亩黄精食有馀。
又被人来寻讨著，移庵不免更深居。
860.07 【题壁】成真人
蜀路南行，燕师北至。本拟白日升天，且看黑龙饮渭。
860.08 【对赵颍歌】朱子真
人间几日变桑田，谁识神仙洞里天。
短促共知有□异，且须欢醉在生前。
860.09 【兜玄国怀归诗】申欢
风软景和煦，异香馥林塘。登高一长望，信美非吾乡。
860.010 【题壁】李遐周
燕市人皆去，函关马不归。若逢山下鬼，环上系罗衣。
860.011 【遗简诗】赵惠宗
生我于虚，置我于无。至精为神，元气为躯。散阳为明，
合阴为符。形为灰土，神为仙居。众垢将毕，万事永除。
吾驾时马，日月为卫。洞耀九霄，上谒天帝。明明我众，
及我门人。伪道养形，真道养神。懋哉懋哉，馀无所陈。
860.012 【遇莲叶二客诗】栾清
得饮摅公酒，复登摅公舟。便得神体清，超遥旷无忧。
860.013 【附：莲叶二客诗】
行时云作伴，坐即酒为侣。腹以元化充，衣将云霞补。
纣虐与尧仁，可惜皆朽腐。
楫棹无所假，超然信萍查。朝浮旭日辉，夕荫清月华。
营营功业人，朽骨成泥沙。
860.014 【言志】韩湘
青山云水窟，此地是吾家。后夜流琼液，凌晨咀绛霞。
琴弹碧玉调，炉炼白朱砂。宝鼎存金虎，元田养白鸦。
一瓢藏世界，三尺斩妖邪。解造逡巡酒，能开顷刻花。
有人能学我，同去看仙葩。
860.015 【答从叔愈】韩湘
举世都为名利醉，伊予独向道中醒。
他时定是飞升去，冲破秋空一点青。
860.016 【题院诗】侯道华
帖里大还丹，多年色不移。前宵盗吃却，今日碧空飞。
惭愧深珍重，珍重邓天师。他年炼得药，留著与内芝。
吾师知此术，速炼莫为迟。三清专相待，大罗的有期。
860.017 【赠樊夫人诗】裴航
向为胡越犹怀想，况遇天仙隔锦屏。
傥若玉京朝会去，愿随鸾鹤入青冥。
860.018 【附：樊夫人答裴航】樊夫人
一饮琼浆百感生，玄霜捣尽见云英。
蓝桥便是神仙窟，何必崎岖上玉清。
860.019 【题长安酒肆壁三绝句】钟离权
坐卧常携酒一壶，不教双眼识皇都。
乾坤许大无名姓，疏散人中一丈夫。
得道高僧不易逢，几时归去愿相从。
自言住处连沧海，别是蓬莱第一峰。
莫厌追欢笑语频，寻思离乱好伤神。
闲来屈指从头数，得见清平有几人。
860.020 【赠吕洞宾】钟离权
知君幸有英灵骨，所以教君心恍惚。含元殿上水晶宫，
分明指出神仙窟。大丈夫，遇真诀，须要执持心猛烈。
五行匹配自刀圭，执取龟蛇颠倒诀。三尸神，须打彻，
进退天机明六甲。知此三要万神归，来驾火龙离九阙。
九九道至成真日，三界四府朝元节。气翱翔兮神烜赫，
蓬莱便是吾家宅。群仙会饮天乐喧，双童引入升玄客。
道心不退故传君，立誓约言亲洒血。逢人兮莫乱说，
遇友兮不须诀。莫怪频发此言辞，轻慢必有阴司折。
执手相别意如何，今日为君重作歌。说尽千般玄妙理，
未必君心信也么。子后分明说与汝，保惜吾言上大罗。
