第231卷 杜甫
231.01 【宗武生日】杜甫
小子何时见，高秋此日生。自从都邑语，已伴老夫名。
诗是吾家事，人传世上情。熟精文选理，休觅彩衣轻。
凋瘵筵初秩，欹斜坐不成。流霞分片片，涓滴就徐倾。
231.02 【又示宗武】杜甫
觅句新知律，摊书解满床。试吟青玉案，莫羡紫罗囊。
假日从时饮，明年共我长。应须饱经术，已似爱文章。
十五男儿志，三千弟子行。曾参与游夏，达者得升堂。
231.03 【熟食日示宗文、宗武】杜甫
消渴游江汉，羁栖尚甲兵。几年逢熟食，万里逼清明。
松柏邛山路，风花白帝城。汝曹催我老，回首泪纵横。
231.04 【又示两儿】杜甫
令节成吾老，他时见汝心。浮生看物变，为恨与年深。
长葛书难得，江州涕不禁。团圆思弟妹，行坐白头吟。
231.05 【社日两篇】杜甫
九农成德业，百祀发光辉。报效神如在，馨香旧不违。
南翁巴曲醉，北雁塞声微。尚想东方朔，诙谐割肉归。
陈平亦分肉，太史竟论功。今日江南老，他时渭北童。
欢娱看绝塞，涕泪落秋风。鸳鹭回金阙，谁怜病峡中。
231.06 【九日五首】杜甫
重阳独酌杯中酒，抱病起登江上台。竹叶于人既无分，
菊花从此不须开。殊方日落玄猿哭，旧国霜前白雁来。
弟妹萧条各何往，干戈衰谢两相催。
旧日重阳日，传杯不放杯。即今蓬鬓改，但愧菊花开。
北阙心长恋，西江首独回。茱萸赐朝士，难得一枝来。
旧与苏司业，兼随郑广文。采花香泛泛，坐客醉纷纷。
野树歌还倚，秋砧醒却闻。欢娱两冥漠，西北有孤云。
故里樊川菊，登高素浐源。他时一笑后，今日几人存。
巫峡蟠江路，终南对国门。系舟身万里，伏枕泪双痕。
为客裁乌帽，从儿具绿尊。佳辰对群盗，愁绝更谁论。
231.07 【九日诸人集于林】杜甫
九日明朝是，相要旧俗非。老翁难早出，贤客幸知归。
旧采黄花剩，新梳白发微。漫看年少乐，忍泪已沾衣。
231.08 【大历二年九月三十日】杜甫
为客无时了，悲秋向夕终。瘴馀夔子国，霜薄楚王宫。
草敌虚岚翠，花禁冷叶红。年年小摇落，不与故园同。
231.09 【十月一日】杜甫
有瘴非全歇，为冬亦不难。夜郎溪日暖，白帝峡风寒。
蒸裹如千室，焦糟幸一柈。兹辰南国重，旧俗自相欢。
231.010 【孟冬】杜甫
殊俗还多事，方冬变所为。破甘霜落爪，尝稻雪翻匙。
巫峡寒都薄，乌蛮瘴远随。终然减滩濑，暂喜息蛟螭。
231.011 【冬至】杜甫
年年至日长为客，忽忽穷愁泥杀人。江上形容吾独老，
天边风俗自相亲。杖藜雪后临丹壑，鸣玉朝来散紫宸。
心折此时无一寸，路迷何处见三秦。
231.012 【小至】杜甫
天时人事日相催，冬至阳生春又来。刺绣五纹添弱线，
吹葭六琯动浮灰。岸容待腊将舒柳，山意冲寒欲放梅。
云物不殊乡国异，教儿且覆掌中杯。
231.013 【览物（一作峡中览物）】杜甫
曾为掾吏趋三辅，忆在潼关诗兴多。巫峡忽如瞻华岳，
蜀江犹似见黄河。舟中得病移衾枕，洞口经春长薜萝。
形胜有馀风土恶，几时回首一高歌。
231.014 【忆郑南玭】杜甫
郑南伏毒寺，潇洒到江心。石影衔珠阁，泉声带玉琴。
风杉曾曙倚，云峤忆春临。万里沧浪外，龙蛇只自深。
231.015 【怀灞上游】杜甫
怅望东陵道，平生灞上游。春浓停野骑，夜宿敞云楼。
离别人谁在，经过老自休。眼前今古意，江汉一归舟。
231.016 【愁（强戏为吴体）】杜甫
江草日日唤愁生，巫峡泠泠非世情。盘涡鹭浴底心性，
独树花发自分明。十年戎马暗万国，异域宾客老孤城。
渭水秦山得见否，人经罢病虎纵横。
231.017 【昼梦】杜甫
二月饶睡昏昏然，不独夜短昼分眠。桃花气暖眼自醉，
春渚日落梦相牵。故乡门巷荆棘底，中原君臣豺虎边。
安得务农息战斗，普天无吏横索钱。
231.018 【览镜呈柏中丞】杜甫
渭水流关内，终南在日边。胆销豺虎窟，泪入犬羊天。
起晚堪从事，行迟更学仙。镜中衰谢色，万一故人怜。
231.019 【即事】杜甫
暮春三月巫峡长，皛皛行云浮日光。雷声忽送千峰雨，
花气浑如百和香。黄莺过水翻回去，燕子衔泥湿不妨。
飞阁卷帘图画里，虚无只少对潇湘。
231.020 【即事（一作天畔）】杜甫
天畔群山孤草亭，江中风浪雨冥冥。一双白鱼不受钓，
三寸黄甘犹自青。多病马卿无日起，穷途阮籍几时醒。
未闻细柳散金甲，肠断秦川流浊泾。
231.021 【闷】杜甫
瘴疠浮三蜀，风云暗百蛮。卷帘唯白水，隐几亦青山。
猿捷长难见，鸥轻故不还。无钱从滞客，有镜巧催颜。
231.022 【戏作俳谐体遣闷二首】杜甫
异俗吁可怪，斯人难并居。家家养乌鬼，顿顿食黄鱼。
旧识能为态，新知已暗疏。治生且耕凿，只有不关渠。
西历青羌板，南留白帝城。於菟侵客恨，粔籹作人情。
瓦卜传神语，畬田费火声。是非何处定，高枕笑浮生。
231.023 【得舍弟观书自中都已达江陵，今兹暮春月末…情见乎词】杜甫
尔到江陵府，何时到峡州。乱难生有别，聚集病应瘳。
飒飒开啼眼，朝朝上水楼。老身须付托，白骨更何忧。
231.024 【喜观即到，复题短篇二首】杜甫
巫峡千山暗，终南万里春。病中吾见弟，书到汝为人。
意答儿童问，来经战伐新。泊船悲喜后，款款话归秦。
待尔嗔乌鹊，抛书示鶺鴒。枝间喜不去，原上急曾经。
江阁嫌津柳，风帆数驿亭。应论十年事，愁绝始星星。
231.025 【舍弟观归蓝田迎新妇，送示两篇】杜甫
汝去迎妻子，高秋念却回。即今萤已乱，好与雁同来。
东望西江水，南游北户开。卜居期静处，会有故人杯。
楚塞难为路，蓝田莫滞留。衣裳判白露，鞍马信清秋。
满峡重江水，开帆八月舟。此时同一醉，应在仲宣楼。
231.026 【第五弟丰独在江左，近三四载寂无消息，觅使寄此二首】杜甫
乱后嗟吾在，羁栖见汝难。草黄骐骥病，沙晚鶺鴒寒。
楚设关城险，吴吞水府宽。十年朝夕泪，衣袖不曾干。
闻汝依山寺，杭州定越州。风尘淹别日，江汉失清秋。
影盖啼猿树，魂飘结蜃楼。明年下春水，东尽白云求。
231.027 【舍弟观赴蓝田取妻子到江陵，喜寄三首】杜甫
汝迎妻子达荆州，消息真传解我忧。鸿雁影来连峡内，
鶺鴒飞急到沙头。峣关险路今虚远，禹凿寒江正稳流。
朱绂即当随彩鹢，青春不假报黄牛。
马度秦关雪正深，北来肌骨苦寒侵。他乡就我生春色，
故国移居见客心。剩欲提携如意舞，喜多行坐白头吟。
巡檐索共梅花笑，冷蕊疏枝半不禁。
庾信罗含俱有宅，春来秋去作谁家。短墙若在从残草，
乔木如存可假花。卜筑应同蒋诩径，为园须似邵平瓜。
比年病酒开涓滴，弟劝兄酬何怨嗟。
231.028 【江雨有怀郑典设】杜甫
春雨暗暗塞峡中，早晚来自楚王宫。乱波分披已打岸，
弱云狼藉不禁风。宠光蕙叶与多碧，点注桃花舒小红。
谷口子真正忆汝，岸高瀼滑限西东。
231.029 【王十五前阁会】杜甫
楚岸收新雨，春台引细风。情人来石上，鲜脍出江中。
邻舍烦书札，肩舆强老翁。病身虚俊味，何幸饫儿童。
231.030 【寄韦有夏郎中】杜甫
省郎忧病士，书信有柴胡。饮子频通汗，怀君想报珠。
亲知天畔少，药味峡中无。归楫生衣卧，春鸥洗翅呼。
犹闻上急水，早作取平途。万里皇华使，为僚记腐儒。
231.031 【陪柏中丞观宴将士二首】杜甫
极乐三军士，谁知百战场。无私齐绮馔，久坐密金章。
醉客沾鹦鹉，佳人指凤凰。几时来翠节，特地引红妆。
绣段装檐额，金花帖鼓腰。一夫先舞剑，百戏后歌樵。
江树城孤远，云台使寂寥。汉朝频选将，应拜霍嫖姚。
231.032 【七月一日题终明府水楼二首】杜甫
高栋曾轩已自凉，秋风此日洒衣裳。翛然欲下阴山雪，
不去非无汉署香。绝辟过云开锦绣，疏松夹水奏笙簧。
看君宜著王乔履，真赐还疑出尚方。
宓子弹琴邑宰日，终军弃繻英妙时。承家节操尚不泯，
为政风流今在兹。可怜宾客尽倾盖，何处老翁来赋诗。
楚江巫峡半云雨，清簟疏帘看弈棋。
231.033 【季秋苏五弟缨江楼夜宴崔十三评事、韦少府侄三首】杜甫
峡险江惊急，楼高月迥明。一时今夕会，万里故乡情。
星落黄姑渚，秋辞白帝城。老人因酒病，坚坐看君倾。
明月生长好，浮云薄渐遮。悠悠照边塞，悄悄忆京华。
清动杯中物，高随海上查。不眠瞻白兔，百过落乌纱。
对月那无酒，登楼况有江。听歌惊白鬓，笑舞拓秋窗。
尊蚁添相续，沙鸥并一双。尽怜君醉倒，更觉片心降。
231.034 【九月一日过孟十二仓曹、十四主簿兄弟】杜甫
藜杖侵寒露，蓬门启曙烟。力稀经树歇，老困拨书眠。
秋觉追随尽，来因孝友偏。清谈见滋味，尔辈可忘年。
231.035 【过客相寻】杜甫
穷老真无事，江山已定居。地幽忘盥栉，客至罢琴书。
挂壁移筐果，呼儿问煮鱼。时闻系舟楫，及此问吾庐。
231.036 【孟仓曹步趾领新酒酱二物满器见遗老夫】杜甫
楚岸通秋屐，胡床面夕畦。藉糟分汁滓，瓮酱落提携。
饭粝添香味，朋来有醉泥。理生那免俗，方法报山妻。
231.037 【柳司马至】杜甫
有使归三峡，相过问两京。函关犹出将，渭水更屯兵。
设备邯郸道，和亲逻些城。幽燕唯鸟去，商洛少人行。
衰谢身何补，萧条病转婴。霜天到宫阙，恋主寸心明。
231.038 【简吴郎司法】杜甫
有客乘舸自忠州，遣骑安置瀼西头。古堂本买藉疏豁，
借汝迁居停宴游。云石荧荧高叶曙，风江飒飒乱帆秋。
却为姻娅过逢地，许坐曾轩数散愁。
231.039 【又呈吴郎】杜甫
堂前扑枣任西邻，无食无儿一妇人。不为困穷宁有此，
只缘恐惧转须亲。即防远客虽多事，使插疏篱却甚真。
已诉征求贫到骨，正思戎马泪盈巾。
231.040 【覃山人隐居】杜甫
南极老人自有星，北山移文谁勒铭。征君已去独松菊，
哀壑无光留户庭。予见乱离不得已，子知出处必须经。
高车驷马带倾覆，怅望秋天虚翠屏。
231.041 【柏学士茅屋】杜甫
碧山学士焚银鱼，白马却走身岩居。古人已用三冬足，
年少今开万卷馀。晴云满户团倾盖，秋水浮阶溜决渠。
富贵必从勤苦得，男儿须读五车书。
231.042 【题柏大兄弟山居屋壁二首】杜甫
叔父朱门贵，郎君玉树高。山居精典籍，文雅涉风骚。
江汉终吾老，云林得尔曹。哀弦绕白雪，未与俗人操。
野屋流寒水，山篱带薄云。静应连虎穴，喧已去人群。
笔架沾窗雨，书签映隙曛。萧萧千里足，个个五花文。
231.043 【戏寄崔评事表侄、苏五表弟、韦大少府诸侄】杜甫
隐豹深愁雨，潜龙故起云。泥多仍径曲，心醉阻贤群。
忍待江山丽，还披鲍谢文。高楼忆疏豁，秋兴坐氛氲。
231.044 【秋日寄题郑监湖上亭三首】杜甫
碧草逢春意，沅湘万里秋。池要山简马，月净庾公楼。
磨灭馀篇翰，平生一钓舟。高唐寒浪减，仿佛识昭丘。
新作湖边宅，远闻宾客过。自须开竹径，谁道避云萝。
官序潘生拙，才名贾傅多。舍舟应转地，邻接意如何。
暂阻蓬莱阁，终为江海人。挥金应物理，拖玉岂吾身。
羹煮秋莼滑，杯迎露菊新。赋诗分气象，佳句莫频频。
231.045 【谒真谛寺禅师】杜甫
兰若山高处，烟霞嶂几重。冻泉依细石，晴雪落长松。
问法看诗忘，观身向酒慵。未能割妻子，卜宅近前峰。
231.046 【别崔潩因寄薛据、孟云卿（内弟潩赴湖南幕职）】杜甫
志士惜妄动，知深难固辞。如何久磨砺，但取不磷缁。
夙夜听忧主，飞腾急济时。荆州过薛孟，为报欲论诗。
231.047 【送李八秘书赴杜相公幕】杜甫
青帘白舫益州来，巫峡秋涛天地回。石出倒听枫叶下，
橹摇背指菊花开。贪趋相府今晨发，恐失佳期后命催。
南极一星朝北斗，五云多处是三台。
231.048 【巫峡敝庐奉赠侍御四舅别之澧朗】杜甫
江城秋日落，山鬼闭门中。行李淹吾舅，诛茅问老翁。
赤眉犹世乱，青眼只途穷。传语桃源客，人今出处同。
231.049 【奉送十七舅下邵桂】杜甫
绝域三冬暮，浮生一病身。感深辞舅氏，别后见何人。
缥缈苍梧帝，推迁孟母邻。昏昏阻云水，侧望苦伤神。
231.050 【送覃二判官】杜甫
先帝弓剑远，小臣馀此生。蹉跎病江汉，不复谒承明。
饯尔白头日，永怀丹凤城。迟迟恋屈宋，渺渺卧荆衡。
魂断航舸失，天寒沙水清。肺肝若稍愈，亦上赤霄行。
231.051 【季夏送乡弟韶陪黄门从叔朝谒】杜甫
令弟尚为苍水使，名家莫出杜陵人。比来相国兼安蜀，
归赴朝廷已入秦。舍舟策马论兵地，拖玉腰金报主身。
莫度清秋吟蟋蟀，早闻黄阁画麒麟。
231.052 【送十五弟侍御使蜀】杜甫
喜弟文章进，添余别兴牵。数杯巫峡酒，百丈内江船。
未息豺狼斗，空催犬马年。归朝多便道，搏击望秋天。
231.053 【送田四弟将军将夔州柏中丞命起居江陵节度…郡王卫公幕】杜甫
离筵罢多酒，起地发寒塘。回首中丞座，驰笺异姓王。
燕辞枫树日，雁度麦城霜。空醉山翁酒，遥怜似葛强。
231.054 【送王十六判官】杜甫
客下荆南尽，君今复入舟。买薪犹白帝，鸣橹少沙头。
衡霍生春早，潇湘共海浮。荒林庾信宅，为仗主人留。
231.055 【奉送卿二翁统节度镇军还江陵】杜甫
火旗还锦缆，白马出江城。嘹唳吟笳发，萧条别浦清。
寒空巫峡曙，落日渭阳明。留滞嗟衰疾，何时见息兵。
231.056 【送鲜于万州迁巴州（鲜于炅乃仲通子，有父风）】杜甫
京兆先时杰，琳琅照一门。朝廷偏注意，接近与名藩。
祖帐排舟数，寒江触石喧。看君妙为政，他日有殊恩。
231.057 【寄杜位（顷者与位同在故严尚书幕）】杜甫
寒日经檐短，穷猿失木悲。峡中为客恨，江上忆君时。
天地身何在，风尘病敢辞。封书两行泪，沾洒裛新诗。
231.058 【奉寄李十五秘书二首】杜甫
避暑云安县，秋风早下来。暂留鱼复浦，同过楚王台。
猿鸟千崖窄，江湖万里开。竹枝歌未好，画舸莫迟回。
行李千金赠，衣冠八尺身。飞腾知有策，意度不无神。
班秩兼通贵，公侯出异人。玄成负文彩，世业岂沉沦。
231.059 【奉送韦中丞之晋赴湖南】杜甫
宠渥征黄渐，权宜借寇频。湖南安背水，峡内忆行春。
王室仍多故，苍生倚大臣。还将徐孺子，处处待高人。
231.060 【送李功曹之荆州充郑侍御判官重赠】杜甫
曾闻宋玉宅，每欲到荆州。此地生涯晚，遥悲水国秋。
孤城一柱观，落日九江流。使者虽光彩，青枫远自愁。
231.061 【送孟十二仓曹赴东京选】杜甫
君行别老亲，此去苦家贫。藻镜留连客，江山憔悴人。
秋风楚竹冷，夜雪巩梅春。朝夕高堂念，应宜彩服新。
231.062 【凭孟仓曹将书觅土娄旧庄】杜甫
平居丧乱后，不到洛阳岑。为历云山问，无辞荆棘深。
北风黄叶下，南浦白头吟。十载江湖客，茫茫迟暮心。
231.063 【别苏徯（赴湖南幕）】杜甫
故人有游子，弃掷傍天隅。他日怜才命，居然屈壮图。
十年犹塌翼，绝倒为惊吁。消渴今如在，提携愧老夫。
岂知台阁旧，先拂凤凰雏。得实翻苍竹，栖枝把翠梧。
北辰当宇宙，南岳据江湖。国带风尘色，兵张虎豹符。
数论封内事，挥发府中趋。赠尔秦人策，莫鞭辕下驹。
231.064 【存殁口号二首】杜甫
席谦不见近弹棋，毕曜仍传旧小诗。
玉局他年无限笑，白杨今日几人悲。
郑公粉绘随长夜，曹霸丹青已白头。
天下何曾有山水，人间不解重骅骝。
231.065 【奉汉中王手札报韦侍御、萧尊师亡】杜甫
秋日萧韦逝，淮王报峡中。少年疑柱史，多术怪仙公。
不但时人惜，只应吾道穷。一哀侵疾病，相识自儿童。
处处邻家笛，飘飘客子蓬。强吟怀旧赋，已作白头翁。
231.066 【哭王彭州抡】杜甫
执友惊沦没，斯人已寂寥。新文生沈谢，异骨降松乔。
北部初高选，东堂早见招。蛟龙缠倚剑，鸾凤夹吹箫。
历职汉庭久，中年胡马骄。兵戈闇两观，宠辱事三朝。
蜀路江干窄，彭门地里遥。解龟生碧草，谏猎阻清霄。
顷壮戎麾出，叨陪幕府要。将军临气候，猛士塞风飙。
井漏泉谁汲，烽疏火不烧。前筹自多暇，隐几接终朝。
翠石俄双表，寒松竟后凋。赠诗焉敢坠，染翰欲无聊。
再哭经过罢，离魂去住销。之官方玉折，寄葬与萍漂。
旷望渥洼道，霏微河汉桥。夫人先即世，令子各清标。
巫峡长云雨，秦城近斗杓。冯唐毛发白，归兴日萧萧。
231.067 【见萤火】杜甫
巫山秋夜萤火飞，帘疏巧入坐人衣。忽惊屋里琴书冷，
复乱檐边星宿稀。却绕井阑添个个，偶经花蕊弄辉辉。
沧江白发愁看汝，来岁如今归未归。
231.068 【吹笛】杜甫
吹笛秋山风月清，谁家巧作断肠声。风飘律吕相和切，
月傍关山几处明。胡骑中宵堪北走，武陵一曲想南征。
故园杨柳今摇落，何得愁中曲尽生。
231.069 【孤雁（一作后飞雁）】杜甫
孤雁不饮啄，飞鸣声念群。谁怜一片影，相失万重云。
望尽似犹见，哀多如更闻。野鸦无意绪，鸣噪自纷纷。
231.070 【鸥】杜甫
江浦寒鸥戏，无他亦自饶。却思翻玉羽，随意点春苗。
雪暗还须浴，风生一任飘。几群沧海上，清影日萧萧。
231.071 【猿】杜甫
袅袅啼虚壁，萧萧挂冷枝。艰难人不见，隐见尔如知。
惯习元从众，全生或用奇。前林腾每及，父子莫相离。
231.072 【黄鱼】杜甫
日见巴东峡，黄鱼出浪新。脂膏兼饲犬，长大不容身。
筒桶相沿久，风雷肯为神。泥沙卷涎沫，回首怪龙鳞。
231.073 【白小】杜甫
白小群分命，天然二寸鱼。细微沾水族，风俗当园蔬。
入肆银花乱，倾箱雪片虚。生成犹拾卵，尽取义何如。
231.074 【麂】杜甫
永与清溪别，蒙将玉馔俱。无才逐仙隐，不敢恨庖厨。
乱世轻全物，微声及祸枢。衣冠兼盗贼，饕餮用斯须。
231.075 【鸡】杜甫
纪德名标五，初鸣度必三。殊方听有异，失次晓无惭。
问俗人情似，充庖尔辈堪。气交亭育际，巫峡漏司南。
231.076 【玉腕骝（江陵节度卫公马也）】杜甫
闻说荆南马，尚书玉腕骝。顿骖飘赤汗，跼蹐顾长楸。
胡虏三年入，乾坤一战收。举鞭如有问，欲伴习池游。
231.077 【见王监兵马使说近山有白黑二鹰罗者久取竟未…请余赋诗】杜甫
雪飞玉立尽清秋，不惜奇毛恣远游。在野只教心力破，
千人何事网罗求。一生自猎知无敌，百中争能耻下鞲。
鹏碍九天须却避，兔藏三穴莫深忧。
黑鹰不省人间有，度海疑从北极来。正翮抟风超紫塞，
立冬几夜宿阳台。虞罗自各虚施巧，春雁同归必见猜。
万里寒空只一日，金眸玉爪不凡材。
