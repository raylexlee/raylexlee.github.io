第675卷 郑谷
675.01 【喜秀上人相访】郑谷
雪初开一径，师忽扣双扉。老大情相近，林泉约共归。
忧荣栖省署，孤僻谢朝衣。他夜松堂宿，论诗更入微。
675.02 【夕阳】郑谷
夕阳秋更好，敛敛蕙兰中。极浦明残雨，长天急远鸿。
僧窗留半榻，渔舸透疏篷。莫恨清光尽，寒蟾即照空。
675.03 【摇落】郑谷
夜来摇落悲，桑枣半空枝。故国无消息，流年有乱离。
霜秦闻雁早，烟渭认帆迟。日暮寒鼙急，边军在雍岐。
675.04 【西蜀净众寺松溪八韵兼寄小笔崔处士】郑谷
松因溪得名，溪吹答松声。缭绕能穿寺，幽奇不在城。
寒烟斋后散，春雨夜中平。染岸苍苔古，翘沙白鸟明。
澄分僧影瘦，光彻客心清。带梵侵云响，和钟击石鸣。
淡烹新茗爽，暖泛落花轻。此景吟难尽，凭君画入京。
675.05 【迁客】郑谷
离夜闻横笛，可堪吹鹧鸪。雪冤知早晚，雨泣渡江湖。
秋树吹黄叶，腊烟垂绿芜。虞翻归有日，莫便哭穷途。
675.06 【蔡处士】郑谷
无著复无求，平生不解愁。鬻蔬贫洁净，中酒病风流。
旨趣陶山相，诗篇沈隐侯。小斋江色里，篱柱系渔舟。
675.07 【予尝有雪景一绝为人所讽吟段赞善小笔精微…诗谢之】郑谷
赞善贤相后，家藏名画多。留心于绘素，得事在烟波。
属兴同吟咏，成功更琢磨。爱予风雪句，幽绝写渔蓑。
675.08 【京兆府试残月如新月】郑谷
荣落何相似，初终却一般。犹疑和夕照，谁信堕朝寒。
水木辉华别，诗家比象难。佳人应误拜，栖鸟反求安。
屈指期轮满，何心谓影残。庾楼清赏处，吟彻曙钟看。
675.09 【咸通十四年府试木向荣（题中用韵）】郑谷
园林青气动，众木散寒声。败叶墙阴在，滋条雪后荣。
欣欣春令早，蔼蔼日华轻。庾岭梅先觉，隋堤柳暗惊。
山川应物候，皋壤起农情。只待花开日，连栖出谷莺。
675.010 【丞相孟夏祗荐南郊纪献十韵】郑谷
节应清和候，郊宫事洁羞。至诚闻上帝，明德祀圆丘。
雅用陶匏器，馨非黍稷流。就阳陈盛礼，匡国祷鸿休。
渐晓兰迎露，微凉麦弄秋。寿山横紫阁，瑞霭抱皇州。
外肃通班序，中严锡庆优。奏歌三酒备，表敬百神柔。
池碧将还凤，原清再问牛。万方瞻辅翼，共贺赞皇猷。
675.011 【叙事感恩上狄右丞】郑谷
昔岁曾投贽，关河在左冯。庾公垂顾遇，王粲许从容。
首荐叨殊礼，全家寓近封。白楼陪写望，青眼感遭逢。
顾念梁间燕，深怜涧底松。岚光莲岳逼，酒味菊花浓。
寇难旋移国，漂离几听蛩。半生悲逆旅，二纪间门墉。
蜀雪随僧蹋，荆烟逐雁冲。凋零归两鬓，举止失前踪。
得事虽甘晚，陈诗未肯慵。迩来趋九仞，又伴赏三峰。
栖托情何限，吹嘘意数重。自兹俦侣内，无复叹龙钟。
675.012 【咏怀】郑谷
迂疏虽可欺，心路甚男儿。薄宦浑无味，平生粗有诗。
淡交终不破，孤达晚相宜。直夜花前唤，朝寒雪里追。
竹声输我听，茶格共僧知。景物还多感，情怀偶不卑。
溪莺喧午寝，山蕨止春饥。险事销肠酒，清欢敌手棋。
香锄抛药圃，烟艇忆莎陂。自许亨途在，儒纲复振时。
675.013 【乾符丙申岁奉试春涨曲江池（用春字）】郑谷
王泽尚通津，恩波此日新。深疑一夜雨，宛似五湖春。
泛滟翘振鹭，澄清跃紫鳞。翠低孤屿柳，香失半汀蘋。
凤辇寻佳境，龙舟命近臣。桂花如入手，愿作从游人。
675.014 【华山】郑谷
峭仞耸巍巍，晴岚染近畿。孤高不可状，图写尽应非。
绝顶神仙会，半空鸾鹤归。云台分远霭，树谷隐斜晖。
坠石连村响，狂雷发庙威。气中寒渭阔，影外白楼微。
云对莲花落，泉横露掌飞。乳悬危磴滑，樵彻上方稀。
淡泊生真趣，逍遥息世机。野花明涧路，春藓涩松围。
远洞时闻磬，群僧昼掩扉。他年洗尘骨，香火愿相依。
675.015 【入阁】郑谷
秘殿临轩日，和銮返正年。两班文武盛，百辟羽仪全。
霜漏清中禁，风旗拂曙天。门严新勘契，仗入乍承宣。
玉几当红旭，金炉纵碧烟。对扬称法吏，赞引出宫钿。
言动挥毫疾，雍容执簿专。寿山晴叆叇，颢气暖连延。
礼有鸳鸾集，恩无雨露偏。小臣叨备位，歌咏泰阶前。
675.016 【故少师从翁隐岩别墅乱后榛芜感旧怆怀遂有追纪】郑谷
风骚为主人，凡俗仰清尘。密行称闺阃，明诚动搢绅。
周旋居显重，内外掌丝纶。妙主蓬壶籍，忠为社稷臣。
大仪墙仞峻，东辖纪纲新。闻善常开口，推公岂为身。
立朝鸣珮重，归宅典衣贫。半醉看花晚，中餐煮菜春。
晴台随鹿上，幽墅结僧邻。理论知清越，生徒得李频。
药香沾笔砚，竹色染衣巾。寄鹤眠云叟，骑驴入室宾。
近将姚监比，僻与段卿亲。叶积池边路，茶迟雪后薪。
所难留著述，谁不秉陶钧。丧乱时多变，追思事已陈。
浮华重发作，雅正甚湮沦。宗从今何在，依栖素有因。
七松无影响，双泪益悲辛。犹喜于门秀，年来屈复伸。
675.017 【送吏部曹郎中免官南归】郑谷
高名向己求，古韵古无俦。风月抛兰省，江山复桂州。
贤人知止足，中岁便归休。云鹤深相待，公卿不易留。
满朝张祖席，半路上仙舟。箧重藏吴画，茶新换越瓯。
郡迎红烛宴，寺宿翠岚楼。触目成幽兴，全家是胜游。
篷声渔叟雨，苇色鹭鸶秋。久别郊园改，将归里巷修。
桑麻胜禄食，节序免乡愁。阳朔花迎棹，崇贤叶满沟。
席春欢促膝，檐日暖梳头。道畅应为蝶，时来必问牛。
终须康庶品，未爽漱寒流。议在归群望，情难恋自由。
小生诚浅拙，早岁便依投。夏课每垂奖，雪天常见忧。
远招陪宿直，首荐向公侯。攀送偏挥洒，龙钟志未酬。
675.018 【回銮】郑谷
妖星沈雨露，和气满京关。上将忠勋立，明君法驾还。
顺风调雅乐，夹道序群班。香泛传宣里，尘清指顾间。
楼台新紫气，云物旧黄山。晓渭行朝肃，秋郊旷望闲。
庙灵安国步，日角动天颜。浩浩升平曲，流歌彻百蛮。
675.019 【峡中】郑谷
万重烟霭里，隐隐见夔州。夜静明月峡，春寒堆雪楼。
独吟谁会解，多病自淹留。往事如今日，聊同子美愁。
675.020 【蜀中寓止夏日自贻】郑谷
展转欹孤枕，风帏信寂寥。涨江垂螮蝀，骤雨闹芭蕉。
道阻归期晚，年加记性销。故人衰飒尽，相望在行朝。
675.021 【试笔偶书】郑谷
沙鸟与山麋，由来性不羁。可凭唯在道，难解莫过诗。
任笑孤吟僻，终嫌巧宦卑。乖慵恩地恕，冷淡好僧知。
华省惭公器，沧江负钓师。露花春直夜，烟鼓早朝时。
世路多艰梗，家风免坠遗。殷勤一蓑雨，只得梦中披。
675.022 【奔避】郑谷
奔避投人远，漂离易感恩。愁髯霜飒飒，病眼泪昏昏。
孤馆秋声树，寒江落照村。更闻归路绝，新寨截荆门。
675.023 【吊水部贾员外嵩】郑谷
八韵与五字，俱为时所先。幽魂应自慰，李白墓相连。
675.024 【贫女吟】郑谷
尘压鸳鸯废锦机，满头空插丽春枝。
东邻舞妓多金翠，笑剪灯花学画眉。
675.025 【席上贻歌者】郑谷
花月楼台近九衢，清歌一曲倒金壶。
座中亦有江南客，莫向春风唱鹧鸪。
675.026 【菊】郑谷
王孙莫把比荆蒿，九日枝枝近鬓毛。
露湿秋香满池岸，由来不羡瓦松高。
675.027 【下峡】郑谷
忆子啼猿绕树哀，雨随孤棹过阳台。
波头未白人头白，瞥见春风滟滪堆。
675.028 【文昌寓直】郑谷
何逊空阶夜雨平，朝来交直雨新晴。
落花乱上花砖上，不忍和苔蹋紫英。
675.029 【街西晚归】郑谷
御沟春水绕闲坊，信马归来傍短墙。
幽榭名园临紫陌，晚风时带牡丹香。
675.030 【十日菊】郑谷
节去蜂愁蝶不知，晓庭还绕折残枝。
自缘今日人心别，未必秋香一夜衰。
675.031 【鹭鸶】郑谷
闲立春塘烟淡淡，静眠寒苇雨飕飕。
渔翁归后汀沙晚，飞下滩头更自由。
675.032 【柳】郑谷
半烟半雨江桥畔，映杏映桃山路中。
会得离人无限意，千丝万絮惹春风。
675.033 【下第退居二首】郑谷
年来还未上丹梯，且著渔蓑谢故溪。
落尽梨花春又了，破篱残雨晚莺啼。
未尝青杏出长安，豪士应疑怕牡丹。
只有退耕耕不得，茫然村落水吹残。
675.034 【江宿闻芦管（商船小童善吹）】郑谷
塞曲凄清楚水滨，声声吹出落梅春。
须知风月千樯下，亦有葫芦河畔人。
675.035 【闲题】郑谷
举世何人肯自知，须逢精鉴定妍媸。
若教嫫母临明镜，也道不劳红粉施。
675.036 【曲江春草】郑谷
花落江堤蔟暖烟，雨馀草色远相连。
香轮莫辗青青破，留与愁人一醉眠。
675.037 【雪中偶题】郑谷
乱飘僧舍茶烟湿，密洒歌楼酒力微。
江上晚来堪画处，渔人披得一蓑归。
675.038 【题慈恩寺默公院】郑谷
虽近曲江居古寺，旧山终忆九华峰。
春来老病厌迎送，剪却牡丹栽野松。
675.039 【江上阻风】郑谷
水天春暗暮寒浓，船闭篷窗细雨中。
闻道渔家酒初熟，晚来翻喜打头风。
675.040 【淮上与友人别】郑谷
扬子江头杨柳春，杨花愁杀渡江人。
数声风笛离亭晚，君向潇湘我向秦。
675.041 【忍公小轩二首】郑谷
松溪水色绿于松，每到松溪到暮钟。
闲得心源只如此，问禅何必向双峰。
旧游前事半埃尘，多向林中结净因。
一念一炉香火里，后身唯愿似师身。
675.042 【淮上渔者】郑谷
白头波上白头翁，家逐船移浦浦风。
一尺鲈鱼新钓得，儿孙吹火荻花中。
675.043 【兴州江馆】郑谷
向蜀还秦计未成，寒蛩一夜绕床鸣。
愁眠不稳孤灯尽，坐听嘉陵江水声。
675.044 【题无本上人小斋】郑谷
寒寺唯应我访师，人稀境静雪销迟。
竹西落照侵窗好，堪惜归时落照时。
675.045 【七祖院小山】郑谷
小巧功成雨藓斑，轩车日日扣松关。
峨嵋咫尺无人去，却向僧窗看假山。
675.046 【定水寺行香】郑谷
听经看画绕虚廊，风拂金炉待赐香。
丞相未来春雪密，暂偷闲卧老僧床。
675.047 【浯溪】郑谷
湛湛清江叠叠山，白云白鸟在其间。
渔翁醉睡又醒睡，谁道皇天最惜闲。
675.048 【闷题】郑谷
莫厌九衢尘土间，秋晴满眼是南山。
僧家未必全无事，道著访僧心且闲。
675.049 【重访黄神谷策禅者】郑谷
初尘芸阁辞禅阁，却访支郎是老郎。
我趣转卑师趣静，数峰秋雪一炉香。
675.050 【别修觉寺无本上人】郑谷
松上闲云石上苔，自嫌归去夕阳催。
山门握手无他语，只约今冬看雪来。
675.051 【赠日东鉴禅师】郑谷
故国无心渡海潮，老禅方丈倚中条。
夜深雨绝松堂静，一点山萤照寂寥。
675.052 【传经院壁画松】郑谷
危根瘦尽耸孤峰，珍重江僧好笔踪。
得向游人多处画，却胜涧底作真松。
675.053 【高蟾先辈以诗笔相示抒成寄酬】郑谷
张生故国三千里，知者唯应杜紫微。
君有君恩秋后叶，可能更羡谢玄晖。
675.054 【为人题】郑谷
泪湿孤鸾晓镜昏，近来方解惜青春。
杏花杨柳年年好，不忍回看旧写真。
675.055 【越鸟】郑谷
背霜南雁不到处，倚棹北人初听时。
梅雨满江春草歇，一声声在荔枝枝。
675.056 【黄莺】郑谷
春云薄薄日辉辉，宫树烟深隔水飞。
应为能歌系仙籍，麻姑乞与女真衣。
675.057 【失鹭鸶】郑谷
野格由来倦小池，惊飞却下碧江涯。
月昏风急何处宿，秋岸萧萧黄苇枝。
675.058 【苔钱】郑谷
春红秋紫绕池台，个个圆如济世财。
雨后无端满穷巷，买花不得买愁来。
675.059 【莲叶】郑谷
移舟水溅差差绿，倚槛风摇柄柄香。
多谢浣溪人不折，雨中留得盖鸳鸯。
675.060 【蜀中赏海棠】郑谷
浓淡芳春满蜀乡，半随风雨断莺肠。
浣花溪上堪惆怅，子美无心为发扬。
675.061 【投所知】郑谷
砌下芝兰新满径，门前桃李旧垂阴。
却应回念江边草，放出春烟一寸心。
675.062 【早入谏院二首】郑谷
玉阶春冷未催班，暂拂尘衣就笏眠。
孤立小心还自笑，梦魂潜绕御炉烟。
紫云重叠抱春城，廊下人稀唱漏声。
偷得微吟斜倚柱，满衣花露听宫莺。
675.063 【忝官谏垣明日转对】郑谷
吾君英睿相君贤，其那寰区未晏然。
明日翠华春殿下，不知何语可闻天。
675.064 【再经南阳】郑谷
平芜漠漠失楼台，昔日游人乱后来。
寥落墙匡春欲暮，烧残官树有花开。
675.065 【赠下第举公】郑谷
见君失意我惆怅，记得当年落第情。
出去无憀归又闷，花南慢打讲钟声。
675.066 【春阴】郑谷
推琴当酒度春阴，不解谋生只解吟。
舞蝶歌莺莫相试，老郎心是老僧心。
675.067 【送张逸人】郑谷
人间疏散更无人，浪兀孤舟酒兀身。
芦笋鲈鱼抛不得，五陵珍重五湖春。
675.068 【初还京师寓止府署偶题屋壁】郑谷
秋光不见旧亭台，四顾荒凉瓦砾堆。
火力不能销地力，乱前黄菊眼前开。
675.069 【擢第后入蜀经罗村，路见海棠盛开偶有题咏】郑谷
上国休夸红杏艳，深溪自照绿苔矶。一枝低带流莺睡，
数片狂和舞蝶飞。堪恨路长移不得，可无人与画将归。
手中已有新春桂，多谢烟香更入衣。
675.070 【次韵和礼部卢侍郎江上秋夕寓怀】郑谷
卢郎到处觉风生，蜀郡留连亚相情。乱后江山悲庾信，
夜来烟月属袁宏。梦归兰省寒星动，吟向莎洲宿鹭惊。
未脱白衣头半白，叨陪属和倍为荣。
675.071 【宜春再访芳公言公幽斋写怀叙事，因赋长言】郑谷
入门长恐先师在，香印纱灯似昔年，涧路萦回斋处远，
松堂虚豁讲声圆。顷为弟子曾同社，今忝星郎更契缘。
顾渚一瓯春有味，中林话旧亦潸然。
675.072 【读李白集】郑谷
何事文星与酒星，一时钟在李先生。
高吟大醉三千首，留著人间伴月明。
675.073 【卷末偶题三首】郑谷
一卷疏芜一百篇，名成未敢暂忘筌。
何如海日生残夜，一句能令万古传。
七岁侍行湖外去，岳阳楼上敢题诗。
如今寒晚无功业，何以胜任国士知。
一第由来是出身，垂名俱为国风陈。
此生若不知骚雅，孤宦如何作近臣。
675.074 【读前集二首】郑谷
殷璠裁鉴英灵集，颇觉同才得旨深。
何事后来高仲武，品题间气未公心。
风骚如线不胜悲，国步多艰即此时。
爱日满阶看古集，只应陶集是吾师。
675.075 【渚宫乱后作】郑谷
乡人来话乱离情，泪滴残阳问楚荆。白社已应无故老，
清江依旧绕空城。高秋军旅齐山树，昔日渔家是野营。
牢落故居灰烬后，黄花紫蔓上墙生。
675.076 【鹧鸪（谷以此诗得名，时号为郑鹧鸪）】郑谷
暖戏烟芜锦翼齐，品流应得近山鸡。雨昏青草湖边过，
花落黄陵庙里啼。游子乍闻征袖湿，佳人才唱翠眉低。
相呼相应湘江阔，苦竹丛深春日西。
675.077 【燕】郑谷
年去年来来去忙，春寒烟暝渡潇湘。低飞绿岸和梅雨，
乱入红楼拣杏梁。闲几砚中窥水浅，落花径里得泥香。
千言万语无人会，又逐流莺过短墙。
675.078 【侯家鹧鸪】郑谷
江天梅雨湿江蓠，到处烟香是此时。苦竹岭无归去日，
海棠花落旧栖枝。春宵思极兰灯暗，晓月啼多锦幕垂。
唯有佳人忆南国，殷勤为尔唱愁词。
675.079 【雁】郑谷
八月悲风九月霜，蓼花红淡苇条黄。石头城下波摇影，
星子湾西云间行。惊散渔家吹短笛，失群征戍锁残阳。
故乡闻尔亦惆怅，何况扁舟非故乡。
675.080 【水（西蜀净众寺五题）】郑谷
竹院松廊分数派，不空清泚亦逶迤。落花相逐去何处，
幽鹭独来无限时。洗钵老僧临岸久，钓鱼闲客卷纶迟。
晚晴一片连莎绿，悔与沧浪有旧期。
675.081 【海棠】郑谷
春风用意匀颜色，销得携觞与赋诗。秾丽最宜新著雨，
娇饶全在欲开时。莫愁粉黛临窗懒，梁广丹青点笔迟。
朝醉暮吟看不足，羡他蝴蝶宿深枝。
675.082 【竹】郑谷
宜烟宜雨又宜风，拂水藏村复间松。移得萧骚从远寺，
洗来疏净见前峰。侵阶藓拆春芽迸，绕径莎微夏荫浓。
无赖杏花多意绪，数枝穿翠好相容。
675.083 【荔枝树】郑谷
二京曾见画图中，数本芳菲色不同。孤棹今来巴徼外，
一枝烟雨思无穷。夜郎城近含香瘴，杜宇巢低起暝风。
肠断渝泸霜霰薄，不教叶似灞陵红。
675.084 【锦二首】郑谷
布素豪家定不看，若无文彩入时难。红迷天子帆边日，
紫夺星郎帐外兰。春水濯来云雁活，夜机挑处雨灯寒。
舞衣转转求新样，不问流离桑柘残。
文君手里曙霞生，美号仍闻借蜀城。夺得始知袍更贵，
著归方觉昼偏荣。宫花颜色开时丽，池雁毛衣浴后明。
礼部郎官人所重，省中别占好窠名。
675.085 【蜡烛】郑谷
仙漏迟迟出建章，宫帘不动透清光。金闱露白新裁诏，
画阁春红正试妆。泪滴杯盘何所恨，烬飘兰麝暗和香。
多情更有分明处，照得歌尘下燕梁。
675.086 【灯】郑谷
雨向莎阶滴未休，冷光孤恨两悠悠。船中闻雁洞庭宿，
床下有蛩长信秋。背照翠帘新洒别，不挑红烬正含愁。
萧骚寒竹南窗静，一局闲棋为尔留。
675.087 【宗人作尉唐昌官署幽胜而又博学精富得以言谈…留书屋壁】郑谷
公堂潇洒有林泉，只隔苔墙是渚田。宗党相亲离乱世，
春秋闲论战争年。远江惊鹭来池口，绝顶归云过竹边。
风雨夜长同一宿，旧游多共忆樊川。
675.088 【为户部李郎中与令季端公寓止渠州江寺偶作寄献】郑谷
退居潇洒寄禅关，高挂朝簪净室间。孤岛虽留双鹤歇，
五云争放二龙闲。轻舟共泛花边水，野屐同登竹外山。
仙署金闺虚位久，夜清应梦近天颜。
675.089 【重阳日访元秀上人】郑谷
红叶黄花秋景宽，醉吟朝夕在樊川。却嫌今日登山俗，
且共高僧对榻眠。别画长怀吴寺壁，宜茶偏赏霅溪泉。
归来童稚争相笑，何事无人与酒船。
