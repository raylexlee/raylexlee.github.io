第675卷 鄭谷
675.01 【喜秀上人相訪】鄭谷
雪初開一徑，師忽扣雙扉。老大情相近，林泉約共歸。
憂榮棲省署，孤僻謝朝衣。他夜松堂宿，論詩更入微。
675.02 【夕陽】鄭谷
夕陽秋更好，斂斂蕙蘭中。極浦明殘雨，長天急遠鴻。
僧窗留半榻，漁舸透疏篷。莫恨清光盡，寒蟾即照空。
675.03 【搖落】鄭谷
夜來搖落悲，桑棗半空枝。故國無消息，流年有亂離。
霜秦聞雁早，煙渭認帆遲。日暮寒鼙急，邊軍在雍岐。
675.04 【西蜀淨衆寺松溪八韻兼寄小筆崔處士】鄭谷
松因溪得名，溪吹答松聲。繚繞能穿寺，幽奇不在城。
寒煙齋後散，春雨夜中平。染岸蒼苔古，翹沙白鳥明。
澄分僧影瘦，光徹客心清。帶梵侵雲響，和鍾擊石鳴。
淡烹新茗爽，暖泛落花輕。此景吟難盡，憑君畫入京。
675.05 【遷客】鄭谷
離夜聞橫笛，可堪吹鷓鴣。雪冤知早晚，雨泣渡江湖。
秋樹吹黃葉，臘煙垂綠蕪。虞翻歸有日，莫便哭窮途。
675.06 【蔡處士】鄭谷
無著復無求，平生不解愁。鬻蔬貧潔淨，中酒病風流。
旨趣陶山相，詩篇沈隱侯。小齋江色裏，籬柱系漁舟。
675.07 【予嘗有雪景一絕爲人所諷吟段贊善小筆精微…詩謝之】鄭谷
贊善賢相後，家藏名畫多。留心於繪素，得事在煙波。
屬興同吟詠，成功更琢磨。愛予風雪句，幽絕寫漁蓑。
675.08 【京兆府試殘月如新月】鄭谷
榮落何相似，初終卻一般。猶疑和夕照，誰信墮朝寒。
水木輝華別，詩家比象難。佳人應誤拜，棲鳥反求安。
屈指期輪滿，何心謂影殘。庾樓清賞處，吟徹曙鍾看。
675.09 【鹹通十四年府試木向榮（題中用韻）】鄭谷
園林青氣動，衆木散寒聲。敗葉牆陰在，滋條雪後榮。
欣欣春令早，藹藹日華輕。庾嶺梅先覺，隋堤柳暗驚。
山川應物候，皋壤起農情。只待花開日，連棲出谷鶯。
675.010 【丞相孟夏祗薦南郊紀獻十韻】鄭谷
節應清和候，郊宮事潔羞。至誠聞上帝，明德祀圓丘。
雅用陶匏器，馨非黍稷流。就陽陳盛禮，匡國禱鴻休。
漸曉蘭迎露，微涼麥弄秋。壽山橫紫閣，瑞靄抱皇州。
外肅通班序，中嚴錫慶優。奏歌三酒備，表敬百神柔。
池碧將還鳳，原清再問牛。萬方瞻輔翼，共賀贊皇猷。
675.011 【敘事感恩上狄右丞】鄭谷
昔歲曾投贄，關河在左馮。庾公垂顧遇，王粲許從容。
首薦叨殊禮，全家寓近封。白樓陪寫望，青眼感遭逢。
顧念梁間燕，深憐澗底松。嵐光蓮嶽逼，酒味菊花濃。
寇難旋移國，漂離幾聽蛩。半生悲逆旅，二紀間門墉。
蜀雪隨僧蹋，荊煙逐雁衝。凋零歸兩鬢，舉止失前蹤。
得事雖甘晚，陳詩未肯慵。邇來趨九仞，又伴賞三峯。
棲託情何限，吹噓意數重。自茲儔侶內，無復嘆龍鍾。
675.012 【詠懷】鄭谷
迂疏雖可欺，心路甚男兒。薄宦渾無味，平生粗有詩。
淡交終不破，孤達晚相宜。直夜花前喚，朝寒雪裏追。
竹聲輸我聽，茶格共僧知。景物還多感，情懷偶不卑。
溪鶯喧午寢，山蕨止春飢。險事銷腸酒，清歡敵手棋。
香鋤拋藥圃，煙艇憶莎陂。自許亨途在，儒綱復振時。
675.013 【乾符丙申歲奉試春漲曲江池（用春字）】鄭谷
王澤尚通津，恩波此日新。深疑一夜雨，宛似五湖春。
泛灩翹振鷺，澄清躍紫鱗。翠低孤嶼柳，香失半汀蘋。
鳳輦尋佳境，龍舟命近臣。桂花如入手，願作從遊人。
675.014 【華山】鄭谷
峭仞聳巍巍，晴嵐染近畿。孤高不可狀，圖寫盡應非。
絕頂神仙會，半空鸞鶴歸。雲臺分遠靄，樹谷隱斜暉。
墜石連村響，狂雷發廟威。氣中寒渭闊，影外白樓微。
雲對蓮花落，泉橫露掌飛。乳懸危磴滑，樵徹上方稀。
淡泊生真趣，逍遙息世機。野花明澗路，春蘚澀松圍。
遠洞時聞磬，羣僧晝掩扉。他年洗塵骨，香火願相依。
675.015 【入閣】鄭谷
祕殿臨軒日，和鑾返正年。兩班文武盛，百辟羽儀全。
霜漏清中禁，風旗拂曙天。門嚴新勘契，仗入乍承宣。
玉幾當紅旭，金爐縱碧煙。對揚稱法吏，贊引出宮鈿。
言動揮毫疾，雍容執簿專。壽山晴靉靆，顥氣暖連延。
禮有鴛鸞集，恩無雨露偏。小臣叨備位，歌詠泰階前。
675.016 【故少師從翁隱巖別墅亂後榛蕪感舊愴懷遂有追紀】鄭谷
風騷爲主人，凡俗仰清塵。密行稱閨閫，明誠動搢紳。
周旋居顯重，內外掌絲綸。妙主蓬壺籍，忠爲社稷臣。
大儀牆仞峻，東轄紀綱新。聞善常開口，推公豈爲身。
立朝鳴珮重，歸宅典衣貧。半醉看花晚，中餐煮菜春。
晴臺隨鹿上，幽墅結僧鄰。理論知清越，生徒得李頻。
藥香沾筆硯，竹色染衣巾。寄鶴眠雲叟，騎驢入室賓。
近將姚監比，僻與段卿親。葉積池邊路，茶遲雪後薪。
所難留著述，誰不秉陶鈞。喪亂時多變，追思事已陳。
浮華重發作，雅正甚湮淪。宗從今何在，依棲素有因。
七松無影響，雙淚益悲辛。猶喜於門秀，年來屈復伸。
675.017 【送吏部曹郎中免官南歸】鄭谷
高名向己求，古韻古無儔。風月拋蘭省，江山復桂州。
賢人知止足，中歲便歸休。雲鶴深相待，公卿不易留。
滿朝張祖席，半路上仙舟。篋重藏吳畫，茶新換越甌。
郡迎紅燭宴，寺宿翠嵐樓。觸目成幽興，全家是勝遊。
篷聲漁叟雨，葦色鷺鷥秋。久別郊園改，將歸里巷修。
桑麻勝祿食，節序免鄉愁。陽朔花迎棹，崇賢葉滿溝。
席春歡促膝，檐日暖梳頭。道暢應爲蝶，時來必問牛。
終須康庶品，未爽漱寒流。議在歸羣望，情難戀自由。
小生誠淺拙，早歲便依投。夏課每垂獎，雪天常見憂。
遠招陪宿直，首薦向公侯。攀送偏揮灑，龍鍾志未酬。
675.018 【迴鑾】鄭谷
妖星沈雨露，和氣滿京關。上將忠勳立，明君法駕還。
順風調雅樂，夾道序羣班。香泛傳宣裏，塵清指顧間。
樓臺新紫氣，雲物舊黃山。曉渭行朝肅，秋郊曠望閒。
廟靈安國步，日角動天顏。浩浩昇平曲，流歌徹百蠻。
675.019 【峽中】鄭谷
萬重煙靄裏，隱隱見夔州。夜靜明月峽，春寒堆雪樓。
獨吟誰會解，多病自淹留。往事如今日，聊同子美愁。
675.020 【蜀中寓止夏日自貽】鄭谷
展轉欹孤枕，風幃信寂寥。漲江垂螮蝀，驟雨鬧芭蕉。
道阻歸期晚，年加記性銷。故人衰颯盡，相望在行朝。
675.021 【試筆偶書】鄭谷
沙鳥與山麋，由來性不羈。可憑唯在道，難解莫過詩。
任笑孤吟僻，終嫌巧宦卑。乖慵恩地恕，冷淡好僧知。
華省慚公器，滄江負釣師。露花春直夜，煙鼓早朝時。
世路多艱梗，家風免墜遺。殷勤一蓑雨，只得夢中披。
675.022 【奔避】鄭谷
奔避投人遠，漂離易感恩。愁髯霜颯颯，病眼淚昏昏。
孤館秋聲樹，寒江落照村。更聞歸路絕，新寨截荊門。
675.023 【吊水部賈員外嵩】鄭谷
八韻與五字，俱爲時所先。幽魂應自慰，李白墓相連。
675.024 【貧女吟】鄭谷
塵壓鴛鴦廢錦機，滿頭空插麗春枝。
東鄰舞妓多金翠，笑剪燈花學畫眉。
675.025 【席上貽歌者】鄭谷
花月樓臺近九衢，清歌一曲倒金壺。
座中亦有江南客，莫向春風唱鷓鴣。
675.026 【菊】鄭谷
王孫莫把比荊蒿，九日枝枝近鬢毛。
露溼秋香滿池岸，由來不羨瓦松高。
675.027 【下峽】鄭谷
憶子啼猿繞樹哀，雨隨孤棹過陽臺。
波頭未白人頭白，瞥見春風灩澦堆。
675.028 【文昌寓直】鄭谷
何遜空階夜雨平，朝來交直雨新晴。
落花亂上花磚上，不忍和苔蹋紫英。
675.029 【街西晚歸】鄭谷
御溝春水繞閒坊，信馬歸來傍短牆。
幽榭名園臨紫陌，晚風時帶牡丹香。
675.030 【十日菊】鄭谷
節去蜂愁蝶不知，曉庭還繞折殘枝。
自緣今日人心別，未必秋香一夜衰。
675.031 【鷺鷥】鄭谷
閒立春塘煙淡淡，靜眠寒葦雨颼颼。
漁翁歸後汀沙晚，飛下灘頭更自由。
675.032 【柳】鄭谷
半煙半雨江橋畔，映杏映桃山路中。
會得離人無限意，千絲萬絮惹春風。
675.033 【下第退居二首】鄭谷
年來還未上丹梯，且著漁蓑謝故溪。
落盡梨花春又了，破籬殘雨晚鶯啼。
未嘗青杏出長安，豪士應疑怕牡丹。
只有退耕耕不得，茫然村落水吹殘。
675.034 【江宿聞蘆管（商船小童善吹）】鄭谷
塞曲悽清楚水濱，聲聲吹出落梅春。
須知風月千檣下，亦有葫蘆河畔人。
675.035 【閒題】鄭谷
舉世何人肯自知，須逢精鑑定妍媸。
若教嫫母臨明鏡，也道不勞紅粉施。
675.036 【曲江春草】鄭谷
花落江堤蔟暖煙，雨餘草色遠相連。
香輪莫輾青青破，留與愁人一醉眠。
675.037 【雪中偶題】鄭谷
亂飄僧舍茶煙溼，密灑歌樓酒力微。
江上晚來堪畫處，漁人披得一蓑歸。
675.038 【題慈恩寺默公院】鄭谷
雖近曲江居古寺，舊山終憶九華峯。
春來老病厭迎送，剪卻牡丹栽野松。
675.039 【江上阻風】鄭谷
水天春暗暮寒濃，船閉篷窗細雨中。
聞道漁家酒初熟，晚來翻喜打頭風。
675.040 【淮上與友人別】鄭谷
揚子江頭楊柳春，楊花愁殺渡江人。
數聲風笛離亭晚，君向瀟湘我向秦。
675.041 【忍公小軒二首】鄭谷
松溪水色綠於松，每到松溪到暮鍾。
閒得心源只如此，問禪何必向雙峯。
舊遊前事半埃塵，多向林中結淨因。
一念一爐香火裏，後身唯願似師身。
675.042 【淮上漁者】鄭谷
白頭波上白頭翁，家逐船移浦浦風。
一尺鱸魚新釣得，兒孫吹火荻花中。
675.043 【興州江館】鄭谷
向蜀還秦計未成，寒蛩一夜繞牀鳴。
愁眠不穩孤燈盡，坐聽嘉陵江水聲。
675.044 【題無本上人小齋】鄭谷
寒寺唯應我訪師，人稀境靜雪銷遲。
竹西落照侵窗好，堪惜歸時落照時。
675.045 【七祖院小山】鄭谷
小巧功成雨蘚斑，軒車日日扣松關。
峨嵋咫尺無人去，卻向僧窗看假山。
675.046 【定水寺行香】鄭谷
聽經看畫繞虛廊，風拂金爐待賜香。
丞相未來春雪密，暫偷閒臥老僧牀。
675.047 【浯溪】鄭谷
湛湛清江疊疊山，白雲白鳥在其間。
漁翁醉睡又醒睡，誰道皇天最惜閒。
675.048 【悶題】鄭谷
莫厭九衢塵土間，秋晴滿眼是南山。
僧家未必全無事，道著訪僧心且閒。
675.049 【重訪黃神谷策禪者】鄭谷
初塵芸閣辭禪閣，卻訪支郎是老郎。
我趣轉卑師趣靜，數峯秋雪一爐香。
675.050 【別修覺寺無本上人】鄭谷
松上閒雲石上苔，自嫌歸去夕陽催。
山門握手無他語，只約今冬看雪來。
675.051 【贈日東鑑禪師】鄭谷
故國無心渡海潮，老禪方丈倚中條。
夜深雨絕松堂靜，一點山螢照寂寥。
675.052 【傳經院壁畫松】鄭谷
危根瘦盡聳孤峯，珍重江僧好筆蹤。
得向遊人多處畫，卻勝澗底作真松。
675.053 【高蟾先輩以詩筆相示抒成寄酬】鄭谷
張生故國三千里，知者唯應杜紫微。
君有君恩秋後葉，可能更羨謝玄暉。
675.054 【爲人題】鄭谷
淚溼孤鸞曉鏡昏，近來方解惜青春。
杏花楊柳年年好，不忍回看舊寫真。
675.055 【越鳥】鄭谷
背霜南雁不到處，倚棹北人初聽時。
梅雨滿江春草歇，一聲聲在荔枝枝。
675.056 【黃鶯】鄭谷
春雲薄薄日輝輝，宮樹煙深隔水飛。
應爲能歌系仙籍，麻姑乞與女真衣。
675.057 【失鷺鷥】鄭谷
野格由來倦小池，驚飛卻下碧江涯。
月昏風急何處宿，秋岸蕭蕭黃葦枝。
675.058 【苔錢】鄭谷
春紅秋紫繞池臺，個個圓如濟世財。
雨後無端滿窮巷，買花不得買愁來。
675.059 【蓮葉】鄭谷
移舟水濺差差綠，倚檻風搖柄柄香。
多謝浣溪人不折，雨中留得蓋鴛鴦。
675.060 【蜀中賞海棠】鄭谷
濃淡芳春滿蜀鄉，半隨風雨斷鶯腸。
浣花溪上堪惆悵，子美無心爲發揚。
675.061 【投所知】鄭谷
砌下芝蘭新滿徑，門前桃李舊垂陰。
卻應回念江邊草，放出春煙一寸心。
675.062 【早入諫院二首】鄭谷
玉階春冷未催班，暫拂塵衣就笏眠。
孤立小心還自笑，夢魂潛繞御爐煙。
紫雲重疊抱春城，廊下人稀唱漏聲。
偷得微吟斜倚柱，滿衣花露聽宮鶯。
675.063 【忝官諫垣明日轉對】鄭谷
吾君英睿相君賢，其那寰區未晏然。
明日翠華春殿下，不知何語可聞天。
675.064 【再經南陽】鄭谷
平蕪漠漠失樓臺，昔日遊人亂後來。
寥落牆匡春欲暮，燒殘官樹有花開。
675.065 【贈下第舉公】鄭谷
見君失意我惆悵，記得當年落第情。
出去無憀歸又悶，花南慢打講鐘聲。
675.066 【春陰】鄭谷
推琴當酒度春陰，不解謀生只解吟。
舞蝶歌鶯莫相試，老郎心是老僧心。
675.067 【送張逸人】鄭谷
人間疏散更無人，浪兀孤舟酒兀身。
蘆筍鱸魚拋不得，五陵珍重五湖春。
675.068 【初還京師寓止府署偶題屋壁】鄭谷
秋光不見舊亭臺，四顧荒涼瓦礫堆。
火力不能銷地力，亂前黃菊眼前開。
675.069 【擢第後入蜀經羅村，路見海棠盛開偶有題詠】鄭谷
上國休誇紅杏豔，深溪自照綠苔磯。一枝低帶流鶯睡，
數片狂和舞蝶飛。堪恨路長移不得，可無人與畫將歸。
手中已有新春桂，多謝煙香更入衣。
675.070 【次韻和禮部盧侍郎江上秋夕寓懷】鄭谷
盧郎到處覺風生，蜀郡留連亞相情。亂後江山悲庾信，
夜來煙月屬袁宏。夢歸蘭省寒星動，吟向莎洲宿鷺驚。
未脫白衣頭半白，叨陪屬和倍爲榮。
675.071 【宜春再訪芳公言公幽齋寫懷敘事，因賦長言】鄭谷
入門長恐先師在，香印紗燈似昔年，澗路縈迴齋處遠，
松堂虛豁講聲圓。頃爲弟子曾同社，今忝星郎更契緣。
顧渚一甌春有味，中林話舊亦潸然。
675.072 【讀李白集】鄭谷
何事文星與酒星，一時鐘在李先生。
高吟大醉三千首，留著人間伴月明。
675.073 【卷末偶題三首】鄭谷
一卷疏蕪一百篇，名成未敢暫忘筌。
何如海日生殘夜，一句能令萬古傳。
七歲侍行湖外去，岳陽樓上敢題詩。
如今寒晚無功業，何以勝任國士知。
一第由來是出身，垂名俱爲國風陳。
此生若不知騷雅，孤宦如何作近臣。
675.074 【讀前集二首】鄭谷
殷璠裁鑑英靈集，頗覺同才得旨深。
何事後來高仲武，品題間氣未公心。
風騷如線不勝悲，國步多艱即此時。
愛日滿階看古集，只應陶集是吾師。
675.075 【渚宮亂後作】鄭谷
鄉人來話亂離情，淚滴殘陽問楚荊。白社已應無故老，
清江依舊繞空城。高秋軍旅齊山樹，昔日漁家是野營。
牢落故居灰燼後，黃花紫蔓上牆生。
675.076 【鷓鴣（谷以此詩得名，時號爲鄭鷓鴣）】鄭谷
暖戲煙蕪錦翼齊，品流應得近山雞。雨昏青草湖邊過，
花落黃陵廟裏啼。遊子乍聞徵袖溼，佳人才唱翠眉低。
相呼相應湘江闊，苦竹叢深春日西。
675.077 【燕】鄭谷
年去年來來去忙，春寒煙暝渡瀟湘。低飛綠岸和梅雨，
亂入紅樓揀杏梁。閒幾硯中窺水淺，落花徑裏得泥香。
千言萬語無人會，又逐流鶯過短牆。
675.078 【侯家鷓鴣】鄭谷
江天梅雨溼江蘺，到處煙香是此時。苦竹嶺無歸去日，
海棠花落舊棲枝。春宵思極蘭燈暗，曉月啼多錦幕垂。
唯有佳人憶南國，殷勤爲爾唱愁詞。
675.079 【雁】鄭谷
八月悲風九月霜，蓼花紅淡葦條黃。石頭城下波搖影，
星子灣西雲間行。驚散漁家吹短笛，失羣征戍鎖殘陽。
故鄉聞爾亦惆悵，何況扁舟非故鄉。
675.080 【水（西蜀淨衆寺五題）】鄭谷
竹院松廊分數派，不空清泚亦逶迤。落花相逐去何處，
幽鷺獨來無限時。洗鉢老僧臨岸久，釣魚閒客卷綸遲。
晚晴一片連莎綠，悔與滄浪有舊期。
675.081 【海棠】鄭谷
春風用意勻顏色，銷得攜觴與賦詩。穠麗最宜新著雨，
嬌饒全在欲開時。莫愁粉黛臨窗懶，梁廣丹青點筆遲。
朝醉暮吟看不足，羨他蝴蝶宿深枝。
675.082 【竹】鄭谷
宜煙宜雨又宜風，拂水藏村復間松。移得蕭騷從遠寺，
洗來疏淨見前峯。侵階蘚拆春芽迸，繞徑莎微夏蔭濃。
無賴杏花多意緒，數枝穿翠好相容。
675.083 【荔枝樹】鄭谷
二京曾見畫圖中，數本芳菲色不同。孤棹今來巴徼外，
一枝煙雨思無窮。夜郎城近含香瘴，杜宇巢低起暝風。
腸斷渝瀘霜霰薄，不教葉似灞陵紅。
675.084 【錦二首】鄭谷
布素豪家定不看，若無文彩入時難。紅迷天子帆邊日，
紫奪星郎帳外蘭。春水濯來雲雁活，夜機挑處雨燈寒。
舞衣轉轉求新樣，不問流離桑柘殘。
文君手裏曙霞生，美號仍聞借蜀城。奪得始知袍更貴，
著歸方覺晝偏榮。宮花顏色開時麗，池雁毛衣浴後明。
禮部郎官人所重，省中別佔好窠名。
675.085 【蠟燭】鄭谷
仙漏遲遲出建章，宮簾不動透清光。金闈露白新裁詔，
畫閣春紅正試妝。淚滴杯盤何所恨，燼飄蘭麝暗和香。
多情更有分明處，照得歌塵下燕梁。
675.086 【燈】鄭谷
雨向莎階滴未休，冷光孤恨兩悠悠。船中聞雁洞庭宿，
牀下有蛩長信秋。背照翠簾新灑別，不挑紅燼正含愁。
蕭騷寒竹南窗靜，一局閒棋爲爾留。
675.087 【宗人作尉唐昌官署幽勝而又博學精富得以言談…留書屋壁】鄭谷
公堂瀟灑有林泉，只隔苔牆是渚田。宗黨相親離亂世，
春秋閒論戰爭年。遠江驚鷺來池口，絕頂歸雲過竹邊。
風雨夜長同一宿，舊遊多共憶樊川。
675.088 【爲戶部李郎中與令季端公寓止渠州江寺偶作寄獻】鄭谷
退居瀟灑寄禪關，高掛朝簪淨室間。孤島雖留雙鶴歇，
五雲爭放二龍閒。輕舟共泛花邊水，野屐同登竹外山。
仙署金閨虛位久，夜清應夢近天顏。
675.089 【重陽日訪元秀上人】鄭谷
紅葉黃花秋景寬，醉吟朝夕在樊川。卻嫌今日登山俗，
且共高僧對榻眠。別畫長懷吳寺壁，宜茶偏賞霅溪泉。
歸來童稚爭相笑，何事無人與酒船。
