第464卷 王起 等
464.01 【和李校書雨中自祕省見訪知早入朝便入集賢不遇詩】王起
臺庭才子來款扉，典校初從天祿歸。已慚陋巷回玉趾，
仍聞細雨沾綵衣。詰朝始趨鳳闕去，此日遂愁雞黍違。
憶昨謬官在烏府，喜君對門討魚魯。直廬相望夜每闌，
高閣遙臨月時吐。昔聞三入承明廬，今來重入中祕書。
校文復忝丞相屬，博物更與張侯居。新冠峨峨不變鐵，
舊泉脈脈猶在渠。忽枉情人吐芳訊，臨風不羨潘錦舒。
憶見青天霞未卷，吟玩瑤華不知晚。自憐豈是風引舟，
如何漸與蓬山遠。
464.02 【貢舉人謁先師聞雅樂】王起
藹藹觀光士，來同鵠鷺羣。鞠躬遺像在，稽首雅歌聞。
度曲飄清漢，餘音遏曉雲。兩楹悽已合，九仞杳難分。
斷續同清吹，洪纖入紫氛。長言聽已罷，千載仰斯文。
464.03 【濁水求珠】王起
行潦沈明月，光輝也不浮。識珍能洞鑑，精寶此來求。
幾被泥沙雜，常隨混濁流。潤川終自媚，照乘且何由。
的皪終難掩，晶熒願見收。蛇行無脛至，飲德已聞酬。
464.04 【和周侍郎見寄】王起
貢院離來二十霜，誰知更忝主文場。楊葉縱能穿舊的，
桂枝何必愛新香。九重每憶同仙禁，六義初吟得夜光。
莫道相知不相見，蓮峯之下欲徵黃。
464.05 【贈毛仙翁】王起
冰霜肌骨稱童年，羽駕何由到俗間。丹竈化金留祕訣，
仙宮嗽玉叩玄關。壺中世界青天近，洞裏煙霞白日閒。
若許隨師去塵網，願陪鸞鶴向三山。
464.06 【賦花】王起
花。點綴，分葩。露初裛，月未斜。一枝曲水，千樹山家。
戲蝶未成夢，嬌鶯語更誇。既見東園成徑，何殊西子同車。
漸覺風飄輕似雪，能令醉者亂如麻。
464.07 【賦得濁水求珠】王損之
積水非澄徹，明珠不易求。依稀沈極浦，想像在中流。
瞪目思清淺，褰裳恨暗投。徒看川色媚，空愛夜光浮。
月入疑龍吐，星歸似蚌遊。終希識珍者，採掇冀冥搜。
464.08 【賦得行不由徑】王炎
邪徑趨時捷，端心惡此名。長衢貴高步，大路自規行。
且慮縈紆僻，將求坦蕩情。詎同流俗好，方保立身貞。
遠跡如違險，修仁在履平。始知夫子道，從此得堅誠。
464.09 【賦得行不由徑（一作蕭昕詩）】封孟紳
欲速意何成，康莊欲砥平。天衢皆利往，吾道泰方行。
不復由萊徑，無由見蔣生。三條遵廣達，九軌尚安貞。
紫陌悠悠去，芳塵步步清。澹臺千載後，公正有遺名。
464.010 【題馬侍中燧木香亭】邵楚萇
春日遲遲木香閣，窈窕佳人褰繡幕。淋漓玉露滴紫蕤，
綿蠻黃鳥窺朱萼。橫漢碧雲歌處斷，滿地花鈿舞時落。
樹影參差斜入檐，風動玲瓏水晶箔。
464.011 【賦得玉水記方流】鄭俞
積水綦文動，因知玉產幽。如天涵素色，侔地引方流。
潛潤滋雲起，熒華射浪浮。魚龍泉不夜，草木岸無秋。
璧沼寧堪比，瑤池詎可儔。若非懸坐測，誰復寄冥搜。
464.012 【賦得玉水記方流】吳丹
玉泉何處記，四折水紋浮。潤下寧逾矩，居方在上流。
映空虛漾漾，涵白淨悠悠。影碎疑衝鬥，光清耐觸舟。
珪璋分辨狀，沙礫共懷柔。願赴朝宗日，縈迴入御溝。
464.013 【賦得玉水記方流】王鑑
玉潤在中洲，光臨碕岸幽。氤氳冥瑞影，演漾度方流。
乍似輕漣合，還疑駭浪收。夤緣知有異，洞徹信無儔。
比德稱殊賞，含輝處至柔。沉淪如見念，況乃屬時休。
464.014 【賦得玉水記方流】陳昌言
明媚如懷玉，奇姿自託幽。白虹深不見，綠水折空流。
方珏清沙遍，縱橫氣色浮。類圭纔有角，寫月讓成鉤。
久處沉潛貴，希當特達收。滔滔在何許，揭厲願從遊。
464.015 【白日麗江皋（一作鮑溶詩）】陳昌言
遲景臨遙水，晴空似不高。清明開曉鏡，昭晰辨秋毫。
鬱郁長堤土，離離淺渚毛。煙銷佔一候，風靜擁千艘。
獨媚青春柳，宜看白鷺濤。何年謝公賞，遺韻在江皋。
464.016 【賦得玉水記方流】杜元穎
重泉生美玉，積水異常流。始玩清堪賞，因知寶可求。
鬥回虹氣見，磬折紫光浮。中矩皆明德，同方葉至柔。
月華偏共映，風暖佇將遊。遇鑑終無暗，逢時願見收。
464.017 【太常觀閱驃國新樂】胡直鈞
異音來驃國，初被奉常人。纔可宮商辨，殊驚節奏新。
轉規回繡面，曲折度文身。舒散隨鸞吹，喧呼雜鳥春。
襟衽懷舊識，絲竹變恆陳。何事留中夏，長令表化淳。
464.018 【行不由徑】俞簡
古人心有尚，乃是孔門生。爲計安貧樂，當從大道行。
詎應流遠跡，方欲料前程。捷徑雖雲易，長衢豈不平。
後來無枉路，先達擅前名。一示遵途意，微衷益自精。
464.019 【丁巳歲八月祭武侯祠堂，因題臨淮公舊碑】楊嗣復
齋莊修祀事，旌旆出效闉。薙草軒墀狹，塗牆赭堊新。
謀猷期作聖，風俗奉爲神。酹酒成坳澤，持兵列偶人。
非才膺寵任，異代揖芳塵。況是平津客，碑前淚滿巾。
464.020 【儀鳳】楊嗣復
八方該帝澤，威鳳忽來賓。向日朱光動，迎風翠羽新。
低昂多異趣，飲啄迥無鄰。郊藪今翔集，河圖意等倫。
聞韶知鼓舞，偶聖願逡巡。比屋初同俗，垂恩擊壤人。
464.021 【贈毛仙翁】楊嗣復
天上玉郎騎白鶴，肘後金壺盛妙藥。暫游下界傲五侯，
重看當時舊城郭。羽衣茸茸輕似雪，雲上雙童持絳節。
王母親縫紫錦囊，令向懷中藏祕訣。令威子晉皆儔侶，
東嶽同尋太真女。搜奇綴韻和陽春，文章不是人間語。
藥成自固黃金骨，天地齊兮身不沒。日月宮中便是家，
下視崑崙何突兀。童姿玉貌誰方比，玄發綠髯光瀰瀰。
滿朝將相門弟子，隨師盡願拋塵滓。九轉琅玕必有餘，
願乞刀圭救生死。
464.022 【題李處士山居】楊嗣復
臥龍決起爲時君，寂寞匡廬惟白雲。
今日仲容修故業，草堂焉敢更移文。
464.023 【謝寄新茶】楊嗣復
石上生芽二月中，蒙山顧渚莫爭雄。
封題寄與楊司馬，應爲前銜是相公。
