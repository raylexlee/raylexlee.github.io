第464卷 王起 等
464.01 【和李校书雨中自秘省见访知早入朝便入集贤不遇诗】王起
台庭才子来款扉，典校初从天禄归。已惭陋巷回玉趾，
仍闻细雨沾彩衣。诘朝始趋凤阙去，此日遂愁鸡黍违。
忆昨谬官在乌府，喜君对门讨鱼鲁。直庐相望夜每阑，
高阁遥临月时吐。昔闻三入承明庐，今来重入中秘书。
校文复忝丞相属，博物更与张侯居。新冠峨峨不变铁，
旧泉脉脉犹在渠。忽枉情人吐芳讯，临风不羡潘锦舒。
忆见青天霞未卷，吟玩瑶华不知晚。自怜岂是风引舟，
如何渐与蓬山远。
464.02 【贡举人谒先师闻雅乐】王起
蔼蔼观光士，来同鹄鹭群。鞠躬遗像在，稽首雅歌闻。
度曲飘清汉，馀音遏晓云。两楹凄已合，九仞杳难分。
断续同清吹，洪纤入紫氛。长言听已罢，千载仰斯文。
464.03 【浊水求珠】王起
行潦沈明月，光辉也不浮。识珍能洞鉴，精宝此来求。
几被泥沙杂，常随混浊流。润川终自媚，照乘且何由。
的皪终难掩，晶荧愿见收。蛇行无胫至，饮德已闻酬。
464.04 【和周侍郎见寄】王起
贡院离来二十霜，谁知更忝主文场。杨叶纵能穿旧的，
桂枝何必爱新香。九重每忆同仙禁，六义初吟得夜光。
莫道相知不相见，莲峰之下欲征黄。
464.05 【赠毛仙翁】王起
冰霜肌骨称童年，羽驾何由到俗间。丹灶化金留秘诀，
仙宫嗽玉叩玄关。壶中世界青天近，洞里烟霞白日闲。
若许随师去尘网，愿陪鸾鹤向三山。
464.06 【赋花】王起
花。点缀，分葩。露初裛，月未斜。一枝曲水，千树山家。
戏蝶未成梦，娇莺语更夸。既见东园成径，何殊西子同车。
渐觉风飘轻似雪，能令醉者乱如麻。
464.07 【赋得浊水求珠】王损之
积水非澄彻，明珠不易求。依稀沈极浦，想像在中流。
瞪目思清浅，褰裳恨暗投。徒看川色媚，空爱夜光浮。
月入疑龙吐，星归似蚌游。终希识珍者，采掇冀冥搜。
464.08 【赋得行不由径】王炎
邪径趋时捷，端心恶此名。长衢贵高步，大路自规行。
且虑萦纡僻，将求坦荡情。讵同流俗好，方保立身贞。
远迹如违险，修仁在履平。始知夫子道，从此得坚诚。
464.09 【赋得行不由径（一作萧昕诗）】封孟绅
欲速意何成，康庄欲砥平。天衢皆利往，吾道泰方行。
不复由莱径，无由见蒋生。三条遵广达，九轨尚安贞。
紫陌悠悠去，芳尘步步清。澹台千载后，公正有遗名。
464.010 【题马侍中燧木香亭】邵楚苌
春日迟迟木香阁，窈窕佳人褰绣幕。淋漓玉露滴紫蕤，
绵蛮黄鸟窥朱萼。横汉碧云歌处断，满地花钿舞时落。
树影参差斜入檐，风动玲珑水晶箔。
464.011 【赋得玉水记方流】郑俞
积水綦文动，因知玉产幽。如天涵素色，侔地引方流。
潜润滋云起，荧华射浪浮。鱼龙泉不夜，草木岸无秋。
璧沼宁堪比，瑶池讵可俦。若非悬坐测，谁复寄冥搜。
464.012 【赋得玉水记方流】吴丹
玉泉何处记，四折水纹浮。润下宁逾矩，居方在上流。
映空虚漾漾，涵白净悠悠。影碎疑冲斗，光清耐触舟。
珪璋分辨状，沙砾共怀柔。愿赴朝宗日，萦回入御沟。
464.013 【赋得玉水记方流】王鉴
玉润在中洲，光临碕岸幽。氤氲冥瑞影，演漾度方流。
乍似轻涟合，还疑骇浪收。夤缘知有异，洞彻信无俦。
比德称殊赏，含辉处至柔。沉沦如见念，况乃属时休。
464.014 【赋得玉水记方流】陈昌言
明媚如怀玉，奇姿自托幽。白虹深不见，绿水折空流。
方珏清沙遍，纵横气色浮。类圭才有角，写月让成钩。
久处沉潜贵，希当特达收。滔滔在何许，揭厉愿从游。
464.015 【白日丽江皋（一作鲍溶诗）】陈昌言
迟景临遥水，晴空似不高。清明开晓镜，昭晰辨秋毫。
郁郁长堤土，离离浅渚毛。烟销占一候，风静拥千艘。
独媚青春柳，宜看白鹭涛。何年谢公赏，遗韵在江皋。
464.016 【赋得玉水记方流】杜元颖
重泉生美玉，积水异常流。始玩清堪赏，因知宝可求。
斗回虹气见，磬折紫光浮。中矩皆明德，同方叶至柔。
月华偏共映，风暖伫将游。遇鉴终无暗，逢时愿见收。
464.017 【太常观阅骠国新乐】胡直钧
异音来骠国，初被奉常人。才可宫商辨，殊惊节奏新。
转规回绣面，曲折度文身。舒散随鸾吹，喧呼杂鸟春。
襟衽怀旧识，丝竹变恒陈。何事留中夏，长令表化淳。
464.018 【行不由径】俞简
古人心有尚，乃是孔门生。为计安贫乐，当从大道行。
讵应流远迹，方欲料前程。捷径虽云易，长衢岂不平。
后来无枉路，先达擅前名。一示遵途意，微衷益自精。
464.019 【丁巳岁八月祭武侯祠堂，因题临淮公旧碑】杨嗣复
斋庄修祀事，旌旆出效闉。薙草轩墀狭，涂墙赭垩新。
谋猷期作圣，风俗奉为神。酹酒成坳泽，持兵列偶人。
非才膺宠任，异代揖芳尘。况是平津客，碑前泪满巾。
464.020 【仪凤】杨嗣复
八方该帝泽，威凤忽来宾。向日朱光动，迎风翠羽新。
低昂多异趣，饮啄迥无邻。郊薮今翔集，河图意等伦。
闻韶知鼓舞，偶圣愿逡巡。比屋初同俗，垂恩击壤人。
464.021 【赠毛仙翁】杨嗣复
天上玉郎骑白鹤，肘后金壶盛妙药。暂游下界傲五侯，
重看当时旧城郭。羽衣茸茸轻似雪，云上双童持绛节。
王母亲缝紫锦囊，令向怀中藏秘诀。令威子晋皆俦侣，
东岳同寻太真女。搜奇缀韵和阳春，文章不是人间语。
药成自固黄金骨，天地齐兮身不没。日月宫中便是家，
下视昆仑何突兀。童姿玉貌谁方比，玄发绿髯光弥弥。
满朝将相门弟子，随师尽愿抛尘滓。九转琅玕必有馀，
愿乞刀圭救生死。
464.022 【题李处士山居】杨嗣复
卧龙决起为时君，寂寞匡庐惟白云。
今日仲容修故业，草堂焉敢更移文。
464.023 【谢寄新茶】杨嗣复
石上生芽二月中，蒙山顾渚莫争雄。
封题寄与杨司马，应为前衔是相公。
