第835卷 貫休
835.01 【蜀王入大慈寺聽講（天覆三年作）】貫休
玉節金珂響似雷，水晶宮殿步裴回。只緣支遁談經妙，
所以許詢都講來。帝釋鏡中遙仰止，魔軍殿上動崔巍。
千重香擁龍鱗立，五種風生錦繡開。寬似大溟生日月，
秀如四嶽出塵埃。一條紫氣隨高步，九色仙花落古臺。
謝太傅須同八凱，姚梁公可並三臺。登樓喜色禾將熟，
望國誠明首不回。駕馭英雄如赤子，雌黃賢哲貢瓊瑰。
六條消息心常苦，一劍晶熒敵盡摧。木鐸聲中天降福，
景星光裏地無災。百千民擁聽經座，始見重天社稷才。
835.02 【蜀王登福感寺塔三首】貫休
天資忠孝佐金輪，香火空王有宿因。此世喜登金骨塔，
前生應是育王身。封疆歲暮笙歌合，襦袴正初錦繡新。
釋子霑恩無以報，只擎章句貢平津。
似聖悲增道不窮，憂民憂國契堯聰。兩髯有雪丹霄外，
萬里無塵一望中。南照微明連莽蒼，峨嵋擁秀接崆峒。
林僧歲月知何幸，還似支公見謝公。
步步層層孰可陪，相輪邊日照三臺。喜歡烝庶皆相逐，
惆悵鑾輿尚未回。金鐸撼風天樂近，仙花含露瑞煙開。
一年一度常如此，願見文翁百度來。
835.03 【少監三首】貫休
器琢仙珪美有餘，席珍國寶比難如。銜花乳燕看調瑟，
衣錦佳人侍讀書。荀氏門風龍變化，謝家庭樹玉扶疏。
即期寰海隆平日，歸佐吾皇侍玉除。
益友相隨益自強，趨庭問禮日昭彰。袍新宮錦千人目，
馬駿桃花一巷香。偏愛曾顏終必及，或如韓白亦無妨。
八龍三虎森如也，萬古千秋瑞聖唐。
具體而微太少年，鳳毛五色帶非煙。倚天長劍看無敵，
繞樹號猿已應弦。接士開襟清聖熟，分題得句落花前。
即應出將傳家法，聖澤恩波浩浩然。
835.04 【再到鍾陵作】貫休
六七年來到豫章，舊遊知己半凋傷。春風還有花千樹，
往事都如夢一場。無限丘墟侵郭路，幾多臺榭浸湖光。
只應唯有西山色，依舊崔巍上寺牆。
835.05 【經弟妹墳】貫休
淚不曾垂此日垂，山前弟妹冢離離。年長於吾未得力，
家貧拋爾去多時。鴻衝□□霜中斷，蕙雜黃蒿冢上衰。
恩愛苦情拋未得，不堪回首步遲遲。
835.06 【到蜀與鄭中丞相遇】貫休
深隱猶爲未死灰，遠尋知己遇三臺。如何麋鹿羣中出，
又見鵷鸞天上來。劍閣霞粘殘雪在，錦江香甚百花開。
謾期王謝來相訪，不是支公出世才。
835.07 【別馮使君】貫休
瓦礫文章豈有媒，兩三年只在金臺。本師頭白鬚歸去，
太守門清願再來。皓皓玉霜孤雁遠，蕭蕭松島片帆開。
從茲林下終無事，唯只焚香祝上臺。
835.08 【上新定宋使君】貫休
禪坐吟行誰與同，杉松共在寂寥中。碧雲詩裏終難到，
白藕花經講始終。水疊山層擎草疏，砧清月苦立霜風。
十年勤苦今酬了，得句桐江識謝公。
835.09 【和李判官見新榜爲兄下第】貫休
失意荊枝滴淚頻，陟岡何翅不知春。心中岐路平如砥，
天上文章妙入神。休說宋風回鷁首，即看雷火燎龍鱗。
從茲相次紅霞裏，留取方書與世人。
835.010 【送羅鄴赴許昌闢】貫休
方得論心又別離，黯然江上步遲遲。不堪回首崎嶇路，
正是寒風皴錯時。美似郄超終有日，去依劉表更何疑。
前程不少南飛雁，聊寄新詩慰所思。
835.011 【酬韋相公見寄】貫休
鹽梅金鼎美調和，詩寄空林問訊多。秦客弈棋拋已久，
楞嚴禪髓更無過。萬般如幻希先覺，一丈臨山且奈何。
空諷平津好珠玉，不知更得及門麼。
835.012 【酬張相公見寄】貫休
周郎懷抱好知音，常愛山僧物外心。閉戶不知芳草歇，
無能唯擬住山深。感通未合三生石，騷雅歡擎九轉金。
但似前朝蕭與蔣，老僧風雪亦相尋。
835.013 【酬王相公見贈】貫休
孤拙將來豈偶然，不能爲漏滴青蓮。一從麟筆題牆後，
常只冥心古像前。九德陶熔空有跡，六窗清淨始通禪。
今朝幸捧瓊瑤贈，始見玄中更有玄。
835.014 【酬周相公見贈】貫休
三界無家是出家，豈宜拊鳳睹新麻。幸生白髮逢今聖，
曾夢青蓮映玉沙。境陟名山烹錦水，睡忘東白洞平茶。
喜擎繡段攀金鼎，謝脁餘霞始是霞。
835.015 【道情偈三首】貫休
崆峒老人專一一，黃梅真叟卻無無。
獨坐松根石頭上，四溟無限月輪孤。
非色非空非不空，空中真色不玲瓏。
可憐盧大擔柴者，拾得驪珠橐籥中。
優鉢羅花萬劫春，頻犁田地絕纖塵。
道吾道者相招好，不是香林採葉人。
835.016 【馬上作】貫休
柳岸花堤夕照紅，風清襟袖轡璁瓏。
行人莫訝頻回首，家在凝嵐一點中。
835.017 【道中逢乞食老僧】貫休
赤棕櫚笠眉毫垂，拄楖慄杖行遲遲。
時人只施盂中飯，心似白蓮那得知。
835.018 【秋末寄武昌一公】貫休
見說武昌江上住，柏枯槐朽戰時風。
知師詩癖難醫也，霜灑蘆花明月中。
835.019 【陋巷】貫休
墜葉如花欲滿溝，破籬荒井一蟬幽。
亦知希驥無希者，作麼令人強轉頭。
835.020 【終南僧】貫休
聲利掀天竟不聞，草衣木食度朝昏。
遙思山雪深一丈，時有仙人來打門。
835.021 【聽僧彈琴】貫休
家近吳王古戰城，海風終日打牆聲。
今朝鄉思渾堆積，琴上聞師大蟹行。
835.022 【漁者】貫休
風惡波狂身似閒，滿頭霜雪背青山。
相逢略問家何在，回指蘆花滿舍間。
835.023 【大蜀皇帝潛龍日述聖德詩五首】貫休
嶽瀆殊祥日月精，入堯金鏡佐休明。衣嚴黼黻皇恩重，
劍折芙蓉紫氣橫。玉甃金湯山嶽峻，花藏臺榭管絃清。
已聞圖上凌煙閣，寵渥穹窿玉不名。
扶持社稷似齊桓，百萬雄師貴可觀。神智發中真莫測，
貢輸天下學應難，風清鼙角□□□，□肅神龍草木寒。
堪羨蜀民恆有福，太平時節一般般。
珠履三千侍玉除，宮花飄錦早鶯初。雖然周孔心相似，
其奈龔黃政不如。浩浩歌謠聞禁掖，重重襦袴滿樵漁。
若論朝野艱難日，第一之功美有餘。
紫髯青眼代天才，韓白孫吳稍可陪。只見赤心堯日下，
豈知真氣梵天來。聽經瑞雪時時落，登塔天花步步開。
盡祝莊椿同壽考，人間歲月豈能催。
丈夫勳業正乾坤，麟鳳龜龍盡在門。西伯最憐耕讓畔，
曹參空愛酒盈樽。心慈爲受金仙囑，發白緣酬玉砌恩。
從此於門轉高大，可憐子子與孫孫。
835.024 【陳情獻蜀皇帝】貫休
河北江東處處災，唯聞全蜀勿塵埃。一瓶一鉢垂垂老，
千水千山得得來，奈菀幽棲多勝景，巴歈陳貢愧非才。
自慚林藪龍鍾者，亦得親登郭隗臺。
835.025 【壽春節進大蜀皇帝五首】貫休
上玄大帝降坤維，箕尾爲臣副聖期。豈比赤光盈室日，
全同白象下天時。文經武緯包三古，日角龍顏遏四夷。
今日降神天上會，願將天福比須彌。
異香滴露降紛紛，紫電環樞照禁門。先冠百王臨億兆，
後稱十號震乾坤。羲軒之道方爲道，草木霑恩始是恩。
今以謏才歌睿德，猶如飲海妙難論。
茂祉遐宣勝事並，薰風微入舜弦清。四洲不必歸王化，
一統那能計聖情。合合鼓鍾膏雨滴，峨峨宮闕瑞煙橫。
西逾昆嶽東連海，誰不梯山賀聖明。
遠人玉帛盡來歸，及物天慈物物肥。春力遍時皆甲拆，
王言聞者盡光輝。家家錦繡香醪熟，處處笙歌乳燕飛。
爲報蜀皇勤禱祝，聖明天子古今稀。
積劫修來似鍊金，爲皇爲帝萬靈欽。能當濁世爲清世，
始見君心是佛心。九野黎民耕浩浩，百蠻朝騎日駸駸。
今朝獻壽將何比，願似莊椿一萬尋。
835.026 【對雪寄新定馮使君二首】貫休
仙掌空思歸未能，焚香冥目對殘燈。豈知瑞雪千山合，
空覺春寒半夜增。翳月素雲埋粉堞，堆巢孤鶴下金繩。
因思太守憂民切，吟對瓊枝喜不勝。
政化由來通上靈，豐年祥瑞滿窗明。氣嚴坐久燈凝焰，
片大更深屋作聲。飄掩煙霞何處去，欹斜杉竹向簾傾。
雪林中客雖無事，還有新詩半夜成。
835.027 【送劉相公朝覲二首】貫休
九苞仙瑞曜垂衣，一品高標百辟師。魏相十思常自切，
曹溪一句幾生知。久交玉帳雖難別，須佐金輪去已遲。
唯杜荊州最惆悵，柳門回首落花時。
急徵只是再登庸，生意人心萬國同。燮理久徵殷傅說，
譚真欲過李玄通。程穿峴首春光老，馬速商於曙色紅。
從此龍顏又應瘦，寰瀛俱荷代天功。
835.028 【避寇遊成福山院】貫休
成福僧留不擬歸，獼猴菌嫩豆苗肌。那堪蠶月偏多雨，
況復衢城未解圍。翠擁槿籬泉亂入，雲開花島雉雙飛。
堪嗟大似悠悠者，只向詩中話息機。
835.029 【別李常侍】貫休
楚水和煙海浪通，又擎杯錫去山東。道情雖擬攀孤鶴，
詩業那堪至遠公。夢入深雲香雨滴，吟搜殘雪石林空。
朱門再到知何日，一片征帆萬里風。
835.030 【送鄭閣赴閩闢】貫休
便便書腹德無鄰，健筆從知又入閩。鸚鵡才須歸紫禁，
真珠履不稱清貧。武夷山夾仙霞薄，螺女潭通海樹春。
從此應多好消息，莫忘江上一閒人。
835.031 【寄信州張使君】貫休
水壇檉殿地含煙，領鶴行吟積翠間。數閣涼颸終日去，
滿懷明月上方還。時來自有鵷鸞識，道在從如草木閒。
唯羨靈溪賢太守，一麾清坐似深山。
835.032 【春末寄周璉】貫休
暮角含風雨氣曛，寂寥莓翠上衣巾。道情不向鶯花薄，
詩意自如天地春。夢入亂峯仍履雪，吟看芳草只思人。
手中孤桂月中在，來聽泉聲莫厭頻。
835.033 【讀《吳越春秋》】貫休
猶來吳越盡須慚，背德違盟又信讒。宰嚭一言終殺伍，
大夫七事只須三。功成獻壽歌飄雪，誰愛扁舟水似藍。
今日雄圖又何在，野花香徑鳥喃喃。
835.034 【春遊靈泉寺】貫休
水蹴危梁翠擁沙，鐘聲微徑入深花。嘴紅澗鳥啼芳草，
頭白山僧自扞茶。松色摧殘遭賊火，水聲幽咽落人家。
因尋古蹟空惆悵，滿袖香風白日斜。
835.035 【歸東陽臨岐上杜使君七首】貫休
小謝清高大謝才，聖君令泰此方來。
一從到後常無事，鈴閣公庭滿綠苔。
紅錦帳中歌白雪，烏皮幾畔撫青英。
不知何物爲心地，賽卻澄江徹底清。
誰報田中有黑蟲，一家齋戒減仙容。
分憂若也皆如此，天下家家有剩舂。
憂民心切出衝炎，禾稼如雲喜氣兼。
林下閒人亦何幸，也隨旌旆到銀尖。
方恐獄中桃樹出，忽聞枯木卻生煙。
褚祥爲郡曾如此，卻恐當時是偶然。
枯骨縱橫遍水湄，盡收爲冢碧參差。
分明爲報精靈輩，好送旌旗到鳳池。
舍魯依劉一片雲，好風吹去遠纖塵。
猶期明月清風夜，來作西園第八人。
