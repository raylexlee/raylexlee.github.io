第451卷 白居易
451.01 【洛阳春】白居易
洛阳陌上春长在，惜别今来二十年。
唯觅少年心不得，其馀万事尽依然。
451.02 【恨去年】白居易
老去唯耽酒，春来不著家。去年来校晚，不见洛阳花。
451.03 【早出晚归】白居易
早起或因携酒出，晚归多是看花回。
若抛风景长闲坐，自问东京作底来。
451.04 【魏王堤】白居易
花寒懒发鸟慵啼，信马闲行到日西。
何处未春先有思，柳条无力魏王堤。
451.05 【尝黄醅新酎忆微之】白居易
世间好物黄醅酒，天下闲人白侍郎。爱向卯时谋洽乐，
亦曾酉日放粗狂。醉来枕麹贫如富，身后堆金有若亡。
元九计程殊未到，瓮头一醆共谁尝。
451.06 【劝行乐】白居易
少年信美何曾久，春日虽迟不再中。
欢笑胜愁歌胜哭，请君莫道等头空。
451.07 【老慵】白居易
岂是交亲向我疏，老慵自爱闭门居。
近来渐喜知闻断，免恼嵇康索报书。
451.08 【酬别微之（临都驿醉后作）】白居易
沣头峡口钱唐岸，三别都经二十年。且喜筋骸俱健在，
勿嫌须鬓各皤然。君归北阙朝天帝，我住东京作地仙。
博望自来非弃置，承明重入莫拘牵。醉收杯杓停灯语，
寒展衾裯对枕眠。犹被分司官系绊，送君不得过甘泉。
451.09 【予与微之老而无子发于言叹著在诗篇今年冬各有一子…嘲】白居易
常忧到老都无子，何况新生又是儿。阴德自然宜有庆，
皇天可得道无知。一园水竹今为主，百卷文章更付谁。
莫虑鹓雏无浴处，即应重入凤凰池。
五十八翁方有后，静思堪喜亦堪嗟。一珠甚小还惭蚌，
八子虽多不羡鸦。秋月晚生丹桂实，春风新长紫兰芽。
持杯祝愿无他语，慎勿顽愚似汝爷。
451.010 【自问】白居易
年来私自问，何故不归京。佩玉腰无力，看花眼不明。
老慵难发遣，春病易滋生。赖有弹琴女，时时听一声。
451.011 【晚桃花】白居易
一树红桃亚拂池，竹遮松荫晚开时。非因斜日无由见，
不是闲人岂得知。寒地生材遗校易，贫家养女嫁常迟。
春深欲落谁怜惜，白侍郎来折一枝。
451.012 【夜调琴忆崔少卿】白居易
今夜调琴忽有情，欲弹惆怅忆崔卿。
何人解爱中徽上，秋思头边八九声。
451.013 【阿崔】白居易
谢病卧东都，羸然一老夫。孤单同伯道，迟暮过商瞿。
岂料鬓成雪，方看掌弄珠。已衰宁望有，虽晚亦胜无。
兰入前春梦，桑悬昨日弧。里闾多庆贺，亲戚共欢娱。
腻剃新胎发，香绷小绣襦。玉芽开手爪，酥颗点肌肤。
弓冶将传汝，琴书勿坠吾。未能知寿夭，何暇虑贤愚。
乳气初离壳，啼声渐变雏。何时能反哺，供养白头乌。
451.014 【赠邻里往还】白居易
问予何故独安然，免被饥寒婚嫁牵。骨肉都卢无十口，
粮储依约有三年。但能斗薮人间事，便是逍遥地上仙。
唯恐往还相厌贱，南家饮酒北家眠。
451.015 【王子晋庙】白居易
子晋庙前山月明，人闻往往夜吹笙。
鸾吟凤唱听无拍，多似霓裳散序声。
451.016 【晚起】白居易
起晚怜春暖，归迟爱月明。放慵长饱睡，闻健且闲行。
北阙停朝簿，西方入社名。唯吟一句偈，无念是无生。
451.017 【酬皇甫宾客】白居易
玄晏家风黄绮身，深居高卧养精神。性慵无病常称病，
心足虽贫不道贫。竹院君闲销永日，花亭我醉送残春。
自嫌诗酒犹多兴，若比先生是俗人。
451.018 【池上赠韦山人】白居易
新竹夹平流，新荷拂小舟。众皆嫌好拙，谁肯伴闲游。
客为忙多去，僧因饭暂留。独怜韦处士，尽日共悠悠。
451.019 【无梦】白居易
老眼花前暗，春衣雨后寒。旧诗多忘却，新酒且尝看。
拙定于身稳，慵应趁伴难。渐销名利想，无梦到长安。
451.020 【对小潭寄远上人】白居易
小潭澄见底，闲客坐开襟。借问不流水，何如无念心。
彼惟清且浅，此乃寂而深。是义谁能答，明朝问道林。
451.021 【闲吟二首】白居易
留司老宾客，春尽兴如何。官寺行香少，僧房寄宿多。
闲倾一醆酒，醉听两声歌。忆得陶潜语，羲皇无以过。
闲游来早晚，已得一周年。嵩洛供云水，朝廷乞俸钱。
长歌时独酌，饱食后安眠。闻道山榴发，明朝向玉泉。
451.022 【独游玉泉寺（三月三十日）】白居易
云树玉泉寺，肩舁半日程。更无人作伴，只共酒同行。
新叶千万影，残莺三两声。闲游竟未足，春尽有馀情。
451.023 【晚出寻人不遇】白居易
篮舆不乘乘晚凉，相寻不遇亦无妨。
轻衣稳马槐阴下，自要闲行一两坊。
451.024 【苦热】白居易
头痛汗盈巾，连宵复达晨。不堪逢苦热，犹赖是闲人。
朝客应烦倦，农夫更苦辛。始惭当此日，得作自由身。
451.025 【销暑】白居易
何以销烦暑，端居一院中。眼前无长物，窗下有清风。
热散由心静，凉生为室空。此时身自得，难更与人同。
451.026 【行香归】白居易
出作行香客，归如坐夏僧。床前双草屦，檐下一纱灯。
珮委腰无力，冠欹发不胜。鸾台龙尾道，合尽少年登。
451.027 【同王十七庶子李六员外郑二侍御同年四人游龙门有感而作】白居易
一曲悲歌酒一尊，同年零落几人存。世如阅水应堪叹，
名是浮云岂足论。各从仕禄休明代，共感平生知己恩。
今日与君重上处，龙门不是旧龙门。
451.028 【池上小宴问程秀才】白居易
洛下林园好自知，江南景物暗相随。净淘红粒罯香饭，
薄切紫鳞烹水葵。雨滴篷声青雀舫，浪摇花影白莲池。
停杯一问苏州客，何似吴松江上时。
451.029 【桥亭卯饮】白居易
卯时偶饮斋时卧，林下高桥桥上亭。松影过窗眠始觉，
竹风吹雨醉初醒。就荷叶上包鱼鲊，当石渠中浸酒瓶。
生计悠悠身兀兀，甘从妻唤作刘伶。
451.030 【舟中夜坐】白居易
潭边霁后多清景，桥下凉来足好风。
秋鹤一双船一只，夜深相伴月明中。
451.031 【戏和微之答窦七行军之作（依本韵）】白居易
旌钺从櫜鞬，宾僚礼数全。夔龙来要地，鹓鹭下辽天。
赭汗骑骄马，青娥舞醉仙。合成江上作，散到洛中传。
陋巷能无酒，贫池亦有船。春装秋未寄，谩道有闲钱。
451.032 【闲忙】白居易
奔走朝行内，栖迟林墅间。多因病后退，少及健时还。
斑白霜侵鬓，苍黄日下山。闲忙俱过日，忙校不如闲。
451.033 【西风】白居易
西风来几日，一叶已先飞。新霁乘轻屐，初凉换熟衣。
浅渠销慢水，疏竹漏斜晖。薄暮青苔巷，家僮引鹤归。
451.034 【题西亭】白居易
多见朱门富贵人，林园未毕即无身。
我今幸作西亭主，已见池塘五度春。
451.035 【观游鱼】白居易
绕池闲步看鱼游，正值儿童弄钓舟。
一种爱鱼心各异，我来施食尔垂钩。
451.036 【看采莲】白居易
小桃闲上小莲船，半采红莲半白莲。
不似江南恶风浪，芙蓉池在卧床前。
451.037 【看采菱】白居易
菱池如镜净无波，白点花稀青角多。
时唱一声新水调，谩人道是采菱歌。
451.038 【夭老】白居易
早世身如风里烛，暮年发似镜中丝。
谁人断得人间事，少夭堪伤老又悲。
451.039 【秋池】白居易
洗浪清风透水霜，水边闲坐一绳床。
眼尘心垢见皆尽，不是秋池是道场。
451.040 【登天宫阁】白居易
午时乘兴出，薄暮未能还。高上烟中阁，平看雪后山。
委形群动里，任性一生间。洛下多闲客，其中我最闲。
451.041 【新雪二首（寄杨舍人）】白居易
不思北省烟霄地，不忆南宫风月天。
唯忆静恭杨阁老，小园新雪暖炉前。
不思朱雀街东鼓，不忆青龙寺后钟。
唯忆夜深新雪后，新昌台上七株松。
451.042 【日高卧】白居易
怕寒放懒日高卧，临老谁言牵率身。夹幕绕房深似洞，
重裀衬枕暖于春，小青衣动桃根起，嫩绿醅浮竹叶新。
未裹头前倾一醆，何如冲雪趁朝人。
451.043 【和微之任校书郎日过三乡】白居易
三乡过日君年几，今日君年五十馀。
不独年催身亦变，校书郎变作尚书。
451.044 【和微之十七与君别及陇月花枝之咏】白居易
别时十七今头白，恼乱君心三十年。
垂老休吟花月句，恐君更结后身缘。
451.045 【和微之叹槿花】白居易
朝荣殊可惜，暮落实堪嗟。若向花中比，犹应胜眼花。
451.046 【思往喜今】白居易
忆除司马向江州，及此凡经十五秋。虽在簪裾从俗累，
半寻山水是闲游。谪居终带乡关思，领郡犹分邦国忧。
争似如今作宾客，都无一念到心头。
451.047 【题平泉薛家雪堆庄】白居易
怪石千年应自结，灵泉一带是谁开。蹙为宛转青蛇项，
喷作玲珑白雪堆。赤日旱天长看雨，玄阴腊月亦闻雷。
所嗟地去都门远，不得肩舁每日来。
451.048 【和微之道保生三日】白居易
相看鬓似丝，始作弄璋诗。且有承家望，谁论得力时。
莫兴三日叹，犹胜七年迟。我未能忘喜，君应不合悲。
嘉名称道保，乞姓号崔儿。但恐持相并，蒹葭琼树枝。
451.049 【哭皇甫七郎中（湜）】白居易
志业过玄晏，词华似祢衡。多才非福禄，薄命是聪明。
不得人间寿，还留身后名。涉江文一首，便可敌公卿。
451.050 【晚起】白居易
烂熳朝眠后，频伸晚起时。暖炉生火早，寒镜裹头迟。
融雪煎香茗，调酥煮乳糜。慵馋还自哂，快活亦谁知。
酒性温无毒，琴声淡不悲。荣公三乐外，仍弄小男儿。
451.051 【疑梦二首】白居易
莫惊宠辱虚忧喜，莫计恩雠浪苦辛。
黄帝孔丘无处问，安知不是梦中身。
鹿疑郑相终难辨，蝶化庄生讵可知。
假使如今不是梦，能长于梦几多时。
451.052 【夜宴惜别】白居易
笙歌旖旎曲终头，转作离声满坐愁。筝怨朱弦从此断，
烛啼红泪为谁流。夜长似岁欢宜尽，醉未如泥饮莫休。
何况鸡鸣即须别，门前风雨冷修修。
451.053 【归来二周岁】白居易
归来二周岁，二岁似须臾。池藕重生叶，林鸦再引雏。
时丰实仓廪，春暖葺庖厨。更作三年计，三年身健无。
451.054 【吾土】白居易
身心安处为吾土，岂限长安与洛阳。水竹花前谋活计，
琴诗酒里到家乡。荣先生老何妨乐，楚接舆歌未必狂。
不用将金买庄宅，城东无主是春光。
451.055 【题岐王旧山池石壁】白居易
树深藤老竹回环，石壁重重锦翠斑。俗客看来犹解爱，
忙人到此亦须闲。况当霁景凉风后，如在千岩万壑间。
黄绮更归何处去，洛阳城内有商山。
451.056 【病眼花】白居易
头风目眩乘衰老，只有增加岂有瘳。花发眼中犹足怪，
柳生肘上亦须休。大窠罗绮看才辨，小字文书见便愁。
必若不能分黑白，却应无悔复无尤。
451.057 【早饮醉中除河南尹敕到】白居易
雪拥衡门水满池，温炉卯后暖寒时。绿醅新酎尝初醉，
黄纸除书到不知。厚俸自来诚忝滥，老身欲起尚迟疑。
应须了却丘中计，女嫁男婚三径资。
451.058 【除夜】白居易
病眼少眠非守岁，老心多感又临春。
火销灯尽天明后，便是平头六十人。
451.059 【府西池】白居易
柳无气力枝先动，池有波纹冰尽开。
今日不知谁计会，春风春水一时来。
451.060 【天津桥】白居易
津桥东北斗亭西，到此令人诗思迷。眉月晚生神女浦，
脸波春傍窈娘堤。柳丝袅袅风缲出，草缕茸茸雨剪齐。
报道前驱少呼喝，恐惊黄鸟不成啼。
451.061 【不准拟二首】白居易
篮舆腾腾一老夫，褐裘乌帽白髭须。早衰饶病多蔬食，
筋力消磨合有无。不准拟身年六十，上山仍未要人扶。
忆昔谪居炎瘴地，巴猿引哭虎随行。多于贾谊长沙苦，
小校潘安白发生。不准拟身年六十，游春犹自有心情。
451.062 【府中夜赏】白居易
樱桃厅院春偏好，石井栏堂夜更幽。白粉墙头花半出，
绯纱烛下水平流。闲留宾客尝新酒，醉领笙歌上小舟。
舞袖飘飖棹容与，忽疑身是梦中游。
451.063 【府西池北新葺水斋，即事招宾，偶题十六韵】白居易
缭绕府西面，潺湲池北头。凿开明月峡，决破白蘋洲。
清浅漪澜急，夤缘浦屿幽。直冲行径断，平入卧斋流。
石叠青棱玉，波翻白片鸥。喷时千点雨，澄处一泓油。
绝境应难别，同心岂易求。少逢人爱玩，多是我淹留。
夹岸铺长簟，当轩泊小舟。枕前看鹤浴，床下见鱼游。
洞户斜开扇，疏帘半上钩。紫浮萍泛泛，碧亚竹修修。
读罢书仍展，棋终局未收。午茶能散睡，卯酒善销愁。
檐雨晚初霁，窗风凉欲休。谁能伴老尹，时复一闲游。
451.064 【哭崔儿】白居易
掌珠一颗儿三岁，鬓雪千茎父六旬。岂料汝先为异物，
常忧吾不见成人。悲肠自断非因剑，啼眼加昏不是尘。
怀抱又空天默默，依前重作邓攸身。
451.065 【初丧崔儿报微之晦叔】白居易
书报微之晦叔知，欲题崔字泪先垂。世间此恨偏敦我，
天下何人不哭儿。蝉老悲鸣抛蜕后，龙眠惊觉失珠时。
文章十帙官三品，身后传谁庇荫谁。
451.066 【府斋感怀酬梦得】白居易
府伶呼唤争先到，家酝提携动辄随。合是人生开眼日，
自当年老敛眉时。丹砂炼作三铢土，玄发看成一把丝。
劳寄新诗远安慰，不闻枯树再生枝。
451.067 【斋居】白居易
香火多相对，荤腥久不尝。黄耆数匙粥，赤箭一瓯汤。
厚俸将何用，闲居不可忘。明年官满后，拟买雪堆庄。
451.068 【与诸道者同游二室至九龙潭作】白居易
喜逢二室游仙子，厌作三川守土臣。举手摩挲潭上石，
开襟斗薮府中尘。他日终为独往客，今朝未是自由身。
若言尹是嵩山主，三十六峰应笑人。
451.069 【履道池上作】白居易
家池动作经旬别，松竹琴鱼好在无。树暗小巢藏巧妇，
渠荒新叶长慈姑。不因车马时时到，岂觉林园日日芜。
犹喜春深公事少，每来花下得踟蹰。
451.070 【六十拜河南尹】白居易
六十河南尹，前途足可知。老应无处避，病不与人期。
幸遇芳菲日，犹当强健时。万金何假藉，一醆莫推辞。
流水光阴急，浮云富贵迟。人间若无酒，尽合鬓成丝。
451.071 【重修府西水亭院】白居易
因下疏为沼，随高筑作台。龙门分水入，金谷取花栽。
绕岸行初匝，凭轩立未回。园西有池位，留与后人开。
451.072 【与诸公同出城观稼】白居易
老尹醉醺醺，来随年少群。不忧头似雪，但喜稼如云。
岁望千箱积，秋怜五谷分。何人知帝力，尧舜正为君。
451.073 【水堂醉卧问杜三十一】白居易
闻君洛下住多年，何处春流最可怜。为问魏王堤岸下，
何如同德寺门前。无妨水色堪闲玩，不得泉声伴醉眠。
那似此堂帘幕底，连明连夜碧潺湲。
451.074 【岁暮言怀】白居易
职与才相背，心将口自言。磨铅教切玉，驱鹤遣乘轩。
只合居岩窟，何因入府门。年终若无替，转恐负君恩。
451.075 【座中戏呈诸少年】白居易
衰容禁得无多酒，秋鬓新添几许霜。纵有风情应淡薄，
假如老健莫夸张。兴来吟咏从成癖，饮后酣歌少放狂。
不为倚官兼挟势，因何入得少年场。
451.076 【雪后早过天津桥偶呈诸客】白居易
官桥晴雪晓峨峨，老尹行吟独一过。紫绶相辉应不恶，
白须同色复如何。悠扬短景凋年急，牢落衰情感事多。
犹赖洛中饶醉客，时时【讠豆】我唤笙歌。
451.077 【新制绫袄成，感而有咏】白居易
水波文袄造新成，绫软绵匀温复轻。晨兴好拥向阳坐，
晚出宜披蹋雪行。鹤氅毳疏无实事，木棉花冷得虚名。
宴安往往欢侵夜，卧稳昏昏睡到明。百姓多寒无可救，
一身独暖亦何情。心中为念农桑苦，耳里如闻饥冻声。
争得大裘长万丈，与君都盖洛阳城。
451.078 【早春雪后赠洛阳李长官长水郑明府二同年】白居易
献岁晴和风景新，铜驼街郭暖无尘。府庭共贺三川雪，
县道分行百里春。朱绂洛阳官位屈，青袍长水俸钱贫。
有何功德纡金紫，若比同年是幸人。
451.079 【醉吟】白居易
醉来忘渴复忘饥，冠带形骸杳若遗。耳底斋钟初过后，
心头卯酒未消时。临风朗咏从人听，看雪闲行任马迟。
应被众疑公事慢，承前府尹不吟诗。
451.080 【府酒五绝·变法】白居易
自惭到府来周岁，惠爱威棱一事无。
唯是改张官酒法，渐从浊水作醍醐。
451.081 【府酒五绝·招客】白居易
日午微风且暮寒，春风冷峭雪乾残。
碧毡帐下红炉畔，试为来尝一醆看。
451.082 【府酒五绝·辨味】白居易
甘露太甜非正味，醴泉虽洁不芳馨。
杯中此物何人别，柔旨之中有典刑。
451.083 【府酒五绝·自劝】白居易
忆昔羁贫应举年，脱衣典酒曲江边。
十千一斗犹赊饮，何况官供不著钱。
451.084 【府酒五绝·谕妓】白居易
烛泪夜粘桃叶袖，酒痕春污石榴裙。
莫辞辛苦供欢宴，老后思量悔煞君。
451.085 【晚归早出】白居易
筋力年年减，风光日日新。退衙归逼夜，拜表出侵晨。
何处台无月，谁家池不春。莫言无胜地，自是少闲人。
坐厌推囚案，行嫌引马尘。几时辞府印，却作自由身。
451.086 【南龙兴寺残雪】白居易
南龙兴寺春晴后，缓步徐吟绕四廊。老趁风花应不称，
闲寻松雪正相当。吏人引从多乘舆，宾客逢迎少下堂。
不拟人间更求事，些些疏懒亦何妨。
451.087 【天宫阁早春】白居易
天宫高阁上何频，每上令人耳目新。前日晚登缘看雪，
今朝晴望为迎春。林莺何处吟筝柱，墙柳谁家晒麹尘。
可惜三川虚作主，风光不属白头人。
451.088 【履道居三首】白居易
莫嫌地窄林亭小，莫厌贫家活计微。
大有高门锁宽宅，主人到老不曾归。
东里素帷犹未彻，南邻丹旐又新悬。
衡门蜗舍自惭愧，收得身来已五年。
世事平分众所知，何尝苦乐不相随。
唯馀耽酒狂歌客，只有乐时无苦时。
451.089 【和梦得冬日晨兴】白居易
漏传初五点，鸡报第三声。帐下从容起，窗间曨昒明。
照书灯未灭，暖酒火重生。理曲弦歌动，先闻唱渭城。
451.090 【雪夜对酒招客】白居易
帐小青毡暖，杯香绿蚁新。醉怜今夜月，欢忆去年人。
暗落灯花烬，闲生草座尘。殷勤报弦管，明日有嘉宾。
451.091 【赠晦叔忆梦得】白居易
自别崔公四五秋，因何临老转风流。归来不说秦中事，
歇定唯谋洛下游。酒面浮花应是喜，歌眉敛黛不关愁。
得君更有无厌意，犹恨尊前欠老刘。
451.092 【醉后重赠晦叔】白居易
老伴知君少，欢情向我偏。无论疏与数，相见辄欣然。
各以诗成癖，俱因酒得仙。笑回青眼语，醉并白头眠。
岂是今投分，多疑宿结缘。人间更何事，携手送衰年。
451.093 【睡觉】白居易
星河耿耿漏绵绵，月暗灯微欲曙天。转枕频伸书帐下，
披裘箕踞火炉前。老眠早觉常残夜，病力先衰不待年。
五欲已销诸念息，世间无境可勾牵。
