第385卷 张籍
385.01 【送裴相公赴镇太原】张籍
盛德雄名远近知，功高先乞守藩维。衔恩暂遣分龙节，
署敕还同在凤池。天子亲临楼上送，朝官齐出道傍辞。
明年塞北清蕃落，应建生祠请立碑。
385.02 【寄元员外】张籍
外郎直罢无馀事，扫洒书堂试药炉。门巷不教当要闹，
诗篇转觉足工夫。月明台上唯僧到，夜静坊中有酒沽。
朝省入频闲日少，可能同作旧游无。
385.03 【赠梅处士】张籍
早闻声价满京城，头白江湖放旷情。讲易自传新注义，
题诗不著旧官名。近移马迹山前住，多向牛头寺里行。
天子如今议封禅，应将束帛请先生。
385.04 【赠王秘书】张籍
不曾浪出谒公侯，唯向花间水畔游。每著新衣看药灶，
多收古器在书楼。有官只作山人老，平地能开洞穴幽。
自领闲司了无事，得来君处喜相留。
385.05 【谢裴司空寄马（一作蒙裴相公赐马，谨以诗谢）】张籍
騄耳新驹骏得名，司空远自寄书生。乍离华厩移蹄涩，
初到贫家举眼惊。每被闲人来借问，多寻古寺独骑行。
长思岁旦沙堤上，得从鸣珂傍火城。
385.06 【酬秘书王丞见寄（一作酬王秘书闲居见寄）】张籍
相看头白来城阙，却忆漳溪旧往还。今体诗中偏出格，
常参官里每同班。街西借宅多临水，马上逢人亦说山。
芸阁水曹虽最冷，与君长喜得身闲。
385.07 【送李馀及第后归蜀】张籍
十年人咏好诗章，今日成名出举场。归去唯将新诰牒，
后来争取旧衣裳。山桥晓上芭蕉暗，水店晴看芋草黄。
乡里亲情相见日，一时携酒贺高堂。
385.08 【早朝寄白舍人、严郎中】张籍
鼓声初动未闻鸡，羸马街中踏冻泥。烛暗有时冲石柱，
雪深无处认沙堤。常参班里人犹少，待漏房前月欲西。
凤阙星郎离去远，閤门开日入还齐。
385.09 【书怀寄元郎中】张籍
转觉人间无气味，常因身外省因缘。经过独爱游山客，
计校唯求买药钱。重作学官闲尽日，一离江坞病多年。
吟君钓客词中说，便欲南归榜小船。
385.010 【赠道士宜师（一作赠广宣师）】张籍
自到王城得几年，巴童蜀马共随缘。两朝侍从当时贵，
五字声名远处传。旧住红楼通内院，新承墨诏赐斋钱。
闲房暂喜居相近，还得陪师坐竹边。
385.011 【书怀寄王秘书】张籍
白发如今欲满头，从来百事尽应休。只于触目须防病，
不拟将心更养愁。下药远求新熟酒，看山多上最高楼。
赖君同在京城住，每到花前免独游。
385.012 【题韦郎中新亭】张籍
起得幽亭景复新，碧莎地上更无尘。琴书著尽犹嫌少，
松竹栽多亦称贫。药酒欲开期好客，朝衣暂脱见闲身。
成名同日官连署，此处经过有几人。
385.013 【送杨州判官（一作赠茅山杨判官）】张籍
应得烟霞出俗心，茅山道士共追寻。闲怜鹤貌偏能画，
暗辨桐声自作琴。长啸每来松下坐，新诗堪向雪中吟。
征南幕里多宾客，君独相知最校深。
385.014 【喜王起侍郎放牒】张籍
东风节气近清明，车马争来满禁城。二十八人初上牒，
百千万里尽传名。谁家不借花园看，在处多将酒器行。
共贺春司能鉴识，今年定合有公卿。
385.015 【赠王司马】张籍
白笏朱衫年少时，久登班列会朝仪。贮财不省关身用，
行义唯愁被众知。藏得宝刀求主带，调成骏马乞人骑。
未曾相识多闻说，遥望长如白玉枝。
385.016 【书怀】张籍
自小信成疏懒性，人间事事总无功。别从仙客求方法，
时到僧家问苦空。老大登朝如梦里，贫穷作活似村中。
未能即便休官去，惭愧南山采药翁。
385.017 【赠令狐博士】张籍
头白新年六十馀，近闻生计转空虚。久为博士谁能识，
自到长安赁舍居。骑马出随寻寺客，呼儿散写乞钱书。
古来贤哲皆如此，应是才高与众疏。
385.018 【送从弟删东归】张籍
云水东南两月程，贪归庆节马蹄轻。春桥欲醉攀花别，
野路闲吟触雨行。诗价已高犹失意，礼司曾赏会成名。
旧山风月知应好，莫向秋时不到京。
385.019 【赠王秘书】张籍
早在山东声价远，曾将顺策佐嫖姚。赋来诗句无闲语，
老去官班未在朝。身屈只闻词客说，家贫多见野僧招。
独从书阁归时晚，春水渠边看柳条。
385.020 【哭丘长史】张籍
曾是先皇殿上臣，丹砂久服不成真。常骑马在嘶空枥，
自作书留别故人。诗句遍传天下口，朝衣偏送地中身。
最悲昨日同游处，看却春风树树新。
385.021 【送枝江刘明府】张籍
老著青衫为楚宰，平生志业有谁知。家僮从去愁行远，
县吏迎来怪到迟。定访玉泉幽院宿，应过碧涧早茶时。
向南渐渐云山好，一路唯闻唱竹枝。
385.022 【送从弟彻东归】张籍
缑山领印知公奏，才称同时尽不如。奉使贺成登册礼，
陪班看出降恩书。去回在路秋尘里，受诏辞归晓漏初。
早晚得为朝署拜，闲坊买宅作邻居。
385.023 【哭胡十八遇】张籍
早得声名年尚少，寻常志气出风尘。文场继续成三代，
家族辉华在一身。幼子见生才满月，选书知写未呈人。
送君帐下衣裳白，数尺坟头柏树新。
385.024 【赠贾岛】张籍
篱落荒凉僮仆饥，乐游原上住多时。蹇驴放饱骑将出，
秋卷装成寄与谁。拄杖傍田寻野菜，封书乞米趁时炊。
姓名未上登科记，身屈惟应内史知。
385.025 【逢王建有赠】张籍
年状皆齐初有髭，鹊山漳水每追随。使君座下朝听易，
处士庭中夜会诗。新作句成相借问，闲求义尽共寻思。
经今三十馀年事，却说还同昨日时。
385.026 【移居静安坊，答元八郎中】张籍
长安寺里多时住，虽守卑官不苦贫。作活每常嫌费力，
移居只是贵容身。初开井浅偏宜树，渐觉街闲省踏尘。
更喜往还相去近，门前减却送书人。
385.027 【送杨少尹赴凤翔】张籍
诗名往日动长安，首首人家卷里看。西学已行秦博士，
南宫新拜汉郎官。得钱只了还书铺，借宅常时事药栏。
今去岐州生计薄，移居偏近陇头寒。
385.028 【送韩侍御归山】张籍
闻君久卧在云间，为佐嫖姚未得还。新结茅庐招隐逸，
独骑骢马入深山。九灵洞口行应到，五粒松枝醉亦攀。
明日珂声出城去，家僮不复扫柴关。
385.029 【新除水曹郎，答白舍人见贺】张籍
年过五十到南宫，章句无名荷至公。黄纸开呈相府后，
朱衣引入谢班中。诸曹纵许为仙侣，群吏多嫌是老翁。
最幸紫薇郎见爱，独称官与古人同。
385.030 【送杨少尹赴满城】张籍
官为本府当身荣，因得还乡任野情。自废田园今作主，
每逢耆老不呼名。旧游寺里僧应识，新别桥边树已成。
公事况闲诗更好，将随相逐上山行。
385.031 【哭元九少府】张籍
平生志业独相知，早结云山老去期。初作学官常共宿，
晚登朝列暂同时。闲来各数经过地，醉后齐吟唱和诗。
今日春风花满宅，入门行哭见灵帷。
385.032 【送侯判官赴广州从军】张籍
年少才高求自展，将身万里赴军门。辟书远到开呈客，
公服新成著谢恩。驿舫过江分白堠，戍亭当岭见红幡。
海花蛮草连冬有，行处无家不满园。
385.033 【答白杭州郡楼登望画图见寄】张籍
画得江城登望处，寄来今日到长安。乍惊物色从诗出，
更想工人下手难。将展书堂偏觉好，每来朝客尽求看。
见君向此闲吟意，肯恨当时作外官。
385.034 【赠赵将军】张籍
当年胆略已纵横，每见妖星气不平。身贵早登龙尾道，
功高自破鹿头城。寻常得对论边事，委曲承恩掌内兵。
会取安西将报国，凌烟阁上大书名。
385.035 【送和蕃公主】张籍
塞上如今无战尘，汉家公主出和亲。邑司犹属宗卿寺，
册号还同虏帐人。九姓旗幡先引路，一生衣服尽随身。
毡城南望无回日，空见沙蓬水柳春。
385.036 【寒食内宴二首】张籍
朝光瑞气满宫楼，彩纛鱼龙四周稠。廊下御厨分冷食，
殿前香骑逐飞球。千官尽醉犹教坐，百戏皆呈未放休。
共喜拜恩侵夜出，金吾不敢问行由。
城阙沈沈向晓寒，恩当令节赐馀欢，瑞烟深处开三殿，
春雨微时引百官，宝树楼前分绣幕，彩花廊下映华栏。
宫筵戏乐年年别，已得三回对御看。
385.037 【朝日敕赐百官樱桃】张籍
仙果人间都未有，今朝忽见下天门。捧盘小吏初宣敕，
当殿群臣共拜恩。日色遥分门下坐，露香才出禁中园。
每年重此先偏待，愿得千春奉至尊。
385.038 【太白老人】张籍
日观东峰幽客住，竹巾藤带亦逢迎。暗修黄箓无人见，
深种胡麻共犬行。洞里仙家常独往，壶中灵药自为名。
春泉四面绕茅屋，日日唯闻杵臼声。
385.039 【和裴司空酬满城杨少尹】张籍
圣朝偏重大司空，人咏元和第一功。拥节高临汉水上，
题诗远入舜城中。共惊向老多年别，更忆登科旧日同。
谁不望归丞相府，江边杨柳又秋风。
385.040 【寄和州刘使君】张籍
别离已久犹为郡，闲向春风倒酒瓶。送客特过沙口堰，
看花多上水心亭。晓来江气连城白，雨后山光满郭青。
到此诗情应更远，醉中高咏有谁听。
385.041 【赠商州王使君】张籍
衔命南来会郡堂，却思朝里接班行。才雄犹是山城守，
道薄初为水部郎。选胜相留开客馆，寻幽更引到僧房。
明朝从此辞君去，独出商关路渐长。
385.042 【寄令狐宾客】张籍
勋名尽得国家传，退狎琴僧与酒仙。还带郡符经几处，
暂辞台座已三年。留司未到龙楼下，拜表长怀玉案前。
秋日出城伊水好，领谁相逐上闲船。
385.043 【寄梅处士】张籍
扰扰人间是与非，官闲自觉省心机。六行班里身常下，
九列符中事亦稀。市客惯曾赊贱药，家僮惊见著新衣。
君今独得居山乐，应喜多时未办归。
385.044 【送施肩吾东归】张籍
知君本是烟霞客，被荐因来城阙间。世业偏临七里濑，
仙游多在四明山。早闻诗句传人遍，新得科名到处闲。
惆怅灞亭相送去，云中琪树不同攀。
385.045 【昆仑儿】张籍
昆仑家住海中州，蛮客将来汉地游。言语解教秦吉了，
波涛初过郁林洲。金环欲落曾穿耳，螺髻长卷不裹头。
自爱肌肤黑如漆，行时半脱木绵裘。
385.046 【赠李杭州】张籍
仙郎白首未归朝，应为苍生领六条。惠化州人尽清净，
高情野鹤与逍遥。竹间虚馆无朝讼，山畔青田长夏苗。
终日政声长独坐，开门长望浙江潮。
385.047 【送郑尚书赴广州】张籍
圣朝选将持符节，内使宣时百辟听。海北蛮夷来舞蹈，
岭南封管送图经。白鹇飞绕迎官舫，红槿开当宴客亭。
此处莫言多瘴疠，天边看取老人星。
385.048 【贺秘书王丞南郊摄将军】张籍
正初天子亲郊礼，诏摄将军领卫兵。斜带银刀入黄道，
先随玉辂到青城。坛边不在千官位，仗外唯闻再拜声。
共喜与君逢此日，病中无计得随行。
385.049 【送令狐尚书赴东都留守】张籍
朝廷重寄在关东，共说从前选上公。勋业新城大梁镇，
恩荣更守洛阳宫。行香暂出天桥上，巡礼常过禁殿中。
每领群臣拜章庆，半开门仗日曈曈。
385.050 【拜丰陵】张籍
岁朝园寝遣公卿，学省班中亦摄行。身逐陵官齐再拜，
手持木铎叩三声。寒更报点来山殿，晓炬分行照柏城。
却下龙门看渐远，金峰高处日微明。
385.051 【赠孔尚书】张籍
能将直道历荣班，事著元和实录间。三表自陈辞北阙，
一家相送入南山。买来侍女教人嫁，赐得朝衣在箧闲。
宅近青山高静处，时归林下暂开关。
385.052 【酬杭州白使君，兼寄浙东元大夫】张籍
相印暂离临远镇，掖垣出守复同时。一行已作三年别，
两处空传七字诗。越地江山应共见，秦天风月不相知。
人间聚散真难料，莫叹平生信所之。
385.053 【寄苏州白二十二使君】张籍
三朝出入紫微臣，头白金章未在身。登第早年同座主，
题诗今日是州人。阊门柳色烟中远，茂苑莺声雨后新。
此处吟诗向山寺，知君忘却曲江春。
385.054 【送白宾客分司东都】张籍
赫赫声名三十春，高情人独出埃尘。病辞省闼归闲地，
恩许宫曹作上宾。诗里难同相得伴，酒边多见自由身。
老人也拟休官去，便是君家池上人。
385.055 【赠阎少保】张籍
辞荣恋阙未还乡，修养年多气力强。半俸归烧伏火药，
全家解说养生方。特承恩诏新开戟，每见公卿不下床。
竹树晴深寒院静，长悬石磬在虚廊。
385.056 【赠别王侍御赴任陕州司马（一作赠王司马赴陕州）】张籍
京城在处闲人少，唯共君行并马蹄。更和诗篇名最出，
时倾杯酒户常齐。同趋阙下听钟漏，独向军前闻鼓鼙。
今日春明门外别，更无因得到街西。
385.057 【田司空入朝】张籍
西来将相位兼雄，不与诸君觐礼同。早变山东知顺命，
新收济上立殊功。朝官叙谒趋门外，恩使喧迎满路中。
阊阖晓开铜漏静，身当受册大明宫。
385.058 【送浙西周判官（一作送浙东周阮范判官）】张籍
由来自是烟霞客，早已闻名诗酒间。天阙因将贺表到，
家乡新著赐衣还。常吟卷里新酬句，自话湖中旧住山。
吴越主人偏爱重，多应不肯放君闲。
385.059 【送吴炼师归王屋】张籍
玉阳峰下学长生，玉洞仙中已有名。独戴熊须冠暂出，
唯将鹤尾扇同行。炼成云母休炊爨，已得雷公当吏兵。
却到瑶坛上头宿，应闻空里步虚声。
385.060 【送邵州林使君】张籍
词客南行宠命新，潇湘郡入曲江津。山幽自足探微处，
俗朴应无争竞人。郭外相连排殿阁，市中多半用金银。
知君不作家私计，迁日还同到日贫。
385.061 【寄王六侍御】张籍
渐觉近来筋力少，难堪今日在风尘。谁能借问功名事，
只自扶持老病身。贵得药资将助道，肯嫌家计不如人。
洞庭已置新居处，归去安期与作邻。
385.062 【送稽亭山寺僧】张籍
师住稽亭高处寺，斜廊曲阁倚云开。山门十里松间入，
泉涧三重洞里来。名岳寻游今已遍，家城礼谒便应回。
旧房到日闲吟后，林下还登说法台。
385.063 【送汀州源使君】张籍
曾成赵北归朝计，因拜王门最好官。为郡暂辞双凤阙，
全家远过九龙滩。山乡只有输蕉户，水镇应多养鸭栏。
地僻寻常来客少，刺桐花发共谁看。
385.064 【寄孙洛阳格（一作寄洛阳孙明府）】张籍
久持刑宪声名远，好是中朝正直臣。赤县上来应足事，
青山老去未离身。常思从省连归马，乍觉同班少旧人。
遥爱南桥秋日晚，雨边杨柳映天津。
385.065 【胡山人归王屋，因有赠】张籍
转转无成到白头，人间举眼尽堪愁。此生已是蹉跎去，
每事应从卤莽休。虽作闲官少拘束，难逢胜景可淹留。
君归与访移家处，若个峰头最较幽。
385.066 【寄虔州韩使君】张籍
南康太守负才豪，五十如今未拥旄。早得一人知姓字，
常闻三事说功劳。月明渡口漳江静，云散城头赣石高。
郡政已成秋思远，闲吟应不问官曹。
385.067 【送从弟濛赴饶州】张籍
京城南去鄱阳远，风月悠悠别思劳。三领郡符新寄重，
再登科第旧名高。去程江上多看堠，迎吏船中亦带刀。
到日更行清静化，春田应不见蓬蒿。
385.068 【罗道士】张籍
城里无人得实年，衣襟常带臭黄烟。楼中赊酒唯留药，
洞里争棋不赌钱。闻客语声知贵贱，持花歌咏似狂颠。
寻常行处皆逢见，世上多疑是谪仙。
385.069 【寄陆浑赵明府】张籍
与君学省同官处，常日相随说道情。新作陆浑山县长，
早知三礼甲科名。郭中时有仙人住，城内应多药草生。
公事稀疏来客少，无妨著屐独闲行。
385.070 【同将作韦二少监赠水部李郎中】张籍
旧年同是水曹郎，各罢鱼符自楚乡。重著青衫承诏命，
齐趋紫殿异班行。别来同说经过事，老去相传补养方。
忆得当时亦连步，如今独在读书堂。
385.071 【赠王侍御】张籍
心同野鹤与尘远，诗似冰壶见底清。府县同趋昨日事，
升沉不改故人情。上阳春晚萧萧雨，洛水寒来夜夜声。
自叹独为折腰吏，可怜骢马路傍行。
385.072 【送金少卿副使归新罗】张籍
云岛茫茫天畔微，向东万里一帆飞。久为侍子承恩重，
今佐使臣衔命归。通海便应将国信，到家犹自著朝衣。
从前此去人无数，光彩如君定是稀。
385.073 【送李司空赴镇襄阳】张籍
中外兼权社稷臣，千官齐出拜行尘。再调公鼎勋庸盛，
三受兵符宠命新。商路雪开旗旆展，楚堤梅发驿亭春。
襄阳风景由来好，重与江山作主人。
385.074 【送李仆射愬赴镇凤翔】张籍
由来勋业属英雄，兄弟连营列位同。先入贼城擒首恶，
尽封筦库让元公。旌幢独继家声外，竹帛新添国史中。
天子新收秦陇地，故教移镇古扶风。
385.075 【寄白二十二舍人】张籍
早知内诏过先辈，蹭蹬江南百事疏。湓浦城中为上佐，
炉峰寺后著幽居。偏依仙法多求药，长共僧游不读书。
三省比来名望重，肯容君去乐樵渔。
385.076 【送友人卢处士游吴越】张籍
羡君东去见残梅，惟有王孙独未回。吴苑夕阳明古堞，
越宫春草上高台。波生野水雁初下，风满驿楼潮欲来。
试问渔舟看雪浪，几多江燕荇花开。
385.077 【苏州江岸留别乐天（一作白居易诗）】张籍
银泥裙映锦障泥，画舸停桡马簇蹄。清管曲终鹦鹉语，
红旗影动薄寒嘶。渐消酒色朱颜浅，欲话离情翠黛低。
莫忘使君吟咏处，女坟湖北武丘西。
385.078 【寒食看花】张籍
早入公门到夜归，不因寒食少闲时。颠狂绕树猿离锁，
踊跃缘冈马断羁。酒污衣裳从客笑，醉饶言语觅花知。
老来自喜常无事，仰面西园得咏诗。
385.079 【酬浙东元尚书见寄绫素】张籍
越地缯纱纹样新，远封来寄学曹人。便令裁制为时服，
顿觉光荣上病身。应念此官同弃置，独能相贺更殷勤。
三千里外无由见，海上东风又一春。
385.080 【赠项斯（一作王建诗，题云赠贾岛）】张籍
端坐吟诗忘忍饥，万人中觅似君稀。门连野水风长到，
驴放秋原夜不归。日暖剩收新落叶，天寒更著旧生衣。
曲江亭上频频见，为爱鸬鹚雨里飞。
