第385卷 張籍
385.01 【送裴相公赴鎮太原】張籍
盛德雄名遠近知，功高先乞守藩維。銜恩暫遣分龍節，
署敕還同在鳳池。天子親臨樓上送，朝官齊出道傍辭。
明年塞北清蕃落，應建生祠請立碑。
385.02 【寄元員外】張籍
外郎直罷無餘事，掃灑書堂試藥爐。門巷不教當要鬧，
詩篇轉覺足工夫。月明臺上唯僧到，夜靜坊中有酒沽。
朝省入頻閒日少，可能同作舊遊無。
385.03 【贈梅處士】張籍
早聞聲價滿京城，頭白江湖放曠情。講易自傳新注義，
題詩不著舊官名。近移馬跡山前住，多向牛頭寺裏行。
天子如今議封禪，應將束帛請先生。
385.04 【贈王祕書】張籍
不曾浪出謁公侯，唯向花間水畔遊。每著新衣看藥竈，
多收古器在書樓。有官只作山人老，平地能開洞穴幽。
自領閒司了無事，得來君處喜相留。
385.05 【謝裴司空寄馬（一作蒙裴相公賜馬，謹以詩謝）】張籍
騄耳新駒駿得名，司空遠自寄書生。乍離華廄移蹄澀，
初到貧家舉眼驚。每被閒人來借問，多尋古寺獨騎行。
長思歲旦沙堤上，得從鳴珂傍火城。
385.06 【酬祕書王丞見寄（一作酬王祕書閒居見寄）】張籍
相看頭白來城闕，卻憶漳溪舊往還。今體詩中偏出格，
常參官裏每同班。街西借宅多臨水，馬上逢人亦說山。
芸閣水曹雖最冷，與君長喜得身閒。
385.07 【送李餘及第後歸蜀】張籍
十年人詠好詩章，今日成名出舉場。歸去唯將新誥牒，
後來爭取舊衣裳。山橋曉上芭蕉暗，水店晴看芋草黃。
鄉里親情相見日，一時攜酒賀高堂。
385.08 【早朝寄白舍人、嚴郎中】張籍
鼓聲初動未聞雞，羸馬街中踏凍泥。燭暗有時衝石柱，
雪深無處認沙堤。常參班裏人猶少，待漏房前月欲西。
鳳闕星郎離去遠，閤門開日入還齊。
385.09 【書懷寄元郎中】張籍
轉覺人間無氣味，常因身外省因緣。經過獨愛遊山客，
計校唯求買藥錢。重作學官閒盡日，一離江塢病多年。
吟君釣客詞中說，便欲南歸榜小船。
385.010 【贈道士宜師（一作贈廣宣師）】張籍
自到王城得幾年，巴童蜀馬共隨緣。兩朝侍從當時貴，
五字聲名遠處傳。舊住紅樓通內院，新承墨詔賜齋錢。
閒房暫喜居相近，還得陪師坐竹邊。
385.011 【書懷寄王祕書】張籍
白髮如今欲滿頭，從來百事盡應休。只於觸目須防病，
不擬將心更養愁。下藥遠求新熟酒，看山多上最高樓。
賴君同在京城住，每到花前免獨遊。
385.012 【題韋郎中新亭】張籍
起得幽亭景復新，碧莎地上更無塵。琴書著盡猶嫌少，
松竹栽多亦稱貧。藥酒欲開期好客，朝衣暫脫見閒身。
成名同日官連署，此處經過有幾人。
385.013 【送楊州判官（一作贈茅山楊判官）】張籍
應得煙霞出俗心，茅山道士共追尋。閒憐鶴貌偏能畫，
暗辨桐聲自作琴。長嘯每來松下坐，新詩堪向雪中吟。
徵南幕裏多賓客，君獨相知最校深。
385.014 【喜王起侍郎放牒】張籍
東風節氣近清明，車馬爭來滿禁城。二十八人初上牒，
百千萬裏盡傳名。誰家不借花園看，在處多將酒器行。
共賀春司能鑑識，今年定合有公卿。
385.015 【贈王司馬】張籍
白笏朱衫年少時，久登班列會朝儀。貯財不省關身用，
行義唯愁被衆知。藏得寶刀求主帶，調成駿馬乞人騎。
未曾相識多聞說，遙望長如白玉枝。
385.016 【書懷】張籍
自小信成疏懶性，人間事事總無功。別從仙客求方法，
時到僧家問苦空。老大登朝如夢裏，貧窮作活似村中。
未能即便休官去，慚愧南山採藥翁。
385.017 【贈令狐博士】張籍
頭白新年六十餘，近聞生計轉空虛。久爲博士誰能識，
自到長安賃舍居。騎馬出隨尋寺客，呼兒散寫乞錢書。
古來賢哲皆如此，應是才高與衆疏。
385.018 【送從弟刪東歸】張籍
雲水東南兩月程，貪歸慶節馬蹄輕。春橋欲醉攀花別，
野路閒吟觸雨行。詩價已高猶失意，禮司曾賞會成名。
舊山風月知應好，莫向秋時不到京。
385.019 【贈王祕書】張籍
早在山東聲價遠，曾將順策佐嫖姚。賦來詩句無閒語，
老去官班未在朝。身屈只聞詞客說，家貧多見野僧招。
獨從書閣歸時晚，春水渠邊看柳條。
385.020 【哭丘長史】張籍
曾是先皇殿上臣，丹砂久服不成真。常騎馬在嘶空櫪，
自作書留別故人。詩句遍傳天下口，朝衣偏送地中身。
最悲昨日同遊處，看卻春風樹樹新。
385.021 【送枝江劉明府】張籍
老著青衫爲楚宰，平生志業有誰知。家僮從去愁行遠，
縣吏迎來怪到遲。定訪玉泉幽院宿，應過碧澗早茶時。
向南漸漸雲山好，一路唯聞唱竹枝。
385.022 【送從弟徹東歸】張籍
緱山領印知公奏，才稱同時盡不如。奉使賀成登冊禮，
陪班看出降恩書。去回在路秋塵裏，受詔辭歸曉漏初。
早晚得爲朝署拜，閒坊買宅作鄰居。
385.023 【哭胡十八遇】張籍
早得聲名年尚少，尋常志氣出風塵。文場繼續成三代，
家族輝華在一身。幼子見生才滿月，選書知寫未呈人。
送君帳下衣裳白，數尺墳頭柏樹新。
385.024 【贈賈島】張籍
籬落荒涼僮僕飢，樂遊原上住多時。蹇驢放飽騎將出，
秋卷裝成寄與誰。拄杖傍田尋野菜，封書乞米趁時炊。
姓名未上登科記，身屈惟應內史知。
385.025 【逢王建有贈】張籍
年狀皆齊初有髭，鵲山漳水每追隨。使君座下朝聽易，
處士庭中夜會詩。新作句成相借問，閒求義盡共尋思。
經今三十餘年事，卻說還同昨日時。
385.026 【移居靜安坊，答元八郎中】張籍
長安寺裏多時住，雖守卑官不苦貧。作活每常嫌費力，
移居只是貴容身。初開井淺偏宜樹，漸覺街閒省踏塵。
更喜往還相去近，門前減卻送書人。
385.027 【送楊少尹赴鳳翔】張籍
詩名往日動長安，首首人家卷裏看。西學已行秦博士，
南宮新拜漢郎官。得錢只了還書鋪，借宅常時事藥欄。
今去岐州生計薄，移居偏近隴頭寒。
385.028 【送韓侍御歸山】張籍
聞君久臥在雲間，爲佐嫖姚未得還。新結茅廬招隱逸，
獨騎驄馬入深山。九靈洞口行應到，五粒松枝醉亦攀。
明日珂聲出城去，家僮不復掃柴關。
385.029 【新除水曹郎，答白舍人見賀】張籍
年過五十到南宮，章句無名荷至公。黃紙開呈相府後，
朱衣引入謝班中。諸曹縱許爲仙侶，羣吏多嫌是老翁。
最幸紫薇郎見愛，獨稱官與古人同。
385.030 【送楊少尹赴滿城】張籍
官爲本府當身榮，因得還鄉任野情。自廢田園今作主，
每逢耆老不呼名。舊遊寺裏僧應識，新別橋邊樹已成。
公事況閒詩更好，將隨相逐上山行。
385.031 【哭元九少府】張籍
平生志業獨相知，早結雲山老去期。初作學官常共宿，
晚登朝列暫同時。閒來各數經過地，醉後齊吟唱和詩。
今日春風花滿宅，入門行哭見靈帷。
385.032 【送侯判官赴廣州從軍】張籍
年少才高求自展，將身萬里赴軍門。辟書遠到開呈客，
公服新成著謝恩。驛舫過江分白堠，戍亭當嶺見紅幡。
海花蠻草連冬有，行處無家不滿園。
385.033 【答白杭州郡樓登望畫圖見寄】張籍
畫得江城登望處，寄來今日到長安。乍驚物色從詩出，
更想工人下手難。將展書堂偏覺好，每來朝客盡求看。
見君向此閒吟意，肯恨當時作外官。
385.034 【贈趙將軍】張籍
當年膽略已縱橫，每見妖星氣不平。身貴早登龍尾道，
功高自破鹿頭城。尋常得對論邊事，委曲承恩掌內兵。
會取安西將報國，凌煙閣上大書名。
385.035 【送和蕃公主】張籍
塞上如今無戰塵，漢家公主出和親。邑司猶屬宗卿寺，
冊號還同虜帳人。九姓旗幡先引路，一生衣服盡隨身。
氈城南望無回日，空見沙蓬水柳春。
385.036 【寒食內宴二首】張籍
朝光瑞氣滿宮樓，彩纛魚龍四周稠。廊下御廚分冷食，
殿前香騎逐飛球。千官盡醉猶教坐，百戲皆呈未放休。
共喜拜恩侵夜出，金吾不敢問行由。
城闕沈沈向曉寒，恩當令節賜餘歡，瑞煙深處開三殿，
春雨微時引百官，寶樹樓前分繡幕，彩花廊下映華欄。
宮筵戲樂年年別，已得三回對御看。
385.037 【朝日敕賜百官櫻桃】張籍
仙果人間都未有，今朝忽見下天門。捧盤小吏初宣敕，
當殿羣臣共拜恩。日色遙分門下坐，露香纔出禁中園。
每年重此先偏待，願得千春奉至尊。
385.038 【太白老人】張籍
日觀東峯幽客住，竹巾藤帶亦逢迎。暗修黃籙無人見，
深種胡麻共犬行。洞裏仙家常獨往，壺中靈藥自爲名。
春泉四面繞茅屋，日日唯聞杵臼聲。
385.039 【和裴司空酬滿城楊少尹】張籍
聖朝偏重大司空，人詠元和第一功。擁節高臨漢水上，
題詩遠入舜城中。共驚向老多年別，更憶登科舊日同。
誰不望歸丞相府，江邊楊柳又秋風。
385.040 【寄和州劉使君】張籍
別離已久猶爲郡，閒向春風倒酒瓶。送客特過沙口堰，
看花多上水心亭。曉來江氣連城白，雨後山光滿郭青。
到此詩情應更遠，醉中高詠有誰聽。
385.041 【贈商州王使君】張籍
銜命南來會郡堂，卻思朝裏接班行。才雄猶是山城守，
道薄初爲水部郎。選勝相留開客館，尋幽更引到僧房。
明朝從此辭君去，獨出商關路漸長。
385.042 【寄令狐賓客】張籍
勳名盡得國家傳，退狎琴僧與酒仙。還帶郡符經幾處，
暫辭臺座已三年。留司未到龍樓下，拜表長懷玉案前。
秋日出城伊水好，領誰相逐上閒船。
385.043 【寄梅處士】張籍
擾擾人間是與非，官閒自覺省心機。六行班裏身常下，
九列符中事亦稀。市客慣曾賒賤藥，家僮驚見著新衣。
君今獨得居山樂，應喜多時未辦歸。
385.044 【送施肩吾東歸】張籍
知君本是煙霞客，被薦因來城闕間。世業偏臨七里瀨，
仙遊多在四明山。早聞詩句傳人遍，新得科名到處閒。
惆悵灞亭相送去，雲中琪樹不同攀。
385.045 【崑崙兒】張籍
崑崙家住海中州，蠻客將來漢地遊。言語解教秦吉了，
波濤初過鬱林洲。金環欲落曾穿耳，螺髻長卷不裹頭。
自愛肌膚黑如漆，行時半脫木綿裘。
385.046 【贈李杭州】張籍
仙郎白首未歸朝，應爲蒼生領六條。惠化州人盡清淨，
高情野鶴與逍遙。竹間虛館無朝訟，山畔青田長夏苗。
終日政聲長獨坐，開門長望浙江潮。
385.047 【送鄭尚書赴廣州】張籍
聖朝選將持符節，內使宣時百辟聽。海北蠻夷來舞蹈，
嶺南封管送圖經。白鷳飛繞迎官舫，紅槿開當宴客亭。
此處莫言多瘴癘，天邊看取老人星。
385.048 【賀祕書王丞南郊攝將軍】張籍
正初天子親郊禮，詔攝將軍領衛兵。斜帶銀刀入黃道，
先隨玉輅到青城。壇邊不在千官位，仗外唯聞再拜聲。
共喜與君逢此日，病中無計得隨行。
385.049 【送令狐尚書赴東都留守】張籍
朝廷重寄在關東，共說從前選上公。勳業新城大梁鎮，
恩榮更守洛陽宮。行香暫出天橋上，巡禮常過禁殿中。
每領羣臣拜章慶，半開門仗日曈曈。
385.050 【拜豐陵】張籍
歲朝園寢遣公卿，學省班中亦攝行。身逐陵官齊再拜，
手持木鐸叩三聲。寒更報點來山殿，曉炬分行照柏城。
卻下龍門看漸遠，金峯高處日微明。
385.051 【贈孔尚書】張籍
能將直道歷榮班，事著元和實錄間。三表自陳辭北闕，
一家相送入南山。買來侍女教人嫁，賜得朝衣在篋閒。
宅近青山高靜處，時歸林下暫開關。
385.052 【酬杭州白使君，兼寄浙東元大夫】張籍
相印暫離臨遠鎮，掖垣出守復同時。一行已作三年別，
兩處空傳七字詩。越地江山應共見，秦天風月不相知。
人間聚散真難料，莫嘆平生信所之。
385.053 【寄蘇州白二十二使君】張籍
三朝出入紫微臣，頭白金章未在身。登第早年同座主，
題詩今日是州人。閶門柳色煙中遠，茂苑鶯聲雨後新。
此處吟詩向山寺，知君忘卻曲江春。
385.054 【送白賓客分司東都】張籍
赫赫聲名三十春，高情人獨出埃塵。病辭省闥歸閒地，
恩許宮曹作上賓。詩裏難同相得伴，酒邊多見自由身。
老人也擬休官去，便是君家池上人。
385.055 【贈閻少保】張籍
辭榮戀闕未還鄉，修養年多氣力強。半俸歸燒伏火藥，
全家解說養生方。特承恩詔新開戟，每見公卿不下牀。
竹樹晴深寒院靜，長懸石磬在虛廊。
385.056 【贈別王侍御赴任陝州司馬（一作贈王司馬赴陝州）】張籍
京城在處閒人少，唯共君行並馬蹄。更和詩篇名最出，
時傾杯酒戶常齊。同趨闕下聽鐘漏，獨向軍前聞鼓鼙。
今日春明門外別，更無因得到街西。
385.057 【田司空入朝】張籍
西來將相位兼雄，不與諸君覲禮同。早變山東知順命，
新收濟上立殊功。朝官敘謁趨門外，恩使喧迎滿路中。
閶闔曉開銅漏靜，身當受冊大明宮。
385.058 【送浙西周判官（一作送浙東周阮範判官）】張籍
由來自是煙霞客，早已聞名詩酒間。天闕因將賀表到，
家鄉新著賜衣還。常吟卷裏新酬句，自話湖中舊住山。
吳越主人偏愛重，多應不肯放君閒。
385.059 【送吳鍊師歸王屋】張籍
玉陽峯下學長生，玉洞仙中已有名。獨戴熊須冠暫出，
唯將鶴尾扇同行。煉成雲母休炊爨，已得雷公當吏兵。
卻到瑤壇上頭宿，應聞空裏步虛聲。
385.060 【送邵州林使君】張籍
詞客南行寵命新，瀟湘郡入曲江津。山幽自足探微處，
俗樸應無爭競人。郭外相連排殿閣，市中多半用金銀。
知君不作傢俬計，遷日還同到日貧。
385.061 【寄王六侍御】張籍
漸覺近來筋力少，難堪今日在風塵。誰能借問功名事，
只自扶持老病身。貴得藥資將助道，肯嫌家計不如人。
洞庭已置新居處，歸去安期與作鄰。
385.062 【送稽亭山寺僧】張籍
師住稽亭高處寺，斜廊曲閣倚雲開。山門十里松間入，
泉澗三重洞裏來。名嶽尋遊今已遍，家城禮謁便應回。
舊房到日閒吟後，林下還登說法臺。
385.063 【送汀州源使君】張籍
曾成趙北歸朝計，因拜王門最好官。爲郡暫辭雙鳳闕，
全家遠過九龍灘。山鄉只有輸蕉戶，水鎮應多養鴨欄。
地僻尋常來客少，刺桐花發共誰看。
385.064 【寄孫洛陽格（一作寄洛陽孫明府）】張籍
久持刑憲聲名遠，好是中朝正直臣。赤縣上來應足事，
青山老去未離身。常思從省連歸馬，乍覺同班少舊人。
遙愛南橋秋日晚，雨邊楊柳映天津。
385.065 【胡山人歸王屋，因有贈】張籍
轉轉無成到白頭，人間舉眼盡堪愁。此生已是蹉跎去，
每事應從鹵莽休。雖作閒官少拘束，難逢勝景可淹留。
君歸與訪移家處，若個峯頭最較幽。
385.066 【寄虔州韓使君】張籍
南康太守負才豪，五十如今未擁旄。早得一人知姓字，
常聞三事說功勞。月明渡口漳江靜，雲散城頭贛石高。
郡政已成秋思遠，閒吟應不問官曹。
385.067 【送從弟濛赴饒州】張籍
京城南去鄱陽遠，風月悠悠別思勞。三領郡符新寄重，
再登科第舊名高。去程江上多看堠，迎吏船中亦帶刀。
到日更行清靜化，春田應不見蓬蒿。
385.068 【羅道士】張籍
城裏無人得實年，衣襟常帶臭黃煙。樓中賒酒唯留藥，
洞裏爭棋不賭錢。聞客語聲知貴賤，持花歌詠似狂顛。
尋常行處皆逢見，世上多疑是謫仙。
385.069 【寄陸渾趙明府】張籍
與君學省同官處，常日相隨說道情。新作陸渾山縣長，
早知三禮甲科名。郭中時有仙人住，城內應多藥草生。
公事稀疏來客少，無妨著屐獨閒行。
385.070 【同將作韋二少監贈水部李郎中】張籍
舊年同是水曹郎，各罷魚符自楚鄉。重著青衫承詔命，
齊趨紫殿異班行。別來同說經過事，老去相傳補養方。
憶得當時亦連步，如今獨在讀書堂。
385.071 【贈王侍御】張籍
心同野鶴與塵遠，詩似冰壺見底清。府縣同趨昨日事，
升沉不改故人情。上陽春晚蕭蕭雨，洛水寒來夜夜聲。
自嘆獨爲折腰吏，可憐驄馬路傍行。
385.072 【送金少卿副使歸新羅】張籍
雲島茫茫天畔微，向東萬里一帆飛。久爲侍子承恩重，
今佐使臣銜命歸。通海便應將國信，到家猶自著朝衣。
從前此去人無數，光彩如君定是稀。
385.073 【送李司空赴鎮襄陽】張籍
中外兼權社稷臣，千官齊出拜行塵。再調公鼎勳庸盛，
三受兵符寵命新。商路雪開旗旆展，楚堤梅發驛亭春。
襄陽風景由來好，重與江山作主人。
385.074 【送李僕射愬赴鎮鳳翔】張籍
由來勳業屬英雄，兄弟連營列位同。先入賊城擒首惡，
盡封筦庫讓元公。旌幢獨繼家聲外，竹帛新添國史中。
天子新收秦隴地，故教移鎮古扶風。
385.075 【寄白二十二舍人】張籍
早知內詔過先輩，蹭蹬江南百事疏。湓浦城中爲上佐，
爐峯寺後著幽居。偏依仙法多求藥，長共僧遊不讀書。
三省比來名望重，肯容君去樂樵漁。
385.076 【送友人盧處士遊吳越】張籍
羨君東去見殘梅，惟有王孫獨未回。吳苑夕陽明古堞，
越宮春草上高臺。波生野水雁初下，風滿驛樓潮欲來。
試問漁舟看雪浪，幾多江燕荇花開。
385.077 【蘇州江岸留別樂天（一作白居易詩）】張籍
銀泥裙映錦障泥，畫舸停橈馬簇蹄。清管曲終鸚鵡語，
紅旗影動薄寒嘶。漸消酒色朱顏淺，欲話離情翠黛低。
莫忘使君吟詠處，女墳湖北武丘西。
385.078 【寒食看花】張籍
早入公門到夜歸，不因寒食少閒時。顛狂繞樹猿離鎖，
踊躍緣岡馬斷羈。酒污衣裳從客笑，醉饒言語覓花知。
老來自喜常無事，仰面西園得詠詩。
385.079 【酬浙東元尚書見寄綾素】張籍
越地繒紗紋樣新，遠封來寄學曹人。便令裁製爲時服，
頓覺光榮上病身。應念此官同棄置，獨能相賀更殷勤。
三千里外無由見，海上東風又一春。
385.080 【贈項斯（一作王建詩，題雲贈賈島）】張籍
端坐吟詩忘忍飢，萬人中覓似君稀。門連野水風長到，
驢放秋原夜不歸。日暖剩收新落葉，天寒更著舊生衣。
曲江亭上頻頻見，爲愛鸕鷀雨裏飛。
