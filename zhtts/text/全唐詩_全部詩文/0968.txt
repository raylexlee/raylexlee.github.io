第862卷 清遠道士 等
862.01 【同沈恭子游虎丘寺有作】清遠道士
我本長殷周，遭罹歷秦漢。四瀆與五嶽，名山盡幽竄。
及此寰區中，始有近峯玩。近峯何鬱郁，平湖渺瀰漫。
吟俯川之陰，步上山之岸。山川共澄澈，光彩交凌亂。
白雲蓊欲歸，青松忽消半。客去川島靜，人來山鳥散。
谷深中見日，崖幽曉非旦。聞子盛遊遨，風流足詞翰。
嘉茲好松石，一言常累嘆。勿謂餘鬼神，忻君共幽贊。
862.02 【遊春臺詩】春臺仙
玉幢亙碧虛，此乃真人居。裴回仍未進，邪省猶難除。
日落煙水黯，驪珠色豈昏。寒光射萬里，霜縞遍千門。
玉魄東方開，嫦娥逐影來。洗心兼滌目，怳若遊春臺。
清波滔碧天，烏藏黯黮連。二儀不辨處，忽吐清光圓。
烏瀋海西岸，蟾吐天東頭。
鳳凰三十六，碧天高太清。元君夫人蹋雲語，
冷風颯颯吹鵝笙。
862.03 【醉吟】酒肆布衣
陽春時節天氣和，萬物芳盛人如何。素秋時節天地肅，
榮秀叢林立衰促。有同人世當少年，壯心儀貌皆儼然。
一旦形羸又發白，舊遊空使淚連連。
862.04 【又吟】酒肆布衣
有形皆朽孰不知，休吟春景與秋時。
爭如且醉長安酒，榮華零悴總奚爲。
862.05 【嫁女詩】嵩嶽諸仙
勸君酒，爲君悲且吟。自從頻見市朝改，無復瑤池宴樂心。
奉君酒，休嘆市朝非。早知無復瑤池興，悔駕驊騮草草歸。
八馬回乘汗漫風，猶思往事憩昭宮。宴移玄圃情方洽，
樂奏鈞天曲未終。斜漢露凝殘月冷，流霞杯泛曙光紅。
崑崙回首不知處，疑是酒酣魂夢中。
一曲笙歌瑤水濱，曾留逸足駐徵輪。人間甲子周千歲，
靈境杯觴初一巡。玉兔銀河終不夜，奇花好樹鎮長春。
悄知碧海饒詞句，歌向俗流疑誤人。
珠露金風下界秋，漢家陵樹冷修修。
當時不得仙桃力，尋作浮塵飄隴頭。
五十餘年四海清，自親丹藥得長生。
若言盡是仙桃力，看取神仙簿上名。
月照驪山露泣花，似悲先帝早升遐。
至今猶有長生鹿，時繞溫泉望翠華。
幽薊煙塵別九重，貴妃湯殿罷歌鐘。中宵扈從無全仗，
大駕蒼黃髮六龍。妝匣尚留金翡翠，暖池猶浸玉芙蓉。
荊榛一閉朝元路，唯有悲風吹晚松。
上清神女，玉京仙郎。樂此今夕，和鳴鳳凰。
鳳凰和鳴，將翱將翔。與天齊休，慶流無央。
玉爲質兮花爲顏，蟬爲鬢兮云爲鬟。何勞傅粉兮施渥丹，
早出娉婷兮縹緲間。
水晶帳開銀燭明，風搖珠珮連雲清。
休勻紅粉飾花態，早駕雙鸞朝玉京。
三星在天銀河回，人間曙色東方來。
玉苗瓊蕊亦宜夜，莫使一花衝曉開。
862.06 【吟】
餌柏身輕疊嶂間，是非無意到塵寰。
冠裳暫備論浮世，一餉雲遊碧落間。
誰知古是與今非，閒躡青霞與翠微。
簫管秦樓應寂寂，彩雲空惹薜蘿衣。
862.07 【授炙轂子歌二首】希道
木津天魂，金液地魄。坎離運行寬無成，金木有數秦晉合。
近效宜六旬，遠期三載闊。
魄微入魂牝牡結，陽呴陰滋神鬼滅。
千歌萬贊皆未決，古往今來拋日月。
862.08 【李泌庭黑石詩】隱者
神真煉形年未足，化爲我子功相續。
丞相瘞之刻玄玉，仙路何長死何促。
862.09 【戲吟】廣陵道士
無事到揚州，相攜上酒樓。藥囊爲贈別，千載更何求。
862.010 【授馬氏女詩】黃冠野夫
女是寄生枝，男是冬青木。冬青駕白鵝，寄生跨黃鹿。
若遇寇相凌，穩便拋家族。早早上三清，莫候丹砂熟。
862.011 【歌】蜀酒閣道人
尾閭不禁滄溟竭，九轉神丹都謾說。
惟有班龍頂上珠，能補玉堂關下穴。
862.012 【吟】章江書生
西去長沙東上船，思量此事已千年。
長春殿掩無人掃，滿眼梨花哭杜鵑。
862.013 【示邊洞元】萼嶺書生
邂逅相逢萼嶺邊，對傾浮蟻共談玄。
擬將劍法親傳授，卻爲迷人未有緣。
862.014 【示胡二郎歌】成都醉道士
欲究丹砂理，幽玄無處尋。不離鉛與汞，無出水中金。
金欲煉時須得水，水遇土兮終不起。但知火候不參差，
自得還丹微妙旨。人世分明知有死，剛只留心戀朱紫。
豈知光景片時間，將謂人生長似此。何不迴心師至道，
免逐年光虛自老。臨樽只解醉醺酣，對鏡方知漸枯槁。
二郎切切聽我語，仙鄉咫尺無寒暑。與君說盡只如斯，
莫戀嬌奢不肯去。感君恩義言方苦，火急迴心求出路。
吟成數句贈君辭，不覺便成今與古。
862.015 【貽白永年詩】樵夫
清秋無所事，乘露出遙天。憑仗樵人語，相期白永年。
862.016 【留詩】李公佐僕
我有衣中珠，不嫌衣上塵。我有長生理，不厭有生身。
江南神仙窟，吾當混其真。不嫌市井喧，來救世間人。
蘇子跡已往，顓蒙事可親。莫言東海變，天地有長春。
862.017 【木客】李公佐僕
酒盡君莫沽，壺傾我當發。城市多囂塵，還山弄明月。
862.018 【西山吟】許大
自從明府歸仙后，出入塵寰直至今。
不是藏名混時俗，賣藥沽酒要安心。
862.019 【東洛貨丹】許學士
三千功滿去昇天，一住人間數百年。
華表他時卻歸日，滄溟應恐變桑田。
862.020 【天關回到世吟】許學士
九霄雲路奇哉險，曾把衝身入太和。
今日東歸渾似夢，望崖回首隔天波。
862.021 【送青城丈人酒】紫微孫處士
深羨青城好洞天，白龍一覺已千年。
鋪雲枕石長松下，朝退看書盡日眠。
862.022 【送王懿昌酒】紫微孫處士
將知骨分到仙鄉，酒飲金華玉液漿。
莫道人間只如此，回頭已是一年強。
862.023 【送太乙真君酒】青城丈人
峨嵋仙府靜沈沈，玉液金華莫厭斟。
凡客欲知真一洞，劍門西北五雲深。
862.024 【送紫微處士酒】太乙真君
此中何必羨青城，玉樹雲棲不記名。
悶即乘龍游紫府，北辰南鬥逐君行。
862.025 【題法雲寺雙檜】方壺居士
謝郎雙檜綠於雲，昏曉濃陰色未分。
若並亳宮仙鹿跡，定知高峭不如君。
862.026 【隋堤詞】方壺居士
嘗憶江都大業秋，曾隨鑾蹕戲龍舟。
傷心一覺興亡夢，堤柳無情識世愁。
862.027 【畫地吟】太白山玄士
學得丹青數萬年，人間幾度變桑田。
桑田雖變丹青在，誰向丹青合得仙。
862.028 【貨丹吟】鄰道場人
尋仙何必三山上，但使神存九竅清。
煉得綿綿元氣定，自然不食亦長生。
862.029 【靈響詞】無名氏
此響非俗響，心知是靈仙。不曾離耳裏，高下如秋蟬。
入夜聲則厲，在晝聲則微。神靈斥衆惡，與我作風威。
妙響無住時，晝夜常輪迴。那是偶然事，上界特使來。
何以辨靈應，事須得梯媒。自從靈響降，如有真人來。
存念長在心，展轉無停音。可憐清爽夜，靜聽秋蟬吟。
862.030 【度世古玄歌】無名氏
始青之下月與日，兩半同升合爲一。大如彈丸甘如蜜，
出彼玉堂入金室，子若得之慎勿失。
862.031 【鬻丹砂醉吟】劉道昌
心田但使靈芝長，氣海常教法水朝。
功滿自然留不住，更將何物馭丹霄。
862.032 【龜市告別】劉道昌
還丹功滿氣成胎，九百年來混俗埃。
自此三山一歸去，無因重到世間來。
862.033 【摘紫芝】李太玄
偶遊洞府到芝田，星月茫茫欲曙天。
雖則似離塵世了，不知何處偶真仙。
862.034 【玉女舞霓裳】李太玄
舞勢隨風散復收，歌聲似磬韻還幽。
千回赴節填詞處，嬌眼如波入鬢流。
862.035 【玩月詩】曲龍山仙
曲龍橋頂玩瀛洲，凡骨空陪汗漫遊。
不假丹梯躡霄漢，水晶盤冷桂花秋。
月砌瑤階泉滴乳，玉簫催鳳和煙舞。
青城丈人何處遊，玄鶴唳天雲一縷。
造化天橋碧海東，玉輪還過輾晴虹。
霓襟似拂瀛洲頂，顥氣潛消橐籥中。
危橋橫石架雲端，跨鹿登臨景象寬。
顥魄洗煙澄碧落，桂花低拂玉簪寒。
862.036 【句】陳復休
夜坐空庭月色微，一樹寒梅發兩枝。
862.037 【句】鄭冠卿
不緣過去行方便，安得今朝會碧虛。
（棲霞洞遇日華月華君）
862.038 【句】陳蓬
竹籬疏見浦，茅屋漏通星。（題松山）
862.039 【句】伊夢昌
惟有松杉空弄月，更無雲鶴暗迷人。（題攸縣司空觀仙台）
露凝金盞滴殘酒，檀點佳人噴異香。（題黃蜀葵）
