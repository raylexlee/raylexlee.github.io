第105卷 辛替否 等
105.01 【奉和九月九日登慈恩寺浮图应制】辛替否
洪慈均动植，至德俯深玄。出豫从初地，登高适梵天。
白云飞御藻，慧日暖皇编。别有秋原藿，长倾雨露缘。
105.02 【奉和九月九日登慈恩寺浮图应制】王景
玉辇移中禁，珠梯览四禅。重阶清汉接，飞窦紫霄悬。
缀叶披天藻，吹花散御筵。无因銮跸暇，俱舞鹤林前。
105.03 【奉和九月九日登慈恩寺浮图应制】毕乾泰
鹦林花塔启，凤辇顺时游。重九昭皇庆，大千扬帝休。
耆闍妙法阐，王舍睿文流。至德覃无极，小臣歌讵酬。
105.04 【奉和九月九日登慈恩寺浮图应制】麹瞻
扈跸游玄地，陪仙瞰紫微。似迈铢衣劫，将同羽化飞。
雕戈秋日丽，宝剑晓霜霏。献觞乘菊序，长愿奉天晖。
105.05 【奉和九月九日登慈恩寺浮图应制】樊忱
净境重阳节，仙游万乘来。插萸登鹫岭，把菊坐蜂台。
十地祥云合，三天瑞景开。秋风词更远，窃抃乐康哉。
105.06 【奉和九月九日登慈恩寺浮图应制】孙佺
应节萸房满，初寒菊圃新。龙旗焕辰极，凤驾俨香闉。
莲井偏宜夏，梅梁更若春。一忻陪雁塔，还似得天身。
105.07 【奉和九月九日登慈恩寺浮图应制】李从远
九月从时豫，三乘为法开。中霄日天子，半座宝如来。
摘果珠盘献，攀萸玉辇回。愿将尘露点，遥奉光明台。
105.08 【奉和九月九日登慈恩寺浮图应制】周利用
山豫乘金节，飞文焕日宫。萸房开圣酒，杏苑被玄功。
塔向三天迥，禅收八解空。叨恩奉兰藉，终愧洽薰风。
105.09 【奉和九月九日登慈恩寺浮图应制】张景源
飞塔凌霄起，宸游一届焉。金壶新泛菊，宝座即披莲。
就日摇香辇，凭云出梵天。祥氛与佳色，相伴杂炉烟。
105.010 【奉和九月九日登慈恩寺浮图应制】李恒
宝地邻丹掖，香台瞰碧云。河山天外出，城阙树中分。
睿藻兰英秀，仙杯菊蕊薰。愿将今日乐，长奉圣明君。
105.011 【奉和九月九日登慈恩寺浮图应制】张锡
九秋霜景净，千门晓望通。仙游光御路，瑞塔迥凌空。
菊彩扬尧日，萸香绕舜风。天文丽辰象，窃抃仰层穹。
105.012 【晦日宴高文学林亭】张锡
雪尽铜驼路，花照石崇家。年光开柳色，池影泛云华。
赏洽情方远，春归景未赊。欲知多暇日，尊酒渍澄霞。
105.013 【奉和九月九日登慈恩寺浮图应制】解琬
瑞塔临初地，金舆幸上方。空边有清净，觉处无馨香。
雨霁微尘敛，风秋定水凉。兹辰采仙菊，荐寿庆重阳。
105.014 【晦日宴高氏林亭】解琬
主第簪裾出，王畿春照华。山亭一以眺，城阙带烟霞。
横堤列锦帐，傍浦驻香车。欢娱属晦节，酩酊未还家。
