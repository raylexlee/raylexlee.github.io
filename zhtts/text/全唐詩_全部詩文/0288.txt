第287卷 畅当
287.01 【南充谢郡客游澧州留赠宇文中丞】畅当
仆本濩落人，辱当州郡使。量力颇及早，谢归今即己。
萧萧若凌虚，襟带顿销靡。车服率然来，涔阳作游子。
郁郁寡开颜，默默独行李。忽逢平生友，一笑方在此。
秋情宁风日，楚思浩云水。为语弋林者，冥冥鸿远矣。
287.02 【宿报恩寺精舍】畅当
钟梵送沈景，星多露渐光。风中兰靡靡，月下树苍苍。
夜殿若山横，深松如涧凉。羸然虎溪子，迟我一虚床。
杳杳空寂舍，濛濛莲桂香。拥褐依西壁，纱灯霭中央。
287.03 【自平阳馆赴郡】畅当
晨兴平阳馆，见月沈江水。溶溶山雾披，肃肃沙鹭起。
奉恩谬符竹，伏轼省顽鄙。何当施教化，愧迎小郡吏。
寥落火耕俗，征途青冥里。德绥及吾民，不德将鹿矣。
擒奸非性能，多愍会衰齿。恭承共理诏，恒惧坠诸地。
287.04 【天柱隐所重答江州应物】畅当
寂寞一怅望，秋风山景清。此中惟草色，翻意见人行。
荒径饶松子，深萝绝鸟声。阳崖全带日，宽嶂偶通耕。
拙昧难容世，贫寒别有情。烦君琼玖赠，幽懒百无成。
287.05 【山居酬韦苏州见寄】畅当
孤柴泄烟处，此中山叟居。观云宁有事，耽酒讵知馀。
水定鹤翻去，松歌峰俨如。犹烦使君问，更欲结深庐。
287.06 【春日过奉诚园（一作曲江，一作玉林园）】畅当
帝里阳和日，游人到御园。暖催新景气，春认旧兰荪。
咏德先臣没，成蹊大树存。见桐犹近井，看柳尚依门。
献地非更宅，遗忠永奉恩。又期攀桂后，来赏百花繁。
287.07 【军中醉饮寄沈八刘叟（一作杜甫诗）】畅当
酒渴爱江清，馀酣漱晚汀。软莎欹坐稳，冷石醉眠醒。
野膳随行帐，华音发从伶。数杯君不见，都已遣沈冥。
287.08 【偶宴西蜀摩诃池】畅当
珍木郁清池，风荷左右披。浅觞宁及醉，慢舸不知移。
荫簟流光冷，凝簪照影欹。胡为独羁者，雪涕向涟漪。
287.09 【奉送杜中丞赴洪州】畅当
诏出凤凰宫，新恩连帅雄。江湖经战阵，草木待仁风。
豪右贪威爱，纡繁德简通。多惭君子顾，攀饯路尘中。
287.010 【九日陪皇甫使君泛江宴赤岸亭】畅当
羁旅逢佳节，逍遥忽见招。同倾菊花酒，缓棹木兰桡。
平楚堪愁思，长江去寂寥。猿啼不离峡，滩沸镇如潮。
举目关山异，伤心乡国遥。徒言欢满座，谁觉客魂消。
287.011 【蒲中道中二首】畅当
苍苍中条山，厥形极奇磈。我欲涉其崖，濯足黄河水。
古刹栖柿林，绿阴覆苍瓦。岁晏来品题，拾叶总堪写。
287.012 【登鹳雀楼】畅当
迥临飞鸟上，高出世尘间。天势围平野，河流入断山。
287.013 【宿潭上二首】畅当
夜潭有仙舸，与月当水中。嘉宾爱明月，游子惊秋风。
青蒲野陂水，白露明月天。中夜秋风起，心事坐潸然。
287.014 【别卢纶】畅当
故交君独在，又欲与君离。我有新秋泪，非关宋玉悲。
287.015 【题沈八斋】畅当
江斋一入何亭亭，因寄沦涟心杳冥。
绿绮琴弹白雪引，乌丝绢勒黄庭经。
287.016 【早春】畅诸
献岁春犹浅，园林未尽开。雪和新雨落，风带旧寒来。
听鸟闻归雁，看花识早梅。生涯知几日，更被一年催。
