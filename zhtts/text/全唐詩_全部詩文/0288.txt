第287卷 暢當
287.01 【南充謝郡客遊澧州留贈宇文中丞】暢當
僕本濩落人，辱當州郡使。量力頗及早，謝歸今即己。
蕭蕭若凌虛，襟帶頓銷靡。車服率然來，涔陽作遊子。
鬱郁寡開顏，默默獨行李。忽逢平生友，一笑方在此。
秋情寧風日，楚思浩雲水。爲語弋林者，冥冥鴻遠矣。
287.02 【宿報恩寺精舍】暢當
鍾梵送沈景，星多露漸光。風中蘭靡靡，月下樹蒼蒼。
夜殿若山橫，深松如澗涼。羸然虎溪子，遲我一虛牀。
杳杳空寂舍，濛濛蓮桂香。擁褐依西壁，紗燈靄中央。
287.03 【自平陽館赴郡】暢當
晨興平陽館，見月沈江水。溶溶山霧披，肅肅沙鷺起。
奉恩謬符竹，伏軾省頑鄙。何當施教化，愧迎小郡吏。
寥落火耕俗，征途青冥裏。德綏及吾民，不德將鹿矣。
擒姦非性能，多愍會衰齒。恭承共理詔，恆懼墜諸地。
287.04 【天柱隱所重答江州應物】暢當
寂寞一悵望，秋風山景清。此中惟草色，翻意見人行。
荒徑饒松子，深蘿絕鳥聲。陽崖全帶日，寬嶂偶通耕。
拙昧難容世，貧寒別有情。煩君瓊玖贈，幽懶百無成。
287.05 【山居酬韋蘇州見寄】暢當
孤柴泄煙處，此中山叟居。觀雲寧有事，耽酒詎知餘。
水定鶴翻去，松歌峯儼如。猶煩使君問，更欲結深廬。
287.06 【春日過奉誠園（一作曲江，一作玉林園）】暢當
帝裏陽和日，遊人到御園。暖催新景氣，春認舊蘭蓀。
詠德先臣沒，成蹊大樹存。見桐猶近井，看柳尚依門。
獻地非更宅，遺忠永奉恩。又期攀桂後，來賞百花繁。
287.07 【軍中醉飲寄沈八劉叟（一作杜甫詩）】暢當
酒渴愛江清，餘酣漱晚汀。軟莎欹坐穩，冷石醉眠醒。
野膳隨行帳，華音發從伶。數杯君不見，都已遣沈冥。
287.08 【偶宴西蜀摩訶池】暢當
珍木鬱清池，風荷左右披。淺觴寧及醉，慢舸不知移。
蔭簟流光冷，凝簪照影欹。胡爲獨羈者，雪涕向漣漪。
287.09 【奉送杜中丞赴洪州】暢當
詔出鳳凰宮，新恩連帥雄。江湖經戰陣，草木待仁風。
豪右貪威愛，紆繁德簡通。多慚君子顧，攀餞路塵中。
287.010 【九日陪皇甫使君泛江宴赤岸亭】暢當
羈旅逢佳節，逍遙忽見招。同傾菊花酒，緩棹木蘭橈。
平楚堪愁思，長江去寂寥。猿啼不離峽，灘沸鎮如潮。
舉目關山異，傷心鄉國遙。徒言歡滿座，誰覺客魂消。
287.011 【蒲中道中二首】暢當
蒼蒼中條山，厥形極奇磈。我欲涉其崖，濯足黃河水。
古剎棲柿林，綠陰覆蒼瓦。歲晏來品題，拾葉總堪寫。
287.012 【登鸛雀樓】暢當
迥臨飛鳥上，高出世塵間。天勢圍平野，河流入斷山。
287.013 【宿潭上二首】暢當
夜潭有仙舸，與月當水中。嘉賓愛明月，遊子驚秋風。
青蒲野陂水，白露明月天。中夜秋風起，心事坐潸然。
287.014 【別盧綸】暢當
故交君獨在，又欲與君離。我有新秋淚，非關宋玉悲。
287.015 【題沈八齋】暢當
江齋一入何亭亭，因寄淪漣心杳冥。
綠綺琴彈白雪引，烏絲絹勒黃庭經。
287.016 【早春】暢諸
獻歲春猶淺，園林未盡開。雪和新雨落，風帶舊寒來。
聽鳥聞歸雁，看花識早梅。生涯知幾日，更被一年催。
