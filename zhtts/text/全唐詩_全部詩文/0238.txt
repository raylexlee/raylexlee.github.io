第237卷 钱起
237.01 【奉和圣制登会昌山应制（一作赵起诗）】钱起
睿想入希夷，真游到具茨。玉銮登嶂远，云辂出花迟。
泉壑凝神处，阳和布泽时。六龙多顺动，四海正雍熙。
237.02 【省中对雪寄元判官、拾遗昆季（一作寄谢舍人昆季）】钱起
万点瑶台雪，飞来锦帐前。琼枝应比净，鹤发敢争先。
散影成花月，流光透竹烟。今朝谢家兴，几处郢歌传。
237.03 【山斋独坐，喜玄上人夕至（一作见访）】钱起
舍下虎溪径，烟霞入暝开。柴门兼竹静，山月与僧来。
心莹红莲水，言忘绿茗杯。前峰曙更好，斜汉欲西回。
237.04 【秋夜寄张、韦二主簿】钱起
凉夜褰帘好，轻云过月初。碧空河色浅，红叶露声虚。
道阻天难问，机忘世易疏。不知双翠凤，栖棘复何如。
237.05 【归故山路逢邻居隐者】钱起
握手云栖路，潸然恨几重。谁知绿林盗，长占彩霞峰。
心死池塘草，声悲石径松。无因芳杜月，琴酒更相逢。
237.06 【落第，刘拾遗相送东归】钱起
不醉百花酒，伤心千里归。独收和氏玉，还采旧山薇。
出处离心尽，荣枯会面稀。预愁芳草色，一径入衡闱。
237.07 【和刘七读书】钱起
夜雨深馆静，苦心黄卷前。云阴留墨沼，萤影傍华编。
梦鸟富清藻，通经仍妙年。何愁丹穴凤，不饮玉池泉。
237.08 【早下江宁】钱起
暮天微雨散，凉吹片帆轻。云物高秋节，山川孤客情。
霜蘋留楚水，寒雁别吴城。宿浦有归梦，愁猿莫夜鸣。
237.09 【登复州南楼】钱起
孤树延春日，他山卷曙霞。客心湖上雁，归思日边花。
行李迷方久，归期涉岁赊。故人云路隔，何处寄瑶华。
237.010 【江陵晦日陪诸官泛舟】钱起
节物堪为乐，江湖有主人。舟行深更好，山趣久弥新。
尊酒平生意，烟花异国春。城南无夜月，长袖莫留宾。
237.011 【县城秋夕】钱起
山城日易夕，愁生先掩扉。俸薄不沽酒，家贫忘授衣。
露重蕙花落，月冷莎鸡飞。效拙惭无补，云林叹再归。
237.012 【秋夜梁七兵曹同宿二首】钱起
一笑不可得，同心相见稀。摘菱频贳酒，待月未扃扉。
星影低惊鹊，虫声傍旅衣。卑栖岁已晚，共羡雁南飞。
好欲弃吾道，今宵又遇君。老夫相劝酒，稚子待题文。
月下谁家笛，城头几片云。如何此幽兴，明日重离群。
237.013 【和万年成少府寓直】钱起
赤县新秋夜，文人藻思催。钟声自仙掖，月色近霜台。
一叶兼萤度，孤云带雁来。明朝紫书下，应问长卿才。
237.014 【春夜过长孙绎别业】钱起
佳期难再得，清夜此云林。带竹新泉冷，穿花片月深。
含毫凝逸思，酌水话幽心。不觉星河转，山枝惊曙禽。
237.015 【题温处士山居】钱起
谁知白云外，别有绿萝春。苔绕溪边径，花深洞里人。
逸妻看种药，稚子伴垂纶。颍上逃尧者，何如此养真。
237.016 【题陈季壁】钱起
郢人何苦调，饮水仍布衾。烟火昼不起，蓬蒿春欲深。
前庭少乔木，邻舍闻新禽。虽有征贤诏，终伤不遇心。
237.017 【赠邻居齐六司仓】钱起
沉冥众所遗，咫尺绝佳期。始觉衡门下，翛然太古时。
鸡声共邻巷，烛影隔茅茨。坐惜牛羊径，芳荪白露滋。
237.018 【送征雁】钱起
秋空万里净，嘹唳独南征。风急翻霜冷，云开见月惊。
塞长怯去翼，影灭有馀声。怅望遥天外，乡愁满目生。
237.019 【宴郁林观张道士房】钱起
灭迹人间世，忘归象外情。竹坛秋月冷，山殿夜钟清。
仙侣披云集，霞杯达曙倾。同欢不可再，朝暮赤龙迎。
237.020 【秋夕与梁锽文宴】钱起
客到衡门下，林香蕙草时。好风能自至，明月不须期。
秋日翻荷影，晴光脆柳枝。留欢美清夜，宁觉晓钟迟。
237.021 【哭空寂寺玄上人（一作少林寺哭晖上人）】钱起
凄然双树下，垂泪远公房。灯续生前火，炉添没后香。
阴阶明片雪，寒竹响空廊。寂灭应为乐，尘心徒自伤。
237.022 【题精舍寺】钱起
胜景不易遇，入门神顿清。房房占山色，处处分泉声。
诗思竹间得，道心松下生。何时来此地，摆落世间情。
237.023 【开元观遇张侍御】钱起
碧落忘归处，佳期不厌逢。晚凉生玉井，新暑避烟松。
欲醉流霞酌，还醒度竹钟。更怜琪树下，历历见遥峰。
237.024 【和人秋归终南山别业】钱起
旧居三顾后，晚节重幽寻。野径到门尽，山窗连竹阴。
昔年莺出谷，今日凤归林。物外凌云操，谁能继此心。
237.025 【故相国苗公挽歌】钱起
灞陵谁宠葬，汉主念萧何。盛业留青史，浮荣逐逝波。
陇云仍作雨，薤露已成歌。凄怆平津阁，秋风吊客过。
237.026 【酬刘员外雨中见寄】钱起
苦雨滴兰砌，秋风生葛衣。潢污三径绝，砧杵四邻稀。
分与玄豹隐，不为湘燕飞。惭君角巾折，犹肯问衡闱。
237.027 【赋得归云送李山人归华山】钱起
秀色横千里，归云积几重。欲依毛女岫，初卷少姨峰。
盖影随征马，衣香拂卧龙。只应函谷上，真气日溶溶。
237.028 【过裴长官新亭】钱起
茅屋多新意，芳林昨试移。野人知石路，戏鸟认花枝。
慢水萦蓬户，闲云挂竹篱。到家成一醉，归马不能骑。
237.029 【寄郢州郎士元使君】钱起
龙节知无事，江城不掩扉。诗传过客远，书到故人稀。
坐啸看潮起，行春送雁归。望舒三五夜，思尽谢玄晖。
237.030 【过长孙宅与朗上人茶会】钱起
偶与息心侣，忘归才子家。玄谈兼藻思，绿茗代榴花。
岸帻看云卷，含毫任景斜。松乔若逢此，不复醉流霞。
237.031 【下第题长安客舍】钱起
不遂青云望，愁看黄鸟飞。梨花度寒食，客子未春衣。
世事随时变，交情与我违。空馀主人柳，相见却依依。
237.032 【陪考功王员外城东池亭宴】钱起
无双锦帐郎，绝境有林塘。鹤静疏群羽，蓬开失众芳。
晴山看不厌，流水趣何长。日晚催归骑，钟声下夕阳。
237.033 【过孙员外蓝田山居】钱起
不知香署客，谢病翠微间。去幄兰将老，辞车雉亦闲。
近窗云出洞，当户竹连山。对酒溪霞晚，家人采蕨还。
237.034 【秋园晚沐】钱起
黄卷在穷巷，归来生道心。五株衰柳下，三径小园深。
倒薤翻成字，寒花不假林。庞眉谢群彦，独酌且闲吟。
237.035 【穷秋对雨】钱起
晦日连苦雨，动息更邅回。生事萍无定，愁心云不开。
翟门悲暝雀，墨灶上寒苔。始信宣城守，乘流畏曝腮。
237.036 【裴迪南门秋夜对月（一作裴迪书斋玩月之作）】钱起
夜来诗酒兴，月满谢公楼。影闭重门静，寒生独树秋。
鹊惊随叶散，萤远入烟流。今夕遥天末，清光几处愁。
237.037 【和蜀县段明府秋城望归期】钱起
制锦蜀江静，飞凫汉阙遥。一兹风靡草，再视露盈条。
旅望多愁思，秋天更泬寥。河阳传丽藻，清韵入歌谣。
237.038 【晚归蓝田，酬王维给事（一作中书常舍人）赠别】钱起
卑栖却得性，每与白云归。徇禄仍怀橘，看山免采薇。
暮禽先去马，新月待开扉。霄汉时回首，知音青琐闱。
237.039 【再得华侍御书，闻巴中卧病（一作疾）】钱起
芳信来相续，同心远更亲。数重云外树，不隔眼中人。
梦寐花骢色，相思黄鸟春。更闻公干病，一夜二毛新。
237.040 【宿新里馆】钱起
愁人待晓鸡，秋雨暗凄凄。度烛萤时灭，传书雁渐低。
客来知计误，梦里泣津迷。无以逃悲思，寒螀处处啼。
237.041 【谷口书斋寄杨补阙】钱起
泉壑带茅茨，云霞生薜帷。竹怜新雨后，山爱夕阳时。
闲鹭栖常早，秋花落更迟。家童扫萝径，昨与故人期。
237.042 【衡门春夜】钱起
不厌晴林下，微风度葛巾。宁唯北窗月，自谓上皇人。
丛筱轻新暑，孤花占晚春。寄言庄叟蝶，与尔得天真。
237.043 【题吴通微主人】钱起
食贫无尽日，有愿几时谐。长啸秋光晚，谁知志士怀。
朝烟不起灶，寒叶欲连阶。饮水仍留我，孤灯点夜斋。
237.044 【晚次宿预馆】钱起
乡心不可问，秋气又相逢。飘泊方千里，离悲复几重。
回云随去雁，寒露滴鸣蛩。延颈遥天末，如闻故国钟。
237.045 【蓝上茅茨期王维补阙】钱起
山中人不见，云去夕阳过。浅濑寒鱼少，丛兰秋蝶多。
老年疏世事，幽性乐天和。酒熟思才子，溪头望玉珂。
237.046 【春宵寓直】钱起
养拙惯云卧，为郎如鸟栖。不知仙阁峻，惟觉玉绳低。
帐喜香烟暖，诗惭赐笔题。未央春漏促，残梦谢晨鸡。
237.047 【新昌里言怀】钱起
性拙偶从宦，心闲多掩扉。虽看北堂草，不望旧山薇。
花月霁来好，云泉堪梦归。如何建章漏，催著早朝衣。
237.048 【秋夜寄袁中丞、王员外】钱起
一夕盈千念，方知别者劳。衰荣难会面，魂梦暂同袍。
片月临阶早，晴河度雁高。应怜蒋生径，秋露满蓬蒿。
237.049 【九日闲居寄登高数子】钱起
初服栖穷巷，重阳忆旧游。门闲谢病日，心醉授衣秋。
酒尽寒花笑，庭空暝雀愁。今朝落帽客，几处管弦留。
237.050 【晚入宣城界（一作春江晚行）】钱起
斜日片帆阴，春风孤客心。山来指樵路，岸去惜花林。
海气蒸云黑，潮声隔雨深。乡愁不可道，浦宿听猿吟。
237.051 【静夜酬通上人问疾】钱起
东林生早凉，高枕远公房。大士看心后，中宵清漏长。
惊蝉出暗柳，微月隐回廊。何事沈痾久，舍毫问药王。
237.052 【奉陪使君十四叔晚憩大云门寺】钱起
野寺千家外，闲行晚暂过。炎氛临水尽，夕照傍林多。
境对知心妄，人安觉政和。绳床摇麈尾，佳趣满沧波。
237.053 【省中春暮酬嵩阳焦道士见招】钱起
朝花飞暝林，对酒伤春心。流年催素发，不觉映华簪。
垂老遇知己，酬恩看寸阴。如何紫芝客，相忆白云深。
237.054 【酬苗发员外宿龙池寺见寄】钱起
宁知待漏客，清夜此从容。暂别迎车雉，还随护法龙。
香烟轻上月，林岭静闻钟。郢曲传甘露，尘心洗几重。
237.055 【贞懿皇后挽词】钱起
淑丽诗传美，徽章礼饰哀。有恩加象服，无日祀高禖。
晓月孤秋殿，寒山出夜台。通灵深眷想，青鸟独飞来。
237.056 【岁初归旧山（又作献岁初归旧居酬皇甫侍御见寄）】钱起
欲知愚谷好，久别与春还。莺暖初归树，云晴却恋山。
石田耕种少，野客性情闲。求仲应难见，残阳且掩关。
237.057 【銮驾避狄岁寄别韩云卿】钱起
白发壮心死，愁看国步移。关山惨无色，亲爱忽惊离。
影绝龙分剑，声哀鸟恋枝。茫茫云海外，相忆不相知。
237.058 【咏白油帽送客】钱起
薄质惭加首，愁阴幸庇身。卷舒无定日，行止必依人。
已沐脂膏惠，宁辞雨露频。虽同客衣色，不染洛阳尘。
237.059 【蓝上采石芥寄前李明府】钱起
渊明遗爱处，山芥绿芳初。玩此春阴色，犹滋夜雨馀。
隔溪烟叶小，覆石雪花舒。采采还相赠，瑶华信不如。
237.060 【送赟法师往上都】钱起
远近化人天，王城指日边。宰君迎说法，童子伴随缘。
到处花为雨，行时杖出泉。今宵松月下，门闭想安禅。
237.061 【送沈少府还江宁】钱起
远宦碧云外，此行佳兴牵。湖山入闾井，鸥鸟傍神仙。
斜日背乡树，春潮迎客船。江楼新咏发，应与政声传。
237.062 【送虞说擢第东游】钱起
湖山不可厌，东望有馀情。片玉登科后，孤舟任兴行。
月中严子濑，花际楚王城。岁暮云皋鹤，闻天更一鸣。
237.063 【送少微师西行（一作送僧自吴游蜀）】钱起
随缘忽西去，何日返东林。世路宁嗟别，空门久息心。
人烟一饭少，山雪独行深。天外猿啼处，谁闻清梵音。
237.064 【送昆山孙少府】钱起
徇禄近沧海，乘流看碧霄。谁知仙吏去，宛与世尘遥。
远帆背归鸟，孤舟抵上潮。悬知讼庭静，窗竹日萧萧。
237.065 【送屈突司马充安西书记】钱起
制胜三军劲，澄清万里馀。星飞庞统骥，箭发鲁连书。
海月低云旆，江霞入锦车。遥知太阿剑，计日斩鲸鱼。
237.066 【送时暹避难适荆南】钱起
三叹把离袂，七哀深我情。云天愁远别，豺虎拥前程。
驻马恋携手，隔河闻哭声。相思昏若梦，泪眼几时明。
237.067 【送边补阙东归省觐】钱起
东去有馀意，春风生赐衣。凤凰衔诏下，才子采兰归。
斗酒百花里，情人一笑稀。别离须计日，相望在彤闱。
237.068 【送弹琴李长史往洪州】钱起
抱琴为傲吏，孤棹复南行。几度秋江水，皆添白雪声。
佳期来客梦，幽思缓王程。佐牧无劳问，心和政自平。
237.069 【送宋征君让官还山】钱起
至人无滞迹，谒帝复思玄。魏阙辞花绶，春山有杏田。
紫霞开别酒，黄鹤舞离弦。今夜思君梦，遥遥入洞天。
237.070 【送陈供奉恩敕放归觐省】钱起
得意今如此，清光不可攀。臣心尧日下，乡思楚云间。
杨柳依归棹，芙蓉栖旧山。采兰兼衣锦，何似买臣还。
237.071 【送外甥范勉赴任常州长史兼觐省】钱起
怜君展骥去，能解倚门愁。就养仍荣禄，还乡即昼游。
橘花低客舍，莼菜绕归舟。与报垂纶叟，知吾世网留。
237.072 【陇右送韦三还京】钱起
春风起东道，握手望京关。柳色从乡至，莺声送客还。
嘶骖顾近驿，归路出他山。举目情难尽，羁离失志间。
237.073 【送元评事归山居】钱起
忆家望云路，东去独依依。水宿随渔火，山行到竹扉。
寒花催酒熟，山犬喜人归。遥羡书窗下，千峰出翠微。
237.074 【送武进韦明府】钱起
理邑想无事，鸣琴不下堂。井田通楚越，津市半渔商。
卢橘垂残雨，红莲拆早霜。送君催白首，临水独思乡。
237.075 【送上官侍御】钱起
执简朝方下，乘轺去不赊。感恩轻远道，入幕比还家。
碣石春云色，邯郸古树花。飞书报明主，烽火静天涯。
237.076 【送郭秀才制举下第南游】钱起
失志思浪迹，知君晦近名。出关尘渐远，过郢兴弥清。
山尽溪初广，人闲舟自行。探幽无旅思，莫畏楚猿鸣。
237.077 【送夏侯审校书东归】钱起
楚乡飞鸟没，独与碧云还。破镜催归客，残阳见旧山。
诗成流水上，梦尽落花间。傥寄相思字，愁人定解颜。
237.078 【送卫功曹赴荆南】钱起
汉家仍用武，才子晚成名。惆怅江陵去，谁知魏阙情。
碧云愁楚水，春酒醉宜城。定想褰帷政，还闻坐啸声。
237.079 【送马使君赴郑州】钱起
东土忽无事，专城复任贤。喜观班瑞礼，还在偃兵年。
膏雨带荥水，归人耕圃田。遥知下车日，万井起新烟。
237.080 【送郎四补阙东归】钱起
无事共干世，多时废隐沦。相看恋簪组，不觉老风尘。
劝酒怜今别，伤心倍去春。徒言树萱草，何处慰离人。
237.081 【送陆三出尉】钱起
春草晚来色，东门愁送君。盛才仍下位，明代负奇文。
且乐神仙道，终随鸳鹭群。梅生寄黄绶，不日在青云。
237.082 【送安都秀才北还】钱起
年少工文客，言离却解颜。不嗟荆宝退，能喜彩衣还。
新月来前馆，高阳出故关。相思东北望，燕赵隔青山。
237.083 【送褚十一澡擢第归吴觐省】钱起
林表吴山色，诗人思不忘。向家流水便，怀橘彩衣香。
满酌留归骑，前程未夕阳。怆兹江海去，谁惜杜蘅芳。
237.084 【送费秀才归衡州】钱起
南望潇湘渚，词人远忆家。客心随楚水，归棹宿江花。
不畏心期阻，惟愁面会赊。云天有飞翼，方寸伫瑶华。
237.085 【送陆郎中】钱起
事边仍恋主，举酒复悲歌。粉署含香别，辕门载笔过。
莺声出汉苑，柳色过漳河。相忆情难尽，离居春草多。
237.086 【送僧归日本】钱起
上国随缘住，来途若梦行。浮天沧海远，去世法舟轻。
水月通禅观，鱼龙听梵声。惟怜一灯影，万里眼中明。
237.087 【送杨皞擢第游江南】钱起
行人临水去，新咏复新悲。万里高秋月，孤山远别时。
挂帆严子濑，酹酒敬亭祠。岁晏无芳杜，如何寄所思。
237.088 【送田仓曹归觐】钱起
青丝络骢马，去府望梁城。节下趋庭处，秋来怀橘情。
别筵寒日晚，归路碧云生。千里相思夜，愁看新月明。
237.089 【送张管书记（一作送张管记从军）】钱起
边事多劳役，儒衣逐鼓鼙。日寒关树外，峰尽塞云西。
河广篷难度，天遥雁渐低。班超封定远，之子去思齐。
237.090 【送萧常侍北使】钱起
绛节引雕戈，鸣驺动玉珂。戎城去日远，汉使隔年多。
雁宿常连雪，沙飞半渡河。明光朝即迩，杕杜早成歌。
237.091 【送李栖桐道举擢第还乡省侍】钱起
几年深道要，一举过贤关。名与玄珠出，乡宜昼锦还。
莲舟同宿浦，柳岸向家山。欲见宁亲孝，儒衣稚子斑。
237.092 【送柳道士】钱起
去世能成道，游仙不定家。归期千岁鹤，行迈五云车。
海上春应尽，壶中日未斜。不知相忆处，琪树几枝花。
237.093 【送陆珽侍御使新罗】钱起
衣冠周柱史，才学我乡人。受命辞云陛，倾城送使臣。
去程沧海月，归思上林春。始觉儒风远，殊方礼乐新。
237.094 【重送陆侍御使日本】钱起
万里三韩国，行人满目愁。辞天使星远，临水涧霜秋。
云佩迎仙岛，虹旌过蜃楼。定知怀魏阙，回首海西头。
237.095 【送陆贽擢第还苏州】钱起
乡路归何早，云间喜擅名。思亲卢橘熟，带雨客帆轻。
夜火临津驿，晨钟隔浦城。华亭养仙羽，计日再飞鸣。
237.096 【送虞说擢第南归觐省】钱起
南风起别袂，心到衡湘间。归客楚山远，孤舟云水闲。
爱君采莲处，花岛连家山。得意且宁省，人生难此还。
237.097 【送原公南游】钱起
有意兼程去，飘然二翼轻。故乡多久别，春草不伤情。
洗钵泉初暖，焚香晓更清。自言难解缚，何日伴师行。
237.098 【送万兵曹赴广陵】钱起
秋日思还客，临流语别离。楚城将坐啸，郢曲有馀悲。
山晚桂花老，江寒蘋叶衰。应须杨得意，更诵长卿辞。
237.099 【送李判官赴桂州幕】钱起
欲知儒道贵，缝掖见诸侯。且感千金诺，宁辞万里游。
雁峰侵瘴远，桂水出云流。坐惜离居晚，相思绿蕙秋。
237.0100 【题苏公林亭】钱起
平津东阁在，别是竹林期。万叶秋声里，千家落照时。
门随深巷静，窗过远钟迟。客位苔生处，依然又赋诗。
237.0101 【赋得寒云轻重色，送子恂入京】钱起
无限寒云色，苍茫浅更深。从龙如有瑞，捧日不成阴。
积翠全低岭，虚明半出林。帝乡遥在目，铁马又駸駸。
237.0102 【赋得丛兰曙后色，送梁侍御入京】钱起
曙色传芳意，分明锦绣丛。兰生霁后日，花发夜来风。
不向三峰里，全胜一县中。遥知大苑内，应待五花骢。
237.0103 【赋得馀冰（一本题下有送人二字）】钱起
晓日馀冰上，春池一镜明。多从履处薄，偏向饮时清。
比雪光仍在，因风片不成。更随舟楫去，犹可助坚贞。
237.0104 【赋得浦口望斜月，送皇甫判官】钱起
起见西楼月，依依向浦斜。动摇生浅浪，明灭照寒沙。
水渚犹疑雪，梅林不辨花。送君无可赠，持此代瑶华。
237.0105 【赋得绵绵思远道，送岑判官入岭】钱起
极目烟霞外，孤舟一使星。兴中寻白雪，梦里过沧溟。
夜月松江戍，秋风竹坞亭。不知行远近，芳草日青青。
237.0106 【江宁春夜裴使君席送萧员外】钱起
花院日扶疏，江云自卷舒。主人熊轼任，归客雉门车。
曙月稀星里，春烟紫禁馀。行看石头戍，记得是南徐。
237.0107 【送薛八谪居】钱起
东水将孤客，南行路几千。虹翻潮上雨，鸟落瘴中天。
谪去宁留恨，思归岂待年。衔杯且一醉，别泪莫潸然。
237.0108 【送衡阳归客】钱起
归客爱鸣榔，南征忆旧乡。江山追宋玉，云雨忆荆王。
醉里宜城近，歌中郢路长。怜君从此去，日夕望三湘。
237.0109 【送员外侍御入朝】钱起
别思乱无绪，妖氛犹未清。含香五夜客，持赋十年兄。
霜拂金波树，星回玉斗城。自怜江上鹤，垂翅羡飞鸣。
237.0110 【送李谏议归荆州】钱起
归舟同不系，纤草剩忘忧。禁掖曾通籍，江城旧列侯。
暮帆依夏口，春雨梦荆州。何日朝云陛，随君拜冕旒。
237.0111 【送元中丞江淮转运（一作王维诗）】钱起
薄税归天府，轻徭赖使臣。欢沾赐帛老，恩及卷绡人。
去问殊官俗，来经几劫春。东南御亭上，莫问有风尘。
237.0112 【送唐别驾赴郢州】钱起
少年从事好，此去别愁轻。满座诗人兴，随君郢路行。
蒹葭侵驿树，云水抱山城。遥爱下车日，江皋春草生。
237.0113 【送郑巨及第后归觐】钱起
多才白华子，初擅桂枝名。嘉庆送归客，新秋带雨行。
离人背水去，喜鹊近家迎。别赠难为此，衰年畏后生。
237.0114 【宿远上人兰若】钱起
香花闭一林，真士此看心。行道白云近，燃灯翠壁深。
梵筵清水月，禅坐冷山阴。更说东溪好，明朝乘兴寻。
237.0115 【酬元秘书晚出蓝溪见寄】钱起
野兴引才子，独行幽径迟。云留下山处，鸟静出溪时。
拙宦不忘隐，归休常在兹。知音倘相访，炊黍扫茅茨。
237.0116 【别张起居（时多故）】钱起
有别时留恨，销魂况在今。风涛初振海，鹓鹭各辞林。
旧国关河绝，新秋草露深。陆机婴世网，应负故山心。
237.0117 【郭司徒厅夜宴】钱起
秋堂复夜阑，举目尽悲端。霜堞鸟声苦，更楼月色寒。
美人深别意，斗酒少留欢。明发将何赠，平生双玉盘。
237.0118 【初至京口示诸弟】钱起
还家百战后，访故几人存。兄弟得相见，荣枯何处论。
新诗添卷轴，旧业见儿孙。点检平生事，焉能出荜门。
237.0119 【月下洗药】钱起
汲井向新月，分流入众芳。湿花低桂影，翻叶静泉光。
露下添馀润，蜂惊引暗香。寄言养生客，来此共提筐。
237.0120 【晚春永宁墅小园独坐，寄上王相公】钱起
东阁一何静，莺声落日愁。夔龙暂为别，昏旦思兼秋。
蕙草出篱外，花枝寄竹幽。上方传雅颂，七夕让风流。
237.0121 【岁暇题茅茨】钱起
谷口逃名客，归来遂野心。薄田供岁酒，乔木待新禽。
溪路春云重，山厨夜火深。桃源应渐好，仙客许相寻。
237.0122 【九日登玉山】钱起
霞景青山上，谁知此胜游。龙沙传往事，菊酒对今秋。
步石随云起，题诗向水流。忘归更有处，松下片云幽。
237.0123 【宴崔驸马玉山别业】钱起
金榜开青琐，骄奢半隐沦。玉箫惟送酒，罗袖爱留宾。
竹馆烟催暝，梅园雪误春。满朝辞赋客，尽是入林人。
237.0124 【春谷幽居】钱起
黄鸟鸣园柳，新阳改旧阴。春来此幽兴，宛是谢公心。
扫径兰芽出，添池山影深。虚名随振鹭，安得久栖林。
237.0125 【赋得池上双丁香树】钱起
得地移根远，交柯绕指柔。露香浓结桂，池影斗蟠虬。
黛叶轻筠绿，金花笑菊秋。何如南海外，雨露隔炎洲。
237.0126 【题樊川杜相公别业】钱起
数亩园林好，人知贤相家。结茅书阁俭，带水槿篱斜。
古树生春藓，新荷卷落花。圣恩加玉铉，安得卧青霞。
237.0127 【酬卢十一过宿】钱起
乞还方未遂，日夕望云林。况复逢青草，何妨问此心。
闭门公务散，枉策故情深。遥夜他乡宿，同君梁甫吟。
237.0128 【崔十四宅问候】钱起
晓日早莺啼，江城旅思迷。微官同寄傲，移疾阻招携。
远水闾阎内，青山雉堞西。王孙莫久卧，春草欲萋萋。
237.0129 【山路见梅，感而有作】钱起
莫言山路僻，还被好风催。行客凄凉过，村篱冷落开。
晚溪寒水照，晴日数蜂来。重忆江南酒，何因把一杯。
237.0130 【咏门上画松，上元、王、杜三相公（一作崔峒诗）】钱起
昔闻生涧底，今见起毫端。众草此时没，何人知岁寒。
岂能裨栋宇，且欲出门阑。只在丹青笔，凌云也不难。
237.0131 【早发东阳】钱起
信风催过客，早发梅花桥。数雁起前渚，千艘争便潮。
将随浮云去，日惜故山遥。惆怅烟波末，佳期在碧霄。
237.0132 【舟中寄李起居】钱起
南行风景好，昏旦水皋闲。春色郢中树，晴霞湖上山。
去家旅帆远，回首暮潮还。蕙草知何赠，故人云汉间。
237.0133 【夜雨寄寇校书】钱起
秋馆烟雨合，重城钟漏深。佳期阻清夜，孤兴发离心。
烛影出绡幕，虫声连素琴。此时蓬阁友，应念昔同衾。
237.0134 【喜李侍御拜郎官入省】钱起
粉署花骢入，丹霄紫诰垂。直庐惊漏近，赐被觉霜移。
汉主前瑶席，穰侯许凤池。应怜后行雁，空羡上林枝。
237.0135 【苏端林亭对酒喜雨】钱起
小雨飞林顶，浮凉入晚多。能知留客处，偏与好风过。
濯锦翻红蕊，跳珠乱碧荷。芳尊深几许，此兴可酣歌。
237.0136 【见上林春雁翔青云，寄杨起居、李员外】钱起
上林春更好，宾雁不知归。顾影怜青籞，传声入紫微。
夜陪池鹭宿，朝出苑花飞。宁忆寒乡侣，鸾凰一见稀。
237.0137 【偶成】钱起
含毫意不浅，微月上帘栊。门静吏人息，心闲囹圄空。
繁星入疏树，惊鹊倦秋风。始觉牵卑剧，宵眠亦在公。
237.0138 【渔潭值雨】钱起
日入林岛异，鹤鸣风草间。孤帆泊枉渚，飞雨来前山。
客意念留滞，川途忽阻艰。赤亭仍数里，夜待安流还。
237.0139 【题萧丞小池】钱起
莺鸣蕙草绿，朝与情人期。林沼忘言处，鸳鸿养翮时。
春泉滋药暖，晴日度花迟。此会无辞醉，良辰难再追。
