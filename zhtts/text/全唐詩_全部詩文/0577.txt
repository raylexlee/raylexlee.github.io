第566卷 王传 等
566.01 【和襄阳徐相公商贺徐副使加章绶】王传
朱紫联辉照日新，芳菲全属断金人。华筵重处宗盟地，
白雪飞时郢曲春。仙府色饶攀桂侣，莲花光让握兰身。
自怜亦是膺门客，吟想恩荣气益振。
566.02 【和李尚书命妓饯崔侍御】卢邺
何郎载酒别贤侯，更吐歌珠宴庾楼。
莫道江南不同醉，即陪舟楫上京游。
566.03 【松】陆肱
雪霜知劲质，今古占嘉名。断砌盘根远，疏林偃盖清。
鹤栖何代色，僧老四时声。郁郁心弥久，烟高万井生。
566.04 【赠王福娘（一作赠美人）】崔澹
怪得清风送异香，娉婷仙子曳霓裳。
惟应错认偷桃客，曼倩曾为汉侍郎。
566.05 【答问读书居】莫宣卿
书屋倚麒麟，不同牛马路。床头万卷书，溪上五龙渡。
井汲冽寒泉，桂花香玉露。茅檐无外物，只见青云护。
566.06 【百官乘月早朝听残漏】莫宣卿
建礼俨朝冠，重门耿夜阑。碧空蟾魄度，清禁漏声残。
候晓车舆合，凌霜剑佩寒。星河犹皎皎，银箭尚珊珊。
杳霭祥光起，霏微瑞气攒。忻逢圣明代，长愿接鹓鸾。
566.07 【赋得水怀珠】莫宣卿
长川含媚色，波底孕灵珠。素魄生蘋末，圆规照水隅。
沦涟冰彩动，荡漾瑞光铺。迥夜星同贯，清秋岸不枯。
江妃思在掌，海客亦忘躯。合浦当还日，恩威信已敷。
566.08 【句】莫宣卿
我本南山凤，岂同凡鸟群。（见《封川志》）
566.09 【和李尚书命妓饯崔侍御】封彦卿
莲府才为绿水宾，忽乘骢马入咸秦。
为君唱作西河调，日暮偏伤去住人。
566.010 【赠释疏言还道林寺诗】李节
湘川狺狺兮俗犷且佷，利杀业偷兮吏莫之驯。
繄释氏兮易暴使仁，释何在兮释在斯文，
湘水滔滔兮四望何依，猿狖腾拏兮云树飞飞。
月沉浦兮烟暝山，樯席卷兮橹床闲。偃仰兮啸咏，
鼓长江兮何时还。
湘川超忽兮落日啘啘，松覆秋亭兮兰被春苑。
上人去兮几千里，何日同游兮湘川水。
566.011 【和柯古穷居苦日喜雨】韦蟾
贞机澹少思，雅尚防多僻。揽葛犹不畏，劳形同处瘠。
头焦讵是焚，背汗宁关炙。方欣见润础，那虞悲铄石。
道与古人期，情难物外适。几怀朱邸绶，颇旷金门藉。
清奥已萧萧，陈柯将槭槭。玉律诗调正，琼卮酒肠窄。
衣桁袭中单，浴床抛下绤。黎侯寓于卫，六义非凡格。
566.012 【岳麓道林寺】韦蟾
石门迥接苍梧野，愁色阴深二妃寡。广殿崔嵬万壑间，
长廓诘曲千岩下。静听林飞念佛鸟，细看壁画驮经马。
暖日斜明螮蝀梁，湿烟散幂鸳鸯瓦。北方部落檀香塑，
西国文书贝叶写。坏栏迸竹醉好题，窄路垂藤困堪把。
沈裴笔力斗雄壮，宋杜词源两风雅。他方居士来施斋，
彼岸上人投结夏。悲我未离扰扰徒，劝我休学悠悠者。
何时得与刘遗民，同入东林远公社。
566.013 【上元三首】韦蟾
新正圆月夜，尤重看灯时。累塔嫌沙细，成文讶笔迟。
归牛疑燧落，过雁误书迟。生惜兰膏烬，远为隔岁期。
举烛光才起，挥毫势竞分。点时惊坠石，挑处接崩云。
辞异秦丞相，铭非窦冠军。唯愁残焰落，逢玉亦俱焚。
多宝神光动，生金瑞色浮。照人低入郭，伴月夜当楼。
熏穴应无取，焚林固有求。夜阑陪玉帐，不见九枝留。
566.014 【梅】韦蟾
高树临溪艳，低枝隔竹繁。何须是桃李，然后欲忘言。
拟折魂先断，须看眼更昏。谁知南陌草，却解望王孙。
566.015 【送卢潘尚书之灵武】韦蟾
贺兰山下果园成，塞北江南旧有名。水木万家朱户暗，
弓刀千队铁衣鸣。心源落落堪为将，胆气堂堂合用兵。
却使六番诸子弟，马前不信是书生。
566.016 【题僧壁】韦蟾
一竹横檐挂净巾，灶无烟火地无尘。
剃头未必知心法，要且闲于名利人。
566.017 【赠商山僧】韦蟾
商岭东西路欲分，两间茅屋一溪云。
师言耳重知师意，人是人非不欲闻。
566.018 【长乐驿谑李汤给事题名】韦蟾
渭水秦川拂眼明，希仁何事寡诗情。
只应学得虞姬婿，书字才能记姓名。
566.019 【句】韦蟾
争挥钩弋手，竞耸踏摇身。伤颊讵关舞，捧心非效嚬。
（襄阳风光亭夜宴有妓醉殴赋。见《纪事》）
566.020 【赋得寿星见】卢渥
玄象今何应，时和政亦平。祥为一人寿，色映九霄明。
皎洁垂银汉，光芒近斗城。含规同月满，表瑞得天清。
甘露盈条降，非烟向日生。无如此嘉祉，率土荷秋成。
566.021 【题嘉祥驿】卢渥
交亲荣饯洛城空，秉钺戎装上将同。星使自天丹诏下，
雕鞍照地数程中。马嘶静谷声偏响，旆映晴山色更红。
到后定知人易化，满街棠树有遗风。
566.022 【九华山】郭夔
岩翠凌云出迥然，岧峣万丈倚秋天。暮风飘送当轩色，
晓雾斜飞入槛烟。帘卷倚屏双影聚，镜开朱户九条悬。
画图何必家家有，自有画图来目前。
566.023 【送莫仲节状元归省】柳珪
青骢聚送谪仙人，南国荣亲不及君。椰子味从今日近，
鹧鸪声向旧山闻。孤猿夜叫三湘月，匹马时侵五岭云。
想到故乡应腊过，药栏犹有异花薰。
