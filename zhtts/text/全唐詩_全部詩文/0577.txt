第566卷 王傳 等
566.01 【和襄陽徐相公商賀徐副使加章綬】王傳
朱紫聯輝照日新，芳菲全屬斷金人。華筵重處宗盟地，
白雪飛時郢曲春。仙府色饒攀桂侶，蓮花光讓握蘭身。
自憐亦是膺門客，吟想恩榮氣益振。
566.02 【和李尚書命妓餞崔侍御】盧鄴
何郎載酒別賢侯，更吐歌珠宴庾樓。
莫道江南不同醉，即陪舟楫上京遊。
566.03 【松】陸肱
雪霜知勁質，今古佔嘉名。斷砌盤根遠，疏林偃蓋清。
鶴棲何代色，僧老四時聲。鬱郁心彌久，煙高萬井生。
566.04 【贈王福娘（一作贈美人）】崔澹
怪得清風送異香，娉婷仙子曳霓裳。
惟應錯認偷桃客，曼倩曾爲漢侍郎。
566.05 【答問讀書居】莫宣卿
書屋倚麒麟，不同牛馬路。牀頭萬卷書，溪上五龍渡。
井汲冽寒泉，桂花香玉露。茅檐無外物，只見青雲護。
566.06 【百官乘月早朝聽殘漏】莫宣卿
建禮儼朝冠，重門耿夜闌。碧空蟾魄度，清禁漏聲殘。
候曉車輿合，凌霜劍佩寒。星河猶皎皎，銀箭尚珊珊。
杳靄祥光起，霏微瑞氣攢。忻逢聖明代，長願接鵷鸞。
566.07 【賦得水懷珠】莫宣卿
長川含媚色，波底孕靈珠。素魄生蘋末，圓規照水隅。
淪漣冰彩動，盪漾瑞光鋪。迥夜星同貫，清秋岸不枯。
江妃思在掌，海客亦忘軀。合浦當還日，恩威信已敷。
566.08 【句】莫宣卿
我本南山鳳，豈同凡鳥羣。（見《封川志》）
566.09 【和李尚書命妓餞崔侍御】封彥卿
蓮府才爲綠水賓，忽乘驄馬入鹹秦。
爲君唱作西河調，日暮偏傷去住人。
566.010 【贈釋疏言還道林寺詩】李節
湘川狺狺兮俗獷且佷，利殺業偷兮吏莫之馴。
繄釋氏兮易暴使仁，釋何在兮釋在斯文，
湘水滔滔兮四望何依，猿狖騰拏兮雲樹飛飛。
月沉浦兮煙暝山，檣席捲兮櫓牀閒。偃仰兮嘯詠，
鼓長江兮何時還。
湘川超忽兮落日啘啘，松覆秋亭兮蘭被春苑。
上人去兮幾千裏，何日同遊兮湘川水。
566.011 【和柯古窮居苦日喜雨】韋蟾
貞機澹少思，雅尚防多僻。攬葛猶不畏，勞形同處瘠。
頭焦詎是焚，背汗寧關炙。方欣見潤礎，那虞悲鑠石。
道與古人期，情難物外適。幾懷朱邸綬，頗曠金門藉。
清奧已蕭蕭，陳柯將槭槭。玉律詩調正，瓊卮酒腸窄。
衣桁襲中單，浴牀拋下綌。黎侯寓於衛，六義非凡格。
566.012 【嶽麓道林寺】韋蟾
石門迥接蒼梧野，愁色陰深二妃寡。廣殿崔嵬萬壑間，
長廓詰曲千巖下。靜聽林飛唸佛鳥，細看壁畫馱經馬。
暖日斜明螮蝀梁，溼煙散冪鴛鴦瓦。北方部落檀香塑，
西國文書貝葉寫。壞欄迸竹醉好題，窄路垂藤困堪把。
沈裴筆力鬥雄壯，宋杜詞源兩風雅。他方居士來施齋，
彼岸上人投結夏。悲我未離擾擾徒，勸我休學悠悠者。
何時得與劉遺民，同入東林遠公社。
566.013 【上元三首】韋蟾
新正圓月夜，尤重看燈時。累塔嫌沙細，成文訝筆遲。
歸牛疑燧落，過雁誤書遲。生惜蘭膏燼，遠爲隔歲期。
舉燭光才起，揮毫勢競分。點時驚墜石，挑處接崩雲。
辭異秦丞相，銘非竇冠軍。唯愁殘焰落，逢玉亦俱焚。
多寶神光動，生金瑞色浮。照人低入郭，伴月夜當樓。
燻穴應無取，焚林固有求。夜闌陪玉帳，不見九枝留。
566.014 【梅】韋蟾
高樹臨溪豔，低枝隔竹繁。何須是桃李，然後欲忘言。
擬折魂先斷，須看眼更昏。誰知南陌草，卻解望王孫。
566.015 【送盧潘尚書之靈武】韋蟾
賀蘭山下果園成，塞北江南舊有名。水木萬家朱戶暗，
弓刀千隊鐵衣鳴。心源落落堪爲將，膽氣堂堂合用兵。
卻使六番諸子弟，馬前不信是書生。
566.016 【題僧壁】韋蟾
一竹橫檐掛淨巾，竈無煙火地無塵。
剃頭未必知心法，要且閒於名利人。
566.017 【贈商山僧】韋蟾
商嶺東西路欲分，兩間茅屋一溪雲。
師言耳重知師意，人是人非不欲聞。
566.018 【長樂驛謔李湯給事題名】韋蟾
渭水秦川拂眼明，希仁何事寡詩情。
只應學得虞姬婿，書字才能記姓名。
566.019 【句】韋蟾
爭揮鉤弋手，競聳踏搖身。傷頰詎關舞，捧心非效嚬。
（襄陽風光亭夜宴有妓醉毆賦。見《紀事》）
566.020 【賦得壽星見】盧渥
玄象今何應，時和政亦平。祥爲一人壽，色映九霄明。
皎潔垂銀漢，光芒近斗城。含規同月滿，表瑞得天清。
甘露盈條降，非煙向日生。無如此嘉祉，率土荷秋成。
566.021 【題嘉祥驛】盧渥
交親榮餞洛城空，秉鉞戎裝上將同。星使自天丹詔下，
雕鞍照地數程中。馬嘶靜谷聲偏響，旆映晴山色更紅。
到後定知人易化，滿街棠樹有遺風。
566.022 【九華山】郭夔
巖翠凌雲出迥然，岧嶢萬丈倚秋天。暮風飄送當軒色，
曉霧斜飛入檻煙。簾卷倚屏雙影聚，鏡開朱戶九條懸。
畫圖何必家家有，自有畫圖來目前。
566.023 【送莫仲節狀元歸省】柳珪
青驄聚送謫仙人，南國榮親不及君。椰子味從今日近，
鷓鴣聲向舊山聞。孤猿夜叫三湘月，匹馬時侵五嶺雲。
想到故鄉應臘過，藥欄猶有異花薰。
