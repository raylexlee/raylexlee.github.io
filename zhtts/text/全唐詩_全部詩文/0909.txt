第804卷 魚玄機
804.01 【賦得江邊柳（一作臨江樹）】魚玄機
翠色連荒岸，煙姿入遠樓。影鋪秋水面，花落釣人頭。
根老藏魚窟，枝低系客舟。蕭蕭風雨夜，驚夢復添愁。
804.02 【贈鄰女（一作寄李億員外）】魚玄機
羞日遮羅袖，愁春懶起妝。易求無價寶，難得有心郎。
枕上潛垂淚，花間暗斷腸。自能窺宋玉，何必恨王昌。
804.03 【寄國香】魚玄機
旦夕醉吟身，相思又此春。雨中寄書使，窗下斷腸人。
山卷珠簾看，愁隨芳草新。別來清宴上，幾度落梁塵。
804.04 【寄題鍊師】魚玄機
霞彩剪爲衣，添香出繡幃。芙蓉花葉□，山水帔□稀。
駐履聞鶯語，開籠放鶴飛。高堂春睡覺，暮雨正霏霏。
804.05 【寄劉尚書】魚玄機
八座鎮雄軍，歌謠滿路新。汾川三月雨，晉水百花春。
囹圄長空鎖，干戈久覆塵。儒僧觀子夜，羈客醉紅茵。
筆硯行隨手，詩書坐繞身。小材多顧盼，得作食魚人。
804.06 【浣紗廟】魚玄機
吳越相謀計策多，浣紗神女已相和。一雙笑靨纔回面，
十萬精兵盡倒戈。范蠡功成身隱遁，伍胥諫死國消磨。
只今諸暨長江畔，空有青山號苧蘿。
804.07 【賣殘牡丹】魚玄機
臨風興嘆落花頻，芳意潛消又一春。應爲價高人不問，
卻緣香甚蝶難親。紅英只稱生宮裏，翠葉那堪染路塵。
及至移根上林苑，王孫方恨買無因。
804.08 【酬李學士寄簟】魚玄機
珍簟新鋪翡翠樓，泓澄玉水記方流。
唯應雲扇情相似，同向銀牀恨早秋。
804.09 【情書（一作書情寄李子安）】魚玄機
飲冰食檗志無功，晉水壺關在夢中。秦鏡欲分愁墮鵲，
舜琴將弄怨飛鴻。井邊桐葉鳴秋雨，窗下銀燈暗曉風。
書信茫茫何處問，持竿盡日碧江空。
804.010 【閨怨】魚玄機
蘼蕪盈手泣斜暉，聞道鄰家夫婿歸。別日南鴻纔北去，
今朝北雁又南飛。春來秋去相思在，秋去春來信息稀。
扃閉朱門人不到，砧聲何事透羅幃。
804.011 【春情寄子安】魚玄機
山路欹斜石磴危，不愁行苦苦相思。冰銷遠澗憐清韻，
雪遠寒峯想玉姿。莫聽凡歌春病酒，休招閒客夜貪棋。
如松匪石盟長在，比翼連襟會肯遲。雖恨獨行冬盡日，
終期相見月圓時。別君何物堪持贈，淚落晴光一首詩。
804.012 【打球作】魚玄機
堅圓淨滑一星流，月杖爭敲未擬休。無滯礙時從撥弄，
有遮欄處任鉤留。不辭宛轉長隨手，卻恐相將不到頭。
畢竟入門應始了，願君爭取最前籌。
804.013 【暮春有感寄友人】魚玄機
鶯語驚殘夢，輕妝改淚容。竹陰初月薄，江靜晚煙濃。
溼觜銜泥燕，香須採蕊蜂。獨憐無限思，吟罷亞枝松。
804.014 【冬夜寄溫飛卿】魚玄機
苦思搜詩燈下吟，不眠長夜怕寒衾。滿庭木葉愁風起，
透幌紗窗惜月沈。疏散未閒終遂願，盛衰空見本來心。
幽棲莫定梧桐處，暮雀啾啾空繞林。
804.015 【酬李郢夏日釣魚回見示】魚玄機
住處雖同巷，經年不一過。清詞勸舊女，香桂折新柯。
道性欺冰雪，禪心笑綺羅。跡登霄漢上，無路接煙波。
804.016 【次韻西鄰新居兼乞酒】魚玄機
一首詩來百度吟，新情字字又聲金。西看已有登垣意，
遠望能無化石心。河漢期賒空極目，瀟湘夢斷罷調琴。
況逢寒節添鄉思，叔夜佳醪莫獨斟。
804.017 【和友人次韻】魚玄機
何事能銷旅館愁，紅箋開處見銀鉤。蓬山雨灑千峯小，
嶰谷風吹萬葉秋。字字朝看輕碧玉，篇篇夜誦在衾裯。
欲將香匣收藏卻，且惜時吟在手頭。
804.018 【和新及第悼亡詩二首】魚玄機
仙籍人間不久留，片時已過十經秋。鴛鴦帳下香猶暖，
鸚鵡籠中語未休。朝露綴花如臉恨，晚風欹柳似眉愁。
彩雲一去無消息，潘岳多情慾白頭。
一枝月桂和煙秀，萬樹江桃帶雨紅。
且醉尊前休悵望，古來悲樂與今同。
804.019 【遊崇真觀南樓，睹新及第題名處】魚玄機
雲峯滿目放春晴，歷歷銀鉤指下生。
自恨羅衣掩詩句，舉頭空羨榜中名。
804.020 【愁思】魚玄機
落葉紛紛暮雨和，朱絲獨撫自清歌。放情休恨無心友，
養性空拋苦海波。長者車音門外有，道家書卷枕前多。
布衣終作雲霄客，綠水青山時一過。
804.021 【秋怨】魚玄機
自嘆多情是足愁，況當風月滿庭秋。
洞房偏與更聲近，夜夜燈前欲白頭。
804.022 【江行】魚玄機
大江橫抱武昌斜，鸚鵡洲前戶萬家。
畫舸春眠朝未足，夢爲蝴蝶也尋花。
煙花已入鸕鷀港，畫舸猶沿鸚鵡洲。
醉臥醒吟都不覺，今朝驚在漢江頭。
804.023 【聞李端公垂釣回寄贈】魚玄機
無限荷香染暑衣，阮郎何處弄船歸。
自慚不及鴛鴦侶，猶得雙雙近釣磯。
804.024 【題任處士創資福寺】魚玄機
幽人創奇境，遊客駐行程。粉壁空留字，蓮宮未有名。
鑿池泉自出，開徑草重生。百尺金輪閣，當川豁眼明。
804.025 【題隱霧亭】魚玄機
春花秋月入詩篇，白日清宵是散仙。
空卷珠簾不曾下，長移一榻對山眠。
804.026 【重陽阻雨】魚玄機
滿庭黃菊籬邊拆，兩朵芙蓉鏡裏開。
落帽臺前風雨阻，不知何處醉金盃。
804.027 【早秋】魚玄機
嫩菊含新彩，遠山閒夕煙。涼風驚綠樹，清韻入朱弦。
思婦機中錦，徵人塞外天。雁飛魚在水，書信若爲傳。
804.028 【感懷寄人】魚玄機
恨寄朱弦上，含情意不任。早知雲雨會，未起蕙蘭心。
灼灼桃兼李，無妨國士尋。蒼蒼松與桂，仍羨世人欽。
月色苔階淨，歌聲竹院深。門前紅葉地，不掃待知音。
804.029 【期友人阻雨不至】魚玄機
雁魚空有信，雞黍恨無期。閉戶方籠月，褰簾已散絲。
近泉鳴砌畔，遠浪漲江湄。鄉思悲秋客，愁吟五字詩。
804.030 【訪趙鍊師不遇】魚玄機
何處同仙侶，青衣獨在家。暖爐留煮藥，鄰院爲煎茶。
畫壁燈光暗，幡竿日影斜。殷勤重回首，牆外數枝花。
804.031 【遣懷】魚玄機
閒散身無事，風光獨自遊。斷雲江上月，解纜海中舟。
琴弄蕭梁寺，詩吟庾亮樓。叢篁堪作伴，片石好爲儔。
燕雀徒爲貴，金銀志不求。滿杯春酒綠，對月夜窗幽。
繞砌澄清沼，抽簪映細流。臥牀書冊遍，半醉起梳頭。
804.032 【寄飛卿】魚玄機
階砌亂蛩鳴，庭柯煙露清。月中鄰樂響，樓上遠山明。
珍簟涼風著，瑤琴寄恨生。嵇君懶書札，底物慰秋情。
804.033 【過鄂州】魚玄機
柳拂蘭橈花滿枝，石城城下暮帆遲。折牌峯上三閭墓，
遠火山頭五馬旗。白雪調高題舊寺，陽春歌在換新詞。
莫愁魂逐清江去，空使行人萬首詩。
804.034 【夏日山居】魚玄機
移得仙居此地來，花叢自遍不曾栽。庭前亞樹張衣桁，
坐上新泉泛酒杯。軒檻暗傳深竹徑，綺羅長擁亂書堆。
閒乘畫舫吟明月，信任輕風吹卻回。
804.035 【暮春即事】魚玄機
深巷窮門少侶儔，阮郎唯有夢中留。香飄羅綺誰家席，
風送歌聲何處樓。街近鼓鼙喧曉睡，庭閒鵲語亂春愁。
安能追逐人間事，萬里身同不繫舟。
804.036 【代人悼亡】魚玄機
曾睹夭桃想玉姿，帶風楊柳認蛾眉。珠歸龍窟知誰見，
鏡在鸞臺話向誰。從此夢悲煙雨夜，不堪吟苦寂寥時。
西山日落東山月，恨想無因有了期。
804.037 【和人】魚玄機
茫茫九陌無知己，暮去朝來典繡衣。寶匣鏡昏蟬鬢亂，
博山爐暖麝煙微。多情公子春留句，少思文君晝掩扉。
莫惜羊車頻列載，柳絲梅綻正芳菲。
804.038 【隔漢江寄子安】魚玄機
江南江北愁望，相思相憶空吟。鴛鴦暖臥沙浦，
鸂鶒閒飛橘林。煙裏歌聲隱隱，渡頭月色沈沈。
含情咫尺千里，況聽家家遠砧。
804.039 【寓言】魚玄機
紅桃處處春色，碧柳家家月明。樓上新妝待夜，
閨中獨坐含情。芙蓉月下魚戲，螮蝀天邊雀聲。
人世悲歡一夢，如何得作雙成。
804.040 【江陵愁望寄子安】魚玄機
楓葉千枝復萬枝，江橋掩映暮帆遲。
憶君心似西江水，日夜東流無歇時。
804.041 【寄子安】魚玄機
醉別千卮不浣愁，離腸百結解無由。蕙蘭銷歇歸春圃，
楊柳東西絆客舟。聚散已悲雲不定，恩情須學水長流。
有花時節知難遇，未肯厭厭醉玉樓。
804.042 【送別】魚玄機
秦樓幾夜愜心期，不料仙郎有別離。
睡覺莫言云去處，殘燈一盞野蛾飛。
804.043 【迎李近仁員外】魚玄機
今日喜時聞喜鵲，昨宵燈下拜燈花。
焚香出戶迎潘岳，不羨牽牛織女家。
804.044 【送別】魚玄機
水柔逐器知難定，雲出無心肯再歸。
惆悵春風楚江暮，鴛鴦一隻失羣飛。
804.045 【左名場自澤州至京，使人傳語】魚玄機
閒居作賦幾年愁，王屋山前是舊遊。詩詠東西千嶂亂，
馬隨南北一泉流。曾陪雨夜同歡席，別後花時獨上樓。
忽喜扣門傳語至，爲憐鄰巷小房幽。相如琴罷朱弦斷，
雙燕巢分白露秋。莫倦蓬門時一訪，每春忙在曲江頭。
804.046 【和人次韻】魚玄機
喧喧朱紫雜人寰，獨自清吟日色間。何事玉郎搜藻思，
忽將瓊韻扣柴關。白花發詠慚稱謝，僻巷深居謬學顏。
不用多情慾相見，松蘿高處是前山。
804.047 【光、威、裒姊妹三人少孤而始妍乃有是作…因次其韻】魚玄機
昔聞南國容華少，今日東鄰姊妹三。妝閣相看鸚鵡賦，
碧窗應繡鳳凰衫。紅芳滿院參差折，綠醑盈杯次第銜。
恐向瑤池曾作女，謫來塵世未爲男。文姬有貌終堪比，
西子無言我更慚。一曲豔歌琴杳杳，四弦輕撥語喃喃。
當臺競鬥青絲髮，對月爭誇白玉簪。小有洞中松露滴，
大羅天上柳煙含。但能爲雨心長在，不怕吹簫事未諳。
阿母幾嗔花下語，潘郎曾向夢中參。暫持清句魂猶斷，
若睹紅顏死亦甘。悵望佳人何處在，行雲歸北又歸南。
804.048 【折楊柳】魚玄機
朝朝送別泣花鈿，折盡春風楊柳煙。
願得西山無樹木，免教人作淚懸懸。
804.049 【句】魚玄機
焚香登玉壇，端簡禮金闕。
明月照幽隙，清風開短襟。（《獄中作》）
綺陌春望遠，瑤徽春興多。
殷勤不得語，紅淚一雙流。
雲情自鬱爭同夢，仙貌長芳又勝花。（以上俱見《紀事》）
