第551卷 盧肇
551.01 【漢堤詩】盧肇
陰沴奸陽，來暴於襄。洎入大郛，波端若鋩。觸厚摧高，
不知其防。駭潰顛委，萬室皆毀。竈登蛟鼉，堂集鱣鮪。
惟恩若讎，母不能子。洪潰既涸，閈閎其虛。以隳我堵，
以剝我廬。酸傷顧望，若踐丘墟。帝曰念嗟，朕日南顧。
流災降慝，天曷臺怒。滔滔襄郊，捽我嬰孺。於惟餘甿，
飢傷喘呼。斯爲淫痍，孰往膏傅。惟汝元寮，僉舉明哲。
我公用諧，苴茅杖節。來視襄人，噢咻提挈。不日不月，
咍乎抃悅。乃泳故堤，陷於沙泥。缺落坳圮，由東訖西。
公曰嗚呼，漢之有堤。實命襄人，不力乃力。則及乃身，
具鍤與畚。漢堤其新，帝廩有粟。帝府有緡，爾成爾堤。
必錫爾勤，襄人怡怡。聽命襄滸，背囊肩杵。奔走蹈舞，
分之卒伍。令以麾鼓，尋尺既度。日月可數，登登嶪嶪。
周旋上下，披峴斫楚。飛石挽土，舉築殷雷。駭汗霏雨，
疲癃鰥獨。奮有筋膂，呀籲來助。提筐負筥，不勞其勞。
雜沓笑語，鹹曰盧公，來賜我生。斯堤既成，蜿蜿而平。
確爾山固，屹如雲橫。漢流雖狂，堅不可蝕。代千年億，
與天無極。惟公之堤，昔在人心。既築既成，橫之於南。
萌渚不峻，此門不深。今覆在茲，於漢之陰。斯堤已崇，
茲民獲祐。齯童相慶，室以完富。貽於襄人，願保厥壽。
繄公之功，赫焉如晝。捍此巨災，崒若京阜。天子賜之，
百姓載之。族孫作詩，昭示厥後。
551.02 【題甘露寺】盧肇
北固巖端寺，佳名自上臺。地從京口斷，山到海門回。
曙色煙中滅，潮聲日下來。一隅通雉堞，千仞聳樓臺。
林暗疑降虎，江空想度杯。福庭增氣象，仙磬落昭回。
覺路花非染，流年景謾催。隋宮凋綠草，晉室散黃埃。
西蜀波湍盡，東溟日月開。如登最高處，應得見蓬萊。
551.03 【江陵府初試澄心如水】盧肇
丹心何所喻，唯水並清虛。莫測千尋底，難知一勺初。
內明非有物，上善本無魚。澹泊隨高下，波瀾逐卷舒。
養蒙方浩浩，出險每徐徐。若灌情田裏，常流盡不如。
551.04 【風不鳴條】盧肇
習習和風至，過條不自鳴。暗通青律起，遠傍白蘋生。
拂樹花仍落，經林鳥自驚。幾牽蘿蔓動，潛惹柳絲輕。
入谷迷松響，開窗失竹聲。薰弦方在御，萬國仰皇情。
551.05 【別宜春赴舉】盧肇
秋天草木正蕭疏，西望秦關別舊居。筵上芳樽今日酒，
篋中黃卷古人書。辭鄉且伴銜蘆雁，入海終爲戴角魚。
長短九霄飛直上，不教毛羽落空虛。
551.06 【射策後作】盧肇
射策明時愧不才，敢期青律變寒灰。晴憐斷雁侵雲去，
暖見醯雞傍酒來。箭發尚憂楊葉遠，愁生只恐杏花開。
曲江春淺人遊少，盡日看山醉獨回。
551.07 【和主司王起（一作奉和主司王僕射答周侍郎賀放榜作）】盧肇
嵩高降德爲時生，洪筆三題造化名。鳳詔佇歸專北極，
驪珠搜得盡東瀛。褒衣已換金章貴，禁掖曾隨玉樹榮。
明日定知同相印，青衿新列柳間營。
551.08 【及第送潘圖歸宜春】盧肇
三載皇都恨食貧，北溟今日化窮鱗。青雲乍喜逢知己，
白社猶悲送故人。對酒共驚千里別，看花自感一枝春。
君歸爲說龍門寺，雷雨初生電繞身。
551.09 【將歸宜春留題新安館】盧肇
東里如今號鄭鄉，西家昔日近丘牆。芸臺四部添新學，
祕殿三年學老郎。天外鴛鸞愁不見，山中雲鶴喜相忘。
猶張皁蓋歸蓬蓽，直謂時無許子將。
551.010 【競渡詩（一作及第後江寧觀競渡寄袁州剌史成應元）】盧肇
石溪久住思端午，館驛樓前看發機。鼙鼓動時雷隱隱，
獸頭凌處雪微微。衝波突出人齊譀，躍浪爭先鳥退飛。
向道是龍剛不信，果然奪得錦標歸。
551.011 【除歙州途中寄座主王侍郎】盧肇
忽忝專城奉六條，自憐出谷屢遷喬。驅車雖道還家近，
捧日惟愁去國遙。朱戶昨經新棨戟，風帆常覺戀簞瓢。
江天夜夜知消息，長見臺星在碧霄。
551.012 【御溝水】盧肇
萬壑朝溟海，縈迴歲月多。無如此溝水，咫尺奉天波。
551.013 【楊柳枝】盧肇
青鳥泉邊草木春，黃雲塞上是徵人。
歸來若得長條贈，不憚風霜與苦辛。
551.014 【新植紅茶花偶出被人移去以詩索之】盧肇
嚴恨柴門一樹花，便隨香遠逐香車。
花如解語還應道，欺我郎君不在家。
551.015 【戲題（肇初計偕至襄陽，奇章公方有真珠之惑）】盧肇
神女初離碧玉階，彤雲猶擁牡丹鞋。
知道相公憐玉腕，強將纖手整金釵。
551.016 【成名後作】盧肇
桂在蟾宮不可攀，功成業熟也何難。
今朝折得東歸去，共與鄉閭年少看。
551.017 【登祝融寺蘭若（一作登南嶽月宮蘭若）】盧肇
祝融絕頂萬餘層，策杖攀蘿步步登。
行到月宮霞外寺，白雲相伴兩三僧。
551.018 【被謫連州】盧肇
黃絹外孫翻得罪，華顛故老莫相嗤。
連州萬里無親戚，舊識唯應有荔枝。
551.019 【謫後再書一絕】盧肇
崆峒道士誤燒丹，赤鼠黃牙幾許難。
墜墮閻浮南鬥下，不知何事犯星官。
551.020 【題清遠峽觀音院二首】盧肇
清潭洞澈深千丈，危岫攀蘿上幾層。
秋盡更無黃葉樹，夜闌唯對白頭僧。
風入古松添急雨，月臨虛檻背殘燈。
老猿嘯狖還欺客，來撼窗前百尺藤。
551.021 【喜楊舍人入翰林】盧肇
御筆親批翰長銜，夜開金殿送瑤緘。
平明玉案臨宣室，已見龍光出傅巖。
551.022 【謫連州書春牛榜子】盧肇
陽和未解逐民憂，雪滿羣山對白頭。
不得職田飢欲死，兒儂何事打春牛。
551.023 【送弟】盧肇
去日家無擔石儲，汝須勤若事樵漁。
古人盡向塵中遠，白日耕田夜讀書。
551.024 【牧童】盧肇
誰人得似牧童心，牛上橫眠秋聽深。
時復往來吹一曲，何愁南北不知音。
551.025 【嘲小兒】盧肇
貪生只愛眼前珍，不覺風光度歲頻。
昨日見來騎竹馬，今朝早是有年人。
551.026 【金錢花】盧肇
輪郭休誇四字書，紅窠寫出對庭除。
時時買得佳人笑，本色金錢卻不如。
551.027 【木筆花】盧肇
軟如新竹管初齊，粉膩紅輕樣可攜。
誰與詩人偎檻看，好於箋墨並分題。
551.028 【句】盧肇
君夢涔陽月，中秋憶棹歌。（見《嶽州府志》）。
妙吹應諧鳳，工書定得鵝。（李羣玉善急就章，
喜食鵝，肇贈句云云。見《紀事》）
亭邊古木晝陰陰，亭下寒潭百丈深。黃菊舊連陶令宅，
青山遙負向平心。（題綠陰亭。見《臨江府志》）。
