第558卷 薛能
558.01 【新雪八韻（一作閒居新雪）】薛能
大雪滿初晨，開門萬象新。龍鍾雞未起，蕭索我何貧。
耀若花前境，清如物外身。細飛斑戶牖，幹灑亂松筠。
正色凝高嶺，隨流助要津。鼎消微是滓，車碾半和塵。
茶興留詩客，瓜情想戍人。終篇本無字，誰別勝陽春。
558.02 【國學試風化下】薛能
霽闕露穹崇，含生仰聖聰。英明高比日，聲教下如風。
靜發宸居內，低來品物中。南薰歌自溥，北極響皆通。
蘋末看無狀，人間覺有功。因今委泥者，睹此忘途窮。
558.03 【昇平詞十首（樂府作昇平樂）】薛能
瑞氣繞宮樓，皇居信上游。遠岡連聖祚，平地載神州。
會合皆重譯，潺湲近八流。中興豈假問，據此自千秋。
寥泬敞延英，朝班立位橫。宣傳無草動，拜舞有衣聲。
鴛瓦霜消溼，蟲絲日照明。辛勤自不到，遙見似前程。
處處是歡心，時康歲已深。不同三尺劍，應似五絃琴。
壽笑山猶盡，明嫌日有陰。何當憐一物，亦遣斷愁吟。
曙質絕埃氛，彤庭列禁軍。聖顏初對日，龍尾競緣雲。
佩響交成韻，簾陰暖帶紋。逍遙豈有事，於此詠南薰。
一物至周天，洪纖盡晏然。車書無異俗，甲子並豐年。
奇技皆歸樸，征夫亦服田。君王故不有，臺鼎合韋弦。
日日聽歌謠，區中盡祝堯。蟲蝗初不害，夷狄近全銷。
史筆惟書瑞，天台絕見妖。因令匹夫志，轉欲事清朝。
品物盡昭蘇，神功復帝謨。他時應有壽，當代且無虞。
賜歷通遐俗，移關入半胡。鷦鷯一何幸，於此寄微軀。
無戰復無私，堯時即此時。焚香臨極早，待月捲簾遲。
端拱乾坤內，何言黈纊垂。君看聖明驗，只此是神龜。
旭日上清穹，明堂坐聖聰。衣裳承瑞氣，冠冕蓋重瞳。
花木經宵露，旌旗入仗風。何期於此地，見說是神工。
五帝三皇主，蕭曹魏邴臣。文章惟返樸，戈甲盡生塵。
諫紙應無用，朝綱自有倫。昇平不可記，所見是閒人。
558.04 【送馮溫往河外】薛能
琴劍事行裝，河關出北方。秦音盡河內，魏畫自黎陽。
野日村苗熟，秋霜館葉黃。風沙問船處，應得立清漳。
558.05 【送從兄之太原副使】薛能
少載琴書去，須知暫佐軍。初程見西嶽，盡室渡橫汾。
元日何州住，枯風宿館聞。都門送行處，青紫騎紛紛。
558.06 【送馬戴書記之太原】薛能
一曲大河聲，全家幾日行。從容長約夜，差互忽離城。
鎮北胡沙淺，途中霍嶽橫。相逢莫已訊，詩雅負雄名。
558.07 【送友人出塞】薛能
榆關到不可，何況出榆關。春草臨岐斷，邊樓帶日閒。
人歸穹帳外，鳥亂廢營間。此地堪愁想，霜前作意還。
558.08 【送李溟出塞】薛能
邊城官尚惡，況乃是羈遊。別路應相憶，離亭更少留。
黃沙人外闊，飛雪馬前稠。甚險穹廬宿，無爲過代州。
558.09 【寄終南隱者】薛能
海日東南出，應開嶺上扉。掃壇花入篲，科竹露沾衣。
飯後嫌身重，茶中見鳥歸。相思愛民者，難說與親違。
558.010 【贈隱者】薛能
自得高閒性，平生向北棲。月潭雲影斷，山葉雨聲齊。
庭樹人書匝，欄花鳥坐低。相留永不忘，經宿話丹梯。
558.011 【惜春】薛能
花開亦花落，時節暗中遷。無計延春日，可能留少年。
小叢初散蝶，高柳即聞蟬。繁豔歸何處，滿山啼杜鵑。
558.012 【送人自蘇州之長沙縣官】薛能
驅馬復乘流，何時發虎丘。全家上南嶽，一尉事諸侯。
茶煮朝宗水，船停調角州。炎方好將息，卑溼舊堪憂。
558.013 【早春歸山中舊居】薛能
茫茫驅匹馬，歸處是荒榛。猿跡破庭雪，鼠蹤生甑塵。
開門衝網斷，掃葉放苔勻。爲惜詩情錯，應難致此身。
558.014 【麟中寓居寄蒲中友人】薛能
蕭條秋雨地，獨院阻同羣。一夜驚爲客，多年不見君。
邊心生落日，鄉思羨歸雲。更在相思處，子規燈下聞。
558.015 【關中送別】薛能
一行千里外，幾事寸心間。才子貧堪嘆，男兒別是閒。
黃河淹華嶽，白日照潼關。若值鄉人問，終軍賤不還。
558.016 【中秋夜寄李溟】薛能
滿魄斷埃氛，牽吟並舍聞。一年唯此夜，到晚願無雲。
待賞從初出，看行過二分。嚴城亦已閉，悔不預期君。
558.017 【贈禪師】薛能
夢想青山寺，前年住此中。夜堂吹竹雨，春地落花風。
舊句師曾見，清齋我亦同。浮生蹇莫問，辛苦未成功。
558.018 【送禪僧】薛能
寒空孤鳥度，落日一僧歸。近寺路聞梵，出郊風滿衣。
步搖瓶浪起，盂戛磬聲微。還坐棲禪所，荒山月照扉。
558.019 【贈隱者】薛能
門前雖有徑，絕向世間行。薙草因逢藥，移花便得鶯。
甘貧原是道，苦學不爲名。莫怪蒼髭晚，無機任世情。
558.020 【冬日送僧歸吳中舊居】薛能
去掃冬林下，閒持未遍經。爲山低鑿牖，容月廣開庭。
舊業雲千里，生涯水一瓶。還應覓新句，看雪倚禪扃。
558.021 【恭禧皇太后輓歌詞三首】薛能
八月曾殊選，三星固異儀。袝陵經灞滻，歸賵雜華夷。
旌去題新諡，宮存鎖素幃。重泉應不恨，生見太平時。
月落娥兼隱，宮空後豈還。銜哀窮地界，親蒞泣天顏。
舊住留丹藥，新陵在碧山。國人傷莫及，應只詠關關。
配聖三朝隔，靈儀萬姓哀。多年好黃老，舊日薦賢才。
道著標彤管，宮閒閉綠苔。平生六衣在，曾著祀高禖。
558.022 【送胡澳下第歸蒲津】薛能
無媒甘下飛，君子尚麻衣。歲月終榮在，家園近且歸。
山光臨舜廟，河氣隔王畿。甚積湯原思，青青宿麥肥。
558.023 【春日閒居】薛能
權門多見薄，吾道豈終行。散地徒憂國，良時不在城。
花繁春正王，茶美夢初驚。賴有茲文在，猶堪暢此生。
558.024 【題逃戶】薛能
幾界瞢農桑，凶年竟失鄉。朽關生溼菌，傾屋照斜陽。
雨水淹殘臼，葵花壓倒牆。明時豈致此，應自負蒼蒼。
558.025 【郊居答客】薛能
傍舍蟲聲滿，殘秋宿雨村。遠勞才子騎，光顧野人門。
敗葉盤空蔓，雕叢露暗根。相攜未盡語，川月照黃昏。
558.026 【早春歸山中舊居（一作寓居有懷呈舊知）】薛能
綠草閉閒院，悄然花正開。新年人未去，戊日燕還來。
雨地殘枯沫，燈窗積舊煤。歸田語不忘，樗散料非才。
558.027 【下第後春日長安寓居三首】薛能
一榜盡精選，此身猶陸沉。自無功讜分，敢抱怨尤心。
暖陌開花氣，春居閉日陰。相知豈不有，知淺未知深。
暫屈固何恨，所憂無此時。隔年空仰望，臨日又參差。
勞力且成病，壯心能不衰。猶將琢磨意，更欲候宗師。
關東歸不得，豈是愛他鄉。草碧餘花落，春閒白日長。
全家期聖澤，半路敢農桑。獨立應無侶，浮生欲自傷。
558.028 【春早選寓長安二首】薛能
疏拙自沉昏，長安豈是村。春非閒客事，花在五侯門。
道僻惟憂禍，詩深不敢論。揚雄若有薦，君聖合承恩。
舊論已浮海，此心猶滯秦。上僚如報國，公道豈無人。
巖隱懸溪瀑，城居入榻塵。漁舟即擬去，不待晚年身。
558.029 【送進士許棠下第東歸】薛能
長安那不住，西笑又東行。若以貧無計，何因事有成。
雲峯天外出，江色草中明。謾忝相於分，吾言世甚輕。
558.030 【詠島】薛能
孤島如江上，詩家猶閉門。一池分倒影，空舸系荒根。
煙溼高吟石，雲生偶坐痕。登臨有新句，公退與誰論。
558.031 【冬日寫懷】薛能
幕府盡平蠻，客留戎閫間。急流霜夾水，輕靄日連山。
設醴徒慚楚，爲郎未姓顏。斯文苦不勝，會擬老民閒。
558.032 【和楊中丞早春即事】薛能
貴宅登臨地，春來見物華。遠江橋外色，繁杏竹邊花。
戍客烽樓迥，文君酒幔斜。新題好不極，珠府未窮奢。
558.033 【聞官軍破吉浪戎小而固慮史氏遺忽因記爲二章】薛能
一戰便抽兵，蠻孤吉浪平。通連無舊穴，要害有新城。
晝卒烽前寢，春農界上耕。高樓一擬望，新雨劍南清。
瀘水斷囂氛，妖巢已自焚。漢江無敵國，蠻物在回軍。
越巂通遊國，苴咩閉聚蚊。空餘羅鳳曲，哀思滿邊雲。
558.034 【寒食有懷】薛能
流落傷寒食，登臨望歲華。村球高過索，墳樹綠和花。
晉聚應搜火，秦喧定走車。誰知恨榆柳，風景似吾家。
558.035 【綿樓】薛能
溪邊人浣紗，樓下海棠花。極望雖懷土，多情擬置家。
前山應象外，此地已天涯。未有銷憂賦，梁王禮欲奢。
558.036 【雕堂】薛能
丈室久多病，小園晴獨遊。鳴蛩孤燭雨，啅雀一籬秋。
聖主恩難謝，生靈志亦憂。他年誰識我，心跡在徐州。
558.037 【贈歌人】薛能
溫燠坐相侵，羅襦一水沉。拜深知有意，令背不無心。
近住應名玉，前生約姓陰。東山期已定，相許便抽簪。
558.038 【柘枝詞三首（樂府詩集題作柘枝調）】薛能
同營三十萬，震鼓伐西羌。戰血粘秋草，征塵攪夕陽。
歸來人不識，帝裏獨戎裝。
懸軍徵拓羯，內地隔蕭關。日色崑崙上，風聲朔漠間。
何當千萬騎，颯颯貳師還。
意氣成功日，春風起絮天。樓臺新邸第，歌舞小嬋娟。
急破催搖曳，羅衫半脫肩。
558.039 【詠柳花】薛能
浮生失意頻，起絮又飄淪。發自誰家樹，飛來獨院春。
朝容縈斷砌，晴影過諸鄰。亂掩宮中蝶，繁衝陌上人。
隨波應到海，沾雨或依塵。會向慈恩日，輕輕對此身。
558.040 【一葉落】薛能
輕葉獨悠悠，天高片影流。隨風來此地，何樹落先秋。
變色黃應近，辭林綠尚稠。無雙浮水面，孤絕落關頭。
乍減誠難覺，將凋勢未休。客心空自比，誰肯問新愁。
558.041 【行路難】薛能
何處力堪殫，人心險萬端。藏山難測度，暗水自波瀾。
對面如千里，迴腸似七盤。已經吳坂困，欲向雁門難。
南北誠須泣，高深不可幹。無因善行止，車轍得平安。
558.042 【蔡州蔣亭】薛能
草徑徹林間，過橋如入山。蔡侯添水榭，蔣氏本柴關。
靜泛窮幽趣，驚飛溼醉顏。恨無優俸買，來得暫時閒。
步與招提接，舟臨夕照還。春風應不到，前想負花灣。
558.043 【戲題】薛能
閃閃動鳴璫，初來燭影傍。擁頭珠翠重，縈步綺羅長。
靜發歌如磬，連飄氣覺香。不言微有笑，多媚總無妝。
坐缺初離席，簾垂卻入房。思惟不是夢，此會勝高唐。
558.044 【酬曹侍御見寄】薛能
儒道苦不勝，邇來惟慕禪。觸途非巧者，於世分沉然。
要地羞難入，閒居鈍更便。清和挑菜食，悶寂閉花眠。
累遣期拋俸，機忘怕與權。妨春愁筦榷，響夜憶林泉。
匪石從遭刖，珠膏枉被煎。討論唯子厚，藏退合吾先。
舊制羣英伏，來章六義全。休旬一擬和，鄉思亂情田。
558.045 【送趙道士歸天目舊山】薛能
愚樸尚公平，此心鄰道情。有緣終自鄙，何計逐師行。
日者聞高躅，時人蓋強名。口無滋味入，身有羽儀生。
奏乞還鄉遠，詩曾對御成。土毛珍到越，塵發倦離京。
符叱風雷惡，朝修月露清。觀臨天目頂，家住海潮聲。
道引圖看足，參同註解精。休糧一擬問，窗草俟回程。
558.046 【除夜作】薛能
和吹度穹旻，虛徐接建寅。不辭加一歲，唯喜到三春。
燎照雲煙好，幡懸井邑新。禎祥應北極，調燮驗平津。
樹欲含遲日，山將退舊塵。蘭萎殘此夜，竹爆和諸鄰。
祝壽思明聖，驅儺看鬼神。團圓多少輩，眠寢獨勞筋。
茜旆猶雙節，雕盤又五辛。何當平賊後，歸作自由身。
558.047 【桃花】薛能
香色自天種，千年豈易逢。開齊全未落，繁極欲相重。
冷溼朝如淡，晴幹午更濃。風光新社燕，時節舊春農。
籬落欹臨竹，亭臺盛間松。亂緣堪羨蟻，深入不如蜂。
有影宜暄煦，無言自冶容。洞連非俗世，溪靜接仙蹤。
子熟河應變，根盤土已封。西王潛愛惜，東朔盜過從。
醉席眠英好，題詩戀景慵。芳菲聊一望，何必在臨邛。
558.048 【黃河】薛能
何處發崑崙，連乾復浸坤。波渾經雁塞，聲振自龍門。
岸裂新衝勢，灘餘舊落痕。橫溝通海上，遠色盡山根。
勇逗三峯坼，雄標四瀆尊。灣中秋景樹，闊外夕陽村。
沫亂知魚呴，槎來見鳥蹲。飛沙當白日，凝霧接黃昏。
潤可資農畝，清能表帝恩。雨吟堪極目，風度想驚魂。
顯瑞龜曾出，陰靈伯固存。盤渦寒漸急，淺瀨暑微溫。
九曲終柔勝，常流可暗吞。人間無博望，誰復到窮源。
558.049 【華嶽】薛能
簇簇復亭亭，三峯卓杳冥。每思窮本末，應合記圖經。
發地連宮觀，沖天接井星。河微臨巨勢，秦重載奇形。
太古朝羣后，中央擘巨靈。鄰州猶映檻，幾縣恰當庭。
鶴毳壇風亂，龍漦洞水腥。望遙通北極，上徹見東溟。
客玩晴難偶，農祈雨必零。度關無暑氣，過路得愁醒。
羽客時應見，霜猿夜可聽。頂懸飛瀑峻，崦合白雲青。
混石猜良玉，尋苗得茯苓。從官知側近，悉俸致巖扃。
558.050 【秋雨】薛能
宿雨覺才初，亭林忽復徐。簇聲諸樹密，懸滴四檐疏。
省漏疑方丈，愁炊問斗儲。步難多入屐，窗淺欲飄書。
動蠖蒼苔靜，藏蠶落葉虛。吹交來翕習，雷慢歇躊躇。
滯已妨行路，晴應好荷鋤。醉樓思蜀客，鯹市想淮魚。
徑草因緣合，欄花自此除。有形皆霢霂，無地不污瀦。
境晦宜甘寢，風清□退居。我魂驚曉簟，鄰話喜秋蔬。
既用功成歲，旋應慘變舒。倉箱足可恃，歸去傲吾廬。
558.051 【春色滿皇州（一作滕邁詩）】薛能
藹藹復悠悠，春歸十二樓。最明雲裏闕，先滿日邊州。
色媚青門外，光搖紫陌頭。上林榮舊樹，太液鏡新流。
暖帶祥煙起，清添瑞景浮。陽和如啓蟄，從此事芳遊。
558.052 【寄唁張喬喻坦之】薛能
何事盡參差，惜哉吾子詩。日令銷此道，天亦負明時。
有路當重振，無門即不知。何當見堯日，相與啜澆漓。
558.053 【贈僧】薛能
盡日行方到，何年獨此林。客歸惟鶴伴，人少似師心。
坐石落松子，禪牀搖竹陰。山靈怕驚定，不遣夜猿吟。
