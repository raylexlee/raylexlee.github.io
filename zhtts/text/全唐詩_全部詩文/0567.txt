第557卷 易重 等
557.01 【寄宜陽兄弟】易重
六年雁序恨分離，詔下今朝遇已知。上國皇風初喜日，
御階恩渥屬身時。內庭再考稱文異，聖主宣名獎藝奇。
故里仙才若相問，一春攀得兩重枝。
557.02 【發蕙風館遇陰不見九華山有作】孟遲
我來淮陰城，千江萬山無不經。山青水碧千萬丈，
奇峯急派何縱橫！又聞九華山，山頂連青冥。太白有逸韻，
使我西南行。一步一攀策，前行正雞鳴。陰雲冉冉忽飛起，
千里萬里危崢嶸。譬如天之有日蝕，使我昏沈猶不明。
人家敲鏡救不得，光陰卻屬貪狼星。恨亦不能通，
言亦不足聽。長鞭揮馬出門去，是以九華爲不平。
557.03 【寄浙右舊幕僚】孟遲
由來惡舌駟難追，自古無媒謗所歸。勾踐豈能容範蠡，
李斯何暇救韓非。巨拳豈爲雞揮肋，強弩那因鼠發機。
慚愧故人同鮑叔，此心江柳尚依依。
557.04 【壯士吟】孟遲
壯士何曾悲，悲即無回期。如何易水上，未歌淚先垂。
557.05 【徐波渡】孟遲
曉月千重樹，春煙十里溪。過來還過去，此路不知迷。
557.06 【題嘉祥驛】孟遲
樹頂煙微綠，山根菊暗香。何人獨鞭馬，落日上嘉祥。
557.07 【懷鄭洎】孟遲
風蘭舞幽香，雨葉墮寒滴。美人來不來，前山看向夕。
557.08 【長信宮（一作趙嘏詩）】孟遲
君恩已盡欲何歸，猶有殘香在舞衣。
自恨身輕不如燕，春來還繞御簾飛。
557.09 【閨情】孟遲
山上有山歸不得，湘江暮雨鷓鴣飛。
蘼蕪亦是王孫草，莫送春香入客衣。
557.010 【蓮塘】孟遲
脈脈低迴殷袖遮，臉橫秋水髻盤鴉。
蓮莖有刺不成折，盡日岸傍空看花。
557.011 【還淮卻寄睢陽】孟遲
梁王池苑已蒼然，滿樹斜陽極浦煙。
盡日回頭看不見，兩行愁淚上南船。
557.012 【烏江】孟遲
中分豈是無遺策，百戰空勞不逝騅。
大業固非人事及，烏江亭長又何知。
557.013 【新安故關】孟遲
漢帝英雄重武材，崇山險處鑿門開。
如今更有將軍否，移取潼關向北來。
557.014 【廣陵城（一作趙嘏詩）】孟遲
紅繞高臺綠繞城，城邊春草傍牆生。
隋家不向此中盡，汴水應無東去聲。
557.015 【過驪山（一作趙嘏詩）】孟遲
冷日微煙渭水愁，華清宮樹不勝秋。
霓裳一曲千門鎖，白盡梨園弟子頭。
557.016 【吳故宮】孟遲
越女歌長君且聽，芙蓉香滿水邊城。
豈知一日終非主，猶自如今有怨聲。
557.017 【蘭昌宮】孟遲
宮門兩片掩埃塵，牆上無花草不春。
誰見當時禁中事，阿嬌解佩與何人。
557.018 【宮人斜】孟遲
雲慘煙愁苑路斜，路傍丘冢盡宮娃。
茂陵不是同歸處，空寄香魂著野花。
557.019 【句】孟遲
天地有時饒一擲。江山無主任平分。（過垓下，《紀事》）
557.020 【和於興宗登越王樓詩】王鐸
謝脁題詩處，危樓壓郡城。雨餘江水碧，雲斷雪山明。
錦繡來仙境，風光入帝京。恨無青玉案，何以報高情。
557.021 【謁梓潼張惡子廟】王鐸
盛唐聖主解青萍，欲振新封濟順名。夜雨龍拋三尺匣，
春雲鳳入九重城。劍門喜氣隨雷動，玉壘韶光待賊平。
惟報關東諸將相，柱天功業賴陰兵。
557.022 【罷都統守鎮滑州作】王鐸
用軍何事敢遷延，恩重才輕分使然。黜詔已聞來闕下，
檄書猶未遍軍前。腰間盡解蘇秦印，波上虛迎范蠡船。
正會星辰扶北極，卻驅戈甲鎮南燕。三塵上相逢明主，
九合諸侯愧昔賢。看卻中興扶大業，殺身無路好歸田。
557.023 【句】王鐸
華表尚迷丁令鶴，竹坡猶認葛溪龍。（見《吟窗雜錄》）。
557.024 【中秋月直禁苑】鄭畋
禁署方懷忝，綸闈已再加。暫來西掖路，還整上清槎。
恍惚歸丹地，深嚴宿絳霞。幽襟聊自適，閒弄紫薇花。
557.025 【麥穗兩岐】鄭畋
聖慮憂千畝，嘉苗薦兩岐。如雲方表盛，成穗忽標奇。
瑞露縱橫滴，祥風左右吹。謳歌連上苑，化日遍平陂。
史冊書堪重，丹青畫更宜。願依連理樹，俱作萬年枝。
557.026 【五月一日紫宸候對時屬禁直穿內而行因書六韻】鄭畋
朱夏五更後，步廊三里餘。有人從翰苑，穿入內中書。
漏響飄銀箭，燈光照玉除。禁扉猶鎖鑰，宮妓已妝梳。
紫府遊應似，鈞天夢不如。塵埃九重外，誰信在清虛。
557.027 【題緱山王子晉廟】鄭畋
有昔靈王子，吹笙溯泬。六宮攀不住，三島去相招。
亡國原陵古，賓天歲月遙。無蹊窺海曲，有廟訪山椒。
石帳龍蛇拱，雲櫳彩翠銷。露壇裝琬琰，真像寫松喬。
珠館青童宴，琳宮阿母朝。氣輿仙女侍，天馬吏兵調。
湘妓紅絲瑟，秦郎白管簫。西城要綽約，南嶽命嬌嬈。
句曲觴金洞，天台嘯石橋。晚花珠弄蕊，春茹玉生苗。
二景神光祕，三元寶籙饒。霧垂鴉翅發，冰束虎章腰。
鶴馭爭銜箭，龍妃合獻綃。衣從星渚浣，丹就日宮燒。
物外花嘗滿，人間葉自凋。望臺悲漢戾，閱水笑梁昭。
古殿香殘灺，荒階柳長條。幾曾期七日，無復降重霄。
嵩嶺連天漢，伊瀾入海潮。何由得真訣，使我佩環飄。
557.028 【初秋寓直三首】鄭畋
曉星獨掛結麟樓，三殿風高藥樹秋。
玉笛數聲飄不住，問人依約在東頭。
宿鳥翩翩落照微，石臺樓閣鎖重扉。
步廊無限金羈響，應是諸司扈從歸。
幽閣焚香萬慮凝，下簾胎息過禪僧。
玉堂分照無人後，消盡金盆一碗冰。
557.029 【夜景又作】鄭畋
鈴絛無響閉珠宮，小閣涼添玉蕊風。
枕簟滿牀明月到，自疑身在五雲中。
557.030 【杪秋夜直】鄭畋
蕊宮裁詔與宵分，雖在青雲憶白雲。
待報君恩了歸去，山翁何急草移文。
557.031 【禁直寄崔員外】鄭畋
銀臺樓北蕊珠宮，夐與人間路不同。
在省五更春睡侶，早來分夢玉堂中。
557.032 【聞號】鄭畋
陛兵偏近羽林營，夜靜仍傳禁號聲。
應笑執金雙闕下，近南猶隔兩重城。
557.033 【禁直和人飲酒】鄭畋
卉醴陀花物外香，清濃標格勝椒漿。
我來尚有鈞天會，猶得金尊半日嘗。
557.034 【下直早出】鄭畋
諸司人盡馬蹄稀，紫帕雲竿九釘歸。
偏覺石臺清貴處，榜懸金字射晴暉。
557.035 【金鑾坡上南望】鄭畋
玉晨鐘韻上清虛，畫戟祥煙拱帝居。
極眼向南無限地，綠煙深處認中書。
557.036 【酬隱珪舍人寄紅燭】鄭畋
蜜炬殷紅畫不如，且將歸去照吾廬。
今來並得三般事，靈運詩篇逸少書。
557.037 【馬嵬坡】鄭畋
玄宗回馬楊妃死，雲雨雖亡日月新。
終是聖明天子事，景陽宮井又何人。
557.038 【句】鄭畋
圓明青【飠迅】飯，光潤碧霞漿。（見《古今詩話》）。
浴殿晴秋倘中謝，殘英猶可醉瓊杯。（《紫薇花》。
見《海錄碎事》）
557.07 【題九華山】譚銖
憶聞九華山，尚在童稚年。浮沉任名路，窺仰會無緣。
罷職池陽時，復遭迎送牽。因茲契誠願，矚望枕蓆前。
況值春正濃，氣色無不全。或如碧玉靜，或似青靄鮮。
或接白雲堆，或映紅霞天。呈姿既不一，變態何啻千。
巍峨本無動，崇峻性豈偏。外景自隱隱，潛虛固幽玄。
我來暗凝情，務道志更堅。色與山異性，性並山亦然。
境變山不動，性存形自遷。自遷不阻俗，自定不失賢。
浮華與朱紫，安可迷心田。
557.08 【真娘墓】譚銖
武丘山下冢累累，松柏蕭條儘可悲。
何事世人偏重色，真娘墓上獨題詩。
557.09 【望九華山】盧嗣立
九華深翠落軒楹，迥眺澄江氣象明。不遇陰霾孤岫隱，
正當寒日衆峯呈。坐觀風雪銷煩思，惜別煙嵐駐曉行。
得路歸山期早訣，夜來潛已告精誠。
557.010 【應舉日寄兄弟】朱可名
廢刈鏡湖田，上書紫閣前。愁人久委地，詩道未聞天。
不是燒金手，徒拋釣月船。多慚兄弟意，不敢問林泉。
557.011 【河出榮光】張良器
引派崑山峻，朝宗海路長。千齡逢聖主，五色瑞榮光。
隱映浮中國，晶明助太陽。坤維連浩漫，天漢接微茫。
丹闕清氛裏，函關紫氣旁。位尊常守伯，道泰每呈祥。
習坎靈逾久，居卑德有常。龍門如可涉，忠信是舟梁。
