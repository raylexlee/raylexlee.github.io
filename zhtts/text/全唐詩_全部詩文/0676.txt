第663卷 羅隱
663.01 【送顧雲下第】羅隱
行行杯酒莫辭頻，怨嘆勞歌兩未伸。漢帝后宮猶識字，
楚王前殿更無人。年深旅舍衣裳敝，潮打村田活計貧。
百歲都來多幾日，不堪相別又傷春。
663.02 【村橋】羅隱
村橋酒旆月明樓，偶逐漁舟系葉舟。莫學魯人疑海鳥，
須知莊叟惡犧牛。心寒已分灰無焰，事往曾將水共流。
除卻思量太平在，肯拋疏散換公侯。
663.03 【送劉校書之新安寄吳常侍】羅隱
野雲如火照行塵，會績溪邊去問津。才子省銜非幕客，
楚君科第是同人。狂思下國千場醉，病負東堂兩度春。
他日酒筵應見問，鹿裘漁艇隔朱輪。
663.04 【官池秋夕】羅隱
池邊月影閒婆娑，池上醉來成短歌。芙渠抵死怨珠露，
蟋蟀苦口嫌金波。往事向人言不得，舊遊臨老恨空多。
松醪作酒蘭爲棹，十載煙塵奈爾何。
663.05 【奉使宛陵別二三從事】羅隱
梁王雪裏有深知，偶別家鄉隔路岐。官品共傳勝曩日，
酒杯爭肯忍當時。豫章地暖矜千尺，越嶠天寒愧一枝。
還有釣魚蓑笠在，不堪風雨失歸期。
663.06 【金陵思古】羅隱
杜秋在時花解言，杜秋死後花更繁。柔姿曼態葬何處，
天紅膩白愁荒原。高洞紫簫吹夢想，小窗殘雨溼精魂。
綺筵金縷無消息，一陣征帆過海門。
663.07 【送王使君赴蘇臺】羅隱
東南一望可長吁，猶憶王孫領虎符。兩地干戈連越絕，
數年麋鹿臥姑蘇。疲甿賦重全家盡，舊族兵侵太半無。
料得伍員兼旅寓，不妨招取好揶揄。
663.08 【憶九華】羅隱
九華巉崒蔭柴扉，長憶前時此息機。黃菊倚風村酒熟，
綠蒲低雨釣魚歸。干戈已是三年別，塵土那堪萬事違。
回首佳期恨多少，夜闌霜露又沾衣。
663.09 【送裴饒歸會稽】羅隱
金庭路指剡川隈，珍重良朋自此來。兩鬢不堪悲歲月，
一卮猶得話塵埃。家通曩分心空在，世逼橫流眼未開。
笑殺山陰雪中客，等閒乘興又須回。
663.010 【送程尊師之晉陵】羅隱
棟間雲出認行軒，郊外陰陰夏木繁。高道乍爲張翰侶，
使君兼是世龍孫。溪含句曲清連底，酒貰餘杭淥滿樽。
莫見時危便乘興，人來何處不桃源。
663.011 【吳門晚泊寄句曲道友】羅隱
採香徑在人不留，採香徑下停葉舟。桃花李花鬥紅白，
山鳥水鳥自獻酬。十萬梅鋗空寸土，三分孫策竟荒丘。
未知到了關身否，笑殺雷平許遠遊。
663.012 【貴池曉望】羅隱
稂莠參天剪未平，且乘孤棹且行行。計疏狡兔無三窟，
羈甚賓鴻欲一生。閤眼亦知非本意，傷心其奈是多情。
前溪好泊誰爲主，昨夜沙禽佔月明。
663.013 【寄崔慶孫】羅隱
故人何處又留連，月冷風高鏡水邊。文陣解圍才昨日，
醉鄉分袂已三年。交情澹泊應長在，俗態流離且勉旃。
還擬山陰一乘興，雪寒難得渡江船。
663.014 【寄楊祕書】羅隱
蕭蕭檐雪打窗聲，因憶江東阮步兵。兩信海潮書不達，
數峯稽嶺眼長明。梅繁幾處垂鞭看，酒好何人倚檻傾。
會待與君開秫甕，滿船般載鏡中行。
663.015 【酬章處士見寄】羅隱
中原甲馬未曾安，今日逢君事萬端。亂後幾回鄉夢隔，
別來何處路行難。霜鱗共落三門浪，雪鬢同歸七里灘。
何必新詩更相戲，小樓吟罷暮天寒。
663.016 【送丁明府赴紫溪任】羅隱
金徽玉軫肯躇躕，偶滯良途半月餘。樓上酒闌梅拆後，
馬前山好雪晴初。欒公社在憐鄉樹，潘令花繁賀版輿。
縣譜莫辭留舊本，異時量度更何如。
663.017 【寄前宣州竇常侍】羅隱
往年西謁謝玄暉，樽酒留歡醉始歸。曲檻柳濃鶯未老，
小園花暖蝶初飛。噴香瑞獸金三尺，舞雪佳人玉一圍。
今日亂罹尋不得，滿蓑風雨釣魚磯。
663.018 【秦望山僧院】羅隱
巉巉危岫倚滄洲，聞說秦皇亦此遊。霸主卷衣才二世，
老僧傳錫已千秋。陰崖水賴松梢直，蘚壁苔侵畫像愁。
各是病來俱未了，莫將煩惱問湯休。
663.019 【送光祿崔卿赴闕】羅隱
一年極目望西轅，此日殷勤聖主恩。上國已留虞寄命，
中朝應聽範汪言。官從府幕歸卿寺，路向干戈見禁門。
鵷侶寂寥曹署冷，更堪嗚咽問田園。
663.020 【寄程尊師】羅隱
鶴信雖然到五湖，煙波迢遞路崎嶇。玉書分薄花生眼，
金鼎功遲雪滿須。三秀紫芝勞夢寐，一番紅槿恨朝晡。
未知朽敗凡間骨，中授先生指教無。
663.021 【定遠樓】羅隱
前年上將定妖氛，曾築巖城駐大軍。近日關防雖弛柝，
舊時欄檻尚侵雲。蠻兵績盛人皆伏，坐石名高世共聞。
唯恐亂來良吏少，不知誰解敘功勳。
663.022 【送程尊師東遊有寄】羅隱
華蓋峯前擬卜耕，主人無奈又閒行。且憑鶴駕尋滄海，
又恐犀軒過赤城。絳簡便應朝右弼，紫旄兼合見東卿。
勸君莫忘歸時節，芝似螢光處處生。
663.023 【江亭別裴饒】羅隱
行杯且待怨歌終，多病憐君事事同。衰鬢別來光景裏，
故鄉歸去亂罹中。乾坤墊裂三分在，井邑摧殘一半空。
日晚長亭問西使，不堪車馬尚萍蓬。
663.024 【江南寄所知周僕射】羅隱
曾陪公子醉西園，峴首碑前事懶言。世亂共嗟王粲老，
時危俱受信陵恩。潮憐把醆吟江徼，雨憶憑闌望海門。
飛蓋寂寥清宴罷，不知簪履更誰存。
663.025 【錢唐見芮逢】羅隱
蔡倫池北雁峯前，罹亂相兼十九年。所喜故人猶會面，
不堪良牧已重泉。醉思把箸欹歌席，狂憶判身入酒船。
今日與君贏得在，戴家灣裏兩皤然。
663.026 【江都】羅隱
淮王高宴動江都，曾憶狂生亦坐隅。九里樓臺牽翡翠，
兩行鴛鷺踏真珠。歌聽麗句秦雲咽，詩轉新題蜀錦鋪。
惆悵晉陽星拆後，世間兵革地荒蕪。
663.027 【湖上歲暮感懷有寄友人】羅隱
雪天螢席幾辛勤，同志當時四五人。蘭版地寒俱受露，
桂堂風惡獨傷春。音書久絕應埋玉，編簡難言竟委塵。
唯有廣都龐令在，白頭樽酒憶交親。
663.028 【送張綰遊鍾陵】羅隱
南憶龍沙兩岸行，當時天下尚清平。醉眠野寺花方落，
吟倚江樓月欲明。老去亦知難重到，亂來爭肯不牽情。
西山十二真人在，從此煩君語姓名。
663.029 【送【鞏 言】光大師（師以草書應制）】羅隱
禹祠分首戴灣逢，健筆尋知達九重。聖主賜衣憐絕藝，
侍臣摛藻許高蹤。寧親久別街西寺，待詔初離海上峯。
一種苦心師得了，不須回首笑龍鍾。
663.030 【息夫人廟】羅隱
百雉摧殘連野青，廟門猶見昔朝廷。一生雖抱楚王恨，
千載終爲息地靈。蟲網翠環終縹緲，風吹寶瑟助微冥。
玉顏渾似羞來客，依舊無言照畫屏。
663.031 【漂母冢】羅隱
寂寂荒墳一水濱，蘆洲絕島自相親。青娥已落淮邊月，
白骨甘爲泉下塵。原上荻花飄素髮，道傍菰葉碎羅巾。
雖然寂寞千秋魄，猶是韓侯舊主人。
663.032 【感懷】羅隱
石徑松軒亦自由，謾隨浮世逐飄流。駑駘路結前程恨，
蟋蟀牀生半夜秋。掩耳惡聞宮妾語，低顏須向路人羞。
雖教小事相催逼，未到青雲擬白頭。
663.033 【扇上畫牡丹】羅隱
爲愛紅芳滿砌階，教人扇上畫將來。葉隨彩筆參差長，
花逐輕風次第開。閒掛幾曾停蛺蝶，頻搖不怕落莓苔。
根生無地如仙桂，疑是姮娥月裏栽。
663.034 【書懷】羅隱
釣船拋卻異鄉來，擬向何門用不才。
日晚獨登樓上望，馬蹄車轍滿塵埃。
663.035 【七夕】羅隱
月帳星房次第開，兩情惟恐曙光催。
時人不用穿針待，沒得心情送巧來。
663.036 【柳】羅隱
一簇青煙鎖玉樓，半垂闌畔半垂溝。
明年更有新條在，繞亂春風卒未休。
663.037 【羅敷水】羅隱
雉聲角角野田春，試駐徵車問水濱。
數樹枯桑雖不語，思量應合識秦人。
663.038 【京中正月七日立春】羅隱
一二三四五六七，萬木生芽是今日。
遠天歸雁拂雲飛，近水游魚迸冰出。
663.039 【貴遊】羅隱
館陶園外雨初晴，繡轂香車入鳳城。
八尺家僮三尺箠，何知高祖要蒼生。
663.040 【嚴陵灘】羅隱
中都九鼎勤英髦，漁釣牛蓑且遁逃。
世祖升遐夫子死，原陵不及釣臺高。
