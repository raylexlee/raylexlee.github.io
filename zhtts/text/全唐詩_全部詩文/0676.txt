第663卷 罗隐
663.01 【送顾云下第】罗隐
行行杯酒莫辞频，怨叹劳歌两未伸。汉帝后宫犹识字，
楚王前殿更无人。年深旅舍衣裳敝，潮打村田活计贫。
百岁都来多几日，不堪相别又伤春。
663.02 【村桥】罗隐
村桥酒旆月明楼，偶逐渔舟系叶舟。莫学鲁人疑海鸟，
须知庄叟恶牺牛。心寒已分灰无焰，事往曾将水共流。
除却思量太平在，肯抛疏散换公侯。
663.03 【送刘校书之新安寄吴常侍】罗隐
野云如火照行尘，会绩溪边去问津。才子省衔非幕客，
楚君科第是同人。狂思下国千场醉，病负东堂两度春。
他日酒筵应见问，鹿裘渔艇隔朱轮。
663.04 【官池秋夕】罗隐
池边月影闲婆娑，池上醉来成短歌。芙渠抵死怨珠露，
蟋蟀苦口嫌金波。往事向人言不得，旧游临老恨空多。
松醪作酒兰为棹，十载烟尘奈尔何。
663.05 【奉使宛陵别二三从事】罗隐
梁王雪里有深知，偶别家乡隔路岐。官品共传胜曩日，
酒杯争肯忍当时。豫章地暖矜千尺，越峤天寒愧一枝。
还有钓鱼蓑笠在，不堪风雨失归期。
663.06 【金陵思古】罗隐
杜秋在时花解言，杜秋死后花更繁。柔姿曼态葬何处，
天红腻白愁荒原。高洞紫箫吹梦想，小窗残雨湿精魂。
绮筵金缕无消息，一阵征帆过海门。
663.07 【送王使君赴苏台】罗隐
东南一望可长吁，犹忆王孙领虎符。两地干戈连越绝，
数年麋鹿卧姑苏。疲甿赋重全家尽，旧族兵侵太半无。
料得伍员兼旅寓，不妨招取好揶揄。
663.08 【忆九华】罗隐
九华巉崒荫柴扉，长忆前时此息机。黄菊倚风村酒熟，
绿蒲低雨钓鱼归。干戈已是三年别，尘土那堪万事违。
回首佳期恨多少，夜阑霜露又沾衣。
663.09 【送裴饶归会稽】罗隐
金庭路指剡川隈，珍重良朋自此来。两鬓不堪悲岁月，
一卮犹得话尘埃。家通曩分心空在，世逼横流眼未开。
笑杀山阴雪中客，等闲乘兴又须回。
663.010 【送程尊师之晋陵】罗隐
栋间云出认行轩，郊外阴阴夏木繁。高道乍为张翰侣，
使君兼是世龙孙。溪含句曲清连底，酒贳馀杭渌满樽。
莫见时危便乘兴，人来何处不桃源。
663.011 【吴门晚泊寄句曲道友】罗隐
采香径在人不留，采香径下停叶舟。桃花李花斗红白，
山鸟水鸟自献酬。十万梅鋗空寸土，三分孙策竟荒丘。
未知到了关身否，笑杀雷平许远游。
663.012 【贵池晓望】罗隐
稂莠参天剪未平，且乘孤棹且行行。计疏狡兔无三窟，
羁甚宾鸿欲一生。合眼亦知非本意，伤心其奈是多情。
前溪好泊谁为主，昨夜沙禽占月明。
663.013 【寄崔庆孙】罗隐
故人何处又留连，月冷风高镜水边。文阵解围才昨日，
醉乡分袂已三年。交情澹泊应长在，俗态流离且勉旃。
还拟山阴一乘兴，雪寒难得渡江船。
663.014 【寄杨秘书】罗隐
萧萧檐雪打窗声，因忆江东阮步兵。两信海潮书不达，
数峰稽岭眼长明。梅繁几处垂鞭看，酒好何人倚槛倾。
会待与君开秫瓮，满船般载镜中行。
663.015 【酬章处士见寄】罗隐
中原甲马未曾安，今日逢君事万端。乱后几回乡梦隔，
别来何处路行难。霜鳞共落三门浪，雪鬓同归七里滩。
何必新诗更相戏，小楼吟罢暮天寒。
663.016 【送丁明府赴紫溪任】罗隐
金徽玉轸肯躇蹰，偶滞良途半月馀。楼上酒阑梅拆后，
马前山好雪晴初。栾公社在怜乡树，潘令花繁贺版舆。
县谱莫辞留旧本，异时量度更何如。
663.017 【寄前宣州窦常侍】罗隐
往年西谒谢玄晖，樽酒留欢醉始归。曲槛柳浓莺未老，
小园花暖蝶初飞。喷香瑞兽金三尺，舞雪佳人玉一围。
今日乱罹寻不得，满蓑风雨钓鱼矶。
663.018 【秦望山僧院】罗隐
巉巉危岫倚沧洲，闻说秦皇亦此游。霸主卷衣才二世，
老僧传锡已千秋。阴崖水赖松梢直，藓壁苔侵画像愁。
各是病来俱未了，莫将烦恼问汤休。
663.019 【送光禄崔卿赴阙】罗隐
一年极目望西辕，此日殷勤圣主恩。上国已留虞寄命，
中朝应听范汪言。官从府幕归卿寺，路向干戈见禁门。
鹓侣寂寥曹署冷，更堪呜咽问田园。
663.020 【寄程尊师】罗隐
鹤信虽然到五湖，烟波迢递路崎岖。玉书分薄花生眼，
金鼎功迟雪满须。三秀紫芝劳梦寐，一番红槿恨朝晡。
未知朽败凡间骨，中授先生指教无。
663.021 【定远楼】罗隐
前年上将定妖氛，曾筑岩城驻大军。近日关防虽弛柝，
旧时栏槛尚侵云。蛮兵绩盛人皆伏，坐石名高世共闻。
唯恐乱来良吏少，不知谁解叙功勋。
663.022 【送程尊师东游有寄】罗隐
华盖峰前拟卜耕，主人无奈又闲行。且凭鹤驾寻沧海，
又恐犀轩过赤城。绛简便应朝右弼，紫旄兼合见东卿。
劝君莫忘归时节，芝似萤光处处生。
663.023 【江亭别裴饶】罗隐
行杯且待怨歌终，多病怜君事事同。衰鬓别来光景里，
故乡归去乱罹中。乾坤垫裂三分在，井邑摧残一半空。
日晚长亭问西使，不堪车马尚萍蓬。
663.024 【江南寄所知周仆射】罗隐
曾陪公子醉西园，岘首碑前事懒言。世乱共嗟王粲老，
时危俱受信陵恩。潮怜把醆吟江徼，雨忆凭阑望海门。
飞盖寂寥清宴罢，不知簪履更谁存。
663.025 【钱唐见芮逢】罗隐
蔡伦池北雁峰前，罹乱相兼十九年。所喜故人犹会面，
不堪良牧已重泉。醉思把箸欹歌席，狂忆判身入酒船。
今日与君赢得在，戴家湾里两皤然。
663.026 【江都】罗隐
淮王高宴动江都，曾忆狂生亦坐隅。九里楼台牵翡翠，
两行鸳鹭踏真珠。歌听丽句秦云咽，诗转新题蜀锦铺。
惆怅晋阳星拆后，世间兵革地荒芜。
663.027 【湖上岁暮感怀有寄友人】罗隐
雪天萤席几辛勤，同志当时四五人。兰版地寒俱受露，
桂堂风恶独伤春。音书久绝应埋玉，编简难言竟委尘。
唯有广都庞令在，白头樽酒忆交亲。
663.028 【送张绾游钟陵】罗隐
南忆龙沙两岸行，当时天下尚清平。醉眠野寺花方落，
吟倚江楼月欲明。老去亦知难重到，乱来争肯不牵情。
西山十二真人在，从此烦君语姓名。
663.029 【送【巩 言】光大师（师以草书应制）】罗隐
禹祠分首戴湾逢，健笔寻知达九重。圣主赐衣怜绝艺，
侍臣摛藻许高踪。宁亲久别街西寺，待诏初离海上峰。
一种苦心师得了，不须回首笑龙钟。
663.030 【息夫人庙】罗隐
百雉摧残连野青，庙门犹见昔朝廷。一生虽抱楚王恨，
千载终为息地灵。虫网翠环终缥缈，风吹宝瑟助微冥。
玉颜浑似羞来客，依旧无言照画屏。
663.031 【漂母冢】罗隐
寂寂荒坟一水滨，芦洲绝岛自相亲。青娥已落淮边月，
白骨甘为泉下尘。原上荻花飘素发，道傍菰叶碎罗巾。
虽然寂寞千秋魄，犹是韩侯旧主人。
663.032 【感怀】罗隐
石径松轩亦自由，谩随浮世逐飘流。驽骀路结前程恨，
蟋蟀床生半夜秋。掩耳恶闻宫妾语，低颜须向路人羞。
虽教小事相催逼，未到青云拟白头。
663.033 【扇上画牡丹】罗隐
为爱红芳满砌阶，教人扇上画将来。叶随彩笔参差长，
花逐轻风次第开。闲挂几曾停蛱蝶，频摇不怕落莓苔。
根生无地如仙桂，疑是姮娥月里栽。
663.034 【书怀】罗隐
钓船抛却异乡来，拟向何门用不才。
日晚独登楼上望，马蹄车辙满尘埃。
663.035 【七夕】罗隐
月帐星房次第开，两情惟恐曙光催。
时人不用穿针待，没得心情送巧来。
663.036 【柳】罗隐
一簇青烟锁玉楼，半垂阑畔半垂沟。
明年更有新条在，绕乱春风卒未休。
663.037 【罗敷水】罗隐
雉声角角野田春，试驻征车问水滨。
数树枯桑虽不语，思量应合识秦人。
663.038 【京中正月七日立春】罗隐
一二三四五六七，万木生芽是今日。
远天归雁拂云飞，近水游鱼迸冰出。
663.039 【贵游】罗隐
馆陶园外雨初晴，绣毂香车入凤城。
八尺家僮三尺箠，何知高祖要苍生。
663.040 【严陵滩】罗隐
中都九鼎勤英髦，渔钓牛蓑且遁逃。
世祖升遐夫子死，原陵不及钓台高。
