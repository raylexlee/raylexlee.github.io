第089卷 張說
89.01 【奉和聖制潼關口號應制】張說
天德平無外，關門東復西。不將千里隔，何用一丸泥。
89.02 【奉蕭令嵩酒並詩（已下三首，俱賜宴東堂作）】張說
樂奏天恩滿，杯來秋興高。更蒙蕭相國，對席飲醇醪。
89.03 【奉宇文黃門融酒】張說
聖德垂甘露，天章下大風。又乘黃閣賞，願作黑頭公。
89.04 【奉裴中書光庭酒】張說
西掖恩華降，南宮命席闌。詎知雞樹後，更接鳳池歡。
89.05 【清夜酌】張說
秋陰士多感，雨息夜無塵。清樽宜明月，復有平生人。
89.06 【醉中作】張說
醉後樂無極，彌勝未醉時。動容皆是舞，出語總成詩。
89.07 【送梁知微渡海東】張說
今日此相送，明年此相待。天上客星迴，知君渡東海。
89.08 【寄劉道士舄】張說
真人降紫氣，邀我丹田宮。遠寄雙飛舄，飛飛不礙空。
89.09 【書香能和尚塔】張說
大師捐世去，空餘法力在。遠寄無礙香，心隨到南海。
89.010 【被使在蜀】張說
即今三伏盡，尚自在臨邛。歸途千里外，秋月定相逢。
89.011 【正朝摘梅】張說
蜀地寒猶暖，正朝發早梅。偏驚萬里客，已復一年來。
89.012 【蜀道後期】張說
客心爭日月，來往預期程。秋風不相待，先至洛陽城。
89.013 【廣州江中作】張說
去國年方晏，愁心轉不堪。離人與江水，終日向西南。
89.014 【江中誦經】張說
實相歸懸解，虛心暗在通。澄江明月內，應是色成空。
89.015 【江中遇黃領子劉隆】張說
危石江中起，孤雲嶺上還。相逢皆得意，何處是鄉關。
89.016 【欽州守歲】張說
故歲今宵盡，新年明旦來。愁心隨斗柄，東北望春回。
89.017 【嶽州守歲二首】張說
夜風吹醉舞，庭戶對酣歌。愁逐前年少，歡迎今歲多。
桃枝堪辟惡，爆竹好驚眠。歌舞留今夕，猶言惜舊年。
89.018 【元朝（一作幽州元日）】張說
今歲元日樂，不謝往年春。知向來心道，誰爲昨夜人。
89.019 【耗磨日飲二首】張說
耗磨傳茲日，縱橫道未宜。但令不忌醉，翻是樂無爲。
上月今朝減，流傳耗磨辰。還將不事事，同醉俗中人。
89.020 【又（一本此首同前第一首爲二首）】張說
春來半月度，俗忌一時閒。不酌他鄉酒，惟堪對楚山。
89.021 【九日進茱萸山詩五首】張說
家居洛陽下，舉目見嵩山。刻作茱萸節，情生造化間。
黃花宜泛酒，青嶽好登高。稽首明廷內，心爲天下勞。
菊酒攜山客，萸囊系牧童。路疑隨大隗，心似問鴻蒙。
九日重陽數，三秋萬實成。時來謁軒後，罷去坐蓬瀛。
晚節歡重九，高山上五千。醉中知遇聖，夢裏見尋仙。
89.022 【嶽州看黃葉】張說
白首看黃葉，徂顏復幾何。空慚棠樹下，不見政成歌。
89.023 【嶺南送使二首】張說
獄中生白髮，嶺外罷紅顏。古來相送處，凡得幾人還。
萬里投荒裔，來時不見親。一朝成白首，看取報家人。
89.024 【傷妓人董氏四首】張說
董氏嬌嬈性，多爲窈窕名。人隨秋月落，韻入搗衣聲。
粉蕊粘妝簏，金花竭翠條。夜臺無戲伴，魂影向誰嬌。
舊亭紅粉閣，宿處白雲關。春日雙飛去，秋風獨不還。
舞席沾殘粉，歌梁委舊塵。獨傷窗裏月，不見帳中人。
89.025 【三月閨怨】張說
三月時將盡，空房妾獨居。蛾眉愁自結，鬢髮沒情梳。
89.026 【破陳樂詞二首】張說
漢兵出頓金微，照日光明鐵衣。百里火幡焰焰，
千行雲騎霏霏。蹙踏遼河自竭，鼓譟燕山可飛。
正屬四方朝賀，端知萬舞皇威。
少年膽氣凌雲，共許驍雄出羣。匹馬城西挑戰，
單刀薊北從軍。一鼓鮮卑送款，五餌單于解紛。
誓欲成名報國，羞將開閣論勳。
89.027 【舞馬詞六首】張說
萬玉朝宗鳳扆，千金率領龍媒。眄鼓凝驕躞蹀，
聽歌弄影徘徊。（聖代昇平樂）
天鹿遙徵衛叔，日龍上借羲和。將共兩驂爭舞，
來隨八駿齊歌。（聖代昇平樂）
彩旄八佾成行，時龍五色因方。屈膝銜杯赴節，
傾心獻壽無疆。（四海和平樂）
帝皁龍駒沛艾，星蘭驥子權奇。騰倚驤洋應節，
繁驕接跡不移。（四海和平樂）
二聖先天合德，羣靈率土可封。擊石驂驔紫燕，
摐金顧步蒼龍。（四海和平樂）
聖君出震應籙，神馬浮河獻圖。足踏天庭鼓舞，
心將帝樂躊躕。（四海和平樂）
89.028 【奉和三日祓禊渭濱應制】張說
青郊上巳豔陽年，紫禁皇遊祓渭川。
幸得歡娛承湛露，心同草樹樂春天。
89.029 【桃花園馬上應制】張說
林間豔色驕天馬，苑裏穠華伴麗人。
願逐南風飛帝席，年年含笑舞青春。
89.030 【奉和聖制幸韋嗣立山莊應制】張說
西京上相出扶陽，東郊別業好池塘。
自非仁智符天賞，安能日月共回光。
89.031 【奉和聖制同玉真公主遊大哥山池題石壁】張說
池如明鏡月華開，山學香爐雲氣來。
神藻飛爲鶺鴒賦，仙聲颺出鳳凰臺。
89.032 【十五日夜御前口號踏歌詞二首】張說
花萼樓前雨露新，長安城裏太平人。
龍銜火樹千重焰，雞踏蓮花萬歲春。
帝宮三五戲春臺，行雨流風莫妒來。
西域燈輪千影合，東華金闕萬重開。
89.033 【蘇摩遮五首（億歲樂）】張說
摩遮本出海西胡，琉璃寶服紫髯鬍。
聞道皇恩遍宇宙，來將歌舞助歡娛。
繡裝帕額寶花冠，夷歌騎舞借人看。
自能激水成陰氣，不慮今年寒不寒。
臘月凝陰積帝臺，豪歌急鼓送寒來。
油囊取得天河水，將添上壽萬年杯。
寒氣宜人最可憐，故將寒水散庭前。
惟願聖君無限壽，長取新年續舊年。
昭成皇后帝家親，榮樂諸人不比倫。
往日霜前花委地，今年雪後樹逢春。
89.034 【三月三日定昆池奉和蕭令得潭字韻】張說
暮春三月日重三，春水桃花滿禊潭。
廣樂逶迤天上下，仙舟搖衍鏡中酣。
89.035 【和尹從事懋泛洞庭】張說
平湖一望上連天，林景千尋下洞泉。
忽驚水上光華滿，疑是乘舟到日邊。
89.036 【送梁六自洞庭山作】張說
巴陵一望洞庭秋，日見孤峯水上浮。
聞道神仙不可接，心隨湖水共悠悠。
89.037 【同趙侍御望歸舟】張說
山庭迥迥面長川，江樹重重極遠煙。
形影相追高翥鳥，心腸並斷北風船。
89.038 【襄陽路逢寒食】張說
去年寒食洞庭波，今年寒食襄陽路。
不辭著處尋山水，只畏還家落春暮。
