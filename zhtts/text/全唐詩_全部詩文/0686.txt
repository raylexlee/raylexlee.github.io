第673卷 周樸
673.01 【題甘露寺】周樸
層閣疊危壁，瑞因千古名。幾連揚子路，獨倚潤州城。
雲近銜江色，雕高背磬聲。僧居上方久，端坐見營營。
673.02 【題玄公院】周樸
院深塵自外，如佛值玄公。常跡或非次，志門因得中。
衣巾離暑氣，牀榻向涼風。是事不逾分，只應明德同。
673.03 【福州東禪寺】周樸
甌閩在郊外，師院號東禪。物得居來正，人經論後賢。
瓟槽柳塞馬，蓋地月支綖。鸛鵲尚巢頂，誰堪舉世傳。
673.04 【贈大潙和尚】周樸
大潙清復深，萬象影沈沈。有客衣多毳，空門偈勝金。
王侯皆作禮，陸子只來吟。我問師心處，師言無處心。
673.05 【秋夜不寐寄崔溫進士】周樸
愁多難得寐，展轉讀書牀。不是旅人病，豈知秋夜長。
歸鄉憑遠夢，無夢更思鄉。枕上移窗月，分明是淚光。
673.06 【春中途中寄南巴崔使君】周樸
旅人遊汲汲，春氣又融融。農事蛙聲裏，歸程草色中。
獨慚出穀雨，未變暖天風。子玉和予去，應憐恨不窮。
673.07 【寄處士方幹】周樸
桐廬江水閒，終日對柴關。因想別離處，不知多少山。
釣舟春岸泊，庭樹曉鶯還。莫便求棲隱，桂枝堪恨顏。
673.08 【寄塞北張符】周樸
隴樹塞風吹，遼城角幾枝。霜凝無暫歇，君貌莫應衰。
萬里平沙際，一行邊雁移。那堪朔煙起，家信正相離。
673.09 【次梧州卻寄永州使君】周樸
隨風身不定，今夜在蒼梧。客淚有時有，猿聲無處無。
潮添瘴海闊，煙拂粵山孤。卻憶零陵住，吟詩半玉壺。
673.010 【贈唸經僧】周樸
庵前古折碑，夜靜唸經時。月皎海霞散，露濃山草垂。
鬼聞拋故冢，禽聽離寒枝。想得天花墜，馨香拂白眉。
673.011 【董嶺水】周樸
湖州安吉縣，門與白雲齊。禹力不到處，河聲流向西。
去衙山色遠，近水月光低。中有高人在，沙中曳杖藜。
673.012 【早春】周樸
良夜歲應足，嚴風爲變春。遍回寒作暖，通改舊成新。
秀樹因馨雨，融冰雨泛蘋。韶光不偏黨，積漸煦疲民。
673.013 【秋深（一作塞上行）】周樸
柳色尚沈沈，風吹秋更深。山河空遠道，鄉國自鳴砧。
巷有千家月，人無萬里心。長城哭崩後，寂絕至如今。
673.014 【贈雙峯山和尚】周樸
峨峨雙髻山，瀑布瀉雲間。塵世自疑水，禪門長去關。
茯神松不異，藏寶石俱閒。向此師清業，如何方可攀。
673.015 【贈無了禪師】周樸
不學世所惜，是何無了公。靈匡虛院外，虎跡亂山中。
晝夜必連去，古今爭敢同。禪情豈堪問，問答更無窮。
673.016 【王霸壇】周樸
王君上升處，信首古居前。皁樹即須朽，白龜應亦全。
雲間猶一日，塵裏已千年。碧色壇如黛，時人誰可仙。
673.017 【送梁道士】周樸
舊居桐柏觀，歸去愛安閒。倒樹造新屋，化人修古壇。
晚花霜後落，山雨夜深寒。應有同溪客，相尋學煉丹。
673.018 【邊思】周樸
年高來遠戍，白首罷幹戎。夜色薊門火，秋聲邊塞風。
磧浮悲老馬，月滿引新弓。百戰陰山去，唯添上將雄。
673.019 【哭陳庾】周樸
繫馬向山立，一杯聊奠君。野煙孤客路，寒草故人墳。
琴韻歸流水，詩情寄白雲。日斜休哭後，松韻不堪聞。
673.020 【宿玉泉寺】周樸
野寺度殘夏，空房欲暮時。夜聽猿不睡，秋思客先知。
竹迥煙生薄，山高月上遲。又登塵路去，難與老僧期。
673.021 【題赤城中巖寺】周樸
浮世師休話，晉時燈照巖。禽飛穿靜戶，藤結入高杉。
存沒詩千首，廢興經數函。誰知將俗耳，來此避囂讒。
673.022 【塞上行】周樸
秦築長城在，連雲磧氣侵。風吹邊草急，角絕塞鴻沈。
世世徵人往，年年戰骨深。遼天望鄉者，回首盡沾襟。
673.023 【玉泉寺】周樸
寺還名玉泉，澄水亦遭賢。物尚猶如此，人爭合偶然。
溪流雲斷外，山峻鳥飛還。初日長廊下，高僧正坐禪。
673.024 【春宮怨（一作杜荀鶴詩）】周樸
早被嬋娟誤，欲妝臨鏡慵。承恩不在貌，教妾若爲容。
風暖鳥聲碎，日高花影重。年年越溪女，相憶採芙蓉。
673.025 【宿劉溫書齋】周樸
不掩盈窗日，天然格調高。涼風移蟋蟀，落葉在離騷。
回筆挑燈燼，懸圖見海潮。因論三國志，空載幾英豪。
673.026 【登福州南澗寺】周樸
萬里重山繞福州，南橫一道見溪流。天邊飛鳥東西沒，
塵裏行人早晚休。曉日青山當大海，連雲古塹對高樓。
那堪望斷他鄉目，只此蕭條自白頭。
673.027 【望中懷古】周樸
齊心樓上望浮雲，萬古千秋空姓名。堯水永銷天際去，
姬風一變世間平。高蹤盡共煙霞在，大道長將日月明。
從此安然寰海內，後來無復謾相傾。
673.028 【升山寺】周樸
升山自古道飛來，此是神功不可猜。氣色雖然離禹穴，
峯巒猶自接天台。巖邊折樹泉衝落，頂上浮雲日照開。
南望閩城塵世界，千秋萬古卷塵埃。
673.029 【哭李端】周樸
三年剪拂感知音，哭向青山永夜心。竹在曉煙孤鳳去，
劍荒秋水一龍沈。新墳日落松聲小，舊色春殘草色深。
不及此時親執紼，石門遙想淚沾襟。
673.030 【福州神光寺塔】周樸
良匠用材爲塔了，神光寺更得高名。風雲會處千尋出，
日月中時八面明。海水旋流倭國野，天文方戴福州城。
相輪頂上望浮世，塵里人心應總平。
673.031 【福州開元寺塔】周樸
開元寺裏七重塔，遙對方山影擬齊。雜俗人看離世界，
孤高僧上覺天低。唯堪片片紫霞映，不與濛濛白霧迷。
心若無私羅漢在，參差免向日虹西。
673.032 【春日秦國懷古】周樸
荒郊一望欲消魂，涇水縈紆傍遠村。牛馬放多春草盡，
原田耕破古碑存。雲和積雪蒼山晚，煙伴殘陽綠樹昏。
數里黃沙行客路，不堪回首思秦原。
673.033 【春日遊北園寄韓侍郎】周樸
灼灼春園晚色分，露珠千點映寒雲。多情舞蝶穿花去，
解語流鶯隔水聞。冷酒杯中宜泛灩，暖風林下自氛氳。
仙桃不肯全開拆，應借餘芳待使君。
673.034 【喜賀拔先輩衡陽除正字】周樸
黃紙晴空墜一緘，聖朝恩澤洗冤讒。李膺門客爲閒客，
梅福官銜改舊銜。名自石渠書典籍，香從芸閣著衣衫。
寰中不用憂天旱，霖雨看看屬傅巖。
673.035 【客州賃居寄蕭郎中】周樸
松店茅軒向水開，東頭舍賃一裴徊。窗吟苦爲秋江靜，
枕夢驚因曉角催。鄰舍見愁賒酒與，主人知去索錢來。
眼看白筆爲霖雨，肯使紅鱗便曝腮。
673.036 【贈李裕先輩】周樸
曉擎弓箭入初場，一發曾穿百步楊。仙籍舊題前進士，
聖朝新奏校書郎。馬疑金馬門前馬，香認芸香閣上香。
閒伴李膺紅燭下，慢吟絲竹淺飛觴。
673.037 【桐柏觀】周樸
東南一境清心目，有此千峯插翠微。人在下方衝月上，
鶴從高處破煙飛。巖深水落寒侵骨，門靜花開色照衣。
欲識蓬萊今便是，更於何處學忘機。
673.038 【塞上】周樸
受降城必破，回落隴頭移。蕃道北海北，謀生今始知。
673.039 【塞上曲】周樸
一陣風來一陣砂，有人行處沒人家。
黃河九曲冰先合，紫塞三春不見花。
673.040 【塞下曲】周樸
石國胡兒向磧東，愛吹橫笛引秋風。
夜來雲雨皆飛盡，月照平沙萬里空。
673.041 【詠猿】周樸
生在巫山更向西，不知何事到巴溪。
中宵爲憶秋雲伴，遙隔朱門向月啼。
673.042 【桃花】周樸
桃花春色暖先開，明媚誰人不看來。
可惜狂風吹落後，殷紅片片點莓苔。
673.043 【薛老峯】周樸
薛老峯頭三個字，須知此與石齊生。
直教截斷蒼苔色，浮世人儕眼始明。
673.044 【吊李羣玉】周樸
羣玉詩名冠李唐，投詩換得校書郎。
吟魂醉魄知何處，空有幽蘭隔岸香。
673.045 【無等巖】周樸
建造上方藤影裏，高僧往往似天台。
不知名樹檐前長，曾問道人巖下來。
673.046 【句】周樸
古陵寒雨集，高鳥夕陽明。
高情千里外，長嘯一聲初。（以上見張爲《主客圖》）
月離山一丈，風吹花數苞。（見《吟窗雜錄》）
曉來山鳥鬧，雨過杏花稀。（見《優古堂詩話》）
曲渚回灣鎖釣舟。
平潮晚影沈清底，遠嶽危欄等翠尖。（上見《海錄碎事》）
白日才離滄海底，清光先照戶窗前。（靈巖廣化寺，
見《閩志》）
連雲天塹有山色，極目海門無雁行。
可憐黃雀銜將去，從此莊周夢不成。（《詠蝶》。
見《泉州志》）
禪是大潙詩是樸，大唐天子只三人。（《贈大潙》）
