第134卷 李颀
134.01 【塞下曲】李颀
少年学骑射，勇冠并州儿。直爱出身早，边功沙漠垂。
戎鞭腰下插，羌笛雪中吹。膂力今应尽，将军犹未知。
134.02 【寄镜湖朱处士】李颀
澄霁晚流阔，微风吹绿蘋。鳞鳞远峰见，淡淡平湖春。
芳草日堪把，白云心所亲。何时可为乐，梦里东山人。
134.03 【宴陈十六楼（楼枕金谷）】李颀
西楼对金谷，此地古人心。白日落庭内，黄花生涧阴。
四邻见疏木，万井度寒砧。石上题诗处，千年留至今。
134.04 【送相里造入京】李颀
子月过秦正，寒云覆洛城。嗟君未得志，犹作苦辛行。
暖酒嫌衣薄，瞻风候雨晴。春官含笑待，驱马速前程。
134.05 【送钱子入京】李颀
夜梦还京北，乡心恨捣衣。朝逢入秦使，走马唤君归。
驿路清霜下，关门黄叶稀。还家应信宿，看子速如飞。
134.06 【送綦毋三寺中赋得纱灯】李颀
禅室吐香烬，轻纱笼翠烟。长绳挂青竹，百尺垂红莲。
熠爚众星下，玲珑双塔前。含光待明发，此别岂徒然。
134.07 【送人尉闽中】李颀
可叹芳菲日，分为万里情。阊门折垂柳，御苑听残莺。
海戍通闽邑，江航过楚城。客心君莫问，春草是王程。
134.08 【送人归沔南】李颀
梅花今正发，失路复何如。旧国云山在，新年风景馀。
春饶汉阳梦，日寄武陵书。可即明时老，临川莫羡鱼。
134.09 【送卢逸人】李颀
洛阳为此别，携手更何时。不复人间见，只应海上期。
清谿入云木，白首卧茅茨。共惜卢敖去，天边望所思。
134.010 【送顾朝阳还吴】李颀
寂寞俱不偶，裹粮空入秦。宦途已可识，归卧包山春。
旧国指飞鸟，沧波愁旅人。开樽洛水上，怨别柳花新。
134.011 【送窦参军】李颀
城南送归客，举酒对林峦。暄鸟迎风啭，春衣度雨寒。
桃花开翠幕，柳色拂金鞍。公子何时至，无令芳草阑。
134.012 【望秦川】李颀
秦川朝望迥，日出正东峰。远近山河净，逶迤城阙重。
秋声万户竹，寒色五陵松。客有归欤叹，凄其霜露浓。
134.013 【晚归东园】李颀
荆扉带郊郭，稼穑满东菑。倚杖寒山暮，鸣梭秋叶时。
回云覆阴谷，返景照霜梨。澹泊真吾事，清风别自兹。
134.014 【觉公院施鸟石台】李颀
石台置香饭，斋后施诸禽。童子亦知善，众生无惧心。
苔痕苍晓露，盘势出香林。锡杖或围绕，吾师一念深。
134.015 【篱笋】李颀
东园长新笋，映日复穿篱。迸出依青嶂，攒生伴绿池。
色因林向背，行逐地高卑。但恐春将老，青青独尔为。
134.016 【达奚吏部夫人寇氏挽歌】李颀
存殁令名传，青青松柏田。事姑称孝妇，生子继先贤。
露湿铭旌重，风吹卤簿前。阴堂从此闭，谁诵女师篇。
134.017 【寄司勋卢员外】李颀
流澌腊月下河阳，草色新年发建章。秦地立春传太史，
汉宫题柱忆仙郎。归鸿欲度千门雪，侍女新添五夜香。
早晚荐雄文似者，故人今已赋长杨。
134.018 【寄綦毋三】李颀
新加大邑绶仍黄，近与单车去洛阳。顾眄一过丞相府，
风流三接令公香。南川粳稻花侵县，西岭云霞色满堂。
共道进贤蒙上赏，看君几岁作台郎。
134.019 【送魏万之京】李颀
朝闻游子唱离歌，昨夜微霜初渡河。鸿雁不堪愁里听，
云山况是客中过。关城树色催寒近，御苑砧声向晚多。
莫见长安行乐处，空令岁月易蹉跎。
134.020 【送李回】李颀
知君官属大司农，诏幸骊山职事雄。岁发金钱供御府，
昼看仙液注离宫。千岩曙雪旌门上，十月寒花辇路中。
不睹声明与文物，自伤流滞去关东。
134.021 【宿莹公禅房闻梵】李颀
花宫仙梵远微微，月隐高城钟漏稀。夜动霜林惊落叶，
晓闻天籁发清机。萧条已入寒空静，飒沓仍随秋雨飞。
始觉浮生无住著，顿令心地欲皈依。
134.022 【题璿公山池】李颀
远公遁迹庐山岑，开士幽居祇树林。片石孤峰窥色相，
清池皓月照禅心。指挥如意天花落，坐卧闲房春草深。
此外俗尘都不染，惟馀玄度得相寻。
134.023 【题卢五旧居】李颀
物在人亡无见期，闲庭系马不胜悲。窗前绿竹生空地，
门外青山如旧时。怅望秋天鸣坠叶，巑岏枯柳宿寒鸱。
忆君泪落东流水，岁岁花开知为谁。
134.024 【赠别张兵曹】李颀
汉家萧相国，功盖五诸侯。勋业河山重，丹青锡命优。
君为禁脔婿，争看玉人游。荀令焚香日，潘郎振藻秋。
新成鹦鹉赋，能衣鹔鹴裘。不惮轩车远，仍寻薜荔幽。
苑梨飞绛叶，伊水净寒流。雪满故关道，云遮祥凤楼。
一身轻寸禄，万物任虚舟。别后如相问，沧波双白鸥。
134.025 【宿香山寺石楼】李颀
夜宿翠微半，高楼闻暗泉。渔舟带远火，山磬发孤烟。
衣拂云松外，门清河汉边。峰峦低枕席，世界接人天。
霭霭花出雾，辉辉星映川。东林曙莺满，惆怅欲言旋。
134.026 【圣善阁送裴迪入京】李颀
云华满高阁，苔色上钩栏。药草空阶静，梧桐返照寒。
清吟可愈疾，携手暂同欢。坠叶和金磬，饥乌鸣露盘。
伊流惜东别，灞水向西看。旧托含香署，云霄何足难。
134.027 【奉送漪叔游颍川兼谒淮阳太守】李颀
罢吏今何适，辞家方独行。嵩阳入归梦，颍水半前程。
闻道淮阳守，东南卧理清。郡斋观政日，人马望乡情。
叠岭雪初霁，寒砧霜后鸣。临川嗟拜手，寂寞事躬耕。
134.028 【二妃庙送裴侍御使桂阳】李颀
沅上秋草晚，苍苍尧女祠。无人见精魄，万古寒猿悲。
桂水身殁后，椒浆神降时。回云迎赤豹，骤雨飒文狸。
受命出炎海，焚香征楚词。乘骢感遗迹，一吊清川湄。
134.029 【送暨道士还玉清观】李颀
仙宫有名籍，度世吴江濆。大道本无我，青春长与君。
中州俄已到，至理得而闻。明主降黄屋，时人看白云。
空山何窈窕，三秀日氛氲。遂此留书客，超遥烟驾分。
134.030 【送刘主簿归金坛】李颀
与子十年旧，其如离别何。宦游邻故国，归梦是沧波。
京口青山远，金陵芳草多。云帆晓容裔，江日昼清和。
县郭舟人饮，津亭渔者歌。茅山有仙洞，羡尔再经过。
134.031 【送卢少府赴延陵】李颀
问君从宦所，何日府中趋。遥指金陵县，青山天一隅。
行人怀寸禄，小吏献新图。北固波涛险，南天风俗殊。
春江连橘柚，晚景媚菰蒲。漠漠花生渚，亭亭云过湖。
滩沙映村火，水雾敛樯乌。回首东门路，乡书不可无。
134.032 【送皇甫曾游襄阳山水兼谒韦太守】李颀
岘山枕襄阳，滔滔江汉长。山深卧龙宅，水净斩蛟乡。
元凯春秋传，昭明文选堂。风流满今古，烟岛思微茫。
白雁暮冲雪，青林寒带霜。芦花独戍晚，柑实万家香。
旧国欲兹别，轻舟眇未央。百花亭漫漫，一柱观苍苍。
按俗荆南牧，持衡吏部郎。逢君立五马，应醉习家塘。
134.033 【龙门送裴侍御监五岭选】李颀
万里番禺地，官人继帝忧。君为柱下史，将命出东周。
歇马傍川路，张灯临石楼。棱棱静疏木，濞濞响寒流。
榔叶四荒外，梅花五岭头。明珠尉佗国，翠羽夜郎洲。
夷俗富珍产，土风资宦游。心清物不杂，弊革事无留。
举善必称最，持奸当去尤。何辞桂江远，今日用贤秋。
134.034 【送乔琳】李颀
草绿小平津，花开伊水滨。今君不得意，孤负帝乡春。
口不言金帛，心常任屈伸。阮公惟饮酒，陶令肯羞贫。
阳羡风流地，沧江游寓人。菱歌五湖远，桂树八公邻。
青鸟迎孤棹，白云随一身。潮随秣陵上，月映石头新。
未可逃名利，应须在缙绅。汀洲芳杜色，劝尔暂垂纶。
134.035 【题少府监李丞山池】李颀
能向府亭内，置兹山与林。他人骕骦马，而我薜萝心。
雨止禁门肃，莺啼官柳深。长廊閟军器，积水背城阴。
窗外王孙草，床头中散琴。清风多仰慕，吾亦尔知音。
134.036 【长寿寺粲公院新甃井】李颀
僧房来往久，露井每同观。白石抱新甃，苍苔依旧栏。
空瓶宛转下，长绠辘轳盘。境界因心净，泉源见底寒。
钟鸣时灌顶，对此日闲安。
134.037 【魏仓曹宅各赋一物得当轩石竹】李颀
罗生殊众色，独为表华滋。虽杂蕙兰处，无争桃李时。
同人趋府暇，落日后庭期。密叶散红点，灵条惊紫蕤。
芳菲看不厌，采摘愿来兹。
134.038 【奉送五叔入京兼寄綦毋三】李颀
云阴带残日，怅别此何时。欲望黄山道，无由见所思。
134.039 【寄韩鹏】李颀
为政心闲物自闲，朝看飞鸟暮飞还。
寄书河上神明宰，羡尔城头姑射山。
134.040 【百花原（一作王昌龄《出塞行》）】李颀
百花原头望京师，黄河水流无已时。
穷秋旷野行人绝，马首东来知是谁。
134.041 【遇刘五】李颀
洛阳一别梨花新，黄鸟飞飞逢故人。
携手当年共为乐，无惊蕙草惜残春。
134.042 【送崔婴赴汉阳】李颀
中外相连弟与兄，新加小县子男名。
才年三十佩铜印，知尔弦歌汉水清。
134.043 【送五叔入京兼寄綦毋三】李颀
吏部明年拜官后，西城必与故人期。
寄书春草年年色，莫道相逢玉女祠。
134.044 【野老曝背】李颀
百岁老翁不种田，惟知曝背乐残年。
有时扪虱独搔首，目送归鸿篱下眠。
134.045 【送东阳王太守（末缺）】李颀
江皋杜蘅绿，芳草日迟迟。桧楫今何去，星郎出守时。
彤襜问风俗，明主寄惸嫠。令下不徒尔，人和当在兹。
昔年经此地，微月有佳期。洞口桂花白，岩前春草滋。
素沙静津濑，青壁带川坻。野鹤每孤立，林鼯常昼悲。
134.046 【咏张諲山水（末缺）】李颀
小山破体闲支策，落日梨花照空壁。
诗堪记室妒风流，画与将军作勍敌。
134.047 【失题（末缺）】李颀
紫极殿前朝伏奏，龙华会里日相望。
别离岁岁如流水，谁辨他乡与故乡。
