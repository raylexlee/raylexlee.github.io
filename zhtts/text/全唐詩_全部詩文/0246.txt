第245卷 韩翃
245.01 【送客一归襄阳二归浔阳】韩翃
南驱匹马会心期，东望扁舟惬梦思。熨斗山前春色早，
香炉峰顶暮烟时。空林欲访庞居士，古寺应怀远法师。
两地由来堪取兴，三贤他日幸留诗。
245.02 【送故人赴江陵寻庾牧】韩翃
主人持节拜荆州，走马应从一路游。斑竹冈连山雨暗，
枇杷门向楚天秋。佳期笑把斋中酒，远意闲登城上楼。
文体此时看又别，吾知小庾甚风流。
245.03 【送客水路归陕】韩翃
相风竿影晓来斜，渭水东流去不赊。枕上未醒秦地酒，
舟前已见陕人家。春桥杨柳应齐叶，古县棠梨也作花。
好是吾贤佳赏地，行逢三月会连沙。
245.04 【送丹阳刘太真】韩翃
长干道上落花朝，羡尔当年赏事饶。下箸已怜鹅炙美，
开笼不奈鸭媒娇。春衣晚入青杨巷，细马初过皂荚桥。
相访不辞千里远，西风好借木兰桡。
245.05 【送客归江州】韩翃
东归复得采真游，江水迎君日夜流。客舍不离青雀舫，
人家旧在白鸥洲。风吹山带遥知雨，露湿荷裳已报秋。
闻道泉明居止近，篮舆相访为淹留。
245.06 【题张逸人园林】韩翃
花源一曲映茅堂，清论闲阶坐夕阳。麈尾手中毛已脱，
蟹螯尊上味初香。春深黄口传窥树，雨后青苔散点墙。
更道小山宜助赏，呼儿舒簟醉岩芳。
245.07 【又题张逸人园林】韩翃
藏头不复见时人，爱此云山奉养真。露色点衣孤屿晓，
花枝妨帽小园春。时携幼稚诸峰上，闲濯眉须一水滨。
兴罢归来还对酌，茅檐挂著紫荷巾。
245.08 【送刘将军】韩翃
明光细甲照錏鍜，昨日承恩拜虎牙。胆大欲期姜伯约，
功多不让李轻车。青巾校尉遥相许，墨槊将军莫大夸。
阙下来时亲伏奏，胡尘未尽不为家。
245.09 【送郑员外（郑时在熊尚书幕府）】韩翃
风流不减杜陵时，五十为郎未是迟。孺子亦知名下士，
乐人争唱卷中诗。身齐吏部还多醉，心顾尚书自有期。
要路眼青知己在，不应穷巷久低眉。
245.010 【寄徐州郑使君】韩翃
江城五马楚云边，不羡雍容画省年。才子旧称何水部，
使君还继谢临川。射堂草遍收残雨，官路人稀对夕天。
虽卧郡斋千里隔，与君同见月初圆。
245.011 【送襄垣王君归南阳别墅】韩翃
都门霁后不飞尘，草色萋萋满路春。双兔坡东千室吏，
三鸦水上一归人。愁眠客舍衣香满，走渡河桥马汗新。
少妇比来多远望，应知蟢子上罗巾。
245.012 【送王诞渤海使赴李太守行营】韩翃
少年结客散黄金，中岁连兵扫绿林。渤海名王曾折首，
汉家诸将尽倾心。行人去指徐州近，饮马回看泗水深。
喜见明时钟太尉，功名一似旧淮阴。
245.013 【送王少府归杭州】韩翃
归舟一路转青蘋，更欲随潮向富春。吴郡陆机称地主，
钱塘苏小是乡亲。葛花满把能消酒，栀子同心好赠人。
早晚重过鱼浦宿，遥怜佳句箧中新。
245.014 【赠王随】韩翃
青云自致晚应遥，朱邸新婚乐事饶。饮罢更怜双袖舞，
试来偏爱五花骄。帐里炉香春梦晓，堂前烛影早更朝。
更说球场新雨歇，王孙今日定相邀。
245.015 【同题仙游观】韩翃
仙台下见五城楼，风物凄凄宿雨收。山色遥连秦树晚，
砧声近报汉宫秋。疏松影落空坛静，细草香闲小洞幽。
何用别寻方外去，人间亦自有丹丘。
245.016 【访王起居不遇留赠】韩翃
双龙阙下拜恩初，天子令君注起居。载笔已齐周右史，
论诗更事谢中书。行闻漏滴随金仗，入对炉烟侍玉除。
贺客自知来独晚，青骊不见意何如。
245.017 【送刘评事赴广州使幕】韩翃
征南官属似君稀，才子当今刘孝威。蛮府参军趋传舍，
交州刺史拜行衣。前临瘴海无人过，却望衡阳少雁飞。
为报苍梧云影道，明年早送客帆归。
245.018 【送冷朝阳还上元】韩翃
青丝䋏引木兰船，名遂身归拜庆年。落日澄江乌榜外，
秋风疏柳白门前。桥通小市家林近，山带平湖野寺连。
别后依依寒食里，共君携手在东田。
245.019 【送高别驾归汴州】韩翃
信陵门下识君偏，骏马轻裘正少年。寒雨送归千里外，
东风沉醉百花前。身随玉帐心应惬，官佐龙符势又全。
久客未知何计是，参差去借汶阳田。
245.020 【送康洗马归滑州】韩翃
腰佩雕弓汉射声，东归衔命见双旌。青丝玉勒康侯马，
孟水金堤滑伯城。腊雪夜看宜纵饮，寒芜昼猎不妨行。
怀君又隔千山远，别后春风百草生。
245.021 【寄上田仆射】韩翃
家封薛县异诸田，报主荣亲义两全。仆射临戎谢安石，
大夫持宪杜延年。金装昼出罗千骑，玉案晨餐直万钱。
应念一身留阙下，阖门遥寄鲁西偏。
245.022 【送王光辅归青州兼寄储侍郎】韩翃
几回奏事建章宫，圣主偏知汉将功。身著紫衣趋阙下，
口衔丹诏出关东。蝉声驿路秋山里，草色河桥落照中。
远忆故人沧海别，当年好跃五花骢。
245.023 【宴杨驸马山池（一作陈羽诗，又作朱湾诗）】韩翃
垂杨拂岸草茸茸，绣户帘前花影重。鲙下玉盘红缕细，
酒开金瓮绿醅浓。中朝驸马何平叔，南国词人陆士龙。
落日泛舟同醉处，回潭百丈映千峰。
245.024 【送长史李少府入蜀】韩翃
行行独出故关迟，南望千山无尽期。见舞巴童应暂笑，
闻歌蜀道又堪悲。孤城晚闭清江上，匹马寒嘶白露时。
别后此心君自见，山中何事不相思。
245.025 【送客还江东】韩翃
不妨高卧顺流归，五两行看扫翠微。鼯鼠夜喧孤枕近，
䴔䴖晓避客船飞。一壶先醉桃枝簟，百和初熏苎布衣。
君到新林江口泊，吟诗应赏谢玄晖。
245.026 【寄令狐尚书】韩翃
立身荣贵复何如，龙节红旗从板舆。妙略多推霍骠骑，
能文独见沈尚书。临风高会千门帐，映水连营百乘车。
他日感恩惭未报，举家犹似涸池鱼。
245.027 【扈从郊庙因呈两省诸公】韩翃
丹墀列士主恩同，厩马翩翩出汉宫。奉引乘舆金仗里，
亲尝赐食玉盘中。昼趋行殿旌门北，夜宿斋房刻漏东。
明日驾回承雨露，齐将万岁及春风。
245.028 【送端州冯使君】韩翃
白皙风流似有须，一门豪贵领苍梧。三峰亭暗橘边宿，
八桂林香节下趋。玉树群儿争翠羽，金盘少妾拣明珠。
怀君乐事不可见，騣马翩翩新虎符。
245.029 【送王府张参军附学及第东归】韩翃
邻家不识斗鸡翁，闭户能齐隐者风。顾步曾为小山客，
成名因事大江公。一身千里寒芜上，单马重裘腊月中。
寂寂故园行见在，暮天残雪洛城东。
245.030 【送齐明府赴东阳】韩翃
绿丝帆繂桂为樯，过尽淮山楚水长。万里移家背春谷，
一官行府向东阳。风流好爱杯中物，豪荡仍欺陌上郎。
别后心期如在眼，猿声烟色树苍苍。
245.031 【鲁中送从事归荥阳】韩翃
故园衰草带荥波，岁晚知如君思何。轻橐归时鲁缟薄，
寒衣缝处郑绵多。万人都督鸣骝送，百里邦君枉骑过。
累路尽逢知己在，曾无对酒不高歌。
245.032 【兖州送李明府使苏州便赴告期】韩翃
莫言水国去迢迢，白马吴门见不遥。枫树林中经楚雨，
木兰舟上蹋江潮。空山古寺千年石，草色寒堤百尺桥，
早晚卢家兰室在，珊瑚玉佩彻青霄。
245.033 【送田明府归终南别业】韩翃
故园此日多心赏，窗下泉流竹外云。近馆应逢沈道士，
比邻自识卞田君。离宫树影登山见，上苑钟声过雪闻。
相劝早移丹凤阙，不须常恋白鸥群。
245.034 【家兄自山南罢归献诗叙事】韩翃
时辈已争先，吾兄未著鞭。空嗟镊须日，犹是屈腰年。
不以殊方远，仍论水地偏。襄橙随客路，汉竹引归船。
云木巴东峡，林泉岘北川。池馀骑马处，宅似卧龙边。
夜簟千峰月，朝窗万井烟。朱荷江女院，青稻楚人田。
县舍多潇洒，城楼入醉眠。黄苞柑正熟，红缕鲙仍鲜。
坐厌牵丝倦，因从解绶旋。初辞五斗米，唯奉一囊钱。
室好生虚白，书耽守太玄。枥中嘶款段，阶下引潺湲。
落照渊明柳，春风叔夜弦。绛纱儒客帐，丹诀羽人篇。
雅论承安石，新诗与惠连。兴清湖见底，襟豁雾开天。
魏阙心犹系，周才道岂捐。一丘无自逸，三府会招贤。
245.035 【奉送王相公缙赴幽州巡边（一作张继诗）】韩翃
黄阁开帷幄，丹墀侍冕旒。位高汤左相，权总汉诸侯。
不改周南化，仍分赵北忧。双旌过易水，千骑入幽州。
塞草连天暮，边风动地秋。无因随远道，结束佩吴钩。
245.036 【寄赠虢州张参军】韩翃
三十事诸侯，贤豪冠北州。桃花迎骏马，苏合染轻裘。
观妓将军第，题诗关尹楼。青林朝送客，绿屿晚回舟。
好栗分通子，名香赠莫愁。洗杯新酒熟，把烛故人留。
百雉归云过，千峰宿雨收。蒹葭露下晚，菡萏水中秋。
忆昨陪行乐，常时接献酬。佳期虽雾散，惠问亦川流。
开卷酲堪解，含毫思苦抽。无因达情意，西望日悠悠。
245.037 【送李中丞赴商州】韩翃
五马渭桥东，连嘶逐晓风。当年紫髯将，他日黑头公。
不异金吾宠，兼齐玉帐雄。闭营春雪下，吹角暮山空。
香麝松阴里，寒猿黛色中。郡斋多赏事，好与故人同。
245.038 【汉宫曲二首】韩翃
骏马绣障泥，红尘扑四蹄。归时何太晚，日照杏花西。
绣幕珊瑚钩，春开翡翠楼。深情不肯道，娇倚钿箜篌。
245.039 【陪孟都督祭岳途中有赠】韩翃
封疆七百里，禄秩二千石。拥节祠太山，寒天霜草白。
245.040 【宿甑山】韩翃
山中今夜何人，阙下当年近臣。
青琐应须早去，白云何用相亲。
245.041 【别甑山】韩翃
一身趋侍丹墀，西路翩翩去时。
惆怅青山绿水，何年更是来期。
245.042 【送陈明府赴淮南】韩翃
年华近逼清明，落日微风送行。黄鸟绵蛮芳树，
紫骝躞蹀东城。花间一杯促膝，烟外千里含情。
应渡淮南信宿，诸侯拥旆相迎。
245.043 【送客知鄂州】韩翃
江口千家带楚云，江花乱点雪纷纷。
春风落日谁相见，青翰舟中有鄂君。
245.044 【寒食（一作寒食日即事）】韩翃
春城无处不飞花，寒食东风御柳斜。
日暮汉宫传蜡烛，轻烟散入五侯家。
245.045 【羽林骑（一作羽林少年行）】韩翃
骏马牵来御柳中，鸣鞭欲向渭桥东。
红蹄乱蹋春城雪，花颔骄嘶上苑风。
245.046 【看调马】韩翃
鸳鸯赭白齿新齐，晚日花中散碧蹄。
玉勒斗回初喷沫，金鞭欲下不成嘶。
245.047 【寄赠衡州杨使君】韩翃
湘竹斑斑湘水春，衡阳太守虎符新。
朝来笑向归鸿道，早晚南飞见主人。
245.048 【宿石邑山中】韩翃
浮云不共此山齐，山霭苍苍望转迷。
晓月暂飞高树里，秋河隔在数峰西。
245.049 【江南曲（一作李益诗）】韩翃
长乐花枝雨点销，江城日暮好相邀。
春楼不闭葳蕤锁，绿水回通宛转桥。
245.050 【赠张千牛】韩翃
蓬莱阙下是天家，上路新回白鼻騧。
急管昼催平乐酒，春衣夜宿杜陵花。
245.051 【汉宫曲二首（第二首一作李益诗）】韩翃
五柞宫中过腊看，万年枝上雪花残。
绮窗夜闭玉堂静，素绠朝穿金井寒。
家在长陵小市中，珠帘绣户对春风。
君王昨日移仙仗，玉辇迎将入汉宫。
245.052 【赠李翼】韩翃
王孙别舍拥朱轮，不羡空名乐此身。
门外碧潭春洗马，楼前红烛夜迎人。
245.053 【少年行】韩翃
千点斓斒玉勒骢，青丝结尾绣缠騣。
鸣鞭晓出章台路，叶叶春衣杨柳风。
245.054 【题玉真观李秘书院】韩翃
白云斜日影深松，玉宇瑶坛知几重。
把酒题诗人散后，华阳洞里有疏钟。
245.055 【送客之潞府】韩翃
官柳青青匹马嘶，回风暮雨入铜鞮。
佳期别在春山里，应是人参五叶齐。
245.056 【送客贬五溪】韩翃
南过猿声一逐臣，回看秋草泪沾巾。
寒天暮雪空山里，几处蛮家是主人。
245.057 【送齐山人归长白山】韩翃
旧事仙人白兔公，掉头归去又乘风。
柴门流水依然在，一路寒山万木中。
245.058 【寄裴郓州】韩翃
乌纱灵寿对秋风，怅望浮云济水东。
官树阴阴铃阁暮，州人转忆白头翁。
245.059 【梁城赠一二同幕】韩翃
五营河畔列旌旗，吹角鸣鼙日暮时。
曾是信陵门下客，雨回相吊不胜悲。
245.060 【河上寄故人】韩翃
河流晓天，濮水清烟。日暖昆吾台上，春深颛顼城边。
莺声乱啁鹄□，花片细点龙泉。西望情人早至，
犹应得醉芳年。
245.061 【留题宁川香盖寺壁】韩翃
爱远登高尘眼开，为怜萧寺上经台。山川谁识龙蛇蛰，
天地自迎风雨来。柳放寒条秋已老，雁摇孤翼暮空回。
何人会得其中事，又被残花落日催。
245.062 【寄柳氏】韩翃
章台柳，章台柳，颜色青青今在否？纵使长条似旧垂，
也应攀折他人手。
