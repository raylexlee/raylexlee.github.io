第245卷 韓翃
245.01 【送客一歸襄陽二歸潯陽】韓翃
南驅匹馬會心期，東望扁舟愜夢思。熨斗山前春色早，
香爐峯頂暮煙時。空林欲訪龐居士，古寺應懷遠法師。
兩地由來堪取興，三賢他日幸留詩。
245.02 【送故人赴江陵尋庾牧】韓翃
主人持節拜荊州，走馬應從一路遊。斑竹岡連山雨暗，
枇杷門向楚天秋。佳期笑把齋中酒，遠意閒登城上樓。
文體此時看又別，吾知小庾甚風流。
245.03 【送客水路歸陝】韓翃
相風竿影曉來斜，渭水東流去不賒。枕上未醒秦地酒，
舟前已見陝人家。春橋楊柳應齊葉，古縣棠梨也作花。
好是吾賢佳賞地，行逢三月會連沙。
245.04 【送丹陽劉太真】韓翃
長幹道上落花朝，羨爾當年賞事饒。下箸已憐鵝炙美，
開籠不奈鴨媒嬌。春衣晚入青楊巷，細馬初過皂莢橋。
相訪不辭千里遠，西風好借木蘭橈。
245.05 【送客歸江州】韓翃
東歸復得采真遊，江水迎君日夜流。客舍不離青雀舫，
人家舊在白鷗洲。風吹山帶遙知雨，露溼荷裳已報秋。
聞道泉明居止近，籃輿相訪爲淹留。
245.06 【題張逸人園林】韓翃
花源一曲映茅堂，清論閒階坐夕陽。麈尾手中毛已脫，
蟹螯尊上味初香。春深黃口傳窺樹，雨後青苔散點牆。
更道小山宜助賞，呼兒舒簟醉巖芳。
245.07 【又題張逸人園林】韓翃
藏頭不復見時人，愛此雲山奉養真。露色點衣孤嶼曉，
花枝妨帽小園春。時攜幼稚諸峯上，閒濯眉須一水濱。
興罷歸來還對酌，茅檐掛著紫荷巾。
245.08 【送劉將軍】韓翃
明光細甲照錏鍜，昨日承恩拜虎牙。膽大欲期姜伯約，
功多不讓李輕車。青巾校尉遙相許，墨槊將軍莫大誇。
闕下來時親伏奏，胡塵未盡不爲家。
245.09 【送鄭員外（鄭時在熊尚書幕府）】韓翃
風流不減杜陵時，五十爲郎未是遲。孺子亦知名下士，
樂人爭唱卷中詩。身齊吏部還多醉，心顧尚書自有期。
要路眼青知己在，不應窮巷久低眉。
245.010 【寄徐州鄭使君】韓翃
江城五馬楚雲邊，不羨雍容畫省年。才子舊稱何水部，
使君還繼謝臨川。射堂草遍收殘雨，官路人稀對夕天。
雖臥郡齋千里隔，與君同見月初圓。
245.011 【送襄垣王君歸南陽別墅】韓翃
都門霽後不飛塵，草色萋萋滿路春。雙兔坡東千室吏，
三鴉水上一歸人。愁眠客舍衣香滿，走渡河橋馬汗新。
少婦比來多遠望，應知蟢子上羅巾。
245.012 【送王誕渤海使赴李太守行營】韓翃
少年結客散黃金，中歲連兵掃綠林。渤海名王曾折首，
漢家諸將盡傾心。行人去指徐州近，飲馬回看泗水深。
喜見明時鐘太尉，功名一似舊淮陰。
245.013 【送王少府歸杭州】韓翃
歸舟一路轉青蘋，更欲隨潮向富春。吳郡陸機稱地主，
錢塘蘇小是鄉親。葛花滿把能消酒，梔子同心好贈人。
早晚重過魚浦宿，遙憐佳句篋中新。
245.014 【贈王隨】韓翃
青雲自致晚應遙，朱邸新婚樂事饒。飲罷更憐雙袖舞，
試來偏愛五花驕。帳裏爐香春夢曉，堂前燭影早更朝。
更說球場新雨歇，王孫今日定相邀。
245.015 【同題仙遊觀】韓翃
仙台下見五城樓，風物悽悽宿雨收。山色遙連秦樹晚，
砧聲近報漢宮秋。疏鬆影落空壇靜，細草香閒小洞幽。
何用別尋方外去，人間亦自有丹丘。
245.016 【訪王起居不遇留贈】韓翃
雙龍闕下拜恩初，天子令君注起居。載筆已齊周右史，
論詩更事謝中書。行聞漏滴隨金仗，入對爐煙侍玉除。
賀客自知來獨晚，青驪不見意何如。
245.017 【送劉評事赴廣州使幕】韓翃
徵南官屬似君稀，才子當今劉孝威。蠻府參軍趨傳舍，
交州刺史拜行衣。前臨瘴海無人過，卻望衡陽少雁飛。
爲報蒼梧雲影道，明年早送客帆歸。
245.018 【送冷朝陽還上元】韓翃
青絲䋏引木蘭船，名遂身歸拜慶年。落日澄江烏榜外，
秋風疏柳白門前。橋通小市家林近，山帶平湖野寺連。
別後依依寒食裏，共君攜手在東田。
245.019 【送高別駕歸汴州】韓翃
信陵門下識君偏，駿馬輕裘正少年。寒雨送歸千里外，
東風沉醉百花前。身隨玉帳心應愜，官佐龍符勢又全。
久客未知何計是，參差去借汶陽田。
245.020 【送康洗馬歸滑州】韓翃
腰佩雕弓漢射聲，東歸銜命見雙旌。青絲玉勒康侯馬，
孟水金堤滑伯城。臘雪夜看宜縱飲，寒蕪晝獵不妨行。
懷君又隔千山遠，別後春風百草生。
245.021 【寄上田僕射】韓翃
家封薛縣異諸田，報主榮親義兩全。僕射臨戎謝安石，
大夫持憲杜延年。金裝晝出羅千騎，玉案晨餐直萬錢。
應念一身留闕下，闔門遙寄魯西偏。
245.022 【送王光輔歸青州兼寄儲侍郎】韓翃
幾回奏事建章宮，聖主偏知漢將功。身著紫衣趨闕下，
口銜丹詔出關東。蟬聲驛路秋山裏，草色河橋落照中。
遠憶故人滄海別，當年好躍五花驄。
245.023 【宴楊駙馬山池（一作陳羽詩，又作朱灣詩）】韓翃
垂楊拂岸草茸茸，繡戶簾前花影重。鱠下玉盤紅縷細，
酒開金甕綠醅濃。中朝駙馬何平叔，南國詞人陸士龍。
落日泛舟同醉處，回潭百丈映千峯。
245.024 【送長史李少府入蜀】韓翃
行行獨出故關遲，南望千山無盡期。見舞巴童應暫笑，
聞歌蜀道又堪悲。孤城晚閉清江上，匹馬寒嘶白露時。
別後此心君自見，山中何事不相思。
245.025 【送客還江東】韓翃
不妨高臥順流歸，五兩行看掃翠微。鼯鼠夜喧孤枕近，
鵁鶄曉避客船飛。一壺先醉桃枝簟，百和初燻苧布衣。
君到新林江口泊，吟詩應賞謝玄暉。
245.026 【寄令狐尚書】韓翃
立身榮貴復何如，龍節紅旗從板輿。妙略多推霍驃騎，
能文獨見沈尚書。臨風高會千門帳，映水連營百乘車。
他日感恩慚未報，舉家猶似涸池魚。
245.027 【扈從郊廟因呈兩省諸公】韓翃
丹墀列士主恩同，廄馬翩翩出漢宮。奉引乘輿金仗裏，
親嘗賜食玉盤中。晝趨行殿旌門北，夜宿齋房刻漏東。
明日駕回承雨露，齊將萬歲及春風。
245.028 【送端州馮使君】韓翃
白皙風流似有須，一門豪貴領蒼梧。三峯亭暗橘邊宿，
八桂林香節下趨。玉樹羣兒爭翠羽，金盤少妾揀明珠。
懷君樂事不可見，騣馬翩翩新虎符。
245.029 【送王府張參軍附學及第東歸】韓翃
鄰家不識鬥雞翁，閉戶能齊隱者風。顧步曾爲小山客，
成名因事大江公。一身千里寒蕪上，單馬重裘臘月中。
寂寂故園行見在，暮天殘雪洛城東。
245.030 【送齊明府赴東陽】韓翃
綠絲帆繂桂爲檣，過盡淮山楚水長。萬里移家背春谷，
一官行府向東陽。風流好愛杯中物，豪蕩仍欺陌上郎。
別後心期如在眼，猿聲煙色樹蒼蒼。
245.031 【魯中送從事歸滎陽】韓翃
故園衰草帶滎波，歲晚知如君思何。輕橐歸時魯縞薄，
寒衣縫處鄭綿多。萬人都督鳴騮送，百里邦君枉騎過。
累路盡逢知己在，曾無對酒不高歌。
245.032 【兗州送李明府使蘇州便赴告期】韓翃
莫言水國去迢迢，白馬吳門見不遙。楓樹林中經楚雨，
木蘭舟上蹋江潮。空山古寺千年石，草色寒堤百尺橋，
早晚盧家蘭室在，珊瑚玉佩徹青霄。
245.033 【送田明府歸終南別業】韓翃
故園此日多心賞，窗下泉流竹外雲。近館應逢沈道士，
比鄰自識卞田君。離宮樹影登山見，上苑鐘聲過雪聞。
相勸早移丹鳳闕，不須常戀白鷗羣。
245.034 【家兄自山南罷歸獻詩敘事】韓翃
時輩已爭先，吾兄未著鞭。空嗟鑷須日，猶是屈腰年。
不以殊方遠，仍論水地偏。襄橙隨客路，漢竹引歸船。
雲木巴東峽，林泉峴北川。池餘騎馬處，宅似臥龍邊。
夜簟千峯月，朝窗萬井煙。朱荷江女院，青稻楚人田。
縣舍多瀟灑，城樓入醉眠。黃苞柑正熟，紅縷鱠仍鮮。
坐厭牽絲倦，因從解綬旋。初辭五斗米，唯奉一囊錢。
室好生虛白，書耽守太玄。櫪中嘶款段，階下引潺湲。
落照淵明柳，春風叔夜弦。絳紗儒客帳，丹訣羽人篇。
雅論承安石，新詩與惠連。興清湖見底，襟豁霧開天。
魏闕心猶系，周才道豈捐。一丘無自逸，三府會招賢。
245.035 【奉送王相公縉赴幽州巡邊（一作張繼詩）】韓翃
黃閣開帷幄，丹墀侍冕旒。位高湯左相，權總漢諸侯。
不改周南化，仍分趙北憂。雙旌過易水，千騎入幽州。
塞草連天暮，邊風動地秋。無因隨遠道，結束佩吳鉤。
245.036 【寄贈虢州張參軍】韓翃
三十事諸侯，賢豪冠北州。桃花迎駿馬，蘇合染輕裘。
觀妓將軍第，題詩關尹樓。青林朝送客，綠嶼晚回舟。
好慄分通子，名香贈莫愁。洗杯新酒熟，把燭故人留。
百雉歸雲過，千峯宿雨收。蒹葭露下晚，菡萏水中秋。
憶昨陪行樂，常時接獻酬。佳期雖霧散，惠問亦川流。
開卷酲堪解，含毫思苦抽。無因達情意，西望日悠悠。
245.037 【送李中丞赴商州】韓翃
五馬渭橋東，連嘶逐曉風。當年紫髯將，他日黑頭公。
不異金吾寵，兼齊玉帳雄。閉營春雪下，吹角暮山空。
香麝松陰裏，寒猿黛色中。郡齋多賞事，好與故人同。
245.038 【漢宮曲二首】韓翃
駿馬繡障泥，紅塵撲四蹄。歸時何太晚，日照杏花西。
繡幕珊瑚鉤，春開翡翠樓。深情不肯道，嬌倚鈿箜篌。
245.039 【陪孟都督祭嶽途中有贈】韓翃
封疆七百里，祿秩二千石。擁節祠太山，寒天霜草白。
245.040 【宿甑山】韓翃
山中今夜何人，闕下當年近臣。
青瑣應須早去，白雲何用相親。
245.041 【別甑山】韓翃
一身趨侍丹墀，西路翩翩去時。
惆悵青山綠水，何年更是來期。
245.042 【送陳明府赴淮南】韓翃
年華近逼清明，落日微風送行。黃鳥綿蠻芳樹，
紫騮躞蹀東城。花間一杯促膝，煙外千里含情。
應渡淮南信宿，諸侯擁旆相迎。
245.043 【送客知鄂州】韓翃
江口千家帶楚雲，江花亂點雪紛紛。
春風落日誰相見，青翰舟中有鄂君。
245.044 【寒食（一作寒食日即事）】韓翃
春城無處不飛花，寒食東風御柳斜。
日暮漢宮傳蠟燭，輕煙散入五侯家。
245.045 【羽林騎（一作羽林少年行）】韓翃
駿馬牽來御柳中，鳴鞭欲向渭橋東。
紅蹄亂蹋春城雪，花頷驕嘶上苑風。
245.046 【看調馬】韓翃
鴛鴦赭白齒新齊，晚日花中散碧蹄。
玉勒鬥回初噴沫，金鞭欲下不成嘶。
245.047 【寄贈衡州楊使君】韓翃
湘竹斑斑湘水春，衡陽太守虎符新。
朝來笑向歸鴻道，早晚南飛見主人。
245.048 【宿石邑山中】韓翃
浮雲不共此山齊，山靄蒼蒼望轉迷。
曉月暫飛高樹裏，秋河隔在數峯西。
245.049 【江南曲（一作李益詩）】韓翃
長樂花枝雨點銷，江城日暮好相邀。
春樓不閉葳蕤鎖，綠水回通宛轉橋。
245.050 【贈張千牛】韓翃
蓬萊闕下是天家，上路新回白鼻騧。
急管晝催平樂酒，春衣夜宿杜陵花。
245.051 【漢宮曲二首（第二首一作李益詩）】韓翃
五柞宮中過臘看，萬年枝上雪花殘。
綺窗夜閉玉堂靜，素綆朝穿金井寒。
家在長陵小市中，珠簾繡戶對春風。
君王昨日移仙仗，玉輦迎將入漢宮。
245.052 【贈李翼】韓翃
王孫別舍擁朱輪，不羨空名樂此身。
門外碧潭春洗馬，樓前紅燭夜迎人。
245.053 【少年行】韓翃
千點斕斒玉勒驄，青絲結尾繡纏騣。
鳴鞭曉出章臺路，葉葉春衣楊柳風。
245.054 【題玉真觀李祕書院】韓翃
白雲斜日影深松，玉宇瑤壇知幾重。
把酒題詩人散後，華陽洞裏有疏鍾。
245.055 【送客之潞府】韓翃
官柳青青匹馬嘶，迴風暮雨入銅鞮。
佳期別在春山裏，應是人蔘五葉齊。
245.056 【送客貶五溪】韓翃
南過猿聲一逐臣，回看秋草淚沾巾。
寒天暮雪空山裏，幾處蠻家是主人。
245.057 【送齊山人歸長白山】韓翃
舊事仙人白兔公，掉頭歸去又乘風。
柴門流水依然在，一路寒山萬木中。
245.058 【寄裴鄆州】韓翃
烏紗靈壽對秋風，悵望浮雲濟水東。
官樹陰陰鈴閣暮，州人轉憶白頭翁。
245.059 【梁城贈一二同幕】韓翃
五營河畔列旌旗，吹角鳴鼙日暮時。
曾是信陵門下客，雨回相吊不勝悲。
245.060 【河上寄故人】韓翃
河流曉天，濮水清煙。日暖昆吾臺上，春深顓頊城邊。
鶯聲亂啁鵠□，花片細點龍泉。西望情人早至，
猶應得醉芳年。
245.061 【留題寧川香蓋寺壁】韓翃
愛遠登高塵眼開，爲憐蕭寺上經臺。山川誰識龍蛇蟄，
天地自迎風雨來。柳放寒條秋已老，雁搖孤翼暮空回。
何人會得其中事，又被殘花落日催。
245.062 【寄柳氏】韓翃
章臺柳，章臺柳，顏色青青今在否？縱使長條似舊垂，
也應攀折他人手。
