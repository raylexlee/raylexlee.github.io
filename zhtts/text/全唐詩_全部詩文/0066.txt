第066卷 郭震
66.01 【古剑篇（一作宝剑篇）】郭震
君不见昆吾铁冶飞炎烟，红光紫气俱赫然。
良工锻炼凡几年，铸得宝剑名龙泉。龙泉颜色如霜雪，
良工咨嗟叹奇绝。琉璃玉匣吐莲花，错镂金环映明月。
正逢天下无风尘，幸得周防君子身。精光黯黯青蛇色，
文章片片绿龟鳞。非直结交游侠子，亦曾亲近英雄人。
何言中路遭弃捐，零落漂沦古狱边。虽复尘埋无所用，
犹能夜夜气冲天。
66.02 【塞上】郭震
塞外虏尘飞，频年出武威。死生随玉剑，辛苦向金微。
久戍人将老，长征马不肥。仍闻酒泉郡，已合数重围。
66.03 【寄刘校书】郭震
俗吏三年何足论，每将荣辱在朝昏。才微易向风尘老，
身贱难酬知己恩。御苑残莺啼落日，黄山细雨湿归轩。
回首汉家丞相府，昨来谁得扫重门。
66.04 【同徐员外除太子舍人寓直之作】郭震
太子擅元良，宫臣命伟长。除荣辞会府，直宿总书坊。
露湿幽岩桂，风吹便坐桑。阁连云一色，池带月重光。
叶死兰无气，荷枯水不香。遥闻秋兴作，言是晋中郎。
66.05 【春江曲】郭震
江水春沉沉，上有双竹林。竹叶坏水色，郎亦坏人心。
66.06 【王昭君三首】郭震
自嫁单于国，长衔汉掖悲。容颜日憔悴，有甚画图时。
厌践冰霜域，嗟为边塞人。思从漠南猎，一见汉家尘。
闻有南河信，传言杀画师。始知君念重，更肯惜蛾眉。
66.07 【子夜四时歌六首·春歌】郭震
陌头杨柳枝，已被春风吹。妾心正断绝，君怀那得知。
青楼含日光，绿池起风色。赠子同心花，殷勤此何极。
66.08 【子夜四时歌六首·秋歌】郭震
邀欢空伫立，望美频回顾。何时复采菱，江中密相遇。
辟恶茱萸囊，延年菊花酒。与子结绸缪，丹心此何有。
66.09 【子夜四时歌六首·冬歌】郭震
北极严气升，南至温风谢。调丝竞短歌，拂枕怜长夜。
帷横双翡翠，被卷两鸳鸯。婉态不自得，宛转君王床。
66.010 【二月乐游诗】郭震
二月芳游始，开轩望晓池。绿兰日吐叶，红蕊向盈枝。
柳色行将改，君心幸莫移。阳春遽多意，唯愿两人知。
66.011 【十月乐游诗】郭震
十月严阴盛，霜气下玉台。罗衣羞自解，绮帐待君开。
银箭更筹缓，金炉香气来。愁仍夜未几，已使炭成灰。
66.012 【萤】郭震
秋风凛凛月依依，飞过高梧影里时。
暗处若教同众类，世间争得有人知。
66.013 【蛩】郭震
愁杀离家未达人，一声声到枕前闻。
苦吟莫向朱门里，满耳笙歌不听君。
66.014 【云】郭震
聚散虚空去复还，野人闲处倚筇看。
不知身是无根物，蔽月遮星作万端。
66.015 【野井】郭震
纵无汲引味清澄，冷浸寒空月一轮。
凿处若教当要路，为君常济往来人。
66.016 【米囊花】郭震
开花空道胜于草，结实何曾济得民。
却笑野田禾与黍，不闻弦管过青春。
66.017 【惜花】郭震
艳拂衣襟蕊拂杯，绕枝闲共蝶徘徊。
春风满目还惆怅，半欲离披半未开。
66.018 【莲花】郭震
脸腻香薰似有情，世间何物比轻盈。
湘妃雨后来池看，碧玉盘中弄水晶。
