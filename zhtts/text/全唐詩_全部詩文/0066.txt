第066卷 郭震
66.01 【古劍篇（一作寶劍篇）】郭震
君不見昆吾鐵冶飛炎煙，紅光紫氣俱赫然。
良工鍛鍊凡幾年，鑄得寶劍名龍泉。龍泉顏色如霜雪，
良工諮嗟嘆奇絕。琉璃玉匣吐蓮花，錯鏤金環映明月。
正逢天下無風塵，幸得周防君子身。精光黯黯青蛇色，
文章片片綠龜鱗。非直結交遊俠子，亦曾親近英雄人。
何言中路遭棄捐，零落漂淪古獄邊。雖復塵埋無所用，
猶能夜夜氣沖天。
66.02 【塞上】郭震
塞外虜塵飛，頻年出武威。死生隨玉劍，辛苦向金微。
久戍人將老，長征馬不肥。仍聞酒泉郡，已合數重圍。
66.03 【寄劉校書】郭震
俗吏三年何足論，每將榮辱在朝昏。才微易向風塵老，
身賤難酬知己恩。御苑殘鶯啼落日，黃山細雨溼歸軒。
回首漢家丞相府，昨來誰得掃重門。
66.04 【同徐員外除太子舍人寓直之作】郭震
太子擅元良，宮臣命偉長。除榮辭會府，直宿總書坊。
露溼幽巖桂，風吹便坐桑。閣連雲一色，池帶月重光。
葉死蘭無氣，荷枯水不香。遙聞秋興作，言是晉中郎。
66.05 【春江曲】郭震
江水春沉沉，上有雙竹林。竹葉壞水色，郎亦壞人心。
66.06 【王昭君三首】郭震
自嫁單于國，長銜漢掖悲。容顏日憔悴，有甚畫圖時。
厭踐冰霜域，嗟爲邊塞人。思從漠南獵，一見漢家塵。
聞有南河信，傳言殺畫師。始知君念重，更肯惜蛾眉。
66.07 【子夜四時歌六首·春歌】郭震
陌頭楊柳枝，已被春風吹。妾心正斷絕，君懷那得知。
青樓含日光，綠池起風色。贈子同心花，殷勤此何極。
66.08 【子夜四時歌六首·秋歌】郭震
邀歡空佇立，望美頻回顧。何時復採菱，江中密相遇。
辟惡茱萸囊，延年菊花酒。與子結綢繆，丹心此何有。
66.09 【子夜四時歌六首·冬歌】郭震
北極嚴氣升，南至溫風謝。調絲競短歌，拂枕憐長夜。
帷橫雙翡翠，被卷兩鴛鴦。婉態不自得，宛轉君王牀。
66.010 【二月樂遊詩】郭震
二月芳遊始，開軒望曉池。綠蘭日吐葉，紅蕊向盈枝。
柳色行將改，君心幸莫移。陽春遽多意，唯願兩人知。
66.011 【十月樂遊詩】郭震
十月嚴陰盛，霜氣下玉臺。羅衣羞自解，綺帳待君開。
銀箭更籌緩，金爐香氣來。愁仍夜未幾，已使炭成灰。
66.012 【螢】郭震
秋風凜凜月依依，飛過高梧影裏時。
暗處若教同衆類，世間爭得有人知。
66.013 【蛩】郭震
愁殺離家未達人，一聲聲到枕前聞。
苦吟莫向朱門裏，滿耳笙歌不聽君。
66.014 【雲】郭震
聚散虛空去復還，野人閒處倚筇看。
不知身是無根物，蔽月遮星作萬端。
66.015 【野井】郭震
縱無汲引味清澄，冷浸寒空月一輪。
鑿處若教當要路，爲君常濟往來人。
66.016 【米囊花】郭震
開花空道勝於草，結實何曾濟得民。
卻笑野田禾與黍，不聞弦管過青春。
66.017 【惜花】郭震
豔拂衣襟蕊拂杯，繞枝閒共蝶徘徊。
春風滿目還惆悵，半欲離披半未開。
66.018 【蓮花】郭震
臉膩香薰似有情，世間何物比輕盈。
湘妃雨後來池看，碧玉盤中弄水晶。
