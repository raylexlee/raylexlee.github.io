第711卷 徐夤
711.01 【依御史溫飛卿華清宮二十二韻】徐夤
地靈蒸水暖，天氣待宸遊。嶽拱蓮花秀，峯高玉蕊秋。
朝元雕翠閣，乞巧繡瓊樓。碧海供驪嶺，黃金絡馬頭。
五王更入帳，七貴迭封侯。夕雨鳴鴛瓦，朝陽曄柘裘。
伊皋爭負鼎，舜禹讓垂旒。墮珥閒應拾，遺釵醉不收。
飛煙籠劍戟，殘月照旌斿。履朔求衣早，臨陽解佩羞。
宮詞裁錦段，御筆落銀鉤。帝裏新豐縣，長安舊雍州。
雪衣傳貝葉，蟬鬢插山榴。對景瞻瑤兔，昇天駕彩虯。
丹書陳北虜，玄甲擐犀牛。聖誥多屯否，生靈少怨尤。
穹旻當有輔，帷幄豈無籌。鳳態傷紅豔，鸞輿緩紫騮。
樹名端正在，人慾夢魂休。讖語山旁鬼，塵銷隴畔丘。
重來芳草恨，往事落花愁。五十年鴻業，東憑渭水流。
711.02 【尚書命題瓦硯】徐夤
遠向端溪得，皆因郢匠成。鑿山青靄斷，琢石紫花輕。
散墨松香起，濡毫藻句清。入臺知價重，著匣恐塵生。
守黑還全器，臨池早著名。春闈攜就處，軍幕載將行。
不獨雄文陣，兼能助筆耕。莫嫌涓滴潤，深染古今情。
洗處無瑕玷，添時識滿盈。蘭亭如見用，敲戛有金聲。
711.03 【東風解凍省試】徐夤
暖氣飄蘋末，凍痕銷水中。扇冰初覺泮，吹海旋成空。
入律三春照，朝宗萬里通。岸分天影闊，色照日光融。
波起輕搖綠，鱗游乍躍紅。殷勤排弱羽，飛翥趁和風。
711.04 【和僕射二十四丈牡丹八韻】徐夤
帝王城裏看，無故亦無新。忍摘都緣借，移栽未有因。
光陰嫌太促，開落一何頻。羞殺登牆女，饒將解佩人。
蕊堪靈鳳啄，香許白龍親。素練籠霞曉，紅妝帶臉春。
莫辭終夕醉，易老少年身。買取歸天上，寧教逐世塵。
711.05 【釣絲竹】徐夤
藋藋拂清流，堪維舴艋舟。野蟲懸作餌，溪月曲爲鉤。
雨潤搖階長，風吹繞指柔。若將諸樹比，還使綠楊羞。
蠶婦非堯女，漁人是子猷。湖邊舊栽處，長映讀書樓。
711.06 【尚書會仙亭詠薔薇夤坐中聯四韻晚歸補緝所聯因成一篇】徐夤
結綠根株翡翠莖，句芒中夜刺猩猩。景陽妝赴嚴鍾出，
楚峽神教暮雨晴。躑躅豈能同日語，玫瑰方可一時呈。
風吹嫩帶香苞展，露灑啼思淚點輕。阿母蕊宮期索去，
昭君榆塞闕齎行。叢高恐礙含泥燕，架隱宜棲報曙鶯。
鬥日只憂燒密葉，映階疑欲讓雙旌。含煙散纈佳人惜，
落地遺鈿少妓爭。丹渥不因輸繡段，錢圓誰把買花聲。
海棠若要分流品，秋菊春蘭兩恰平。
711.07 【和尚書詠泉山瀑布十二韻】徐夤
名齊火浣溢山椒，誰把驚虹掛一條。天外倚來秋水刃，
海心飛上白龍綃。民田鑿斷雲根引，僧圃穿通竹影澆。
噴石似煙輕漠漠，濺崖如雨冷瀟瀟。水中蠶緒纏蒼壁，
日裏虹精掛絳霄。寒漱綠陰仙桂老，碎流紅豔野桃夭。
千尋練寫長年在，六出花開夏日消。急恐劃分青嶂骨，
久應繃裂翠微腰。濯纓便可譏漁父，洗耳還宜傲帝堯。
林際猿猱偏得飯，岸邊烏鵲擬爲橋。赤城未到詩先寄，
廬阜曾遊夢已遙。數夜積霖聲更遠，郡樓欹枕聽良宵。
711.08 【自詠十韻】徐夤
只合滄洲釣與耕，忽依螢燭愧功成。未遊宦路叨卑宦，
纔到名場得大名。梁苑二年陪衆客，溫陵十載佐雙旌。
錢財盡是侯王惠，骨肉偕承里巷榮。拙賦偏聞鐫印賣，
惡詩親見畫圖呈。多栽桃李期春色，闊鑿池塘許月明。
寒益輕裯饒美寢，出乘車馬免徒行。粗支菽粟防飢歉，
薄有杯盤備送迎。僧俗共鄰棲隱樂，妻孥同愛水雲清。
如今便死還甘分，莫更嫌他白髮生。
711.09 【鏡中覽懷（一作覽鏡書懷）】徐夤
晨起梳頭忽自悲，鏡中親見數莖絲。
從今休說龍泉劍，世上恩讎報已遲。
711.010 【楚國史】徐夤
六國商於恨最多，良弓休綰劍休磨。
君王不剪如簧舌，再得張儀欲奈何。
711.011 【張儀】徐夤
荊楚南來又北歸，分明舌在不應違。
懷王本是無心者，籠得蒼蠅卻放飛。
711.012 【薔薇】徐夤
朝露灑時如濯錦，晚風飄處似遺鈿。
重門剩著黃金鎖，莫被飛瓊摘上天。
711.013 【大夫松】徐夤
五樹旌封許歲寒，挽柯攀葉也無端。
爭如澗底凌霜節，不受秦皇亂世官。
711.014 【杏園】徐夤
杏苑簫聲好醉鄉，春風嘉宴更無雙。
憑誰爲謔穆天子，莫把瑤池並曲江。
711.015 【蕉葉】徐夤
綠綺新裁織女機，擺風搖日影離披。
只應青帝行春罷，閒倚東牆卓翠旗。
711.016 【路旁草】徐夤
楚甸秦原萬里平，誰教根向路傍生。
輕蹄繡轂長相蹋，合是榮時不得榮。
711.017 【讀漢紀】徐夤
布衣空手取中原，勁卒雄師不足論。
楚國八千秦百萬，豁開胸臆一時吞。
711.018 【李夫人二首】徐夤
不望金輿到錦帷，人間樂極即須悲。
若言要識愁中貌，也似君恩日日衰。
招得香魂爵少翁，九華燈燭曉還空。
漢王不及吳王樂，且與西施死處同。
711.019 【明妃】徐夤
不用牽心恨畫工，帝家無策及邊戎。
香魂若得升明月，夜夜還應照漢宮。
711.020 【馬嵬】徐夤
二百年來事遠聞，從龍誰解盡如雲。
張均兄弟皆何在，卻是楊妃死報君。
711.021 【依韻贈南安方處士五首】徐夤
七貴五侯生肯退，利塵名網死當拋。
黔婁寂寞嚴陵臥，借問何人與結交。
休把羸蹄蹋霜雪，書成何處獻君王。
嵩山好與浮丘約，三十六峯雲外鄉。
百萬僧中不爲僧，比君知道僅誰能。
無家寄泊南安縣，六月門前也似冰。
兩鬢當春卻似秋，僻居誇近野僧樓。
落花明月皆臨水，明月不流花自流。
晉楚忙忙起戰塵，龔黃門外有高人。
一畦雲薤三株竹，席上先生未是貧。
711.022 【依韻答黃校書】徐夤
慈恩雁塔參差榜，杏苑鶯花次第遊。
白日有愁猶可散，青山高臥況無愁。
711.023 【傷進士謝庭皓】徐夤
獻書猶未達明君，何事先遊岱嶽雲。
惟有春風護冤魄，與生青草蓋孤墳。
711.024 【聞司空侍郎訃音】徐夤
園綺生雖逢漢室，巢由死不謁堯階。
夫君歿去何人葬，合取夷齊隱處埋。
711.025 【偶題二首】徐夤
買骨須求騏驥骨，愛毛宜採鳳凰毛。
駑駘燕雀堪何用，仍向人前價例高。
賦就長安振大名，斬蛇功與樂天爭。
歸來延壽溪頭坐，終日無人問一聲。
711.026 【猿】徐夤
宿有喬林飲有溪，生來蹤跡遠塵泥。
不知心更愁何事，每向深山夜夜啼。
711.027 【追和賈浪仙古鏡】徐夤
誰開黃帝橋山冢，明月飛光出九泉。
狼藉蘚痕磨不盡，黑雲殘點污秋天。
711.028 【蝴蝶三首】徐夤
不併難飛繭裏蛾，有花芳處定經過。
天風相送輕飄去，卻笑蜘蛛謾織羅。
苒苒雙雙拂畫欄，佳人偷眼再三看。
莫欺翼短飛長近，試就花間撲已難。
栩栩無因系得他，野園荒徑一何多。
不聞絲竹誰教舞，應仗流鶯爲唱歌。
711.029 【新刺襪】徐夤
素手春溪罷浣紗，巧裁明月半彎斜。
齊宮合贈東昏寵，好步黃金菡萏花。
711.030 【寄華山司空侍郎】徐夤
山掌林中第一人，鶴書時或問眠雲。
莫言疏野全無事，明月清風肯放君。
711.031 【初夏戲題】徐夤
長養薰風拂曉吹，漸開荷芰落薔薇。
青蟲也學莊周夢，化作南園蛺蝶飛。
