第604卷 許棠
604.01 【送前汝州李侍御罷歸宣城】許棠
吟詩早得名，戴豸又加榮。下國閒歸去，他人少此情。
雲移寒嶠出，燒夾夜江明。重引池塘思，還登謝脁城。
604.02 【失題（一作送前汝州李侍御罷歸宣城第二首）】許棠
獨夜長城下，孤吟近北辰。半天初去雁，窮磧遠來人。
月黯氛埃積，風羶帳幕鄰。惟聞防虜寇，不語暗傷神。
604.03 【送裴拾遺宰下邽（一作赴畿令）】許棠
受謫因廷諫，茲行不出關。直廬辭玉陛，上馬向仙山。
地古桑麻廣，城偏僕御閒。縣齋高枕臥，猶夢犯天顏。
604.04 【隗囂宮晚望】許棠
西顧伊蘭近，方驚滯極邊。水隨空谷轉，山向夕陽偏。
磧鳥多依地，胡云不滿天。秋風動衰草，只覺犬羊羶。
604.05 【江上行】許棠
片席隨高鳥，連天積浪間。葦寬雲不匝，風廣雨無閒。
戍影臨孤浦，潮痕在半山。東原歸未得，荏苒滯江關。
604.06 【登山】許棠
信步上鳥道，不知身忽高。近空無世界，當楚見波濤。
頂峭松多瘦，崖懸石盡牢。獼猴呼獨散，隔水向人號。
604.07 【哭宣城元徵君】許棠
高眠終不起，遠趣固難知。琴劍今無主，園林舊許誰。
苔封僧坐石，葦漲鶴翹池。後代傳青史，方欽道德垂。
604.08 【寄建州姚員外】許棠
誣譖遭遐謫，明君即自知。鄉遙辭劍外，身獨向天涯。
嶺堠蠻雲積，閩空瘴雨垂。南來終不遂，日探北歸期。
604.09 【送厲校書從事鳳翔】許棠
赴闢依丞相，超榮事豈同。城池當隴右，山水是關中。
日有來巴使，秋高出塞鴻。旬休隨大旆，應到九成宮。
604.010 【春夜同厲文學先輩會宿】許棠
江漢久分路，京關重聚吟。更爲他夜約，方盡昔年心。
月隔明河遠，花藏宿鳥深。無眠將及曙，多是說山陰。
604.011 【長安書情】許棠
疏散過閒人，同人不在秦。近來驚白髮，方解惜青春。
僻寺居將遍，權門到絕因。行藏如此輩，何以謂謀身。
604.012 【過故洛城】許棠
七百數還窮，城池一旦空。夕陽唯照草，危堞不勝風。
岸斷河聲別，田荒野色同。去來皆過客，何處問遺宮。
604.013 【寄廬山賈處士】許棠
時泰亦高眠，人皆謂不然。窮經休望闢，餌術止期仙。
彭蠡波涵月，爐峯雪照天。常聞風雨夜，到曉在漁船。
604.014 【下第東歸留別鄭侍郎】許棠
無才副至公，豈是命難通。分合吟詩老，家宜逐浪空。
別心懸闕下，歸念極吳東。唯畏重回日，初情恐不同。
604.015 【泗上早發】許棠
獨起無人見，長河夜泛時。平蕪疑自動，落月似相隨。
楚外離空早，關西去已遲。漁歌聞不絕，卻軫洞庭思。
604.016 【贈天台僧】許棠
赤城霞外寺，不忘舊登年。石上吟分海，樓中語近天。
重遊空有夢，再隱定無緣。獨夜休行道，星辰靜照禪。
604.017 【冬夜與友人會宿】許棠
君初離雁塞，我久滯雕陰。隔閏俱勞夢，通宵各話心。
禁風吹漏出，原樹映星沉。白晝常多事，無妨到曉吟。
604.018 【送元遂上人歸吳中】許棠
落髮在王畿，承恩著紫衣。印心誰受請，講疏自攜歸。
泛浦龍驚錫，禪雲虎繞扉。吳中知久別，庵樹想成圍。
604.019 【贈志空上人】許棠
了了在心中，南宗與北宗。行高無外染，骨瘦是真容。
飯野盂埋雪，禪雲杖倚松。常修不住性，必擬老何峯。
604.020 【邊城晚望】許棠
廣漠杳無窮，孤城四面空。馬行高磧上，日墮迥沙中。
逼曉人移帳，當川樹列風。迢迢河外路，知直去崆峒。
604.021 【汴上暮秋】許棠
獨立長堤上，西風滿客衣。日臨秋草廣，山接遠天微。
岸葉隨波盡，沙雲與鳥飛。秦人寧有素，去意自知歸。
604.022 【春日言懷】許棠
東風萬物新，獨未到幽人。賦命自多蹇，陽和非不均。
五陵三月暮，百越一家貧。早誤閒眠處，無愁異此身。
604.023 【奉天寒食書事】許棠
處處無煙火，人家似暫空。曉林花落雨，寒谷鳥啼風。
故里芳洲外，殘春甸服中。誰知獨西去，步步泣途窮。
604.024 【長安寓居】許棠
貧寄帝城居，交朋日自疏。愁迎離磧雁，夢逐出關書。
經雨蟬聲盡，兼風杵韻餘。誰知江徼塞，所憶在樵漁。
604.025 【寫懷】許棠
此生居此世，堪笑復堪悲。在處有岐路，何人無別離。
長當多難日，愁過少年時。窮達都判了，休閒鑷白髭。
604.026 【白菊】許棠
所尚雪霜姿，非關落帽期。香飄風外別，影到月中疑。
發在林凋後，繁當露冷時。人間稀有此，自古乃無詩。
604.027 【中秋夜對月】許棠
月月勢皆圓，中秋朗最偏。萬方期一夕，到曉是經年。
影蔽星芒盡，光分物狀全。惟應苦吟者，目斷向遙天。
604.028 【陪郢州張員外宴白雪樓】許棠
高情日日閒，多宴雪樓間。灑檻江干雨，當筵天際山。
帶帆分浪色，駐樂話朝班。豈料羈浮者，樽前得解顏。
604.029 【和薛侍御題興善寺松】許棠
何年劚到城，滿國響高名。半寺陰常匝，鄰坊景亦清。
代多無朽勢，風定有餘聲。自得天然狀，非同澗底生。
604.030 【題鄭侍郎巖隱十韻】許棠
朝退常歸隱，真修大隱情。園林應得趣，巖谷自爲名。
野步難尋寺，閒吟少在城。樹藏幽洞黑，花照遠村明。
海石分湖路，風泉遞雨聲。性高憐散逸，官達厭公卿。
架引藤重長，階延筍迸生。青門無到客，紫閣有來鶯。
物外身雖隱，區中望本清。終難依此境，坐臥避鈞衡。
604.031 【宿靈山蘭若】許棠
江心天半寺，一夕萬緣空。地出浮雲上，星搖積浪中。
滴漚垂閣雨，吹檜送帆風。旦夕聞清磬，唯應是釣翁。
604.032 【親仁裏雙鷺】許棠
雙去雙來日已頻，只應知我是江人。對欹雪頂思尋水，
更振霜翎恐染塵。三楚幾時初失侶，五陵何樹又棲身。
天然不與凡禽類，傍砌聽吟性自馴。
604.033 【成紀書事二首】許棠
東吳遠別客西秦，懷舊傷時暗灑巾。滿野多成無主冢，
防邊半是異鄉人。山河再闊千餘裏，城市曾經一百春。
閒與將軍議戎事，伊蘭猶未絕胡塵。
蹉跎遠入犬羊中，荏苒將成白首翁。三楚田園歸未得，
五原岐路去無窮。天垂大野雕盤草，月落孤城角嘯風。
難問開元向前事，依稀猶認隗囂宮。
604.034 【秦中遇友人】許棠
半生南走復西馳，愁過楊朱罷泣岐。遠夢亦羞歸海徼，
貧遊多是滯邊陲。胡云不聚風無定，隴路難行棧更危。
旦暮唯聞語征戰，看看已欲廢吟詩。
604.035 【過分水嶺】許棠
隴山高共鳥行齊，瞰險盤空甚躡梯。雲勢崩騰時向背，
水聲嗚咽若東西。風兼雨氣吹人面，石帶冰棱礙馬蹄。
此去秦川無別路，隔崖窮谷卻難迷。
604.036 【講德陳情上淮南李僕射八首】許棠
天降賢人佐聖時，自然聲教滿華夷。英明不獨中朝仰，
清重兼聞外國知。涼夜酒醒多對月，曉庭公退半吟詩。
梁城東下雖經戰，風俗猶傳守舊規。
多朝軒冕冠乾坤，四海皆推聖最尊。楚玉已曾分卞玉，
膺門依舊是龍門。筵開樂振高雲動，城掩鼙收落日昏。
嘗念蒼生如赤子，九州無處不霑恩。
未領春闈望早清，況聯戎閫控強兵。風威遍佈江山靜，
教化高同日月明。九郡竟歌兼煮海，四方皆得共和羹。
東南自此全無事，只爲期年政已成。
帝念淮壖疫疹頻，牢籠山海委名臣。古來比德由無侶，
當代同途豈有人。夜宴獨吟梁苑月，朝遊重見廣陵春。
多年疲瘵全蘇息，須到謳謠日滿秦。
三紀吟詩望一名，丹霄待得白頭成。已期到老還沾祿，
無復偷閒卻養生。當宴每垂聽樂淚，望雲長起憶山情。
朱門舊是登龍客，初脫魚鱗膽尚驚。
東來淮海拜旌旟，不把公卿一字書。曾侍晚齋吟對雪，
又容華館食兼魚。孤微自省恩非次，際會誰知分有餘。
唯恥舊橋題處在，榮歸無計似相如。
平生南北逐蓬飄，待得名成鬢已凋。寒浦一從拋釣艇，
舊林無處認風飆。程途雖喜關河盡，時節猶驚骨肉遙。
愁策羸蹄更歸去，亂山流水滿翻潮。
丹霄空把桂枝歸，白首依前着布衣。當路公卿誰見待，
故鄉親愛自疑非。東風乍喜還滄海，棲旅終愁出翠微。
應念無媒居選限，二年須更守漁磯。
604.037 【獻獨孤尚書】許棠
虛拋南楚滯西秦，白首依前衣白身。退鷁已經三十載，
登龍曾見一千人。魂離爲役詩篇苦，淚竭緣嗟骨相貧。
今日鞠躬高旆下，欲傾肝膽杳無因。
604.038 【將過單于】許棠
荒磧連天堡戍稀，日憂蕃寇卻忘機。江山不到處皆到，
隴雁已歸時未歸。行李亦須攜戰器，趨迎當便著戎衣。
幷州去路殊迢遞，風雨何當達近畿。
604.039 【貞女祠】許棠
何穴藏貞骨，荒祠見舊顏。精靈應自在，雲雨不相關。
落石泉多咽，無風樹盡閒。唯疑千古後，爲瑞向人間。
604.040 【宿華山】許棠
異境良難測，非仙豈合遊。星辰方滿嶽，風雨忽移舟。
噴月泉垂壁，棲松鶴在樓。因知修養處，不必在嵩丘。
604.041 【送張員外西川從事】許棠
爲郎不入朝，自是赴嘉招。豸角初離首，金章已在腰。
劍橫陰綠野，棧響近丹霄。迎驛應相續，懸愁去路遙。
604.042 【題慈恩寺元遂上人院】許棠
竹檻匝迴廊，城中似外方。月雲開作片，枝鳥立成行。
徑接河源潤，庭容塔影涼。天台頻去說，誰佔最高房。
604.043 【送杜倉曹往滄洲覲叔常侍】許棠
浮陽橫巨浸，南巷擁旌旃。別帶秦城雨，行聞魏國蟬。
磧鴻來每後，朝日見常先。東鄙雲霞廣，高林間水天。
604.044 【雕陰道中作】許棠
五月綏州北，途程少鬱蒸。馬依羶草聚，人抱濁河澄。
跡固長城壘，冤深太子陵。往來經此地，悲苦有誰能。
604.045 【留別從弟郴】許棠
同承太嶽胤，俱值太平時。丹陛懷趨計，滄洲負去期。
久貧成蹭蹬，多病惜支離。宗分兼交分，吾知汝亦知。
604.046 【尋山】許棠
躡履復支筇，深山草木中。隔溪遙避虎，當塢忽聞鍾。
落葉多相似，幽禽半不同。羣猱呼卻散，如此異林翁。
604.047 【送徐侍御充南詔判官】許棠
西去安夷落，乘軺從節行。彤庭傳聖旨，異域化戎情。
瘴路窮巴徼，蠻川過嶠城。地偏風自雜，天漏月稀明。
危棧連空動，長江到底清。笑宜防狒狒，言好聽猩猩。
撫論如敦行，歸情自合盟。回期佩印綬，何更見新正。
604.048 【送省玄上人歸江東】許棠
釋律周儒禮，嚴持用戒身。安禪思剡石，留偈別都人。
雨合吳江黑，潮移海路新。瓶盂自此去，應不更還秦。
604.049 【送劉校書遊東魯】許棠
內閣勞讎校，東邦忽縱遊。才偏精二雅，分合遇諸侯。
暗海龜蒙雨，連空趙魏秋。如經麟見處，駐馬瞰荒丘。
604.050 【送金吾侍御奉使日東】許棠
還鄉兼作使，到日倍榮親。向化雖多國，如公有幾人。
孤山無返照，積水合蒼旻。膝下知難住，金章已係身。
604.051 【題甘露寺】許棠
丹檻拂丹霄，人寰下瞰遙。何年增造化，萬古出塵囂。
地勢盤三楚，江聲換幾朝。滿欄皆異藥，到頂盡飛橋。
澤廣方雲夢，山孤數沃焦。中宵霞始散，經臘木稀凋。
鐸動天風度，窗明海氣消。帶鼙分迥堞，當日辨翻潮。
鳥去沉葭菼，帆來映泬。浮生自多事，無計免回鑣。
604.052 【冬夜懷真裏友人會宿】許棠
靜語與高吟，搜神又爽心。各來依帝裏，相對似山陰。
漏永星河沒，堂寒月彩深。從容不易到，莫惜曙鍾侵。
604.053 【陪友人夏夜對月】許棠
後伏中宵月，高秋滿魄齊。輪移仙掌外，影下玉繩西。
蟬雀飛多誤，星螢出自迷。煩蒸驚頓絕，吟玩畏聞雞。
604.054 【送從弟籌任告成尉】許棠
海上從戎罷，嵩陽佐縣初。故人皆羨去，吾祖舊曾居。
地古多生藥，溪靈不聚魚。唯應尋隱者，閒寺講仙書。
604.055 【秋日陪陸校書遊玉泉】許棠
共愛泉源異，頻來不覺勞。散光垂草細，繁響出風高。
沫滯潭花片，沙遺浴鳥毛。塵間喧與悶，須向此中逃。
604.056 【送防州鄔員外】許棠
千溪與萬嶂，繚繞復崢嶸。太守勞車馬，何從駐旆旌。
椒香近滿郭，漆貨遠通京。唯滌雙塵耳，東南聽政聲。
604.057 【過穆陵關】許棠
荒關無守吏，亦恥白衣過。地廣人耕絕，天寒雁下多。
東西方自感，雨雪更相和。日暮聊攄思，搖鞭一放歌。
604.058 【江上遇友人】許棠
闕下分離日，杏園花半開。江邊相值夜，榆塞雁初來。
坐久河沉鬥，吟長月浸杯。鱸魚非不戀，共有客程催。
604.059 【憶宛陵舊居】許棠
舊憶陵陽北，林園近板橋。江晴帆影滿，野迥鶴聲遙。
島徑通山市，汀扉上海潮。秦城歸去夢，夜夜到漁樵。
604.060 【題聞琴館】許棠
城非宓賤邑，館亦號聞琴。乃是前賢意，常留化俗心。
代公存綠綺，誰更寄清音。此跡應無改，寥寥畢古今。
604.061 【寄江上弟妹】許棠
無成歸未得，不是不謀歸。垂老登雲路，猶勝守釣磯。
大荒身去數，窮海信來稀。孤立皆難進，非關命獨違。
604.062 【題李昌符豐樂幽居】許棠
詩家依闕下，野景似山中。蘭菊俱含露，杉梧爲奏風。
破門韋曲對，淺岸御溝通。莫嘆連年屈，君須遇至公。
604.063 【青山晚望】許棠
昔人懷感處，此地倍魂消。四海經搖落，三吳正寂寥。
風移殘燒遠，帆帶夕陽遙。欲繼前賢跡，誰能似隱招。
604.064 【宣城送進士鄭徽赴舉】許棠
長安去是歸，上馬肯沾衣。水國車通少，秦人楚薦稀。
鴻方離北鄙，葉下已西畿。好整丹霄步，知音在紫微。
604.065 【言懷】許棠
萬事不關心，終朝但苦吟。久貧慚負債，漸老愛山深。
日月銷天外，帆檣棄海陰。榮枯應已定，無復系浮沉。
604.066 【汴河十二韻】許棠
昔年開汴水，元應別有由。或兼通楚塞，寧獨爲揚州。
直斷平蕪色，橫分積石流。所思千里便，豈計萬方憂。
首甚資功濟，終難弭宴遊。空懷龍舸下，不見錦帆收。
浪倒長汀柳，風欹遠岸樓。奔逾懷許竭，澄徹泗濱休。
路要多行客，魚稀少釣舟。日開天際晚，雁合磧西秋。
一派注滄海，幾人生白頭。常期身事畢，於此泳東浮。
604.067 【旅中送人歸九華】許棠
分與仙山背，多年負翠微。無因隨鹿去，只是送人歸。
頂木晴摩日，根嵐曉潤衣。會於猿鳥外，相對掩高扉。
604.068 【送友人歸江南】許棠
皇州五更鼓，月落西南維。此時有行客，別我孤舟歸。
上國身無主，下第誠可悲。
604.069 【洞庭湖】許棠
空江浩蕩景蕭然，盡日菰蒲泊釣船。青草浪高三月渡，
綠楊花撲一溪煙。情多莫舉傷春目，愁極兼無買酒錢。
猶有漁人數家住，不成村落夕陽邊。
604.070 【句】許棠
曉嶂猿開戶，寒湫鹿舐冰。
當空吟待月，到晚坐看山。（以上見《紀事》）
一年三領郡，領郡管仙山。（贈段成式，見《語林》）
