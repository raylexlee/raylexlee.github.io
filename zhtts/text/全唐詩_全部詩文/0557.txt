第548卷 薛逢
548.01 【鑷白曲】薛逢
去年鑷白鬢，鏡裏猶堪認年少。今年鑷白髮，
兩眼昏昏手戰跳。滿酌濃酹假顏色，顏色不揚翻自笑。
少年曾讀古人書，本期獨善安有餘。雖蓋長安一片瓦，
未遑卒歲容寧居。前年依亞成都府，月請俸緡六十五。
妻兒骨肉愁欲來，偏梁閣道歸得否？長安六月塵亙天，
池塘鼎沸林欲燃。閤家慟哭出門送，獨驅匹馬陵山巔。
到官只是推誠信，終日兢兢幸無吝。丞相知憐爲小心，
忽然奏佩專城印。專城俸入一倍多，況兼職祿霜峨峨。
山妻稚女悉迎到，時列綠樽酣酒歌。醉來便向樽前倒，
風月滿頭絲皓皓。雖然減得闔門憂，又加去國五年老。
五年老，知奈何？來日少，去日多。金錘錘碎黃金鑷，
更唱樽前老去歌。
548.02 【君不見】薛逢
君不見，馬侍中，氣吞河朔稱英雄；君不見，韋太尉，
二十年前鎮蜀地。一朝冥漠歸下泉，功業聲名兩憔悴。
奉誠園裏蒿棘生，長興街南沙路平。當時帶礪在何處，
今日子孫無地耕。或聞羈旅甘常調，簿尉文參各天表。
清明縱便天使來，一把紙錢風樹杪。碑文半缺碑堂摧，
祁連冢象狐兔開。野花似雪落何處，棠梨樹下香風來。
馬侍中，韋太尉，盛去衰來片時事。人生倏忽一夢中，
何必深深固權位！
548.03 【老去也】薛逢
惆悵人生不滿百，一事無成頭雪白。回看幼累與老妻，
俱是途中遠行客。匣中舊鏡照膽明，昔曾見我髭未生。
朝巾暮櫛不自省，老皮皴皺文縱橫。合掌髻子蒜許大，
此日方知非是我。暗數七旬能幾何，不覺中腸熱如火。
老去也，爭奈何？敲酒盞，唱短歌。短歌未竟日已沒，
月映西南庭樹柯。
548.04 【追昔行】薛逢
朝光如飛猶尚可，暮更如箭不容臥。犍爲穿城更漏頻，
一一皆從枕邊過。一夕凡幾更，一更凡幾聲。
青春枉向鏡中老，白髮虛從愁裏生。曾窺帝裏東鄰女，
自比桃花鏡中許。一朝嫁得征戍兒，荷戈千里防秋去。
去時只作旦暮期，別後生死俱不知。風驚粉色入蟬鬢，
愁送鏡花潛墮枝。前年因出長安陌，見一女人頭雪白。
日中扶杖憩樹陰，彷彿形容認相識。向予吁嗟還獨語，
曾與君家鄰舍住。當時妾嫁與徵人，幾向牆頭誚夫主。
花開葉落何推遷，屈指數當三十年。眉頭薤葉同枯葉，
琴上朱弦成斷絃。嫁時寶鏡依然在，鵲影菱花滿光彩。
夢裏長嗟離別多，愁中不覺顏容改。嘆息人生能幾何，
喜君顏貌未蹉跎。因君下馬重相顧，請奏青門腸斷歌。
548.05 【醉春風】薛逢
去年春似今年春，依舊野花愁殺人。犍爲縣裏古城上，
開是好花飛是塵。戲蝶狂蜂相往返，一枝花上聲千萬。
時節先從暖處開，北枝未發南枝晚。江城太守鬚髯蒼，
忽然置酒開華堂。歌兒舞女亦隨後，暫醉始知天地長。
頃年曾作東周掾，同舍尋春屢開宴。斗門亭上柳如絲，
洛水橋邊月如練。洛陽風俗不禁街，騎馬夜歸香滿懷。
坐客爭吟雲碧句，美人醉贈珊瑚釵。日往月來何草草，
今年又校三年老。槽中駿馬不能騎，惆悵落花開滿道。
爲報時人知不知，看花對酒定無疑。君看野外孤墳下，
石羊石馬是誰家？
548.06 【鄰相反行】薛逢
東家有兒年十五，只向田園獨辛苦。夜開溝水繞稻田，
曉叱耕牛墾塉土。西家有兒才弱齡，儀容清峭雲鶴形。
涉書獵史無早暮，坐期朱紫如拾青。東家西家兩相誚，
西兒笑東東又笑。西雲養志與榮名，彼此相非不同調。
東家自雲雖苦辛，躬耕早暮及所親。男舂女爨二十載，
堂上未爲衰老人。朝機暮織還充體，餘者到兄還及弟。
春秋伏臘長在家，不許妻奴暫違禮。爾今二十方讀書，
十年取第三十餘。往來途路長離別，幾人便得升公車。
縱令得官身須老，銜恤終天向誰道？百年骨肉歸下泉，
萬里枌榆長秋草。我今躬耕奉所天，耘鋤刈獲當少年。
面上笑添今日喜，肩頭薪續廚中煙。縱使此身頭雪白，
又有兒孫還稼穡。家藏一卷古孝經，世世相傳皆得力。
爲報西家知不知，何須謾笑東家兒。生前不得供甘滑，
歿後揚名徒爾爲。
548.07 【靈臺家兄古鏡歌】薛逢
一尺圓潭深黑色，篆文如絲人不識。耕夫雲住赫連城，
赫連城下親耕得。鏡上磨瑩一月餘，日中漸見菱花舒。
金膏洗拭鉎澀盡，黑雲吐出新蟾蜍。人言此是千年物，
百鬼聞之形暗慄，玉匣曾經龍照來，豈宜更鑑農夫質。
有時霹靂半夜驚，窗中飛電如晦明。盤龍鱗脹玉匣溢，
牙爪觸風時有聲。耕夫不解珍靈異，翻懼赫連神作祟。
十千賣與靈臺兄，百丈靈湫坐中至。溢匣水色如玉傾，
兒童不敢窺泓澄。寒光照人近不得，坐愁雷電湫中生。
吾兄吾兄須愛惜，將來慎勿虛拋擲。興雲致雨會有時，
莫遣紅妝穢靈蹟。
548.08 【觀競渡（一作劉禹錫詩，一作張建封詩）】薛逢
三月三日天清明，楊花繞江啼曉鶯。使君未出郡齋內，
江上已聞齊和聲。使君出時皆有引，馬前已被紅旗陣。
兩岸羅衣破鼻香，銀釵照日如霜刃。鼓聲三下紅旗開，
兩龍躍出浮水來。擢影幹波飛萬劍，鼓聲劈浪鳴千雷。
雷聲衝急波相近，兩龍望標目如瞬。江上人呼霹靂聲，
竿頭彩掛虹霓暈。前船搶水已得標，後船失勢空揮橈。
瘡眉血首爭不定，輸岸一朋心似燒。只將標示輸贏賞，
兩岸十舟五來往。須臾戲罷各東西，竟脫文身請書上。
吾今細觀競渡兒，何殊當路權相持。不思得所各休去，
會到摧舟折楫時。
548.09 【酬牛秀才登樓見示】薛逢
旅館再經秋，心煩懶上樓。年光同過隙，人事且隨流。
骨肉憑書問，鄉關託夢遊。所嗟山郡酒，傾盡只添憂。
548.010 【夏夜宴明月湖】薛逢
夏夜宴南湖，琴觴興不孤。月搖天上桂，星泛浦中珠。
助照螢隨舫，添盤筍迸廚。聖朝思靜默，堪守谷中愚。
548.011 【大水】薛逢
暴雨逐驚雷，從風忽驟來。浪驅三島至，江拆二儀開。
勢恐圓樞折，聲疑厚軸摧。冥心問元化，天眼幾時回。
548.012 【席上酬東川嚴中丞敘舊見贈】薛逢
昔記披雲日，今逾二十年。聲名俱是夢，恩舊半歸泉。
朱紱慚衰齒，紅妝慘別筵。離歌正悽切，休更促危弦。
548.013 【禁火】薛逢
日日冒煙塵，忽忽禁火辰。塞榆關水溼，邊草賊回春。
歲月傷風邁，瘡痍念苦辛。沙中看白骨，腸斷故鄉人。
548.014 【詠柳】薛逢
弱植驚風急自傷，暮來翻遣思悠揚。曾飄紫陌隨高下，
敢拂朱闌競短長。縈砌乍飛還乍舞，撲池如雪又如霜。
莫令岐路頻攀折，漸擬垂陰到畫堂。
548.015 【宮詞】薛逢
十二樓中盡曉妝，望仙樓上望君王。鎖銜金獸連環冷，
水滴銅龍晝漏長。雲髻罷梳還對鏡，羅衣欲換更添香。
遙窺正殿簾開處，袍袴宮人掃御牀。
548.016 【長安春日】薛逢
窮途日日困泥沙，上苑年年好物華。荊棘不當車馬道，
管絃長奏綺羅家。王孫草上悠揚蝶，少女風前爛熳花。
懶出任從遊子笑，入門還是舊生涯。
548.017 【韋壽博書齋（一作溫庭筠詩）】薛逢
玄晏先生已白頭，不隨鵷鷺狎羣鷗。元卿謝免開三徑，
平仲朝歸臥一裘。醉後獨知殷甲子，病來猶作晉春秋。
塵纓未濯今如此，野水無情處處流。
548.018 【潼關河亭】薛逢
重岡如抱嶽如蹲，屈曲秦川勢自尊。天地並功開帝宅，
山河相湊束龍門。櫓聲嘔軋中流渡，柳色微茫遠岸村。
滿眼波濤終古事，年來惆悵與誰論。
548.019 【送衢州崔員外】薛逢
笑分銅虎別京師，嶺下山川想到時。紅樹暗藏殷浩宅，
綠蘿深覆偃王祠。風茅向暖抽書帶，露竹迎風舞釣絲。
休指巖西數歸日，知君已負白雲期。
548.020 【開元后樂】薛逢
莫奏開元舊樂章，樂中歌曲斷人腸。邠王玉笛三更咽，
虢國金車十里香。一自犬戎生薊北，便從征戰老汾陽。
中原駿馬搜求盡，沙苑年來草又芳。
548.021 【漢武宮辭】薛逢
漢武清齋夜築壇，自斟明水醮仙官。殿前玉女移香案，
雲際金人捧露盤。絳節幾時還入夢，碧桃何處更驂鸞。
茂陵煙雨埋弓劍，石馬無聲蔓草寒。
548.022 【潼關驛亭】薛逢
河上關門日日開，古今名利旋堪哀。終軍壯節埋黃土，
楊震豐碑翳綠苔。寸祿應知沾有分，一官常懼處非才。
猶驚往歲同袍者，尚逐江東計吏來。
548.023 【五峯隱者】薛逢
煙霞壁立水溶溶，路轉崖回旦暮中。鸂鶒畏人沈澗月，
山羊投石掛巖松。高齋既許陪雲宿，晚稻何妨爲客舂。
今日見君嘉遁處，悔將名利役疏慵。
548.024 【上吏部崔相公】薛逢
龍門曾共戰驚瀾，雷電浮雲出浚湍。紫府有名同羽化，
碧霄無路卻泥蟠。公車未結王生襪，客路虛彈貢禹冠。
今日壚錘任真宰，暫迴風水不應難。
548.025 【送劉郎中牧杭州】薛逢
一州橫制浙江灣，臺榭參差積翠間。樓下潮回滄海浪，
枕邊雲起剡溪山。吳江水色連堤闊，越俗舂聲隔岸還。
聖代牧人無遠近，好將能事濟清閒。
548.026 【貧女吟】薛逢
殘妝滿面淚闌干，幾許幽情慾話難。雲髻懶梳愁拆鳳，
翠蛾羞照恐驚鸞。南鄰送女初鳴珮，北里迎妻已夢蘭。
惟有深閨憔悴質，年年長憑繡牀看。
548.027 【夜宴觀妓】薛逢
燈火熒煌醉客豪，捲簾羅綺豔仙桃。纖腰怕束金蟬斷，
鬢髮宜簪白燕高。愁傍翠蛾深八字，笑回丹臉利雙刀。
無因得薦陽臺夢，願拂餘香到縕袍。
548.028 【送西川杜司空赴鎮】薛逢
黑眉玄發尚依然，紫綬金章五十年。三入鳳池操國柄，
八分龍節付兵權。東周城闕中天外，西蜀樓臺落日邊。
莫遣洪壚曠真宰，九流人物待陶甄。
548.029 【長安夜雨】薛逢
滯雨通宵又徹明，百憂如草雨中生。心關桂玉天難曉，
運落風波夢亦驚。壓樹早鴉飛不散，到窗寒鼓溼無聲。
當年志氣俱消盡，白髮新添四五莖。
548.030 【獵騎】薛逢
兵印長封入衛稀，碧空雲儘早霜微。滻川桑落雕初下，
渭曲禾收兔正肥。陌上管絃清似語，草頭弓馬疾如飛。
豈知萬里黃雲戍，血迸金瘡臥鐵衣。
548.031 【金城宮】薛逢
憶昔明皇初御天，玉輿頻此駐神仙。龍盤藻井噴紅豔，
獸坐金牀吐碧煙。雲外笙歌岐薛醉，月中臺榭后妃眠。
自從戎馬生河雒，深鎖蓬萊一百年。
548.032 【驚秋】薛逢
露竹風蟬昨夜秋，百年心事付東流。明霜義分成虛話，
阜俗文章惜暗投。長笑李斯稱溷鼠，每多莊叟喻犧牛。
五湖煙水盈歸夢，蘆荻花中一釣舟。
548.033 【六街塵】薛逢
六街塵起鼓鼕鼕，馬足車輪在處通。百役並驅衣食內，
四民長走路岐中。年光與物隨流水，世事如花落曉風。
名利到身無了日，不知今古旋成空。
548.034 【悼古】薛逢
細推今古事堪愁，貴賤同歸土一丘。漢武玉堂人豈在，
石家金谷水空流。光陰自旦還將暮，草木從春又到秋。
閒事與時俱不了，且將身暫醉鄉遊。
548.035 【九華觀廢月池（一作題昭華公主廢池館）】薛逢
曾發簫聲水檻前，夜蟾寒沼兩嬋娟。微波有恨終歸海，
明月無情卻上天。白鳥帶將林外雪，綠荷枯盡渚中蓮。
榮華不肯人間住，須讀莊生第一篇。
548.036 【社日遊開元觀（時當水荒之後）】薛逢
松柏當軒蔓桂籬，古壇衰草暮風吹。荒涼院宇無人到，
寂寞煙霞只自知。浪漬法堂餘像設，水存虛殿半科儀。
因求天寶年中夢，故事分明載折碑。
548.037 【九日曲池遊眺】薛逢
陌上秋風動酒旗，江頭絲竹競相追。正當海晏河清日，
便是修文偃武時。繡轂盡爲行樂伴，豔歌皆屬太平詩。
微臣幸忝頒堯歷，一望郊原愜所思。
548.038 【九日郡齋有感】薛逢
白日貪長夜更長，百般無意更思量。三冬不見秦中雪，
九日惟添鬢畔霜。霞泛水文沈暮色，樹凌金氣發秋光。
樓前野菊無多少，一雨重開一番黃。
548.039 【九日嘉州發軍亭即事】薛逢
三江分注界平沙，何處雲山是我家。舞鶴洲中翻白浪，
掬金灘上折黃花。不愁故國歸無日，卻恨浮名苦有涯。
向暮酒酣賓客散，水天狼藉變餘霞。
548.040 【九日雨中言懷】薛逢
糕果盈前益自愁，那堪風雨滯刀州。單牀冷席他鄉夢，
紫樧黃花故國秋。萬里音書何寂寂，百年生計甚悠悠。
潛將滿眼思家淚，灑寄長江東北流。
548.041 【題劍門先寄上西蜀杜司徒】薛逢
峭壁橫空限一隅，劃開元氣建洪樞。梯航百貨通邦計，
鍵閉諸蠻屏帝都。西蹙犬戎威北狄，南吞荊郢制東吳。
千年管鑰誰熔範，只自先天造化爐。
548.042 【八月初一駕幸延喜樓看冠帶降戎】薛逢
城頭旭日照闌干，城下降戎彩仗攢。九陌塵埃千騎合，
萬方臣妾一聲歡。樓臺乍仰中天易，衣服初回左衽難。
清水莫教波浪濁，從今赤嶺屬長安。
548.043 【送司徒相公赴闕】薛逢
丞相銜恩赴闕時，錦城寒菊始離披。龍媒舊識朝天路，
雞樹長虛入夢枝。十載殿廷連步武，兩來庸蜀撫疲羸。
莫愁中土無人識，自有明明聖主知。
548.044 【送靈州田尚書】薛逢
陰風獵獵滿旗竿，白草颼颼劍氣攢。九姓羌渾隨漢節，
六州蕃落從戎鞍。霜中入塞雕弓硬，月下翻營玉帳寒。
今日路傍誰不指，穰苴門戶慣登壇。
548.045 【座中走筆送前蕭使君】薛逢
笙歌慘慘咽離筵，槐柳陰陰五月天。未學蘇秦榮佩印，
卻思平子賦歸田。芙蓉欲綻溪邊蕊，楊柳初迷渡口煙。
自笑無成今老大，送君垂淚郭門前。
548.046 【重送徐州李從事商隱】薛逢
曉乘徵騎帶犀渠，醉別都門慘袂初。蓮府望高秦御史，
柳營官重漢尚書。斬蛇澤畔人煙曉，戲馬臺前樹影疏。
尺組掛身何用處，古來名利盡丘墟。
548.047 【醉中聞甘州】薛逢
老聽笙歌亦解愁，醉中因遣合甘州。行追赤嶺千山外，
坐想黃河一曲流。日暮豈堪徵婦怨，路傍能結旅人愁。
左綿刺史心先死，淚滿朱弦催白頭。
548.048 【北亭醉後敘舊贈東川陳書記】薛逢
二十年前事盡空，半隨波浪半隨風。謀身喜斷韓雞尾，
辱命羞攜楚鵲籠。符竹謬分錦水外，妻孥猶隔散關東。
臨岐莫怪朱弦絕，曾是君家入爨桐。
548.049 【宣政殿前陪位觀冊順宗憲宗皇帝尊號】薛逢
樓頭鐘鼓遞相催，曙色當衙曉仗開。孔雀扇分香案出，
袞龍衣動冊函來。金泥照耀傳中旨，玉節從容引上臺。
盛禮永尊徽號畢，聖慈南面不勝哀。
548.050 【元日樓前觀仗】薛逢
千門曙色鎖寒梅，五夜疏鍾曉箭催。寶馬佔堤朝闕去，
香車爭路進名來。天臨玉幾班初合，日照金雞仗欲回。
更傍紫微瞻北斗，上林佳氣滿樓臺。
曈曈初日照樓臺，漠漠祥雲雉扇開。星駐冕旒三殿曉，
雲翻珠翠六宮來。山呼聖壽煙霞動，風轉金章鳥獸回。
欲識普恩無遠近，萬方歡忭一聲雷。
548.051 【醉中看花因思去歲之任】薛逢
去歲乘軺出上京，軍機旦暮促前程。狂花野草途中恨，
春月秋風劍外情。愁見瘴煙遮路色，厭聞溪水下灘聲。
不辭醉伴諸年少，羞對紅妝白髮生。
548.052 【題白馬驛】薛逢
晚麥芒幹風似秋，旅人方作蜀門遊。家林漸隔梁山遠，
客路長依漢水流。滿壁存亡俱是夢，百年榮辱盡堪愁。
胸中憤氣文難遣，強指豐碑哭武侯。
548.053 【題籌筆驛】薛逢
天地三分魏蜀吳，武侯倔起贊訏謨。身依豪傑傾心術，
目對雲山演陣圖。赤伏運衰功莫就，皇綱力振命先徂。
出師表上留遺懇，猶自千年激壯夫。
548.054 【賀楊收作相】薛逢
闕下憧憧車馬塵，沈浮相次宦遊身。須知金印朝天客，
同是沙堤避路人。威鳳偶時因瑞聖，應龍無水謾通神。
立門不是趨時客，始向窮途學問津。
548.055 【元日田家】薛逢
南村晴雪北村梅，樹裏茅檐曉盡開。蠻榼出門兒婦去，
烏龍迎路女郎來。相逢但祝新正壽，對舉那愁暮景催。
長笑士林因宦別，一官輕是十年回。
548.056 【送慶上人歸湖州因寄道儒座主】薛逢
上人今去白蘋洲，霅水苕溪我舊遊。夜雨暗江漁火出，
夕陽沈浦雁花收。閒聽別鳥啼紅樹，醉看歸僧棹碧流。
若見儒公憑寄語，數莖霜鬢已驚秋。
548.057 【早發剡山（一作趙嘏詩）】薛逢
正懷何謝俯長流，更覽餘封識嵊州。樹色老依官舍晚，
溪聲涼傍客衣秋。南巖氣爽橫郛郭，天姥雲晴拂寺樓。
日暮不堪還上馬，蓼花風起路悠悠。
548.058 【題春臺觀】薛逢
殿前松柏晦蒼蒼，杏繞仙壇水繞廊。垂露額題精思院，
博山爐嫋降真香。苔侵古碣迷陳事，雲到中峯失上方。
便擬尋溪弄花去，洞天誰更待劉郎。
548.059 【春晚東園曉思】薛逢
劍外春餘日更長，東園留醉樂高張。松杉露滴無情淚，
桃杏風飄不語香。鶯戀葉深啼綠樹，燕窺巢穩坐雕樑。
也知留滯年華晚，爭那樽前樂未央。
548.060 【芙蓉溪送前資州裴使君歸京寧拜戶部裴侍郎】薛逢
桑柘林枯蕎麥幹，欲分離袂百憂攢。臨溪莫話前途遠，
舉酒須歌后會難。薄宦未甘霜發改，夾衣猶耐水風寒。
遙知阮巷歸寧日，幾院兒童候馬看。
548.061 【伏聞令公疾愈對見延英，因有賀詩遠封投獻】薛逢
吉語云雲海外傳，令公疾愈起朝天。皇風再扇寰區內，
人鏡重開日月邊。光啓四門通壽域，深疏萬頃溉情田。
陪臣自訝迷津久，願識方舟濟巨川。
548.062 【題獨孤處士村居】薛逢
江上園廬荊作扉，男驅耕犢婦鳴機。林巒當戶蔦蘿暗，
桑柘繞村姜芋肥。幾畝稻田還謂業，兩間茆舍亦言歸。
何如一被風塵染，到老云云相是非。
548.063 【題上皇觀】薛逢
狂寇窮兵犯帝畿，上皇曾此振戎衣。門前衛士傳清警，
砌下奚官掃翠微。雲駐壽宮三洞啓，日回仙仗六龍歸。
當時丹鳳銜書處，老柏蒼蒼已合圍。
548.064 【奉和僕射相公送東川李支使歸使府夏侯相公】薛逢
兩地交通佈政和，上臺深喜使星過。歡留白日千鍾酒，
調入青雲一曲歌。寒柳翠添微雨重，臘梅香綻細枝多。
平津萬一言卑散，莫忘高松寄女蘿。
548.065 【送封尚書節制興元】薛逢
大封茅土鎮褒中，醉出都門殺氣雄。陌上晚花迎虎節，
馬前新月學彎弓。珂臨響澗聲先合，旆到春山色更紅。
欲識真心報天子，滿旗全是發生風。
548.066 【送西川梁常侍之新築龍山城並錫賚兩州刺史及部落酋長等】薛逢
聖主憂夷貊，屯師剪束欽。皇家思眷祐，星使忽登臨。
用命期開國，違天必釁碪。化須均草樹，恩不間飛沈。
束馬凌蒼壁，捫蘿上碧岑。瘴川風自熱，劍閣氣長陰。
迅瀨從天急，喬松入地深。仰觀唯一徑，俯瞰即千尋。
水作新城帶，山爲故壘襟。東開洞君聽，南闢納蠻心。
渥澤濡三部，衣冠化雨林。帶文雕白玉，符理篆黃金。
鳥道經邛僰，星纏過觜參。回軒如睿獎，休作苦辛吟。
548.067 【河滿子】薛逢
繫馬宮槐老，持杯店菊黃。故交今不見，流恨滿川光。
548.068 【題黃花驛】薛逢
孤戍迢迢蜀路長，鳥鳴山館客思鄉。
更看絕頂煙霞外，數樹巖花照夕陽。
548.069 【涼州詞】薛逢
昨夜蕃兵報國仇，沙州都護破涼州。
黃河九曲今歸漢，塞外縱橫戰血流。
548.070 【嘉陵江】薛逢
備問嘉陵江水湄，百川東去爾西之。
但教清淺源流在，天路朝宗會有期。
548.071 【觀獵】薛逢
馬縮寒毛鷹落膘，角弓初暖箭新調。
平原踏盡無禽出，竟日翻身望碧霄。
548.072 【狼煙】薛逢
三道狼煙過磧來，受降城上探旗開。
傳聲卻報邊無事，自是官軍入抄回。
548.073 【俠少年】薛逢
綠眼胡鷹踏錦韝，五花驄馬白貂裘。
往來三市無人識，倒把金鞭上酒樓。
548.074 【感塞】薛逢
滿塞旌旗鎮上游，各分天子一方憂。
無因得見歌舒翰，可惜西山十八州。
548.075 【聽曹剛彈琵琶】薛逢
禁曲新翻下玉都，四弦掁觸五音殊。
不知天上彈多少，金鳳銜花尾半無。
548.076 【定山寺】薛逢
十里松蘿映碧苔，一川晴色鏡中開。
遙聞上界翻經處，片片香雲出院來。
548.077 【越王樓送高梓州入朝】薛逢
乘遞初登建外州，傾心喜事富人侯。讓當遊藝依仁日，
便到攀轅臥轍秋。容聽巴歌消子夜，許陪仙躅上危樓。
欲知恨戀情深處，聽取長江旦暮流。
548.078 【送李蘊赴鄭州因獻盧郎中（以下九首並見《趙嘏集》）】薛逢
僕射陂西想到時，滿川晴色見旌旗。馬融閒臥笛聲遠，
王粲醉吟樓影移。幾日賦詩秋水寺，經年草詔白雲司。
唯君此去人多羨，卻是恩深自不知。
548.079 【送裴評事】薛逢
塞垣從事識兵機，只擬平戎不擬歸。入夜笳聲含白髮，
報秋榆葉落征衣。城臨戰壘黃雲晚，馬渡寒沙夕照微。
此別不應書斷絕，滿天霜雪有鴻飛。
548.080 【送沈單作尉江都（一作許渾詩）】薛逢
煬帝都城春水邊，笙歌夜上木蘭船。三千宮女自塗地，
十萬人家如洞天。焰焰花枝官舍晚，重重雲影寺牆連。
少年作尉須矜慎，莫向樓前墜馬鞭。
548.081 【送薛耽先輩歸謁漢南】薛逢
雲繞千峯驛路長，謝家聯句待檀郎。手持碧落新攀桂，
月在東軒舊選牀。幾日旌幢延駿馬，到時冰玉動華堂。
孔門多少風流處，不遣顏回識醉鄉。
548.082 【送同年鄭祥先輩歸漢南（時恩門相公鎮山南）】薛逢
年來驚喜兩心知，高處同攀次第枝。人倚繡屏閒賞夜，
馬嘶花徑醉歸時。聲名本自文章得，藩溷曾勞筆硯隨。
家去恩門四千裏，只應從此夢旌旗。
548.083 【李先輩擢第東歸有贈送】薛逢
金榜前頭無是非，平人分得一枝歸。正憐日暖雲飄路，
何處宴迴風滿衣。門掩長淮心更遠，渡連芳草馬如飛。
茂陵自笑猶多病，空有書齋在翠微。
548.084 【送韓絳歸淮南寄韓綽先輩】薛逢
島上花枝系釣船，隋家宮畔水連天。江帆自落鳥飛外，
月觀靜依春色邊。門巷草生車轍在，朝廷恩及雁行聯。
相逢且問昭州事，曾鼓莊盆對逝川。
548.085 【送盧緘歸揚州】薛逢
曾向雷塘寄掩扉，荀家燈火有餘輝。關河日暮望空極，
楊柳渡頭人獨歸。隋苑荒颱風嫋嫋，灞陵殘雨夢依依。
今年春色還相誤，爲我江邊謝釣磯。
548.086 【送剡客】薛逢
兩重江外片帆斜，數里林塘繞一家。門掩右軍餘水石，
路橫諸謝舊煙霞。扁舟幾處逢溪雪，長笛何人怨柳花。
若到天台洞陽觀，葛洪丹井在雲涯。
548.087 【涼州詞】薛逢
千里東歸客，無心憶舊遊。掛帆遊□水，高枕到青州。
君住孤山下，煙深夜徑長。轅門渡綠水，遊苑繞垂楊。
樹發花如錦，鶯啼柳若絲。更遊歡宴地，愁見別離時。
548.088 【送蕭俛相公歸山（一作趙嘏詩）】薛逢
眼前軒冕是鴻毛，天上人情謾自勞。
脫卻朝衣便東去，青雲不及白雲高。
548.089 【石膏枕】薛逢
表裏通明不假雕，冷於春雪白於瑤。
朝來送在涼牀上，只怕風吹日炙銷。
548.090 【句】薛逢
草荒留客院，泥臥喂生臺。（《遊廢寺》。
以下見《海錄碎事》）
碧碎鴛鴦瓦，香埋菡萏壚。
初日暉暉上彩旄。
金鞍俯鞚塵開處，銀鏑離弦中處聲。（《獵》）。
昨日鴻毛萬鈞重，今朝山嶽一朝輕。（《舊唐書》本傳：
王鐸作相，逢有詩云雲，鐸怨之）
