第026卷 雜曲歌辭
26.01 【雜曲歌辭·古別離】沈佺期
白水東悠悠，中有西行舟。舟行有返棹，水去無還流。
奈何生別者，慼慼懷遠遊。遠遊誰當惜，所悲會難收。
自君間芳屣，青陽四五遒。皓月掩蘭室，光風虛蕙樓。
相思無明晦，長嘆累冬秋。離居分遲暮，駕高何淹留。
26.02 【雜曲歌辭·古別離】孟雲卿
朝日上高臺，離人怨秋草。但見萬里天，不見萬里道。
君行本遙遠，苦樂良難保。宿昔夢同衾，憂心夢顛倒。
含酸欲誰訴，轉轉傷懷抱。結髮年已遲，徵行去何早。
寒暄有時謝，憔悴難再好。人皆算年壽，死者何曾老。
少壯無見期，水深風浩浩。
26.03 【雜曲歌辭·古別離】李益
雙劍欲別風悽然，雌沉水底雄上天。江回漢轉兩不見，
雲交雨合知何年。古來萬事皆由命，何用臨岐苦涕漣。
26.04 【雜曲歌辭·古別離二首】於濆
入室少情意，出門多路岐。黃鶴有歸日，蕩子無還時。
人誰無分命，妾身何太奇。君爲東南風，妾作西北枝。
青樓鄰里婦，終年畫長眉。自倚對良匹，笑妾空羅幃。
郎本東家兒，妾本西家女。對門中道間，終謂無離阻。
豈知中道間，遣作空閨主。自是愛封侯，非關備胡虜。
知子去從軍，何處無良人。
26.05 【雜曲歌辭·古別離二首】李端
水國葉黃時，洞庭霜落夜。行舟聞商估，宿在楓林下。
此地送君還，茫茫似夢間。後期知幾日，前路轉多山。
巫峽通湘浦，迢迢隔雲雨。天晴見海檣，月落聞津鼓。
人老自多愁，水深難急流。清宵歌一曲，白首對汀洲。
與君桂陽別，令君岳陽待。後事忽差池，前期日空在。
木落雁嗷嗷，洞庭波浪高。遠山雲似蓋，極浦樹如毫。
朝發能幾里，暮來風又起。如何兩處愁，皆在孤舟裏。
昨夜天月明，長川寒且清。菊花開欲盡，薺菜拍來生。
下江帆勢速，五兩遙相逐。欲問去時人，知投何處宿。
空令猿嘯時，泣對湘潭竹。
26.06 【雜曲歌辭·古別離】王縉
下階欲離別，相對映蘭叢。含辭未及吐，淚落蘭叢中。
高堂靜秋日，羅衣飄暮風。誰能待明月，回首見牀空。
26.07 【雜曲歌辭·古別離】皎然
太湖三山口，吳王在時道。寂寞千載心，無人見春草。
誰堪緘怨者，持此傷懷抱。孤舟畏狂風，一點宿煙島。
望所思兮若何，月盪漾兮空波。雲離離兮北斷，
雁眇眇兮南多。身去兮天畔，心折兮湖岸。
春山胡爲兮塞路，使我歸夢兮撩亂。
26.08 【雜曲歌辭·古別離】聶夷中
欲別牽郎衣，問郎遊何處。不恨歸日遲，莫向臨邛去。
26.09 【雜曲歌辭·古別離二首】施肩吾
古人謾歌西飛燕，十年不見狂夫面。三更風作切夢刀，
萬轉愁成系腸線。所嗟不及牛女星，一年一度得相見。
老母別愛子，少妻送徵郎。血流既四面，乃亦斷二腸。
不愁寒無衣，不怕飢無糧。惟恐征戰不還鄉，
母化爲鬼妻爲孀。
26.010 【雜曲歌辭·古別離】吳融
紫燕黃鵠雖別離，一舉千里何難追。猶聞啼風與叫月，
流連斷續令人悲。賦情更有深繾綣，碧甃千尋尚爲淺。
蟾蜍正向清夜流，蛺蝶須教墮絲罥。莫道斷絲不可續，
丹穴鳳凰膠不遠。草草通流水不回，海上兩潮長不返。
26.011 【雜曲歌辭·古離別】王適
昔歲驚楊柳，高樓悲獨守。今年芳樹枝，孤棲怨別離。
珠簾晝不卷，羅幔曉長垂。苦調琴先覺，愁容鏡獨知。
頻來雁度無消息，罷去鴛文何用織。夜還羅帳空有情，
春著裙腰自無力。青軒桃李落紛紛，紫庭蘭蕙日氛氳。
已能憔悴今如此，更復含情一待君。
26.012 【雜曲歌辭·古離別】常理
君御狐白裘，妾居緗綺幬。粟鈿金夾膝，花錯玉搔頭。
離別生庭草，徵行斷戍樓。蠨蛸網清曙，菡萏落紅秋。
小膽空房怯，長眉滿鏡愁。爲傳兒女意，不用遠封侯。
26.013 【雜曲歌辭·古離別】姚系
涼風已嫋嫋，露重木蘭枝。獨上高樓望，行人遠不知。
輕寒入洞戶，明月滿秋池。燕去鴻方至，年年是別離。
26.014 【雜曲歌辭·古離別】張彪
離別無遠近，事歡情亦悲。不聞車輪聲，後會將何時。
去日忘寄書，來日乖前期。縱知明當還，一夕千萬思。
26.015 【雜曲歌辭·古離別】趙微明
違別未幾日，一日如三秋。猶疑望可見，日日上高樓。
惟見分手處，白蘋滿芳洲。寸心寧死別，不忍生離愁。
26.016 【雜曲歌辭·古離別二首】孟郊
松山雲繚繞，萍路水分離。雲去有歸日，水分無合時。
春芳役雙眼，春色柔四支。楊柳織別愁，千條萬條絲。
山川古今路，縱橫無斷絕。來往天地間，人皆有離別。
行衣未束帶，中腸已先結。不用看鏡中，自知生白髮。
欲陳去留意，聲向言前咽。愁結填心胸，茫茫若爲說。
荒郊煙莽蒼，曠野風悽切。處處得相隨，人那不如月。
26.017 【雜曲歌辭·古離別】顧況
西江上，風動麻姑嫁時浪。
西山爲水水爲塵，不是人間離別人。
26.018 【雜曲歌辭·古離別】貫休
離恨如旨酒，古今飲皆醉。只恐長江水，盡是兒女淚。
伊餘非此輩，送人空把臂。他日再相逢，清風動天地。
26.019 【雜曲歌辭·古離別】韋莊
晴煙漠漠柳毿毿，不那離情酒半酣。
更把馬鞭雲外指，斷腸春色在江南。
26.020 【雜曲歌辭·生別離】孟雲卿
結髮生別離，相思復相保。何知日已久，五變庭中草。
眇眇天海途，悠悠吳江島。但恐不出門，出門無遠道。
遠道行既難，家貧衣服單。嚴風吹積雪，晨起鼻何酸。
人生各有戀，豈不懷所安。分明天上日，生死誓同歡。
26.021 【雜曲歌辭·生別離】白居易
食檗不易食梅難，檗能苦兮梅能酸。未如生別之爲難，
苦在心兮酸在肝。晨雞載鳴殘月沒，征馬重嘶行人出。
回看骨肉哭一聲，梅酸檗苦甘如蜜。黃河水白黃雲秋，
行人河邊相對愁。天寒野曠何處宿，棠梨葉戰風颼颼。
生離別，生離別，憂從中來無斷絕。憂積心勞血氣衰，
未年三十生白髮。
26.022 【雜曲歌辭·遠別離】李白
遠別離，古有皇英之二女，乃在洞庭之南，瀟湘之浦。
海水直下萬里深，誰人不言此離苦。日慘慘兮雲冥冥，
猩猩啼煙兮鬼嘯雨。我縱言之將何補？
皇穹竊恐不照餘之忠誠，雷馮馮兮欲吼怒。
堯舜當之亦禪禹。君失臣兮龍爲魚，權歸臣兮鼠變虎。
或雲堯幽囚，舜野死，九疑聯綿皆相似，
重瞳孤墳竟何是。帝子泣兮綠雲間，隨風波兮去無還。
慟哭兮遠望，見蒼梧之深山。蒼梧山崩湘水絕，
竹上之淚乃可滅。
26.023 【雜曲歌辭·遠別離】張籍
蓮葉團團杏花拆，長江鯉魚鰭鬣赤。念君少年棄親戚，
千里萬里獨爲客。誰言遠別心不易，天星墜地能爲石。
幾時斷得城南陌，勿使居人有行役。
26.024 【雜曲歌辭·遠別離二首】令狐楚
楊柳黃金穗，梧桐碧玉枝。春來消息斷，早晚是歸時。
玳織鴛鴦履，金裝翡翠簪。畏人相問著，不擬到城南。
26.025 【雜曲歌辭·久別離】李白
別來幾春未還家，玉窗五見櫻桃花。況有錦字書，
開緘使人嗟。至此腸斷彼心絕，雲鬟綠鬢罷攬結，
愁如迴飆亂白雪。去年寄書報陽臺，今年寄書重相催。
胡爲東風爲我吹行雲，使西來；待來竟不來，
落花寂寂委青苔。
26.026 【雜曲歌辭·新別離】戴叔倫
手把杏花枝，未曾經別離。黃昏掩閨後，寂寞自心知。
26.027 【雜曲歌辭·今別離】崔國輔
送別未能旋，相望連水口。船行欲映洲，幾度急搖手。
26.028 【雜曲歌辭·暗別離】劉氏瑤
槐花結子桐葉焦，單飛越鳥啼青霄。翠軒輾雲輕遙遙，
燕脂淚迸紅線條。瑤草歇芳心耿耿，玉佩無聲畫屏冷。
朱弦暗斷不見人，風動花枝月中影。青鸞脈脈西飛去，
海闊天高不知處。
26.029 【雜曲歌辭·潛別離】白居易
不得哭，潛別離。不得語，暗相思。兩心之外無人知。
深籠夜鎖獨棲鳥，利劍春斷連理枝。河水雖濁有清日，
烏頭雖黑有白時。惟有潛離與暗別，彼此甘心無後期。
26.030 【雜曲歌辭·別離曲】張籍
行人結束出門去，馬蹄幾時踏門路。憶昔君初納彩時，
不言身屬遼陽戍。早知今日當別離，成君家計良爲誰。
男兒生身自有役，那得誤我少年時。不如逐君征戰死，
誰能獨老空閨裏。
26.031 【雜曲歌辭·別離曲】陸龜蒙
丈夫非無淚，不灑離別間。仗劍對尊酒，恥爲遊子顏。
蝮蛇一螫手，壯士疾解腕。所思在功名，離別何足嘆。
26.032 【雜曲歌辭·西洲曲】溫庭筠
悠悠復悠悠，昨日下西洲。西洲風色好，遙見武昌樓。
武昌何鬱郁，儂家定無匹。小婦被流黃，登樓撫瑤瑟。
朱弦繁複輕，素手直悽清。一彈三四解，掩抑似含情。
南樓登且望，西江廣復平。艇子搖兩槳，催過石頭城。
門前烏臼樹，慘澹天將曙。鵾鵊飛復還，郎隨早帆去。
回頭語同伴，定復負情儂。去帆不安幅，作抵使西風。
他日相尋索，莫作西洲客。西洲人不歸，春草年年碧。
26.033 【雜曲歌辭·荊州樂】李白
白帝城邊足風波，瞿塘五月誰敢過。荊州麥熟繭成蛾，
繅絲憶君頭緒多。撥穀飛鳴奈妾何。
26.034 【雜曲歌辭·荊州樂二首】劉禹錫
渚宮楊柳暗，麥城朝雉飛。可憐踏青伴，乘暖著輕衣。
今日好南風，商旅相催發。沙頭檣竿上，始見春江闊。
26.035 【雜曲歌辭·荊州泊】李端
南樓西下時，月裏聞來棹。桂水舳艫回，荊州津濟鬧。
移帷望星漢，引帶思容貌。今夜一江人，惟應妾身覺。
26.036 【雜曲歌辭·紀南歌】劉禹錫
風煙紀南城，塵土荊門路。天寒獵獸者，走上樊姬墓。
26.037 【雜曲歌辭·宜城歌】劉禹錫
野水繞空城，行塵起孤驛。花臺側生樹，石碣陽鐫額。
靡靡度行人，溫風吹宿麥。
26.038 【雜曲歌辭·長干曲四首】崔顥
君家定何處，妾住在橫塘。停舟暫借問，或恐是同鄉。
家臨九江水，去來九江側。同是長幹人，生小不相識。
下渚多風浪，蓮舟漸覺稀。那能不相待，獨自逆潮歸。
三江潮水急，五湖風浪湧。由來花性輕，莫畏蓮舟重。
26.039 【雜曲歌辭·長幹行二首】李白
妾發初覆額，折花門前劇。郎騎竹馬來，繞牀弄青梅。
同居長幹裏，兩小無嫌猜。十四爲君婦，羞顏尚不開。
低頭向暗壁，千喚不一回。十五始展眉，願同塵與灰。
常存抱柱信，豈上望夫臺。十六君遠行，瞿塘灩預堆。
五月不可觸，猿鳴天上哀。門前遲行跡，一一生綠苔。
苔深不能掃，落葉秋風早。八月蝴蝶來，雙飛西園草。
感此傷妾心，坐愁紅顏老。早晚下三巴，預將書報家。
相迎不道遠，直至長風沙。
憶妾深閨裏，煙塵不曾識。嫁與長幹人，沙頭候風色。
五月南風興，思君在巴陵。八月西風起，想君發揚子。
去來悲如何，見少別離多。湘潭幾日到，妾夢越風波。
昨夜狂風度，吹折江頭樹。淼淼暗無邊，行人在何處。
北客真王公，朱衣滿江中。日暮來投宿，數朝不肯東。
好乘浮雲驄，佳期蘭渚東。鴛鴦綠浦上，翡翠錦屏中。
自憐十五餘，顏色桃李紅。那作商人婦，愁水復愁風。
26.040 【雜曲歌辭·長幹行】張潮
婿貧如珠玉，婿富如埃塵。貧時不忘舊，富貴多寵新。
妾本富家女，與君爲偶匹。惠好一何深，中門不曾出。
妾有繡衣裳，葳蕤金縷光。念君貧且賤，易此從遠方。
遠方三千里，發去悔不已。日暮情更來，空望去時水。
孟夏麥始秀，江上多南風。商賈歸欲盡，君今尚巴東。
巴東有巫山，窈窕神女顏。常恐遊此山，果然不知還。
26.041 【雜曲歌辭·小長干曲】崔國輔
月暗送湖風，相尋路不通。菱歌唱不輟，知在此塘中。
26.042 【雜曲歌辭·杞梁妻】貫休
秦之無道兮四海枯，築長城兮遮北胡。築人築土一萬里，
杞梁貞婦啼嗚嗚。上無父兮中無夫，下無子兮孤復孤。
一號城崩塞色苦，再號杞梁骨出土。疲魂飢魄相逐歸，
陌上少年莫相非。
26.043 【雜曲歌辭·盧女曲】崔顥
二月春來半，宮中日漸長。柳垂金屋暖，花覆玉樓香。
拂匣先臨鏡，調笙更炙簧。還將盧女曲，夜夜奉君王。
26.044 【雜曲歌辭·盧姬篇】崔顥
盧姬小小魏王家，綠鬢紅脣桃李花。魏玉綺樓十二重，
水精簾箔繡芙蓉。白玉闌干金作柱，樓上朝朝學歌舞。
前堂後堂羅袖人，南窗北窗花發春。翠幌珠簾鬥弦管，
一奏一彈雲欲斷。君王日晚下朝歸，鳴環佩玉生光輝。
人生今日得驕貴，誰道盧姬身細微。
26.045 【雜曲歌辭·邯鄲才人嫁爲廝養卒婦】李白
妾本叢臺女，揚蛾入丹闕。自倚顏如花，寧知有凋歇。
一辭玉階下，去若朝雲沒。每憶邯鄲城，深宮夢秋月。
君王不可見，惆悵至明發。
26.046 【雜曲歌辭·楊白花】柳宗元
楊白花，風吹度江水。坐令宮樹無顏色，
搖盪春光千萬裏。茫茫曉日下長秋，哀歌未斷城鴉起。
26.047 【雜曲歌辭·茱萸女】萬楚
山陰柳家女，九日採茱萸。復得東鄰伴，雙爲陌上姝。
插花向高髻，結子置長裾。作性恆遲緩，非關詫丈夫。
平明折林樹，日入反城隅。俠客邀羅袖，行人挑短書。
蛾眉自有主，年少莫踟躕。
26.048 【雜曲歌辭·于闐採花】李白
于闐採花人，自言花相似。明妃一朝西入胡，
胡中美女多羞死。乃知漢地多名姝，胡中無花可方比。
丹青能令醜者妍，無鹽翻在深宮裏。
自古妒蛾眉，胡沙埋皓齒。
26.049 【雜曲歌辭·秦女卷衣】李白
天子居未央，妾侍卷衣裳。顧無紫宮寵，敢拂黃金牀。
水至亦不去，熊來尚可當。微身奉日月，飄若螢火光。
願君採葑菲，無以下體妨。
26.050 【雜曲歌辭·愛妾換馬】張祜
一面妖桃千里蹄，嬌姿駿骨價應齊。乍牽玉勒辭金棧，
催整花鈿出繡閨。去日豈無沾袂泣，歸時還有頓銜嘶。
嬋娟躞蹀春風裏，揮手搖鞭楊柳堤。
綺閣香銷華廄空，忍將行雨換追風。休憐柳葉雙眉翠，
卻愛桃花兩耳紅。侍宴永辭春色裏，趁朝休立漏聲中。
恩勞未盡情先盡，暗泣嘶風兩意同。
26.051 【雜曲歌辭·枯魚過河泣】李白
白龍改常服，偶被豫且制。誰使爾爲魚，徒勞訴天帝。
作書報鯨鯢，勿恃風濤勢。濤落歸泥沙，翻遭螻蟻噬。
萬乘慎出入，柏人以爲誡。
26.052 【雜曲歌辭·飲酒樂】聶夷中
日月似有事，一夜行一週。草木猶須老，人生得無愁。
一飲解百結，再飲破百憂。白髮欺貧賤，不入醉人頭。
我願東海水，盡向杯中流。安得阮步兵，同入醉鄉遊。
26.053 【雜曲歌辭·王孫遊】崔國輔
自與王孫別，頻看黃鳥飛。應由春草誤，著處不成歸。
26.054 【雜曲歌辭·發白馬】李白
將軍發白馬，旌節渡黃河。簫鼓聒川嶽，滄溟湧洪波。
武安有振瓦，易水無寒歌。鐵騎若雪山，飲流涸滹沱。
揚兵獵月窟，轉戰略朝那。倚劍登燕然，邊峯列嵯峨。
蕭條萬里外，耕作五原多。一掃清大漠，包虎戢金戈。
26.055 【雜曲歌辭·結襪子】李白
燕南壯士吳門豪，築中置鉛魚隱刀。
感君恩重許君命，泰山一擲輕鴻毛。
26.056 【雜曲歌辭·沐浴子】李白
沐芳莫彈冠，浴蘭莫振衣。處世忌太潔，志人貴藏輝。
滄浪有釣叟，吾與爾同歸。
26.057 【雜曲歌辭·三臺二首】韋應物
一年一年老去，明日後日花開。
未報長安平定，萬國豈得銜杯。
冰泮寒塘始綠，雨餘百草皆生。
朝來門閤無事，晚下高齋有情。
26.058 【雜曲歌辭·上皇三臺】韋應物
不寐倦長更，披衣出戶行。月寒秋竹冷，風切夜窗聲。
26.059 【雜曲歌辭·突厥三臺】韋應物
雁門山上雁初飛，馬邑闌中馬正肥。
日旰山西逢驛使，殷勤南北送征衣。
26.060 【雜曲歌辭·宮中三臺二首】王建
魚藻池邊射鴨，芙蓉園裏看花。
日色柘袍相似，不著紅鸞扇遮。
池北池南草綠，殿前殿後花紅。
天子千年萬歲，未央明月清風。
26.061 【雜曲歌辭·江南三臺四首】王建
揚州橋邊小婦，長幹市裏商人。
三年不得消息，各自拜鬼求神。
青草湖邊草色，飛猿嶺上猿聲。
萬里三湘客到，有風有雨人行。
樹頭花落花開，道上人去人來。
朝愁暮愁即老，百年幾度三臺。
聞身強健且爲，頭白齒落難追。
準擬百年千歲，能得幾許多時。
26.062 【雜曲歌辭·築城曲】張籍
築城去，千人萬人齊抱杵。重重土堅試行錐，
軍吏執鞭催作遲。來時一年深磧裏，著盡短衣渴無水。
力盡不得拋杵聲，杵聲未定人皆死。家家養男當門戶，
今日作君城下土。
26.063 【雜曲歌辭·築城曲五解】元稹
年年塞下丁，長作出塞兵。自從冒頓強，官築遮虜城。
築城須努力，城高遮得賊。但恐賊路多，有城遮不得。
丁口傳父口，莫問城堅不。平城被虜圍，漢劚城牆走。
因茲虜請和，虜往騎來多。半疑兼半信，築城猶嵯峨。
築城安敢煩，願聽丁一言。請築鴻臚寺，兼愁虜出關。
26.064 【雜曲歌辭·築城曲】陸龜蒙
城上一掊土，手中千萬杵。築城畏不堅，堅城在何處。
莫嘆築城勞，將軍要卻敵。城高功亦高，爾命何處惜。
26.065 【雜曲歌辭·湖陰曲】溫庭筠
祖龍黃鬚珊瑚鞭，鐵驄金面青連錢。虎髯拔劍欲成夢，
日壓賊營如血鮮。海旗風急驚眠起，甲重光搖照湖水。
蒼黃追騎塵外歸，森索妖星陣前死。五陵愁碧春萋萋，
灞川玉馬空中嘶。羽書如電入青瑣，雪腕如捶催畫鞞。
白虯天子金煌鋩，高臨帝座回龍章。吳波不動楚山晚，
花壓闌干春晝長。
26.066 【雜曲歌辭·無愁果有愁曲】李商隱
東有青龍西白虎，中含福皇包世度。玉壺渭水笑清潭，
鑿天不到牽牛處。騏驎踏雲天馬獰，牛山撼碎珊瑚聲。
秋娥點滴不成淚，十二玉樓無故釘。推煙唾月拋千里，
十番紅桐一行死。白楊別屋鬼迷人，空留暗記如蠶紙。
日暮向風牽短絲，血凝血散今誰是。
26.067 【雜曲歌辭·起夜來】施肩吾
香銷連理帶，塵覆合歡杯。懶臥相思枕，愁吟起夜來。
26.068 【雜曲歌辭·起夜半】聶夷中
念遠心如燒，不覺中夜起。桃花帶露泛，立在月明裏。
26.069 【雜曲歌辭·獨不見】沈佺期
盧家小婦鬱金堂，海燕雙棲玳瑁梁。九月寒砧催下葉，
十年征戍憶遼陽。白狼河北音書斷，丹鳳城南秋夜長。
誰知含愁獨不見，使妾明月照流黃。
26.070 【雜曲歌辭·獨不見】王訓
日晚宜春暮，風軟上林朝。對酒近初節，開樓蕩夜嬌。
石橋通小澗，竹路上青霄。持底誰見許，長愁成細腰。
26.071 【雜曲歌辭·獨不見】楊巨源
東風豔陽色，柳綠花如霰。競理同心鬟，爭持合歡扇。
香傳賈娘手，粉離何郎面。最恨捲簾時，含情獨不見。
26.072 【雜曲歌辭·獨不見】李白
白馬誰家子，黃龍邊塞兒。天山三丈雪，豈是遠行時。
春蕙忽秋草，莎雞鳴曲池。風催寒棕響，月入霜閨悲。
憶與君別年，種桃齊蛾眉。桃今百餘尺，花落成枯枝。
終然獨不見，流淚空自知。
26.073 【雜曲歌辭·獨不見】戴叔倫
前宮路非遠，舊苑春將遍。玉戶看早梅，雕樑數歸燕。
身輕逐舞袖，香暖傳歌扇。自和秋風詞，長侍昭陽殿。
誰信後庭人，年年獨不見。
26.074 【雜曲歌辭·獨不見】胡曾
玉關一自有氛埃，年少從軍竟未回。門外塵凝張樂榭，
水邊香滅按歌臺。窗殘夜月人何處，簾卷春風燕復來。
萬里寂寥音信絕，寸心爭忍不成灰。
26.075 【雜曲歌辭·攜手曲】田娥
攜手共惜芳菲節，鶯啼錦花滿城闕。行樂逶迤念容色，
色衰只恐君恩歇。鳳笙龍管白日陰，盈虧自感青天月。
26.076 【雜曲歌辭·大垂手】聶夷中
金刀翦輕雲，盤用黃金縷。裝束趙飛燕，教來掌上舞。
舞罷飛燕死，片片隨風去。
26.077 【雜曲歌辭·夜夜曲】田娥
愁人夜獨傷，滅燭臥蘭房。只恐多情月，旋來照妾牀。
26.078 【雜曲歌辭·夜夜曲】王偃
北斗星移銀漢低，班姬愁思鳳城西。
青槐陌上人行絕，明月樓前烏夜啼。
26.079 【雜曲歌辭·夜夜曲】貫休
蟪蛄切切風騷騷，芙蓉噴香蟾蜍高。
孤燈耿耿徵婦勞，更深撲落金錯刀。
26.080 【雜曲歌辭·秋夜長】王勃
秋夜長，殊未央，月明白露澄清光，層城綺閣遙相望。
遙相望，川無樑，北風受節雁南翔，崇蘭委質時菊芳。
鳴環曳履出長廊，爲君秋夜搗衣裳。纖羅對鳳凰，
丹綺雙鴛鴦。調砧亂杵思自傷。思自傷，
征夫萬里戍他鄉。鶴關音信斷，龍門道路長。
所在天一方，寒衣徒自香。
26.081 【雜曲歌辭·秋夜長】張籍
秋天如水夜未央，天漢東西月色光。愁人不寐畏枕蓆，
暗蟲唧唧繞我傍。荒城爲村無更聲，起看北斗天未明。
白露滿田風褭褭，千聲萬聲鶡鳥鳴。
26.082 【雜曲歌辭·秋夜曲二首】王建
天清漏長霜泊泊，蘭綠收榮桂膏涸。高樓雲鬟弄嬋娟，
古瑟暗斷秋風弦。玉關遙隔萬里道，金刀不翦雙淚泉。
香囊火死香氣少，向帷閤眼何時曉。城烏作營啼野月，
秦川少婦生離別。
秋燈向壁掩洞房，良人此夜直明光。
天河悠悠漏水長，南樓北斗兩相當。
26.083 【雜曲歌辭·秋夜曲】張仲素
丁丁漏水夜何長，漫漫輕雲露月光。
秋壁暗蟲通夕響，寒衣未寄莫飛霜。
26.084 【雜曲歌辭·秋夜曲】王涯
桂魄初生秋露微，輕羅已薄未更衣。
銀箏夜久殷勤弄，心怯空房不忍歸。
26.085 【雜曲歌辭·夜坐吟】李白
冬夜夜寒覺夜長，沉吟久坐坐北堂。冰合井泉月入閨，
青缸凝明照悲啼。青缸滅，啼轉多。掩妾淚，聽君歌。
歌有聲，妾有情。情聲合，兩無違。
一語不入意，從君萬曲梁塵飛。
26.086 【雜曲歌辭·夜坐吟】李白
踏踏馬頭誰見過，眼看北斗直天河。西風羅幕生翠波，
鉛華笑妾顰青蛾。爲君起唱長相思。簾外嚴霜皆倒飛，
明星爛爛東方陲。紅霞稍出東南涯，陸郎去矣乘斑騅。
26.087 【雜曲歌辭·夜寒吟】鮑溶
九衢金吾夜行行，上宮玉漏遙分明。霜飆乘陰掃地起，
旅鴻迷雪繞枕聲，遠人歸夢既不成。留家惜夜歡心發，
羅幕畫堂深皎潔。蘭煙對酒客幾人，獸火揚光二三月。
細腰楚姬絲竹間，白紵長袖歌閒閒，豈識苦寒損朱顏。
26.088 【雜曲歌辭·定情篇】喬知之
共君結新婚，歲寒心未卜。相與遊春園，各隨情所逐。
君念菖蒲花，妾感苦寒竹。菖花多豔姿，寒竹有貞葉。
此時妾比君，君心不如妾。簪玉步河堤，妖韶援綠蕺。
鳧雁將子游，鶯燕從雙棲。君念春光好，妾向春光啼。
君時不得意，妾棄還金閨。結言本同心，悲歡何未齊。
怨咽前致辭，願得中所悲。人間丈夫易，世路婦難爲。
始經天月照，終若流星馳。長信佳麗人，失意非蛾眉。
廬江小吏婦，非關織作遲。本願長相對，今已長相思。
復有遊宦子，結援從梁陳。燕居崇三朝，去來歷九春。
誓心妾終始，蠶桑奉所親。歸願未克從，黃金贈路人。
潔婦懷明義，從泛河之津。於今千萬年，誰當問水濱。
更憶倡家樓，夫婿事封侯。去時思灼灼，去罷心悠悠。
不憐妾歲晏，千載隴西頭。以茲常惕惕，百慮恆盈積。
由來共結褵，幾人同匪石。故歲雕樑燕，雙去今來只。
今日玉庭梅，朝紅暮成碧。碧榮始芬敷，黃葉已淅瀝。
何用念芳春，芳春有流易。何用重歡娛，歡娛俄慼慼。
家本巫山陽，歸去路何長。敘言情未盡，採菉已盈筐。
桑榆日映物，草色盈高岡。下有碧流水，上有丹桂香。
桂枝不須折，碧流清且潔。贈君比芳菲，受惠常不滅。
贈君淚潺湲，相思無斷絕。妾有秦家鏡，寶匣裝珠璣。
鑑來年二八，不記易陰暉。妾無光寂寂，委照影依依。
今日持爲贈，相識莫相違。
26.089 【雜曲歌辭·定情樂】施肩吾
敢嗟君不憐，自是命不諧。著破三條裾，卻還雙股釵。
26.090 【雜曲歌辭·春江曲】郭元振
江水春沉沉，上有雙竹林。竹葉壞水色，郎亦壞人心。
26.091 【雜曲歌辭·春江曲】張籍
春江無雲潮水平，蒲心出水鳧雛鳴。長幹夫婿愛遠行，
自染春衣縫已成。妾身生長金陵側，去年隨夫住江北。
春來未到父母家，舟小風多渡不得。欲辭舅姑先問人，
私向江頭祭水神。
26.092 【雜曲歌辭·春江曲】王涯
搖漾越江春，相將看白蘋。歸時不覺夜，出浦月隨人。
26.093 【雜曲歌辭·春江曲二首】張仲素
家寄徵江岸，徵人幾歲遊。不知潮水信，每日到沙頭。
乘曉南湖去，參差疊浪橫。前洲在何處，霧裏雁嚶嚶。
26.094 【雜曲歌辭·江上曲】李嘉祐
江上澹澹芙蓉花，江口蛾眉獨浣紗。可憐應是陽臺女，
坐對鸕鷀嬌不語。掩面羞看北地人，回首忽作空山雨。
蒼梧秋色不堪論，千載依依帝子魂。
君看峯上斑斑竹，盡是湘妃泣淚痕。
26.095 【雜曲歌辭·桃花曲】顧況
魏帝宮人舞鳳樓，隋家天子泛龍舟。
君王夜醉春眠晏，不覺桃花逐水流。
26.096 【雜曲歌辭·樹中草】李白
鳥銜野田草，誤入枯桑裏。客土植危根，逢春猶不死。
草木雖無情，因依尚可生。如何同枝葉，各自有枯榮。
26.097 【雜曲歌辭·樹中草】張祜
青青樹中草，託根非不危。草生樹卻死，榮枯君可知。
26.098 【雜曲歌辭·春遊吟】李章
初春遍芳甸，千里靄盈矚。美人摘新英，步步玩春綠。
所思杳何處，宛在吳江曲。可憐不得共芳菲，
日暮歸來淚滿衣。
26.099 【雜曲歌辭·春遊樂】施肩吾
一年三百六十日，賞心那似春中物。
草迷曲塢花滿園，東家少年西家出。
26.0100 【雜曲歌辭·春遊樂二首】李端
遊童蘇合帶，倡女蒲葵扇。初日映城時，相思忽相見。
褰裳踏露草，理鬢回花面。薄暮不同歸，留情此芳甸。
柘彈連錢馬，銀鉤妥墮鬟。採桑春陌上，踏草夕陽間。
意合辭先露，心誠貌卻閒。明朝若相憶，雲雨出巫山。
26.0101 【雜曲歌辭·春遊曲三首】張仲素
煙柳飛輕絮，風榆落小錢。濛濛百花裏，羅綺競鞦韆。
騁望登香閣，爭高下砌臺。林間踏青去，席上意錢來。
行樂三春節，林花百和香。當年重意氣，先佔鬥雞場。
26.0102 【雜曲歌辭·樂府二首】劉言史
花頷紅鬃一向偏，綠槐香陌欲朝天。
仍嫌衆裏嬌行疾，傍鐙深藏白玉鞭。
噴珠團香小桂條，玉鞭兼賜霍嫖姚。
弄影便從天禁出，碧蹄聲碎五門橋。
26.0103 【雜曲歌辭·樂府】顧況
暖谷春光至，宸遊近甸榮。雲隨天仗轉，風入御簾輕。
翠蓋浮佳氣，朱樓倚太清。朝臣冠劍退，宮女管絃迎。
細草承雕輦，繁花入幔城。文房開聖藻，武衛宿天營。
玉醴隨觴至，銅壺逐漏行。五星含土德，萬姓徹中聲。
親祀先崇典，躬推示勸耕。國風新正樂，農器近消兵。
道德關河固，刑章日月明。野人同鳥獸，率舞感昇平。
26.0104 【雜曲歌辭·樂府】權德輿
光風澹盪百花吐，樓上朝朝學歌舞。身年二八婿侍中，
幼妹承恩兄尚主。綠窗珠箔繡鴛鴦，侍婢先焚百和香。
鶯啼日出不知曙，寂寂羅幃春夢長。
26.0105 【雜曲歌辭·樂府三首】孟郊
蓮子不可得，荷花生水中。猶勝道傍柳，無事蕩春風。
淥萍與荷葉，同此一水中。風吹荷葉在，淥萍西復東。
蓮花未開時，苦心終日卷。春水徒盪漾，荷花未開展。
26.0106 【雜曲歌辭·樂府】陸長源
芙蓉初出水，菡萏露中花。風吹著枯木，無奈值空槎。
26.0107 【雜曲歌辭·雜曲】王勃
智瓊神女，來訪文君。蛾眉始約，羅袖初薰。歌齊曲韻，
舞亂行分。若向陽臺薦枕，何啻得勝朝雲。
26.0108 【雜曲歌辭·古曲五首】施肩吾
可憐江北女，慣唱江南曲。搖盪木蘭舟，雙鳧不成浴。
郎爲匕上香，妾爲籠上灰。歸時雖暖熱，去罷生塵埃。
夜裁鴛鴦綺，朝織蒲桃綾。欲試一寸心，待縫三尺冰。
憐時魚得水，怨罷商與參。不如山支子，卻解結同心。
紅顏感暮花，白日同流水。思君如孤燈，一夜一心死。
26.0109 【雜曲歌辭·高句麗】李白
金花折風帽，白馬小遲迴。翩翩舞廣袖，似鳥海東來。
26.0110 【雜曲歌辭·摩多樓子】李賀
玉塞去金人，二萬四千裏。風吹沙作雲，一時渡遼水。
天白水如練，甲絲雙串斷。行行莫苦辛，城月猶殘半。
曉氣朔煙上，趢趗胡馬蹄。行人聽水別，隔隴長東西。
