第026卷 杂曲歌辞
26.01 【杂曲歌辞·古别离】沈佺期
白水东悠悠，中有西行舟。舟行有返棹，水去无还流。
奈何生别者，戚戚怀远游。远游谁当惜，所悲会难收。
自君间芳屣，青阳四五遒。皓月掩兰室，光风虚蕙楼。
相思无明晦，长叹累冬秋。离居分迟暮，驾高何淹留。
26.02 【杂曲歌辞·古别离】孟云卿
朝日上高台，离人怨秋草。但见万里天，不见万里道。
君行本遥远，苦乐良难保。宿昔梦同衾，忧心梦颠倒。
含酸欲谁诉，转转伤怀抱。结发年已迟，征行去何早。
寒暄有时谢，憔悴难再好。人皆算年寿，死者何曾老。
少壮无见期，水深风浩浩。
26.03 【杂曲歌辞·古别离】李益
双剑欲别风凄然，雌沉水底雄上天。江回汉转两不见，
云交雨合知何年。古来万事皆由命，何用临岐苦涕涟。
26.04 【杂曲歌辞·古别离二首】于濆
入室少情意，出门多路岐。黄鹤有归日，荡子无还时。
人谁无分命，妾身何太奇。君为东南风，妾作西北枝。
青楼邻里妇，终年画长眉。自倚对良匹，笑妾空罗帏。
郎本东家儿，妾本西家女。对门中道间，终谓无离阻。
岂知中道间，遣作空闺主。自是爱封侯，非关备胡虏。
知子去从军，何处无良人。
26.05 【杂曲歌辞·古别离二首】李端
水国叶黄时，洞庭霜落夜。行舟闻商估，宿在枫林下。
此地送君还，茫茫似梦间。后期知几日，前路转多山。
巫峡通湘浦，迢迢隔云雨。天晴见海樯，月落闻津鼓。
人老自多愁，水深难急流。清宵歌一曲，白首对汀洲。
与君桂阳别，令君岳阳待。后事忽差池，前期日空在。
木落雁嗷嗷，洞庭波浪高。远山云似盖，极浦树如毫。
朝发能几里，暮来风又起。如何两处愁，皆在孤舟里。
昨夜天月明，长川寒且清。菊花开欲尽，荠菜拍来生。
下江帆势速，五两遥相逐。欲问去时人，知投何处宿。
空令猿啸时，泣对湘潭竹。
26.06 【杂曲歌辞·古别离】王缙
下阶欲离别，相对映兰丛。含辞未及吐，泪落兰丛中。
高堂静秋日，罗衣飘暮风。谁能待明月，回首见床空。
26.07 【杂曲歌辞·古别离】皎然
太湖三山口，吴王在时道。寂寞千载心，无人见春草。
谁堪缄怨者，持此伤怀抱。孤舟畏狂风，一点宿烟岛。
望所思兮若何，月荡漾兮空波。云离离兮北断，
雁眇眇兮南多。身去兮天畔，心折兮湖岸。
春山胡为兮塞路，使我归梦兮撩乱。
26.08 【杂曲歌辞·古别离】聂夷中
欲别牵郎衣，问郎游何处。不恨归日迟，莫向临邛去。
26.09 【杂曲歌辞·古别离二首】施肩吾
古人谩歌西飞燕，十年不见狂夫面。三更风作切梦刀，
万转愁成系肠线。所嗟不及牛女星，一年一度得相见。
老母别爱子，少妻送征郎。血流既四面，乃亦断二肠。
不愁寒无衣，不怕饥无粮。惟恐征战不还乡，
母化为鬼妻为孀。
26.010 【杂曲歌辞·古别离】吴融
紫燕黄鹄虽别离，一举千里何难追。犹闻啼风与叫月，
流连断续令人悲。赋情更有深缱绻，碧甃千寻尚为浅。
蟾蜍正向清夜流，蛱蝶须教堕丝罥。莫道断丝不可续，
丹穴凤凰胶不远。草草通流水不回，海上两潮长不返。
26.011 【杂曲歌辞·古离别】王適
昔岁惊杨柳，高楼悲独守。今年芳树枝，孤栖怨别离。
珠帘昼不卷，罗幔晓长垂。苦调琴先觉，愁容镜独知。
频来雁度无消息，罢去鸳文何用织。夜还罗帐空有情，
春著裙腰自无力。青轩桃李落纷纷，紫庭兰蕙日氛氲。
已能憔悴今如此，更复含情一待君。
26.012 【杂曲歌辞·古离别】常理
君御狐白裘，妾居缃绮帱。粟钿金夹膝，花错玉搔头。
离别生庭草，征行断戍楼。蟏蛸网清曙，菡萏落红秋。
小胆空房怯，长眉满镜愁。为传儿女意，不用远封侯。
26.013 【杂曲歌辞·古离别】姚系
凉风已袅袅，露重木兰枝。独上高楼望，行人远不知。
轻寒入洞户，明月满秋池。燕去鸿方至，年年是别离。
26.014 【杂曲歌辞·古离别】张彪
离别无远近，事欢情亦悲。不闻车轮声，后会将何时。
去日忘寄书，来日乖前期。纵知明当还，一夕千万思。
26.015 【杂曲歌辞·古离别】赵微明
违别未几日，一日如三秋。犹疑望可见，日日上高楼。
惟见分手处，白蘋满芳洲。寸心宁死别，不忍生离愁。
26.016 【杂曲歌辞·古离别二首】孟郊
松山云缭绕，萍路水分离。云去有归日，水分无合时。
春芳役双眼，春色柔四支。杨柳织别愁，千条万条丝。
山川古今路，纵横无断绝。来往天地间，人皆有离别。
行衣未束带，中肠已先结。不用看镜中，自知生白发。
欲陈去留意，声向言前咽。愁结填心胸，茫茫若为说。
荒郊烟莽苍，旷野风凄切。处处得相随，人那不如月。
26.017 【杂曲歌辞·古离别】顾况
西江上，风动麻姑嫁时浪。
西山为水水为尘，不是人间离别人。
26.018 【杂曲歌辞·古离别】贯休
离恨如旨酒，古今饮皆醉。只恐长江水，尽是儿女泪。
伊余非此辈，送人空把臂。他日再相逢，清风动天地。
26.019 【杂曲歌辞·古离别】韦庄
晴烟漠漠柳毵毵，不那离情酒半酣。
更把马鞭云外指，断肠春色在江南。
26.020 【杂曲歌辞·生别离】孟云卿
结发生别离，相思复相保。何知日已久，五变庭中草。
眇眇天海途，悠悠吴江岛。但恐不出门，出门无远道。
远道行既难，家贫衣服单。严风吹积雪，晨起鼻何酸。
人生各有恋，岂不怀所安。分明天上日，生死誓同欢。
26.021 【杂曲歌辞·生别离】白居易
食檗不易食梅难，檗能苦兮梅能酸。未如生别之为难，
苦在心兮酸在肝。晨鸡载鸣残月没，征马重嘶行人出。
回看骨肉哭一声，梅酸檗苦甘如蜜。黄河水白黄云秋，
行人河边相对愁。天寒野旷何处宿，棠梨叶战风飕飕。
生离别，生离别，忧从中来无断绝。忧积心劳血气衰，
未年三十生白发。
26.022 【杂曲歌辞·远别离】李白
远别离，古有皇英之二女，乃在洞庭之南，潇湘之浦。
海水直下万里深，谁人不言此离苦。日惨惨兮云冥冥，
猩猩啼烟兮鬼啸雨。我纵言之将何补？
皇穹窃恐不照余之忠诚，雷冯冯兮欲吼怒。
尧舜当之亦禅禹。君失臣兮龙为鱼，权归臣兮鼠变虎。
或云尧幽囚，舜野死，九疑联绵皆相似，
重瞳孤坟竟何是。帝子泣兮绿云间，随风波兮去无还。
恸哭兮远望，见苍梧之深山。苍梧山崩湘水绝，
竹上之泪乃可灭。
26.023 【杂曲歌辞·远别离】张籍
莲叶团团杏花拆，长江鲤鱼鳍鬣赤。念君少年弃亲戚，
千里万里独为客。谁言远别心不易，天星坠地能为石。
几时断得城南陌，勿使居人有行役。
26.024 【杂曲歌辞·远别离二首】令狐楚
杨柳黄金穗，梧桐碧玉枝。春来消息断，早晚是归时。
玳织鸳鸯履，金装翡翠簪。畏人相问著，不拟到城南。
26.025 【杂曲歌辞·久别离】李白
别来几春未还家，玉窗五见樱桃花。况有锦字书，
开缄使人嗟。至此肠断彼心绝，云鬟绿鬓罢揽结，
愁如回飙乱白雪。去年寄书报阳台，今年寄书重相催。
胡为东风为我吹行云，使西来；待来竟不来，
落花寂寂委青苔。
26.026 【杂曲歌辞·新别离】戴叔伦
手把杏花枝，未曾经别离。黄昏掩闺后，寂寞自心知。
26.027 【杂曲歌辞·今别离】崔国辅
送别未能旋，相望连水口。船行欲映洲，几度急摇手。
26.028 【杂曲歌辞·暗别离】刘氏瑶
槐花结子桐叶焦，单飞越鸟啼青霄。翠轩辗云轻遥遥，
燕脂泪迸红线条。瑶草歇芳心耿耿，玉佩无声画屏冷。
朱弦暗断不见人，风动花枝月中影。青鸾脉脉西飞去，
海阔天高不知处。
26.029 【杂曲歌辞·潜别离】白居易
不得哭，潜别离。不得语，暗相思。两心之外无人知。
深笼夜锁独栖鸟，利剑春断连理枝。河水虽浊有清日，
乌头虽黑有白时。惟有潜离与暗别，彼此甘心无后期。
26.030 【杂曲歌辞·别离曲】张籍
行人结束出门去，马蹄几时踏门路。忆昔君初纳彩时，
不言身属辽阳戍。早知今日当别离，成君家计良为谁。
男儿生身自有役，那得误我少年时。不如逐君征战死，
谁能独老空闺里。
26.031 【杂曲歌辞·别离曲】陆龟蒙
丈夫非无泪，不洒离别间。仗剑对尊酒，耻为游子颜。
蝮蛇一螫手，壮士疾解腕。所思在功名，离别何足叹。
26.032 【杂曲歌辞·西洲曲】温庭筠
悠悠复悠悠，昨日下西洲。西洲风色好，遥见武昌楼。
武昌何郁郁，侬家定无匹。小妇被流黄，登楼抚瑶瑟。
朱弦繁复轻，素手直凄清。一弹三四解，掩抑似含情。
南楼登且望，西江广复平。艇子摇两桨，催过石头城。
门前乌臼树，惨澹天将曙。鹍鵊飞复还，郎随早帆去。
回头语同伴，定复负情侬。去帆不安幅，作抵使西风。
他日相寻索，莫作西洲客。西洲人不归，春草年年碧。
26.033 【杂曲歌辞·荆州乐】李白
白帝城边足风波，瞿塘五月谁敢过。荆州麦熟茧成蛾，
缫丝忆君头绪多。拨谷飞鸣奈妾何。
26.034 【杂曲歌辞·荆州乐二首】刘禹锡
渚宫杨柳暗，麦城朝雉飞。可怜踏青伴，乘暖著轻衣。
今日好南风，商旅相催发。沙头樯竿上，始见春江阔。
26.035 【杂曲歌辞·荆州泊】李端
南楼西下时，月里闻来棹。桂水舳舻回，荆州津济闹。
移帷望星汉，引带思容貌。今夜一江人，惟应妾身觉。
26.036 【杂曲歌辞·纪南歌】刘禹锡
风烟纪南城，尘土荆门路。天寒猎兽者，走上樊姬墓。
26.037 【杂曲歌辞·宜城歌】刘禹锡
野水绕空城，行尘起孤驿。花台侧生树，石碣阳镌额。
靡靡度行人，温风吹宿麦。
26.038 【杂曲歌辞·长干曲四首】崔颢
君家定何处，妾住在横塘。停舟暂借问，或恐是同乡。
家临九江水，去来九江侧。同是长干人，生小不相识。
下渚多风浪，莲舟渐觉稀。那能不相待，独自逆潮归。
三江潮水急，五湖风浪涌。由来花性轻，莫畏莲舟重。
26.039 【杂曲歌辞·长干行二首】李白
妾发初覆额，折花门前剧。郎骑竹马来，绕床弄青梅。
同居长干里，两小无嫌猜。十四为君妇，羞颜尚不开。
低头向暗壁，千唤不一回。十五始展眉，愿同尘与灰。
常存抱柱信，岂上望夫台。十六君远行，瞿塘滟预堆。
五月不可触，猿鸣天上哀。门前迟行迹，一一生绿苔。
苔深不能扫，落叶秋风早。八月蝴蝶来，双飞西园草。
感此伤妾心，坐愁红颜老。早晚下三巴，预将书报家。
相迎不道远，直至长风沙。
忆妾深闺里，烟尘不曾识。嫁与长干人，沙头候风色。
五月南风兴，思君在巴陵。八月西风起，想君发扬子。
去来悲如何，见少别离多。湘潭几日到，妾梦越风波。
昨夜狂风度，吹折江头树。淼淼暗无边，行人在何处。
北客真王公，朱衣满江中。日暮来投宿，数朝不肯东。
好乘浮云骢，佳期兰渚东。鸳鸯绿浦上，翡翠锦屏中。
自怜十五馀，颜色桃李红。那作商人妇，愁水复愁风。
26.040 【杂曲歌辞·长干行】张潮
婿贫如珠玉，婿富如埃尘。贫时不忘旧，富贵多宠新。
妾本富家女，与君为偶匹。惠好一何深，中门不曾出。
妾有绣衣裳，葳蕤金缕光。念君贫且贱，易此从远方。
远方三千里，发去悔不已。日暮情更来，空望去时水。
孟夏麦始秀，江上多南风。商贾归欲尽，君今尚巴东。
巴东有巫山，窈窕神女颜。常恐游此山，果然不知还。
26.041 【杂曲歌辞·小长干曲】崔国辅
月暗送湖风，相寻路不通。菱歌唱不辍，知在此塘中。
26.042 【杂曲歌辞·杞梁妻】贯休
秦之无道兮四海枯，筑长城兮遮北胡。筑人筑土一万里，
杞梁贞妇啼呜呜。上无父兮中无夫，下无子兮孤复孤。
一号城崩塞色苦，再号杞梁骨出土。疲魂饥魄相逐归，
陌上少年莫相非。
26.043 【杂曲歌辞·卢女曲】崔颢
二月春来半，宫中日渐长。柳垂金屋暖，花覆玉楼香。
拂匣先临镜，调笙更炙簧。还将卢女曲，夜夜奉君王。
26.044 【杂曲歌辞·卢姬篇】崔颢
卢姬小小魏王家，绿鬓红唇桃李花。魏玉绮楼十二重，
水精帘箔绣芙蓉。白玉阑干金作柱，楼上朝朝学歌舞。
前堂后堂罗袖人，南窗北窗花发春。翠幌珠帘斗弦管，
一奏一弹云欲断。君王日晚下朝归，鸣环佩玉生光辉。
人生今日得骄贵，谁道卢姬身细微。
26.045 【杂曲歌辞·邯郸才人嫁为厮养卒妇】李白
妾本丛台女，扬蛾入丹阙。自倚颜如花，宁知有凋歇。
一辞玉阶下，去若朝云没。每忆邯郸城，深宫梦秋月。
君王不可见，惆怅至明发。
26.046 【杂曲歌辞·杨白花】柳宗元
杨白花，风吹度江水。坐令宫树无颜色，
摇荡春光千万里。茫茫晓日下长秋，哀歌未断城鸦起。
26.047 【杂曲歌辞·茱萸女】万楚
山阴柳家女，九日采茱萸。复得东邻伴，双为陌上姝。
插花向高髻，结子置长裾。作性恒迟缓，非关诧丈夫。
平明折林树，日入反城隅。侠客邀罗袖，行人挑短书。
蛾眉自有主，年少莫踟蹰。
26.048 【杂曲歌辞·于阗采花】李白
于阗采花人，自言花相似。明妃一朝西入胡，
胡中美女多羞死。乃知汉地多名姝，胡中无花可方比。
丹青能令丑者妍，无盐翻在深宫里。
自古妒蛾眉，胡沙埋皓齿。
26.049 【杂曲歌辞·秦女卷衣】李白
天子居未央，妾侍卷衣裳。顾无紫宫宠，敢拂黄金床。
水至亦不去，熊来尚可当。微身奉日月，飘若萤火光。
愿君采葑菲，无以下体妨。
26.050 【杂曲歌辞·爱妾换马】张祜
一面妖桃千里蹄，娇姿骏骨价应齐。乍牵玉勒辞金栈，
催整花钿出绣闺。去日岂无沾袂泣，归时还有顿衔嘶。
婵娟躞蹀春风里，挥手摇鞭杨柳堤。
绮阁香销华厩空，忍将行雨换追风。休怜柳叶双眉翠，
却爱桃花两耳红。侍宴永辞春色里，趁朝休立漏声中。
恩劳未尽情先尽，暗泣嘶风两意同。
26.051 【杂曲歌辞·枯鱼过河泣】李白
白龙改常服，偶被豫且制。谁使尔为鱼，徒劳诉天帝。
作书报鲸鲵，勿恃风涛势。涛落归泥沙，翻遭蝼蚁噬。
万乘慎出入，柏人以为诫。
26.052 【杂曲歌辞·饮酒乐】聂夷中
日月似有事，一夜行一周。草木犹须老，人生得无愁。
一饮解百结，再饮破百忧。白发欺贫贱，不入醉人头。
我愿东海水，尽向杯中流。安得阮步兵，同入醉乡游。
26.053 【杂曲歌辞·王孙游】崔国辅
自与王孙别，频看黄鸟飞。应由春草误，著处不成归。
26.054 【杂曲歌辞·发白马】李白
将军发白马，旌节渡黄河。箫鼓聒川岳，沧溟涌洪波。
武安有振瓦，易水无寒歌。铁骑若雪山，饮流涸滹沱。
扬兵猎月窟，转战略朝那。倚剑登燕然，边峰列嵯峨。
萧条万里外，耕作五原多。一扫清大漠，包虎戢金戈。
26.055 【杂曲歌辞·结袜子】李白
燕南壮士吴门豪，筑中置铅鱼隐刀。
感君恩重许君命，泰山一掷轻鸿毛。
26.056 【杂曲歌辞·沐浴子】李白
沐芳莫弹冠，浴兰莫振衣。处世忌太洁，志人贵藏辉。
沧浪有钓叟，吾与尔同归。
26.057 【杂曲歌辞·三台二首】韦应物
一年一年老去，明日后日花开。
未报长安平定，万国岂得衔杯。
冰泮寒塘始绿，雨馀百草皆生。
朝来门閤无事，晚下高斋有情。
26.058 【杂曲歌辞·上皇三台】韦应物
不寐倦长更，披衣出户行。月寒秋竹冷，风切夜窗声。
26.059 【杂曲歌辞·突厥三台】韦应物
雁门山上雁初飞，马邑阑中马正肥。
日旰山西逢驿使，殷勤南北送征衣。
26.060 【杂曲歌辞·宫中三台二首】王建
鱼藻池边射鸭，芙蓉园里看花。
日色柘袍相似，不著红鸾扇遮。
池北池南草绿，殿前殿后花红。
天子千年万岁，未央明月清风。
26.061 【杂曲歌辞·江南三台四首】王建
扬州桥边小妇，长干市里商人。
三年不得消息，各自拜鬼求神。
青草湖边草色，飞猿岭上猿声。
万里三湘客到，有风有雨人行。
树头花落花开，道上人去人来。
朝愁暮愁即老，百年几度三台。
闻身强健且为，头白齿落难追。
准拟百年千岁，能得几许多时。
26.062 【杂曲歌辞·筑城曲】张籍
筑城去，千人万人齐抱杵。重重土坚试行锥，
军吏执鞭催作迟。来时一年深碛里，著尽短衣渴无水。
力尽不得抛杵声，杵声未定人皆死。家家养男当门户，
今日作君城下土。
26.063 【杂曲歌辞·筑城曲五解】元稹
年年塞下丁，长作出塞兵。自从冒顿强，官筑遮虏城。
筑城须努力，城高遮得贼。但恐贼路多，有城遮不得。
丁口传父口，莫问城坚不。平城被虏围，汉劚城墙走。
因兹虏请和，虏往骑来多。半疑兼半信，筑城犹嵯峨。
筑城安敢烦，愿听丁一言。请筑鸿胪寺，兼愁虏出关。
26.064 【杂曲歌辞·筑城曲】陆龟蒙
城上一掊土，手中千万杵。筑城畏不坚，坚城在何处。
莫叹筑城劳，将军要却敌。城高功亦高，尔命何处惜。
26.065 【杂曲歌辞·湖阴曲】温庭筠
祖龙黄须珊瑚鞭，铁骢金面青连钱。虎髯拔剑欲成梦，
日压贼营如血鲜。海旗风急惊眠起，甲重光摇照湖水。
苍黄追骑尘外归，森索妖星阵前死。五陵愁碧春萋萋，
灞川玉马空中嘶。羽书如电入青琐，雪腕如捶催画鞞。
白虬天子金煌铓，高临帝座回龙章。吴波不动楚山晚，
花压阑干春昼长。
26.066 【杂曲歌辞·无愁果有愁曲】李商隐
东有青龙西白虎，中含福皇包世度。玉壶渭水笑清潭，
凿天不到牵牛处。骐驎踏云天马狞，牛山撼碎珊瑚声。
秋娥点滴不成泪，十二玉楼无故钉。推烟唾月抛千里，
十番红桐一行死。白杨别屋鬼迷人，空留暗记如蚕纸。
日暮向风牵短丝，血凝血散今谁是。
26.067 【杂曲歌辞·起夜来】施肩吾
香销连理带，尘覆合欢杯。懒卧相思枕，愁吟起夜来。
26.068 【杂曲歌辞·起夜半】聂夷中
念远心如烧，不觉中夜起。桃花带露泛，立在月明里。
26.069 【杂曲歌辞·独不见】沈佺期
卢家小妇郁金堂，海燕双栖玳瑁梁。九月寒砧催下叶，
十年征戍忆辽阳。白狼河北音书断，丹凤城南秋夜长。
谁知含愁独不见，使妾明月照流黄。
26.070 【杂曲歌辞·独不见】王训
日晚宜春暮，风软上林朝。对酒近初节，开楼荡夜娇。
石桥通小涧，竹路上青霄。持底谁见许，长愁成细腰。
26.071 【杂曲歌辞·独不见】杨巨源
东风艳阳色，柳绿花如霰。竞理同心鬟，争持合欢扇。
香传贾娘手，粉离何郎面。最恨卷帘时，含情独不见。
26.072 【杂曲歌辞·独不见】李白
白马谁家子，黄龙边塞儿。天山三丈雪，岂是远行时。
春蕙忽秋草，莎鸡鸣曲池。风催寒棕响，月入霜闺悲。
忆与君别年，种桃齐蛾眉。桃今百馀尺，花落成枯枝。
终然独不见，流泪空自知。
26.073 【杂曲歌辞·独不见】戴叔伦
前宫路非远，旧苑春将遍。玉户看早梅，雕梁数归燕。
身轻逐舞袖，香暖传歌扇。自和秋风词，长侍昭阳殿。
谁信后庭人，年年独不见。
26.074 【杂曲歌辞·独不见】胡曾
玉关一自有氛埃，年少从军竟未回。门外尘凝张乐榭，
水边香灭按歌台。窗残夜月人何处，帘卷春风燕复来。
万里寂寥音信绝，寸心争忍不成灰。
26.075 【杂曲歌辞·携手曲】田娥
携手共惜芳菲节，莺啼锦花满城阙。行乐逶迤念容色，
色衰只恐君恩歇。凤笙龙管白日阴，盈亏自感青天月。
26.076 【杂曲歌辞·大垂手】聂夷中
金刀翦轻云，盘用黄金缕。装束赵飞燕，教来掌上舞。
舞罢飞燕死，片片随风去。
26.077 【杂曲歌辞·夜夜曲】田娥
愁人夜独伤，灭烛卧兰房。只恐多情月，旋来照妾床。
26.078 【杂曲歌辞·夜夜曲】王偃
北斗星移银汉低，班姬愁思凤城西。
青槐陌上人行绝，明月楼前乌夜啼。
26.079 【杂曲歌辞·夜夜曲】贯休
蟪蛄切切风骚骚，芙蓉喷香蟾蜍高。
孤灯耿耿征妇劳，更深扑落金错刀。
26.080 【杂曲歌辞·秋夜长】王勃
秋夜长，殊未央，月明白露澄清光，层城绮阁遥相望。
遥相望，川无梁，北风受节雁南翔，崇兰委质时菊芳。
鸣环曳履出长廊，为君秋夜捣衣裳。纤罗对凤凰，
丹绮双鸳鸯。调砧乱杵思自伤。思自伤，
征夫万里戍他乡。鹤关音信断，龙门道路长。
所在天一方，寒衣徒自香。
26.081 【杂曲歌辞·秋夜长】张籍
秋天如水夜未央，天汉东西月色光。愁人不寐畏枕席，
暗虫唧唧绕我傍。荒城为村无更声，起看北斗天未明。
白露满田风褭褭，千声万声鹖鸟鸣。
26.082 【杂曲歌辞·秋夜曲二首】王建
天清漏长霜泊泊，兰绿收荣桂膏涸。高楼云鬟弄婵娟，
古瑟暗断秋风弦。玉关遥隔万里道，金刀不翦双泪泉。
香囊火死香气少，向帷合眼何时晓。城乌作营啼野月，
秦川少妇生离别。
秋灯向壁掩洞房，良人此夜直明光。
天河悠悠漏水长，南楼北斗两相当。
26.083 【杂曲歌辞·秋夜曲】张仲素
丁丁漏水夜何长，漫漫轻云露月光。
秋壁暗虫通夕响，寒衣未寄莫飞霜。
26.084 【杂曲歌辞·秋夜曲】王涯
桂魄初生秋露微，轻罗已薄未更衣。
银筝夜久殷勤弄，心怯空房不忍归。
26.085 【杂曲歌辞·夜坐吟】李白
冬夜夜寒觉夜长，沉吟久坐坐北堂。冰合井泉月入闺，
青缸凝明照悲啼。青缸灭，啼转多。掩妾泪，听君歌。
歌有声，妾有情。情声合，两无违。
一语不入意，从君万曲梁尘飞。
26.086 【杂曲歌辞·夜坐吟】李白
踏踏马头谁见过，眼看北斗直天河。西风罗幕生翠波，
铅华笑妾颦青蛾。为君起唱长相思。帘外严霜皆倒飞，
明星烂烂东方陲。红霞稍出东南涯，陆郎去矣乘斑骓。
26.087 【杂曲歌辞·夜寒吟】鲍溶
九衢金吾夜行行，上宫玉漏遥分明。霜飙乘阴扫地起，
旅鸿迷雪绕枕声，远人归梦既不成。留家惜夜欢心发，
罗幕画堂深皎洁。兰烟对酒客几人，兽火扬光二三月。
细腰楚姬丝竹间，白纻长袖歌闲闲，岂识苦寒损朱颜。
26.088 【杂曲歌辞·定情篇】乔知之
共君结新婚，岁寒心未卜。相与游春园，各随情所逐。
君念菖蒲花，妾感苦寒竹。菖花多艳姿，寒竹有贞叶。
此时妾比君，君心不如妾。簪玉步河堤，妖韶援绿蕺。
凫雁将子游，莺燕从双栖。君念春光好，妾向春光啼。
君时不得意，妾弃还金闺。结言本同心，悲欢何未齐。
怨咽前致辞，愿得中所悲。人间丈夫易，世路妇难为。
始经天月照，终若流星驰。长信佳丽人，失意非蛾眉。
庐江小吏妇，非关织作迟。本愿长相对，今已长相思。
复有游宦子，结援从梁陈。燕居崇三朝，去来历九春。
誓心妾终始，蚕桑奉所亲。归愿未克从，黄金赠路人。
洁妇怀明义，从泛河之津。于今千万年，谁当问水滨。
更忆倡家楼，夫婿事封侯。去时思灼灼，去罢心悠悠。
不怜妾岁晏，千载陇西头。以兹常惕惕，百虑恒盈积。
由来共结褵，几人同匪石。故岁雕梁燕，双去今来只。
今日玉庭梅，朝红暮成碧。碧荣始芬敷，黄叶已淅沥。
何用念芳春，芳春有流易。何用重欢娱，欢娱俄戚戚。
家本巫山阳，归去路何长。叙言情未尽，采菉已盈筐。
桑榆日映物，草色盈高冈。下有碧流水，上有丹桂香。
桂枝不须折，碧流清且洁。赠君比芳菲，受惠常不灭。
赠君泪潺湲，相思无断绝。妾有秦家镜，宝匣装珠玑。
鉴来年二八，不记易阴晖。妾无光寂寂，委照影依依。
今日持为赠，相识莫相违。
26.089 【杂曲歌辞·定情乐】施肩吾
敢嗟君不怜，自是命不谐。著破三条裾，却还双股钗。
26.090 【杂曲歌辞·春江曲】郭元振
江水春沉沉，上有双竹林。竹叶坏水色，郎亦坏人心。
26.091 【杂曲歌辞·春江曲】张籍
春江无云潮水平，蒲心出水凫雏鸣。长干夫婿爱远行，
自染春衣缝已成。妾身生长金陵侧，去年随夫住江北。
春来未到父母家，舟小风多渡不得。欲辞舅姑先问人，
私向江头祭水神。
26.092 【杂曲歌辞·春江曲】王涯
摇漾越江春，相将看白蘋。归时不觉夜，出浦月随人。
26.093 【杂曲歌辞·春江曲二首】张仲素
家寄征江岸，征人几岁游。不知潮水信，每日到沙头。
乘晓南湖去，参差叠浪横。前洲在何处，雾里雁嘤嘤。
26.094 【杂曲歌辞·江上曲】李嘉祐
江上澹澹芙蓉花，江口蛾眉独浣纱。可怜应是阳台女，
坐对鸬鹚娇不语。掩面羞看北地人，回首忽作空山雨。
苍梧秋色不堪论，千载依依帝子魂。
君看峰上斑斑竹，尽是湘妃泣泪痕。
26.095 【杂曲歌辞·桃花曲】顾况
魏帝宫人舞凤楼，隋家天子泛龙舟。
君王夜醉春眠晏，不觉桃花逐水流。
26.096 【杂曲歌辞·树中草】李白
鸟衔野田草，误入枯桑里。客土植危根，逢春犹不死。
草木虽无情，因依尚可生。如何同枝叶，各自有枯荣。
26.097 【杂曲歌辞·树中草】张祜
青青树中草，托根非不危。草生树却死，荣枯君可知。
26.098 【杂曲歌辞·春游吟】李章
初春遍芳甸，千里霭盈瞩。美人摘新英，步步玩春绿。
所思杳何处，宛在吴江曲。可怜不得共芳菲，
日暮归来泪满衣。
26.099 【杂曲歌辞·春游乐】施肩吾
一年三百六十日，赏心那似春中物。
草迷曲坞花满园，东家少年西家出。
26.0100 【杂曲歌辞·春游乐二首】李端
游童苏合带，倡女蒲葵扇。初日映城时，相思忽相见。
褰裳踏露草，理鬓回花面。薄暮不同归，留情此芳甸。
柘弹连钱马，银钩妥堕鬟。采桑春陌上，踏草夕阳间。
意合辞先露，心诚貌却闲。明朝若相忆，云雨出巫山。
26.0101 【杂曲歌辞·春游曲三首】张仲素
烟柳飞轻絮，风榆落小钱。濛濛百花里，罗绮竞秋千。
骋望登香阁，争高下砌台。林间踏青去，席上意钱来。
行乐三春节，林花百和香。当年重意气，先占斗鸡场。
26.0102 【杂曲歌辞·乐府二首】刘言史
花颔红鬃一向偏，绿槐香陌欲朝天。
仍嫌众里娇行疾，傍镫深藏白玉鞭。
喷珠团香小桂条，玉鞭兼赐霍嫖姚。
弄影便从天禁出，碧蹄声碎五门桥。
26.0103 【杂曲歌辞·乐府】顾况
暖谷春光至，宸游近甸荣。云随天仗转，风入御帘轻。
翠盖浮佳气，朱楼倚太清。朝臣冠剑退，宫女管弦迎。
细草承雕辇，繁花入幔城。文房开圣藻，武卫宿天营。
玉醴随觞至，铜壶逐漏行。五星含土德，万姓彻中声。
亲祀先崇典，躬推示劝耕。国风新正乐，农器近消兵。
道德关河固，刑章日月明。野人同鸟兽，率舞感升平。
26.0104 【杂曲歌辞·乐府】权德舆
光风澹荡百花吐，楼上朝朝学歌舞。身年二八婿侍中，
幼妹承恩兄尚主。绿窗珠箔绣鸳鸯，侍婢先焚百和香。
莺啼日出不知曙，寂寂罗帏春梦长。
26.0105 【杂曲歌辞·乐府三首】孟郊
莲子不可得，荷花生水中。犹胜道傍柳，无事荡春风。
渌萍与荷叶，同此一水中。风吹荷叶在，渌萍西复东。
莲花未开时，苦心终日卷。春水徒荡漾，荷花未开展。
26.0106 【杂曲歌辞·乐府】陆长源
芙蓉初出水，菡萏露中花。风吹著枯木，无奈值空槎。
26.0107 【杂曲歌辞·杂曲】王勃
智琼神女，来访文君。蛾眉始约，罗袖初薰。歌齐曲韵，
舞乱行分。若向阳台荐枕，何啻得胜朝云。
26.0108 【杂曲歌辞·古曲五首】施肩吾
可怜江北女，惯唱江南曲。摇荡木兰舟，双凫不成浴。
郎为匕上香，妾为笼上灰。归时虽暖热，去罢生尘埃。
夜裁鸳鸯绮，朝织蒲桃绫。欲试一寸心，待缝三尺冰。
怜时鱼得水，怨罢商与参。不如山支子，却解结同心。
红颜感暮花，白日同流水。思君如孤灯，一夜一心死。
26.0109 【杂曲歌辞·高句丽】李白
金花折风帽，白马小迟回。翩翩舞广袖，似鸟海东来。
26.0110 【杂曲歌辞·摩多楼子】李贺
玉塞去金人，二万四千里。风吹沙作云，一时渡辽水。
天白水如练，甲丝双串断。行行莫苦辛，城月犹残半。
晓气朔烟上，趢趗胡马蹄。行人听水别，隔陇长东西。
