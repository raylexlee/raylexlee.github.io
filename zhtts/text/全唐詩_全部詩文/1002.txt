第895卷 魏承班 等
895.01 【訴衷情】魏承班
高歌宴罷月初盈，詩情引恨情。煙露冷，水流輕，
思想夢難成。
羅帳嫋香平，恨頻生。思君無計睡還醒，隔層城。
春深花簇小樓臺，風飄錦繡開。新睡覺，步香階，
山枕印紅腮。
鬢亂墜金釵，語檀偎。臨行執手重重屬，幾千回。
銀漢雲情玉漏長，蛩聲悄畫堂。筠簟冷，碧窗涼，
紅蠟淚飄香。
皓月瀉寒光，割人腸。那堪獨自步池塘，對鴛鴦。
金風輕透碧窗紗，銀釭焰影斜。欹枕臥，恨何賒，
山掩小屏霞。
雲雨別吳娃，想容華。夢成幾度繞天涯，到君家。
春情滿眼臉紅消，嬌妒索人饒。星靨小，玉璫搖，
幾共醉春朝。
別後憶纖腰，夢魂勞。如今風葉又蕭蕭，恨迢迢。
895.02 【生查子】魏承班
煙雨晚晴天，零落花無語。難話此時心，梁燕雙來去。
琴韻對薰風，有恨和情撫。腸斷斷絃頻，淚滴黃金縷。
寂寞畫堂空，深夜垂羅幕。燈暗錦屏欹，月冷珠簾薄。
愁恨夢難成，何處貪歡樂。看看又春來，還是長蕭索。
離別又經年，獨對芳菲景。嫁得薄情夫，長抱相思病。
花紅柳綠間晴空，蝶舞雙雙影。羞看繡羅衣，爲有金鸞並。
895.03 【菩薩蠻】魏承班
羅裾薄薄秋波染，眉間畫得山兩點。相見綺筵時，
深情暗共知。
翠翹雲鬢動，斂態彈金鳳。宴罷入蘭房，邀人解佩璫。
羅衣隱約金泥畫，玳筵一曲當秋夜。聲顫覷人嬌，
雲鬟嫋翠翹。
酒醺紅玉軟，眉翠秋山遠。繡幌麝煙沈，誰人知兩心。
玉容光照菱花影，沉沉臉上秋波冷。白雪一聲新，
雕樑起暗塵。
寶釵搖翡翠，香惹芙蓉醉。攜手入鴛衾，誰人知此心。
895.04 【漁歌子】魏承班
柳如眉，雲似發，鮫綃霧縠籠香雪。夢魂驚，鐘漏歇，
窗外曉鶯殘月。
幾多情，無處說，落花飛絮清明節。少年郎，容易別，
一去音書斷絕。
895.05 【滿宮花】魏承班
雪霏霏，風凜凜，玉郎何處狂飲？醉時想得縱風流，
羅帳香幃鴛寢。
春朝秋夜思君甚，愁見繡屏孤枕。少年何事負初心，
淚滴縷金雙衽。
寒夜長，更漏永，愁見透簾月影。王孫何處不歸來，
應在倡樓酩酊。
金鴨無香羅帳冷，羞更雙鸞交頸。夢中幾度見兒夫，
不忍罵伊薄倖。
895.06 【謁金門】魏承班
煙水闊，人值清明時節，雨細花零鶯語切，愁腸千萬結。
雁去音徽斷絕，有恨欲憑誰說？無事傷心猶不徹，
春時容易別。
春欲半，堆砌落花千片。早是潘郎長不見，忍聽雙語燕。
飛絮晴空颺遠，風送誰家弦管？愁倚畫屏凡事懶，
淚沾金縷線。
長思憶，思憶佳辰輕擲。霜月透簾澄夜色，小屏山凝碧。
恨恨君何太極，記得嬌嬈無力。獨坐思量愁似織，
斷腸煙水隔，
895.07 【木蘭花】魏承班
小芙蓉，香旖旎，碧玉堂深清似水。閉寶匣，掩金鋪，
倚屏拖袖愁如醉。
遲遲好景煙花媚，曲渚鴛鴦眠錦翅。凝然愁望靜相思，
一雙笑靨嚬香蕊。
895.08 【玉樓春】魏承班
寂寂畫堂樑上燕，高卷翠簾橫數扇。一庭春色惱人來，
滿地落花紅幾片。
愁倚錦屏低雪面，淚滴繡羅金縷線。好天涼月盡傷心，
爲是玉郎長不見。
輕斂翠蛾呈皓齒，鶯轉一枝花影裏。聲聲清迥遏行雲，
寂寂畫梁塵暗起。
玉斝滿斟情未已，促坐王孫公子醉。春風筵上貫珠勻，
豔色韶顏嬌旖旎。
895.09 【黃鐘樂】魏承班
池塘煙暖草萋萋，惆悵閒宵含恨，愁坐思堪迷。
遙想玉人情事遠，音容渾似隔桃溪。
偏記同歡秋月低，簾外論心花畔，和醉暗相攜。
何事春來君不見，夢魂長在錦江西。
895.010 【江城子】尹鶚
裙拖碧，步飄香，織腰束素長。鬢雲光，拂面瓏璁，
膩玉碎凝妝。寶柱秦箏彈向晚，弦促雁，更思量。
895.011 【何滿子】尹鶚
雲雨常陪勝會，笙歌慣逐閒遊。錦裏風光應占，
玉鞭金勒驊騮。戴月潛穿深曲，和香醉脫輕裘。
方喜正同鴛帳，又言將往皇州。每憶良宵公子伴，
夢魂長掛紅樓。欲表傷離情味，丁香結在心頭。
895.012 【醉公子】尹鶚
暮煙籠蘚砌，戟門猶未閉。盡日醉尋春，歸來月滿身。
離鞍偎繡袂，墜巾花亂綴。何處惱佳人，檀痕衣上新。
895.013 【女冠子】尹鶚
雙成伴侶，去去不知何處。有佳期，霞帔金絲薄，
花冠玉葉危。
懶乘丹鳳子，學跨小龍兒。叵耐天風緊，挫腰肢。
895.014 【菩薩蠻】尹鶚
隴雲暗合秋天白，俯窗獨坐窺煙陌。樓際角重吹，
黃昏方醉歸。
荒唐難共語，明日還應去。上馬出門時，金鞭莫與伊。
嗚嗚曉角調如語，畫樓三會喧雷鼓。枕上夢方殘，
月光鋪水寒。
蛾眉應斂翠，咫尺同千里。宿酒未全消，滿懷離恨饒。
錦茵閒襯丁香枕，銀釭燼落猶慵寢。顒坐遍紅爐，
誰知情緒孤。
少年狂蕩慣，花曲長牽絆。去便不歸來，空教駿馬回。
895.015 【杏園芳】尹鶚
嚴妝嫩臉花明，教人見了關情。含羞舉步越羅輕，稱娉婷。
終朝咫尺窺香閣，迢遙似隔層城。何時休遣夢相縈，
入雲屏。
895.016 【清平樂】尹鶚
偎紅斂翠，盡日思閒事。髻滑鳳凰釵欲墜，雨打梨花滿地。
繡衣獨倚闌干，玉容似怯春寒。應待少年公子，
鴛幃深處同歡。
芳年妙妓，淡拂鉛華翠。輕笑自然生百媚，爭那尊前人意。
酒傾琥珀杯時，更堪能唱新詞。賺得王孫狂處，
斷腸一搦腰肢。
895.017 【滿宮花】尹鶚
月沉沉，人悄悄，一炷後庭香嫋。風流帝子不歸來，
滿地禁花慵掃。
離恨多，相見少，何處醉迷三島？漏清宮樹子規啼，
愁鎖碧窗春曉。
895.018 【臨江仙】尹鶚
一番荷芰生池沼，檻前風送馨香。昔年於此伴蕭娘。
相偎佇立，牽惹敘衷腸。
時逞笑容無限態，還如菡萏爭芳。別來虛遣思悠颺。
慵窺往事，金鎖小蘭房。
深秋寒夜銀河靜，月明深院中庭。西窗幽夢等閒成。
逡巡覺後，特地恨難平。
紅燭半條殘焰短，依稀暗背銀屏。枕前何事最傷情？
梧桐葉上，點點露珠零。
895.019 【撥棹子】尹鶚
風切切，深秋月，十朵芙蓉繁豔歇。小檻細腰無力，
空贏得，目斷魂飛何處說。
寸心恰似丁香結，看看瘦盡胸前雪。偏掛恨，少年拋擲。
羞睹見，繡被堆紅閒不徹。
丹臉膩，雙靨媚，冠子縷金裝翡翠。將一朵，瓊花堪比。
窠窠繡，鸞鳳衣裳香窣地。
銀臺蠟燭滴紅淚，醁酒勸人教半醉。簾幕外，月華如水。
特地向，寶帳顛狂不肯睡。
895.020 【秋夜月】尹鶚
三秋佳節，罥晴空，凝碎露，茱萸千結。菊蕊和煙輕撚，
酒浮金屑。徵雲雨，調絲竹，此時難輟。歡極、
一片豔歌聲揭。
黃昏慵別，炷沉煙，燻繡被，翠帷同歇。醉並鴛鴦雙枕，
暖偎春雪。語丁寧，情委曲，論心正切。夜深、
窗透數條斜月。
895.021 【金浮圖】尹鶚
繁華地，王孫富貴。玳瑁筵開，下朝無事。壓紅茵、
鳳舞黃金翅。玉立纖腰，一片揭天歌吹。滿目綺羅珠翠。
和風淡蕩，偷散沉檀氣。
堪判醉，韶光正媚。折盡牡丹，豔迷人意，
金張許史應難比。貪戀歡娛，不覺金烏墜。
還惜會難別易，金船更勸，勒住花驄轡。
895.022 【定西番】毛熙震
蒼翠濃陰滿院，鶯對語，蝶交飛，戲薔薇。
斜日倚闌風好，餘香出繡衣。未得玉郎消息，幾時歸。
895.023 【何滿子】毛熙震
寂寞芳菲暗度，歲華如箭堪驚。緬想舊歡多少事，
轉添春思難平。曲檻絲垂金柳，小窗絃斷銀箏。
深院空聞燕語，滿園閒落花輕。一片相思休不得，
忍教長日愁生。誰見夕陽孤夢，覺來無限傷情。
無語殘妝澹薄，含羞嚲袂輕盈。幾度香閨眠過曉，
綺窗疏日微明。雲母帳中偷惜，水精枕上初驚。
笑靨嫩疑花拆，愁眉翠斂山橫。相望只教添悵恨，
整鬟時見纖瓊。獨倚朱扉閒立，誰知別有深情。
895.024 【女冠子】毛熙震
碧桃紅杏，遲日媚籠光影。彩霞深，香暖燻鶯語，
風清引鶴音。
翠鬟冠玉葉，霓袖捧瑤琴。應共吹簫侶，暗相尋。
修蛾慢臉，不語檀心一點。小山妝，蟬鬢低含綠，
羅衣澹拂黃。
悶來深院裏，閒步落花傍。纖手輕輕整，玉爐香。
895.025 【酒泉子】毛熙震
閒臥繡幃，慵想萬般情寵。錦檀偏，翹股重，翠雲欹。
暮天屏上春山碧，映香菸霧隔。蕙蘭心，魂夢役，斂蛾眉。
鈿匣舞鸞，隱映豔紅修碧。月梳斜，雲鬢膩，粉香寒。
曉花微斂輕呵展，嫋釵金燕軟。日初升，簾半卷，對妝殘。
895.026 【浣溪沙】毛熙震
春暮黃鶯下砌前，水精簾影露珠懸，綺霞低映晚晴天。
弱柳萬條垂翠帶，殘紅滿地碎香鈿，蕙風飄蕩散輕煙。
花榭香紅煙景迷，滿庭芳草綠萋萋，金鋪閒掩繡簾低。
紫燕一雙嬌語碎，翠屏十二晚峯齊，夢魂消散醉空閨。
晚起紅房醉欲消，綠鬟雲散嫋金翹，雪香花語不勝嬌。
好是向人柔弱處，玉纖時急繡裙腰，春心牽惹轉無憀。
一隻橫釵墜髻叢，靜眠珍簟起來慵，繡羅紅嫩抹蘇胸。
羞斂細蛾魂暗斷，困迷無語思猶濃，小屏香靄碧山重。
雲薄羅裙綬帶長，滿身新裛瑞龍香，翠鈿斜映豔梅妝。
佯不覷人空婉約，笑和嬌語太猖狂，忍教牽恨暗形相。
碧玉冠輕嫋燕釵，捧心無語步香階，緩移弓底繡羅鞋。
暗想歡娛何計好，豈堪期約有時乖，日高深院正忘懷。
半醉凝情臥繡茵，睡容無力卸羅裙，玉籠鸚鵡厭聽聞。
慵整落釵金翡翠，象梳欹鬢月生雲，錦屏綃幌麝煙薰。
895.027 【後庭花（或加玉樹二字）】毛熙震
鶯啼燕語芳菲節，瑞庭花發。昔時歡宴歌聲揭，管絃清越。
自從陵谷追遊歇，畫梁塵黦。傷心一片如珪月，閒鎖宮闕。
輕盈舞伎含芳豔，競妝新臉。步搖珠翠修蛾斂，膩鬟雲染。
歌聲慢發開檀點，繡衫斜掩。時將纖手勻紅臉，笑拈金靨。
越羅小袖新香蒨，薄籠金釧。倚闌無語搖輕扇，半遮勻面。
春殘日暖鶯嬌懶，滿庭花片。爭不教人長相見，畫堂深院。
895.028 【菩薩蠻】毛熙震
梨花滿院飄香雪，高樓夜靜風箏咽。斜月照簾帷，
憶君和夢稀。
小窗燈影背，燕語驚愁態。屏掩斷香飛，行雲山外歸。
繡簾高軸臨塘看，雨翻荷芰真珠散。殘暑晚初涼，
輕風渡水香。
無憀悲往事，爭那牽情思。光影暗相催，等閒秋又來。
天含殘碧融春色，五陵薄倖無消息。盡日掩朱門，
離愁暗斷魂。
鶯啼芳樹暖，燕拂回塘滿。寂寞對屏山，相思醉夢間。
895.029 【清平樂】毛熙震
春光欲暮，寂寞閒庭戶。粉蝶雙雙穿檻舞，簾卷晚天疏雨。
含愁獨倚閨幃，玉爐煙斷香微。正是銷魂時節，
東風滿院花飛。
895.030 【更漏子】毛熙震
秋色清，河影淡，深戶燭寒光暗。綃幌碧，錦衾紅，
博山香炷融。
更漏咽，蛩鳴切，滿院霜華如雪。新月上，薄雲收，
映簾懸玉鉤。
煙月寒，秋夜靜，漏轉金壺初永。羅幕下，繡屏空，
燈花結碎紅。
人悄悄，愁無了，思夢不成難曉。長憶得，與郎期，
竊香私語時。
895.031 【南歌子（一名望秦川，一名風蝶令）】毛熙震
遠山愁黛碧，橫波慢臉明。膩香紅玉茜羅輕，
深院晚堂人靜，理銀箏。
鬢動行雲影，裙遮點屐聲。嬌羞愛問曲中名，
楊柳杏花時節，幾多情。
惹恨還添恨，牽腸即斷腸。凝情不語一枝芳，
獨映畫簾閒立，繡衣香。
暗想爲雲女，應憐傅粉郎。晚來輕步出閨房，
髻慢釵橫無力，縱猖狂。
895.032 【木蘭花】毛熙震
掩朱扉，鉤翠箔，滿院鶯聲春寂寞。勻粉淚，恨檀郎，
一去不歸花又落。
對斜暉，臨小閣，前事豈堪重想著。金帶冷，畫屏幽，
寶帳慵燻蘭麝薄。
895.033 【小重山】毛熙震
梁燕雙飛畫閣前，寂寥多少恨、懶孤眠。
曉來閒處想君憐，紅羅帳、金鴨冷沉煙。
誰信損嬋娟，倚屏啼玉箸、溼香鈿。
四支無力上鞦韆，羣花謝、愁對豔陽天。
895.034 【臨江仙】毛熙震
南齊天子寵嬋娟，六宮羅綺三千。潘妃嬌豔獨芳妍。
椒房蘭洞，雲雨降神仙。
縱態迷歡心不足，風流可惜當年。纖腰婉約步金蓮。
妖君傾國，猶自至今傳。
幽閨欲曙聞鶯轉，紅窗月影微明。好風頻謝落花聲。
隔幃殘燭，猶照綺屏箏。
繡被錦茵眠玉暖，炷香斜嫋煙輕。淡蛾羞斂不勝情。
暗思閒夢，何處逐行雲。
