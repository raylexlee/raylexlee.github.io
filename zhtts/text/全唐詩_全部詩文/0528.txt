第一莫教渔父见，且从萧飒满朱栏。
519.030 【慈恩寺避暑】李远
香荷疑散麝，风铎似调琴。不觉清凉晚，归人满柳阴。
519.031 【读田光传】李远
秦灭燕丹怨正深，古来豪客尽沾襟。
荆卿不了真闲事，辜负田光一片心。
519.032 【友人下第因以赠之】李远
刘毅虽然不掷卢，谁人不道解樗蒲。
黄金百万终须得，只有挼莎更一呼。
519.033 【咏鸳鸯】李远
鸳鸯离别伤，人意似鸳鸯。试取鸳鸯看，多应断寸肠。
519.034 【赠筝妓伍卿】李远
轻轻没后更无筝，玉腕红纱到伍卿。
座客满筵都不语，一行哀雁十三声。
519.035 【黄陵庙词（一作李群玉诗）】李远
黄陵庙前莎草春，黄陵女儿蒨裙新。
轻舟小楫唱歌去，水远山长愁杀人。
519.036 【句】李远
人事三杯酒，流年一局棋。（《北梦琐言》）。
青山不厌三杯酒，长日惟消一局棋。（《唐语林》）。
