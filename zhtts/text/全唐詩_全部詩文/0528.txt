第一莫教漁父見，且從蕭颯滿朱欄。
519.030 【慈恩寺避暑】李遠
香荷疑散麝，風鐸似調琴。不覺清涼晚，歸人滿柳陰。
519.031 【讀田光傳】李遠
秦滅燕丹怨正深，古來豪客盡沾襟。
荊卿不了真閒事，辜負田光一片心。
519.032 【友人下第因以贈之】李遠
劉毅雖然不擲盧，誰人不道解樗蒲。
黃金百萬終須得，只有挼莎更一呼。
519.033 【詠鴛鴦】李遠
鴛鴦離別傷，人意似鴛鴦。試取鴛鴦看，多應斷寸腸。
519.034 【贈箏妓伍卿】李遠
輕輕沒後更無箏，玉腕紅紗到伍卿。
座客滿筵都不語，一行哀雁十三聲。
519.035 【黃陵廟詞（一作李羣玉詩）】李遠
黃陵廟前莎草春，黃陵女兒蒨裙新。
輕舟小楫唱歌去，水遠山長愁殺人。
519.036 【句】李遠
人事三杯酒，流年一局棋。（《北夢瑣言》）。
青山不厭三杯酒，長日惟消一局棋。（《唐語林》）。
