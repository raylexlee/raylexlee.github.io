第535卷 許渾
535.01 【漢水傷稼】許渾
西北樓開四望通，殘霞成綺月懸弓。江村夜漲浮天水，
澤國秋生動地風。高下綠苗千頃盡，新陳紅粟萬廒空。
才微分薄憂何益，卻欲迴心學釣翁。
535.02 【送王總下第歸丹陽】許渾
秦樓心斷楚江湄，繫馬春風酒一卮。汴水月明東下疾，
練塘花發北來遲。青蕪定沒安貧處，黃葉應催獻賦詩。
憑寄家書爲回報，舊鄉還有故人知。
535.03 【南陽道中】許渾
月斜孤館傍村行，野店高低帶古城。籬上曉花齋後落，
井邊秋葉社前生。飢烏索哺隨雛叫，乳牸慵歸望犢鳴。
荒草連天風動地，不知誰學武侯耕。
535.04 【破北虜太和公主歸宮闕】許渾
毳幕承秋極斷蓬，飄颻一劍黑山空。匈奴北走荒秦壘，
貴主西還盛漢宮。定是廟謨傾種落，必知邊寇畏驍雄。
恩沾殘類從歸去，莫使華人雜犬戎。
535.05 【李定言自殿院銜命歸闕，拜員外郎遷右史因寄】許渾
白筆南征變二毛，越山愁瘴海驚濤。才歸龍尾含雞舌，
更立螭頭運兔毫。閶闔欲開宮漏盡，冕旒初坐御香高。
吳中舊侶君先貴，曾憶王祥與佩刀。
535.06 【早秋韶陽夜雨】許渾
宋玉含悽夢亦驚，芙蓉山響一猿聲。陰雲迎雨枕先潤，
夜電引雷窗暫明。暗惜水花飄廣檻，遠愁風葉下高城。
西歸萬里未千里，應到故園春草生。
535.07 【將爲南行陪尚書崔公宴海榴堂】許渾
朝宴華堂暮未休，幾人偏得謝公留。風傳鼓角霜侵戟，
雲卷笙歌月上樓。賓館盡開徐稚榻，客帆空戀李膺舟。
謾誇書劍無知己，水遠山長步步愁。
535.08 【贈王山人】許渾
貰酒攜琴訪我頻，始知城市有閒人。君臣藥在寧憂病，
子母錢成豈患貧。年長每勞推甲子，夜寒初共守庚申。
近來聞說燒丹處，玉洞桃花萬樹春。
535.09 【宣城崔大夫召聯句，偶疾不獲赴因獻】許渾
心慕知音命自拘，畫堂聞欲試吹竽。茂陵罷酒慚中聖，
漳浦題詩怯大巫。鬐鬣幾年傷在藻，羽毛終日羨棲梧。
還愁旅棹空歸去，楓葉荷花釣五湖。
535.010 【贈鄭處士】許渾
道傍年少莫矜誇，心在重霄鬢未華。楊子可曾過北里，
魯人何必敬東家。寒雲曉散千峯雪，暖雨晴開一徑花。
且賣湖田釀春酒，與君書劍是生涯。
535.011 【正元（一作元日，一作元正）】許渾
高揭雞竿闢帝閽，祥風微暖瑞雲屯。千官共削奸臣跡，
萬國初銜聖主恩。宮殿雪華齊紫閣，關河春色到青門。
華夷一軌人方泰，莫學論兵誤至尊。
535.012 【登尉佗樓】許渾
劉項持兵鹿未窮，自乘黃屋島夷中。南來作尉任囂力，
北向稱臣陸賈功。簫鼓尚陳今世廟，旌旗猶鎮昔時宮。
越人未必知虞舜，一奏薰弦萬古風。
535.013 【韶州驛樓宴罷】許渾
檐外千帆背夕陽，歸心杳杳鬢蒼蒼。嶺猿羣宿夜山靜，
沙鳥獨飛秋水涼。露墮桂花棋局溼，風吹荷葉酒瓶香。
主人不醉下樓去，月在南軒更漏長。
535.014 【和淮南王相公與賓僚同遊瓜洲別業，題舊書齋】許渾
碧油紅旆想青衿，積雪窗前盡日吟。巢鶴去時雲樹老，
臥龍歸處石潭深。道傍苦李猶垂實，城外甘棠已布陰。
賓御莫辭巖下醉，武丁高枕待爲霖。
535.015 【送盧先輩自衡嶽赴復州嘉禮二首】許渾
名振金閨步玉京，暫留滄海見高情。衆花盡處松千尺，
羣鳥喧時鶴一聲。朱閣簟涼疏雨過，碧溪船動早潮生。
離心不異西江水，直送征帆萬里行。
湘南詩客海中行，鵬翅垂雲不自矜。秋水靜磨金鏡土，
夜風寒結玉壺冰。萬重嶺嶠辭衡嶽，千里山陂問竟陵。
醉倚西樓人已遠，柳溪無浪月澄澄。
535.016 【哭楊攀處士】許渾
先生憂道樂清貧，白髮終爲不仕身。嵇阮沒來無酒客，
應劉亡後少詩人。山前月照荒墳曉，溪上花開舊宅春。
昨夜回舟更惆悵，至今鐘磬滿南鄰。
535.017 【宿松江驛卻寄蘇州一二同志（一作宿望亭驛寄蘇州同遊）】許渾
候館人稀夜自長，姑蘇臺遠樹蒼蒼。江湖潮落高樓迥，
河漢秋歸廣簟涼。月轉碧梧移鵲影，露低紅葉溼螢光。
西園詩侶應多思，莫醉笙歌掩畫堂。
535.018 【盧山人自巴蜀由湘潭歸茅山因贈】許渾
太乙靈方煉紫荷，紫荷飛盡發皤皤。猿啼巫峽曉雲薄，
雁宿洞庭秋月多。導引豈如桃葉舞，步虛寧比竹枝歌。
華陽舊隱莫歸去，水沒芝田生綠莎。
535.019 【潁州從事西湖亭宴餞】許渾
西湖清宴不知回，一曲離歌酒一杯。城帶夕陽聞鼓角，
寺臨秋水見樓臺。蘭堂客散蟬猶噪，桂楫人稀鳥自來。
獨想徵車過鞏洛，此中霜菊繞潭開。
535.020 【瓜洲留別李詡】許渾
泣玉三年一見君，白衣憔悴更離羣。柳堤惜別春潮落，
花榭留歡夜漏分。孤館宿時風帶雨，遠帆歸處水連雲。
悲歌曲盡莫重奏，心繞關河不忍聞。
535.021 【餘謝病東歸，王秀才見寄，今潘秀才南棹奉酬】許渾
酷似牢之玉不如，落星山下白雲居。春耕旋構金門客，
夜學兼修玉府書。風掃碧雲迎鷙鳥，水還滄海養嘉魚。
莫將年少輕時節，王氏家風在石渠。
535.022 【獻韶陽相國崔公】許渾
一匱爲功極九層，康莊猶自劍棱棱。舟回北渚經年泊，
門接東山盡日登。萬國已聞傳玉璽，百官猶望啓金縢。
賢臣會致唐虞世，獨倚江樓笑范增。
535.023 【郡齋夜坐寄舊鄉二侄】許渾
千官奉職袞龍垂，旅臥淮陽鬢日衰。三月已乖棠樹政，
二年空負竹林期。樓侵白浪風來遠，城抱丹巖日到遲。
長欲掛帆君莫笑，越禽花晚夢南枝。
535.024 【病間寄郡中文士】許渾
盧橘含花處處香，老人依舊臥清漳。心同客舍驚秋早，
跡似僧齋厭夜長。風捲翠簾琴自響，露凝朱閣簟先涼。
明朝欲醉文中彥，猶覺吟聲帶越鄉。
535.025 【賀少師相公致政】許渾
六十懸車自古稀，我公年少獨忘機。門臨二室留侯隱，
棹倚三川越相歸。不擬優遊同陸賈，已回清白遺胡威。
龍城鳳沼棠陰在，只恐歸鴻更北飛。
535.026 【題崔處士山居】許渾
坐窮今古掩書堂，二頃湖田一半荒。荊樹有花兄弟樂，
橘林無實子孫忙。龍歸曉洞雲猶溼，麝過春山草自香。
向夜欲歸心萬里，故園松月更蒼蒼。
535.027 【疾後與郡中羣公宴李秀才】許渾
強留佳客宴王孫，巖上餘花落酒樽。書院欲開蟲網戶，
訟庭猶掩雀羅門。耳虛盡日疑琴癖，眼暗經秋覺鏡昏。
莫引劉安倚西檻，夜來紅葉下江村。
535.028 【晨起白雲樓寄龍興江準上人兼呈竇秀才】許渾
茲樓今是望鄉臺，鄉信全稀曉雁哀。山翠萬重當檻出，
水華千里抱城來。東巖月在僧初定，南浦花殘客未回。
欲吊靈均能賦否，秋風還有木蘭開。
535.029 【宴餞李員外】許渾
病守江城眼暫開，昔年吳越共銜杯。膺舟出鎮虛陳榻，
鄭履還京下隗臺。雲葉漸低朱閣掩，浪花初起畫檣回。
心期解印同君醉，九曲池西望月來。
535.030 【酬錢汝州】許渾
白雪多隨漢水流，謾勞旌旆晚悠悠。笙歌暗寫終年恨，
臺榭潛消盡日憂。鳥散落花人自醉，馬嘶芳草客先愁。
怪來雅韻清無敵，三十六峯當庾樓。
535.031 【將歸姑蘇南樓餞送李明府】許渾
無處登臨不繫情，一憑春酒醉高城。暫移羅綺見山色，
才駐管絃聞水聲。花落西亭添別恨，柳陰南浦促歸程。
前期迢遞今宵短，更倚朱闌待月明。
535.032 【和浙西從事劉三複送僧南歸】許渾
楚客送僧歸故鄉，海門帆勢極瀟湘。碧雲千里暮愁合，
白雪一聲春思長。滿院草花平講席，繞龕藤葉蓋禪牀。
憐師不得隨師去，已戴儒冠事素王。
535.033 【送上元王明府赴任（一作送友人浙西任宰）】許渾
莫言名重懶驅雞，六代江山碧海西。日照蒹葭明楚塞，
煙分楊柳見隋堤。荒城樹暗沉書浦，舊宅花連罨畫溪。
官滿定知歸未得，九重霄漢有丹梯。
535.034 【送沈卓少府任江都（一作趙嘏詩）】許渾
煬帝都城春水邊，笙歌夜上木蘭船。三千宮女自塗地，
十萬人家如洞天。豔豔花枝官舍晚，重重雲影寺牆連。
少年作尉須兢慎，莫向樓前墜馬鞭。
535.035 【酬邢杜二員外】許渾
雪帶東風洗畫屏，客星懸處聚文星。未歸嵩嶺暮雲碧，
久別杜陵春草青。熊軾並驅因雀噪，隼旟齊駐是鴻冥。
豈知京洛舊親友，夢繞潺湲江上亭。
535.036 【經故丁補闕郊居】許渾
死酬知己道終全，波暖孤冰且自堅。鵩上承塵才一日，
鶴歸華表已千年。風吹藥蔓迷樵徑，雨暗蘆花失釣船。
四尺孤墳何處是，闔閭城外草連天。
535.037 【陪宣城大夫崔公泛後池兼北樓宴二首】許渾
陪泛芳池醉北樓，水花繁豔照膺舟。亭臺陰合樹初晝，
弦管韻高山欲秋。皆賀虢巖終選傅，自傷燕谷未逢鄒。
昔時恩遇今能否，一尉滄洲已白頭。
江上西來共鳥飛，剪荷浮泛似輕肥。王珣作簿公曾喜，
劉表爲邦客盡依。雲外軒窗通早景，風前簫鼓送殘暉。
宛陵行樂金陵住，遙對家山未憶歸。
535.038 【留別趙端公】許渾
海門徵棹赴龍瀧，暫寄華筵倒玉缸。簫鼓散時逢夜雨，
綺羅分處下秋江。孤帆已過滕王閣，高榻留眠謝守窗。
卻願煙波阻風雪，待君同拜碧油幢。
535.039 【寄陽陵處士（一作寄昭亭楊處士，一作寄陵陽元處士）】許渾
舊隱青山紫桂陰，一書迢遞寄歸心。謝公樓上晚花盛。
揚子宅前春草深。吳岫雨來溪鳥浴，楚江雲暗嶺猿吟，
野人寧憶滄洲畔，會待吹噓定至音。
535.040 【與張道士同訪李隱君不遇】許渾
千巖萬壑獨攜琴，知在陵陽不可尋。去轍已平秋草遍，
空齋長掩暮雲深。霜寒橡慄留山鼠，月冷菰蒲散水禽。
唯有西鄰張仲蔚，坐來同愴別離心。
535.041 【聞州中有宴寄崔大夫兼簡邢羣評事】許渾
簫管筵間列翠蛾，玉杯金液耀金波。池邊雨過飄帷幕，
海上風來動綺羅。顏子巷深青草遍，庾君樓迥碧山多。
甘心不及同年友，臥聽行雲一曲歌。
535.042 【寄殷堯藩先輩】許渾
十載功名翰墨林，爲從知己信浮沈。青山有雪諳松性，
碧落無雲稱鶴心。帶月獨歸蕭寺遠，玩花頻醉庾樓深。
思君一見如瓊樹，空把新詩盡日吟。
535.043 【贈河東虞押衙二首】許渾
長劍高歌換素衣，君恩未報不言歸。舊精鳥篆諳書體，
新授龍韜識戰機。萬里往來征馬瘦，十年離別故人稀。
生平志氣何人見，空上西樓望落暉。
吳門風水各萍流，月滿花開懶獨遊。萬里山川分曉夢，
四鄰歌管送春愁。昔年顧我長青眼，今日逢君盡白頭。
莫向尊前更惆悵，古來投筆盡封侯。
535.044 【陵陽春日（一作移攝太守寄汝洛舊遊）】許渾
百年身世似飄蓬，澤國移家疊嶂中。萬里綠波魚戀釣，
九重青漢鶴愁籠。西池水冷春巖雪，南浦花香曉樹風。
縱倒芳尊心不醉，故人多在洛城東。
535.045 【酬杜補闕初春雨中舟次橫江喜裴郎中相迎見寄】許渾
江館維舟爲庾公，暖波微淥雨濛濛。紅橋迤邐春巖下，
朱旆聯翩曉樹中。柳滴圓波生細浪，梅含香豔吐輕風。
郢歌莫問青山吏，魚在深池鳥在籠。
535.046 【送張厚浙東謁丁常侍（一作送張厚浙東修謁）】許渾
涼露清蟬柳陌空，故人遙指浙江東。青山有雪松當澗，
碧落無雲鶴出籠。齊唱離歌愁晚月，獨看徵棹怨秋風。
定知洛下聲名士，共說膺門得孔融。
535.047 【酬副使鄭端公見寄】許渾
一日高名遍九州，玄珠仍向道中求。郢中白雪慚新唱，
塗上青山憶舊遊。笙磬有文終易別，珠璣無價竟難酬。
柳營迢遞江風闊，夜夜孤吟月下樓。
535.048 【酬綿州於中丞使君見寄】許渾
故人書信越褒斜，新意雖多舊約賒。皆就一麾先去國，
共謀三徑未還家，荊巫夜隔巴西月，鄢郢春連漢上花。
半月離居猶悵望，可堪垂白各天涯。
