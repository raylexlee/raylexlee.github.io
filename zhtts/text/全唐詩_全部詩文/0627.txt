第615卷 皮日休
615.01 【傷小女】皮日休
一歲猶未滿，九泉何太深。唯餘卷書草，相對共傷心。
615.02 【秋江曉望】皮日休
萬頃湖天碧，一星飛鷺白。此時放懷望，不厭爲浮客。
615.03 【閒夜酒醒】皮日休
醒來山月高，孤枕羣書裏。酒渴漫思茶，山童呼不起。
615.04 【和魯望風人詩三首】皮日休
刻石書離恨，因成別後悲。莫言春繭薄，猶有萬重思。
鏤出容刀飾，親逢巧笑難。日中騷客佩，爭奈即闌干。
江上秋聲起，從來浪得名。逆風猶掛席，若不會凡情。
615.05 【古函關】皮日休
破落古關城，猶能扼帝京。今朝行客過，不待曉雞鳴。
615.06 【聰明泉】皮日休
一勺如瓊液，將愚擬望賢。欲知心不變，還似飲貪泉。
615.07 【史處士】皮日休
山期須早赴，世累莫遲留。忽遇狂風起，閒心不自由。
615.08 【芳草渡】皮日休
溪南越鄉音，古柳渡江深。日晚無來客，閒船系綠陰。
615.09 【古宮詞三首】皮日休
樓殿倚明月，參差如亂峯。宮花半夜發，不待景陽鍾。
閒騎小步馬，獨繞萬年枝。盡日看花足，君王自不知。
玉枕寐不足，宮花空觸檐。梁間燕不睡，應怪夜明簾。
615.010 【春日陪崔諫議櫻桃園宴】皮日休
萬樹香飄水麝風，蠟燻花雪盡成紅。
夜深歡態狀不得，醉客圖開明月中。
615.011 【松江早春】皮日休
松陵清淨雪消初，見底新安恐未如。
穩憑船舷無一事，分明數得鱠殘魚。
615.012 【女墳湖（即吳王葬女之所）】皮日休
萬貴千奢已寂寥，可憐幽憤爲誰嬌。
須知韓重相思骨，直在芙蓉向下消。
615.013 【泰伯廟】皮日休
一廟爭祠兩讓君，幾千年後轉清芬。
當時盡解稱高義，誰敢教他莽卓聞。
615.014 【宿木蘭院】皮日休
木蘭院裏雙棲鶴，長被金鉦聒不眠。
今夜宿來還似爾，到明無計夢雲泉。
615.015 【重題薔薇】皮日休
濃似猩猩初染素，輕如燕燕欲凌空。
可憐細麗難勝日，照得深紅作淺紅。
615.016 【春夕酒醒】皮日休
四弦才罷醉蠻奴，醽醁餘香在翠爐。
夜半醒來紅蠟短，一枝寒淚作珊瑚。
615.017 【青門閒泛】皮日休
青翰虛徐夏思清，愁煙漠漠荇花平。
醉來欲把田田葉，盡裹當時醒酒鯖。
615.018 【木蘭後池三詠·重臺蓮花】皮日休
欹紅婑媠力難任，每葉頭邊半米金。
可得教他水妃見，兩重元是一重心。
615.019 【木蘭後池三詠·浮萍】皮日休
嫩似金脂颺似煙，多情渾欲擁紅蓮。
明朝擬附南風信，寄與湘妃作翠鈿。
615.020 【木蘭後池三詠·白蓮】皮日休
但恐醍醐難並潔，只應薝蔔可齊香。
半垂金粉知何似，靜婉臨溪照額黃。
615.021 【重題後池】皮日休
細雨闌珊眠鷺覺，鈿波悠漾並鴛嬌。
適來會得荊王意，只爲蓮莖重細腰。
615.022 【庭中初植松桂，魯望偶題，奉和次韻】皮日休
毿毿綠髮垂輕露，獵獵丹華動細風。
恰似青童君欲會，儼然相向立庭中。
615.023 【魯望戲題書印囊奉和次韻】皮日休
金篆方圓一寸餘，可憐銀艾未思渠。
不知夫子將心印，印破人間萬卷書。
615.024 【館娃宮懷古五絕】皮日休
綺閤飄香下太湖，亂兵侵曉上姑蘇。
越王大有堪羞處，只把西施賺得吳。
鄭妲無言下玉墀，夜來飛箭滿罘罳。
越王定指高臺笑，卻見當時金鏤楣。
半夜娃宮作戰場，血腥猶雜宴時香。
西施不及燒殘蠟，猶爲君王泣數行。
素襪雖遮未掩羞，越兵猶怕伍員頭。
吳王恨魄今如在，只合西施瀨上游。
響屟廊中金玉步，採蘋山上綺羅身。
不知水葬今何處，溪月彎彎欲效顰。
615.025 【虎丘寺西小溪閒泛三絕】皮日休
鼓子花明白石岸，桃枝竹覆翠嵐溪。
分明似對天台洞，應厭頑仙不肯迷。
絕壑只憐白羽傲，窮溪唯覺錦鱗癡。
更深尚有通樵處，或是秦人未可知。
高下不驚紅翡翠，淺深還礙白薔薇。
船頭繫個松根上，欲待逢仙不擬歸。
615.026 【天竺寺八月十五日夜桂子】皮日休
玉顆珊珊下月輪，殿前拾得露華新。
至今不會天中事，應是嫦娥擲與人。
615.027 【釣侶二章】皮日休
趁眠無事避風濤，一斗霜鱗換濁醪。
驚怪兒童呼不得，盡衝煙雨漉車螯。
嚴陵灘勢似雲崩，釣具歸來放石層。
煙浪濺篷寒不睡，更將枯蚌點漁燈。
615.028 【寄同年韋校書】皮日休
二年疏放飽江潭，水物山容盡足耽。
唯有故人憐未替，欲封幹鱠寄終南。
615.029 【初冬偶作】皮日休
豹皮茵下百餘錢，劉墮閒沽盡醉眠。
酒病校來無一事，鶴亡松老似經年。
615.030 【醉中寄魯望一壺並一絕】皮日休
門巷寥寥空紫苔，先生應渴解酲杯。
醉中不得親相倚，故遣青州從事來。
615.031 【更次來韻寄魯望】皮日休
蕭蕭紅葉擲蒼苔，玄晏先生欠一杯。
從此問君還酒債，顏延之送幾錢來。
615.032 【重玄寺雙矮檜】皮日休
撲地枝回是翠鈿，碧絲籠細不成煙。
應如天竺難陀寺，一對狻猊相枕眠。
615.033 【奉酬魯望醉中戲贈】皮日休
秦吳風俗昔難同，唯有才情事事通。
剛戀水雲歸不得，前身應是太湖公。
615.034 【皋橋】皮日休
皋橋依舊綠楊中，閭里猶生隱士風。
唯我到來居上館，不知何道勝梁鴻。
615.035 【軍事院霜菊盛開，因書一絕寄上諫議】皮日休
金華千點曉霜凝，獨對壺觴又不能。
已過重陽三十日，至今猶自待王弘。
615.036 【悼鶴】皮日休
莫怪朝來淚滿衣，墜毛猶傍水花飛。
遼東舊事今千古，卻向人間葬令威。
615.037 【醉中先起李縠戲贈走筆奉酬】皮日休
麝煙苒苒生銀兔，蠟淚漣漣滴繡閨。
舞袖莫欺先醉去，醒來還解驗金泥。
615.038 【奉和魯望招潤卿博士辭以道侶將至之作】皮日休
癭木樽前地胏圖，爲君偏輟俗功夫。
靈真散盡光來此，莫戀安妃在後無。
615.039 【奉和再招（一作文燕招潤卿）】皮日休
飆御已應歸杳眇，博山猶自對氛氳。
不知入夜能來否，紅蠟先教刻五分。
615.040 【酒病偶作】皮日休
鬱林步障晝遮明，一炷濃香養病酲。
何事晚來還欲飲，隔牆聞賣蛤蜊聲。
615.041 【潤卿魯望寒夜見訪，各惜其志，遂成一絕】皮日休
世外爲交不是親，醉吟俱岸白綸巾。
清風月白更三點，未放華陽鶴上人。
615.042 【奉和魯望玩金鸂鶒戲贈】皮日休
鏤羽雕毛迥出羣，溫黁飄出麝臍燻。
夜來曾吐紅茵畔，猶似溪邊睡不聞。
615.043 【友人許惠酒以詩徵之】皮日休
野客蕭然訪我家，霜威白菊兩三花。
子山病起無餘事，只望蒲臺酒一車。
615.044 【寒夜文宴潤卿有期不至】皮日休
草堂虛灑待高真，不意清齋避世塵。
料得焚香無別事，存心應降月夫人。
615.045 【汴河懷古二首】皮日休
萬艘龍舸綠絲間，載到揚州盡不還。
應是天教開汴水，一千餘裏地無山。
盡道隋亡爲此河，至今千里賴通波。
若無水殿龍舟事，共禹論功不較多。
615.046 【寄題天台國清寺齊梁體】皮日休
十里松門國清路，飯猿臺上菩提樹。
怪來煙雨落晴天，元是海風吹瀑布。
615.047 【詠蟹】皮日休
未遊滄海早知名，有骨還從肉上生。
莫道無心畏雷電，海龍王處也橫行。
615.048 【金錢花】皮日休
陰陽爲炭地爲爐，鑄出金錢不用模。
莫向人間逞顏色，不知還解濟貧無。
615.049 【惠山聽松庵】皮日休
千葉蓮花舊有香，半山金剎照方塘。
殿前日暮高風起，松子聲聲打石牀。
