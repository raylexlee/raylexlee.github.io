第033卷 于志宁 等
33.01 【冬日宴群公于宅各赋一字得杯】于志宁
陋巷朱轩拥，衡门缇骑来。俱裁七步咏，同倾三雅杯。
色动迎春柳，花发犯寒梅。宾筵未半醉，骊歌不用催。
33.02 【冬日宴于庶子宅各赋一字得趣】令狐德棻
高门聊命赏，群英于此遇。放旷山水情，留连文酒趣。
夕烟起林兰，霜枝殒庭树。落景虽已倾，归轩幸能驻。
33.03 【冬日宴于庶子宅各赋一字得色】封行高
夫君敬爱重，欢言情不极。雅引发清音，丽藻穷雕饰。
水结曲池冰，日暖平亭色。引满既杯倾，终之以弁侧。
33.04 【冬日宴于庶子宅各赋一字得节】杜正伦
李门余妄进，徐榻君恒设。清论畅玄言，雅琴飞白雪。
寒云暧落景，朔风凄暮节。方欣投辖情，且驻当归别。
33.05 【玄武门侍宴（一作侍宴北门）】杜正伦
大君端扆暇，睿赏狎林泉。开轩临禁籞，藉野列芳筵。
参差歌管飏，容裔羽旗悬。玉池流若醴，云阁聚非烟。
湛露晞尧日，熏风入舜弦。大德侔玄造，微物荷陶甄。
谬陪瑶水宴，仍厕柏梁篇。阚名徒上月，邹辩讵谈天。
既喜光华旦，还伤迟暮年。犹冀升中日，簪裾奉肃然。
33.06 【奉和正日临朝】岑文本
时雍表昌运，日正叶灵符。德兼三代礼，功包四海图。
逾沙纷在列，执玉俨相趋。清跸喧辇道，张乐骇天衢。
拂蜺九旗映，仪凤八音殊。佳气浮仙掌，熏风绕帝梧。
天文光七政，皇恩被九区。方陪瘗玉礼，珥笔岱山隅。
33.07 【奉述飞白书势】岑文本
六文开玉篆，八体曜银书。飞毫列锦绣，拂素起龙鱼。
凤举崩云绝，鸾惊游雾疏。别有临池草，恩沾垂露馀。
33.08 【冬日宴于庶子宅各赋一字得平】岑文本
金兰笃惠好，尊酒畅生平。既欣投辖赏，暂缓望乡情。
爱景含霜晦，落照带风轻。于兹欢宴洽，宠辱讵相惊。
33.09 【安德山池宴集】岑文本
甲第多清赏，芳辰命羽卮。书帷通行径，琴台枕槿篱。
池疑夜壑徙，山似郁洲移。雕楹网萝薜，激濑合埙篪。
鸟戏翻新叶，鱼跃动清漪。自得淹留趣，宁劳攀桂枝。
33.010 【安德山池宴集】刘洎
平阳擅歌舞，金谷盛招携。何如兼往烈，会赏叶幽栖。
已均朝野致，还欣物我齐。春晚花方落，兰深径渐迷。
蒲新节尚短，荷小盖犹低。无劳拂长袖，直待夜乌啼。
33.011 【安德山池宴集】褚遂良
伏枥丹霞外，遮园焕景舒。行云泛层阜，蔽月下清渠。
亭中奏赵瑟，席上舞燕裾。花落春莺晚，风光夏叶初。
良朋比兰蕙，雕藻迈琼琚。独有狂歌客，来承欢宴馀。
33.012 【安德山池宴集】杨续
狭斜通凤阙，上路抵青楼。簪绂启宾馆，轩盖临御沟。
西城多妙舞，主第出名讴。列峰疑宿雾，疏壑拟藏舟。
花蝶辞风影，蘋藻含春流。酒阑高宴毕，自反山之幽。
33.013 【游清都观寻沈道士得仙字】刘孝孙
纷吾因暇豫，行乐极留连。寻真谒紫府，披雾觌青天。
缅怀金阙外，遐想玉京前。飞轩俯松柏，抗殿接云烟。
滔滔清夏景，嘒嘒早秋蝉。横琴对危石，酌醴临寒泉。
聊祛尘俗累，宁希龟鹤年。无劳生羽翼，自可狎神仙。
33.014 【早发成皋望河】刘孝孙
清晨发岩邑，车马走轘辕。回瞰黄河上，惝怳屡飞魂。
鸿流遵积石，惊浪下龙门。仙槎不辨处，沉璧想犹存。
远近洲渚出，飒沓凫雁喧。怀古空延伫，叹逝将何言。
33.015 【游灵山寺】刘孝孙
吾王游胜地，骖驾历祇园。临风画角愤，耀日采旗翻。
永怀筌了义，寂念启玄门。深溪穷地脉，高嶂接云根。
信美谐心赏，幽邃且攀援。曳裾欣扈从，方悟屏尘喧。
33.016 【冬日宴于庶子宅各赋一字得鲜】刘孝孙
解襟游胜地，披云促宴筵。清文振笔妙，高论写言泉。
冻柳含风落，寒梅照日鲜。骊歌虽欲奏，归驾且留连。
33.017 【送刘散员同赋陈思王诗游人久不归（一作贺朝或贺朝清）】刘孝孙
乡关渺天末，引领怅怀归。羁旅久淫滞，物色屡芳菲。
稍觉私意尽，行看蓬鬓衰。如何千里外，伫立沾裳衣。
33.018 【咏笛】刘孝孙
凉秋夜笛鸣，流风韵九成。调高时慷慨，曲变或凄清。
征客怀离绪，邻人思旧情。幸以知音顾，千载有奇声。
33.019 【赋得春莺送友人（又作贺朝诗）】刘孝孙
流莺拂绣羽，二月上林期。待雪消金禁，衔花向玉墀。
翅掩飞燕舞，啼恼婕妤悲。料取金闺意，因君问所思。
33.020 【巫山高】陆敬
巫岫郁岧峣，高高入紫霄。白云抱危石，玄猿挂迥条。
悬崖激巨浪，脆叶陨惊飙。别有阳台处，风雨共飘飖。
33.021 【游隋故都】陆敬
洛城聊顾步，长想遂留连。水斗宫初毁，风变鼎将迁。
皋陶德不建，汾隅祀忽焉。宗祊旷无象，声朔缅谁传。
枌榆何冷落，禾黍郁芊绵。悲歌尽商颂，太息悯周篇。
来苏伫圣德，濡足乃乘乾。正始淳风被，人劳用息肩。
舞象文思泽，偃伯武功宣。则百昌厥后，于万永斯年。
兹辰素商节，灰管变星躔。平原悴秋草，乔木敛寒烟。
翻黄坠疏叶，凝翠积高天。参差海曲雁，寂寞柳门蝉。
兴悼今如此，悲愁复在旃。彷徨不忍去，杖策屡回邅。
33.022 【游清都观寻沈道士得都字】陆敬
聊排灵琐闼，徐步入清都。青溪冥寂士，思玄徇道枢。
十芒生药笥，七焰发丹炉。缥帙桐君录，朱书王母符。
宫槐散绿穗，日槿落青柎。矫翰雷门鹤，飞来叶县凫。
凌风自可御，安事迫中区。方追羽化侣，从此得玄珠。
33.023 【七夕赋咏成篇】陆敬
夙驾鸣鸾启阊阖，霓裳遥裔俨天津。五明霜纨开羽扇，
百和香车动画轮。婉娈夜分能几许，靓妆冶服为谁新。
片时欢娱自有极，已复长望隔年人。
33.024 【七夕赋咏成篇】沈叔安
皎皎宵月丽秋光，耿耿天津横复长。停梭且复留残纬，
拂镜及早更新妆。彩凤齐驾初成辇，雕鹊填河已作梁。
虽喜得同今夜枕，还愁重空明日床。
33.025 【七夕赋咏成篇】何仲宣
日日思归勤理鬓，朝朝伫望懒调梭。凌风宝扇遥临月，
映水仙车远渡河。历历珠星疑拖珮，冉冉云衣似曳罗。
通宵道意终无尽，向晓离愁已复多。
33.026 【游清都观寻沈道士得芳字】赵中虚
青溪阻千仞，姑射藐汾阳。未若游兹境，探玄众妙场。
鹤来疑羽客，云泛似霓裳。寓目虽灵宇，游神乃帝乡。
道存真理得，心灰俗累忘。烟霞凝抗殿，松桂肃长廊。
早蝉清暮响，崇兰散晚芳。即此翔寥廓，非复控榆枋。
33.027 【送刘散员赋得陈思王诗明月照高楼】杨濬
高楼一何绮，素月复流明。重轩望不极，馀晖揽讵盈。
镜华当牖照，钩影隔帘生。逆愁异尊酒，对此难为情。
