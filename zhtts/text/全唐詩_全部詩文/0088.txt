第088卷 張說
88.01 【扈從幸韋嗣立山莊應制】張說
寒灰飛玉琯，湯井駐金輿。既得方明相，還尋大隗居。
懸泉珠貫下，列帳錦屏舒。騎遠林逾密，笳繁谷自虛。
門旗塹復磴，殿幕裹通渠。舞鳳迎公主，雕龍賦婕妤。
地幽天賞洽，酒樂御筵初。菲才叨侍從，連藻愧應徐。
88.02 【奉和聖制喜雪應制】張說
聖德與天同，封巒欲報功。詔書期日下，靈感應時通。
觸石雲呈瑞，含花雪告豐。積如沙照月，散似面從風。
舞集仙台上，歌流帝樂中。遙知百神喜，灑路待行宮。
88.03 【奉和聖制寒食作應制】張說
寒食春過半，花穠鳥復嬌。從來禁火日，會接清明朝。
鬥敵雞殊勝，爭球馬絕調。晴空數雲點，香樹百風搖。
改木迎新燧，封田表舊燒。皇情愛嘉節，傳曲與簫韶。
88.04 【奉和聖制賜崔日知往潞州應制】張說
聖情留曩鎮，佳氣翊興王。增戟雄都府，高車轉太常。
川橫八練闊，山帶五龍長。連帥初恩命，天人舊紀綱。
餞塗飛御藻，闔境自生光。明主徵循吏，何年下鳳凰。
88.05 【春晚侍宴麗正殿探得開字】張說
聖政惟稽古，賓門引上才。坊因購書立，殿爲集賢開。
髦彥星辰下，仙章日月回。字如龍負出，韻是鳳銜來。
庭柳餘春駐，宮鶯早夏催。喜承芸閣宴，幸奉柏梁杯。
88.06 【奉和聖制花萼樓下宴應制】張說
萬心翹樂宴，三舍緩昌時。山接夏雲險，臺留春日遲。
節移芳未歇，興隔賞仍追。醉後傳嘉惠，樓前舞聖慈。
皇恩與時合，天意若人期。故發前旬雨，新垂湛露詩。
88.07 【奉和聖制度蒲關應制】張說
蒲坂橫臨晉，華芝曉望秦。關城雄地險，橋路扼天津。
樓映行宮日，堤含宮樹春。黃雲隨寶鼎，紫氣逐真人。
東詠唐虞跡，西觀周漢塵。山河非國寶，明主愛忠臣。
88.08 【奉和聖制途經華嶽應制】張說
西嶽鎮皇京，中峯入太清。玉鑾重嶺應，緹騎薄雲迎。
霽日懸高掌，寒空類削成。軒遊會神處，漢幸望仙情。
舊廟青林古，新碑綠字生。羣臣原封岱，還駕勒鴻名。
88.09 【奉和聖制過王濬墓應制】張說
牛鬥三分國，龍驤一統年。智高寧受制，風急肯回船。
有策擒吳嚭，無言讓範宣。援孤因勢屈，功重爲讒偏。
舊跡灰塵散，枯墳故老傳。百代逢明主，何辭死道邊。
88.010 【奉和聖制經河上公廟應制】張說
河上無名老，知非漢代人。先探道德要，留待聖明辰。
玄妙爲天下，清虛用穀神。化將和氣一，風與太初鄰。
靈廟觀遺像，仙歌入至真。皇心齊萬物，何處不同塵。
88.011 【奉和聖制幸鳳湯泉應制】張說
周狩聞岐禮，秦都辨雍名。獻禽天子孝，存老聖皇情。
溫潤宜冬幸，遊畋樂歲成。湯雲出水殿，暖氣入山營。
坎意無私潔，乾心稱物平。帝歌流樂府，溪谷也增榮。
88.012 【恩賜樂遊園宴】張說
漢苑佳遊地，軒庭近侍臣。共持榮幸日，來賞豔陽春。
饌玉頒王篚，摐金下帝鈞。池臺草色遍，宮觀柳條新。
花綬光連榻，朱顏暢飲醇。聖朝多樂事，天意每隨人。
88.013 【三月二十日詔宴樂遊園賦得風字】張說
樂遊形勝地，表裏望郊宮。北闕連天頂，南山對掌中。
皇恩貸芳月，旬宴美成功。魚戲芙蓉水，鶯啼楊柳風。
春光看欲暮，天澤戀無窮。長袖招斜日，留光待曲終。
88.014 【赴集賢院學士上賜宴應制得輝字】張說
侍帝金華講，千齡道固稀。位將賢士設，書共學徒歸。
首命深燕隗，通經淺漢韋。列筵榮賜食，送客愧儒衣。
賀燕窺檐下，遷鶯入殿飛。欲知朝野慶，文教日光輝。
88.015 【端午三殿侍宴應制探得魚字】張說
小暑夏弦應，徽音商管初。願齎長命縷，來續大恩餘。
三殿褰珠箔，羣官上玉除。助陽嘗麥彘，順節進龜魚。
甘露垂天酒，芝花捧御書。合丹同蝘蜓，灰骨共蟾蜍。
今日傷蛇意，銜珠遂闕如。
88.016 【奉和聖制春中興慶宮酺宴應制】張說
千齡逢啓聖，萬域共來威。慶接郊禋後，酺承農事稀。
御樓橫廣路，天樂下重闈。鸞鳳調歌曲，虹霓動舞衣。
合聲雲上聚，連步月中歸。物睹恩無外，神和道入微。
鎬京陪樂飲，柏殿奉文飛。徒竭秋雲影，何資春日暉。
88.017 【奉和聖制千秋節宴應制】張說
五德生王者，千齡啓聖人。赤光來照夜，黃雲上覆晨。
海縣銜恩久，朝章獻舞新。高居帝座出，夾道衆官陳。
槊杖洗清景，磬管凝秋旻。珠囊含瑞露，金鏡抱仙輪。
何歲無鄉飲，何田不報神。薰歌與名節，傳代幸羣臣。
88.018 【奉和聖制太行山中言志應制】張說
六龍鳴玉鑾，九折步雲端。河絡南浮近，山經北上難。
羽儀映松雪，戈甲帶春寒。百穀晨笳動，千巖曉仗攢。
皇心感韶節，敷藻念人安。既立省方館，復建禮神壇。
扈蹕參天老，承榮忝夏官。長勤百年意，思見一勝殘。
88.019 【奉和御製與宋璟源乾曜同日上官命宴東堂賜詩應制】張說
大塊熔羣品，經生偶聖時。猥承三事命，虛忝百僚師。
右揆謀華碩，前星傅重資。連騫求舊禮，濫典樂賢詩。
賜釜同榮拜，摐金宴宰司。菊花吹御酒，蘭葉捧天詞。
寶曆休明盛，頹年晷漏衰。少留青史筆，未敢赤松期。
88.020 【奉和聖制暇日與兄弟同遊興慶宮作應制】張說
漢武橫汾日，周王宴鎬年。何如造區夏，復此睦親賢。
巢鳳新成閣，飛龍舊躍泉。棣華歌尚在，桐葉戲仍傳。
禁籞氛埃隔，平臺景物連。聖慈良有裕，王道固無偏。
問俗兆人阜，觀風五教宣。獻圖開益地，張樂奏鈞天。
侍酒衢樽滿，詢芻諫鼓懸。永言形友愛，萬國共周旋。
88.021 【奉和聖制送王晙巡邊應制】張說
六月歌周雅，三邊遣夏卿。欲施攻戰法，先作簡稽行。
禮樂知謀帥，春秋識用兵。一勞堪定國，萬里即長城。
策有和戎利，威傳破虜名。軍前雨灑道，樓上月臨營。
別藻瑤華降，同衣錦襮榮。關山由義近，戎馬爲恩輕。
絲竹路傍散，風雲馬上生。朝廷謂吉甫，邦國望君平。
88.022 【將赴朔方軍應制】張說
禮樂逢明主，韜鈐用老臣。恭憑神武策，遠御鬼方人。
供帳榮恩餞，山川喜詔巡。天文日月麗，朝賦管絃新。
幼志傳三略，衰材謝六鈞。膽由忠作伴，心固道爲鄰。
漢保河南地，胡清塞北塵。連年大軍後，不日小康辰。
劍舞輕離別，歌酣忘苦辛。從來思博望，許國不謀身。
88.023 【奉和聖制爰因巡省途次舊居應制】張說
蔥鬱興王郡，殷憂啓聖圖。周成會西土，漢武幸南都。
歲卜鑾輿邁，農祠雁政敷。武威棱外域，文教靡中區。
警蹕干戈捧，朝宗萬玉趨。舊藩人事革，新化國容殊。
壁有真龍畫，庭餘鳴鳳梧。叢觴祝堯壽，合鼎獻湯廚。
陽樂寒初變，春恩蟄更蘇。三耆頒命服，五稔復田輸。
君賦大風起，人歌湛露濡。從臣觀玉葉，方願紀靈符。
88.024 【宿直溫泉宮羽林獻詩】張說
冬狩美秦正，新豐樂漢行。星陳玄武閣，月對羽林營。
寒木羅霜仗，空山響夜更。恩深靈液暖，節勁古松貞。
文武皆王事，輸心不爲名。
88.025 【玄武門侍射】張說
射觀通玄闕，兵欄闢御筵。雕弧月半上，畫的暈重圓。
羿後神幽贊，靈王法暗傳。貫心精四返，飲羽妙三聯。
雪鶴來銜箭，星麟下集弦。一逢軍宴洽，萬慶武功宣。
88.026 【扈從南出雀鼠谷】張說
豫動三靈贊，時巡四海威。陝關凌曙出，平路半春歸。
霍鎮迎雲罕，汾河送羽旂。山南柳半密，谷北草全稀。
遲日宜華蓋，和風入袷衣。上林千里近，應見百花飛。
88.027 【洛橋北亭詔餞諸刺史】張說
離亭拂御溝，別曲舞船樓。詔餞朝廷牧，符分海縣憂。
股肱還入郡，父母更臨州。扇逐仁風轉，車隨霖雨流。
恩光水上溢，榮色柳間浮。預待羣方最，三公不遠求。
88.028 【東都酺宴】張說
堯舜傳天下，同心致太平。吾君內舉聖，遠合至公情。
錫命承丕業，崇親享大名。二天資廣運，兩曜益齊明。
道暢昆蟲樂，恩深朽蠹榮。皇輿久西幸，留鎮在東京。
合宴千官入，分曹百戲呈。樂來嫌景遽，酒著訝寒輕。
喜氣連雲閣，歡呼動洛城。人間知幾代，今日見河清。
88.029 【奉酬韋祭酒嗣立偶游龍門北溪忽懷驪山別業呈諸留守之作】張說
石澗泉虛落，松崖路曲回。聞君北溪下，想像南山隈。
近念鼎湖別，遙思雲嶂陪。不同奇覯往，空睹斯文來。
歲後寒初變，春前芳未開。黃蕤嫋岸柳，紫萼折村梅。
盡室茲遊玩，盈門幾樂哉。嗟留洛陽陌，夢詣建章臺。
野失巢由性，朝非元凱才。布懷欽遠跡，幽意日塵埃。
88.030 【奉酬韋祭酒自湯還都經龍門北溪莊見貽之作】張說
聞君湯井至，瀟灑憩郊林。拂曙攜清賞，披雲覯綠岑。
歡言遊覽意，款曲望歸心。是日期佳客，同山忽異尋。
桃花迂路轉，楊柳間門深。泛舟伊水漲，繫馬香樹陰。
繁弦弄水族，嬌吹狎沙禽。春滿汀色媚，景斜嵐氣侵。
懷仁殊未遠，重德匪專臨。來藻敷幽思，連詞報所欽。
88.031 【酬崔光祿冬日述懷贈答】張說
徐陳嘗並作，枚馬亦同時。各負當朝譽，俱承明主私。
夫君邁前侶，觀國騁奇姿。山似鳴威鳳，泉如出寶龜。
才雄子云筆，學廣仲舒帷。紫綬拂三寺，朱門臨九逵。
昔我含香日，聯爾縉雲司。朝攜蘭省步，夕退竹林期。
中路一分手，數載來何遲。求友還相得，羣英覆在茲。
留臺少人務，方駕遞尋追。涉玩懷同賞，沾芳憶共持。
迎賓南澗飲，載妓東城嬉。春郊綠畝秀，秋澗白雲滋。
名畫披人物，良書討滯疑。興來光不惜，歡往跡如遺。
歲晏罷行樂，層城間所思。夜魂燈處厭，朝發鏡前衰。
忽枉崔駰什，兼流韋孟詞。曲高彌寡和，主善代爲師。
齊戒觀華玉，留連嘆色絲。終慚起予者，何足與言詩。
88.032 【同劉給事城南宴集】張說
水竹幽閒地，簪纓近侍臣。雍容乘暇日，瀟灑出囂塵。
樹對思朋鳥，池深入養鱗。管絃高逐吹，歌舞妙含春。
老子叨專席，歡邀隔縉紳。此中情不淺，遙寄賞心人。
88.033 【溫泉馮劉二監客舍觀妓】張說
溫谷寒林薄，羣遊樂事多。佳人蹀駿馬，乘月夜相過。
秀色然紅黛，嬌香發綺羅。鏡前鸞對舞，琴裏鳳傳歌。
妒寵傾新意，銜恩奈老何。爲君留上客，歡笑斂雙蛾。
88.034 【寄許八】張說
萬類春皆樂，徂顏獨不怡。年來人更老，花發意先衰。
乳鵲穿壇畫，巢蜂觸網絲。平生美容色，宿昔影中疑。
遠道何由夢，同心在者誰。西風欲誰語，憫默遂無詞。
88.035 【送蘇合宮頲】張說
都邑羣方首，商泉舊俗訛。變風須愷悌，成化佇絃歌。
疇昔珪璋友，雍容文雅多。振纓遊省闥，鏘玉宰京河。
別曲鸞初下，行軒雉尚過。百壺非餞意，流詠在人和。
88.036 【送喬安邑備】張說
書閣移年歲，文明難復辭。歡言冬雪滿，恨別夏雲滋。
外尹方爲政，高明自不欺。老人驂馭往，童子狎雛嬉。
日茂西河俗，寂寥東觀期。遙懷秀才令，京洛見新詩。
88.037 【送趙二尚書彥昭北伐】張說
虜地河冰合，邊城備此時。兵連紫塞路，將舉白雲司。
提劍榮中貴，銜珠盛出師。日華光組練，風色焰旌旗。
投筆尊前起，橫戈馬上辭。梅花吹別引，楊柳賦歸詩。
88.038 【石門別楊六欽望】張說
燕人同竄越，萬里自相哀。影響無期會，江山此地來。
暮年傷泛梗，累日慰寒灰。潮水東南落，浮雲西北迴。
俱看石門遠，倚棹兩悲哉。
88.039 【南中送北使二首】張說
傳聞合蒲葉，曾向洛陽飛。何日南風至，還隨北使歸。
紅顏渡嶺歇，白首對秋衰。高歌何由見，層堂不可違。
誰憐炎海曲，淚盡血沾衣。
待罪居重譯，窮愁暮雨秋。山臨鬼門路，城繞瘴江流。
人事今如此，生涯尚可求。逢君入鄉縣，傳我念京周。
別恨歸途遠，離言暮景遒。夷歌翻下淚，蘆酒未消愁。
聞有胡兵急，深懷漢國羞。和親先是詐，款塞果爲讎。
釋系應分爵，蠲徒幾復侯。廉頗誠未老，孫叔且無謀。
若道馮唐事，皇恩尚可收。
88.040 【送趙順直郎中赴安西副大都督】張說
絕鎮功難立，懸軍命匪輕。復承遷相後，彌重任賢情。
將起神仙地，才稱禮樂英。長心堪系虜，短語足論兵。
日授休門法，星教置陣名。龍泉恩已著，燕頷相終成。
月窟窮天遠，河源入塞清。老夫操別翰，承旨頌昇平。
88.041 【送宋休遠之蜀任】張說
求友殊損益，行道異窮申。綴我平生氣，吐贈薄遊人。
結恩事明主，忍愛遠辭親。色麗成都俗，膏腴蜀水濱。
如何從宦子，堅白共緇磷。日月千齡旦，河山萬族春。
懷鉛書瑞府，橫草事邊塵。不及安人吏，能令王化淳。
88.042 【嶽州別梁六入朝】張說
遠蒞長沙渚，欣逢賈誼才。江山疲應接，風日復晴開。
江樹雲間斷，湘山水上來。近洲朝鷺集，古戍夜猿哀。
岸杼含蒼捄，河蒲秀紫臺。月餘偏地賞，心盡故人杯。
自我違京洛，嗟君此溯洄。容華因別老，交舊與年頹。
夢見長安陌，朝宗實盛哉。
88.043 【相州冬日早衙】張說
城外宵鍾斂，閨中曙火殘。朝光曜庭雪，宿凍聚池寒。
正色臨廳事，疑詞定筆端。除苛囹圄息，伐枳吏人寬。
河內功猶淺，淮陽疾未安。鏡中星發變，頓使世情闌。
88.044 【嶽州西城】張說
水國何遼曠，風波遂極天。西江三紀合，南浦二湖連。
危堞臨清境，煩憂暫豁然。九圍觀掌內，萬象閱眸前。
日去長沙渚，山橫雲夢田。汀葭變秋色，津樹入寒煙。
潛穴探靈詭，浮生揖聖仙。至今人不見，跡滅事空傳。
88.045 【嶽州觀競渡】張說
畫作飛鳧艇，雙雙競拂流。低裝山色變，急棹水華浮。
土尚三閭俗，江傳二女遊。齊歌迎孟姥，獨舞送陽侯。
鼓發南湖溠，標爭西驛樓。並驅常詫速，非畏日光遒。
88.046 【對酒行巴陵作】張說
留侯封萬戶，園令壽千金。本爲成王業，初由賦上林。
繁榮安足恃，霜露遞相尋。鳥哭楚山外，猿啼湘水陰。
夢中城闕近，天畔海雲深。空對忘憂酌，離憂不去心。
88.047 【嶽州宴姚紹之】張說
杞梓滯江濱，光華向日新。難兄金作友，媚子玉爲人。
山水含秋興，池亭借善鄰。檐松風送靜，院竹鳥來馴。
翠斝吹黃菊，雕盤鱠紫鱗。緩歌將醉舞，爲拂繡衣塵。
88.048 【嶽州九日宴道觀西閣】張說
搖落長年嘆，蹉跎遠宦心。北風嘶代馬，南浦宿陽禽。
佳此黃花酌，酣餘白首吟。涼雲霾楚望，濛雨蔽荊岑。
登眺思清景，誰將眷濁陰。釣歌出江霧，樵唱入山林。
魚以嘉名採，木爲美材侵。大道由中悟，逍遙匪外尋。
參佐多君子，詞華妙賞音。留題洞庭觀，望古意何深。
88.049 【嶽州作】張說
水國生秋草，離居再及瓜。山川臨洞穴，風日望長沙。
物土南州異，關河北信賒。日昏聞怪鳥，地熱見修蛇。
遠人夢歸路，瘦馬嘶去家。正有江潭月，徘徊戀九華。
88.050 【遊洞庭湖】張說
平湖曉望分，仙嶠氣氛氳。鼓枻乘清渚，尋峯弄白雲。
江寒天一色，日靜水重紋。樹坐參猿嘯，沙行入鷺羣。
緣源斑筱密，罥徑綠蘿紛。洞穴傳虛應，楓林覺自燻。
雙童有靈藥，願取獻明君。
88.051 【巴丘春作】張說
日出洞庭水，春山掛斷霞。江涔相映發，卉木共紛華。
湘戍南浮闊，荊關北望賒。湖陰窺魍魎，丘勢辨巴蛇。
島戶巢爲館，漁人艇作家。自憐心問景，三歲客長沙。
88.052 【嶽州夜坐】張說
炎洲苦三伏，永日臥孤城。賴此閒庭夜，蕭條夜月明。
獨歌還太息，幽感見餘聲。江近鶴時叫，山深猿屢鳴。
息心觀有欲，棄知返無名。五十知天命，吾其達此生。
88.053 【別灉湖】張說
念別灉湖去，浮舟更一臨。千峯出浪險，萬木抱煙深。
南郡延恩渥，東山戀宿心。露花香欲醉，時鳥囀餘音。
涉趣皆留賞，無奇不遍尋。莫言山水間，幽意在鳴琴。
88.054 【伯奴邊見歸田賦因投趙侍御】張說
爾家嘆窮鳥，吾族賦歸田。莫道榮枯異，同嗟世網牽。
黃陵浮汨渚，青草會湘川。去國逾三歲，茲山老二年。
寒鴞鳴舍下，昏虎臥籬前。客淚堪斑竹，離亭欲贈荃。
放言久無次，觸興感成篇。
88.055 【清遠江峽山寺】張說
流落經荒外，逍遙此梵宮。雲峯吐月白，石壁淡煙紅。
寶塔靈仙湧，懸龕造化功。天香涵竹氣，虛唄引松風。
檐牖飛花入，廊房激水通。猿鳴知谷靜，魚戲辨江空。
靜默將何貴，惟應心境同。
88.056 【春雨早雷】張說
東北春風至，飄飄帶雨來。拂黃先變柳，點素早驚梅。
樹藹懸書閣，煙含作賦臺。河魚未上凍，江蟄已聞雷。
美人宵夢著，金屏曙不開。無緣一啓齒，空酌萬年杯。
88.057 【聞雨】張說
窮冬萬花匝，永夜百憂攢。危戍臨江火，空齋入雨寒。
斷猿知屢別，嘶雁覺虛彈。心對爐灰死，顏隨庭樹殘。
舊恩懷未報，傾膽鏡中看。
88.058 【赦歸在道中作】張說
陳焦心息盡，死意不期生。何幸光華旦，流人歸上京。
愁將網共解，服與代俱明。復是三階正，還逢四海平。
誰能定禮樂，爲國著功成。
88.059 【喜度嶺】張說
東漢興唐歷，南河復禹謀。寧知瘴癘地，生入帝皇州。
雷雨蘇蟲蟄，春陽放學鳩。洄沿炎海畔，登降閩山陬。
嶺路分中夏，川源得上流。見花便獨笑，看草即忘憂。
自始居重譯，天星已再周。鄉關絕歸望，親戚不相求。
棄杖枯還植，窮鱗涸更浮。道消黃鶴去，運啓白駒留。
江妾晨炊黍，津童夜棹舟。盛明良可遇，莫後洛城遊。
