第753卷 徐铉
753.01 【赠维扬故人】徐铉
东京少长认维桑，书剑谁教入帝乡。一事无成空放逐，
故人相见重凄凉。楼台寂寞官河晚，人物稀疏驿路长。
莫怪临风惆怅久，十年春色忆维扬。
753.02 【泰州道中却寄东京故人】徐铉
风紧雨凄凄，川回岸渐低。吴州林外近，隋苑雾中迷。
聚散纷如此，悲欢岂易齐。料君残酒醒，还听子规啼。
753.03 【得浙西郝判官书未及报闻燕王移镇京口…田书记消息】徐铉
秋风海上久离居，曾得刘公一纸书。淡水心情长若此，
银钩踪迹更无如。尝忧座侧飞鸮鸟，未暇江中觅鲤鱼。
今日京吴建朱邸，问君谁共曳长裾。
753.04 【赠陶使君求梨】徐铉
昨宵宴罢醉如泥，惟忆张公大谷梨。白玉花繁曾缀处，
黄金色嫩乍成时。冷侵肺腑醒偏早，香惹衣襟歇倍迟。
今旦中山方酒渴，唯应此物最相宜。
753.05 【陈觉放还至泰州，以诗见寄，作此答之】徐铉
朱云曾为汉家忧，不怕交亲作世仇。壮气未平空咄咄，
狂言无验信悠悠。今朝我作伤弓鸟，却羡君为不系舟。
劳寄新诗平宿憾，此生心气贯清秋。
753.06 【王三十七自京垂访，作此送之】徐铉
失乡迁客在天涯，门掩苔垣向水斜。只就鳞鸿求远信，
敢言车马访贫家。烟生柳岸将垂缕，雪压梅园半是花。
惆怅明朝尊酒散，梦魂相送到京华。
753.07 【陶使君挽歌二首】徐铉
太守今何在，行春去不归。筵空收管吹，郊迥俨骖騑。
营外星才落，园中露已稀。伤心梁上燕，犹解向人飞。
始忆花前宴，笙歌醉夕阳。那堪城外送，哀挽逐归艎。
铃阁朝犹闭，风亭日已荒。唯馀迁客泪，沾洒后池傍。
753.08 【雪中作】徐铉
赋分多情客，经年去国心。疏钟寒郭晚，密雪水亭深。
影迥鸿投渚，声愁雀噪林。他乡一尊酒，独坐不成斟。
753.09 【赋得风光草际浮】徐铉
宿露依芳草，春郊古陌旁。风轻不尽偃，日早未晞阳。
耿耿依平远，离离入望长。映空无定彩，飘径有馀光。
飐若荷珠乱，纷如爝火飏。诗人多感物，凝思绕池塘。
753.010 【寒食成判官垂访因赠】徐铉
常年寒食在京华，今岁清明在海涯。远巷蹋歌深夜月，
隔墙吹管数枝花。鸳鸾得路音尘阔，鸿雁分飞道里赊。
不是多情成二十，断无人解访贫家。
753.011 【送客至城西，望图山，因寄浙西府中】徐铉
牧叟邹生笑语同，莫嗟江上听秋风。
君看逐客思乡处，犹在图山更向东。
753.012 【送写真成处士入京】徐铉
传神踪迹本来高，泽畔形容愧彩毫。
京邑功臣多伫望，凌烟阁上莫辞劳。
753.013 【九日雨中】徐铉
茱萸房重雨霏微，去国逢秋此恨稀。目极暂登台上望，
心遥长向梦中归。荃蘪路远愁霜早，兄弟乡遥羡雁飞。
唯有多情一枝菊，满杯颜色自依依。
753.014 【寄外甥苗武仲】徐铉
放逐今来涨海边，亲情多在凤台前。且将聚散为闲事，
须信华枯是偶然。蝉噪疏林村倚郭，鸟飞残照水连天。
此中唯欠韩康伯，共对秋风咏数篇。
753.015 【寄从兄宪兼示二弟】徐铉
别路吴将楚，离忧弟与兄。断云惊晚吹，秋色满孤城。
信远鸿初下，乡遥月共明。一枝栖未稳，回首望三京。
753.016 【附书与钟郎中因寄京妓越宾】徐铉
暮春桥下手封书，寄向江南问越姑。
不道诸郎少欢笑，经年相别忆侬无。
753.017 【代钟答】徐铉
一幅轻绡寄海滨，越姑长感昔时恩。
欲知别后情多少，点点凭君看泪痕。
753.018 【亚元舍人不替深知猥贻佳作三篇清绝不敢轻…庶资一笑耳】徐铉
海陵城里春正月，海畔朝阳照残雪。城中有客独登楼，
遥望天边白银阙。白银阙下何英英，雕鞍绣毂趋承明。
阊门晓辟旌旗影，玉墀风细佩环声。此处追飞皆俊彦，
当年何事容疵贱。怀铅昼坐紫微宫，焚香夜直明光殿。
王言简静官司闲，朋好殷勤多往还。新亭风景如东洛，
邙岭林泉似北山。光阴暗度杯盂里，职业未妨谈笑间。
有时邀宾复携妓，造门不问都非是。酣歌叫笑惊四邻，
赋笔纵横动千字。任他银箭转更筹，不怕金吾司夜吏。
可怜诸贵贤且才，时情物望两无猜。伊余独禀狂狷性，
褊量多言仍薄命。吞舟可漏岂无恩，负乘自贻非不幸。
一朝削迹为迁客，旦暮青云千里隔。离鸿别雁各分飞，
折柳攀花两无色。卢龙渡口问迷津，瓜步山前送暮春。
白沙江上曾行路，青林花落何纷纷。汉皇昔幸回中道，
极目牛羊卧芳草。旧宅重游尽隙荒，故人相见多衰老。
禅智寺，山光桥，风瑟瑟兮雨萧萧。行杯已醒残梦断，
征途未极离魂消。海陵郡中陶太守，相逢本是随行旧。
乍申拜起已开眉，却问辛勤还执手。精庐水榭最清幽，
一税征车聊驻留。闭门思过谢来客，知恩省分宽离忧。
郡斋胜境有后池，山亭菌阁互参差。有时虚左来相召，
举白飞觞任所为。多才太守能挝鼓，醉送金船间歌舞。
酒酣耳热眼生花，暂似京华欢会处。归来旅馆还端居，
清风朗月夜窗虚。駸駸流景岁云暮，天涯望断故人书。
春来凭槛方叹息，仰头忽见南来翼。足系红笺堕我前，
引颈长鸣如有言。开缄试读相思字，乃是多情乔亚元。
短韵三篇皆丽绝，小梅寄意情偏切。金兰投分一何坚，
银钩置袖终难灭。醉后狂言何足奇，感君知己不相遗。
长卿曾作美人赋，玄成今有责躬诗。报章欲托还京信，
笔拙纸穷情未尽。珍重芸香陈子乔，亦解贻书远相问。
宁须买药疗羁愁，只恨无书消鄙吝。游处当时靡不同，
欢娱今日两成空。天子尚应怜贾谊，时人未要嘲扬雄。
曲终笔阁缄封已，翩翩驿骑行尘起。寄向中朝谢故人，
为说相思意如此。
753.019 【送蒯司录归京（亮）】徐铉
早年闻有蒯先生，二十馀年道不行。抵掌曾论天下事，
折腰犹悟俗人情。老还上国欢娱少，贫聚归资结束轻。
迁客临流倍惆怅，冷风黄叶满山城。
753.020 【闻查建州陷贼寄钟郎中（谟即查从事也）】徐铉
闻道将军轻壮图，螺江城下委犀渠。旌旗零落沉荒服，
簪履萧条返故居。皓首应全苏武节，故人谁得李陵书。
自怜放逐无长策，空使卢谌泪满裾。
753.021 【还过东都，留守周公筵上赠座客】徐铉
贾生三载在长沙，故友相思道路赊。已分终年甘寂寞，
岂知今日返京华。麟符上相恩偏厚，隋苑留欢日欲斜。
明旦江头倍惆怅，远山芳草映残霞。
753.022 【送杨郎中唐员外奉使湖南】徐铉
江边微雨柳条新，握节含香二使臣。两绶对悬云梦日，
方舟齐泛洞庭春。今朝草木逢新律，昨日山川满战尘。
同是多情怀古客，不妨为赋吊灵均。
753.023 【表弟包颖见寄（此子侍亲在饶州，累年卧疾）】徐铉
常思帝里奉交亲，别后光阴屈指频。兰佩却归纶阁下，
荆枝犹寄楚江滨。十程山水劳幽梦，满院烟花醉别人。
料得此生强健在，会须重赏昔年春。
753.024 【寄萧给事（萧江西致仕）】徐铉
危言危行古时人，归向西山卧白云。买宅尚寻徐处士，
餐霞终访许真君。容颜别后应如故，诗咏年来更不闻。
今日城中春又至，落梅愁绪共纷纷。
753.025 【赋石奉送钟德林少尹员外】徐铉
我爱他山石，中含绝代珍。烟披寒落落，沙浅静磷磷。
翠色辞文陛，清声出泗滨。扁舟载归去，知是泛槎人。
