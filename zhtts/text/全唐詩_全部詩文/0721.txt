第708卷 徐夤
708.01 【釣臺】徐夤
金門誰奉詔，碧岸獨垂鉤。舊友只樵叟，新交惟野鷗。
嘉名懸日月，深谷化陵丘。便可招巢父，長川好飲牛。
708.02 【旅次寓題】徐夤
胡爲名利役，來往老關河。白髮隨梳少，青山入夢多。
途窮憐抱疾，世亂恥登科。卻起漁舟念，春風釣綠波。
708.03 【贈嚴司直】徐夤
承家居闕下，避世出關東。有酒劉伶醉，無兒伯道窮。
新詩吟閣賞，舊業釣臺空。雨雪還相訪，心懷與我同。
708.04 【贈東方道士】徐夤
葫蘆窗畔掛，是物在其間。雪色老人鬢，桃花童子顏。
祭星秋卜日，採藥曉登山。舊放長生鹿，時銜瑞草還。
708.05 【題僧壁】徐夤
香廚流瀑布，獨院鎖孤峯。紺發青螺長，文茵紫豹重。
卵枯皆化燕，蜜老卻成蜂。明月留人宿，秋聲夜著松。
708.06 【和人經隋唐間戰處】徐夤
孤軍前度戰，一敗一成功。卷旆早歸國，臥屍猶臂弓。
草間腥半在，沙上血殘紅。傷魄何爲者，五湖垂釣翁。
708.07 【追和常建嘆王昭君】徐夤
紅顏如朔雪，日爍忽成空。淚盡黃雲雨，塵消白草風。
君心爭不悔，恨思竟何窮。願化南飛燕，年年入漢宮。
708.08 【贈董先生】徐夤
壽歲過於百，時閒到上京。餐松雙鬢嫩，絕粒四支輕。
雨雪思中嶽，雲霞夢赤城。來年期壽籙，何處待先生。
708.09 【河流】徐夤
洪流盤砥柱，淮濟不同波。莫訝清時少，都緣曲處多。
遠能通玉塞，高復接銀河。大禹成門嶮，爲龍始得過。
708.010 【題南寺】徐夤
久別猿啼寺，流年劫逝波。舊僧歸塔盡，古瓦長松多。
壁蘚昏題記，窗螢散薜蘿。平生英壯節，何故旋消磨。
708.011 【北山秋晚】徐夤
十載衣裘盡，臨寒隱薜蘿。心閒緣事少，身老愛山多。
玉露催收菊，金風促剪禾。燕秦正戎馬，林下好婆娑。
708.012 【昔遊】徐夤
昔遊紅杏苑，今隱刺桐村。歲計懸僧債，科名負國恩。
不書胝漸穩，頻鑷鬢無根。惟有經邦事，年年志尚存。
708.013 【酒胡子】徐夤
紅筵絲竹合，用爾作歡娛。直指寧偏黨，無私絕覬覦。
當歌誰擐袖，應節漸輕軀。恰與真相似，氈裘滿頷須。
708.014 【吊崔補闕】徐夤
近來吾道少，慟哭博陵君。直節巖前竹，孤魂嶺上雲。
縉紳傳確論，丞相取遺文。廢卻中興策，何由免用軍。
708.015 【吊赤水李先生】徐夤
三年悲過隙，一室類銷冰。妻病入仙觀，子窮隨嶽僧。
荒丘寒有雨，古屋夜無燈。往日清猷著，金門幾欲徵。
708.016 【香鴨】徐夤
不假陶熔妙，誰教羽翼全。五金池畔質，百和口中煙。
觜鈍魚難啄，心空火自燃。御爐如有闕，須進聖君前。
708.017 【雞】徐夤
名參十二屬，花入羽毛深。守信催朝日，能鳴送曉陰。
峨冠裝瑞璧，利爪削黃金。徒有稻粱感，何由報德音。
708.018 【白鴿】徐夤
舉翼凌空碧，依人到大邦。粉翎棲畫閣，雪影拂瓊窗。
振鷺堪爲侶，鳴鳩好作雙。狎鷗歸未得，睹爾憶晴江。
708.019 【龜】徐夤
行止竟何從，深溪與古峯。青荷巢瑞質，綠水返靈蹤。
鑽骨神明應，酬恩感激重。仙翁求一卦，何日脫龍鍾。
708.020 【銀結條冠子】徐夤
日下徵良匠，宮中贈阿嬌。瑞蓮開二孕，瓊縷織千條。
蟬翼輕輕結，花紋細細挑。舞時紅袖舉，纖影透龍綃。
708.021 【蜀葵】徐夤
劍門南面樹，移向會仙亭。錦水饒花豔，岷山帶葉青。
文君慚婉娩，神女讓娉婷。爛熳紅兼紫，飄香入繡扃。
708.022 【華清宮】徐夤
十二瓊樓鎖翠微，暮霞遺卻六銖衣。桐枯丹穴鳳何去，
天在鼎湖龍不歸。簾影罷添新翡翠，露華猶溼舊珠璣。
君王魂斷驪山路，且向蓬瀛伴貴妃。
708.023 【再幸華清宮】徐夤
腸斷將軍改葬歸，錦囊香在憶當時。年來卻恨相思樹，
春至不生連理枝。雪女冢頭瑤草合，貴妃池裏玉蓮衰。
霓裳舊曲飛霜殿，夢破魂驚絕後期。
708.024 【喜雨上主人尚書】徐夤
天皇攘袂敕神龍，雨我公田兆歲豐。幾日淋漓侵暮角，
數宵滂沛徹晨鐘。細如春霧籠平野，猛似秋風擊古松。
門下十年耕稼者，坐來偏憶翠微峯。
708.025 【迴文詩二首】徐夤
飛書一幅錦文回，恨寫深情寄雁來。機上月殘香閣掩，
樹梢煙澹綠窗開。霏霏雨罷歌終曲，漠漠雲深酒滿杯。
歸日幾人行問卜，徽音想望倚高臺。
輕帆數點千峯碧，水接雲山四望遙。晴日海霞紅靄靄，
曉天江樹綠迢迢。清波石眼泉當檻，小徑松門寺對橋。
明月釣舟漁浦遠，傾山雪浪暗隨潮。
708.026 【不把漁竿】徐夤
不把漁竿不灌園，策筇吟繞綠蕪村。得爭野老眠雲樂，
倍感閩王與善恩。鳥趁竹風穿靜戶，魚吹煙浪噴晴軒。
何人買我安貧趣，百萬黃金未可論。
708.027 【古往今來】徐夤
古往今來恨莫窮，不如沈醉臥春風。雀兒無角長穿屋，
鸚鵡能言卻入籠。柳惠豈嫌居下位，朱雲直去指三公。
閒思郭令長安宅，草沒匡牆舊事空。
708.028 【十里煙籠】徐夤
十里煙籠一徑分，故人迢遞久離羣。白雲明月皆由我，
碧水青山忽贈君。浮世宦名渾似夢，半生勤苦謾爲文。
北邙坡上青松下，盡是鏘金佩玉墳。
708.029 【偶書】徐夤
巧者多爲拙者資，良籌第一在乘時。市門逐利終身飽，
谷口躬耕盡日飢。瓊玖鬻來燕石貴，蓬蒿芳處楚蘭衰。
高皇冷笑重瞳客，蓋世拔山何所爲。
708.030 【潤屋】徐夤
潤屋豐家莫妄求，眼看多是與身讎。百禽羅得皆黃口，
四皓山居始白頭。玉爍火光爭肯變，草芳崎岸不曾秋。
朱門粉署何由到，空寄新詩謝列侯。
708.031 【退居】徐夤
鶴性松心合在山，五侯門館怯趨攀。三年臥病不能免，
一日受恩方得還。明月送人沿驛路，白雲隨馬入柴關。
笑他范蠡貪婪甚，相罷金多始退閒。
708.032 【閉門】徐夤
閉卻閒門臥小窗。更何人與療膏肓。一生有酒唯知醉，
四大無根可預量。骨冷欲針先覺痛，肉頑頻灸不成瘡。
漳濱伏枕文園渴，盜蹠縱橫似虎狼。
708.033 【開窗】徐夤
閉戶開窗寢又興，三更時節也如冰。長閒便是忘機者，
不出真如過夏僧。環堵豈慚蝸作舍，布衣寧假鶴爲翎。
薔薇花盡薰風起，綠葉空隨滿架藤。
708.034 【燈花】徐夤
點蠟燒銀卻勝栽，九華紅豔吐玫瑰。獨含冬夜寒光拆，
不傍春風暖處開。難見只因能送喜，莫挑唯恐墮成灰。
貪膏附熱多相誤，爲報飛蛾罷拂來。
708.035 【東歸出城留別知己】徐夤
韋蒙屈指許非才，三載長安共酒杯。欲別未攀楊柳贈，
相留擬待牡丹開。寒隨御水波光散，暖逐衡陽雁影來。
他日因書問衰颯，東溪須訪子陵臺。
708.036 【詠懷】徐夤
愁花變出白髭鬚，半世辛勤一事無。道在或期君夢想，
貧來爭奈鬼揶揄。馬卿自愧長嬰疾，顏子誰憐不是愚。
借取秦宮臺上鏡，爲時開照漢妖狐。
708.037 【郊村獨遊】徐夤
歲閏堪憐歷候遲，出門惟與野雲期。驚魚擲上綠荷芰，
棲鳥啄餘紅荔枝。末路可能長薄命，修途應合有良時。
市頭相者休相戲，蹙膝先生半自知。
708.038 【經故翰林楊左丞池亭】徐夤
八角紅亭蔭綠池，一朝青草蓋遺基。薔薇藤老開花淺，
翡翠巢空落羽奇。春榜幾深門下客，樂章多取集中詩。
平生德義人間誦，身後何勞更立碑。
708.039 【經故廣平員外舊宅】徐夤
門巷蕭條引涕洟，遺孤三歲著麻衣。綠楊樹老垂絲短，
翠竹林荒著筍稀。結社僧因秋朔吊，買書船近葬時歸。
平生欲獻匡君策，抱病猶言未息機。
708.040 【潘丞相舊宅】徐夤
綠樹垂枝蔭四鄰，春風還似舊時春。年年燕是雕樑主，
處處花隨落月塵。七貴竟爲長逝客，五侯尋作不歸人。
秋槐影薄蟬聲盡，休謂龍門待化鱗。
708.041 【門外閒田數畝長有泉源因築直堤分爲兩沼】徐夤
左右澄漪小檻前，直堤高築古平川。十分春水雙檐影，
一片秋空兩月懸。前岸好山搖細浪，夾門嘉樹合晴煙。
坐來暗起江湖思，速問溪翁買釣船。
708.042 【北園】徐夤
北園幹葉旋空枝，蘭蕙還將衆草衰。籠鳥上天猶有待，
病龍興雨豈無期。身閒不厭頻來客，年老偏憐最小兒。
生事罷求名與利，一窗書策是年支。
708.043 【溪上要一隻白簟扇蓋頭垂釣去年就節推…遂成拙句】徐夤
難求珍箑過炎天，遠就金貂乞月圓。直在引風欹角枕，
且圖遮日上漁船。但令織取無花簟，不用挑爲飲露蟬。
莫道如今時較晚，也應留得到明年。
708.044 【招隱】徐夤
齒髮那能敵歲華，早知休去避塵沙。鬼神只闞高明裏，
倚伏不幹棲隱家。陶景豈全輕組綬，留侯非獨愛煙霞。
贈君吉語堪銘座，看取朝開暮落花。
708.045 【憶山中友人】徐夤
憶得當年接善鄰，苦將閒事強夫君。鬥開碧沼分明月，
各領青山佔白雲。近日藥方多繕寫，舊來詩草半燒焚。
金門幾欲言西上，惆悵關河正用軍。
708.046 【溪隱】徐夤
將名將利已無緣，深隱清溪擬學仙。絕卻腥羶勝服藥，
斷除杯酒合延年。蝸牛殼漏寧同舍，榆莢花開不是錢。
鸞鶴久從籠檻閉，春風卻放紙爲鳶。
708.047 【酒醒】徐夤
酒醒欲得適閒情，騎馬那勝策杖行。天暖天寒三月暮，
溪南溪北兩村名。沙澄淺水魚知釣，花落平田鶴見耕。
望斷長安故交遠，來書未說九河清。
708.048 【夢斷】徐夤
夢斷紗窗半夜雷，別君花落又花開。漁陽路遠書難寄，
衡嶽山高月不來。玄燕有情穿繡戶，靈龜無應祝金盃。
人生若得長相對，螢火生菸草化灰。
708.049 【人事】徐夤
人事飄如一炷煙，且須求佛與求仙。豐年甲子春無雨，
良夜庚申夏足眠。顏氏豈嫌瓢裏飲，孟光非取鏡中妍。
平生生計何爲者，三徑蒼苔十畝田。
708.050 【休說】徐夤
休說人間有陸沈，一樽閒待月明斟。時來不怕滄溟闊，
道大卻憂潢潦深。白首釣魚應是分，青雲幹祿已無心。
梓桐賦罷相如隱，誰爲君前永夜吟。
708.051 【嘉運】徐夤
嘉運良時兩阻修，釣竿蓑笠樂林丘。家無寸帛渾閒事，
身似浮雲且自由。庭際鳥啼花旋落，潭心月在水空流。
晨炊一箸紅銀粒，憶著長安索米秋。
708.052 【綠鬢】徐夤
綠鬢先生自出林，孟光同樂野雲深。躬耕爲食古人操，
非織不衣賢者心。眼衆豈能分瑞璧，舌多須信爍良金。
君看黃閣南遷客，一過瀧州絕好音。
708.053 【驕侈】徐夤
驕侈阽危儉素牢，鏡中形影豈能逃。石家恃富身還滅，
顏子非貧道不遭。蝙蝠亦能知日月，鸞鳳那肯啄腥臊。
古今人事惟堪醉，好脫霜裘換綠醪。
708.054 【龍蟄二首】徐夤
龍蟄蛇蟠卻待伸，和光何惜且同塵。伍員豈是吹簫者，
冀缺非同執耒人。神劍觸星當變化，良金成器在陶鈞。
穰侯休忌關東客，張祿先生竟相秦。
休說雄才間代生，到頭難與運相爭。時通有詔徵枚乘，
世亂無人薦禰衡。逐日莫矜駑馬步，司晨誰要牝雞鳴。
中林且作煙霞侶，塵滿關河未可行。
708.055 【逐臭蒼蠅】徐夤
逐臭蒼蠅豈有爲，清蟬吟露最高奇。多藏苟得何名富，
飽食嗟來未勝飢。窮寂不妨延壽考，貪狂總待算毫釐。
首陽山翠千年在，好奠冰壺吊伯夷。
708.056 【牡丹花二首】徐夤
看遍花無勝此花，剪雲披雪蘸丹砂。開當青律二三月，
破卻長安千萬家。天縱穠華刳鄙吝，春教妖豔毒豪奢。
不隨寒令同時放，倍種雙松與辟邪。
萬萬花中第一流，淺霞輕染嫩銀甌。能狂綺陌千金子，
也惑朱門萬戶侯。朝日照開攜酒看，暮風吹落繞欄收。
詩書滿架塵埃撲，盡日無人略舉頭。
708.057 【尚書座上賦牡丹花得輕字韻其花自越中移植】徐夤
流蘇凝作瑞華精，仙閣開時麗日晴。霜月冷銷銀燭焰，
寶甌圓印彩雲英。嬌含嫩臉春妝薄，紅蘸香綃豔色輕。
早晚有人天上去，寄他將贈董雙成。
708.058 【依韻和尚書再贈牡丹花】徐夤
爛銀基地薄紅妝，羞殺千花百卉芳。紫陌昔曾遊寺看，
朱門今在繞欄望。龍分夜雨資嬌態，天與春風發好香。
多著黃金何處買，輕橈挑過鏡湖光。
708.059 【郡庭惜牡丹】徐夤
腸斷東風落牡丹，爲祥爲瑞久留難。青春不駐堪垂淚，
紅豔已空猶倚欄。積蘚下銷香蕊盡，晴陽高照露華幹。
明年萬葉千枝長，倍發芳菲借客看。
708.060 【追和白舍人詠白牡丹】徐夤
蓓蕾抽開素練囊，瓊葩薰出白龍香。裁分楚女朝雲片，
剪破姮娥夜月光。雪句豈須徵柳絮，粉腮應恨帖梅妝。
檻邊幾笑東籬菊，冷折金風待降霜。
708.061 【憶牡丹】徐夤
綠樹多和雪霰栽，長安一別十年來。王侯買得價偏重，
桃李落殘花始開。宋玉鄰邊腮正嫩，文君機上錦初裁。
滄洲春暮空腸斷，畫看猶將勸酒杯。
708.062 【惜牡丹】徐夤
今日狂風揭錦筵，預愁吹落夕陽天。閒看紅豔只須醉，
謾惜黃金豈是賢。南國好偷誇粉黛，漢宮宜摘贈神仙。
良時雖作鶯花主，白馬王孫恰少年。
708.063 【覽柳渾汀洲採白蘋之什，因成一章】徐夤
採盡汀蘋恨別離，鴛鴦鸂鶒總雙飛。月明南浦夢初斷，
花落洞庭人未歸。天遠有書隨驛使，夜長無燭照寒機。
年來泣淚知多少，重疊成痕在繡衣。
708.064 【司直巡官無諸移到玫瑰花】徐夤
芳菲移自越王臺，最似薔薇好並栽。穠豔盡憐勝彩繪，
嘉名誰贈作玫瑰。春藏錦繡風吹拆，天染瓊瑤日照開。
爲報朱衣早邀客，莫教零落委蒼苔。
708.065 【梅花】徐夤
瓊瑤初綻嶺頭葩，蕊粉新妝奼女家。舉世更誰憐潔白，
癡心皆盡愛繁華。玄冥借與三冬景，謝氏輸他六出花。
結實和羹知有日，肯隨羌笛落天涯。
708.066 【荔枝二首】徐夤
朱彈星丸粲日光，綠瓊枝散小香囊。龍綃殼綻紅紋粟，
魚目珠涵白膜漿。梅熟已過南嶺雨，橘酸空待洞庭霜。
蠻山蹋曉和煙摘，拜捧金盤奉越王。
日日薰風卷瘴煙，南園珍果荔枝先。靈鴉啄破瓊津滴，
寶器盛來蚌腹圓。錦裏只聞銷醉客，蕊宮惟合贈神仙。
何人刺出猩猩血，深染羅紋遍殼鮮。
708.067 【菊花】徐夤
桓景登高事可尋，黃花開處綠畦深。消災辟惡君須採，
冷露寒霜我自禁。籬物早榮還早謝，澗松同德復同心。
陶公豈是居貧者，剩有東籬萬朵金。
708.068 【畫松】徐夤
澗底陰森驗筆精，筆閒開展覺神清。曾當月照還無影，
若許風吹合有聲。枝偃只應玄鶴識，根深且與茯苓生。
天台道士頻來見，說似株株倚赤城。
708.069 【草木】徐夤
草木無情亦可嗟，重開明鏡照無涯。菊英空折羅含宅，
榆莢不生原憲家。天命豈憑醫藥石，世途還要闢蟲沙。
仙翁乞取金盤露，洗卻蒼蒼兩鬢華。
708.070 【松】徐夤
澗底青松不染塵，未逢良匠競誰分。龍盤勁節巖前見，
鶴唳翠梢天上聞。大廈可營誰擇木，女蘿相附欲凌雲。
皇王自有增封日，修竹徒勞號此君。
708.071 【竹】徐夤
翠染琅玕粉漸開，東南移得會稽栽。遊絲掛處漁竿去，
綠水夾時龍影來。風觸有聲含六律，露沾如洗絕浮埃。
王猷舊宅無人到，抱卻清陰蓋綠苔。
708.072 【尚書打球，小驄步驟最奇，因有所贈】徐夤
善價千金未可論，燕王新寄小龍孫。逐將白日馳青漢，
銜得流星入畫門。步驟最能隨手轉，性靈多恐會人言。
桃花雪點多雖貴，全假當場一顧恩。
708.073 【尚書惠蠟麪茶】徐夤
武夷春暖月初圓，採摘新芽獻地仙。飛鵲印成香蠟片，
啼猿溪走木蘭船。金槽和碾沈香末，冰碗輕涵翠縷煙。
分贈恩深知最異，晚鐺宜煮北山泉。
708.074 【勸酒】徐夤
休向尊前訴羽觥，百壺清酌與君傾。身同綠樹年年老，
事比紅塵日日生。六國英雄徒反覆，九原松柏甚分明。
醉鄉路與乾坤隔，豈信人間有利名。
708.075 【斷酒】徐夤
因論沈湎覺前非，便碎金罍與羽卮。採茗早馳三蜀使，
看花甘負五侯期。窗間近火劉伶傳，坐右新銘管仲辭。
此事十年前已說，匡廬山下老僧知。
708.076 【憶舊山】徐夤
澗竹巖雲有舊期，二年頻長鬢邊絲。游魚不愛金盃水，
棲鳥敢求瓊樹枝。陶景戀深松檜影，留侯拋卻帝王師。
龍爭虎攫皆閒事，數疊山光在夢思。
