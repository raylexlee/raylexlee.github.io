第533卷 許渾
533.01 【金陵懷古】許渾
玉樹歌殘王氣終，景陽兵合戍樓空。松楸遠近千官冢，
禾黍高低六代宮。石燕拂雲晴亦雨，江豚吹浪夜還風。
英雄一去豪華盡，唯有青山似洛中。
533.02 【姑蘇懷古】許渾
宮館餘基輟棹過，黍苗無限獨悲歌。荒臺麋鹿爭新草，
空苑鳧鷖佔淺莎。吳岫雨來虛檻冷，楚江風急遠帆多。
可憐國破忠臣死，日日東流生白波。
533.03 【凌歊臺（臺在當塗縣北，宋高祖所築）】許渾
宋祖凌高樂未回，三千歌舞宿層臺。湘潭雲盡暮山出，
巴蜀雪消春水來。行殿有基荒薺合，寢園無主野棠開。
百年便作萬年計，巖畔古碑空綠苔。
533.04 【驪山（一作途經驪山（一作望華清宮感事）】許渾
聞說先皇醉碧桃，日華浮動鬱金袍。風隨玉輦笙歌迥，
雲卷珠簾劍佩高。鳳駕北歸山寂寂，龍旟西幸水滔滔。
貴妃沒後巡遊少，瓦落宮牆見野蒿。
533.05 【咸陽城東樓（一作咸陽城西樓晚眺，一作西門）】許渾
一上高城萬里愁，蒹葭楊柳似汀洲。溪雲初起日沈閣，
山雨欲來風滿樓。鳥下綠蕪秦苑夕，蟬鳴黃葉漢宮秋。
行人莫問當年事，故國東來渭水流。
533.06 【京口閒居寄京洛友人（一作兩都親友）】許渾
吳門煙月昔同遊，楓葉蘆花並客舟。聚散有期雲北去，
浮沈無計水東流。一尊酒盡青山暮，千里書回碧樹秋。
何處相思不相見，鳳城龍闕楚江頭。
533.07 【冬日登越王臺懷歸】許渾
月沉高岫宿雲開，萬里歸心獨上來。河畔雪飛揚子宅，
海邊花盛越王臺。瀧分桂嶺魚難過，瘴近衡峯雁卻回。
鄉信漸稀人漸老，只應頻看一枝梅。
533.08 【對雪】許渾
雲度龍山暗倚城，先飛淅瀝引輕盈。素娥冉冉拜瑤闕，
皓鶴紛紛朝玉京。陰嶺有風梅豔散，寒林無月桂華生。
剡溪一醉十年事，忽憶棹迴天未明。
533.09 【送蕭處士歸緱嶺別業】許渾
醉斜烏帽發如絲，曾看仙人一局棋。賓館有魚爲客久，
鄉書無雁到家遲。緱山住近吹笙廟，湘水行逢鼓瑟祠。
今夜月明何處宿，九疑雲盡碧參差。
533.010 【與鄭二秀才同舟東下洛中，親朋送至景雲寺】許渾
三十六峯橫一川，綠波無路草芊芊。牛羊晚食鋪平地，
鵰鶚晴飛摩遠天。洛客盡回臨水寺，楚人皆逐下江船。
東西未有相逢日，更把繁華共醉眠。
533.011 【長安歲暮】許渾
獨望天門倚劍歌，干時無計老關河。東歸萬里慚張翰，
西上四年羞卞和。花暗楚城春醉少，月涼秦塞夜愁多。
三山歲歲有人去，唯恐海風生白波。
533.012 【贈茅山高拾遺】許渾
諫獵歸來綺季歌，大茅峯影滿秋波。山齋留客掃紅葉，
野艇送僧披綠莎。長覆舊圖棋勢盡，遍添新品藥名多。
雲中黃鵠日千里，自宿自飛無網羅。
533.013 【李秀才近自塗口遷居新安適枉緘書見寬悲慼因以此答】許渾
遠書開罷更依依，晨坐高臺竟落暉。顏巷雪深人已去，
庾樓花盛客初歸。東堂望絕遷鶯起，南國哀餘候雁飛。
今日勞君猶問訊，一官唯長故山薇。
533.014 【贈蕭兵曹先輩】許渾
廣陵堤上昔離居，帆轉瀟湘萬里餘。楚客病時無鵩鳥，
越鄉歸處有鱸魚。潮生水郭蒹葭響，雨過山城橘柚疏。
聞說攜琴兼載酒，邑人爭識馬相如。
533.015 【題舒女廟】許渾
山樂來迎去不言，廟前高柳水禽喧。綺羅無色雨侵帳，
珠翠有聲風繞幡。妝鏡尚疑山月滿，寢屏猶認野花繁。
孤舟夢斷行雲散，何限離心寄曉猿。
533.016 【姑孰官舍】許渾
草生宮舍似閒居，雪照南窗滿素書。貧後始知爲吏拙，
病來還喜識人疏。青雲豈有窺梁燕，濁水應無避釣魚。
不待秋風便歸去，紫陽山下是吾廬。
533.017 【凌歊臺送韋（一作韓）秀才】許渾
雲起高臺日未沉，數村殘照半巖陰，野蠶成繭桑柘盡，
溪鳥引雛蒲稗深。帆勢依依投極浦，鐘聲杳杳隔前林。
故山迢遞故人去，一夜月明千里心。
533.018 【送嶺南盧判官罷職歸華陰山居】許渾
曾事劉琨雁塞空，十年書劍任飄蓬。東堂舊屈移山志，
南國新留煮海功。還掛一帆青海上，更開三徑碧蓮中。
關西舊友如相問，已許滄浪伴釣翁。
533.019 【將度故城湖阻風夜泊永陽戍】許渾
行盡青溪日已蹉，雲容山影水嵯峨。樓前歸客怨清夢，
樓上美人凝夜歌。獨樹高高風勢急，平湖渺渺月明多。
終期一艇載樵去，來往使帆凌白波。
533.020 【鄭侍御廳玩鶴】許渾
碧天飛舞下晴莎，金閣瑤池絕網羅。巖響數聲風滿樹，
岸移孤影雪凌波。緱山去遠雲霄迥，遼海歸遲歲月多。
雙翅一開千萬裏，只應棲隱戀喬柯。
533.021 【南亭夜坐，貽開元禪定二道者】許渾
暮暮焚香何處宿，西巖一室映疏藤。光陰難駐跡如客，
寒暑不驚心似僧。高樹有風聞夜磬，遠山無月見秋燈。
身閒境靜日爲樂，若問其餘非我能。
533.022 【朱坡故少保杜公池亭】許渾
杜陵池榭綺城東，孤島回汀路不窮。高岫乍疑三峽近，
遠波初似五湖通。楸梧葉暗瀟瀟雨，菱荇花香淡淡風。
還有昔時巢燕在，飛來飛去畫堂中。
533.023 【秋日早朝（一作秋日候扇）】許渾
宵衣應待絕更籌，環佩鏘鏘月下樓。井轉轆轤千樹曉，
鎖開閶闔萬山秋。龍旗盡列趨金殿，雉扇才分見玉旒。
虛戴鐵冠無一事，滄江歸去老漁舟。
533.024 【滄浪峽】許渾
纓帶流塵發半霜，獨尋殘月下滄浪。一聲溪鳥暗雲散，
萬片野花流水香。昔日未知方外樂，暮年初信夢中忙。
紅蝦青鯽紫芹脆，歸去不辭來路長。
533.025 【故洛城（一作登故洛陽城）】許渾
禾黍離離半野蒿，昔人城此豈知勞。水聲東去市朝變，
山勢北來宮殿高。鴉噪暮雲歸古堞，雁迷寒雨下空壕。
可憐緱嶺登仙子，猶自吹笙醉碧桃。
533.026 【聞釋子棲玄欲奉道因寄】許渾
欲求真訣戀禪扃，羽帔方袍盡有情。仙骨本微靈鶴遠，
法心潛動毒龍驚。三山未有偷桃計，四海初傳問菊名。
今日勸師師莫惑，長生難學證無生。
533.027 【南海府罷南康阻淺行侶稍稍登陸…主人燕餞至頻暮宿東溪】許渾
暗灘水落漲虛沙，灘去秦吳萬里賒。馬上折殘江北柳，
舟中開盡嶺南花。離歌不斷如留客，歸夢初驚似到家。
山鳥一聲人未起，半牀春月在天涯。
533.028 【秋晚雲陽驛西亭蓮池】許渾
心憶蓮池秉燭遊，葉殘花敗尚維舟。煙開翠扇清風曉，
水泥紅衣白露秋。神女暫來雲易散，仙娥初去月難留。
空懷遠道難持贈，醉倚闌干盡日愁。
533.029 【題勤尊師歷陽山居】許渾
二十知兵在羽林，中年潛識子房心。蒼鷹出塞胡塵滅。
白鶴還鄉楚水深。春坼酒瓶浮藥氣，晚攜棋局帶松陰。
雞籠山上雲多處，自劚黃精不可尋。
533.030 【懷舊居】許渾
兵書一篋老無功，故國郊扉在夢中。藤蔓覆梨張谷暗。
草花侵菊庾園空。朱門跡忝登龍客，白屋心期失馬翁。
楚水吳山何處是，北窗殘月照屏風。
533.031 【祗命許昌自郊居，移就公館秋日寄茅山高拾遺】許渾
一笛迎風萬葉飛，強攜刀筆換荷衣。潮寒水國秋砧早，
月暗山城夜漏稀。巖響遠聞樵客過，浦深遙送釣童歸。
中年未識從軍樂，虛近三茅望少微。
533.032 【傷虞將軍（一作傷河東虞押衙）】許渾
白首從軍未有名，近將孤劍到江城。巴童戍久能番語，
胡馬調多解漢行。對雪夜窮黃石略，望雲秋計黑山程。
可憐身死家猶遠，汴水東流無哭聲。
533.033 【晚自朝臺津至韋隱居郊園】許渾
秋來鳧雁下方塘，繫馬朝臺步夕陽。村徑繞山松葉暗，
野門臨水稻花香。雲連海氣琴書潤，風帶潮聲枕簟涼。
西下磻溪猶萬里，可能垂白待文王。
533.034 【寓居開元精舍，酬薛秀才見貽】許渾
知己蕭條信陸沉，茂陵扶疾臥西林。芰荷風起客堂靜，
松桂月高僧院深。清露下時傷旅鬢，白雲歸處寄鄉心。
憐君詩句猶相憶，題在空齋夜夜吟。
533.035 【別劉秀才（一作留別裴秀才）】許渾
三獻無功玉有瑕，更攜書劍客天涯。孤帆夜別瀟湘雨，
廣陌春期鄠杜花。燈照水螢千點滅，棹驚灘雁一行斜。
關河萬里秋風急，望見鄉山不到家。
533.036 【早發天台中巖寺度關嶺次天姥岑】許渾
來往天台天姥間，欲求真訣駐衰顏。星河半落巖前寺，
雲霧初開嶺上關。丹壑樹多風浩浩，碧溪苔淺水潺潺。
可知劉阮逢人處，行盡深山又是山。
533.037 【遊錢塘青山李隱居西齋（一作李郢詩）】許渾
小隱西亭爲客開，翠蘿深處遍蒼苔。林間掃石安棋局，
巖下分泉遞酒杯。蘭葉露光秋月上，蘆花風起夜潮來。
雲山繞屋猶嫌淺，欲棹漁舟近釣臺。
533.038 【春日郊園戲贈楊嘏評事】許渾
十里蒹葭入薜蘿，春風誰許暫鳴珂。相如渴後狂還減，
曼倩歸來語更多。門枕碧溪冰皓耀，檻齊青嶂雪嵯峨。
野橋沽酒茅檐醉，誰羨紅樓一曲歌。
533.039 【晚自東郭回留一二遊侶】許渾
鄉心迢遞宦情微，吏散尋幽竟落暉。林下草腥巢鷺宿，
洞前雲溼雨龍歸。鍾隨野艇回孤棹，鼓絕山城掩半扉。
今夜西齋好風月，一瓢春酒莫相違。
533.040 【與鄭秀才叔侄會送楊秀才昆仲東歸】許渾
書劍功遲白髮新，異鄉仍送故鄉人。阮公留客竹林晚，
田氏到家荊樹春。雪盡塞鴻南翥少，風來胡馬北嘶頻。
洞庭煙月如終老，誰是長楊諫獵臣。
533.041 【送郭秀才遊天台】許渾
雲埋陰壑雪凝峯，半壁天台已萬重。人度碧溪疑輟棹，
僧歸蒼嶺似聞鍾。暖眠鸂鶒晴灘草，高掛獼猴暮澗松。
曾約共遊今獨去，赤城西面水溶溶。
533.042 【送張尊師歸洞庭】許渾
能琴道士洞庭西，風滿歸帆路不迷。對岸水花霜後淺，
傍檐山果雨來低。杉松近晚移茶竈，巖谷初寒蓋藥畦。
他日相思兩行字，無人知處武陵溪。
533.043 【移攝太平寄前李明府】許渾
病移巖邑稱閒身，何處風光貰酒頻。溪柳繞門彭澤令，
野花連洞武陵人。嬌歌自駐壺中景，豔舞長留海上春。
早晚高臺更同醉，綠蘿如帳草如茵。
