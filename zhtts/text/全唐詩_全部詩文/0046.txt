第046卷 狄仁傑 等
46.01 【奉和聖制夏日遊石淙山】狄仁傑
宸暉降望金輿轉，仙路崢嶸碧澗幽。羽仗遙臨鸞鶴駕，
帷宮直坐鳳麟洲。飛泉灑液恆疑雨，密樹含涼鎮似秋。
老臣預陪懸圃宴，餘年方共赤松遊。
46.02 【修書院學士奉敕宴梁王宅】魏元忠
大君敦宴賞，萬乘下樑園。酒助閒平樂，人沾雨露恩。
榮光開帳殿，佳氣滿旌門。願陪南嶽壽，長奉北宸樽。
46.03 【銀潢宮侍宴應制】魏元忠
別殿秋雲上，離宮夏景移。寒風生玉樹，涼氣下瑤池。
塹花仍吐葉，巖木尚抽枝。願奉南山壽，千秋長若斯。
46.04 【折楊柳】韋承慶
萬里邊城地，三春楊柳節。葉似鏡中眉，花如關外雪。
徵人遠鄉思，倡婦高樓別。不忍擲年華，含情寄攀折。
46.05 【寒食應制】韋承慶
鳳城春色晚，龍禁早暉通。舊火收槐燧，餘寒入桂宮。
鶯啼正隱葉，雞鬥始開籠。藹藹瑤山滿，仙歌始樂風。
46.06 【凌朝浮江旅思（一作馬周詩）】韋承慶
天晴上初日，春水送孤舟。山遠疑無樹，潮平似不流。
岸花開且落，江鳥沒還浮。羈望傷千里，長歌遣四愁。
46.07 【直中書省】韋承慶
清切鳳凰池，扶疏雞樹枝。唯應集鸞鷺，何爲宿羈雌。
大造乾坤闢，深恩雨露垂。昆蚑皆含養，駑駘亦驅馳。
木偶翻爲用，芝泥忽濫窺。九思空自勉，五字本無施。
徒喜逢千載，何階答二儀。螢光向日盡，蚊力負山疲。
禁宇庭除闊，閒宵鍾箭移。暗花臨戶發，殘月下簾欹。
白髮隨年改，丹心爲主披。命將時共泰，言與行俱危。
寄謝巢由客，堯年正在斯。
46.08 【南行別弟】韋承慶
澹澹長江水，悠悠遠客情。落花相與恨，到地一無聲。
46.09 【南中詠雁詩（一作於季子詩，題作南行別弟）】韋承慶
萬里人南去，三春雁北飛。不知何歲月，得與爾同歸。
46.010 【江樓】韋承慶
獨酌芳春酒，登樓已半曛。誰驚一行雁，沖斷過江雲。
46.011 【凝碧池侍宴看競渡應制】李懷遠
上苑清鑾路，高居重豫遊。前對芙蓉沼，傍臨杜若洲。
地如玄扈望，波似洞庭秋。列筵飛翠斝，分曹戲鷁舟。
湍高棹影沒，岸近榜歌遒。舞曲依鸞殿，簫聲下鳳樓。
忽聞天上樂，疑逐海查流。
46.012 【奉和九月九日登慈恩寺浮圖應制】崔日用
紫宸歡每洽，紺殿法初隆。菊泛延齡酒，蘭吹解慍風。
鹹英調正樂，香梵遍秋空。臨幸浮天瑞，重陽日再中。
46.013 【奉和聖制送張說巡邊】崔日用
軒相推風后，周官重夏卿。廟謀能允迪，韜略又縱橫。
吉日四黃馬，宣王六月兵。擬清雞鹿塞，先指朔方城。
列將懷威撫，匈奴畏盛名。去當推轂送，來佇出郊迎。
絕漠蓬將斷，華筵槿正榮。壯心看舞劍，別緒應懸旌。
睿錫承優旨，乾文復寵行。暫勞期永逸，赫矣振天聲。
46.014 【奉和立春遊苑迎春應制】崔日用
乘時迎氣正璿衡，灞滻煙氛向晚清。剪綺裁紅妙春色，
宮梅殿柳識天情。瑤筐彩燕先呈瑞，金縷晨雞未學鳴。
聖澤陽和宜宴樂，年年捧日向東城。
46.015 【奉和聖制春日幸望春宮應制】崔日用
東郊風物正燻馨，素滻鳧鷖戲綠汀。鳳閣斜通平樂觀，
龍旂直逼望春亭。光風搖動蘭英紫，淑氣依遲柳色青。
渭浦明晨修禊事，羣公傾賀水心銘。
46.016 【奉和人日重宴大明宮恩賜彩縷人勝應制】崔日用
新年宴樂坐東朝，鐘鼓鏗鍠大樂調。金屋瑤筐開寶勝，
花箋彩筆頌春椒。曲池苔色冰前液，上苑梅香雪裏嬌。
宸極此時飛聖藻，微臣竊抃預聞韶。
46.017 【奉和聖制龍池篇】崔日用
龍興白水漢興符，聖主時乘運鬥樞。岸上【蘴茸】五花樹，
波中的皪千金珠。操環昔聞迎夏啓，發匣先來瑞有虞。
風色雲光隨隱見，赤雲神化象江湖。
46.037 【夜宴安樂公主宅】崔日用
銀燭金屏坐碧堂，只言河漢動神光。
主家盛時歡不極，才子能歌夜未央。
46.038 【餞唐永昌】崔日用
洛陽桴鼓今不鳴，朝野鹹推重太平。
冬至冰霜俱怨別，春來花鳥若爲情。
46.039 【奉和送金城公主適西蕃】崔日用
聖後經綸遠，謀臣計畫多。受降追漢策，築館計戎和。
俗化烏孫壘，春生積石河。六龍今出餞，雙鶴願爲歌。
46.040 【句】崔日用
彼名流兮左氏癖，意玄遠兮冠今夕。（《贈武平一》）
46.041 【奉和人日清暉閣宴羣臣遇雪應制】宗楚客
窈窕神仙閣，參差雲漢間。九重中葉啓，七日早春還。
太液天爲水，蓬萊雪作山。今朝上林樹，無處不堪攀。
46.042 【安樂公主移入新宅侍宴應制】宗楚客
星橋他日創，仙榜此時開。馬向鋪錢埒，簫聞弄玉臺。
人同衛叔美，客似長卿才。借問遊天漢，誰能取石回。
46.043 【正月晦日侍宴滻水應制賦得長字】宗楚客
御輦出明光，乘流泛羽觴。珠胎隨月減，玉漏與年長。
寒盡梅猶白，風遲柳未黃。日斜旌騎轉，休氣滿林塘。
46.044 【奉和幸上陽宮侍宴應制】宗楚客
紫庭金鳳闕，丹禁玉雞川。似立蓬瀛上，疑遊昆閬前。
鳥將歌合轉，花共錦爭鮮。湛露飛堯酒，薰風入舜弦。
水光搖落日，樹色帶晴煙。向夕回雕輦，佳氣滿巖泉。
46.045 【奉和幸安樂公主山莊應制】宗楚客
玉樓銀榜枕嚴城，翠蓋紅旂列禁營。日映層巖圖畫色，
風搖雜樹管絃聲。水邊重閣含飛動，雲裏孤峯類削成。
幸睹八龍游閬苑，無勞萬里訪蓬瀛。
46.046 【奉和聖制喜雪應制】宗楚客
飄飄瑞雪下山川，散漫輕飛集九埏。似絮還飛垂柳陌，
如花更繞落梅前。影隨明月團紈扇，聲將流水雜鳴弦。
共荷神功萬庾積，終朝聖壽百千年。
46.047 【句】宗楚客
竹町羅千衛，蘭莛降兩宮。（《海錄碎事》）
七萃鑾輿動，千年瑞檢開。彩旗臨鳳闕，翠幕繞龜津。
46.048 【奉和九日幸臨渭亭登高應制得暉字】蘇瑰
重陽早露晞，睿賞瞰秋磯。菊氣先燻酒，萸香更襲衣。
清切絲桐會，縱橫文雅飛。恩深答效淺，留醉奉宸暉。
46.049 【興慶池侍宴應制】蘇瑰
金闕平明宿霧收，瑤池式宴俯清流。瑞鳳飛來隨帝輦，
祥魚齣戲躍王舟。帷齊綠樹當筵密，蓋轉緗荷接岸浮。
如臨竊比微臣懼，若濟叨陪聖主遊。
