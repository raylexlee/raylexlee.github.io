第534卷 許渾
534.01 【再遊姑蘇玉芝觀】許渾
高梧一葉下秋初，迢遞重廊舊寄居。月過碧窗今夜酒，
雨昏紅壁去年書。玉池露冷芙蓉淺，瓊樹風高薜荔疏。
明日掛帆更東去，仙翁應笑爲鱸魚。
534.02 【夜歸驛樓】許渾
水晚雲秋山不窮，自疑身在畫屏中。孤舟移棹一江月，
高閣捲簾千樹風。窗下覆棋殘局在，橘邊沽酒半壇空。
早炊香稻待鱸鱠，南渚未明尋釣翁。
534.03 【題靈山寺行堅師院】許渾
西巖一徑不通樵，八十持杯未覺遙。龍在石潭聞夜雨，
雁移沙渚見秋潮。經函露溼文多暗，香印風吹字半銷。
應笑東歸又南去，越山無路水迢迢。
534.04 【湖州韋長史山居（即皎然舊宅）】許渾
一官唯買晝公堂，但得身閒日自長。琴曲少聲重勘譜，
藥丸多忌更尋方。溪浮箬葉添醅綠，泉繞松根助茗香。
明日鱖魚何處釣，門前春水似滄浪。
534.05 【贈李伊闕】許渾
桐履如飛不可尋，一壺雙笈嶧陽琴。舟橫野渡寒風急，
門掩荒山夜雪深。貧笑白駒無去意，病慚黃鵠有歸心。
雲間二室勞君畫，水墨蒼蒼半壁陰。
534.06 【重遊練湖懷舊】許渾
西風渺渺月連天，同醉蘭舟未十年。鵩鳥賦成人已沒，
嘉魚詩在世空傳。榮枯盡寄浮雲外，哀樂猶驚逝水前。
日暮長堤更回首，一聲鄰笛舊山川。
534.07 【乘月棹舟送大曆寺靈聰上人不及】許渾
萬峯秋盡百泉清，舊鎖禪扉在赤城。楓浦客來煙未散，
竹窗僧去月猶明。杯浮野渡魚龍遠，錫響空山虎豹驚。
一字不留何足訝，白雲無路水無情。
534.08 【汴河亭】許渾
廣陵花盛帝東遊，先劈崑崙一派流。百二禁兵辭象闕，
三千宮女下龍舟。凝雲鼓震星辰動。拂浪旗開日月浮。
四海義師歸有道，迷樓還似景陽樓。
534.09 【村舍二首】許渾
自翦青莎織雨衣，南峯煙火是柴扉。萊妻早報蒸藜熟，
童子遙迎種豆歸。魚下碧潭當鏡躍，鳥還青嶂拂屏飛。
花時未免人來往，欲買嚴光舊釣磯。
尚平多累自歸難，一日身閒一日安。山徑曉雲收獵網，
水門涼月掛魚竿。花間酒氣春風暖，竹裏棋聲暮雨寒。
三頃水田秋更熟，北窗誰拂舊塵冠。
534.010 【鄭秀才東歸憑達家書】許渾
欲寄家書少客過，閉門心遠洞庭波。兩巖花落夜風急，
一徑草荒春雨多。愁泛楚江吟浩渺，憶歸吳岫夢嵯峨。
貧居不問應知處，溪上閒船系綠蘿。
534.011 【傷故湖州李郎中】許渾
政成身沒共興衰，鄉路兵戈旅櫬回。城上暮雲凝鼓角，
海邊春草閉池臺。經年未葬家人散，昨夜因齋故吏來。
南北相逢皆掩泣，白蘋洲暖百花開。
534.012 【和友人送僧歸桂州靈巖寺】許渾
楚客送僧歸桂陽，海門帆勢極瀟湘。碧雲千里暮愁合，
白雪一聲春思長。柳絮擁堤添衲軟，松花浮水注瓶香。
南京長老幾年別，聞道半巖多影堂。
534.013 【淮陰阻風寄呈楚州韋中丞】許渾
垂釣京江欲白頭，江魚堪釣卻西遊。劉伶臺下稻花晚，
韓信廟前楓葉秋。淮月未明先倚檻，海雲初起更維舟。
河橋有酒無人醉，獨上高城望庾樓。
534.014 【途經敷水】許渾
修蛾顰翠倚柔桑，遙謝春風白麪郎。五夜有情隨暮雨，
百年無節待秋霜。重尋繡帶朱藤合，更認羅裙碧草長。
何處野花何處水，下峯流出一渠香。
534.015 【和人賀楊僕射致政】許渾
蓮府公卿拜後塵，手持優詔掛朱輪。從軍幕下三千客，
聞禮庭中七十人。錦帳麗詞推北巷，畫堂清樂掩南鄰。
豈同王謝山陰會，空敘流杯醉暮春。
534.016 【題四皓廟】許渾
桂香松暖廟門開，獨瀉椒漿奠一杯。秦法欲興鴻已去，
漢儲將廢鳳還來。紫芝翳翳多青草，白石蒼蒼半綠苔。
山下驛塵南竄路，不知冠蓋幾人回。
534.017 【鶴林寺中秋夜玩月（一作八月十五夜宿鶴林寺玩月）】許渾
待月東林月正圓，廣庭無樹草無煙。中秋雲盡出滄海，
半夜露寒當碧天。輪彩漸移金殿外，鏡光猶掛玉樓前。
莫辭達曙殷勤望，一墮西巖又隔年。
534.018 【南海府罷歸京口經大庾嶺贈張明府】許渾
樓船旌旆極天涯，一劍從軍兩鬢華。回日眼明河畔草。
去時腸斷嶺頭花。陶詩盡寫行過縣，張賦初成臥到家。
官滿知君有歸處，姑蘇臺上舊煙霞。
534.019 【題衛將軍廟】許渾
武牢關下護龍旗，挾槊彎弧馬上飛。漢業未興王霸在，
秦軍才散魯連歸。墳穿大澤埋金劍，廟枕長溪掛鐵衣。
欲奠忠魂何處問，葦花楓葉雨霏霏。
534.020 【訪別韋隱居不值】許渾
犬吠雙巖碧樹間，主人朝出半開關。湯師閣上留詩別，
杜叟橋邊載酒還。櫟塢炭煙晴過嶺，蓼村漁火夜移灣。
故鄉蕪沒兵戈後，憑向溪南買一山。
534.021 【送前東陽於明府由鄂渚歸故林】許渾
結束徵東換黑貂，灞西風雨正瀟瀟。茂陵久病書千卷，
彭澤初歸酒一瓢。帆背夕陽湓水闊，棹經滄海甑山遙。
殷勤爲謝南溪客，白首螢窗未見招。
534.022 【聽歌鷓鴣辭】許渾
南國多情多豔詞，鷓鴣清怨繞樑飛。甘棠城上客先醉，
苦竹嶺頭人未歸。響轉碧霄雲駐影，曲終清漏月沈暉。
山行水宿不知遠，猶夢玉釵金縷衣。
534.023 【寄題華嚴韋秀才院】許渾
三面樓臺百丈峯，西巖高枕樹重重。晴攀翠竹題詩滑，
秋摘黃花釀酒濃。山殿日斜喧鳥雀，石潭波動戲魚龍。
今來故國遙相憶，月照千山半夜鍾。
534.024 【戲代李協律松江有贈】許渾
蜀客操琴吳女歌，明珠十斛是天河。霜凝薜荔怯秋樹，
露滴芙蓉愁晚波。蘭浦遠鄉應解珮，柳堤殘月未鳴珂。
西樓沉醉不知散，潮落洞庭洲渚多。
534.025 【送黃隱居歸南海】許渾
瘴霧南邊久寄家，海中來往信流槎。林藏狒狒多殘筍，
樹過猩猩少落花。深洞有云龍蛻骨，半巖無草象生牙。
知君愛宿層峯頂，坐到三更見日華。
534.026 【朝臺送客有懷】許渾
趙佗西拜已登壇，馬援南征土宇寬。越國舊無唐印綬，
蠻鄉今有漢衣冠。江雲帶日秋偏熱，海雨隨風夏亦寒。
嶺北歸人莫回首，蓼花楓葉萬重灘。
534.027 【自楞伽寺晨起泛舟，道中有懷】許渾
碧樹蒼蒼茂苑東，佳期迢遞路何窮。一聲山鳥曙雲外，
萬點水螢秋草中。門掩竹齋微有月，棹移蘭渚淡無風。
欲知此路堪惆悵，菱葉蓼花連故宮。
534.028 【十二月拜起居表回】許渾
一章西奏拜仙曹，回馬天津北望勞。寒水欲春冰彩薄，
曉山初霽雪峯高。樓形向日攢飛鳳，宮勢凌波壓抃鰲。
空鎖煙霞絕巡幸，周人誰識鬱金袍。
534.029 【觀章中丞夜按歌舞】許渾
夜按雙娃禁曲新，東西簫鼓接雲津。舞衫未換紅鉛溼，
歌扇初移翠黛顰。彩檻燭煙光吐日，畫屏香霧暖如春。
西樓月在襄王醉，十二山高不見人。
534.030 【重遊飛泉觀題故梁道士宿龍池】許渾
西巖泉落水容寬，靈物蜿蜒黑處蟠。松葉正秋琴韻響，
菱花初曉鏡光寒。雲開星月浮山殿，雨過風雷繞石壇。
仙客不歸龍亦去，稻畦長滿此池幹。
534.031 【下第貽友人】許渾
身在關西家洞庭，夜寒歌苦燭熒熒。人心高下月中桂，
客思往來波上萍。馬氏識君眉最白，阮公留我眼長青。
花前失意共寥落，莫遣東風吹酒醒。
534.032 【晚登龍門驛樓】許渾
魚龍多處鑿門開，萬古人知夏禹材。青嶂遠分從地斷，
洪流高瀉自天來。風雲有路皆燒尾，波浪無程盡曝腮。
心感膺門身過此，晚山秋樹獨徘徊。
534.033 【題故李秀才居（一作傷李秀才）】許渾
曾醉笙歌日正遲，醉中相送易前期。橘花滿地人亡後，
菰葉連天雁過時。琴倚舊窗塵漠漠，劍埋新冢草離離。
河橋酒熟平生事，更向東流奠一厄。
534.034 【韶州韶陽樓夜宴（一作題韶州驛樓）】許渾
待月西樓卷翠羅，玉杯瑤瑟近星河。簾前碧樹窮秋密，
窗外青山薄暮多。鴝鵒未知狂客醉，鷓鴣先讓美人歌。
使君莫惜通宵飲，刀筆初從馬伏波。
534.035 【聞韶州李相公移拜郴州因寄】許渾
詔移丞相木蘭舟，桂水潺湲嶺北流。青漢夢歸雙闕曙，
白雲吟過五湖秋。恩回玉扆人先喜，道在金縢世不憂。
聞說公卿盡南望，甘棠花暖鳳池頭。
534.036 【遊江令舊宅】許渾
身沒南朝宅已荒，邑人猶賞舊風光。芹根生葉石池淺，
桐樹落花金井香。帶暖山蜂巢畫閣，欲陰溪燕集書堂。
閒愁此地更西望，潮浸臺城春草長。
534.037 【灞上逢元九處士東歸】許渾
瘦馬頻嘶灞水寒，灞南高處望長安。何人更結王生襪，
此客虛彈貢氏冠。江上蟹螯沙渺渺，塢中蝸殼雪漫漫。
舊交已變新知少，卻伴漁郎把釣竿。
534.038 【別張秀才】許渾
不知何計寫離憂，萬里山川半舊遊。風捲暮沙和雪起，
日融春水帶冰流。凌晨客淚分東郭，竟夕鄉心共北樓。
青桂一枝年少事，莫因鱸鱠涉窮秋。
534.039 【別表兄軍倅】許渾
盧橘花香拂釣磯，佳人猶舞越羅衣。三洲水淺魚來少，
五嶺山高雁到稀。客路晚依紅樹宿，鄉關朝望白雲歸。
交親不念徵南吏，昨夜風帆去似飛。
534.040 【題蘇州虎丘寺僧院】許渾
暫引寒泉濯遠塵，此生多是異鄉人。荊溪夜雨花開疾，
吳苑秋風月滿頻。萬里高低門外路，百年榮辱夢中身。
世間誰似西林客，一臥煙霞四十春。
534.041 【酬郭少府先奉使巡澇見寄兼呈裴明府】許渾
載書攜榼別池龍，十幅輕帆處處通。謝脁宅荒山翠裏，
王敦城古月明中。江村夜漲浮天水，澤國秋生動地風。
飽食鱠魚榜歸楫，待君琴酒醉陶公。
534.042 【出永通門經李氏莊】許渾
飛軒危檻百花堂，朝宴歌鐘暮已荒。中散獄成琴自怨，
步兵廚廢酒猶香。風池宿鳥喧朱閣，雨砌秋螢拂畫梁。
力保山河家又慶，只應中令敵汾陽。
