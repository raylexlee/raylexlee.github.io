第699卷 韋莊
699.01 【與東吳生相遇（及第後出關作）】韋莊
十年身事各如萍，白首相逢淚滿纓。老去不知花有態，
亂來唯覺酒多情。貧疑陋巷春偏少，貴想豪家月最明。
且對一尊開口笑，未衰應見泰階平。
699.02 【庭前桃】韋莊
曾向桃源爛漫遊，也同漁父泛仙舟。皆言洞裏千株好，
未勝庭前一樹幽。帶露似垂湘女淚，無言如伴息嬀愁。
五陵公子饒春恨，莫引香風上酒樓。
699.03 【丙辰年鄜州遇寒食城外醉吟五首】韋莊
滿街楊柳綠絲煙，畫出清明二月天。
好是隔簾花樹動，女郎撩亂送鞦韆。
雕陰寒食足遊人，金鳳羅衣溼麝薰。
腸斷入城芳草路，淡紅香白一羣羣。
開元坡下日初斜，拜掃歸來走鈿車。
可惜數株紅豔好，不知今夜落誰家。
馬驕風疾玉鞭長，過去唯留一陣香。
閒客不須燒破眼，好花皆屬富家郎。
雨絲煙柳欲清明，金屋人閒暖鳳笙。
永日迢迢無一事，隔街聞築氣球聲。
699.04 【宜君縣比卜居不遂，留題王秀才別墅二首】韋莊
本期同此臥林丘，榾柮爐前擁布裘。
何事卻騎羸馬去，白雲紅樹不相留。
明月嚴霜撲皁貂，羨君高臥正逍遙。
門前積雪深三尺，火滿紅爐酒滿瓢。
699.05 【鄜州留別張員外】韋莊
江南相送君山下，塞北相逢朔漠中。三楚故人皆是夢，
十年陳事只如風。莫言身世他時異，且喜琴尊數日同。
惆悵卻愁明日別，馬嘶山店雨濛濛。
699.06 【病中聞相府夜宴戲贈集賢盧學士】韋莊
滿筵紅蠟照香鈿，一夜歌鐘欲沸天。花裏亂飛金錯落，
月中爭認繡連乾。尊前莫話詩三百，醉後寧辭酒十千。
無那兩三新進士，風流長得飲徒憐。
699.07 【出關】韋莊
馬嘶煙岸柳陰斜，東去關山路轉賒。到處因循緣嗜酒，
一生惆悵爲判花。危時只合身無著，白日那堪事有涯。
正是灞陵春酬綠，仲宣何事獨辭家。
699.08 【過樊川舊居（時在華州駕前奉使入蜀作）】韋莊
卻到樊川訪舊遊，夕陽衰草杜陵秋。應劉去後苔生閣，
稽阮歸來雪滿頭。能說亂離惟有燕，解偷閒暇不如鷗。
千桑萬海無人見，橫笛一聲空淚流。
699.09 【長安舊裏】韋莊
滿目牆匡春草深，傷時傷事更傷心。
車輪馬跡今何在，十二玉樓無處尋。
699.010 【過渼陂懷舊】韋莊
辛勤曾寄玉峯前，一別云溪二十年。三徑荒涼迷竹樹，
四鄰凋謝變桑田。渼陂可是當時事，紫閣空餘舊日煙。
多少亂離無處問，夕陽吟罷涕潸然。
699.011 【汧陽間（一作汧陽縣閣）】韋莊
汧水悠悠去似絣，遠山如畫翠眉橫。僧尋野渡歸吳嶽，
雁帶斜陽入渭城。邊靜不收蕃帳馬，地貧惟賣隴山鸚。
牧童何處吹羌笛，一曲梅花出塞聲。
699.012 【焦崖閣】韋莊
李白曾歌蜀道難，長聞白日上青天。
今朝夜過焦崖閣，始信星河在馬前。
699.013 【雞公幘（去褒城縣二十里）】韋莊
石狀雖如幘，山形可類雞。向風疑欲鬥，帶雨似聞啼。
蔓織青籠合，松長翠羽低。不鳴非有意，爲怕客奔齊。
