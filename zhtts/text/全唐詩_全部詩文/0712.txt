第699卷 韦庄
699.01 【与东吴生相遇（及第后出关作）】韦庄
十年身事各如萍，白首相逢泪满缨。老去不知花有态，
乱来唯觉酒多情。贫疑陋巷春偏少，贵想豪家月最明。
且对一尊开口笑，未衰应见泰阶平。
699.02 【庭前桃】韦庄
曾向桃源烂漫游，也同渔父泛仙舟。皆言洞里千株好，
未胜庭前一树幽。带露似垂湘女泪，无言如伴息妫愁。
五陵公子饶春恨，莫引香风上酒楼。
699.03 【丙辰年鄜州遇寒食城外醉吟五首】韦庄
满街杨柳绿丝烟，画出清明二月天。
好是隔帘花树动，女郎撩乱送秋千。
雕阴寒食足游人，金凤罗衣湿麝薰。
肠断入城芳草路，淡红香白一群群。
开元坡下日初斜，拜扫归来走钿车。
可惜数株红艳好，不知今夜落谁家。
马骄风疾玉鞭长，过去唯留一阵香。
闲客不须烧破眼，好花皆属富家郎。
雨丝烟柳欲清明，金屋人闲暖凤笙。
永日迢迢无一事，隔街闻筑气球声。
699.04 【宜君县比卜居不遂，留题王秀才别墅二首】韦庄
本期同此卧林丘，榾柮炉前拥布裘。
何事却骑羸马去，白云红树不相留。
明月严霜扑皂貂，羡君高卧正逍遥。
门前积雪深三尺，火满红炉酒满瓢。
699.05 【鄜州留别张员外】韦庄
江南相送君山下，塞北相逢朔漠中。三楚故人皆是梦，
十年陈事只如风。莫言身世他时异，且喜琴尊数日同。
惆怅却愁明日别，马嘶山店雨濛濛。
699.06 【病中闻相府夜宴戏赠集贤卢学士】韦庄
满筵红蜡照香钿，一夜歌钟欲沸天。花里乱飞金错落，
月中争认绣连乾。尊前莫话诗三百，醉后宁辞酒十千。
无那两三新进士，风流长得饮徒怜。
699.07 【出关】韦庄
马嘶烟岸柳阴斜，东去关山路转赊。到处因循缘嗜酒，
一生惆怅为判花。危时只合身无著，白日那堪事有涯。
正是灞陵春酬绿，仲宣何事独辞家。
699.08 【过樊川旧居（时在华州驾前奉使入蜀作）】韦庄
却到樊川访旧游，夕阳衰草杜陵秋。应刘去后苔生阁，
稽阮归来雪满头。能说乱离惟有燕，解偷闲暇不如鸥。
千桑万海无人见，横笛一声空泪流。
699.09 【长安旧里】韦庄
满目墙匡春草深，伤时伤事更伤心。
车轮马迹今何在，十二玉楼无处寻。
699.010 【过渼陂怀旧】韦庄
辛勤曾寄玉峰前，一别云溪二十年。三径荒凉迷竹树，
四邻凋谢变桑田。渼陂可是当时事，紫阁空馀旧日烟。
多少乱离无处问，夕阳吟罢涕潸然。
699.011 【汧阳间（一作汧阳县阁）】韦庄
汧水悠悠去似絣，远山如画翠眉横。僧寻野渡归吴岳，
雁带斜阳入渭城。边静不收蕃帐马，地贫惟卖陇山鹦。
牧童何处吹羌笛，一曲梅花出塞声。
699.012 【焦崖阁】韦庄
李白曾歌蜀道难，长闻白日上青天。
今朝夜过焦崖阁，始信星河在马前。
699.013 【鸡公帻（去褒城县二十里）】韦庄
石状虽如帻，山形可类鸡。向风疑欲斗，带雨似闻啼。
蔓织青笼合，松长翠羽低。不鸣非有意，为怕客奔齐。
