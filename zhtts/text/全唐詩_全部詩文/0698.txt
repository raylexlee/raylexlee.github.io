第685卷 吴融
685.01 【花村六韵】吴融
地胜非离郭，花深故号村。已怜梁雪重，仍愧楚云繁。
山近当吟冷，泉高入梦喧。依稀小有洞，邂逅武陵源。
月好频移座，风轻莫闭门。流莺更多思，百啭待黄昏。
685.02 【赋雪十韵】吴融
雨冻轻轻下，风干淅淅吹。喜胜花发处，惊似客来时。
河静胶行棹，岩空响折枝。终无鹧鸪识，先有鶺鴒知。
马势晨争急，雕声晚更饥。替霜严柏署，藏月上龙墀。
百尺楼堪倚，千钱酒要追。朝归紫阁早，漏出建章迟。
腊候何曾爽，春工是所资。遥知故溪柳，排比万条丝。
685.03 【溪边】吴融
溪边花满枝，百鸟带香飞。下有一白鹭，日斜翘石矶。
685.04 【长安逢故人】吴融
岁暮长安客，相逢酒一杯。眼前闲事静，心里故山来。
池影含新草，林芳动早梅。如何不归去，霜鬓共风埃。
685.05 【雨夜】吴融
旅夕那禁雨，梅天已思秋。未明孤枕倦，相吊一灯愁。
有恋惭沧海，无机奈白头。何人得浓睡，溪上钓鱼舟。
685.06 【旅中送迁客】吴融
天南不可去，君去吊灵均。落日青山路，秋风白发人。
言危无继者，道在有明神。满目尽胡越，平生何处陈。
685.07 【寄尚颜师】吴融
僧中难得静，静得是吾师。到阙不求紫，归山只爱诗。
临风翘雪足，向日剃霜髭。自叹眠漳久，双林动所思。
685.08 【微雨】吴融
天青织未遍，风急舞难成。粉重低飞蝶，黄沈不语莺。
自随春霭乱，还放夕阳明。惆怅池塘上，荷珠点点倾。
685.09 【送广利大师东归】吴融
紫殿久沾恩，东归过海门。浮荣知是梦，轻别肯销魂。
明发先晨鸟，寒栖入暝猿。蕺山如重到，应老旧云根。
685.010 【关东献兵部刘员外】吴融
昨夜星辰动，仙郎近汉关。玳筵吟雪罢，锦帐押春还。
已到青云上，应栖绛圃间。临邛有词赋，一为奏天颜。
685.011 【途次淮口】吴融
寒流万派碧，南渡见烟光。人向隋宫近，山盘楚塞长。
有村皆绿暗，无径不红芳。已带伤春病，如何更异乡。
685.012 【咏柳】吴融
自与莺为地，不教花作媒。细应和雨断，轻只爱风裁。
好拂锦步障，莫遮铜雀台。灞陵千万树，日暮别离回。
685.013 【武牢关遇雨】吴融
泽春关路迥，暮雨细霏霏。带雾昏河浪，和尘重客衣。
望中迷去骑，愁里乱斜晖。惆怅家山远，溟蒙湿翠微。
685.014 【春寒】吴融
固教梅忍落，体与杏藏娇。已过冬疑剩，将来暖未饶。
玉阶残雪在，罗荐暗魂销。莫问王孙事，烟芜正寂寥。
685.015 【早发潼关】吴融
天边月初落，马上梦犹残。关树苍苍晓，玉阶澹澹寒。
宦游终自苦，身世静堪观。争似山中隐，和云枕碧湍。
685.016 【送策上人】吴融
昨来非有意，今去亦无心。阙下抛新院，江南指旧林。
瓶添新涧绿，笠卸晚峰阴。八字如相许，终辞尺组寻。
685.017 【和诸学士秋夕禁直偶雪】吴融
大华积秋雪，禁闱生夜寒。砚冰忧诏急，灯烬惜更残。
正遂攀稽愿，翻追访戴欢。更为三日约，高兴未将阑。
685.018 【御沟十六韵】吴融
一水终南下，何年派作沟。穿城初北注，过苑却东流。
绕岸清波溢，连宫瑞气浮。去应涵凤沼，来必渗龙湫。
激石珠争碎，萦堤练不收。照花长乐曙，泛叶建章秋。
影炫金茎表，光摇绮陌头。旁沾画眉府，斜入教箫楼。
有雨难澄镜，无萍易掷钩。鼓宜尧女瑟，荡必蔡姬舟。
皋著通鸣鹤，津应接斗牛。回风还潋潋，和月更悠悠。
浅忆觞堪泛，深思杖可投。只怀泾合虑，不带陇分愁。
自有朝宗乐，曾无溃穴忧。不劳夸大汉，清渭贯神州。
685.019 【赴阙次留献荆南成相公三十韵】吴融
分阃兼文德，持衡有武功。荆南知独去，海内更谁同。
拔地孤峰秀，当天一鹗雄。云生五色笔，月吐六钧弓。
骨格凌秋耸，心源见底空。神清餐沆瀣，气逸饮洪濛。
临事成奇策，全身仗至忠。解鞍欺李广，煮弩笑臧洪。
往昔逢多难，来兹故统戎。卓旗云梦泽，扑火细腰宫。
铲土楼台构，连江雉堞笼。似平铺掌上，疑涌出壶中。
岂是劳人力，宁因役鬼工。本遗三户在，今匝万家通。
画舸横青雀，危樯列彩虹。席飞巫峡雨，袖拂宋亭风。
场广盘球子，池闲引钓筒。礼贤金璧贱，煦物雪霜融。
酒满梁尘动，棋残漏滴终。俭常资澹静，贵绝恃穹崇。
唯要臣诚显，那求帝渥隆。甘棠名异奭，大树姓非冯。
自念为迁客，方谐谒上公。痛知遭止棘，频叹委飘蓬。
借宅诛茅绿，分囷指粟红。只惭燕馆盛，宁觉阮途穷。
涣汗沾明主，沧浪别钓翁。去曾忧塞马，归欲逐边鸿。
积感深于海，衔恩重极嵩。行行柳门路，回首下离东。
685.020 【三峰府内矮柏十韵】吴融
擢秀依黄阁，移根自碧岑。周围虽合抱，直上岂盈寻。
远砌行窥顶，当庭坐庇阴。短堪惊众木，高已让他林。
日转无长影，风回有细音。不容萝茑附，只耐雪霜侵。
玉帐笼应匝，牙旗倚更禁。叶低宜拂席，枝褭易抽簪。
绿涧支离久，朱门掩映深。何须一千丈，方有岁寒心。
685.021 【雪十韵】吴融
洒密蔽璇穹，霏霏杳莫穷。迟于雨到地，疾甚絮随风。
四野苍茫际，千家晃朗中。夜迷三绕鹊，昼断一行鸿。
结片飞琼树，栽花点蕊宫。壅应边尽北，填合海无东。
高爱危峰积，低愁暖气融。月交都浩渺，日射更玲珑。
送腊辞寒律，迎春入旧丛。自怜曾末至，聊复赋玄功。
685.022 【和睦州卢中丞题茅堂十韵】吴融
有士当今重，忘情自古稀。独开青嶂路，闲掩白云扉。
石累千层险，泉分一带微。栋危猿竞下，檐回鸟争归。
烟冷茶铛静，波香兰舸飞。好移钟阜蓼，莫种首阳薇。
树密含轻雾，川空漾薄晖。芝泥看只捧，蕙带且休围。
东郭邻穿履，西林近衲衣。琼瑶一百字，千古见清机。
685.023 【奉和御制六韵】吴融
天晓密云开，亭亭翠葆来。芰荷笼水殿，杨柳蔽风台。
恩洽三时雨，欢腾万岁雷。日华偏照御，星彩迥分台。
苇岸萦仙棹，莲峰倒玉杯。独惭歌圣德，不是侍臣才。
685.024 【败帘六韵】吴融
有客编来久，弥年断不收。不堪风作候，岂复燕为雠。
尽见三重阁，难迷百尺楼。伴灯微掩梦，兼扇劣遮羞。
零落亡珠缀，殷勤谢玉钩。凉宵何必卷，月自入轩流。
685.025 【玉堂种竹六韵】吴融
当砌植檀栾，浓阴五月寒。引风穿玉牖，摇露滴金盘。
有韵和宫漏，无香杂畹兰。地疑云锁易，日近雪封难。
静称围棋会，闲宜阁笔看。他年终结实，不羡树栖鸾。
685.026 【和韩致光侍郎无题三首十四韵】吴融
珠佩元消暑，犀簪自辟尘。掩灯容燕宿，开镜待鸡晨。
去懒都忘旧，来多未厌新。每逢忧是梦，长忆故延真。
杏小双圆压，山浓两点嚬。瘦难胜宝带，轻欲驭飙轮。
篦凤金雕翼，钗鱼玉镂鳞。月明无睡夜，花落断肠春。
解舞何须楚，能筝可在秦。怯探同海底，稀遇极天津。
绿柰攀宫艳，青梅弄岭珍。管纤银字咽，梭密锦书匀。
厌胜还随俗，无疑不避人。可怜三五夕，妩媚善为邻。
舞转轻轻雪，歌霏漠漠尘。漫游多卜夜，慵起不知晨。
玉箸和妆裛，金莲逐步新。凤笙追北里，鹤驭访南真。
有恨都无语，非愁亦有嚬。戏应过蚌浦，飞合入蟾轮。
杯样成言鸟，梳文解卧鳞。逢迎大堤晚，离别洞庭春。
似玉曾夸赵，如云不让秦。锦收花上露，珠引月中津。
木为连枝贵，禽因比翼珍。万峰酥点薄，五色绣妆匀。
獭髓求鱼客，鲛绡托海人。寸肠谁与达，洞府四无邻。
绮阁临初日，铜台拂暗尘。鷾鸸偏报晓，乌鶂惯惊晨。
鱼网裁书数，鹍弦上曲新。病多疑厄重，语切见心真。
子母钱征笑，西南月借嚬。捣衣嫌独杵，分袂怨双轮。
贝叶教丹觜，金刀寄赤鳞。卷帘吟塞雪，飞楫渡江春。
解织宜名蕙，能歌合姓秦。眼穿回雁岭，魂断饮牛津。
药自偷来绝，香从窃去珍。茗煎云沫聚，药种玉苗匀。
草密应迷客，花繁好避人。长干足风雨，遥夜与谁邻。
685.027 【倒次元韵】吴融
南陌来寻伴，东城去卜邻。生憎无赖客，死忆有情人。
似束腰支细，如描发彩匀。黄鹂裁帽贵，紫燕刻钗珍。
身近从淄右，家元接观津。雨台谁属楚，花洞不知秦。
泪滴空床冷，妆浓满镜春。枕凉欹琥珀，簟洁展麒麟。
茂苑廊千步，昭阳扇九轮。阳城迷处笑，京兆画时嚬。
鱼子封笺短，蝇头学字真。易判期已远，难讳事还新。
艇子愁冲夜，骊驹怕拂晨。如何断岐路，免得见行尘。
685.028 【个人三十韵】吴融
袅袅复盈盈，何年坠玉京。见人还道姓，羞客不称名。
故事谙金谷，新居近石城。脸横秋水溢，眉拂远山晴。
粉薄涂云母，簪寒篸水晶。催来两桨送，怕起五丝萦。
髻学盘桓绾，床依宛转成。博山凝雾重，油壁隐车轻。
额点梅花样，心通棘刺情。搔头邀顾遇，约指到平生。
鱼网徐徐襞，螺卮浅浅倾。芙蓉褥已展，豆蔻水休更。
赵女怜胶腻，丁娘爱烛明。炷香龙荐脑，辟魇虎输精。
管咽参差韵，弦嘈倰僜声。花残春寂寂，月落漏丁丁。
柳絮联章敏，椒花属思清。剪罗成彩字，销蜡脱珠缨。
邂逅当投珮，艰难莫拊楹。熨来身热定，舐得面痕平。
匣镜金螭怒，帘旌绣兽狞。颈长堪鹤并，腰细任蜂争。
滴泪泉饶竭，论心石未贞。必双成凤去，岂独化蝉鸣。
书远肠空断，楼高胆易惊。数钱红带结，斗草蒨裙盛。
袂柳阑干小，侵波略彴横。夜愁遥寄雁，晓梦半和莺。
翼只思鹣比，根长羡藕并。可怜衣带缓，休赋重行行。
685.029 【即席十韵】吴融
住处方窥宋，平生未嫁卢。暖金轻铸骨，寒玉细凝肤。
妒蝶长成伴，伤鸾耐得孤。城堪迷下蔡，台合上姑苏。
弄眼难降柳，含茸欲斗蒲。生凉云母扇，直夜博山炉。
翡翠交妆镜，鸳鸯入画图。无心同石转，有泪约泉枯。
猿渴应须见，鹰饥只待呼。银河正清浅，霓节过来无。
685.030 【追咏棠梨花十韵】吴融
蜀地从来胜，棠梨第一花。更应无软弱，别自有妍华。
不贵绡为雾，难降绮作霞。移须归紫府，驻合饵丹砂。
密映弹琴宅，深藏卖酒家。夜宜红蜡照，春称锦筵遮。
连庙魂栖望，飘江字绕巴。未饶酥点薄，兼妒雪飞斜。
旧赏三年断，新期万里赊。长安如种得，谁定牡丹夸。
685.031 【绵竹山四十韵】吴融
绵竹东西隅，千峰势相属。崚嶒压东巴，连延罗古蜀。
方者露圭角，尖者钻箭簇。引者蛾眉弯，敛者鸢肩缩。
尾蟉青蛇盘，颈低玄兔伏。横来突若奔，直上森如束。
岁在作噩年，铜梁摇虿毒。相国京兆公，九命来作牧。
戎提虎仆毛，专奉狼头纛。行府寄精庐，开窗对林麓。
是时重阳后，天气旷清肃。兹山昏晓开，一一在人目。
霜空正泬寥，浓翠霏扑扑。披海出珊瑚，贴天堆碧玉。
俄然阴霾作，城郭才霢霂。绝顶已凝雪，晃朗开红旭。
初疑昆仑下，夭矫龙衔烛。亦似蓬莱巅，金银台叠蹙。
紫霞或旁映，绮段铺繁褥。晚照忽斜笼，赤城差断续。
又如煮吴盐，万万盆初熟。又如濯楚练，千千匹未轴。
又如水晶宫，蛟螭结川渎。又如钟乳洞，电雷开岩谷。
丹青画不成，造化供难足。合有羽衣人，飘飖曳烟躅。
合有五色禽，叫啸含仙曲。根虽限剑门，穴必通林屋。
方诸沧海隔，欲去忧沦覆。群玉缥缈间，未可量往复。
何如当此境，终朝旷遐瞩。往往草檄馀，吟哦思幽独。
早晚扫欃枪，笳鼓迎畅毂。休飞霹雳车，罢系虾蟆木。
勒铭燕然山，万代垂芬郁。然后恣逍遥，独往群麋鹿。
不管安与危，不问荣与辱。但乐濠梁鱼，岂怨钟山鹄。
纫兰以围腰，采芝将实腹。石床须卧平，一任闲云触。
685.032 【祝风三十二韵】吴融
我有二顷田，长洲东百里。环涂为之区，积葑相连纚。
松江流其旁，春夏多苦水。堤防苟不时，泛滥即无已。
粤余病眠久，而复家无峙。田峻不胜荒，农功皆废弛。
他稼已如云，我田方欲莳。四际上通波，兼之葭与苇。
是时立秋后，烟露浩凄矣。虽然遣毕功，萎约都无几。
如何海上风，连日从空起。似欲驱沧溟，来沃具区里。
噫嘻尔风师，吴中多豪士。囷仓过九年，一粒惜如死。
籴贱兼粜贵，凶年翻大喜。只是疲羸苦，才饥须易子。
余仍轗轲者，进趋年二纪。秋不安一食，春不闲一晷。
肠回为多别，骨瘦因积毁。咳唾莫逢人，揶揄空睹鬼。
中又值干戈，遑遑常转徙。故隐茅山西，今来笠泽涘。
荒者不复寻，葺者还有以。将正陶令巾，又盖姜肱被。
不敢务有馀，有馀必骄鄙。所期免假匄，假匄多惭耻。
骄鄙既不生，惭耻更能弭。自可致逍遥，无妨阅经史。
吁余将四十，满望只如此。干泽尚多难，学稼兹复尔。
穷达虽系命，祸福生所履。天不饥死余，飘风当自止。
685.033 【金陵怀古】吴融
玉树声沉战舰收，万家冠盖入中州。
只应江令偏惆怅，头白归来是客游。
685.034 【凉思】吴融
松间小槛接波平，月淡烟沉暑气清。
半夜水禽栖不定，绿荷风动露珠倾。
685.035 【鲛绡】吴融
云供片段月供光，贫女寒机枉自忙。
莫道不蚕能致此，海边何事有扶桑。
685.036 【潮】吴融
暮去朝来无定期，桑田长被此声移。
蓬莱若探人间事，一日还应两度知。
685.037 【忘忧花】吴融
繁红落尽始凄凉，直道忘忧也未忘。
数朵殷红似春在，春愁特此系人肠。
685.038 【忆街西所居】吴融
衡门一别梦难稀，人欲归时不得归。
长忆去年寒食夜，杏花零落雨霏霏。
685.039 【云】吴融
南北东西似客身，远峰高鸟自为邻。
清歌一曲犹能住，莫道无心胜得人。
685.040 【华清宫四首】吴融
中原无鹿海无波，凤辇鸾旗出幸多。
今日故宫归寂寞，太平功业在山河。
渔阳烽火照函关，玉辇匆匆下此山。
一曲羽衣听不尽，至今遗恨水潺潺。
上皇銮辂重巡游，雨泪无言独倚楼。
惆怅眼前多少事，落花明月满宫秋。
别殿和云锁翠微，太真遗像梦依依。
玉皇掩泪频惆怅，应叹僧繇彩笔飞。
685.041 【陈琳墓】吴融
冀州飞檄傲英雄，却把文辞事邺宫。
纵道笔端由我得，九泉何面见袁公。
685.042 【湖州朝阳楼】吴融
十二亭亭占晓光，隋家浪说有迷藏。
仲宣题尽平生恨，别处应难看屋梁。
685.043 【卖花翁】吴融
和烟和露一丛花，担入宫城许史家。
惆怅东风无处说，不教闲地著春华。
685.044 【自讽】吴融
世路升沉合自安，故人何必苦相干。
涂穷始解东归去，莫过严光七里滩。
685.045 【送杜鹃花】吴融
春红始谢又秋红，息国亡来入楚宫。
应是蜀冤啼不尽，更凭颜色诉西风。
685.046 【西京道中闻蛙】吴融
雨馀林外夕烟沉，忽有蛙声伴客吟。
莫怪闻时倍惆怅，稚圭蓬荜在山阴。
685.047 【情】吴融
依依脉脉两如何，细似轻丝渺似波。
月不长圆花易落，一生惆怅为伊多。
685.048 【送荆南从事之岳州】吴融
秋拂湖光一镜开，庾郎兰棹好徘徊。
遥知月落酒醒处，五十弦从波上来。
685.049 【渡淮作】吴融
红杏花时辞汉苑，黄梅雨里上淮船。
雨迎花送长如此，辜负东风十四年。
685.050 【薛舍人见征恩赐香并二十八字同寄】吴融
往岁知君侍武皇，今来何用紫罗囊。
都缘有意重熏裛，更洒江毫上玉堂。
685.051 【王母庙】吴融
鸾龙一夜降昆丘，遗庙千年枕碧流。
赚得武皇心力尽，忍看烟草茂陵秋。
685.052 【途中阻风】吴融
洛阳寒食苦多风，扫荡春华一半空。
莫道芳蹊尽成实，野花犹有未开丛。
685.053 【楚事】吴融
悲秋应亦抵伤春，屈宋当年并楚臣。
何事从来好时节，只将惆怅付词人。
685.054 【和僧咏牡丹】吴融
万缘销尽本无心，何事看花恨却深。
都是支郎足情调，坠香残蕊亦成吟。
685.055 【豫让】吴融
韩魏同谋反覆深，晋阳三板免成沉。
赵衰当面何须恨，不把干将访负心。
685.056 【和寄座主尚书】吴融
偶逢戎旅战争日，岂是明时放逐臣。
不用裁诗苦惆怅，风雷看起卧龙身。
685.057 【江行】吴融
霞低水远碧翻红，一棹无边落照中。
说示北人应不爱，锦遮泥健马追风。
685.058 【旅馆梅花】吴融
清香无以敌寒梅，可爱他乡独看来。
为忆故溪千万树，几年辜负雪中开。
685.059 【水鸟】吴融
烟为行止水为家，两两三三睡暖沙。
为谢离鸾兼别鹄，如何禁得向天涯。
685.060 【杨花】吴融
不斗秾华不占红，自飞晴野雪濛濛。
百花长恨风吹落，唯有杨花独爱风。
685.061 【水调】吴融
凿河千里走黄沙，沙殿西来动日华。
可道新声是亡国，且贪惆怅后庭花。
685.062 【秋夕楼居】吴融
月里青山淡如画，露中黄叶飒然秋。
危栏倚遍都无寐，只恐星河堕入楼。
685.063 【经苻坚墓】吴融
百里烟尘散杳冥，新平一隰草青青。
八公山石君知否，休更中原作彗星。
685.064 【松江晚泊】吴融
吴台越峤两分津，万万樯乌簇夜云。
吟尽长江一江月，更无人似谢将军。
685.065 【送薛学士赴任峡州二首】吴融
负谴虽安不敢安，叠猿声里独之官。
莫将彩笔闲抛掷，更待淮王诏草看。
片帆飞入峡云深，带雨兼风动楚吟。
何似玉堂裁诏罢，月斜鳷鹊漏沈沈。
685.066 【送许校书】吴融
故人言别倍依依，病里班荆苦忆违。
明日柳亭门外路，不知谁赋送将归。
685.067 【蛱蝶】吴融
两两自依依，南园烟露微。住时须并住，飞处要交飞。
草浅忧惊吹，花残惜晚晖。长交撷芳女，夜梦远人归。
