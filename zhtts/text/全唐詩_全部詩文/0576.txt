第565卷 韓琮
565.01 【春愁】韓琮
金烏長飛玉兔走，青鬢長青古無有。秦娥十六語如弦，
未解貪花惜楊柳。吳魚嶺雁無消息，水誓蘭情別來久。
勸君年少莫遊春，暖風遲日濃於酒。
565.02 【牡丹（一作詠牡丹未開者）】韓琮
殘花何處藏，盡在牡丹房。嫩蕊包金粉，重葩結繡囊。
雲凝巫峽夢，簾閉景陽妝。應恨年華促，遲遲待日長。
565.03 【興平縣野中得落星石移置縣齋】韓琮
的的墮芊蒼，茫茫不記年。幾逢疑虎將，應逐犯牛仙。
擇地依蘭畹，題詩間錦錢。何時成五色，卻上女媧天。
565.04 【題商山店】韓琮
商山驛路幾經過，未到仙娥見謝娥。紅錦機頭拋皓腕，
綠雲鬟下送橫波。佯嗔阿母留賓客，暗爲王孫換綺羅。
碧澗門前一條水，豈知平地有天河。
565.05 【風】韓琮
競持飄忽意何窮，爲盛爲衰半不同。偃草喜逢新雨後，
鳴條愁聽曉霜中。涼飛玉管來秦甸，暗嫋花枝入楚宮。
莫見東風便無定，滿帆還有濟川功。
565.06 【雲】韓琮
深惹離情靄落暉，如車如蓋早依依。山頭觸石應常在，
天際從龍自不歸。莫向隙窗籠夜月，好來仙洞溼行衣。
春風淡蕩無心後，見說襄王夢亦稀。
565.07 【露】韓琮
長隨聖澤墮堯天，濯遍幽蘭葉葉鮮。才喜輕塵銷陌上，
已愁新月到階前。文騰要地成非久，珠綴秋荷偶得圓。
幾處花枝抱離恨，曉風殘月正潸然。
565.08 【霞】韓琮
應是行雲未擬歸，變成春態媚晴暉。深如綺色斜分閣，
碎似花光散滿衣。天際欲銷重慘淡，鏡中閒照正依稀。
曉來何處低臨水，無限鴛鴦妒不飛。
565.09 【潁亭】韓琮
潁上新亭瞰一川，幾重舊址敞幽關。寒聲北下當軒水，
翠影西來撲檻山。遠目靜隨孤鶴去，高情常共白雲閒。
知君久負巢由志，早晚相忘寂寞間。
565.010 【詠馬】韓琮
曾經伯樂識長鳴，不似龍行不敢行。金埒未登嘶若是，
鹽車猶駕瘦何驚。難逢王濟知音癖，欲就燕昭買駿名。
早晚飛黃引同皁，碧雲天上作鸞鳴。
565.011 【題圭峯下長孫家林亭】韓琮
趙國林亭二百年，綠苔如毯葛如煙。閒期竹色搖霜看，
醉惜松聲枕月眠。出樹圭峯寒壓坐，入籬沙瀨碧流天。
明知富貴非身物，莫爲金章墮地仙。
565.012 【牡丹】韓琮
桃時杏日不爭濃，葉帳陰成始放紅。曉豔遠分金掌露，
暮香深惹玉堂風。名移蘭杜千年後，貴擅笙歌百醉中。
如夢如仙忽零落，暮霞何處綠屏空。
565.013 【雨】韓琮
陰雲拂地散絲輕，長得爲霖濟物名。夜浦漲歸天塹闊，
春風灑入御溝平。軒車幾處歸頻溼，羅綺何人去欲生。
不及流他荷葉上，似珠無數轉分明。
565.014 【京西即事】韓琮
秋草河蘭起陣雲，涼州唯向管絃聞。豺狼毳幕三千帳，
貔虎金戈十萬軍。候騎北來驚有說，戍樓西望悔爲文。
昭陽亦待平安火，誰握旌旗不見勳。
565.015 【公子行】韓琮
紫袖長衫色，銀蟬半臂花。帶裝盤水玉，鞍繡坐雲霞。
別殿承恩澤，飛龍賜渥窪。控羅青褭轡，鏤象碧燻葩。
意氣傾歌舞，闌珊走鈿車。袖障雲縹緲，釵轉鳳欹斜。
珠卷迎歸箔，雕籠晃醉紗。唯無難夜日，不得似仙家。
565.016 【秋晚信州推院親友或責無書，即事寄答】韓琮
官信安仁拙，書非叔夜慵。謬馳驄馬傳，難附鯉魚封。
萬里勞何補，千年運忝逢。不量橫草力，虛慕入雲蹤。
潔水空澄鑑，持鉛亦礪鋒。月寒深夜桂，霜凜近秋松。
憲摘無逃魏，冤申得夢馮。問狸將挾虎，殲蠆敢虞蜂。
商吹移砧調，春華改鏡容。歸期方畹積，愁思暮山重。
仙鼠猶驚燕，莎雞欲變蛩。唯應碧湘浦，雲落及芙蓉。
565.017 【晚春江晴寄友人（一作晚春別）】韓琮
晚日低霞綺，晴山遠畫眉。春青河畔草，不是望鄉時。
565.018 【涼州詞】韓琮
樹發花如錦，鶯啼柳若絲。更遊歡宴地，悲見別離時。
565.019 【暮春滻水送別（一作暮春送客）】韓琮
綠暗紅稀出鳳城，暮雲樓閣古今情。
行人莫聽宮前水，流盡年光是此聲。
565.020 【駱谷晚望】韓琮
秦川如畫渭如絲，去國還家一望時。
公子王孫莫來好，嶺花多是斷腸枝。
565.021 【二月二日遊洛源】韓琮
舊苑新晴草似苔，人還香在踏青回。
今朝此地成惆悵，已後逢春更莫來。
565.022 【柳（一作和白樂天詔取永豐柳植上苑，時爲東都留守）】韓琮
折柳歌中得翠條，遠移金殿種青霄。
上陽宮女含聲送，不忿先歸舞細腰。
565.023 【楊柳枝】韓琮
梁苑隋堤事已空，萬條猶舞舊春風。
那堪更想千年後，誰見楊花入漢宮。
565.024 【楊柳枝詞】韓琮
枝鬥纖腰葉鬥眉，春來無處不如絲。
霸陵原上多離別，少有長條拂地垂。
