第565卷 韩琮
565.01 【春愁】韩琮
金乌长飞玉兔走，青鬓长青古无有。秦娥十六语如弦，
未解贪花惜杨柳。吴鱼岭雁无消息，水誓兰情别来久。
劝君年少莫游春，暖风迟日浓于酒。
565.02 【牡丹（一作咏牡丹未开者）】韩琮
残花何处藏，尽在牡丹房。嫩蕊包金粉，重葩结绣囊。
云凝巫峡梦，帘闭景阳妆。应恨年华促，迟迟待日长。
565.03 【兴平县野中得落星石移置县斋】韩琮
的的堕芊苍，茫茫不记年。几逢疑虎将，应逐犯牛仙。
择地依兰畹，题诗间锦钱。何时成五色，却上女娲天。
565.04 【题商山店】韩琮
商山驿路几经过，未到仙娥见谢娥。红锦机头抛皓腕，
绿云鬟下送横波。佯嗔阿母留宾客，暗为王孙换绮罗。
碧涧门前一条水，岂知平地有天河。
565.05 【风】韩琮
竞持飘忽意何穷，为盛为衰半不同。偃草喜逢新雨后，
鸣条愁听晓霜中。凉飞玉管来秦甸，暗袅花枝入楚宫。
莫见东风便无定，满帆还有济川功。
565.06 【云】韩琮
深惹离情霭落晖，如车如盖早依依。山头触石应常在，
天际从龙自不归。莫向隙窗笼夜月，好来仙洞湿行衣。
春风淡荡无心后，见说襄王梦亦稀。
565.07 【露】韩琮
长随圣泽堕尧天，濯遍幽兰叶叶鲜。才喜轻尘销陌上，
已愁新月到阶前。文腾要地成非久，珠缀秋荷偶得圆。
几处花枝抱离恨，晓风残月正潸然。
565.08 【霞】韩琮
应是行云未拟归，变成春态媚晴晖。深如绮色斜分阁，
碎似花光散满衣。天际欲销重惨淡，镜中闲照正依稀。
晓来何处低临水，无限鸳鸯妒不飞。
565.09 【颍亭】韩琮
颍上新亭瞰一川，几重旧址敞幽关。寒声北下当轩水，
翠影西来扑槛山。远目静随孤鹤去，高情常共白云闲。
知君久负巢由志，早晚相忘寂寞间。
565.010 【咏马】韩琮
曾经伯乐识长鸣，不似龙行不敢行。金埒未登嘶若是，
盐车犹驾瘦何惊。难逢王济知音癖，欲就燕昭买骏名。
早晚飞黄引同皂，碧云天上作鸾鸣。
565.011 【题圭峰下长孙家林亭】韩琮
赵国林亭二百年，绿苔如毯葛如烟。闲期竹色摇霜看，
醉惜松声枕月眠。出树圭峰寒压坐，入篱沙濑碧流天。
明知富贵非身物，莫为金章堕地仙。
565.012 【牡丹】韩琮
桃时杏日不争浓，叶帐阴成始放红。晓艳远分金掌露，
暮香深惹玉堂风。名移兰杜千年后，贵擅笙歌百醉中。
如梦如仙忽零落，暮霞何处绿屏空。
565.013 【雨】韩琮
阴云拂地散丝轻，长得为霖济物名。夜浦涨归天堑阔，
春风洒入御沟平。轩车几处归频湿，罗绮何人去欲生。
不及流他荷叶上，似珠无数转分明。
565.014 【京西即事】韩琮
秋草河兰起阵云，凉州唯向管弦闻。豺狼毳幕三千帐，
貔虎金戈十万军。候骑北来惊有说，戍楼西望悔为文。
昭阳亦待平安火，谁握旌旗不见勋。
565.015 【公子行】韩琮
紫袖长衫色，银蝉半臂花。带装盘水玉，鞍绣坐云霞。
别殿承恩泽，飞龙赐渥洼。控罗青褭辔，镂象碧熏葩。
意气倾歌舞，阑珊走钿车。袖障云缥缈，钗转凤欹斜。
珠卷迎归箔，雕笼晃醉纱。唯无难夜日，不得似仙家。
565.016 【秋晚信州推院亲友或责无书，即事寄答】韩琮
官信安仁拙，书非叔夜慵。谬驰骢马传，难附鲤鱼封。
万里劳何补，千年运忝逢。不量横草力，虚慕入云踪。
洁水空澄鉴，持铅亦砺锋。月寒深夜桂，霜凛近秋松。
宪摘无逃魏，冤申得梦冯。问狸将挟虎，歼虿敢虞蜂。
商吹移砧调，春华改镜容。归期方畹积，愁思暮山重。
仙鼠犹惊燕，莎鸡欲变蛩。唯应碧湘浦，云落及芙蓉。
565.017 【晚春江晴寄友人（一作晚春别）】韩琮
晚日低霞绮，晴山远画眉。春青河畔草，不是望乡时。
565.018 【凉州词】韩琮
树发花如锦，莺啼柳若丝。更游欢宴地，悲见别离时。
565.019 【暮春浐水送别（一作暮春送客）】韩琮
绿暗红稀出凤城，暮云楼阁古今情。
行人莫听宫前水，流尽年光是此声。
565.020 【骆谷晚望】韩琮
秦川如画渭如丝，去国还家一望时。
公子王孙莫来好，岭花多是断肠枝。
565.021 【二月二日游洛源】韩琮
旧苑新晴草似苔，人还香在踏青回。
今朝此地成惆怅，已后逢春更莫来。
565.022 【柳（一作和白乐天诏取永丰柳植上苑，时为东都留守）】韩琮
折柳歌中得翠条，远移金殿种青霄。
上阳宫女含声送，不忿先归舞细腰。
565.023 【杨柳枝】韩琮
梁苑隋堤事已空，万条犹舞旧春风。
那堪更想千年后，谁见杨花入汉宫。
565.024 【杨柳枝词】韩琮
枝斗纤腰叶斗眉，春来无处不如丝。
霸陵原上多离别，少有长条拂地垂。
