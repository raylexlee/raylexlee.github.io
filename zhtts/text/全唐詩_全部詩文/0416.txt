第414卷 元稹
414.01 【陪張湖南宴望嶽樓，稹爲監察御史張中丞知雜事】元稹
觀象樓前奉末班，絳峯只似殿庭間。
今日高樓重陪宴，雨籠衡嶽是南山。
414.02 【岳陽樓】元稹
岳陽樓上日銜窗，影到深潭赤玉幢。
悵望殘春萬般意，滿欞湖水入西江。
414.03 【寄庾敬休】元稹
小來同在曲江頭，不省春時不共遊。
今日江風好暄暖，可憐春盡古湘州。
414.04 【花栽二首（一作買花栽）】元稹
買得山花一兩栽，離鄉別土易摧頹。
欲知北客居南意，看取南花北地來。
南花北地種應難，且向船中盡日看。
縱使將來眼前死，猶勝拋擲在空欄。
414.05 【宿石磯】元稹
石磯江水夜潺湲，半夜江風引杜鵑。
燈暗酒醒顛倒枕，五更斜月入空船。
414.06 【遭風二十韻】元稹
洞庭瀰漫接天回，一點君山似措杯。暝色已籠秋竹樹，
夕陽猶帶舊樓臺。湘南賈伴乘風信，夏口篙工厄溯洄。
後侶逢灘方拽【⺮念】，前宗到浦已眠桅。俄驚四面雲屏合，
坐見千峯雪浪堆。罔象睢盱頻逞怪，石尤翻動忽成災。
勝凌豈但河宮溢，坱軋渾憂地軸摧。疑是陰兵致昏黑，
果聞靈鼓借喧豗。龍歸窟穴深潭漩，蜃作波濤古岸頹。
水客暗遊燒野火，楓人夜長吼春雷。浸淫沙市兒童亂，
汩沒汀洲雁鶩哀。自嘆生涯看轉燭，更悲商旅哭沉財。
檣烏鬥折頭倉掉，水狗斜傾尾纜開。在昔詎慚橫海志，
此時甘乏濟川才。歷陽舊事曾爲鱉，鯀穴相傳有化能。
閉目唯愁滿空電，冥心真類不然灰。那知否極休徵至，
漸覺宵分曙氣催。怪族潛收湖黯湛，幽妖盡走日崔嵬。
紫衣將校臨船問，白馬君侯傍柳來。喚上驛亭還酩酊，
兩行紅袖拂樽罍。
414.013 【贈崔元儒】元稹
殷勤夏口阮元瑜，二十年前舊飲徒。最愛輕欺杏園客，
也曾辜負酒家胡。些些風景閒猶在，事事顛狂老漸無。
今日頭盤三兩擲，翠娥潛笑白髭鬚。
414.014 【鄂州寓館嚴澗宅（時澗不在）】元稹
鳳有高梧鶴有松，偶來江外寄行蹤。花枝滿院空啼鳥，
塵榻無人憶臥龍。心想夜閒唯足夢，眼看春盡不相逢。
何時最是思君處，月入斜窗曉寺鐘。
414.015 【送杜元穎】元稹
江上五年同送客，與君長羨北歸人。
今朝又送君先去，千里洛陽城裏塵。
414.016 【貽蜀五首·病馬詩寄上李尚書】元稹
萬里長鳴望蜀門，病身猶帶舊瘡痕。遙看雲路心空在，
久服鹽車力漸煩。尚有高懸雙鏡眼，何由並駕兩朱轓。
唯應夜識深山道，忽遇君侯一報恩。
414.017 【貽蜀五首·李中丞表臣】元稹
韋門同是舊親賓，獨恨潘牀簟有塵。十里花溪錦城麗，
五年沙尾白頭新。倅戎何事勞專席，老掾甘心逐衆人。
卻待文星上天去，少分光影照沉淪。
414.018 【貽蜀五首·盧評事子蒙】元稹
爲我殷勤盧子蒙，近來無復昔時同。懶成積疹推難動，
禪盡狂心煉到空。老愛早眠虛夜月，病妨杯酒負春風。
唯公兩弟閒相訪，往往潸然一望公。
414.019 【貽蜀五首·張校書元夫】元稹
未面西川張校書，書來稠疊頗相於。我聞聲價金應敵，
衆道風姿玉不如。遠處從人須謹慎，少年爲事要舒徐。
勸君便是酬君愛，莫比尋常贈鯉魚。
414.020 【貽蜀五首·韋兵曹臧文】元稹
處處侯門可曳裾，人人爭事蜀尚書。摩天氣直山曾拔，
澈底心清水共虛。鵬翼已翻君好去，烏頭未變我何如。
殷勤爲話深相感，不學馮諼待食魚。
414.021 【贈嚴童子（嚴司空孫字照郎十歲能賦詩往往有奇句）】元稹
衛瓘諸孫衛玠珍，可憐雛鳳好青春。解拈玉葉排新句，
認得金環識舊身。十歲佩觿嬌稚子，八行飛札老成人。
楊公莫訝清無業，家有驪珠不復貧。
414.022 【桐孫詩（後元和十年詔召入京及通州司馬以後詩）】元稹
去日桐花半桐葉，別來桐樹老桐孫。
城中過盡無窮事，白髮滿頭歸故園。
414.023 【西歸絕句十二首】元稹
雙堠頻頻減去程，漸知身得近京城。
春來愛有歸鄉夢，一半猶疑夢裏行。
五年江上損容顏，今日春風到武關。
兩紙京書臨水讀，小桃花樹滿商山。
同歸諫院韋丞相，共貶河南亞大夫。
今日還鄉獨憔悴，幾人憐見白髭鬚。
只去長安六日期，多應及得杏花時。
春明門外誰相待，不夢閒人夢酒卮。
白頭歸舍意如何，賀處無窮吊亦多。
左降去時裴相宅，舊來車馬幾人過。
還鄉何用淚沾襟，一半雲霄一半沉。
世事漸多饒悵望，舊曾行處便傷心。
閒遊寺觀從容到，遍問親知次第尋。
腸斷裴家光德宅，無人掃地戟門深。
一世營營死是休，生前無事定無由。
不知山下東流水，何事長鬚日夜流。
今朝西渡丹河水，心寄丹河無限愁。
若到莊前竹園下，殷勤爲繞故山流。
寒窗風雪擁深爐，彼此相傷指白鬚。
一夜思量十年事，幾人強健幾人無。
雲覆藍橋雪滿溪，須臾便與碧峯齊。
風回面市連天合，凍壓花枝著水低。
寒花帶雪滿山腰，著柳冰珠滿碧條。
天色漸明回一望，玉塵隨馬度藍橋。
414.024 【留呈夢得、子厚、致用（題藍橋驛）】元稹
泉溜才通疑夜磬，燒煙餘暖有春泥。千層玉帳鋪松蓋，
五出銀區印虎蹄。暗落金烏山漸黑，深埋粉堠路渾迷。
心知魏闕無多地，十二瓊樓百里西。
414.025 【小碎】元稹
小碎詩篇取次書，等閒題柱意何如。
諸郎到處應相問，留取三行代鯉魚。
414.026 【和樂天高相宅】元稹
莫愁已去無窮事，漫苦如今有限身。
二百年來城裏宅，一家知換幾多人。
414.027 【和樂天仇家酒】元稹
病嗟酒戶年年減，老覺塵機漸漸深。
飲罷醒餘更惆悵，不如閒事不經心。
414.028 【和樂天贈雲寂僧】元稹
欲離煩惱三千界，不在禪門八萬條。
心火自生還自滅，雲師無路與君銷。
414.029 【灃西別樂天博載樊宗憲李景信兩秀才…三月三十日相餞送】元稹
今朝相送自同遊，酒語詩情替別愁。
忽到灃西總回去，一身騎馬向通州。
414.030 【寄曇、嵩、寂三上人】元稹
長學對治思苦處，偏將死苦教人間。
今因爲說無生死，無可對治心更閒。
414.031 【題漫天嶺智藏師蘭若僧雲住此二十八年】元稹
僧臨大道閱浮生，來往憧憧利與名。
二十八年何限客，不曾閒見一人行。
414.032 【蒼溪縣寄揚州兄弟】元稹
蒼溪縣下嘉陵水，入峽穿江到海流。
憑仗鯉魚將遠信，雁回時節到揚州。
414.033 【贈吳渠州從姨兄士則】元稹
憶昔分襟童子郎，白頭拋擲又他鄉。三千里外巴南恨，
二十年前城裏狂。寧氏舅甥俱寂寞，荀家兄弟半淪亡。
淚因生別兼懷舊，回首江山欲萬行。
414.034 【長灘夢李紳】元稹
孤吟獨寢意千般，閤眼逢君一夜歡。
慚愧夢魂無遠近，不辭風雨到長灘。
