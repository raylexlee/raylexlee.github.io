第576卷 溫庭筠
576.01 【蘭塘詞】溫庭筠
塘水汪汪鳧唼喋，憶上江南木蘭楫。繡頸金須蕩倒光，
團團皺綠雞頭葉。露凝荷卷珠淨圓，紫菱刺短浮根纏。
小姑歸晚紅妝淺，鏡裏芙蓉照水鮮。東溝潏潏勞回首，
欲寄一杯瓊液酒。知道無郎卻有情，長教月照相思柳。
576.02 【晚歸曲】溫庭筠
格格水禽飛帶波，孤光斜起夕陽多。湖西山淺似相笑，
菱刺惹衣攢黛蛾。青絲系船向江木，蘭芽出土吳江曲。
水極晴搖泛灩紅，草平春染煙綿綠。玉鞭騎馬楊叛兒，
刻金作鳳光參差。丁丁暖漏滴花影，催入景陽人不知。
彎堤弱柳遙相矚，雀扇團圓掩香玉。蓮塘艇子歸不歸，
柳暗桑穠聞布穀。
576.03 【故城曲】溫庭筠
漠漠沙堤煙，堤西雉子斑。雉聲何角角，麥秀桑陰閒。
遊絲蕩平綠，明滅時相續。白馬金絡頭，東風故城曲。
故城殷貴嬪，曾佔未來春。自從香骨化，飛作馬蹄塵。
576.04 【昆明池水戰詞】溫庭筠
汪汪積水光連空，重疊細紋晴漾紅。赤帝龍孫鱗甲怒，
臨流一盼生陰風。鼉鼓三聲報天子，雕旌獸艦凌波起。
雷吼濤驚白石山，石鯨眼裂蟠蛟死。溟池海浦俱喧豗。
青幟白旌相次來。箭羽槍纓三百萬，踏翻西海生塵埃。
茂陵仙去菱花老，唼唼游魚近煙島。渺莽殘陽釣艇歸，
綠頭江鴨眠沙草。
576.05 【謝公墅歌】溫庭筠
朱雀航南繞香陌，謝郎東墅連春碧。鳩眠高柳日方融，
綺榭飄颻紫庭客。文楸方罫花參差，心陣未成星滿池。
四座無喧梧竹靜，金蟬玉柄俱持頤。對局含情見千里，
都城已得長蛇尾。江南王氣系疏襟，未許苻堅過淮水。
576.06 【罩魚歌（雜言）】溫庭筠
朝罩罩城南，暮罩罩城西。兩漿鳴幽幽，蓮子相高低。
持罩入深水，金鱗大如手。魚尾迸圓波，千珠落湘藕。
風颸颸，雨離離，菱尖茭刺鸂鶒飛。水連網眼白如影，
淅瀝篷聲寒點微。楚岸有花花蓋屋，金塘柳色前溪曲。
悠溶杳若去無窮，五色澄潭鴨頭綠。
576.07 【春洲曲】溫庭筠
韶光染色如蛾翠，綠溼紅鮮水容媚。蘇小慵多蘭渚閒，
融融浦日鵁鶄寐。紫騮蹀躞金銜嘶，岸上揚鞭菸草迷。
門外平橋連柳堤，歸來晚樹黃鶯啼。
576.08 【臺城曉朝曲】溫庭筠
司馬門前火千炬，闌干星斗天將曙。朱網龕鬖丞相車，
曉隨疊鼓朝天去。博山鏡樹香蘴茸，嫋嫋浮航金畫龍。
大江斂勢避辰極，兩闕深嚴煙翠濃。
576.027 【走馬樓三更曲】溫庭筠
春姿暖氣昏神沼，李樹拳枝紫芽小。玉皇夜入未央宮，
長火千條照棲鳥。馬過平橋通畫堂，虎幡龍戟風飄揚。
簾間清唱報寒點，丙舍無人遺燼香。
576.028 【達摩支曲（雜言）】溫庭筠
搗麝成塵香不滅，拗蓮作寸絲難絕。紅淚文姬洛水春，
白頭蘇武天山雪。君不見無愁高緯花漫漫，
漳浦宴餘清露寒。一旦臣僚共囚虜，欲吹羌管先汍瀾。
舊臣頭鬢霜華早，可惜雄心醉中老。萬古春歸夢不歸，
鄴城風雨連天草。
576.029 【陽春曲】溫庭筠
雲母空窗曉煙薄，香昏龍氣凝暉閣。霏霏霧雨杏花天，
簾外春威著羅幕。曲闌伏檻金麒麟，沙苑芳郊連翠茵。
廄馬何能齧芳草，路人不敢隨流塵。
576.030 【湘東宴曲】溫庭筠
湘東夜宴金貂人，楚女含情嬌翠嚬。玉管將吹插鈿帶，
錦囊斜拂雙麒麟。重城漏斷孤帆去，唯恐瓊簽報天曙。
萬戶沈沈碧樹圓，雲飛雨散知何處。欲上香車俱脈脈，
清歌響斷銀屏隔。堤外紅塵蠟炬歸，樓前澹月連江白。
576.031 【東郊行】溫庭筠
鬥雞臺下東西道，柳覆班騅蝶縈草。坱靄韶容鎖澹愁，
青筐葉盡蠶應老。綠渚幽香生白蘋，差差小浪吹魚鱗。
王孫騎馬有歸意，林彩着空如細塵。安得人生各相守，
燒船破棧休馳走。世上方應無別離，路傍更長千株柳。
576.032 【水仙謠】溫庭筠
水客夜騎紅鯉魚，赤鸞雙鶴蓬瀛書。輕塵不起雨新霽，
萬里孤光含碧虛。露魄冠輕見雲發，寒絲七炷香泉咽。
夜深天碧亂山姿，光碎平波滿船月。
576.033 【東峯歌】溫庭筠
錦礫潺湲玉溪水，曉來微雨藤花紫。冉冉山雞紅尾長，
一聲樵斧驚飛起。松刺梳空石差齒，煙香風軟人蔘蕊。
陽崖一夢伴雲根，仙菌靈芝夢魂裏。
576.034 【會昌丙寅豐歲歌（雜言）】溫庭筠
丙寅歲，休牛馬，風如吹煙，日如渥赭。九重天子調天下，
春綠將年到西野。西野翁，生兒童，門前好樹青蘴茸。
蘴茸單衣麥田路，村南娶婦桃花紅。新姑車右及門柱，
粉項韓憑雙扇中。喜氣自能成歲豐，農祥爾物來爭功。
576.01 【碌碌古詞】溫庭筠
左亦不碌碌，右亦不碌碌。野草自根肥，羸牛生健犢。
融蠟作杏蒂，男兒不戀家。春風破紅意，女頰如桃花。
忠言未見信，巧語翻諮嗟。一鞘無兩刃，徒勞油壁車。
576.02 【春野行（雜言）】溫庭筠
草淺淺，春如剪。花壓李娘愁，飢蠶欲成繭。
東城年少氣堂堂，金丸驚起雙鴛鴦。含羞更問衛公子，
月到枕前春夢長。
576.03 【醉歌】溫庭筠
檐柳初黃燕新乳，曉碧芊綿過微雨。樹色深含臺榭情，
鶯聲巧作煙花主。錦袍公子陳杯觴，撥醅百甕春酒香。
入門下馬問誰在，降階握手登華堂。臨邛美人連山眉，
低抱琵琶含怨思。朔風繞指我先笑，明月入懷君自知。
勸君莫惜金樽酒，年少須臾如覆手。辛勤到老慕簞瓢，
於我悠悠竟何有。洛陽盧仝稱文房，妻子腳禿舂黃糧。
阿耋光顏不識字，指麾豪俊如驅羊。天犀壓斷朱鼴鼠，
瑞錦驚飛金鳳凰。其餘豈足沾牙齒，欲用何能報天子。
駑馬垂頭搶暝塵，驊騮一日行千里。但有沉冥醉客家，
支頤瞪目持流霞。唯恐南國風雨落，碧蕪狼藉棠梨花。
576.04 【江南曲】溫庭筠
妾家白蘋浦，日上芙蓉楫。軋軋搖槳聲，移舟入茭葉。
溪長茭葉深，作底難相尋。避郎郎不見，鸂鶒自浮沉。
拾萍萍無根，採蓮蓮有子。不作浮萍生，寧爲藕花死。
岸傍騎馬郎，烏帽紫遊繮。含愁復含笑，回首問橫塘。
妾住金陵浦，門前朱雀航。流蘇持作帳，芙蓉持作梁。
出入金犢幰，兄弟侍中郎。前年學歌舞，定得郎相許。
連娟眉繞山，依約腰如杵。鳳管悲若咽，鸞弦嬌欲語。
扇薄露紅鉛，羅輕壓金縷。明月西南樓，珠簾玳瑁鉤。
橫波巧能笑，彎蛾不識愁。花開子留樹，草長根依土。
早聞金溝遠，底事歸郎許。不學楊白花，朝朝淚如雨。
576.05 【堂堂曲】溫庭筠
錢唐岸上春如織，淼淼寒潮帶晴色。淮南遊客馬連嘶，
碧草迷人歸不得。風飄客意如吹煙。纖指殷勤傷雁弦。
一曲堂堂紅燭筵，長鯨瀉酒如飛泉。
576.06 【惜春詞】溫庭筠
百舌問花花不語，低迴似恨橫塘雨。蜂爭粉蕊蝶分香，
不似垂楊惜金縷。願君留得長妖韶，莫逐東風還蕩搖。
秦女含嚬向煙月，愁紅帶露空迢迢。
576.07 【春愁曲】溫庭筠
紅絲穿露珠簾冷，百尺啞啞下纖綆。遠翠愁山入臥屏，
兩重雲母空烘影。涼簪墜發春眠重，玉兔熅香柳如夢。
錦疊空牀委墮紅，颸颸掃尾雙金鳳。蜂喧蝶駐俱悠揚，
柳拂赤欄纖草長。覺後梨花委平綠，春風和雨吹池塘。
576.08 【蘇小小歌】溫庭筠
買蓮莫破券，買酒莫解金。酒裏春容抱離恨，
水中蓮子懷芳心。吳宮女兒腰似束，家在錢唐小江曲。
一自檀郎逐便風，門前春水年年綠。
576.09 【春江花月夜詞】溫庭筠
玉樹歌闌海雲黑，花庭忽作青蕪國。秦淮有水水無情，
還向金陵漾春色。楊家二世安九重，不御華芝嫌六龍。
百幅錦帆風力滿，連天展盡金芙蓉。珠翠丁星復明滅，
龍頭劈浪哀笳發。千里涵空澄水魂，萬枝破鼻飄香雪。
漏轉霞高滄海西，頗黎枕上聞天雞。蠻弦代寫曲如語，
一醉昏昏天下迷。四方傾動煙塵起，猶在濃香夢魂裏。
後主荒宮有曉鶯，飛來只隔西江水。
576.010 【懊惱曲】溫庭筠
藕絲作線難勝針，蕊粉染黃那得深。玉白蘭芳不相顧，
青樓一笑輕千金。莫言自古皆如此，健劍刜鍾鉛繞指。
三秋庭綠盡迎霜，惟有荷花守紅死。廬江小吏朱斑輪，
柳縷吐芽香玉春。兩股金釵已相許，不令獨作空成塵。
悠悠楚水流如馬，恨紫愁紅滿平野。野土千年怨不平，
至今燒作鴛鴦瓦。
576.011 【三洲詞】溫庭筠
團圓莫作波中月，潔白莫爲枝上雪。月隨波動碎潾潾，
雪似梅花不堪折。李娘十六青絲髮，畫帶雙花爲君結。
門前有路輕別離，唯恐歸來舊香滅。
