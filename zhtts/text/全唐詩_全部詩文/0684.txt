第671卷 唐彥謙
671.01 【逢韓喜】唐彥謙
相逢渾不覺，只似茂陵貧。嫋嫋花驕客，瀟瀟雨淨春。
借書消茗困，索句寫梅真。此去青雲上，知君有幾人。
671.02 【夜坐示友】唐彥謙
夜久燭花落，悽聲生遠林。有懷嫌會淺，無事又秋深。
黃葉歸田夢，白頭行路吟。山中亦可樂，不似此同襟。
671.03 【梅亭】唐彥謙
東海窮詩客，西風古驛亭。發從殘歲白，山入故鄉青。
世事徒三窟，兒曹且一經。丁寧速賒酒，煮慄試砂瓶。
671.04 【歲除】唐彥謙
索索風搜客，沈沈雨洗年。殘林生獵跡，歸鳥避窯煙。
節物杯漿外，溪山鬢影前。行藏都未定，筆硯或能捐。
671.05 【詠月】唐彥謙
陰盛此宵中，多爲雨與風。坐無風雨至，看與雪霜同。
抱溼離遙海，傾寒向遠空。年年不相值，還似道難通。
671.06 【聞應德茂先離棠溪】唐彥謙
落日蘆花雨，行人谷樹村。青山時問路，紅葉自知門。
苜蓿窮詩味，芭蕉醉墨痕。端知棄城市，經席許頻溫。
671.07 【松】唐彥謙
託根蟠泰華，倚幹蝕莓苔。誰雲山澤間，而無樑棟材。
671.08 【梅】唐彥謙
玉人下瑤臺，香風動輕素。畫角弄江城，鳴璫月中墮。
671.09 【蘭二首】唐彥謙
清風搖翠環，涼露滴蒼玉。美人胡不紉，幽香藹空谷。
謝庭漫芳草，楚畹多綠莎。於焉忽相見，歲晏將如何。
671.010 【葡萄】唐彥謙
金谷風露涼，綠珠醉初醒。珠帳夜不收，月明墮清影。
671.011 【春草】唐彥謙
隨夢入池塘，無心在金谷。青風自年年，吹遍天涯綠。
671.012 【漁】唐彥謙
相聚即爲鄰，煙火自成簇。約伴過前溪，撐破蘼蕪綠。
671.013 【留別四首】唐彥謙
鵬程三萬裏，別酒一千鍾。好景當三月，春光上國濃。
野花紅滴滴，江燕語喃喃。鼓吹翻新調，都亭酒正酣。
登庸趨俊乂，廁用野無遺。起喜賡歌日，明良際會時。
鹽車淹素志，長坂入青雲。老驥春風裏，奔騰獨異羣。
671.014 【秋葵】唐彥謙
月瓣團欒剪赭羅，長條排蕊綴鳴珂。
傾陽一點丹心在，承得中天雨露多。
671.015 【春草】唐彥謙
天北天南繞路邊，託根無處不延綿。
萋萋總是無情物，吹綠東風又一年。
671.016 【春日偶成】唐彥謙
【秦】箏簫管和琵琶，興滿金尊酒量賒。
歌舞留春春似海，美人顏色正如花。
671.017 【秋日感懷】唐彥謙
溪上芙蓉映醉顏，悲秋宋玉鬢毛斑。
無情最恨東流水，暗逐芳年去不還。
671.018 【七夕】唐彥謙
會合無由嘆久違，一年一度是緣非。
而予願乞天孫巧，五色紉針補袞衣。
671.019 【懷友】唐彥謙
金井涼生梧葉秋，閒看新月上簾鉤。
冰壺總憶人如玉，目斷重雲十二樓。
671.020 【翡翠】唐彥謙
莎草江汀漫晚潮，翠華香撲水光遙。
玉樓春暖笙歌夜，妝點花鈿上舞翹。
671.021 【詠馬二首】唐彥謙
紫雲團影電飛瞳，駿骨龍媒自不同。
騎過玉樓金轡響，一聲嘶斷落花風。
崚嶒高聳骨如山，遠放春郊苜蓿間。
百戰沙場汗流血，夢魂猶在玉門關。
671.022 【留別】唐彥謙
丹湖湖上送行舟，白雁啼殘蘆葉秋。
採石江頭舊時路，題詩還憶水邊樓。
671.023 【詠竹】唐彥謙
醉臥涼陰沁骨清，石牀冰簟夢難成。
月明午夜生虛籟，誤聽風聲是雨聲。
671.024 【憶孟浩然】唐彥謙
郊外凌兢西復東，雪晴驢背興無窮。
句搜明月梨花內，趣入春風柳絮中。
671.025 【寄友三首】唐彥謙
新酒秦淮縮項鯿，凌霄花下共流連。
別來客邸空翹首，細雨春風憶往年。
寒燈孤對擁青氈，牢落何如似客邊。
卻憶花前酣後飲，醉呼明月上遙天。
客裏逢春一惘然，梅花落盡柳如煙。
無情最恨東來雁，底事音書不肯傳。
671.026 【無題十首】唐彥謙
細草鋪茵綠滿堤，燕飛晴日正遲遲。
尋芳陌上花如錦，折得東風第一枝。
錦箏銀甲響鵾弦，勾引春聲上綺筵。
醉倚闌干花下月，犀梳斜嚲鬢雲邊。
楚雲湘雨會陽臺，錦帳芙蓉向夜開。
吹罷玉簫春似海，一雙綵鳳忽飛來。
春江新水促歸航，惜別花前酒漫觴。
倒盡銀瓶渾不醉，卻憐和淚入愁腸。
誰知別易會應難，目斷青鸞信渺漫。
情似藍橋橋下水，年來流恨幾時幹。
漏滴銅龍夜已深，柳梢斜月弄疏陰。
滿園芳草年年恨，剔盡燈花夜夜心。
夜合庭前花正開，輕羅小扇爲誰裁。
多情驚起雙蝴蝶，飛入巫山夢裏來。
憶別悠悠歲月長，酒兵無計敵愁腸。
柔絲漫折長亭柳，綰得同心欲寄將。
楊柳青青映畫樓，翠眉終日鎖離愁。
杜鵑啼落枝頭月，多爲傷春恨不休。
雲色鮫綃拭淚顏，一簾春雨杏花寒。
幾時重會鴛鴦侶，月下吹笙和綵鸞。
671.027 【寄同上人】唐彥謙
高高山頂寺，更有最高人。定起松鳴屋，吟圓月上身。
雲藏三伏熱，水散百溪津。曾乞蘭花供，無書又過春。
671.028 【夜坐】唐彥謙
愁鬢丁年白，寒燈丙夜青。不眠驚戍鼓，久客厭郵鈴。
洶洶城噴海，疏疏屋漏星。十年窮父子，相守慰飄零。
671.029 【吊方幹處士二首】唐彥謙
不謂高名下，終全玉雪身。交猶及前輩，語不似今人。
別號行鳴雁，遺編感獲麟。斂衣應自定，只著古衣巾。
不比他人死，何詩可挽君。淵明元懶仕，東野別攻文。
滄海諸公淚，青山處士墳。相看莫浪哭，私諡有前聞。
671.030 【題證道寺】唐彥謙
彎環青徑斜，自是野僧家。滿澗洗巖液，插天排石牙。
爐寒餘柏子，架靜落藤花。記得逃兵日，門多貴客車。
671.031 【宿趙【山採】別業】唐彥謙
溪山兵後縣，風雪旅中人。迫夜愁嚴鼓，衝寒託軟巾。
摧藏名字在，疏率饌殽真。今代徐元直，高風自可親。
671.032 【原上】唐彥謙
危橋橫古渡，村野帶平林。野鶩寒塘靜，山禽曉樹深。
雨微風矗□，雲暗雪侵尋。安道門前水，清遊豈獨吟。
671.033 【寄臺省知己】唐彥謙
久懷聲籍甚，千里致雙魚。宦路終推轂，親幃且著書。
才名賈太傅，文學馬相如。轍跡東巡海，何時適我閭。
671.034 【自詠】唐彥謙
白髮三千丈，青春四十年。兩牙搖欲落，雙膝痺如攣。
強仕非時彥，無聞惜昔賢。自期終見惡，未忍舍遺編。
671.035 【遊陽明洞呈王理得諸君】唐彥謙
禹穴蒼茫不可探，人傳靈笈鎖煙嵐。初晴鶴點青邊嶂，
欲雨龍移黑處潭。北半齋壇天寂寂，東風仙洞草毿毿。
堪憐尹叟非關吏，猶向江南逐老聃。
671.036 【新豐】唐彥謙
沛中歌舞百餘人，帝業功成里巷新。半夜素靈先哭楚，
一星遺火下燒秦。貔貅掃盡無三戶，雞犬歸來識四鄰。
惆悵故園前事遠，曉風長路起埃塵。
671.037 【拜越公墓因遊定水寺有懷源老】唐彥謙
越公已作飛仙去，猶得潭潭好墓田。老樹背風深拓地，
野雲依海細分天。青峯曉接鳴鐘寺，玉井秋澄試茗泉。
我與源公舊相識，遺言瀟灑有人傳。
671.038 【任潛謀隱之作】唐彥謙
江邊秋日逢任子，大理索詩吾欲忘。爲問山資何次第，
只餘丹訣轉淒涼，黃金範蠡曾辭祿，白首虞翻未信方。
千古浮雲共歸思，曉風城郭水花香。
671.039 【晚秋遊中溪】唐彥謙
淡竹岡前沙雁飛，小花尖下柘丸肥。山雲不卷雨自薄，
天氣欲寒人正歸。招伴只須新稻酒，臨風猶有舊苔磯。
故人舊業依稀在，怪石老松今是非。
671.040 【寄陳少府兼簡叔高】唐彥謙
懷人路絕雲歸海，避俗門深草蔽丘。萬事漸消閒客夢，
一年虛白少年頭。山螿啼緩從除架，淮雁來多莫上樓。
近日鄰家有新釀，每逢詩伴得淹留。
671.041 【過清涼寺王導墓下】唐彥謙
江左風流廊廟人，荒墳拋與梵宮鄰。多年羊虎猶眠石，
敗壁貂蟬只貯塵。萬古雲山同白骨，一庭花木自青春。
永思陵下猶悽切，廢屋寒風吹野薪。
671.042 【第三溪】唐彥謙
日晏霜濃十二月，林疏石瘦第三溪。雲沙有徑縈寒燒，
松屋無人聞晝雞。幾聚衣冠埋作土，當年歌舞醉如泥。
早知涉世真成夢，不棄山田春雨犁。
671.043 【蒲津河亭】唐彥謙
宿雨清秋霽景澄，廣亭高樹向晨興。煙橫博望乘槎水，
日上文王避雨陵。孤棹夷猶期獨往，曲闌愁絕每長憑。
思鄉懷古多傷別，況此哀吟意不勝。
671.044 【毗陵道中】唐彥謙
百年只有百清明，狼狽今年又避兵。煙火誰開寒食禁，
簪裾那復麗人行。禾麻地廢生邊氣，草木春寒起戰聲。
渺渺飛鴻天斷處，古來還是闔閭城。
671.045 【越城待旦】唐彥謙
策策虛樓竹隔明，悲來展轉向誰傾。天寒胡雁出萬里，
月落越雞啼四更。爲底朱顏成老色，看人青史上新名。
清溪白石村村有，五尺烏犍託此生。
671.046 【過浩然先生墓】唐彥謙
人間萬卷龐眉老，眼見堂堂入草萊。行客須當下馬過，
故交誰復裹雞來。山花不語如聽講，溪水無情自薦哀。
猶勝黃金買碑碣，百年名字已煙埃。
671.047 【贈孟德茂（浩然子）】唐彥謙
江海悠悠雪欲飛，抱書空出又空歸。沙頭人滿鷗應笑，
船上酒香魚正肥。塵土竟成誰計是，山林又悔一年非。
平生萬卷應夫子，兩世功名窮布衣。
671.048 【秋霽豐德寺與玄貞師詠月】唐彥謙
露冷風輕霽魄圓，高樓更在碧山巔。四溟水合疑無地，
八月槎通好上天。黯黯星辰環紫極，喧喧朝市匝青煙。
夜深獨與巖僧語，羣動消聲舉世眠。
671.049 【長陵】唐彥謙
長安高闕此安劉，祔葬累累盡列侯。豐上舊居無故里，
沛中原廟對荒丘。耳聞明主提三尺，眼見愚民盜一壞。
千載腐儒騎瘦馬，渭城斜月重回頭。
671.050 【留別】唐彥謙
西入潼關路，何時更盍簪。年來人事改，老去鬢毛侵。
花染離筵淚，葵傾報國心。龍潭千尺水，不似別情深。
671.051 【宿獨留】唐彥謙
日晚宿留城，人家半掩門。羣鴉棲老樹，一犬吠荒村。
爭買魚添價，新篘酒帶渾。船頭對新月，誰與共清論。
671.052 【客中感懷】唐彥謙
客路三千里，西風兩鬢塵。貪名笑吳起，說國嘆蘇秦。
託興非耽酒，思家豈爲蓴。可憐今夜月，獨照異鄉人。
671.053 【過三山寺】唐彥謙
三山江上寺，宮殿望岧嶢。石徑侵高樹，沙灘半種苗。
一僧歸晚日，羣鷺宿寒潮。遙聽風鈴語，興亡話六朝。
671.054 【望夫石】唐彥謙
江上見危磯，人形立翠微。妾來終日望，夫去幾時歸。
明月空懸鏡，蒼苔漫補衣。可憐雙淚眼，千古斷斜暉。
671.055 【過湖口】唐彥謙
江湖分兩路，此地是通津。雲淨山浮翠，風高浪潑銀。
人行俱是客，舟住即爲鄰。俯仰煙波內，蜉蝣寄此身。
671.056 【夜泊東溪有懷】唐彥謙
水昏天色晚，崖下泊行舟。獨客傷歸雁，孤眠嘆野鷗。
溪聲牽別恨，鄉夢惹離愁。酒醒推篷坐，淒涼望女牛。
671.057 【登廬山】唐彥謙
五老峯巔望，天涯在目前。湘潭浮夜雨，巴蜀暝寒煙。
泰華根同峙，嵩衡脈共聯。憑虛有仙骨，日月看推遷。
671.058 【金陵九日】唐彥謙
野菊西風滿路香，雨花臺上集壺觴。九重天近瞻鍾阜，
五色雲中望建章。綠酒莫辭今日醉，黃金難買少年狂。
清歌驚起南飛雁，散作秋聲送夕陽。
671.059 【遊清涼寺】唐彥謙
白雲紅樹路紆縈，古殿長廊次第行。南望水連桃葉渡，
北來山枕石頭城。一塵不到心源淨，萬有俱空眼界清。
竹院逢僧舊曾識，旋披禪衲爲相迎。
671.060 【高平九日】唐彥謙
雲淨南山紫翠浮，憑陵絕頂望悠悠。偶逢佳節牽詩興，
漫把芳尊遣客愁。霜染鴉楓迎日醉，寒衝涇水帶冰流。
烏紗頻岸西風裏，笑插黃花滿鬢秋。
671.061 【金陵懷古】唐彥謙
碧樹涼生宿雨收，荷花荷葉滿汀洲。登高有酒渾忘醉，
慨古無言獨倚樓。宮殿六朝遺古蹟，衣冠千古漫荒丘。
太平時節殊風景，山自青青水自流。
671.062 【道中逢故人】唐彥謙
蘭陵市上忽相逢，敘別殷勤興倍濃。良會若同雞黍約，
暫時不放酒杯空。愁牽白髮三千丈，路入青山幾萬重。
行色一鞭催去馬，畫橋嘶斷落花風。
671.063 【早行遇雪】唐彥謙
下馬天未明，風高雪何急。須臾路欲迷，頃刻山盡白。
雞犬寂無聲，曙光射寒色。荒村絕煙火，髯凍布袍溼。
王事不可緩，行行動悽惻。
671.064 【樊登見寄四首】唐彥謙
新辭翦秋水，洗我胸中塵。無由愜良會，極目空懷人。
醉來拔劍歌，字字皆陽春。
輕黃著柳條，新春喜更始。感時重搔首，悵望不能已。
無由託深情，傾瀉芳尊裏。
明月入我室，天風吹我袍。良夜最岑寂，旅況何蕭條。
馳情望海波，一鶴鳴九皋。
悠悠括城北，眄眄巖泉西。宿草暝煙綠，苦竹含雲低。
幽懷不可託，鷓鴣空自啼。
671.065 【春風四首】唐彥謙
春風吹愁端，散漫不可收。不如古溪水，只望鄉江流。
新花紅爍爍，舊花滿山白。昔日金張門，狼藉餘廢宅。
回頭語春風，莫向新花叢。我見朱顏人，多金亦成翁。
多金不足惜，丹砂亦何益。更種明年花，春風自相識。
671.066 【感物二首】唐彥謙
騄驥初失羣，亦自矜趫騰。俯仰歲時久，帖然困蚊蠅。
豪鯨逸其穴，尺水成滄溟。豈無魚鱉交，望望爲所憎。
物理有翕張，達人同廢興。幸無怵迫憂，聊復曲吾肱。
魚目出泥沙，空村百金珍。豫章值擁輳，細細供蒸薪。
論材何必多，適用即能神。託交何必深，寡求永相親。
鮑叔拙羈魯，張生窮厄陳。茫然扳援際，豈意出風塵。
671.067 【和陶淵明貧士詩七首】唐彥謙
貧賤如故舊，少壯即相依。中心不敢厭，但覺少光輝。
向來乘時士，亦有能奮飛。一朝權勢歇，欲退無所歸。
不如行其素，辛苦奈寒飢。人生系天運，何用發深悲。
我居在窮巷，來往無華軒。辛勤衣食物，出此二畝園。
薤菘鬱朝露，桑柘浮春煙。以茲亂心曲，智計無他奸。
擇勝不在奢，興至發清言。相逢樵牧徒，混混誰愚賢。
松風四山來，清宵響瑤琴。聽之不能寐，中有怨嘆音。
旦起繞其樹，磈砢不計尋。清陰可敷席，有酒誰與斟。
由來大度士，不受流俗侵。浩歌相倡答，慰此霜雪心。
中年涉事熟，欲學唾面婁。逡巡避少年，赴穢不敢酬。
旁人籲已甚，自喜計慮周。微勞消厚疚，殘辱勝深憂。
從知爲下安，處上反無儔。人生各有志，勇懦從所求。
古人重畎畝，有祿不待幹。德成祿自至，釋耒列王官。
不仕亦不貧，本自足饔餐。後世恥躬耕，號呼脫飢寒。
我生千祀後，念此愧在顏。爲農倘可飽，何用出柴關。
村郊多父老，面垢頭如蓬。我嘗使之年，言語不待工。
古來名節士，敢望彭城龔。有叟誚其後，更恨道不通。
鄙哉譊譊者，爲隘不爲通。低頭拜野老，負米吾願從。
去年秋事荒，販糴仰鄰州。健者道路間，什百成朋儔。
今年漸向熟，庶幾民不流。書生自無田，與衆同喜憂。
作詩勞鄰曲，有倡誰與酬。亦無采詩者，此修何可修。
671.068 【舟中望紫巖】唐彥謙
近山如畫牆，遠山如帚長。我從雲中來，回頭白茫茫。
惜去乃爾覺，常時自相忘。相忘豈不佳，遣此懷春傷。
飄灑從何來，衣巾溼微涼。初疑風雨集，冉冉游塵黃。
無歸亦自可，信美非吾鄉。登舟望東雲，猶向帆端翔。
671.069 【九日遊中溪】唐彥謙
悠悠循澗行，磊磊據石坐。林垂短長雲，山綴丹碧顆。
蓼花最無數，照水嬌婀娜。何知是節序，風日自清妥。
羣童競時新，萬果間蔬蓏。欣然爲之醉，烏帽危不墮。
此日山中懷，孟公不如我。
671.070 【六月十三日上陳微博士】唐彥謙
驕雲飛散雨，隨風爲有無。老農終歲心，望施在須臾。
平生官田粟，長此禮義軀。置之且勿戚，一飽任妻孥。
青青澤中蒲，九夏氣淒寒。翾翾翠碧羽，照影蒼溪間。
巢由薄天下，俗士榮一官。小大各有適，自全良獨難。
窮居無公憂，私此長夏日。蚊蠅如俗子，正爾相妒嫉。
麾驅非吾任，遁避亦無術。惟當俟其定，靜坐萬慮一。
671.071 【宿田家】唐彥謙
落日下遙峯，荒村倦行履。停車息茅店，安寢正鼾睡。
忽聞扣門急，雲是下鄉隸。公文捧花柙，鷹隼駕聲勢。
良民懼官府，聽之肝膽碎。阿母出搪塞，老腳走顛躓。
小心事延款，□餘糧復匱。東鄰借種雞，西舍覓芳醑。
再飯不厭飽，一飲直呼醉。明朝怯見官，苦苦燈前跪。
使我不成眠，爲渠滴清淚。民膏日已瘠，民力日愈弊。
空懷伊尹心，何補堯舜治。
671.072 【夏日訪友】唐彥謙
堤樹生晝涼，濃陰撲空翠。孤舟喚野渡，村疃入幽邃。
高軒俯清流，一犬隔花吠。童子立門牆，問我向何處。
主人聞故舊，出迎時倒屣。驚迓敘間闊，屈指越寒暑。
殷勤爲延款，偶爾得良會。春盤擘紫蝦，冰鯉斫銀鱠。
荷梗白玉香，荇菜青絲脆。臘酒擊泥封，羅列總新味。
移席臨湖濱，對此有佳趣。流連送深杯，賓主共忘醉。
清風岸烏紗，長揖謝君去。世事如浮雲，東西渺煙水。
671.073 【遊南明山】唐彥謙
久聞南明山，共慕南明寺。幾度欲登臨，日逐擾人事。
於焉偶閒暇，鳴轡忽相聚。乘興樂遨遊，聊此託佳趣。
涉水渡溪南，迢遙翠微裏。石磴千疊斜，峭壁半空起。
白雲鎖峯腰，紅葉暗溪嘴。長藤絡虛巖，疏花映寒水。
金銀拱梵剎，丹青照廊宇。石樑臥秋溟，風鈴作檐語。
深洞結苔陰，嵐氣滴晴雨。羊腸轉咫尺，鳥道轉千里。
屈曲到禪房，上人喜延佇。香分宿火薰，茶汲清泉煮。
投閒息萬機，三生有宿契。行廚出盤飧，擔甕倒芳醑。
脫冠掛長松，白石藉憑倚。宦途勞營營，暫此滌塵慮。
鬮令促傳觴，投壺更聯句。興來較勝負，醉後忘爾汝。
忽聞吼蒲牢，落日下雲嶼。長嘯出煙蘿，揚鞭賦歸去。
671.074 【索蝦】唐彥謙
姑孰多紫蝦，獨有湖陽優。出產在四時，極美宜於秋。
雙箝鼓繁須，當頂抽長矛。鞠躬見湯王，封作朱衣侯。
所以供盤餐，羅列同珍羞。蒜友日相親，瓜朋時與儔。
既名釣詩釣，又作鉤詩鉤。於時同相訪，數日承款留。
厭飲多美味，獨此心相投。別來歲雲久，馳想空悠悠。
銜杯動遐思，囉口涎空流。封緘託雙鯉，於焉來遠求。
慷慨胡隱君，果肯分惠否。
671.075 【採桑女】唐彥謙
春風吹蠶細如蟻，桑芽才努青鴉嘴。侵晨探採誰家女，
手挽長條淚如雨。去歲初眠當此時，今歲春寒葉放遲。
愁聽門外催里胥，官家二月收新絲。
671.076 【送許戶曹】唐彥謙
沙頭小燕鳴春和，楊柳垂絲煙倒拖。將軍樓船發浩歌，
雲檣高插天嵯峨。白虹走香傾翠壺，勸飲花前金叵羅。
神鰲駕粟昇天河，新承雨澤浮恩波。
671.077 【詠葡萄】唐彥謙
西園晚霽浮嫩涼，開尊漫摘葡萄嘗。滿架高撐紫絡索，
一枝斜嚲金琅璫。天風颼颼葉栩栩，蝴蝶聲幹作晴雨。
神蛟清夜蟄寒潭，萬片溼雲飛不起。石家美人金谷遊，
羅幃翠幕珊瑚鉤。玉盤新薦入華屋，珠帳高懸夜不收。
勝遊記得當年景，清氣逼人毛骨冷。笑呼明鏡上遙天，
醉倚銀牀弄秋影。
671.078 【蟹】唐彥謙
湖田十月清霜墮，晚稻初香蟹如虎。扳罾拖網取賽多，
篾簍挑將水邊貨。縱橫連爪一尺長，秀凝鐵色含湖光。
蟛蜞石蟹已曾食，使我一見驚非常。買之最厭黃髯老，
償價十錢尚嫌少。漫誇豐味過蝤蛑，尖臍猶勝團臍好。
充盤煮熟堆琳琅，橙膏醬渫調堪嘗。一斗擘開紅玉滿，
雙螯囉出瓊酥香。岸頭沽得泥封酒，細嚼頻斟弗停手。
西風張翰苦思鱸，如斯豐味能知否？物之可愛尤可憎，
嘗聞取刺於青蠅。無腸公子固稱美，弗使當道禁橫行。
671.079 【敘別】唐彥謙
譙樓夜促蓮花漏，樹陰搖月蛟螭走。蟠拏對月吸深杯，
月府清虛玉兔吼。翠盤擘脯胭脂香，碧碗敲冰分蔗漿。
十載番思舊時事，好懷不似當年狂。夜合花香開小院，
坐愛涼風吹醉面。酒中彈劍發清歌，白髮年來爲愁變。
