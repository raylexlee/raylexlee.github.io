第279卷 盧綸
279.01 【過司空曙村居】盧綸
南北與山鄰，蓬庵庇一身。繁霜疑有雪，枯草似無人。
遂性在耕稼，所交唯賤貧。何言張掾傲，每重德璋親。
279.02 【題念濟寺暈上人院】盧綸
泉響竹瀟瀟，潛公居處遙。虛空聞偈夜，清淨雨花朝。
放鶴臨山閣，降龍步石橋。世塵徒委積，劫火定焚燒。
苔壁雲難聚，風篁露易搖。浮生亦無著，況乃是芭蕉。
279.03 【題楊虢縣竹亭】盧綸
夜宿密公室，話餘將晝興。繞階三徑雪，當戶一池冰。
家訓資風化，心源隱政能。明朝復何見，萊草古溝塍。
279.04 【過樓觀李尊師（一作過李尊師院）】盧綸
城闕望煙霞，常悲仙路賒。寧知樵子徑，得到葛洪家。
犬吠松間月，人行洞裏花。留詩千歲鶴，送客五雲車。
訪世山空在，觀棋日未斜。不知塵俗士，誰解種胡麻。
279.05 【雪謗後逢李叔度】盧綸
相逢空握手，往事不堪思。見少情難盡，愁深語自遲。
草生分路處，雨散出山時。強得寬離恨，唯當說後期。
279.06 【春日過李侍御】盧綸
高柳滿春城，東園有鳥聲。折花朝露滴，漱石野泉清。
心許陶家醉，詩逢謝客呈。應憐末行吏，曾是魯諸生。
279.07 【出山逢耿湋】盧綸
雲雪離披山萬里，別來曾住最高峯。
暫到人間歸不得，長安陌上又相逢。
279.08 【題金吾郭將軍石伏茅堂（一作常袞詩）】盧綸
雲戟曙沈沈，軒墀清且深。家傳成棟美，堯寵結茅心。
玉佩多依石，油幢亦在林。爐香諸洞暖，殿影衆山陰。
草奏風生筆，筵開雪滿琴。客從龍闕至，僧自虎溪尋。
蕭灑延清賞，風流會素襟。終朝息塵步，一醉間華簪。
279.09 【題賈山人園林】盧綸
竹影朦朧松影長，素琴清簟好風涼。連春詩會煙花滿，
半夜酒醒蘭蕙香。五字每將稱玉友，一尊曾不顧金囊。
長沙流謫君非遠，莫遣英名負洛陽。
279.010 【秋夜同暢當宿藏公院】盧綸
禮足一垂淚，醫王知病由。風螢方喜夜，露槿已傷秋。
顧以兒童愛，每從仁者求。將祈竟何得，滅跡在緇流。
279.011 【重同暢當奘公院聞琴】盧綸
誤以音聲祈遠公，請將徽軫付秋風。
漾漾硤流吹不盡，月華如在白波中。
279.012 【同耿湋宿陸澧旅舍】盧綸
當軒雲月開，清夜故人杯。擁褐覺霜下，抱琴聞雁來。
迎風君顧步，臨路我遲迴。雙鬢共如此，此歡非易陪。
279.013 【題苗員外竹間亭】盧綸
高甃絕行塵，開簾似有春。風傾竹上雪，山對酒邊人。
步暖先逢日，書空遠見鄰。還同內齋暇，登賞及諸姻。
279.014 【奉陪侍中登白樓（一作奉陪渾侍中五日登白鶴樓）】盧綸
高樓倚玉梯，朱檻與雲齊。顧盼親霄漢，談諧息鼓鼙。
洪河斜更直，野雨急仍低。今日陪尊俎，唯當醉似泥。
279.015 【九日奉陪侍郎登白樓】盧綸
碧霄孤鶴髮清音，上宰因添望闕心。睥睨三層連步障，
茱萸一朵映華簪。紅霞似綺河如帶，白露團珠菊散金。
此日所從何所問，儼然冠劍擁成林。
279.016 【春日喜雨奉和馬侍中宴白樓】盧綸
鸛鶴相呼綠野寬，鼎臣閒倚玉欄干。洪河擁沫流仍急，
蒼嶺和雲色更寒。豔豔風光呈瑞歲，泠泠歌頌振雕盤。
今朝醉舞共鄉老，不覺傾欹獬豸冠。
279.017 【奉陪侍中游石筍溪十二韻】盧綸
朝日照靈山，山溪浩紛錯。圖書無舊記，鯀禹應新鑿。
雙壁瀉天河，一峯吐蓮萼。潭心亂雪卷，巖腹繁珠落。
彩蛤攢錦囊，芳蘿嫋花索。猿羣曝陽嶺，龍穴腥陰壑。
靜得漁者言，閒聞洞仙博。欹松倚朱幰，廣石屯油幕。
國泰事留侯，山春縱康樂。間關殊狀鳥，爛熳無名藥。
欲驗少君方，還吟大隱作。旌幢不可駐，古塞新沙漠。
279.018 【九日奉陪侍中宴白樓】盧綸
露白菊氛氳，西樓盛襲文。玉筵秋令節，金鉞漢元勳。
說劍風生座，抽琴鶴繞雲。謏儒無以答，願得備前軍。
279.019 【九日奉陪侍中宴後亭】盧綸
玉壺傾菊酒，一顧得淹留。彩筆徵枚叟，花筵舞莫愁。
管絃能駐景，松桂不停秋。爲謝蓬蒿輩，如何霜霰稠。
279.020 【九日奉陪令公登白樓同詠菊】盧綸
瓊尊猶有菊，可以獻留侯。願比三花秀，非同百卉秋。
金英分蕊細，玉露結房稠。黃雀知恩在，銜飛亦上樓。
279.021 【奉陪渾侍中上巳日泛渭河】盧綸
青舸錦帆開，浮天接上臺。晚鶯和玉笛，春浪動金罍。
舟楫方朝海，鯨鯢自曝腮。應憐似萍者，空逐榜人回。
279.022 【奉陪侍中春日過武安君廟】盧綸
長裾間貔虎，遺廟盛攀登。白羽三千騎，紅林一萬層。
元臣達幽契，祝史告明徵。撫坐悲今古，瞻容感廢興。
迴風卷叢柏，驟雨溼諸陵。倏忽煙花霽，當營看月生。
279.023 【過玉真公主影殿】盧綸
夕照臨窗起暗塵，青松繞殿不知春。
君看白髮誦經者，半是宮中歌舞人。
279.024 【題嘉祥殿南溪印禪師壁畫影堂】盧綸
雙屐參差錫杖斜，衲衣交膝對天花。
瞻容悟問修持劫，似指前溪無數沙。
279.025 【題伯夷廟】盧綸
中條山下黃礓石，壘作夷齊廟裏神。
落葉滿階塵滿座，不知澆酒爲何人。
279.026 【早春遊樊川野居卻寄李端校書兼呈…司空曙主簿耿湋拾遺】盧綸
白水遍溝塍，青山對杜陵。晴明人望鶴，曠野鹿隨僧。
古柳連巢折，荒堤帶草崩。陰橋全覆雪，瀑溜半垂冰。
鬥鼠搖松影，遊龜落石層。韶光偏不待，衰敗巧相仍。
桂樹曾爭折，龍門幾共登。琴師阮校尉，詩和柳吳興。
舐筆求書扇，張屏看畫蠅。卜鄰空遂約，問卦獨無徵。
投足經危路，收才遇直繩。守農窮自固，行樂病何能。
掩帙蓬蒿晚，臨川景氣澄。颯然成一叟，誰更慕鶱騰。
279.027 【同錢郎中晚春過慈恩寺】盧綸
不見僧中舊，仍逢雨後春。惜花將愛寺，俱是白頭人。
279.028 【曲江春望】盧綸
菖蒲翻葉柳交枝，暗上蓮舟鳥不知。
更到無花最深處，玉樓金殿影參差。
翠黛紅妝畫鷁中，共驚雲色帶微風。
簫管曲長吹未盡，花南水北雨濛濛。
泉聲遍野入芳洲，擁沫吹花草上流。
落日行人漸無路，巢烏乳燕滿高樓。
279.029 【春日陪李庶子遵善寺東院曉望】盧綸
映竹水田分，當山起雁羣。陽峯高對寺，陰井下通雲。
雪晝唯逢鶴，花時此見君。由來禪誦地，多有謝公文。
279.030 【華清宮】盧綸
漢家天子好經過，白日青山宮殿多。
見說只今生草處，禁泉荒石已相和。
水氣朦朧滿畫梁，一回開殿滿山香。
宮娃幾許經歌舞，白首翻令憶建章。
279.031 【題興善寺後池】盧綸
隔窗棲白鶴，似與鏡湖鄰。月照何年樹，花逢幾遍人。
岸莎青有路，苔徑綠無塵。永願容依止，僧中老此身。
279.032 【陪中書李紓舍人夜泛東池】盧綸
看月復聽琴，移舟出樹陰。夜村機杼急，秋水芰荷深。
石靜龜潛上，萍開果暗沈。何言奉杯酒，得見五湖心。
279.033 【宴趙氏昆季書院因與會文並率爾投贈】盧綸
詩禮挹餘波，相歡在琢磨。琴尊方會集，珠玉忽駢羅。
謝族風流盛，於門福慶多。花攢騏驥櫪，錦絢鳳凰窠。
詠雪因饒妹，書經爲愛鵝。仍聞廣練被，更有遠儒過。
279.034 【題天華觀】盧綸
峯嶂徘徊霞景新，一潭寒水絕纖鱗。朱字靈書千萬軸，
蒼髯道士兩三人。芝童解說壺中事，玉管能留天上春。
眼見仙丹求不得，漢家簪紱在羸身。
279.035 【宿石甕寺】盧綸
殿有寒燈草有螢，千林萬壑寂無聲。煙凝積水龍蛇蟄，
露溼空山星漢明。昏靄霧中悲世界，曙霞光裏見王城。
回瞻相好因垂淚，苦海波濤何日平。
279.036 【題悟真寺】盧綸
萬峯交掩一峯開，曉色常從天上來。
似到西方諸佛國，蓮花影裏數樓臺。
279.037 【題雲際寺上方】盧綸
松高蘿蔓輕，中有石牀平。下界水長急，上方燈自明。
空門不易啓，初地本無程。回步忽山盡，萬緣從此生。
279.038 【九日同司直九叔崔侍御登寶雞南樓】盧綸
把菊嘆將老，上樓悲未還。短長新白髮，重疊舊青山。
霜氣清襟袖，琴聲引醉顏。竹林唯七友，何幸亦登攀。
279.039 【同王員外雨後登開元寺南樓因寄西巖警上人】盧綸
過雨開樓看晚虹，白雲相逐水相通。寒蟬噪暮野無日，
古樹傷秋天有風。數穗遠煙凝壟上，一枝繁果憶山中。
何言暫別東林友，惆悵人間事不同。
279.040 【同趙進馬元陽春日登長春宮古城望河中因寄鄭損倉曹】盧綸
城頭春靄曉濛濛，指望關橋滿袖風。雲騎閒嘶宮柳外，
玉人愁立草花中。鍾分寺路山光綠，河繞軍州日氣紅。
跡忝已成方戀賞，此時離恨與君同。
279.041 【同崔峒補闕慈恩寺避暑】盧綸
寺涼高樹合，臥石綠陰中。伴鶴慚仙侶，依僧學老翁。
魚沉荷葉露，鳥散竹林風。始悟塵居者，應將火宅同。
279.042 【春日登樓有懷】盧綸
花正濃時人正愁，逢花卻欲替花羞。
年來笑伴皆歸去，今日晴明獨上樓。
279.043 【長安春望】盧綸
東風吹雨過青山，卻望千門草色閒。家在夢中何日到，
春生江上幾人還。川原繚繞浮雲外，宮闕參差落照間。
誰念爲儒逢世難，獨將衰鬢客秦關。
279.044 【冬日登城樓有懷因贈程騰】盧綸
生涯何事多羈束，賴此登臨暢心目。郭南郭北無數山，
萬井逶迤流水間。彈琴對酒不知暮，岸幘題詩身自閒。
風聲肅肅雁飛絕，雲色茫茫欲成雪。遙思海客天外歸，
坐想徵人兩頭別。世情多以風塵隔，泣盡無因畫籌策。
誰知白首窗下人，不接朱門坐中客。賤亦不足嘆，
貴亦不足陳。長卿未遇楊朱泣，蔡澤無媒原憲貧。
如今萬乘方用武，國命天威借貔虎。窮達皆爲身外名，
公侯可廢刀頭取。君不見漢家邊將在邊庭，
白羽三千出井陘。當風看獵擁珠翠，豈在終年窮一經。
279.045 【過仙遊寺】盧綸
上方下方雪中路，白雲流水如閒步。
數峯行盡猶未歸，寂寞經聲竹陰暮。
279.046 【同路郎中韓侍御春日題野寺】盧綸
寺前山遠古陂寬，寺里人稀春草寒。
何事最堪悲色相，折花將與老僧看。
279.047 【奉和李益遊棲巖寺（一作登西巖寺，一作常袞詩）】盧綸
林香雨氣新，山寺綠無塵。遂結雲外賞，共遊天上春。
鶴鳴金闕麗，僧語竹房鄰。待月水流急，惜花風起頻。
何方非壞境，此地有歸人。回首空門路，皤然一幻身。
279.048 【秋夜同暢當宿潭上西亭】盧綸
圓月出山頭，七賢林下游。梢梢寒葉墜，灩灩月波流。
鳧鵠共思曉，菰蒲相與秋。明當此中別，一爲望汀洲。
279.049 【山中一絕】盧綸
飢食松花渴飲泉，偶從山後到山前。
陽坡軟草厚如織，因與鹿麛相伴眠。
279.050 【與暢當夜泛秋潭】盧綸
螢火颺蓮叢，水涼多夜風。離人將落葉，俱在一船中。
279.051 【秋夜宴集陳翃郎中圃亭美校書郎張正元歸鄉】盧綸
泉清蘭菊稠，紅果落城溝。保慶臺榭古，感時琴瑟秋。
碩儒歡頗至，名士禮能周。爲謝邑中少，無驚池上鷗。
279.052 【春遊東潭】盧綸
移舟試望家，漾漾似天涯。日暮滿潭雪，白鷗和柳花。
279.053 【同薛存誠登棲巖寺】盧綸
衰蹇步難前，上山如上天。塵泥來自晚，猿鶴到何先。
萬壑應孤磬，百花通一泉。蒼蒼此明月，下界正沈眠。
279.054 【河中府崇福寺看花】盧綸
聞道山花如火紅，平明登寺已經風。
老僧無見亦無說，應與看人心不同。
279.055 【冬日宴郭監林亭】盧綸
玉勒聚如雲，森森鸞鶴羣。據梧花罽接，沃盥石泉分。
華味慚初識，新聲喜盡聞。此山招老賤，敢不謝夫君。
279.056 【奉和李舍人昆季詠玫瑰花寄贈徐侍郎（一作常袞詩）】盧綸
獨鶴寄煙霜，雙鸞思晚芳。舊陰依謝宅，新豔出蕭牆。
蝶散搖輕露，鶯銜入夕陽。雨朝勝濯錦，風夜劇焚香。
斷日千層豔，孤霞一片光。密來驚葉少，動處覺枝長。
布影期高賞，留春爲遠方。嘗聞贈瓊玖，叨和愧升堂。
279.057 【同耿湋、司空曙二拾遺題韋員外東齋花樹】盧綸
綠砌紅花樹，狂風獨未吹。光中疑有焰，密處似無枝。
鳥動香輕發，人愁影屢移。今朝數片落，爲報漢郎知。
279.058 【觀袁修侍郎漲新池】盧綸
引水香山近，穿雲復繞林。才聞籬外響，已覺石邊深。
滿處侵苔色，澄來見柳陰。微風月明夜，知有五湖心。
279.059 【和徐法曹贈崔洛陽斑竹杖以詩見答】盧綸
玉幹一尋餘，苔花錦不如。勁堪和醉倚，輕好向空書。
採拂稽山曲，因依釋氏居。方辰將獨步，豈與此君疏。
279.060 【早秋望華清宮中樹因以成詠（一作常袞詩）】盧綸
可憐雲木叢，滿禁碧濛濛。色潤靈泉近，陰清輦路通。
玉壇標八桂，金井識雙桐。交映凝寒露，相和起夜風。
數枝盤石上，幾葉落雲中。燕拂宜秋霽，蟬鳴覺晝空。
翠屏更隱見，珠綴共玲瓏。雷雨生成早，樵蘇禁令雄。
野藤高助綠，仙果迥呈紅。惆悵繚垣暮，茲山聞暗蛩。
279.061 【小魚詠寄涇州楊侍郎】盧綸
蓮花影裏暫相離，纔出浮萍值罟師。
上得龍門還失浪，九江何處是歸期。
279.062 【賊中與嚴越卿曲江看花】盧綸
紅枝欲折紫枝殷，隔水連宮不用攀。
會待長風吹落盡，始能開眼向青山。
279.063 【同暢當詠蒲團】盧綸
團團錦花結，乃是前溪蒲。擁坐稱儒褐，倚眠宜病夫。
唯當學禪寂，終老與之俱。
279.064 【焦籬店醉題（時看弄邵翁伯）】盧綸
洛下渠頭百卉新，滿筵歌笑獨傷春。
何須更弄邵翁伯，即我此身如此人。
279.065 【陳翃中丞東齋賦白玉簪】盧綸
美矣新成太華峯，翠蓮枝折葉重重。松陰滿澗閒飛鶴，
潭影通雲暗上龍。漠漠水香風頗馥，涓涓乳溜味何濃。
因聲遠報浮丘子，不奏登封時不容。
279.066 【新茶詠寄上西川相公二十三舅大夫二十舅】盧綸
三獻蓬萊始一嘗，日調金鼎閱芳香。
貯之玉合才半餅，寄與阿連題數行。
279.067 【泊揚子江岸】盧綸
山映南徐暮，千帆入古津。魚驚出浦火，月照渡江人。
清鏡催雙鬢，滄波寄一身。空憐莎草色，長接故園春。
279.068 【晚次鄂州（至德中作）】盧綸
雲開遠見漢陽城，猶是孤帆一日程。估客晝眠知浪靜，
舟人夜語覺潮生。三湘衰鬢逢秋色，萬里歸心對月明。
舊業已隨征戰盡，更堪江上鼓鼙聲。
279.069 【夜投豐德寺謁海上人（一作李端詩）】盧綸
半夜中峯有磬聲，偶逢樵者問山名。上方月曉聞僧語，
下路林疏見客行。野鶴巢邊松最老，毒龍潛處水偏清。
願得遠公知姓字，焚香洗鉢過浮生。
279.070 【江行次武昌縣】盧綸
家寄五湖間，扁舟往復還。年年生白髮，處處上青山。
去國空知遠，安身竟不閒。更悲江畔柳，長是北人攀。
279.071 【夜泊金陵】盧綸
圓月出高城，蒼蒼照水營。江中正吹笛，樓上又無更。
洛下仍傳箭，關西欲進兵。誰知五湖外，諸將但爭名。
279.072 【渡浙江】盧綸
前船後船未相及，五兩頭平北風急。
飛沙卷地日色昏，一半征帆浪花溼。
