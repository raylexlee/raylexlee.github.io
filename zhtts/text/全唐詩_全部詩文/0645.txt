第632卷 司空圖
632.01 【塞上】司空圖
萬里隋城在，三邊虜氣衰。沙填孤障角，燒斷故關碑。
馬色經寒慘，雕聲帶晚悲。將軍正閒暇，留客換歌辭。
632.02 【寄永嘉崔道融】司空圖
旅寓雖難定，乘閒是勝遊。碧雲蕭寺霽，紅樹謝村秋。
戍鼓和潮暗，船燈照島幽。詩家多滯此，風景似相留。
632.03 【下方】司空圖
三十年來往，中間京洛塵。倦行今白首，歸臥已清神。
坡暖冬抽筍，松涼夏健人。更慚徵詔起，避世跡非真。
632.04 【華下】司空圖
日炙旱雲裂，迸爲千道血。天地沸一鑊，竟自烹妖孽。
堯湯遇災數，災數還中輟。何事奸與邪，古來難撲滅。
632.05 【僧舍貽友】司空圖
笑破人間事，吾徒莫自欺。解吟僧亦俗，愛舞鶴終卑。
竹上題幽夢，溪邊約敵棋。舊山歸有阻，不是故遲遲。
632.06 【下方】司空圖
昏旦松軒下，怡然對一瓢。雨微吟思足，花落夢無聊。
細事當棋遣，衰容喜鏡饒。溪僧有深趣，書至又相邀。
632.07 【華下送文浦】司空圖
郊居謝名利，何事最相親。漸與論詩久，皆知得句新。
川明虹照雨，樹密鳥沖人。應念從今去，還來嶽下頻。
632.08 【自誡】司空圖
我祖銘座右，嘉謀貽厥孫。勤此苟不怠，令名日可存。
媒衒士所恥，慈儉道所尊。松柏豈不茂，桃李亦自繁。
衆人皆察察，而我獨昏昏。取訓於老氏，大辯欲訥言。
632.09 【效陳拾遺子昂感遇二首】司空圖
高燕飛何捷，啄害恣羣雛。人豈玩其暴，華軒容爾居。
強欺自天稟，剛吐信吾徒。乃知不平者，矯世道終孤。
陽和含煦潤，卉木競紛華。當爲衆所悅，私已汝何誇。
北里祕穠豔，東園鎖名花。豪奪乃常理，笑君徒咄嗟。
632.010 【效陳拾遺子昂】司空圖
醜婦競簪花，花多映愈醜。鄰女恃其姿，掇之不盈手。
量已苟自私，招損乃誰咎。寵祿既非安，於吾竟何有。
632.011 【感時】司空圖
好鳥無惡聲，仁獸肯狂噬。寧教鸚鵡啞，不遣麒麟細。
人人語與默，唯觀利與勢。愛毀亦自遭，掩謗終失計。
632.012 【秋思】司空圖
身病時亦危，逢秋多慟哭。風波一搖盪，天地幾翻覆。
孤螢出荒池，落葉穿破屋。勢利長草草，何人訪幽獨。
632.013 【早春】司空圖
傷懷同客處，病眼卻花朝。草嫩侵沙短，冰輕著雨消。
風光知可愛，容發不相饒。早晚丹丘去，飛書肯見招。
632.014 【上陌梯寺懷舊僧二首】司空圖
雲根禪客居，皆說舊無廬。松日明金像，山風向木魚。
依棲應不阻，名利本來疏。縱有人相問，林間懶拆書。
高鴉隔谷見，路轉寺西門。塔影蔭泉脈，山苗侵燒痕。
鍾疏含杳靄，閤迥亙黃昏。更待他僧到，長如前信存。
632.015 【寄懷元秀上人】司空圖
悠悠幹祿利，草草廢漁樵。身世堪惆悵，風騷頓寂寥。
高秋期步野，積雨放趨朝。得句如相憶，莎齋且見招。
632.016 【次韻和秀上人遊南五臺】司空圖
中峯曾到處，題記沒蒼苔。振錫傳深谷，翻經想舊臺。
危松臨砌偃，驚鹿驀溪來。內殿御詩切，身迴心未回。
632.017 【贈圓昉公（昉，蜀僧。僖宗幸蜀，昉堅免紫衣）】司空圖
天階讓紫衣，冷格鶴猶卑。道勝嫌名出，身閒覺老遲。
曉香延宿火，寒磬度高枝。每說長松寺，他年與我期。
632.018 【贈信美寺岑上人】司空圖
巡禮諸方遍，湘南頻有緣。焚香老山寺，乞食向江船。
紗碧籠名畫，燈寒照淨禪。我來能永日，蓮漏滴寒泉。
632.019 【江行二首】司空圖
地闊分吳塞，楓高映楚天。曲塘春盡雨，方響夜深船。
行紀添新夢，羈愁甚往年。何時京洛路，馬上見人煙。
初程風信好，回望失津樓。日帶潮聲晚，煙含楚色秋。
戍旗當遠客，島樹轉驚鷗。此去非名利，孤帆任白頭。
632.020 【長安贈王注】司空圖
正下搜賢詔，多君獨避名。客來當意愜，花發遇歌成。
樂地留高趣，權門讓後生。東方御閒駟，園外好同行。
632.021 【贈步寄李員外】司空圖
危橋轉溪路，經雨石叢荒。幽瀑下仙果，孤巢懸夕陽。
病辭青瑣祕，心在紫芝房。更喜諧招隱，詩家有望郎。
632.022 【寄鄭仁規】司空圖
清才鄭小戎，標的貴遊中。萬里雲無侶，三山鶴不籠。
香和丹地暖，晚着綵衣風。榮路期經濟，唯應在至公。
632.023 【寄考功王員外】司空圖
喜聞三字耗，閒客是陪遊。白鳥閒疏索，青山日滯留。
琴如高韻稱，詩愧逸才酬。更勉匡君志，論思在獻謀。
632.024 【雜言（一作短歌行）】司空圖
烏飛飛，兔蹶蹶，朝來暮去驅時節。女媧只解補青天，
不解煎膠粘日月。
632.025 【陳疾】司空圖
自憐旅舍亦酣歌，世路無機奈爾何。霄漢逼來心不動，
鬢毛白盡興猶多。殘陽暫照鄉關近，遠鳥因投岳廟過。
閒得此身歸未得，磬聲深夏隔煙蘿。
632.026 【淅上（一作江淅上）】司空圖
華下支離已隔河，又來此地避干戈。山田漸廣猿時到，
村舍新添燕亦多。丹桂石楠宜並長，秦雲楚雨暗相和。
兒童慄熟迷歸路，歸得仍隨牧豎歌。
西北鄉關近帝京，煙塵一片正傷情。愁看地色連空色，
靜聽歌聲似哭聲。紅蓼滿村人不在，青山繞檻路難平。
從他煙棹更南去，休向津頭問去程。
632.027 【山中】司空圖
全家與我戀孤岑，蹋得蒼苔一徑深。逃難人多分隙地，
放生麋大出寒林。名應不朽輕仙骨，理到忘機近佛心。
昨夜前溪驟雷雨，晚晴閒步數峯吟。
632.028 【寄贈詩僧秀公】司空圖
靈一心傳清塞心，可公吟後礎公吟。近來雅道相親少，
惟仰吾師所得深。好句未停無暇日，舊山歸老有東林。
冷曹孤宦甘寥落，多謝攜筇數訪尋。
632.029 【重陽日訪元秀上人】司空圖
紅葉黃花秋景寬，醉吟朝夕在樊川。卻嫌今日登山俗，
且共高僧對榻眠。別畫長懷吳寺壁，宜茶偏賞霅溪泉。
歸來童稚爭相笑，何事無人與酒船。
632.030 【丁未歲歸王官谷】司空圖
家山牢落戰塵西，匹馬偷歸路已迷。冢上卷旗人簇立，
花邊移寨鳥驚啼。本來薄俗輕文字，卻致中原動鼓鼙。
將取一壺閒日月，長歌深入武陵溪。
632.031 【書懷】司空圖
病來猶強引雛行，力上東原欲試耕。幾處馬嘶春麥長，
一川人喜雪峯晴。閒知有味心難肯，道貴謀安跡易平。
陶令若能兼不飲，無絃琴亦是沽名。
632.032 【退棲】司空圖
宦遊蕭索爲無能，移住中條最上層。得劍乍如添健僕，
亡書久似失良朋。燕昭不是空憐馬，支遁何妨亦愛鷹。
自此致身繩檢外，肯教世路日兢兢。
632.033 【五十】司空圖
閒身事少只題詩，五十今來覺陡衰。清秩偶叨非養望，
丹方頻試更堪疑。髭鬚強染三分折，弦管遙聽一半悲。
漉酒有巾無黍釀，負他黃菊滿東籬。
632.034 【新歲對寫真】司空圖
得見明時下壽身，須甘歲酒更移巡。生情暗結千重恨，
寒勢常欺一半春。文武輕銷丹竈火，市朝偏貴黑頭人。
自傷衰颯慵開鏡，擬與兒童別寫真。
632.035 【華下】司空圖
籜冠新帶步池塘，逸韻偏宜夏景長。扶起綠荷承早露，
驚回白鳥入殘陽。久無書去幹時貴，時有僧來自故鄉。
不用名山訪真訣，退休便是養生方。
632.036 【重陽山居】司空圖
詩人自古恨難窮，暮節登臨且喜同。四望交親兵亂後，
一川風物笛聲中。菊殘深處回幽蝶，陂動晴光下早鴻。
明日更期來此醉，不堪寂寞對衰翁。
632.037 【爭名】司空圖
爭名豈在更搜奇，不朽才消一句詩。窮辱未甘英氣阻，
乖疏還有正人知。荷香浥露侵衣潤，松影和風傍枕移。
只此共棲塵外境，無妨亦戀好文時。
632.038 【光啓四年春戊申（一作歸王官次年作）】司空圖
亂後燒殘數架書，峯前猶自戀吾廬。忘機漸喜逢人少，
覽鏡空憐待鶴疏。孤嶼池痕春漲滿，小闌花韻午晴初。
酣歌自適逃名久，不必門多長者車。
632.039 【丁巳重陽】司空圖
重陽未到已登臨，探得黃花且獨斟。客舍喜逢連日雨，
家山似響隔河砧。亂來已失耕桑計，病後休論濟活心。
自賀逢時能自棄，歸鞭唯拍馬韉吟。
632.040 【喜王駕小儀重陽相訪】司空圖
白菊初開臥內明，聞君相訪病身輕。樽前且撥傷心事，
谿上還隨覓句行。幽鶴傍人疑舊識，殘蟬向日噪新晴。
擬將寂寞同留住，且勸康時立大名。
632.041 【酬張芬赦後見寄（一作司空曙詩）】司空圖
紫鳳朝銜五色書，陽春忽佈網羅除。已將心變寒灰後，
豈料光生腐草餘。建水風煙收客淚，杜陵花燭夢郊居。
勞君故有詩相贈，欲報瓊瑤愧不如。
632.042 【上元放二雉】司空圖
嬰網雖皆困，搴籠喜共歸。無心期爾報，相見莫驚飛。
632.043 【中秋】司空圖
閒吟秋景外，萬事覺悠悠。此夜若無月，一年虛過秋。
632.044 【偶題】司空圖
水榭花繁處，春晴日午前。鳥窺臨檻鏡，馬過隔牆鞭。
632.045 【閒步】司空圖
幾處白煙斷，一川紅樹時。壞橋侵轍水，殘照背村碑。
632.046 【春中】司空圖
伏溜侵階潤，繁花隔竹香。嬌鶯方曉聽，無事過南塘。
632.047 【獨望】司空圖
綠樹連村暗，黃花出陌稀。遠陂春草綠，猶有水禽飛。
632.048 【雜題】司空圖
孤枕聞鶯起，幽懷獨悄然。地融春力潤，花泛曉光鮮。
632.049 【漫題三首】司空圖
亂後他鄉節，燒殘故國春。自憐垂白首，猶伴踏青人。
齒落傷情久，心驚健忘頻。蝸廬經歲客，蠶市異鄉人。
率怕人言謹，閒宜酒韻高。山林若無慮，名利不難逃。
632.050 【河上二首】司空圖
慘慘日將暮，驅羸獨到莊。沙痕傍墟落，風色入牛羊。
新霽田園處，夕陽禾黍明。沙村平見水，深巷有鷗聲。
632.051 【早朝】司空圖
白日新年好，青春上國多。街平雙闕近，塵起五雲和。
632.052 【即事二首】司空圖
茶爽添詩句，天清瑩道心。只留鶴一隻，此外是空林。
御禮徵奇策，人心注盛時。從來留振滯，只待濟臨危。
632.053 【永夜】司空圖
永夜疑無日，危時只賴山。曠懷休慼外，孤跡是非間。
632.054 【秦關】司空圖
形勝今雖在，荒涼恨不窮。虎狼秦國破，狐兔漢陵空。
632.055 【渡江】司空圖
秋江共僧渡，鄉淚滴船回。一夜吳船夢，家書立馬開。
632.056 【退居漫題七首】司空圖
花缺傷難綴，鶯喧奈細聽。惜春春已晚，珍重草青青。
堤柳自綿綿，幽人無恨牽。只憂詩病發，莫寄校書箋。
燕語曾來客，花催欲別人。莫愁春又過，看著又新春。
身外都無事，山中久避喧。破巢看乳燕，留果待啼猿。
詩家通籍美，工部與司勳。高賈雖難敵，微官偶勝君。
努力省前非，人生上壽稀。青雲無直道，暗室有危機。
燕拙營巢苦，魚貪觸網驚。豈緣身外事，亦似我勞形。
632.057 【即事九首】司空圖
宿雨川原霽，憑高景物新。陂痕侵牧馬，雲影帶耕人。
十年深隱地，一雨太平心。匣澀休看劍，窗明覆上琴。
明時那棄置，多病自遲留。疏磬和吟斷，殘燈照臥幽。
衰鬢閒生少，丹梯望覺危。松須依石長，鶴不傍人卑。
落葉頻驚鹿，連峯欲映雕。此生詩病苦，此病更蕭條。
旅思又驚夏，庭前長小松。遠峯生貴氣，殘月斂衰容。
林鳥頻窺靜，家人亦笑慵。舊居留穩枕，歸臥聽秋鍾。
華宇知難保，燒來又卻修。只應巢燕惜，未必主人留。
幽鳥穿籬去，鄰翁採藥回。雲從潭底出，花向佛前開。
632.058 【松滋渡二首】司空圖
步上短亭久，看回官渡船。江鄉宜晚霽，楚老語豐年。
楚岫接鄉思，茫茫歸路迷。更堪斑竹驛，初聽鷓鴣啼。
632.059 【華清宮】司空圖
帝業山河固，離宮宴幸頻。豈知驅戰馬，只是太平人。
632.060 【牛頭寺】司空圖
終南最佳處，禪誦出青霄。羣木澄幽寂，疏煙泛泬寥。
632.061 【感時上盧相】司空圖
兵待皇威振，人隨國步安。萬方休望幸，封嶽始鳴鑾。
632.062 【亂後三首】司空圖
喪亂家難保，艱虞病懶醫。空將憂國淚，猶擬灑丹墀。
流芳能幾日，惆悵又聞蟬。行在多新貴，幽棲獨長年。
世事嘗艱險，僧居慣寂寥。美香聞夜合，清景見寅朝。
632.063 【秋景】司空圖
景物皆難駐，傷春復怨秋。旋書紅葉落，擬畫碧雲收。
632.064 【避亂】司空圖
離亂身偶在，竄跡任浮沉。虎暴荒居迥，螢孤黑夜深。
632.065 【長亭】司空圖
梅雨和鄉淚，終年共酒衣。殷勤華表鶴，羨爾亦曾歸。
632.066 【村西杏花二首】司空圖
薄膩力偏羸，看看愴別時。東風狂不惜，西子病難醫。
肌細分紅脈，香濃破紫苞。無因留得玩，爭忍折來拋。
632.067 【獨坐】司空圖
幽徑入桑麻，塢西逢一家。編籬薪帶繭，補屋草和花。
632.068 【借居】司空圖
借住郊園久，仍逢夏景新。綠苔行屐穩，黃鳥傍窗頻。
632.069 【重陽】司空圖
菊開猶阻雨，蝶意切於人。亦應知暮節，不比惜殘春。
632.070 【偶書五首】司空圖
衰謝當何懺，惟應悔壯圖。磬聲花外遠，人影塔前孤。
色變鶯雛長，竿齊筍籜垂。白頭身偶在，清夏景還移。
蜀妓輕成妙，吳娃狎共纖。晚妝留拜月，捲上水精簾。
獨步荒郊暮，沉思遠墅幽。平生多少事，彈指一時休。
掩謗知迎吠，欺心見強顏。有名人易困，無契債難還。
632.071 【雜題九首】司空圖
病來勝未病，名縛便忘名。今日甘爲客，當時注愍徵。
暑溼深山雨，荒居破屋燈。此生無懺處，此去作高僧。
不須頻悵望，且喜脫喧囂。亦有終焉意，陂南看稻苗。
樓帶猿吟迥，庭容鶴舞寬。燃書因閱畫，封藥偶和丹。
宴罷論詩久，亭高拜表頻。岸香蕃舶月，洲色海煙春。
驛步堤縈閣，軍城鼓振橋。鷗和湖雁下，雪隔嶺梅飄。
帶雪南山道，和鍾北闕明。太平當共賀，開化喝來聲。
舴艋猿偷上，蜻蜓燕競飛。樵香燒桂子，苔溼掛莎衣。
溪漲漁家近，煙收鳥道高。松花飄可惜，睡裏灑離騷。
632.025 【古樂府】司空圖
一葉隨西風，君行亦向東。知妾飛書意，無勞待早鴻。
632.026 【有感】司空圖
燈影看須黑，牆陰惜草青。歲闌悲物我，同是冒霜螢。
632.027 【休休亭】司空圖
且喜安能保，那堪病更憂。可憐藜杖者，真個種瓜侯。
632.028 【漫書二首】司空圖
剩欲逢花折，判須冒雨頻。晴明開漸少，莫怕溼新巾。
小蝶爾何競，追飛不憚勞。遠教羣雀見，寧悟禍梯高。
632.029 【歲盡二首】司空圖
明日添一歲，端憂奈爾何。衝寒出洞口，猶校夕陽多。
莫話傷心事，投春滿鬢霜。殷勤共尊酒，今歲只殘陽。
632.030 【牡丹】司空圖
得地牡丹盛，曉添龍麝香。主人猶自惜，錦幕護春霜。
632.031 【亂後】司空圖
羽書傳棧道，風火隔鄉關。病眼那堪泣，傷心不到間。
632.032 【春山】司空圖
可是武陵溪，春芳著路迷。花明催曙早，雲膩惹空低。
632.033 【樂府】司空圖
寶馬跋塵光，雙馳照路旁。喧傳報戚里，明日幸長楊。
632.034 【亂前上盧相】司空圖
虜黠雖多變，兵驕即易乘。猶須勞斥候，勿遣大河冰。
