第153卷 李華
153.01 【雜詩六首】李華
黃鐘叩元音，律呂更循環。邪氣悖正聲，鄭衛生其間。
典樂忽涓微，波浪與天渾。嘈嘈鴟梟動，好鳥徒綿蠻。
王吉歸鄉里，甘心長閉關。
玄黃與丹青，五氣之正色。聖人端其源，上下皆有則。
齊侯好紫衣，魏帝婦人飾。女奴厭金翠，傾海未滿臆。
何忍嚴子陵，羊裘死荊棘。
甘酸不私人，元和運五行。生人受其用，味正心亦平。
爪牙相踐傷，日與性命爭。聖人不能絕，鑽燧與炮烹。
嗜慾乘此熾，百金資一傾。正銷神耗衰，邪勝體充盈。
顏子有餘樂，瓢中寒水清。
陰魄淪宇宙，太陽假其明。臣道不敢專，由此見虧盈。
未聞東菑稼，一氣嘉穀成。上天降寒暑，地利乃可生。
葛藟附柔木，繁陰蔽曾原。風霜摧枝幹，不復庇本根。
女蘿依松柏，然後得長存。
孔光尊董賢，胡廣慚李固。儒風冠天下，而乃敗王度。
絳侯與博陸，忠樸受遺顧。求名不考實，文弊反成蠹。
結交得書生，書生鈍且直。爭權復爭利，終不得其力。
我逢縱橫者，是我牙與翼。相旋如疾風，並命趨紫極。
奔車得停軌，風火何相逼。仁義豈有常，肝膽反爲賊。
勿嫌書生直，鈍直深可憶。
153.02 【詠史十一首】李華
昂藏獬豸獸，出自太平年。亂代乃潛伏，縱人爲禍愆。
嘗聞斷馬劍，每壯朱雲賢。身死名不滅，寒風吹墓田。
精靈如有在，幽憤滿松煙。
漢皇修雅樂，乘輿臨太學。三老與五更，天王親割牲。
一人調風俗，萬國和且平。單于驟款塞，武庫欲銷兵。
文物此朝盛，君臣何穆清。至今壝壇下，如有簫韶聲。
巢許在嵩潁，陶唐不得臣。九州尚洗耳，一命安能親。
綿邈數千祀，丘中誰隱淪。朝遊公卿府，夕是山林人。
蒲帛揚側陋，薜蘿爲縉紳。九重念入夢，三事思降神。
且設庭中燎，寧窺泉下鱗。
漢時徵百粵，楊僕將樓船。幕府功未立，江湖已騷然。
島夷非敢亂，政暴地仍偏。得罪因懷璧，防身輒控弦。
三軍求裂土，萬里詎聞天。魏闕心猶在，旗門首已懸。
如何得良吏，一爲制方圓。
秦滅漢帝興，南山有遺老。危冠揖萬乘，幸得厭征討。
當君逐鹿時，臣等已枯槁。寧知市朝變，但覺林泉好。
高臥三十年，相看成四皓。帝言翁甚善，見顧何不早。
鹹稱太子仁，重義亦尊道。側聞驪姬事，申生不自保。
暫出商山雲，朅來趨灑掃。東宮成羽翼，楚舞傷懷抱。
後代無其人，戾園滿秋草。
日照崑崙上，羽人披羽衣。乘龍駕雲霧，欲往心無違。
此山在西北，乃是神仙國。靈氣皆自然，求之不可得。
何爲漢武帝，精思遍羣山。糜費鉅萬計，宮車終不還。
蒼蒼茂陵樹，足以戒人間。
天生忠與義，本以佐雍熙。何意李司隸，而當昏亂時。
古墳襄城野，斜徑橫秋陂。況不禁樵採，茅莎無孑遺。
高標尚可仰，精爽今何之。一忤中常侍，銜冤誰見知。
嘗觀黨錮傳，撫卷不勝悲。
文侯耽鄭衛，一聽一忘餐。白雪燕姬舞，朱弦趙女彈。
淫聲流不返，慆蕩日無端。獻歲受朝時，鳴鐘宴百官。
兩牀陳管磬，九奏殊未闌。對此唯恐臥，更能整衣冠。
蜀主相諸葛，功高名亦尊。驅馳千萬衆，怒目瞰中原。
曹伯任公孫，國亡身不存。社宮久蕪沒，白雁猶飛翻。
勿言君臣合，可以濟黎元。爲蜀諒不易，如曹難復論。
六國韓最弱，末年尤畏秦。鄭生爲韓計，且欲疲秦人。
利物可分社，原情堪滅身。咸陽古城下，萬頃稻苗新。
沂水春可涉，泮宮映楊葉。麗色異人間，珊珊搖珮環。
展禽恆獨處，深巷生禾黍。城上飛海雲，城中暗春雨。
適來鳴珮者，復是誰家女。泥沾珠綴履，雨溼翠毛簪。
電影開蓮臉，雷聲飛蕙心。自言沂水曲，採萍兼採菉。
歸徑雖可尋，天陰光景促。憐君貞且獨，願許君家宿。
徒勞惜衾枕，了不顧雙蛾。豔質誠可重，淫風如禮何。
周王惑褒姒，城闕成陂陀。
153.03 【雲母泉詩】李華
晨登玄石嶺，嶺上寒松聲。朗日風雨霽，高秋天地清。
山門開古寺，石竇含純精。洞徹淨金界，夤緣流玉英。
澤藥滋畦茂，氣染茶甌馨。飲液盡眉壽，餐和皆體平。
瓊漿駐容發，甘露瑩心靈。岱谷謝巧妙，匡山徒有名。
願言構蓬蓽，荷鍤引泠泠。訪道出人世，招賢依福庭。
此心不能已，寤寐見吾兄。曾結潁陽契，窮年無所成。
東西同放逐，蛇豕尚縱橫。江漢阻攜手，天涯萬里情。
恩光起憔悴，西上謁承明。秋色變江樹，相思紛以盈。
猿啼巴丘戍，月上武陵城。共恨川路永，無由會友生。
雲泉不可忘，何日遂躬耕。
153.04 【寄趙七侍御】李華
搖槳曙江流，江清山復重。心愜賞未足，川迥失前峯。
凌灘出極浦，曠若天池通。君陽青嵯峨，開拆混元中。
九潭魚龍窟，仙成羽人宮。陰奧潛鬼物，精光動煙空。
玄猿啼深蘢，白鳥戲蔥蒙。飛湍鳴金石，激溜鼓雷風。
雨濯萬木鮮，霞照千山濃。草閒長餘綠，花靜落幽紅。
渚煙見晨釣，山月聞夜舂。覆溪窈窕波，涵石淘溶溶。
丹丘忽聚散，素壁相奔衝。白日破昏靄，靈山出其東。
勢排昊蒼上，氣壓吳越雄。回頭望雲卿，此恨發吾衷。
昔日蕭邵遊，四人才成童。屬詞慕孔門，入仕希上公。
緯卿陷非罪，折我昆吾鋒。茂挺獨先覺，拔身渡京虹。
斯人謝明代，百代墜鵷鴻。世故墜橫流，與君哀路窮。
相顧無死節，蒙恩逐殊封。天波洗其瑕，朱衣備朝容。
一別凡十年，豈期復相從。餘生得攜手，遺此兩孱翁。
羣遷失鶯羽，後凋惜長松。衰旅難重別，悽悽滿心胸。
遇勝悲獨遊，貪奇悵孤逢。禽尚彼何人，胡爲束樊籠。
吾師度門教，投弁躡遐蹤。
153.05 【仙遊寺（有龍潭穴、弄玉祠）】李華
舍事入樵徑，雲木深谷口。萬壑移晦明，千峯轉前後。
嶷然龍潭上，石勢若奔走。開拆秋天光，崩騰夏雷吼。
靈溪自茲去，紆直互紛糾。聽聲靜復喧，望色無更有。
冥冥翠微下，高殿映杉柳。滴滴洞穴中，懸泉響相扣。
昔時秦王女，羽化年代久。日暮松風來，簫聲生左右。
早窺神仙籙，願結芝朮友。安得羨門方，青囊系吾肘。
153.06 【春遊吟】李華
初春遍芳甸，千里藹盈矚。美人摘新英，步步玩春綠。
所思杳何處，宛在吳江曲。
可憐不得共芳菲，日暮歸來淚滿衣。
153.07 【長門怨】李華
弱體鴛鴦薦，啼妝翡翠衾。鴉鳴秋殿曉，人靜禁門深。
每憶椒房寵，那堪永巷陰。自驚羅帶緩，非復舊來心。
153.08 【奉使朔方，贈郭都護】李華
絕塞臨光祿，孤營佐貳師。鐵衣山月冷，金鼓朔風悲。
都護徵兵日，將軍破虜時。揚鞭玉關道，回首望旌旗。
153.09 【尚書都堂瓦松】李華
華省祕仙蹤，高堂露瓦松。葉因春後長，花爲雨來濃。
影混鴛鴦色，光含翡翠容。天然斯所寄，地勢太無從。
接棟臨雙闕，連甍近九重。寧知深澗底，霜雪歲兼封。
153.010 【海上生明月（科試）】李華
皎皎秋中月，團團海上生。影開金鏡滿，輪抱玉壺清。
漸出三山岊，將凌一漢橫。素娥嘗藥去，烏鵲繞枝驚。
照水光偏白，浮雲色最明。此時堯砌下，蓂莢自將榮。
153.011 【晚日湖上寄所思】李華
與君爲近別，不啻遠相思。落日平湖上，看山對此時。
153.012 【寄從弟】李華
眼病身亦病，浮生已半空。迢迢千里月，應與惠連同。
153.013 【奉寄彭城公】李華
公子三千客，人人願報恩。應憐抱關者，貧病老夷門。
153.014 【春行寄興】李華
宜陽城下草萋萋，澗水東流復向西。
芳樹無人花自落，春山一路鳥空啼。
