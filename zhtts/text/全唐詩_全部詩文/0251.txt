第250卷 皇甫冉
250.01 【溫泉即事】皇甫冉
天仗星辰轉，霜冬景氣和。樹含溫液潤，山入繚垣多。
丞相金錢賜，平陽玉輦過。魯儒求一謁，無路獨如何。
250.02 【送張南史（效何記室體）】皇甫冉
馬卿工詞賦，位下年將暮。謝客愛雲山，家貧身不閒。
風波杳未極，幾處逢相識。富貴人皆變，誰能念貧賤。
岸有經霜草，林有故年枝。俱應待春色，獨使客心悲。
250.03 【廬山歌送至弘法師兼呈薛江州】皇甫冉
釋子去兮訪名山，禪舟容與兮住仍前。猿啾啾兮怨月，
江渺渺兮多煙。東林西林兮入何處，上方下方兮通石路。
連湘接楚饒桂花，事久年深無杏樹。使君愛人兼愛山，
時引雙旌萬木間。政成人野皆不擾，遂令法侶性安閒。
250.04 【送薛秀才】皇甫冉
雖是尋山客，還同慢世人。讀書惟務靜，無褐不憂貧。
野色春冬樹，雞聲遠近鄰。郄公即吾友，合與爾相親。
250.05 【使往壽州淮路寄劉長卿（一作判官）】皇甫冉
榛草荒涼村落空，驅馳卒歲亦何功。蒹葭曙色蒼蒼遠，
蟋蟀秋聲處處同。鄉路遙知淮浦外，故人多在楚雲東。
日夕煙霜那可道，壽陽西去水無窮。
250.06 【酬李司兵直夜見寄】皇甫冉
江城聞鼓角，旅宿復何如。寒月此宵半，春風舊歲餘。
徒雲資薄祿，未必勝閒居。見欲扁舟去，誰能畏簡書。
250.07 【送薛判官之越】皇甫冉
時難自多務，職小亦求賢。道路無辭遠，雲山並在前。
樟亭待潮處，已是越人煙。
250.08 【同溫丹徒登萬歲樓（一作劉長卿詩）】皇甫冉
高樓獨立思依依，極浦遙山合翠微。江客不堪頻北顧，
塞鴻何事復南飛。丹陽古渡寒煙積，瓜步空洲遠樹稀。
聞道王師猶轉戰，誰能談笑解重圍。
250.09 【賦得檐燕】皇甫冉
拂水競何忙，傍檐如有意。翻風去每遠，帶雨歸偏駛。
令君裁杏梁，更欲年年去。
250.010 【送李萬州赴饒州覲省（得西字）】皇甫冉
前程觀拜慶，舊館惜招攜。荀氏風流遠，胡家清白齊。
川回吳岫失，塞闊楚雲低。舉目親魚鳥，驚心怯鼓鼙。
人稀漁浦外，灘淺定山西。無限青青草，王孫去不迷。
250.011 【送鄒判官赴河南（一作劉長卿詩）】皇甫冉
看君發原隰，四牡去皇皇。始罷滄江吏，還隨粉署郎。
海沂軍未息，河畔歲仍荒。徵稅人全少，榛蕪虜近亡。
所行知宋遠，相隔嘆淮長。早晚裁書寄，銀鉤佇八行。
250.012 【宿淮陰南樓酬常伯能】皇甫冉
淮陰日落上南樓，喬木荒城古渡頭。浦外野風初入戶，
窗中海月早知秋。滄波一望通千里，畫角三聲起百憂。
佇立分宵絕來客，煩君步屐忽相求。
250.013 【送歸中丞使新羅】皇甫冉
詔使殊方遠，朝儀舊典行。浮天無盡處，望日計前程。
暫喜孤山出，長愁積水平。野風飄疊鼓，海雨溼危旌。
異俗知文教，通儒有令名。還將大戴禮，方外授諸生。
250.014 【小江懷靈一上人】皇甫冉
江上年年春早，津頭日日人行。
借問山陰遠近，猶聞薄暮鐘聲。
250.015 【送唐別駕赴郢州】皇甫冉
莫嘆辭家遠，方看佐郡榮。長林通楚塞，高嶺見秦城。
雪向嶢關下，人從郢路迎。翩翩駿馬去，自是少年行。
250.016 【送魏中丞還河北】皇甫冉
寧知貴公子，本是魯諸生。上國風塵舊，中司印綬榮。
辛勤戎旅事，雪下護羌營。
250.017 【送李使君赴邵州】皇甫冉
出送東方騎，行安南楚人。城池春足雨，風俗夜迎神。
郢路逢歸客，湘川問去津。爭看使君度，皁蓋雪中新。
250.018 【寄振上人無礙寺所居】皇甫冉
戀親時見在人羣，多在東山就白雲。
獨坐焚香誦經處，深山古寺雪紛紛。
250.019 【酬李補闕】皇甫冉
十年歸客但心傷，三徑無人已自荒。夕宿靈臺伴煙月，
晨趨建禮逐衣裳。偶因麋鹿隨豐草，謬荷鴛鸞借末行。
縱有諫書猶未獻，春風拂地日空長。
250.020 【故齊王贈承天皇帝輓歌】皇甫冉
禮盛追崇日，人知友悌恩。舊居從代邸，新隴入文園。
鴻寶仙書祕，龍旂帝服尊。蒼蒼松裏月，萬古此高原。
250.021 【贈恭順皇后輓歌】皇甫冉
徂謝年方久，哀榮事獨稀。雖殊百兩迓，同是九泉歸。
詔使歸金策，神人送玉衣。空山竟不從，寧肯學湘妃。
250.022 【病中對石竹花】皇甫冉
散點空階下，閒凝細雨中。那能久相伴，嗟爾殢秋風。
250.023 【寄鄭二侍御歸新鄭無礙寺所居】皇甫冉
何事休官早，歸來作鄭人。雲山隨伴侶，伏臘見鄉親。
南畝無三徑，東林寄一身。誰當便靜者，莫使甑生塵。
250.024 【送廬山人歸林慮山】皇甫冉
無論行遠近，歸向舊煙林。寥落人家少，青冥鳥道深。
白雲長滿目，芳草自知心。山色連東海，相思何處尋。
250.025 【送榮別駕赴華州】皇甫冉
直到羣峯下，應無累日程。高車入郡舍，流水出關城。
草色田家迥，槐陰府吏迎。還將海沂詠，籍甚漢公卿。
250.026 【送常大夫加散騎常侍赴朔方】皇甫冉
故壘煙塵後，新軍河塞間。金貂寵漢將，玉節度蕭關。
澶漫沙中雪，依稀漢口山。人知竇車騎，計日勒銘還。
250.027 【送王翁信還剡中舊居】皇甫冉
海岸耕殘雪，溪沙釣夕陽。客中何所有，春草漸看長。
250.028 【酬張繼】皇甫冉
悵望南徐登北固，迢遙西塞恨東關。
落日臨川問音信，寒潮唯帶夕陽還。
250.029 【送柳八員外赴江西】皇甫冉
岐路窮無極，長江九派分。行人隨旅雁，楚樹入湘雲。
久在徵南役，何殊薊北勳。離心不可問，歲暮雪紛紛。
250.030 【賦長道一絕送陸邃潛夫】皇甫冉
高山迥欲登，遠水深難渡。杳杳復漫漫，行人別家去。
250.031 【又得雲字（一作張繼詩，題作留別）】皇甫冉
何事千年遇聖君，坐令雙鬢老如雲。
南行更入深山淺，岐路悠悠水自分。
250.032 【送陸潛夫往茅山賦得華陽洞】皇甫冉
遊仙洞兮訪真官，奠瑤席兮禮石壇。忽彷彿兮雲擾，
杳陰深兮夏寒。欲回頭兮揮手，便辭家兮可否？
有昏嫁兮嬰纏，綿歸來兮已久。
250.033 【又送陸潛夫茅山尋友】皇甫冉
登山自補屐，訪友不齎糧。坐嘯青楓晚，行吟白日長。
人煙隔水見，草氣入林香。誰作招尋侶，清齋宿紫陽。
250.034 【賦得越山三韻（一本題上有又送陸潛夫五字）】皇甫冉
西陵猶隔水，北岸已春山。獨鳥連天去，孤雲伴客還。
只應結茅宇，出入石林間。
250.035 【送盧郎中使君赴京】皇甫冉
三年期上國，萬里自東溟。曲蓋遵長道，油幢憩短亭。
楚雲山隱隱，淮雨草青青。康樂多新興，題詩紀所經。
250.036 【楊氏林亭探得古槎】皇甫冉
千年古貌多，八月秋濤晚。偶被主人留，那知來近遠。
250.037 【送鄭二之茅山】皇甫冉
水流絕澗終日，草長深山暮春。
犬吠雞鳴幾處，條桑種杏何人。
250.038 【和王給事（一本有維字）禁省梨花詠】皇甫冉
巧解逢人笑，還能亂蝶飛。春時風入戶，幾片落朝衣。
250.039 【送鄭員外入茅山居】皇甫冉
但見全家去，寧知幾日還。白雲迎谷口，流水出人間。
冠冕情遺世，神仙事滿山。其中應有物，豈貴一身閒。
250.040 【送志彌師往淮南】皇甫冉
已能持律藏，復去禮禪亭。長老偏摩頂，時流尚誦經。
獨行寒野曠，旅宿遠山青。眷屬空相望，鴻飛已杳冥。
250.041 【謝韋大夫柳栽】皇甫冉
本在胡笳曲，今從漢將營。濃陰方待庇，弱植豈無情。
比雪花應吐，藏烏葉未成。五株蒙遠賜，應使號先生。
250.042 【問李二司直所居雲山】皇甫冉
門外水流何處？天邊樹繞誰家？
山色東西多少？朝朝幾度雲遮。
250.043 【劉侍御朝命許停官歸侍】皇甫冉
孟孫唯問孝，萊子復辭官。幸遂溫凊願，其甘稼穡難。
採芝供上藥，拾槿奉晨餐。棟裏雲藏雨，山中暑帶寒。
非時應有筍，閒地盡生蘭。賜告承優詔，長筵永日歡。
250.044 【送陸鴻漸赴越】皇甫冉
行隨新樹深，夢隔重江遠。迢遞風日間，蒼茫洲渚晚。
250.045 【送竇叔向】皇甫冉
楚客怨逢秋，閒吟興非一。棄官守貧病，作賦推文律。
樵徑未經霜，茅檐初負日。今看泛月去，偶見乘潮出。
卜地會爲鄰，還依仲長室。
250.046 【題蔣道士房】皇甫冉
軒窗縹緲起煙霞，誦訣存思白日斜。
聞道崑崙有仙籍，何時青鳥送丹砂。
250.047 【夜集張諲所居（得飄字）】皇甫冉
江南成久客，門館日蕭條。惟有圖書在，多傷鬢髮凋。
諸生陪講誦，稚子給漁樵。虛室寒燈靜，空階落葉飄。
滄洲自有趣，誰道隱須招。
250.048 【酬權器】皇甫冉
南望江南滿山雪，此情惆悵將誰說。徒隨羣吏不曾閒，
顧與諸生爲久別。聞君靜坐轉耽書，種樹葺茅還舊居。
終日白雲應自足，明年芳草又何如。人生有懷若不展，
出入公門猶未免。回舟朝夕待春風，先報華陽洞深淺。
250.049 【寄劉方平大谷田家】皇甫冉
故山聞獨往，樵路憶相從。冰結泉聲絕，霜清野翠濃。
籬邊潁陽道，竹外少姨峯。日夕田家務，寒煙隔幾重。
250.050 【送雲陽少府（得歸字）】皇甫冉
渭曲春光無遠近，池陽穀口倍芳菲。
官舍村橋來幾日，殘花寥落待君歸。
250.051 【魯山送別（一作劉長卿詩）】皇甫冉
悽悽遊子若飄蓬，明月清樽只暫同。
南望千山如黛色，愁君客路在其中。
250.052 【題高雲客舍】皇甫冉
孤興日自深，浮雲非所仰。窗中西城峻，樹外東川廣。
晏起簪葛巾，閒吟倚藜杖。阮公道在醉，莊子生常養。
五柳轉扶疏，千峯恣來往。清秋香粳獲，白露寒菜長。
吳國滯風煙，平陵延夢想。時人趨纓弁，高鳥違羅網。
世事徒亂紛，吾心方浩蕩。唯將山與水，處處諧真賞。
250.053 【臺頭寺願上人院古松…與趙八員外、裴十補闕同賦之】皇甫冉
細草亦全高，秋毫乍堪比。及至幹霄日，何人復居此。
250.054 【漁子溝寄趙員外裴補闕】皇甫冉
欲逐淮潮上，暫停漁子溝。相望知不見，終是屢回頭。
250.055 【送崔使君赴壽州（一作劉長卿詩）】皇甫冉
列郡專城分國憂，彤幨皁蓋古諸侯。仲華遇主年猶少，
公瑾論兵位已酬。草色青青宜建隼，蟬聲處處雜鳴騶。
千里相思如可見，淮南木落早驚秋。
250.056 【送謝十二判官】皇甫冉
四牡驅馳千里餘，越山稠疊海林疏。
不辭終日離家遠，應爲劉公一紙書。
250.057 【送處州裴使君赴京】皇甫冉
使君朝北闕，車騎發東方。別喜天書召，寧憂地脈長。
山行朝復夕，水宿露爲霜。秋草連秦塞，孤帆落漢陽。
新銜趨建禮，舊位識文昌。唯有東歸客，應隨南雁翔。
250.058 【送田濟之揚州赴選】皇甫冉
家貧不自給，求祿爲荒年。調補無高位，卑棲屈此賢。
江山欲霜雪，吳楚接風煙。相去誠非遠，離心亦渺然。
250.059 【送袁郎中破賊北歸】皇甫冉
優詔親賢時獨稀，中途紫紱換征衣。黃香省闥登朝去，
楊僕樓船振旅歸。萬里長聞隨戰角，十年不得掩郊扉。
□□□□□□□，但將詞賦奉恩輝。
250.060 【同李萬晚望南嶽寺懷普門上人】皇甫冉
釋子身心無垢紛，獨將衣鉢去人羣。
相思晚望松林寺，唯有鐘聲出白雲。
250.061 【奉和獨孤中丞遊法華寺】皇甫冉
謝君臨郡府，越國舊山川。訪道三千界，當仁五百年。
巖空騶馭響，樹密旆旌連。閣影凌空壁，松聲助亂泉。
開門得初地，伏檻接諸天。向背春光滿，樓臺古制全。
羣峯爭彩翠，百穀會風煙。香象隨僧久，祥烏報客先。
清心乘暇日，稽首慕良緣。法證無生偈，詩成大雅篇。
蒼生望已久，回駕獨依然。
250.062 【之京留別劉方平】皇甫冉
客子慕儔侶，含悽整晨裝。邀歡日不足，況乃前期長。
離袂惜嘉月，遠還勞折芳。遲迴越二陵，回首但蒼茫。
喬木清宿雨，故關愁夕陽。人言長安樂，其奈緬相望。
250.063 【出塞】皇甫冉
吹角出塞門，前瞻即胡地。三軍盡回首，皆灑望鄉淚。
轉念關山長，行看風景異。由來征戍客，負得輕生義。
250.064 【赴李少府莊失路】皇甫冉
君家南郭白雲連，正待情人弄石泉。
月照煙花迷客路，蒼蒼何處是伊川。
250.065 【雨雪】皇甫冉
風沙悲久戍，雨雪更勞師。絕漠無人境，將軍苦戰時。
山川迷向背，氛霧失旌旗。徒念天涯隔，中人芳草期。
250.066 【館陶李丞舊居】皇甫冉
盛名天下挹餘芳，棄置終身不拜郎。詞藻世傳平子賦，
園林人比鄭公鄉。門前墜葉浮秋水，籬外寒皋帶夕陽。
日日青松成古木，只應來者爲心傷。
250.067 【送劉兵曹還隴山居】皇甫冉
離堂徒宴語，行子但悲辛。雖是還家路，終爲隴上人。
先秋雪已滿，近夏草初新。唯有聞羌笛，梅花曲裏春。
250.068 【同李三月夜作】皇甫冉
霜風驚度雁，月露皓疏林。處處砧聲發，星河秋夜深。
250.069 【同裴少府安居寺對雨】皇甫冉
共結尋真會，還當退食初。爐煙雲氣合，林葉雨聲餘。
溽暑銷珍簟，浮涼入綺疏。歸心從念遠，懷此復何如。
250.070 【送元晟歸潛山所居（一作送王山人歸別業）】皇甫冉
深山秋事早，君去復何如。裛露收新稼，迎寒葺舊廬。
題詩即招隱，作賦是閒居。別後空相憶，嵇康懶寄書。
250.071 【送康判官往新安賦得江路西南永（一作劉長卿詩）】皇甫冉
不向新安去，那知江路長。猿聲比廬霍，水色勝瀟湘。
驛樹收殘雨，漁家帶夕陽。何須愁旅泊，使者有輝光。
250.072 【宿洞靈觀】皇甫冉
孤煙靈洞遠，積雪滿山寒。松柏凌高殿，莓苔封古壇。
客來清夜久，仙去白雲殘。明日開金籙，焚香更沐蘭。
250.073 【酬盧十一過宿】皇甫冉
乞還方未遂，日夕望雲林。況復逢春草，何勞問此心。
閉門公務散，枉策故情深。遙夜他鄉酒，同君梁甫吟。
250.074 【酬裴十四（得晏字）】皇甫冉
淮海各聯翩，三年方一見。素心終不易，玄發何須變。
舊國想平陵，春山滿陽羨。鄰雞莫遽唱，共惜良夜晏。
250.075 【彭祖井（一本題上有奉和王相公五字）】皇甫冉
上公旌節在徐方，舊井莓苔近寢堂。訪古因知彭祖宅，
得仙何必葛洪鄉。清虛不共春池竟，盥漱偏宜夏日長。
聞道延年如玉液，欲將調鼎獻明光。
250.076 【奉和對雪（一本作奉和王相公喜雪）】皇甫冉
春雪偏當夜，暄風卻變寒。庭深不復掃，城曉更宜看。
命酒閒令酌，披蓑晚未冠。連營鼓角動，忽似戰桑乾。
250.077 【送蕭獻士（一本題下有往鄴中三字）】皇甫冉
惆悵煙郊晚，依然此送君。長河隔旅夢，浮客伴孤雲。
淇上春山直，黎陽大道分。西陵倘一吊，應有士衡文。
250.078 【賣藥人處得南陽朱山人書】皇甫冉
賣藥何爲者，逃名市井居。唯通遠山信，因致逸人書。
已報還丹效，全將世事疏。秋風景溪裏，蕭散寄樵漁。
250.079 【初出沅江夜入湖】皇甫冉
放溜出江口，回瞻松栝深。不知舟中月，更引湖間心。
250.080 【送裴員外往江南】皇甫冉
分務江南遠，留歡幕下榮。楓林縈楚塞，水驛到湓城。
岸草知春晚，沙禽好夜驚。風帆幾泊處，處處暮潮清。
250.081 【奉和王相公早春登徐州城】皇甫冉
落日憑危堞，春風似故鄉。川流通楚塞，山色繞徐方。
壁壘依寒草，旌旗動夕陽。元戎資上策，南畝起耕桑。
250.082 【奉和對山僧（一作同杜相公對山僧）】皇甫冉
吏散重門掩，僧來閉閣閒。遠心馳北闕，春興寄東山。
草長風光裏，鶯喧靜默間。芳辰不可住，惆悵暮禽還。
250.083 【奉和待勤照上人不至】皇甫冉
東洛居賢相，南方待本師。旌麾儼欲動，杯錫杳仍遲。
積雪迷何處，驚風泊幾時。大臣能護法，況有故山期。
250.084 【奉和漢祖廟下之作】皇甫冉
古廟風煙積，春城車騎過。方修漢祖祀，更使沛童歌。
寢帳巢禽出，香菸水霧和。神心降福處，應在故鄉多。
250.085 【和朝郎中揚子玩雪寄山陰嚴維】皇甫冉
凝陰晦長箔，積雪滿通川。徵客寒猶去，愁人晝更眠。
謝家興詠日，漢將出師年。聞有招尋興，隨君訪戴船。
250.086 【閒居作】皇甫冉
多病辭官罷，閒居作賦成。圖書唯藥籙，飲食止藜羹。
學謝淹中術，詩無鄴下名。不堪趨建禮，詎是厭承明。
已輟金門步，方從石路行。遠山期道士，高柳覓先生。
性懶尤因疾，家貧自省營。種苗雖尚短，谷價幸全輕。
篇詠投康樂，壺觴就步兵。何人肯相訪，開戶一逢迎。
250.087 【歸渡洛水】皇甫冉
暝色赴春愁，歸人南渡頭。渚煙空翠合，灘月碎光流。
澧浦饒芳草，滄浪有釣舟。誰知放歌客，此意正悠悠。
250.088 【送鄭二員外】皇甫冉
置酒竟長宵，送君登遠道。羈心看旅雁，晚泊依秋草。
秋草尚芊芊，離憂亦渺然。元戎闢才彥，行子犯風煙。
風煙積惆悵，淮海殊飄蕩。明日是重陽，登高遠相望。
250.089 【酬崔侍御期籍道士不至兼寄】皇甫冉
一心求妙道，幾歲候真師。丹竈今何在，白雲無定期。
崑崙煙景絕，汗漫往還遲。君但焚香待，人間到有時。
250.090 【送裴陟歸常州】皇甫冉
夜雨須停棹，秋風暗入衣。見君嘗北望，何事卻南歸。
250.091 【贈別（一作贈寄權三客舍）】皇甫冉
南橋春日暮，楊柳帶青渠。不得同攜手，空成意有餘。
250.092 【和袁郎中破賊後經剡中山水】皇甫冉
武庫分帷幄，儒衣事鼓鼙。兵連越徼外，寇盡海門西。
節比全疏勒，功當雪會稽。旌旗回剡嶺，士馬濯耶溪。
受律梅初發，班師草未齊。行看佩金印，豈得訪丹梯。
250.093 【徐州送丘侍御之越】皇甫冉
時鳥催春色，離人惜歲華。遠山隨擁傳，芳草引還家。
北固潮當闊，西陵路稍斜。縱令寒食過，猶有鏡中花。
250.094 【閒居（一作王維詩）】皇甫冉
桃紅復含宿雨，柳綠更帶春煙。
花落家童未掃，鶯啼山客猶眠。
250.095 【送延陵陳法師赴上元】皇甫冉
延陵初罷講，建業去隨緣。翻譯推多學，壇場最少年。
浣衣逢野水，乞食向人煙。遍禮南朝寺，焚香古像前。
250.096 【賦得海邊樹】皇甫冉
歷歷緣荒岸，溟溟入遠天。每同沙草發，長共水雲連。
搖落潮風早，離披海雨偏。故傷遊子意，多在客舟前。
250.097 【題昭上人房】皇甫冉
沃州傳教後，百衲老空林。慮盡朝昏磬，禪隨坐臥心。
鶴飛湖草迥，門閉野雲深。地與天台接，中峯早晚尋。
250.098 【送李使君赴撫州】皇甫冉
遠送臨川守，還同康樂侯。歲時徒改易，今古接風流。
五馬嘶長道，雙旌向本州。鄉心寄西北，應上郡城樓。
250.099 【同樊潤州遊郡東山】皇甫冉
北固多陳跡，東山復盛遊。鐃聲發大道，草色引行騶。
此地何時有，長江自古流。頻隨公府步，南客寄徐州。
250.0100 【酬楊侍御寺中見招】皇甫冉
貧居依柳市，閒步在蓮宮。高閣宜春雨，長廊好嘯風。
誠如雙樹下，豈比一丘中。
250.0101 【重陽日酬李觀】皇甫冉
不見白衣來送酒，但令黃菊自開花。
愁看日晚良辰過，步步行尋陶令家。
250.0102 【寄權器】皇甫冉
露溼青蕪時欲晚，水流黃葉意無窮。
節近重陽念歸否，眼前籬菊帶秋風。
250.0103 【酬李判官度梨嶺見寄】皇甫冉
隴首怨西征，嶺南雁北顧。行人與流水，共向閩中去。
250.0104 【送魏六侍御葬】皇甫冉
哭葬寒郊外，行將何所從。盛曹徒列柏，新墓已栽松。
海月同千古，江雲覆幾重。舊書曾諫獵，遺草議登封。
疇昔輕三事，嘗期老一峯。門臨商嶺道，窗引洛城鍾。
應積泉中恨，無因世上逢。招尋偏見厚，疏慢亦相容。
張範唯通夢，求羊永絕蹤。誰知長卿疾，歌賦不還邛。
250.0105 【送張道士歸茅山謁李尊師】皇甫冉
向山獨有一人行，近洞應逢雙鶴迎。嘗以素書傳弟子，
還因白石號先生。無窮杏樹行時種，幾許芝田向月耕。
師事少君年歲久，欲隨旄節往層城。
250.0106 【酬裴補闕吳寺見尋（一作酬袁補闕中天寺見寄）】皇甫冉
東林初結構，已有晚鐘聲。窗戶背流水，房廊半架城。
遠山重疊見，芳草淺深生。每與君攜手，多煩長老迎。
250.0107 【送王相公之幽州】皇甫冉
自昔蕭曹任，難兼衛霍功。勤勞無遠近，旌節屢西東。
不選三河卒，還令萬里通。雁行緣古塞，馬鬣起長風。
遮虜關山靜，防秋鼓角雄。徒思一攀送，羸老蓽門中。
250.0108 【題竹扇贈別】皇甫冉
湘竹殊堪制，齊紈且未工。幸親芳袖日，猶帶舊林風。
掩笑歌筵裏，傳書臥閣中。竟將爲別贈，寧與合歡同。
250.0109 【歸陽羨兼送劉八長卿】皇甫冉
湖上孤帆別，江南謫宦歸。前程愁更遠，臨水淚沾衣。
雲夢春山遍，瀟湘過客稀。武陵招我隱，歲晚閉柴扉。
250.0110 【東郊迎春】皇甫冉
曉見蒼龍駕，東郊春已迎。彩雲天仗合，玄象太階平。
佳氣山川秀，和風政令行。句陳霜騎肅，御道雨師清。
律向韶陽變，人隨草木榮。遙觀上林樹，今日遇遷鶯。
250.0111 【招隱寺送閻判官還江州】皇甫冉
離別那逢秋氣悲，東林更作上方期。共知客路浮雲外，
暫愛僧房墜葉時。長江九派人歸少，寒嶺千重雁度遲。
借問潯陽在何處，每看潮落一相思。
250.0112 【送李山人還】皇甫冉
從來無檢束，只欲老煙霞。雞犬聲相應，深山有幾家。
250.0113 【韋中丞西廳海榴】皇甫冉
海花爭讓候榴花，犯雪先開內史家。
末客朝朝鈴閣下，從公步履玩年華。
250.0114 【洪澤館壁見故禮部尚書題詩】皇甫冉
底事洪澤壁，空留黃絹詞。年年淮水上，行客不勝悲。
250.0115 【望南山雪懷山寺普上人】皇甫冉
夜夜夢蓮宮，無由見遠公。朝來出門望，知在雪山中。
250.0116 【送夔州班使君】皇甫冉
晚日照樓邊，三軍拜峽前。白雲隨浪散，青壁與山連。
萬嶺岷峨雪，千家橘柚川。還如赴河內，天上去經年。
250.0117 【尋戴處士】皇甫冉
車馬長安道，誰知大隱心。蠻僧留古鏡，蜀客寄新琴。
曬藥竹齋暖，搗茶松院深。思君一相訪，殘雪似山陰。
250.0118 【早發中嚴寺別契上人】皇甫冉
蒼蒼松桂陰，殘月半西岑。素壁寒燈暗，紅爐夜火深。
廚開山鼠散，鍾盡嶺猿吟。行役方如此，逢師懶話心。
250.0119 【華清宮】皇甫冉
驪岫接新豐，岧嶢駕翠空。鑿山開祕殿，隱霧閉仙宮。
絳闕猶棲鳳，雕樑尚帶虹。溫泉曾浴日，華館舊迎風。
肅穆瞻雲輦，沈深閉綺櫳。東郊倚望處，瑞氣靄濛濛。
250.0120 【送孔巢父赴河南軍（一作劉長卿詩）】皇甫冉
江城相送阻煙波，況復新秋一雁過。聞道全師徵北虜，
更言諸將會南河。邊心杳杳鄉人絕，塞草青青戰馬多。
共許陳琳工奏記，知君名宦未蹉跎。
250.0121 【李二侍御丹陽東去新亭】皇甫冉
姑蘇東望海陵間，幾度裁書信未還。長在府中持白簡，
豈知天畔有青山。人歸極浦寒流廣，雁下平蕪秋野閒。
舊日新亭更攜手，他鄉風景亦相關。
250.0122 【夜發沅江寄李潁川劉侍郎（時二公貶於此）】皇甫冉
半夜回舟入楚鄉，月明山水共蒼蒼。
孤猿更發秋風裏，不是愁人亦斷腸。
250.0123 【浪淘沙二首（一作皇甫松詩）】皇甫冉
蠻歌豆蔻北人愁，松雨蒲風野艇秋。
浪起鵁鶄眠不得，寒沙細細入江流。
瀨頭細草接疏林，惡浪罾船半欲沈。
宿鷺眠洲非舊浦，去年沙觜是江心。
250.0124 【春思（一作劉長卿詩）】皇甫冉
鶯啼燕語報新年，馬邑龍堆路幾千。家住秦城鄰漢苑，
心隨明月到胡天。機中錦字論長恨，樓上花枝笑獨眠。
爲問元戎竇車騎，何時反旆勒燕然。
250.0125 【逢莊納因贈】皇甫冉
世故還相見，天涯共向東。春歸江海上，人老別離中。
郡吏名何晚，沙鷗道自同。甘泉須早獻，且莫嘆飄蓬。
250.0126 【送韋山人歸鐘山所居（一作郎士元詩）】皇甫冉
逸人歸路遠，弟子出山迎。服藥顏雖駐，耽書癖已成。
柴扉度歲月，藜杖見公卿。更作儒林傳，還應有姓名。
250.0127 【送普門上人（一作皇甫曾詩，題下有還陽羨三字）】皇甫冉
花宮難久別，道者憶千燈。殘雪入林路，深山歸寺僧。
日光依嫩草，泉響滴春冰。何用求方便，看心是一乘。
250.0128 【怨回紇歌二首】皇甫冉
白首南朝女，愁聽異域歌。收兵頡利國，飲馬胡蘆河。
毳布腥羶久，穹廬歲月多。雕巢城上宿，吹笛淚滂沱。
祖席駐徵棹，開帆信候潮。隔煙桃葉泣，吹管杏花飄。
船去鷗飛閣，人歸塵上橋。別離惆悵淚，江路溼紅蕉。
250.0129 【句】皇甫冉
微官同侍蒼龍闕，直諫偏推白馬生。
（《寄李補闕》，出《詩式》）。
