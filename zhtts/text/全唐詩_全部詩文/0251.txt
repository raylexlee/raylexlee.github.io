第250卷 皇甫冉
250.01 【温泉即事】皇甫冉
天仗星辰转，霜冬景气和。树含温液润，山入缭垣多。
丞相金钱赐，平阳玉辇过。鲁儒求一谒，无路独如何。
250.02 【送张南史（效何记室体）】皇甫冉
马卿工词赋，位下年将暮。谢客爱云山，家贫身不闲。
风波杳未极，几处逢相识。富贵人皆变，谁能念贫贱。
岸有经霜草，林有故年枝。俱应待春色，独使客心悲。
250.03 【庐山歌送至弘法师兼呈薛江州】皇甫冉
释子去兮访名山，禅舟容与兮住仍前。猿啾啾兮怨月，
江渺渺兮多烟。东林西林兮入何处，上方下方兮通石路。
连湘接楚饶桂花，事久年深无杏树。使君爱人兼爱山，
时引双旌万木间。政成人野皆不扰，遂令法侣性安闲。
250.04 【送薛秀才】皇甫冉
虽是寻山客，还同慢世人。读书惟务静，无褐不忧贫。
野色春冬树，鸡声远近邻。郄公即吾友，合与尔相亲。
250.05 【使往寿州淮路寄刘长卿（一作判官）】皇甫冉
榛草荒凉村落空，驱驰卒岁亦何功。蒹葭曙色苍苍远，
蟋蟀秋声处处同。乡路遥知淮浦外，故人多在楚云东。
日夕烟霜那可道，寿阳西去水无穷。
250.06 【酬李司兵直夜见寄】皇甫冉
江城闻鼓角，旅宿复何如。寒月此宵半，春风旧岁馀。
徒云资薄禄，未必胜闲居。见欲扁舟去，谁能畏简书。
250.07 【送薛判官之越】皇甫冉
时难自多务，职小亦求贤。道路无辞远，云山并在前。
樟亭待潮处，已是越人烟。
250.08 【同温丹徒登万岁楼（一作刘长卿诗）】皇甫冉
高楼独立思依依，极浦遥山合翠微。江客不堪频北顾，
塞鸿何事复南飞。丹阳古渡寒烟积，瓜步空洲远树稀。
闻道王师犹转战，谁能谈笑解重围。
250.09 【赋得檐燕】皇甫冉
拂水竞何忙，傍檐如有意。翻风去每远，带雨归偏驶。
令君裁杏梁，更欲年年去。
250.010 【送李万州赴饶州觐省（得西字）】皇甫冉
前程观拜庆，旧馆惜招携。荀氏风流远，胡家清白齐。
川回吴岫失，塞阔楚云低。举目亲鱼鸟，惊心怯鼓鼙。
人稀渔浦外，滩浅定山西。无限青青草，王孙去不迷。
250.011 【送邹判官赴河南（一作刘长卿诗）】皇甫冉
看君发原隰，四牡去皇皇。始罢沧江吏，还随粉署郎。
海沂军未息，河畔岁仍荒。征税人全少，榛芜虏近亡。
所行知宋远，相隔叹淮长。早晚裁书寄，银钩伫八行。
250.012 【宿淮阴南楼酬常伯能】皇甫冉
淮阴日落上南楼，乔木荒城古渡头。浦外野风初入户，
窗中海月早知秋。沧波一望通千里，画角三声起百忧。
伫立分宵绝来客，烦君步屐忽相求。
250.013 【送归中丞使新罗】皇甫冉
诏使殊方远，朝仪旧典行。浮天无尽处，望日计前程。
暂喜孤山出，长愁积水平。野风飘叠鼓，海雨湿危旌。
异俗知文教，通儒有令名。还将大戴礼，方外授诸生。
250.014 【小江怀灵一上人】皇甫冉
江上年年春早，津头日日人行。
借问山阴远近，犹闻薄暮钟声。
250.015 【送唐别驾赴郢州】皇甫冉
莫叹辞家远，方看佐郡荣。长林通楚塞，高岭见秦城。
雪向峣关下，人从郢路迎。翩翩骏马去，自是少年行。
250.016 【送魏中丞还河北】皇甫冉
宁知贵公子，本是鲁诸生。上国风尘旧，中司印绶荣。
辛勤戎旅事，雪下护羌营。
250.017 【送李使君赴邵州】皇甫冉
出送东方骑，行安南楚人。城池春足雨，风俗夜迎神。
郢路逢归客，湘川问去津。争看使君度，皂盖雪中新。
250.018 【寄振上人无碍寺所居】皇甫冉
恋亲时见在人群，多在东山就白云。
独坐焚香诵经处，深山古寺雪纷纷。
250.019 【酬李补阙】皇甫冉
十年归客但心伤，三径无人已自荒。夕宿灵台伴烟月，
晨趋建礼逐衣裳。偶因麋鹿随丰草，谬荷鸳鸾借末行。
纵有谏书犹未献，春风拂地日空长。
250.020 【故齐王赠承天皇帝挽歌】皇甫冉
礼盛追崇日，人知友悌恩。旧居从代邸，新陇入文园。
鸿宝仙书秘，龙旂帝服尊。苍苍松里月，万古此高原。
250.021 【赠恭顺皇后挽歌】皇甫冉
徂谢年方久，哀荣事独稀。虽殊百两迓，同是九泉归。
诏使归金策，神人送玉衣。空山竟不从，宁肯学湘妃。
250.022 【病中对石竹花】皇甫冉
散点空阶下，闲凝细雨中。那能久相伴，嗟尔殢秋风。
250.023 【寄郑二侍御归新郑无碍寺所居】皇甫冉
何事休官早，归来作郑人。云山随伴侣，伏腊见乡亲。
南亩无三径，东林寄一身。谁当便静者，莫使甑生尘。
250.024 【送庐山人归林虑山】皇甫冉
无论行远近，归向旧烟林。寥落人家少，青冥鸟道深。
白云长满目，芳草自知心。山色连东海，相思何处寻。
250.025 【送荣别驾赴华州】皇甫冉
直到群峰下，应无累日程。高车入郡舍，流水出关城。
草色田家迥，槐阴府吏迎。还将海沂咏，籍甚汉公卿。
250.026 【送常大夫加散骑常侍赴朔方】皇甫冉
故垒烟尘后，新军河塞间。金貂宠汉将，玉节度萧关。
澶漫沙中雪，依稀汉口山。人知窦车骑，计日勒铭还。
250.027 【送王翁信还剡中旧居】皇甫冉
海岸耕残雪，溪沙钓夕阳。客中何所有，春草渐看长。
250.028 【酬张继】皇甫冉
怅望南徐登北固，迢遥西塞恨东关。
落日临川问音信，寒潮唯带夕阳还。
250.029 【送柳八员外赴江西】皇甫冉
岐路穷无极，长江九派分。行人随旅雁，楚树入湘云。
久在征南役，何殊蓟北勋。离心不可问，岁暮雪纷纷。
250.030 【赋长道一绝送陆邃潜夫】皇甫冉
高山迥欲登，远水深难渡。杳杳复漫漫，行人别家去。
250.031 【又得云字（一作张继诗，题作留别）】皇甫冉
何事千年遇圣君，坐令双鬓老如云。
南行更入深山浅，岐路悠悠水自分。
250.032 【送陆潜夫往茅山赋得华阳洞】皇甫冉
游仙洞兮访真官，奠瑶席兮礼石坛。忽仿佛兮云扰，
杳阴深兮夏寒。欲回头兮挥手，便辞家兮可否？
有昏嫁兮婴缠，绵归来兮已久。
250.033 【又送陆潜夫茅山寻友】皇甫冉
登山自补屐，访友不赍粮。坐啸青枫晚，行吟白日长。
人烟隔水见，草气入林香。谁作招寻侣，清斋宿紫阳。
250.034 【赋得越山三韵（一本题上有又送陆潜夫五字）】皇甫冉
西陵犹隔水，北岸已春山。独鸟连天去，孤云伴客还。
只应结茅宇，出入石林间。
250.035 【送卢郎中使君赴京】皇甫冉
三年期上国，万里自东溟。曲盖遵长道，油幢憩短亭。
楚云山隐隐，淮雨草青青。康乐多新兴，题诗纪所经。
250.036 【杨氏林亭探得古槎】皇甫冉
千年古貌多，八月秋涛晚。偶被主人留，那知来近远。
250.037 【送郑二之茅山】皇甫冉
水流绝涧终日，草长深山暮春。
犬吠鸡鸣几处，条桑种杏何人。
250.038 【和王给事（一本有维字）禁省梨花咏】皇甫冉
巧解逢人笑，还能乱蝶飞。春时风入户，几片落朝衣。
250.039 【送郑员外入茅山居】皇甫冉
但见全家去，宁知几日还。白云迎谷口，流水出人间。
冠冕情遗世，神仙事满山。其中应有物，岂贵一身闲。
250.040 【送志弥师往淮南】皇甫冉
已能持律藏，复去礼禅亭。长老偏摩顶，时流尚诵经。
独行寒野旷，旅宿远山青。眷属空相望，鸿飞已杳冥。
250.041 【谢韦大夫柳栽】皇甫冉
本在胡笳曲，今从汉将营。浓阴方待庇，弱植岂无情。
比雪花应吐，藏乌叶未成。五株蒙远赐，应使号先生。
250.042 【问李二司直所居云山】皇甫冉
门外水流何处？天边树绕谁家？
山色东西多少？朝朝几度云遮。
250.043 【刘侍御朝命许停官归侍】皇甫冉
孟孙唯问孝，莱子复辞官。幸遂温凊愿，其甘稼穑难。
采芝供上药，拾槿奉晨餐。栋里云藏雨，山中暑带寒。
非时应有笋，闲地尽生兰。赐告承优诏，长筵永日欢。
250.044 【送陆鸿渐赴越】皇甫冉
行随新树深，梦隔重江远。迢递风日间，苍茫洲渚晚。
250.045 【送窦叔向】皇甫冉
楚客怨逢秋，闲吟兴非一。弃官守贫病，作赋推文律。
樵径未经霜，茅檐初负日。今看泛月去，偶见乘潮出。
卜地会为邻，还依仲长室。
250.046 【题蒋道士房】皇甫冉
轩窗缥缈起烟霞，诵诀存思白日斜。
闻道昆仑有仙籍，何时青鸟送丹砂。
250.047 【夜集张諲所居（得飘字）】皇甫冉
江南成久客，门馆日萧条。惟有图书在，多伤鬓发凋。
诸生陪讲诵，稚子给渔樵。虚室寒灯静，空阶落叶飘。
沧洲自有趣，谁道隐须招。
250.048 【酬权器】皇甫冉
南望江南满山雪，此情惆怅将谁说。徒随群吏不曾闲，
顾与诸生为久别。闻君静坐转耽书，种树葺茅还旧居。
终日白云应自足，明年芳草又何如。人生有怀若不展，
出入公门犹未免。回舟朝夕待春风，先报华阳洞深浅。
250.049 【寄刘方平大谷田家】皇甫冉
故山闻独往，樵路忆相从。冰结泉声绝，霜清野翠浓。
篱边颍阳道，竹外少姨峰。日夕田家务，寒烟隔几重。
250.050 【送云阳少府（得归字）】皇甫冉
渭曲春光无远近，池阳谷口倍芳菲。
官舍村桥来几日，残花寥落待君归。
250.051 【鲁山送别（一作刘长卿诗）】皇甫冉
凄凄游子若飘蓬，明月清樽只暂同。
南望千山如黛色，愁君客路在其中。
250.052 【题高云客舍】皇甫冉
孤兴日自深，浮云非所仰。窗中西城峻，树外东川广。
晏起簪葛巾，闲吟倚藜杖。阮公道在醉，庄子生常养。
五柳转扶疏，千峰恣来往。清秋香粳获，白露寒菜长。
吴国滞风烟，平陵延梦想。时人趋缨弁，高鸟违罗网。
世事徒乱纷，吾心方浩荡。唯将山与水，处处谐真赏。
250.053 【台头寺愿上人院古松…与赵八员外、裴十补阙同赋之】皇甫冉
细草亦全高，秋毫乍堪比。及至干霄日，何人复居此。
250.054 【渔子沟寄赵员外裴补阙】皇甫冉
欲逐淮潮上，暂停渔子沟。相望知不见，终是屡回头。
250.055 【送崔使君赴寿州（一作刘长卿诗）】皇甫冉
列郡专城分国忧，彤幨皂盖古诸侯。仲华遇主年犹少，
公瑾论兵位已酬。草色青青宜建隼，蝉声处处杂鸣驺。
千里相思如可见，淮南木落早惊秋。
250.056 【送谢十二判官】皇甫冉
四牡驱驰千里馀，越山稠叠海林疏。
不辞终日离家远，应为刘公一纸书。
250.057 【送处州裴使君赴京】皇甫冉
使君朝北阙，车骑发东方。别喜天书召，宁忧地脉长。
山行朝复夕，水宿露为霜。秋草连秦塞，孤帆落汉阳。
新衔趋建礼，旧位识文昌。唯有东归客，应随南雁翔。
250.058 【送田济之扬州赴选】皇甫冉
家贫不自给，求禄为荒年。调补无高位，卑栖屈此贤。
江山欲霜雪，吴楚接风烟。相去诚非远，离心亦渺然。
250.059 【送袁郎中破贼北归】皇甫冉
优诏亲贤时独稀，中途紫绂换征衣。黄香省闼登朝去，
杨仆楼船振旅归。万里长闻随战角，十年不得掩郊扉。
□□□□□□□，但将词赋奉恩辉。
250.060 【同李万晚望南岳寺怀普门上人】皇甫冉
释子身心无垢纷，独将衣钵去人群。
相思晚望松林寺，唯有钟声出白云。
250.061 【奉和独孤中丞游法华寺】皇甫冉
谢君临郡府，越国旧山川。访道三千界，当仁五百年。
岩空驺驭响，树密旆旌连。阁影凌空壁，松声助乱泉。
开门得初地，伏槛接诸天。向背春光满，楼台古制全。
群峰争彩翠，百谷会风烟。香象随僧久，祥乌报客先。
清心乘暇日，稽首慕良缘。法证无生偈，诗成大雅篇。
苍生望已久，回驾独依然。
250.062 【之京留别刘方平】皇甫冉
客子慕俦侣，含凄整晨装。邀欢日不足，况乃前期长。
离袂惜嘉月，远还劳折芳。迟回越二陵，回首但苍茫。
乔木清宿雨，故关愁夕阳。人言长安乐，其奈缅相望。
250.063 【出塞】皇甫冉
吹角出塞门，前瞻即胡地。三军尽回首，皆洒望乡泪。
转念关山长，行看风景异。由来征戍客，负得轻生义。
250.064 【赴李少府庄失路】皇甫冉
君家南郭白云连，正待情人弄石泉。
月照烟花迷客路，苍苍何处是伊川。
250.065 【雨雪】皇甫冉
风沙悲久戍，雨雪更劳师。绝漠无人境，将军苦战时。
山川迷向背，氛雾失旌旗。徒念天涯隔，中人芳草期。
250.066 【馆陶李丞旧居】皇甫冉
盛名天下挹馀芳，弃置终身不拜郎。词藻世传平子赋，
园林人比郑公乡。门前坠叶浮秋水，篱外寒皋带夕阳。
日日青松成古木，只应来者为心伤。
250.067 【送刘兵曹还陇山居】皇甫冉
离堂徒宴语，行子但悲辛。虽是还家路，终为陇上人。
先秋雪已满，近夏草初新。唯有闻羌笛，梅花曲里春。
250.068 【同李三月夜作】皇甫冉
霜风惊度雁，月露皓疏林。处处砧声发，星河秋夜深。
250.069 【同裴少府安居寺对雨】皇甫冉
共结寻真会，还当退食初。炉烟云气合，林叶雨声馀。
溽暑销珍簟，浮凉入绮疏。归心从念远，怀此复何如。
250.070 【送元晟归潜山所居（一作送王山人归别业）】皇甫冉
深山秋事早，君去复何如。裛露收新稼，迎寒葺旧庐。
题诗即招隐，作赋是闲居。别后空相忆，嵇康懒寄书。
250.071 【送康判官往新安赋得江路西南永（一作刘长卿诗）】皇甫冉
不向新安去，那知江路长。猿声比庐霍，水色胜潇湘。
驿树收残雨，渔家带夕阳。何须愁旅泊，使者有辉光。
250.072 【宿洞灵观】皇甫冉
孤烟灵洞远，积雪满山寒。松柏凌高殿，莓苔封古坛。
客来清夜久，仙去白云残。明日开金箓，焚香更沐兰。
250.073 【酬卢十一过宿】皇甫冉
乞还方未遂，日夕望云林。况复逢春草，何劳问此心。
闭门公务散，枉策故情深。遥夜他乡酒，同君梁甫吟。
250.074 【酬裴十四（得晏字）】皇甫冉
淮海各联翩，三年方一见。素心终不易，玄发何须变。
旧国想平陵，春山满阳羡。邻鸡莫遽唱，共惜良夜晏。
250.075 【彭祖井（一本题上有奉和王相公五字）】皇甫冉
上公旌节在徐方，旧井莓苔近寝堂。访古因知彭祖宅，
得仙何必葛洪乡。清虚不共春池竟，盥漱偏宜夏日长。
闻道延年如玉液，欲将调鼎献明光。
250.076 【奉和对雪（一本作奉和王相公喜雪）】皇甫冉
春雪偏当夜，暄风却变寒。庭深不复扫，城晓更宜看。
命酒闲令酌，披蓑晚未冠。连营鼓角动，忽似战桑干。
250.077 【送萧献士（一本题下有往邺中三字）】皇甫冉
惆怅烟郊晚，依然此送君。长河隔旅梦，浮客伴孤云。
淇上春山直，黎阳大道分。西陵倘一吊，应有士衡文。
250.078 【卖药人处得南阳朱山人书】皇甫冉
卖药何为者，逃名市井居。唯通远山信，因致逸人书。
已报还丹效，全将世事疏。秋风景溪里，萧散寄樵渔。
250.079 【初出沅江夜入湖】皇甫冉
放溜出江口，回瞻松栝深。不知舟中月，更引湖间心。
250.080 【送裴员外往江南】皇甫冉
分务江南远，留欢幕下荣。枫林萦楚塞，水驿到湓城。
岸草知春晚，沙禽好夜惊。风帆几泊处，处处暮潮清。
250.081 【奉和王相公早春登徐州城】皇甫冉
落日凭危堞，春风似故乡。川流通楚塞，山色绕徐方。
壁垒依寒草，旌旗动夕阳。元戎资上策，南亩起耕桑。
250.082 【奉和对山僧（一作同杜相公对山僧）】皇甫冉
吏散重门掩，僧来闭阁闲。远心驰北阙，春兴寄东山。
草长风光里，莺喧静默间。芳辰不可住，惆怅暮禽还。
250.083 【奉和待勤照上人不至】皇甫冉
东洛居贤相，南方待本师。旌麾俨欲动，杯锡杳仍迟。
积雪迷何处，惊风泊几时。大臣能护法，况有故山期。
250.084 【奉和汉祖庙下之作】皇甫冉
古庙风烟积，春城车骑过。方修汉祖祀，更使沛童歌。
寝帐巢禽出，香烟水雾和。神心降福处，应在故乡多。
250.085 【和朝郎中扬子玩雪寄山阴严维】皇甫冉
凝阴晦长箔，积雪满通川。征客寒犹去，愁人昼更眠。
谢家兴咏日，汉将出师年。闻有招寻兴，随君访戴船。
250.086 【闲居作】皇甫冉
多病辞官罢，闲居作赋成。图书唯药箓，饮食止藜羹。
学谢淹中术，诗无邺下名。不堪趋建礼，讵是厌承明。
已辍金门步，方从石路行。远山期道士，高柳觅先生。
性懒尤因疾，家贫自省营。种苗虽尚短，谷价幸全轻。
篇咏投康乐，壶觞就步兵。何人肯相访，开户一逢迎。
250.087 【归渡洛水】皇甫冉
暝色赴春愁，归人南渡头。渚烟空翠合，滩月碎光流。
澧浦饶芳草，沧浪有钓舟。谁知放歌客，此意正悠悠。
250.088 【送郑二员外】皇甫冉
置酒竟长宵，送君登远道。羁心看旅雁，晚泊依秋草。
秋草尚芊芊，离忧亦渺然。元戎辟才彦，行子犯风烟。
风烟积惆怅，淮海殊飘荡。明日是重阳，登高远相望。
250.089 【酬崔侍御期籍道士不至兼寄】皇甫冉
一心求妙道，几岁候真师。丹灶今何在，白云无定期。
昆仑烟景绝，汗漫往还迟。君但焚香待，人间到有时。
250.090 【送裴陟归常州】皇甫冉
夜雨须停棹，秋风暗入衣。见君尝北望，何事却南归。
250.091 【赠别（一作赠寄权三客舍）】皇甫冉
南桥春日暮，杨柳带青渠。不得同携手，空成意有馀。
250.092 【和袁郎中破贼后经剡中山水】皇甫冉
武库分帷幄，儒衣事鼓鼙。兵连越徼外，寇尽海门西。
节比全疏勒，功当雪会稽。旌旗回剡岭，士马濯耶溪。
受律梅初发，班师草未齐。行看佩金印，岂得访丹梯。
250.093 【徐州送丘侍御之越】皇甫冉
时鸟催春色，离人惜岁华。远山随拥传，芳草引还家。
北固潮当阔，西陵路稍斜。纵令寒食过，犹有镜中花。
250.094 【闲居（一作王维诗）】皇甫冉
桃红复含宿雨，柳绿更带春烟。
花落家童未扫，莺啼山客犹眠。
250.095 【送延陵陈法师赴上元】皇甫冉
延陵初罢讲，建业去随缘。翻译推多学，坛场最少年。
浣衣逢野水，乞食向人烟。遍礼南朝寺，焚香古像前。
250.096 【赋得海边树】皇甫冉
历历缘荒岸，溟溟入远天。每同沙草发，长共水云连。
摇落潮风早，离披海雨偏。故伤游子意，多在客舟前。
250.097 【题昭上人房】皇甫冉
沃州传教后，百衲老空林。虑尽朝昏磬，禅随坐卧心。
鹤飞湖草迥，门闭野云深。地与天台接，中峰早晚寻。
250.098 【送李使君赴抚州】皇甫冉
远送临川守，还同康乐侯。岁时徒改易，今古接风流。
五马嘶长道，双旌向本州。乡心寄西北，应上郡城楼。
250.099 【同樊润州游郡东山】皇甫冉
北固多陈迹，东山复盛游。铙声发大道，草色引行驺。
此地何时有，长江自古流。频随公府步，南客寄徐州。
250.0100 【酬杨侍御寺中见招】皇甫冉
贫居依柳市，闲步在莲宫。高阁宜春雨，长廊好啸风。
诚如双树下，岂比一丘中。
250.0101 【重阳日酬李观】皇甫冉
不见白衣来送酒，但令黄菊自开花。
愁看日晚良辰过，步步行寻陶令家。
250.0102 【寄权器】皇甫冉
露湿青芜时欲晚，水流黄叶意无穷。
节近重阳念归否，眼前篱菊带秋风。
250.0103 【酬李判官度梨岭见寄】皇甫冉
陇首怨西征，岭南雁北顾。行人与流水，共向闽中去。
250.0104 【送魏六侍御葬】皇甫冉
哭葬寒郊外，行将何所从。盛曹徒列柏，新墓已栽松。
海月同千古，江云覆几重。旧书曾谏猎，遗草议登封。
畴昔轻三事，尝期老一峰。门临商岭道，窗引洛城钟。
应积泉中恨，无因世上逢。招寻偏见厚，疏慢亦相容。
张范唯通梦，求羊永绝踪。谁知长卿疾，歌赋不还邛。
250.0105 【送张道士归茅山谒李尊师】皇甫冉
向山独有一人行，近洞应逢双鹤迎。尝以素书传弟子，
还因白石号先生。无穷杏树行时种，几许芝田向月耕。
师事少君年岁久，欲随旄节往层城。
250.0106 【酬裴补阙吴寺见寻（一作酬袁补阙中天寺见寄）】皇甫冉
东林初结构，已有晚钟声。窗户背流水，房廊半架城。
远山重叠见，芳草浅深生。每与君携手，多烦长老迎。
250.0107 【送王相公之幽州】皇甫冉
自昔萧曹任，难兼卫霍功。勤劳无远近，旌节屡西东。
不选三河卒，还令万里通。雁行缘古塞，马鬣起长风。
遮虏关山静，防秋鼓角雄。徒思一攀送，羸老荜门中。
250.0108 【题竹扇赠别】皇甫冉
湘竹殊堪制，齐纨且未工。幸亲芳袖日，犹带旧林风。
掩笑歌筵里，传书卧阁中。竟将为别赠，宁与合欢同。
250.0109 【归阳羡兼送刘八长卿】皇甫冉
湖上孤帆别，江南谪宦归。前程愁更远，临水泪沾衣。
云梦春山遍，潇湘过客稀。武陵招我隐，岁晚闭柴扉。
250.0110 【东郊迎春】皇甫冉
晓见苍龙驾，东郊春已迎。彩云天仗合，玄象太阶平。
佳气山川秀，和风政令行。句陈霜骑肃，御道雨师清。
律向韶阳变，人随草木荣。遥观上林树，今日遇迁莺。
250.0111 【招隐寺送阎判官还江州】皇甫冉
离别那逢秋气悲，东林更作上方期。共知客路浮云外，
暂爱僧房坠叶时。长江九派人归少，寒岭千重雁度迟。
借问浔阳在何处，每看潮落一相思。
250.0112 【送李山人还】皇甫冉
从来无检束，只欲老烟霞。鸡犬声相应，深山有几家。
250.0113 【韦中丞西厅海榴】皇甫冉
海花争让候榴花，犯雪先开内史家。
末客朝朝铃阁下，从公步履玩年华。
250.0114 【洪泽馆壁见故礼部尚书题诗】皇甫冉
底事洪泽壁，空留黄绢词。年年淮水上，行客不胜悲。
250.0115 【望南山雪怀山寺普上人】皇甫冉
夜夜梦莲宫，无由见远公。朝来出门望，知在雪山中。
250.0116 【送夔州班使君】皇甫冉
晚日照楼边，三军拜峡前。白云随浪散，青壁与山连。
万岭岷峨雪，千家橘柚川。还如赴河内，天上去经年。
250.0117 【寻戴处士】皇甫冉
车马长安道，谁知大隐心。蛮僧留古镜，蜀客寄新琴。
晒药竹斋暖，捣茶松院深。思君一相访，残雪似山阴。
250.0118 【早发中严寺别契上人】皇甫冉
苍苍松桂阴，残月半西岑。素壁寒灯暗，红炉夜火深。
厨开山鼠散，钟尽岭猿吟。行役方如此，逢师懒话心。
250.0119 【华清宫】皇甫冉
骊岫接新丰，岧峣驾翠空。凿山开秘殿，隐雾闭仙宫。
绛阙犹栖凤，雕梁尚带虹。温泉曾浴日，华馆旧迎风。
肃穆瞻云辇，沈深闭绮栊。东郊倚望处，瑞气霭濛濛。
250.0120 【送孔巢父赴河南军（一作刘长卿诗）】皇甫冉
江城相送阻烟波，况复新秋一雁过。闻道全师征北虏，
更言诸将会南河。边心杳杳乡人绝，塞草青青战马多。
共许陈琳工奏记，知君名宦未蹉跎。
250.0121 【李二侍御丹阳东去新亭】皇甫冉
姑苏东望海陵间，几度裁书信未还。长在府中持白简，
岂知天畔有青山。人归极浦寒流广，雁下平芜秋野闲。
旧日新亭更携手，他乡风景亦相关。
250.0122 【夜发沅江寄李颍川刘侍郎（时二公贬于此）】皇甫冉
半夜回舟入楚乡，月明山水共苍苍。
孤猿更发秋风里，不是愁人亦断肠。
250.0123 【浪淘沙二首（一作皇甫松诗）】皇甫冉
蛮歌豆蔻北人愁，松雨蒲风野艇秋。
浪起䴔䴖眠不得，寒沙细细入江流。
濑头细草接疏林，恶浪罾船半欲沈。
宿鹭眠洲非旧浦，去年沙觜是江心。
250.0124 【春思（一作刘长卿诗）】皇甫冉
莺啼燕语报新年，马邑龙堆路几千。家住秦城邻汉苑，
心随明月到胡天。机中锦字论长恨，楼上花枝笑独眠。
为问元戎窦车骑，何时反旆勒燕然。
250.0125 【逢庄纳因赠】皇甫冉
世故还相见，天涯共向东。春归江海上，人老别离中。
郡吏名何晚，沙鸥道自同。甘泉须早献，且莫叹飘蓬。
250.0126 【送韦山人归钟山所居（一作郎士元诗）】皇甫冉
逸人归路远，弟子出山迎。服药颜虽驻，耽书癖已成。
柴扉度岁月，藜杖见公卿。更作儒林传，还应有姓名。
250.0127 【送普门上人（一作皇甫曾诗，题下有还阳羡三字）】皇甫冉
花宫难久别，道者忆千灯。残雪入林路，深山归寺僧。
日光依嫩草，泉响滴春冰。何用求方便，看心是一乘。
250.0128 【怨回纥歌二首】皇甫冉
白首南朝女，愁听异域歌。收兵颉利国，饮马胡芦河。
毳布腥膻久，穹庐岁月多。雕巢城上宿，吹笛泪滂沱。
祖席驻征棹，开帆信候潮。隔烟桃叶泣，吹管杏花飘。
船去鸥飞阁，人归尘上桥。别离惆怅泪，江路湿红蕉。
250.0129 【句】皇甫冉
微官同侍苍龙阙，直谏偏推白马生。
（《寄李补阙》，出《诗式》）。
