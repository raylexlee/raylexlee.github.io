第501卷 姚合
501.01 【和东都令狐留守相公（一作奉寄东都留守令狐相公）】姚合
除官东守洛阳宫，恩比藩方任更雄。拜表出时传七刻，
排班衙日有三公。旌旗严重临关外，庭宇清深接禁中。
三十六峰诗酒思，朝朝闲望与谁同。
501.02 【和高谏议蒙兼宾客时入翰苑】姚合
兼秩恩归第一流，时寻仙路向瀛洲。钟声迢递银河晓，
林色葱笼玉露秋。紫殿讲筵邻御座，青宫宾榻入龙楼。
从来共结归山侣，今日多应独自休。
501.03 【和卢给事酬裴员外】姚合
南山雪色彻皇州，钟鼓声交晓气浮。鸳鹭簪裾上龙尾，
蓬莱宫殿压鳌头。夕郎夜直吟仙掖，天乐和声下禁楼。
赠答诗成才思敌，病夫欲和几朝愁。
501.04 【和裴结端公早朝（一作和郭端公早朝）】姚合
鱼钥千门启，鸡人唱晓传。冕旒临玉殿，丞相入炉烟。
列位同居左，分行忝在前。仰闻天语近，俯拜珮声连。
彩仗祥光动，彤庭霁色鲜。威仪谁可纪，柱史有新篇。
501.05 【和门下李相饯西蜀相公】姚合
圣朝同舜日，作相有夔龙。理化知无外，烝黎尽可封。
燮和皆达识，出入并登庸。武骑增馀勇，儒冠贵所从。
赠诗全六义，出镇越千峰。连日陈天乐，芳筵叠酒钟。
乌台情已洽，凤阁分弥浓。栈转旌摇水，崖高马蹋松。
恩深施远俗，化美见前踪。江晓流巴字，山晴耸剑峰。
双油拥上宰，四海羡临邛。先路声华远，离京诏旨重。
岁除今向尽，春色即相逢。嫩叶抽赪蕊，新苔长翠茸。
冰销鱼潎潎，林暖鸟噰噰。泉落闻难尽，花开看不供。
青城方眷恋，黄阁竟从容。计日归台席，还听长乐钟。
501.06 【和座主相公西亭秋日即事】姚合
西亭秋望好，宁要更垂帘。夫子墙还峻，酂侯宅过谦。
微风红叶下，新雨绿苔黏。窗外松初长，栏中药旋添。
海图装玉轴，书目记牙签。竹色晴连地，山光远入檐。
酒浓杯稍重，诗冷语多尖。属和才虽浅，题高免客嫌。
501.07 【和秘书崔少监春日游青龙寺僧院】姚合
官清书府足闲时，晓起攀花折柳枝。九陌城中寻不尽，
千峰寺里看相宜。高人酒味多和药，自古风光只属诗。
见说往来多静者，未知前日更逢谁。
501.08 【和李绅助教不赴看花】姚合
笑辞聘礼深坊住，门馆长闲似退居。太学官资清品秩，
高人公事说经书。年华未是登朝晚，春色何因向酒疏。
且看牡丹吟丽句，不知此外复何如。
501.09 【和李十二舍人冬至日】姚合
献寿人皆庆，南山复北堂。从今千万日，此日又初长。
501.010 【和裴令公新成绿野堂即事】姚合
结构立嘉名，轩窗四面明。丘墙高莫比，萧宅僻还清。
池际龟潜戏，庭前药旋生。树深檐稍邃，石峭径难平。
道旷襟情远，神闲视听精。古今功独出，大小隐俱成。
曙雨新苔色，秋风长桂声。携诗就竹写，取酒对花倾。
古寺招僧饭，方塘看鹤行。人间无此贵，半仗暮归城。
501.011 【和厉玄侍御题户部李相公庐山西林草堂】姚合
茅屋临江起，登庸复应期。遥知归去日，自致太平时。
幽药禅僧护，高窗宿鸟窥。行人尽歌咏，唯子独能诗。
501.012 【和郑相演杨尚书蜀中唱和诗】姚合
天福坤维厚，忠贤拥节旄。江同渭滨远，山似傅岩高。
元气符才格，文星照笔毫。五言全丽则，六义出风骚。
圣日麻双下，洪炉柄共操。宠荣连雨露，先后比萧曹。
唱绝时难和，吟多客讵劳。四方虽纸贵，谁怕费钱刀。
501.013 【和户部侍郎省中晚归】姚合
寒日南宫晚，闲吟半醉归。位高行路静，诗好和人稀。
古树苔文匝，遥峰雪色微。宁知逢彩笔，寂寞有光辉。
501.014 【和元八郎中秋居】姚合
圣代无为化，郎中似散仙。晚眠随客醉，夜坐学僧禅。
酒用林花酿，茶将野水煎。人生知此味，独恨少因缘。
501.015 【和李十二舍人、裴四二舍人两阁老酬白少傅见寄】姚合
罢草王言星岁久，嵩高山色日相亲。萧条雨夜吟连晓，
撩乱花时看尽春。此世逍遥应独得，古来闲散有谁邻。
林中长老呼居士，天下书生仰达人。酒挈数瓶杯亦阔，
诗成千首语皆新。纶闱并命诚宜贺，不念衰年寄上频。
501.016 【和刘禹锡主客冬初拜表怀上都故人】姚合
九陌喧喧骑吏催，百官拜表禁城开。林疏晓日明红叶，
尘静寒霜覆绿苔。玉佩声微班始定，金函光动按初来。
此时共想朝天客，谢食方从阁里回。
501.017 【和太仆田卿酬殷尧藩侍御见寄】姚合
往还知分熟，酬赠思同新。嗜饮殷偏逸，闲吟卿亦贫。
古苔寒更翠，修竹静无邻。促席灯浮酒，听鸿霜满身。
浅才唯是我，高论更何人。携手宜相访，穷行少路尘。
501.018 【和膳部李郎中秋夕】姚合
淅淅复修修，凉风似水流。此生难免老，举世大同愁。
萤影明苔藓，鸿声傍斗牛。犹分省署直，何日是归休。
501.019 【和前吏部韩侍郎夜泛南溪】姚合
辞得官来疾渐平，世间难有此高情。
新秋月满南溪里，引客乘船处处行。
501.020 【和王郎中题华州李中丞厅】姚合
莲华峰下郡斋前，绕砌穿池贮瀑泉。
君到亦应闲不得，主人草圣复诗仙。
501.021 【和厉玄侍御、无可上人会宿见寄】姚合
九衢难会宿，况复是寒天。朝客清贫老，林僧默悟禅。
眠迟消漏水，吟苦堕寒涎。异日来寻我，沧江有钓船。
501.022 【和令狐六员外直夜即事寄上相公】姚合
霜台同处轩窗接，粉署先登语笑疏。皓月满帘听玉漏，
紫泥盈手发天书。吟诗清美招闲客，对酒逍遥卧直庐。
荣贵人间难有比，相公离此十年馀。
501.023 【答孟侍御早朝见寄】姚合
河倾月向西，九陌鼓声齐。尘静霜华远，烟生曙色低。
禁门人已度，宫树鸟犹栖。疏懒劳相问，登山有旧梯。
501.024 【和友人新居园上】姚合
新居多野思，不似在京城。墙上云相压，庭前竹乱生。
寻师望药力，依谱上琴声。好是中秋夜，无尘有月明。
501.025 【和裴令公游南庄忆白二十、韦七二宾客】姚合
四郊初雨歇，高树滴犹残。池满红莲湿，云收绿野宽。
花开半山晓，竹动数村寒。斗雀翻衣袂，惊鱼触钓竿。
樽前多野客，膝下尽郎官。劚石通泉脉，移松出药栏。
关东分务重，天下似公难。半醉思韦白，题诗染彩翰。
501.026 【和李舍人秋日卧疾言怀】姚合
闲卧襟情远，西风菊渐芳。虚窗通晓景，珍簟卷秋光。
果坠青莎径，尘离绿藓墙。药奁开静室，书阁出丛篁。
对酒吟难尽，思山梦稍长。王言生彩笔，朝服惹炉香。
松影幽连砌，虫声冷到床。诗成谁敢和，清思若怀霜。
501.027 【和李十二舍人直日放朝对雪】姚合
今朝街鼓何人听，朝客开门对雪眠。
岂比直庐丹禁里，九重天近色弥鲜。
501.028 【答李频秀才】姚合
一年离九陌，壁上挂朝袍。物外诗情远，人间酒味高。
思归知病长，失寝觉神劳。衰老无多思，因君把笔毫。
501.029 【答胡遇】姚合
一会一分离，贫游少定期。酒多为客稳，米贵入城迟。
晴日偷将睡，秋山乞与诗。纵然眉得展，不似见君时。
501.030 【答友人招游】姚合
不来知尽怪，失意懒春游。闻鸟宁惊梦，看花怕引愁。
赌棋招敌手，沽酒自扶头。何似华筵上，推辞候到筹。
501.031 【答窦知言】姚合
冬日易惨恶，暴风拔山根。尘沙落黄河，浊波如地翻。
飞鸟皆束翼，居人不开门。独我赴省期，冒此驰毂辕。
陕城城西边，逢子亦且奔。所趋事一心，相见如弟昆。
我惨得子舒，我寒得子温。同行十日程，僮仆性亦敦。
到京人事多，日无闲精魂。念子珍重我，吐辞发蒙昏。
反复千万意，一百六十言。格高思清冷，山低济浑浑。
尝闻朋友惠，赠言始为恩。金玉日消费，好句长存存。
倒篚别收贮，不与俗士论。每当清夜吟，使我如哀猿。
501.032 【酬田就】姚合
闲居多僻静，犹恐道相违。只是夜深坐，那堪春未归。
嫩苔粘野色，香絮扑人衣。纵有野僧到，终朝不话非。
501.033 【酬礼部李员外见寄】姚合
本求仙郡是闲居，岂向郎官更有书。溪石谁思玉匠爱，
烟鸿愿与弋人疏。自来江上眠方稳，旧在城中病悉除。
唯见君诗难便舍，寒宵吟到晓更初。
501.034 【酬令狐郎中见寄】姚合
昨是儿童今是翁，人间日月急如风。
常闻欲向沧江去，除我无人与子同。
501.035 【酬李廓精舍南台望月见寄】姚合
看月空门里，诗家境有馀。露寒僧梵出，林静鸟巢疏。
远色当秋半，清光胜夜初。独无台上思，寂寞守吾庐。
501.036 【酬光禄田卿末伏见寄】姚合
下伏秋期近，还知扇渐疏。惊飙坠邻果，暴雨落江鱼。
贵寺虽同秩，闲曹只管书。朝朝廊下食，相庇在肴菹。
501.037 【酬薛奉礼见赠之作】姚合
栖栖沧海一耕人，诏遣江边作使君。山顶雨馀青到地，
涛头风起白连云。诗成客见书墙和，药熟僧来就鼎分。
珍重来章相借分，芳名未识已曾闻。
501.038 【酬卢汀谏议】姚合
粟如流水帛如山，依念仓边语笑间。篇什纵横文案少，
亲朋撩乱吏人闲。杯觞引满从衣湿，墙壁书多任手顽。
遥贺来年二三月，彩衣先辈过春关。
501.039 【酬万年张郎中见寄】姚合
贡籍常同府，周行今一时。谏曹诚已忝，京邑岂相宜。
黑发年来尽，沧江归去迟。何时得携手，林下静吟诗。
501.040 【酬光禄田卿六韵见寄】姚合
以病辞朝谒，迂疏种药翁。心弥念鱼鸟，诏遣理兵戎。
绕户旌旗影，吹人鼓角风。雪晴嵩岳顶，树老陕城宫。
莅职才微薄，归山路未通。名卿诗句峭，诮我在关东。
501.041 【酬杨汝士尚书喜人移居】姚合
未得沧江外，衰残读药书。圣朝优上秩，仁里许闲居。
树对枝相接，泉同井不疏。酬章深自鄙，欲寄复踌躇。
501.042 【酬田卿书斋即事见寄】姚合
幽斋琴思静，晚下紫宸朝。旧隐同溪远，周行隔品遥。
深槐蝉唧唧，疏竹雨萧萧。不是相寻懒，烦君举酒瓢。
501.043 【酬张籍司业见寄】姚合
日日在心中，青山青桂丛。高人多爱静，归路亦应同。
罢吏方无病，因僧得解空。新诗劳见问，吟对竹林风。
501.044 【谢汾州田大夫寄茸毡葡萄】姚合
筐封紫葡萄，筒卷白茸毛。卧暖身应健，含消齿免劳。
衾衣疏不称，梨栗鄙难高。晓起题诗报，寒澌满笔毫。
501.045 【牧杭州谢李太尉德裕】姚合
皇恩特许拜杭坛，欲谢旌旄去就难。
偷拟白头瞻画戟，四神俱散发毛寒。
501.046 【杏园宴上谢座主】姚合
得陪桃李植芳丛，别感生成太昊功。
今日无言春雨后，似含冷涕谢东风。
501.047 【谢韬光上人】姚合
上方清净无因住，唯愿他生得住持。
只恐无生复无我，不知何处更逢师。
501.048 【谢秦校书与无可上人见访】姚合
道同无宿约，三伏自从容。窗豁山侵座，扇摇风下松。
客吟多绕竹，僧饭只凭钟。向晚分归路，莓苔行迹重。
501.049 【喜胡遇至】姚合
穷居稀出入，门户满尘埃。病少闲人问，贫唯密友来。
茅斋从扫破，药酒遣生开。多事经时别，还愁不宿回。
就林烧嫩笋，绕树拣香梅。相对题新什，迟成举罚杯。
501.050 【喜贾岛至】姚合
布囊悬蹇驴，千里到贫居。饮酒谁堪伴，留诗自与书。
爱眠知不醉，省语似相疏。军吏衣裳窄，还应暗笑余。
501.051 【喜喻凫至】姚合
欲出心还懒，闲吟绕寝床。道书虫食尽，酒律客偷将。
愁至为多病，贫来减得狂。见君何所似，如热得清凉。
501.052 【喜雍陶秋夜访宿】姚合
晓立侍炉烟，夜归蓬荜眠。露华明菊上，萤影灭灯前。
清漏和砧叠，栖禽与叶连。高人来此宿，为似在山颠。
501.053 【喜贾岛雨中访宿】姚合
雨里难逢客，闲吟不复眠。虫声秋并起，林色夜相连。
爱酒此生里，趋朝未老前。终须携手去，沧海棹鱼船。
501.054 【喜马戴冬夜见过期无可上人不至】姚合
客来初夜里，药酒自开封。老渐多归思，贫惟长病容。
苦寒灯焰细，近晓鼓声重。僧可还相舍，深居闭古松。
内殿臣相命，开樽话旧时。夜钟催鸟绝，积雪阻僧期。
林静寒声远，天阴曙色迟。今宵复何夕，鸣珮坐相随。
501.055 【访僧法通不遇】姚合
访师师不遇，礼佛佛无言。依旧将烦恼，黄昏入宅门。
501.056 【夜期友生不至】姚合
忍寒停酒待君来，酒作凌澌火作灰。
半夜出门重立望，月明先自下高台。
501.057 【寻僧不遇】姚合
入门愁自散，不假见僧翁。花落煎茶水，松生醒酒风。
拂床寻古画，拔刺看新丛。别有游人见，多疑住此中。
501.058 【过友人山庄】姚合
蕙带缠腰复野蔬，一庄水竹数房书。
举头忽见南山雪，便说休官相近居。
501.059 【奉和前司封苏郎中喜严常侍萧给事见访惊斑鬓之什】姚合
绕鬓沧浪有几茎，珥貂相问夕郎惊。只应为酒微微变，
不是因年渐渐生。东观诗成号良史，中台官罢揖高名。
即提彩笔裁天诏，谁得吟诗自在行。
501.060 【奉和门下相公雨中寄裴给事】姚合
晓起闲看雨，垂檐自滴阶。风清想林壑，云湿似江淮。
石信浮沤重，泥从积藓埋。气消浓酒力，心助独吟怀。
飒飒通琴韵，萧萧静竹斋。彩毫无限思，念与夕郎乖。
501.061 【答韩湘】姚合
疏散无世用，为文乏天格。把笔日不休，忽忽有所得。
所得良自慰，不求他人识。子独访我来，致诗过相饰。
君子无浮言，此诗应亦直。但虑忧我深，鉴亦随之惑。
子在名场中，屡战还屡北。我无数子明，端坐空叹息。
昨闻过春关，名系吏部籍。三十登高科，前涂浩难测。
诗人多峭冷，如水在胸臆。岂随寻常人，五藏为酒食。
期来作酬章，危坐吟到夕。难为间其辞，益贵我纸墨。
501.062 【奉和四松】姚合
四松相对植，苍翠映中台。擢干凌空去，移根劚石开。
阴阳气潜煦，造化手亲栽。日月滋佳色，烟霄长异材。
清音胜在涧，寒影遍生苔。静绕霜沾履，闲看酒满杯。
同荣朱户际，永日白云隈。密叶闻风度，高枝见鹤来。
赏心难可尽，丽什妙难裁。此地无因到，循环几百回。
