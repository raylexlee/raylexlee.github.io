第501卷 姚合
501.01 【和東都令狐留守相公（一作奉寄東都留守令狐相公）】姚合
除官東守洛陽宮，恩比藩方任更雄。拜表出時傳七刻，
排班衙日有三公。旌旗嚴重臨關外，庭宇清深接禁中。
三十六峯詩酒思，朝朝閒望與誰同。
501.02 【和高諫議蒙兼賓客時入翰苑】姚合
兼秩恩歸第一流，時尋仙路向瀛洲。鐘聲迢遞銀河曉，
林色蔥籠玉露秋。紫殿講筵鄰御座，青宮賓榻入龍樓。
從來共結歸山侶，今日多應獨自休。
501.03 【和盧給事酬裴員外】姚合
南山雪色徹皇州，鐘鼓聲交曉氣浮。鴛鷺簪裾上龍尾，
蓬萊宮殿壓鰲頭。夕郎夜直吟仙掖，天樂和聲下禁樓。
贈答詩成才思敵，病夫欲和幾朝愁。
501.04 【和裴結端公早朝（一作和郭端公早朝）】姚合
魚鑰千門啓，雞人唱曉傳。冕旒臨玉殿，丞相入爐煙。
列位同居左，分行忝在前。仰聞天語近，俯拜珮聲連。
彩仗祥光動，彤庭霽色鮮。威儀誰可紀，柱史有新篇。
501.05 【和門下李相餞西蜀相公】姚合
聖朝同舜日，作相有夔龍。理化知無外，烝黎儘可封。
燮和皆達識，出入並登庸。武騎增餘勇，儒冠貴所從。
贈詩全六義，出鎮越千峯。連日陳天樂，芳筵疊酒鍾。
烏臺情已洽，鳳閣分彌濃。棧轉旌搖水，崖高馬蹋松。
恩深施遠俗，化美見前蹤。江曉流巴字，山晴聳劍峯。
雙油擁上宰，四海羨臨邛。先路聲華遠，離京詔旨重。
歲除今向盡，春色即相逢。嫩葉抽赬蕊，新苔長翠茸。
冰銷魚潎潎，林暖鳥噰噰。泉落聞難盡，花開看不供。
青城方眷戀，黃閣竟從容。計日歸臺席，還聽長樂鍾。
501.06 【和座主相公西亭秋日即事】姚合
西亭秋望好，寧要更垂簾。夫子牆還峻，酇侯宅過謙。
微風紅葉下，新雨綠苔黏。窗外松初長，欄中藥旋添。
海圖裝玉軸，書目記牙籤。竹色晴連地，山光遠入檐。
酒濃杯稍重，詩冷語多尖。屬和才雖淺，題高免客嫌。
501.07 【和祕書崔少監春日遊青龍寺僧院】姚合
官清書府足閒時，曉起攀花折柳枝。九陌城中尋不盡，
千峯寺裏看相宜。高人酒味多和藥，自古風光只屬詩。
見說往來多靜者，未知前日更逢誰。
501.08 【和李紳助教不赴看花】姚合
笑辭聘禮深坊住，門館長閒似退居。太學官資清品秩，
高人公事說經書。年華未是登朝晚，春色何因向酒疏。
且看牡丹吟麗句，不知此外復何如。
501.09 【和李十二舍人冬至日】姚合
獻壽人皆慶，南山復北堂。從今千萬日，此日又初長。
501.010 【和裴令公新成綠野堂即事】姚合
結構立嘉名，軒窗四面明。丘牆高莫比，蕭宅僻還清。
池際龜潛戲，庭前藥旋生。樹深檐稍邃，石峭徑難平。
道曠襟情遠，神閒視聽精。古今功獨出，大小隱俱成。
曙雨新苔色，秋風長桂聲。攜詩就竹寫，取酒對花傾。
古寺招僧飯，方塘看鶴行。人間無此貴，半仗暮歸城。
501.011 【和厲玄侍御題戶部李相公廬山西林草堂】姚合
茅屋臨江起，登庸復應期。遙知歸去日，自致太平時。
幽藥禪僧護，高窗宿鳥窺。行人盡歌詠，唯子獨能詩。
501.012 【和鄭相演楊尚書蜀中唱和詩】姚合
天福坤維厚，忠賢擁節旄。江同渭濱遠，山似傅巖高。
元氣符才格，文星照筆毫。五言全麗則，六義出風騷。
聖日麻雙下，洪爐柄共操。寵榮連雨露，先後比蕭曹。
唱絕時難和，吟多客詎勞。四方雖紙貴，誰怕費錢刀。
501.013 【和戶部侍郎省中晚歸】姚合
寒日南宮晚，閒吟半醉歸。位高行路靜，詩好和人稀。
古樹苔文匝，遙峯雪色微。寧知逢彩筆，寂寞有光輝。
501.014 【和元八郎中秋居】姚合
聖代無爲化，郎中似散仙。晚眠隨客醉，夜坐學僧禪。
酒用林花釀，茶將野水煎。人生知此味，獨恨少因緣。
501.015 【和李十二舍人、裴四二舍人兩閣老酬白少傅見寄】姚合
罷草王言星歲久，嵩高山色日相親。蕭條雨夜吟連曉，
撩亂花時看盡春。此世逍遙應獨得，古來閒散有誰鄰。
林中長老呼居士，天下書生仰達人。酒挈數瓶杯亦闊，
詩成千首語皆新。綸闈並命誠宜賀，不念衰年寄上頻。
501.016 【和劉禹錫主客冬初拜表懷上都故人】姚合
九陌喧喧騎吏催，百官拜表禁城開。林疏曉日明紅葉，
塵靜寒霜覆綠苔。玉佩聲微班始定，金函光動按初來。
此時共想朝天客，謝食方從閣裏回。
501.017 【和太僕田卿酬殷堯藩侍御見寄】姚合
往還知分熟，酬贈思同新。嗜飲殷偏逸，閒吟卿亦貧。
古苔寒更翠，修竹靜無鄰。促席燈浮酒，聽鴻霜滿身。
淺才唯是我，高論更何人。攜手宜相訪，窮行少路塵。
501.018 【和膳部李郎中秋夕】姚合
淅淅復修修，涼風似水流。此生難免老，舉世大同愁。
螢影明苔蘚，鴻聲傍鬥牛。猶分省署直，何日是歸休。
501.019 【和前吏部韓侍郎夜泛南溪】姚合
辭得官來疾漸平，世間難有此高情。
新秋月滿南溪裏，引客乘船處處行。
501.020 【和王郎中題華州李中丞廳】姚合
蓮華峯下郡齋前，繞砌穿池貯瀑泉。
君到亦應閒不得，主人草聖復詩仙。
501.021 【和厲玄侍御、無可上人會宿見寄】姚合
九衢難會宿，況復是寒天。朝客清貧老，林僧默悟禪。
眠遲消漏水，吟苦墮寒涎。異日來尋我，滄江有釣船。
501.022 【和令狐六員外直夜即事寄上相公】姚合
霜臺同處軒窗接，粉署先登語笑疏。皓月滿簾聽玉漏，
紫泥盈手發天書。吟詩清美招閒客，對酒逍遙臥直廬。
榮貴人間難有比，相公離此十年餘。
501.023 【答孟侍御早朝見寄】姚合
河傾月向西，九陌鼓聲齊。塵靜霜華遠，煙生曙色低。
禁門人已度，宮樹鳥猶棲。疏懶勞相問，登山有舊梯。
501.024 【和友人新居園上】姚合
新居多野思，不似在京城。牆上雲相壓，庭前竹亂生。
尋師望藥力，依譜上琴聲。好是中秋夜，無塵有月明。
501.025 【和裴令公遊南莊憶白二十、韋七二賓客】姚合
四郊初雨歇，高樹滴猶殘。池滿紅蓮溼，雲收綠野寬。
花開半山曉，竹動數村寒。鬥雀翻衣袂，驚魚觸釣竿。
樽前多野客，膝下盡郎官。劚石通泉脈，移松出藥欄。
關東分務重，天下似公難。半醉思韋白，題詩染彩翰。
501.026 【和李舍人秋日臥疾言懷】姚合
閒臥襟情遠，西風菊漸芳。虛窗通曉景，珍簟卷秋光。
果墜青莎徑，塵離綠蘚牆。藥奩開靜室，書閣出叢篁。
對酒吟難盡，思山夢稍長。王言生彩筆，朝服惹爐香。
松影幽連砌，蟲聲冷到牀。詩成誰敢和，清思若懷霜。
501.027 【和李十二舍人直日放朝對雪】姚合
今朝街鼓何人聽，朝客開門對雪眠。
豈比直廬丹禁裏，九重天近色彌鮮。
501.028 【答李頻秀才】姚合
一年離九陌，壁上掛朝袍。物外詩情遠，人間酒味高。
思歸知病長，失寢覺神勞。衰老無多思，因君把筆毫。
501.029 【答胡遇】姚合
一會一分離，貧遊少定期。酒多爲客穩，米貴入城遲。
晴日偷將睡，秋山乞與詩。縱然眉得展，不似見君時。
501.030 【答友人招遊】姚合
不來知盡怪，失意懶春遊。聞鳥寧驚夢，看花怕引愁。
賭棋招敵手，沽酒自扶頭。何似華筵上，推辭候到籌。
501.031 【答竇知言】姚合
冬日易慘惡，暴風拔山根。塵沙落黃河，濁波如地翻。
飛鳥皆束翼，居人不開門。獨我赴省期，冒此馳轂轅。
陝城城西邊，逢子亦且奔。所趨事一心，相見如弟昆。
我慘得子舒，我寒得子溫。同行十日程，僮僕性亦敦。
到京人事多，日無閒精魂。念子珍重我，吐辭發矇昏。
反覆千萬意，一百六十言。格高思清冷，山低濟渾渾。
嘗聞朋友惠，贈言始爲恩。金玉日消費，好句長存存。
倒篚別收貯，不與俗士論。每當清夜吟，使我如哀猿。
501.032 【酬田就】姚合
閒居多僻靜，猶恐道相違。只是夜深坐，那堪春未歸。
嫩苔粘野色，香絮撲人衣。縱有野僧到，終朝不話非。
501.033 【酬禮部李員外見寄】姚合
本求仙郡是閒居，豈向郎官更有書。溪石誰思玉匠愛，
煙鴻願與弋人疏。自來江上眠方穩，舊在城中病悉除。
唯見君詩難便舍，寒宵吟到曉更初。
501.034 【酬令狐郎中見寄】姚合
昨是兒童今是翁，人間日月急如風。
常聞欲向滄江去，除我無人與子同。
501.035 【酬李廓精舍南臺望月見寄】姚合
看月空門裏，詩家境有餘。露寒僧梵出，林靜鳥巢疏。
遠色當秋半，清光勝夜初。獨無臺上思，寂寞守吾廬。
501.036 【酬光祿田卿末伏見寄】姚合
下伏秋期近，還知扇漸疏。驚飆墜鄰果，暴雨落江魚。
貴寺雖同秩，閒曹只管書。朝朝廊下食，相庇在餚菹。
501.037 【酬薛奉禮見贈之作】姚合
棲棲滄海一耕人，詔遣江邊作使君。山頂雨餘青到地，
濤頭風起白連雲。詩成客見書牆和，藥熟僧來就鼎分。
珍重來章相借分，芳名未識已曾聞。
501.038 【酬盧汀諫議】姚合
粟如流水帛如山，依念倉邊語笑間。篇什縱橫文案少，
親朋撩亂吏人閒。杯觴引滿從衣溼，牆壁書多任手頑。
遙賀來年二三月，綵衣先輩過春關。
501.039 【酬萬年張郎中見寄】姚合
貢籍常同府，周行今一時。諫曹誠已忝，京邑豈相宜。
黑髮年來盡，滄江歸去遲。何時得攜手，林下靜吟詩。
501.040 【酬光祿田卿六韻見寄】姚合
以病辭朝謁，迂疏種藥翁。心彌念魚鳥，詔遣理兵戎。
繞戶旌旗影，吹人鼓角風。雪晴嵩嶽頂，樹老陝城宮。
蒞職才微薄，歸山路未通。名卿詩句峭，誚我在關東。
501.041 【酬楊汝士尚書喜人移居】姚合
未得滄江外，衰殘讀藥書。聖朝優上秩，仁裏許閒居。
樹對枝相接，泉同井不疏。酬章深自鄙，欲寄復躊躇。
501.042 【酬田卿書齋即事見寄】姚合
幽齋琴思靜，晚下紫宸朝。舊隱同溪遠，周行隔品遙。
深槐蟬唧唧，疏竹雨蕭蕭。不是相尋懶，煩君舉酒瓢。
501.043 【酬張籍司業見寄】姚合
日日在心中，青山青桂叢。高人多愛靜，歸路亦應同。
罷吏方無病，因僧得解空。新詩勞見問，吟對竹林風。
501.044 【謝汾州田大夫寄茸氈葡萄】姚合
筐封紫葡萄，筒卷白茸毛。臥暖身應健，含消齒免勞。
衾衣疏不稱，梨慄鄙難高。曉起題詩報，寒澌滿筆毫。
501.045 【牧杭州謝李太尉德裕】姚合
皇恩特許拜杭壇，欲謝旌旄去就難。
偷擬白頭瞻畫戟，四神俱散發毛寒。
501.046 【杏園宴上謝座主】姚合
得陪桃李植芳叢，別感生成太昊功。
今日無言春雨後，似含冷涕謝東風。
501.047 【謝韜光上人】姚合
上方清淨無因住，唯願他生得住持。
只恐無生復無我，不知何處更逢師。
501.048 【謝秦校書與無可上人見訪】姚合
道同無宿約，三伏自從容。窗豁山侵座，扇搖風下松。
客吟多繞竹，僧飯只憑鍾。向晚分歸路，莓苔行跡重。
501.049 【喜胡遇至】姚合
窮居稀出入，門戶滿塵埃。病少閒人問，貧唯密友來。
茅齋從掃破，藥酒遣生開。多事經時別，還愁不宿回。
就林燒嫩筍，繞樹揀香梅。相對題新什，遲成舉罰杯。
501.050 【喜賈島至】姚合
布囊懸蹇驢，千里到貧居。飲酒誰堪伴，留詩自與書。
愛眠知不醉，省語似相疏。軍吏衣裳窄，還應暗笑餘。
501.051 【喜喻鳧至】姚合
欲出心還懶，閒吟繞寢牀。道書蟲食盡，酒律客偷將。
愁至爲多病，貧來減得狂。見君何所似，如熱得清涼。
501.052 【喜雍陶秋夜訪宿】姚合
曉立侍爐煙，夜歸蓬蓽眠。露華明菊上，螢影滅燈前。
清漏和砧疊，棲禽與葉連。高人來此宿，爲似在山顛。
501.053 【喜賈島雨中訪宿】姚合
雨裏難逢客，閒吟不復眠。蟲聲秋並起，林色夜相連。
愛酒此生裏，趨朝未老前。終須攜手去，滄海棹魚船。
501.054 【喜馬戴冬夜見過期無可上人不至】姚合
客來初夜裏，藥酒自開封。老漸多歸思，貧惟長病容。
苦寒燈焰細，近曉鼓聲重。僧可還相舍，深居閉古松。
內殿臣相命，開樽話舊時。夜鍾催鳥絕，積雪阻僧期。
林靜寒聲遠，天陰曙色遲。今宵復何夕，鳴珮坐相隨。
501.055 【訪僧法通不遇】姚合
訪師師不遇，禮佛佛無言。依舊將煩惱，黃昏入宅門。
501.056 【夜期友生不至】姚合
忍寒停酒待君來，酒作凌澌火作灰。
半夜出門重立望，月明先自下高臺。
501.057 【尋僧不遇】姚合
入門愁自散，不假見僧翁。花落煎茶水，松生醒酒風。
拂牀尋古畫，拔刺看新叢。別有遊人見，多疑住此中。
501.058 【過友人山莊】姚合
蕙帶纏腰復野蔬，一莊水竹數房書。
舉頭忽見南山雪，便說休官相近居。
501.059 【奉和前司封蘇郎中喜嚴常侍蕭給事見訪驚斑鬢之什】姚合
繞鬢滄浪有幾莖，珥貂相問夕郎驚。只應爲酒微微變，
不是因年漸漸生。東觀詩成號良史，中臺官罷揖高名。
即提彩筆裁天詔，誰得吟詩自在行。
501.060 【奉和門下相公雨中寄裴給事】姚合
曉起閒看雨，垂檐自滴階。風清想林壑，雲溼似江淮。
石信浮漚重，泥從積蘚埋。氣消濃酒力，心助獨吟懷。
颯颯通琴韻，蕭蕭靜竹齋。彩毫無限思，念與夕郎乖。
501.061 【答韓湘】姚合
疏散無世用，爲文乏天格。把筆日不休，忽忽有所得。
所得良自慰，不求他人識。子獨訪我來，致詩過相飾。
君子無浮言，此詩應亦直。但慮憂我深，鑑亦隨之惑。
子在名場中，屢戰還屢北。我無數子明，端坐空嘆息。
昨聞過春關，名系吏部籍。三十登高科，前塗浩難測。
詩人多峭冷，如水在胸臆。豈隨尋常人，五藏爲酒食。
期來作酬章，危坐吟到夕。難爲間其辭，益貴我紙墨。
501.062 【奉和四松】姚合
四松相對植，蒼翠映中臺。擢幹凌空去，移根劚石開。
陰陽氣潛煦，造化手親栽。日月滋佳色，煙霄長異材。
清音勝在澗，寒影遍生苔。靜繞霜沾履，閒看酒滿杯。
同榮朱戶際，永日白雲隈。密葉聞風度，高枝見鶴來。
賞心難可盡，麗什妙難裁。此地無因到，循環幾百回。
