第843卷 齊己
843.01 【寄東林言之禪子】齊己
聞思相送後，幽院閉苔錢。使我吟還廢，聞君病未痊。
聽秋唯困坐，怕客但佯眠。可惜東窗月，無寥過一年。
843.02 【寒節日寄鄉友】齊己
歲歲逢寒食，寥寥古寺家。踏青思故里，垂白看楊花。
原野稀疏雨，江天冷澹霞。滄浪與湘水，歸恨共無涯。
843.03 【聞西蟾從弟卜巖居嶽西有寄】齊己
瀑布見高低，巖開巖壁西。碧雲多舊作，紅葉幾新題。
滴瀝中疏磬，嵌空半倚梯。仍聞樵子徑，□不到前溪。
843.04 【寄懷西蟾師弟】齊己
萬里八九月，一身西北風。自從相示後，長記在吟中。
見說南遊遠，堪懷我姓同。江邊忽得信，回到嶽門東。
843.05 【撲滿子】齊己
只愛滿我腹，爭如滿害身。到頭須撲破，卻散與他人。
843.06 【寄西川惠光大師曇域】齊己
禪月有名子，相知面未曾。筆精垂壁溜，詩澀滴杉冰。
蜀國從棲泊，蕪城幾廢興。憶歸應寄夢，東北過金陵。
843.07 【憶別匡山寄彭澤乾晝上人】齊己
憶別匡山日，無端是遠遊。卻回看五老，翻悔上孤舟。
蹭蹬三千里，蹉跎二十秋。近來空寄夢，時到虎溪頭。
843.08 【又寄彭澤晝公】齊己
聞君彭澤住，結構近陶公。種菊心相似，嘗茶味不同。
湖光秋枕上，嶽翠夏窗中。八月東林去，吟香菡萏風。
843.09 【因覽支使孫中丞看可準大師詩序有寄】齊己
一千篇裏選，三百首菁英。玉尺新量出，金刀舊剪成。
錦江增古翠，仙掌減元精。自此爲風格，留傳諸後生。
843.010 【新秋病中枕上聞蟬】齊己
枕上稍醒醒，忽聞蟬一聲。此時知不死，昨日即前生。
更欲臨窗聽，猶難策杖行。尋應同蛻殼，重飲露華清。
843.011 【寄雲蓋山先禪師】齊己
曾尋湘水東，古翠積秋濃。長老禪棲處，半天雲蓋峯。
閒牀饒得石，雜樹少於松。近有誰堪語，瀏陽妙指蹤。
843.012 【落葉】齊己
落多秋亦晚，窗外見諸鄰。世上誰驚盡，林間獨掃頻。
蕭騷微月夜，重疊早霜晨。昨日繁陰在，鶯聲樹樹春。
843.013 【次耒陽作】齊己
繞嶽復沿湘，衡陽又耒陽。不堪思北客，從此入南荒。
旦夕多猿狖，淹留少雪霜。因經杜公墓，惆悵學文章。
843.014 【舟中晚望祝融峯】齊己
天際卓寒青，舟中望晚晴。十年關夢寐，此日向崢嶸。
巨石凌空黑，飛泉照夜明。終當躡孤頂，坐看白雲生。
843.015 【吊杜工部墳】齊己
鵬翅蹋於斯，明君知不知。域中詩價大，荒外土墳卑。
瘴雨無時滴，蠻風有穴吹。唯應李太白，魂魄往來疲。
843.016 【嶽中寄殷處士】齊己
出嶽與入嶽，前題繼後題。遍尋僧壁上，多在雁峯西。
近說遊江寺，將誰話石梯。相思立高巘，山下草萋萋。
843.017 【送幽禪師】齊己
霜繁野葉飛，長老卷行衣。浮世不知處，白雲相待歸。
磬和天籟響，禪動嶽神威。莫便言長往，勞生待發機。
843.018 【觀燒】齊己
獵獵寒蕪引，承風勢不還。放來應有主，焚去到何山。
焰入空濛裏，煙飛蒼莽間。石中有良玉，惆悵但傷顏。
843.019 【詠茶十二韻】齊己
百草讓爲靈，功先百草成。甘傳天下口，貴佔火前名。
出處春無雁，收時谷有鶯。封題從澤國，貢獻入秦京。
嗅覺精新極，嘗知骨自輕。研通天柱響，摘繞蜀山明。
賦客秋吟起，禪師晝臥驚。角開香滿室，爐動綠凝鐺。
晚憶涼泉對，閒思異果平。松黃幹旋泛，雲母滑隨傾。
頗貴高人寄，尤宜別匱盛。曾尋修事法，妙盡陸先生。
843.020 【寄陽岐西峯僧】齊己
西峯殘照東，瀑布灑冥鴻。閒憶高窗外，秋晴萬里空。
藤陰藏石磴，衣毳落杉風。日有誰來覓，層層鳥道中。
843.021 【回雁峯】齊己
瘴雨過孱顏，危邊有徑盤。壯堪扶壽嶽，靈合置仙壇。
影北鴻聲亂，青南客道難。他年思隱遁，何處憑闌干。
843.022 【贈詢公上人】齊己
威儀何貴重，一室貯水清。終日松杉徑，自多蟲蟻行。
像前孤立影，鍾外數珠聲。知悟修來事，今爲第幾生。
843.023 【秋興】齊己
所見背時情，閒行亦獨行。晚涼思水石，危閣望崢嶸。
雨外殘雲片，風中亂葉聲。舊山吟友在，相憶夢應清。
843.024 【古寺老松】齊己
百歲禪師說，先師指此松。小年行道繞，早見偃枝重。
月檻移孤影，秋亭卓一峯。終當因夜電，拏攫從雲龍。
843.025 【題無餘處士書齋】齊己
閒地從莎蘚，誰人愛此心。琴棋懷客遠，風雪閉門深。
枕外江灘響，窗西樹石陰。他年衡嶽寺，爲我一相尋。
843.026 【歲暮江寺住】齊己
山依枯槁容，何處見年終。風雪軍城外，蒹葭古寺中。
孤村誰認磬，極浦夜鳴鴻。坐憶匡廬隱，泉聲滴半空。
843.027 【新燕】齊己
棲託近佳人，應憐巧語新。風光華屋暖，弦管牡丹晨。
遠採江泥膩，雙飛麥雨勻。差池自有便，敢觸杏梁塵。
843.028 【喻吟】齊己
日用是何專，吟疲即坐禪。此生還可喜，餘事不相便。
頭白無邪裏，魂清有象先。江花與芳草，莫染我情田。
843.029 【過湘江唐弘書齋】齊己
四鄰無俗跡，終日大開門。水晚來邊雁，林秋下楚猿。
一家隨難在，雙眼向書昏。沈近騷人廟，吟應見古魂。
843.030 【讀賈島集】齊己
遺篇三百首，首首是遺冤。知到千年外，更逢何者論。
離秦空得罪，入蜀但聽猿。還似長沙祖，唯餘賦鵩言。
843.031 【寄山中諸友】齊己
自歸城裏寺，長憶宿山門。終夜冥心客，諸峯叫月猿。
嵐光生眼力，泉滴爽吟魂。只待遊方遍，還來掃樹根。
843.032 【懷終南僧】齊己
擾擾一京塵，何門是了因。萬重千疊嶂，一去不來人。
鳥道春殘雪，蘿龕晝定身。寥寥石窗外，天籟動衣巾。
843.033 【送二友生歸宜陽】齊己
二生俱我友，清苦輩流稀。舊國居相近，孤帆秋共歸。
殘陽沙鳥亂，疏雨島楓飛。幾宿多山處，猿啼燭影微。
843.034 【懷從弟】齊己
孤窗燭影微，何事阻吟思。兄弟斷消息，山川長路岐。
日沈棲鶴塢，霜著叫猿枝。可想爲懷抱，多愁多難時。
843.035 【岳陽道中作】齊己
客思尋常動，未如今斷魂。路岐經亂後，風雪少人村。
大澤鳴寒雁，千峯啼晝猿。爭教此時白，不上鬢鬚根。
843.036 【赴鄭谷郎中招游龍興觀讀題詩板謁七真儀像因有十八韻】齊己
何處陪遊勝，龍興古觀時。詩懸大雅作，殿禮七真儀。
遠繼周南美，彌旌拱北思。雄方垂樸略，後輩仰箴規。
對坐茵花暖，偕行蘚陣隳。僧絛初學結，朝服久慵披。
到處琴棋傍，登樓筆硯隨。論禪忘視聽，譚老極希夷。
照日江光遠，遮軒檜影欹。觸鞋松子響，窺立鶴雛癡。
始貴茶巡爽，終憐酒散遲。放懷還把杖，憩石或支頤。
眺遠凝清眄，吟高動白髭。風鵬心不小，蒿雀志徒卑。
顧我專無作，於身忘有爲。叨因五字解，每忝重言期。
舍此應休也，何人更賞之。淹留仙境晚，回騎雪風吹。
843.037 【書李秀才壁】齊己
干戈阻上日，南國寄貧居。舊裏荒應盡，新年病未除。
窗風連島樹，門徑接鄰蔬。我有閒來約，相看雪滿株。
843.038 【聞尚顏下世】齊己
嶽僧傳的信，聞在麓山亡。郡有爲詩客，誰來一影堂。
夢休尋灞滻，跡已絕瀟湘。遠憶同吟石，新秋檜柏涼。
843.039 【薔薇】齊己
根本似玫瑰，繁英刺外開。香高叢有架，紅落地多苔。
去住閒人看，晴明遠蝶來。牡丹先幾日，銷歇向塵埃。
843.040 【送隆公上人】齊己
獨攜譚柄去，千里指人寰。未斷生徒望，難教白日閒。
空江橫落照，大府向西山。好騁陳那孔，誰雲劫石頑。
843.041 【宿簡寂觀】齊己
萬壑雲霞影，千年松檜聲。如何教下士，容易信長生。
月共虛無白，香和沆瀣清。閒尋古廊畫，記得列仙名。
843.042 【遇元上人】齊己
七澤過名山，相逢黃落殘。杉鬆開寺晚，泉月話心寒。
祖遍諸方禮，經曾幾處看。應懷出家院，紫閣近長安。
843.043 【早梅】齊己
萬木凍欲折，孤根暖獨回。前村深雪裏，昨夜一枝開。
風遞幽香去，禽窺素豔來。明年如應律，先發映春臺。
843.044 【聽泉】齊己
落石几萬仞，冷聲飄遠空。高秋初雨後，半夜亂山中。
只有照壁月，更無吹葉風。幾曾廬嶽聽，到曉與僧同。
843.045 【送孫逸人歸廬山】齊己
獨自擔琴鶴，還歸瀑布東。逍遙非俗趣，楊柳謾春風。
草繞村程綠，花盤石磴紅。他時許相覓，五老亂雲中。
843.046 【聽李尊師彈琴】齊己
仙子弄瑤琴，仙山松月深。此聲含太古，誰聽到無心。
灑石霜千片，噴崖泉萬尋。何人傳指法，攜向海中岑。
843.047 【寄武陵微上人】齊己
善卷臺邊寺，松筠繞祖堂。秋聲度風雨，曉色遍滄浪。
白石同誰坐，清吟過我狂。近聞爲古律，雅道更重光。
843.048 【匡山寓居棲公】齊己
外物盡已外，閒遊且自由。好山逢過夏，無事住經秋。
樹影殘陽寺，茶香古石樓。何時定休講，歸漱虎溪流。
843.049 【湘西道林寺陶太尉井】齊己
太尉遺孤井，寒澄七百年。未聞陵谷變，終與姓名傳。
影浸無風樹，光含有月天。林僧曉來此，滿汲灑金田。
843.050 【寄松江陸龜蒙處士】齊己
萬卷功何用，徒稱處士休。閒欹太湖石，醉聽洞庭秋。
道在誰開口，詩成自點頭。中間欲相訪，尋便阻戈矛。
843.051 【閉門】齊己
外事休關念，灰心獨閉門。無人來問我，白日又黃昏。
燈集飛蛾影，窗銷迸雪痕。中心自明瞭，一句祖師言。
843.052 【看水】齊己
范蠡東浮闊，靈均北泛長。誰知遠煙浪，別有好思量。
故國門前急，天涯照裏忙。難收上樓興，渺漫正斜陽。
843.053 【寄棲白上人】齊己
萬國爭名地，吾師獨此閒。題詩招上相，看雪下南山。
內殿承恩久，中條進表還。常因秋貢客，少得掩禪關。
843.054 【自題】齊己
禪外求詩妙，年來鬢已秋。未嘗將一字，容易謁諸侯。
掛夢山皆遠，題名石盡幽。敢言梁太子，傍採碧雲流。
843.055 【孫支使來借詩集，因有謝】齊己
冥搜從少小，隨分得淳元。聞說吟僧口，多傳過蜀門。
相尋江島上，共看夏雲根。坐落遲遲日，新題互把論。
843.056 【夏日言懷】齊己
苦被流年迫，衰羸老病情。得歸青嶂死，便共白雲生。
樹枿燒爐響，崖棱躡屐聲。此心人信否，魂夢自分明。
843.057 【早秋寄友生】齊己
雨多殘暑歇，蟬急暮風清。誰有閒心去，江邊看水行。
河遙紅蓼簇，野闊白煙平。試折秋蓮葉，題詩寄竺卿。
843.058 【送王秀才往松滋夏課】齊己
松滋聞古縣，明府是詩家。靜理餘無事，欹眠盡落花。
江光搖夕照，柳影帶殘霞。君去應相與，乘船泛月華。
843.059 【喜【鞏 言】公自武陵至】齊己
已盡滄浪興，還思相楚行。鬢全無舊黑，詩別有新清。
暫憩臨寒水，時來扣靜荊。囊中有靈藥，終不獻公卿。
843.060 【假山】齊己
匡廬久別離，積翠杳天涯。靜室曾圖峭，幽亭復創奇。
典衣酬土價，擇日運工時。信手成重疊，隨心作蔽虧。
根盤驚院窄，頂聳訝檐卑。鎮地那言重，當軒未厭危。
巨靈何忍擘，秦政肯輕移。晚覺莎煙觸，寒聞竹籟吹。
藍灰澄古色，泥水合凝滋。引看僧來數，牽吟客散遲。
九華渾彷彿，五老頗參差。蛛網藤蘿掛，春霖瀑布垂。
加添雙石筍，映帶小蓮池。舊說雷居士，曾聞遠大師。
紅霞中結社，白壁上題詩。顧此誠徒爾，勞心是妄爲。
經營慚培塿，賞玩愧童兒。會入千峯去，閒蹤任屬誰。
843.061 【謝西川可準上人遠寄詩集】齊己
匡社經行外，沃洲禪宴餘。吾師還繼此，後輩復何如。
江上傳風雅，靜中時卷舒。堪隨樂天集，共伴白芙蕖。
843.062 【秋空】齊己
已覺秋空極，更堪寥泬青。只應容好月，爭合有妖星。
耿耿高河截，翛翛一雁經。曾於洞庭宿，上下徹心靈。
843.063 【與聶尊師話道】齊己
伯陽遺妙旨，杳杳與冥冥。說即非難說，行還不易行。
藥中迷九轉，心外覓長生。畢竟荒原上，一盤蒿隴平。
843.064 【送相里秀才自京至卻回】齊己
夷門詩客至，楚寺閉蕭騷。老病語言澀，少年風韻高。
難於尋閬島，險甚涉雲濤。珍重西歸去，無忘役思勞。
843.065 【謝人寄南榴卓子】齊己
幸附全材長，良工劚器殊。千林文柏有，一尺錦榴無。
品格宜仙果，精光稱玉壺。憐君遠相寄，多愧野蔬粗。
843.066 【寄舊居鄰友】齊己
別後知何趣，搜奇少客同。幾層山影下，萬樹雪聲中。
晚鼎烹茶綠，晨廚爨粟紅。何時攜卷出，世代有名公。
843.067 【送朱秀才歸閩】齊己
荊門來幾日，欲往又囊空。遠客歸南越，單衣背北風。
近鄉微有雪，到海漸無鴻。努力成詩業，無謀謁至公。
843.068 【龍潭作】齊己
乍臨毛髮豎，雙壁夾湍流。白日鳥影過，青苔龍氣浮。
蔽空雲出石，應禱雨翻湫。四面耕桑者，先聞賀有秋。
843.069 【依韻酬謝尊師見贈二首（師欲調舉）】齊己
南國搜奇久，偏傷杜甫墳。重來經漢浦，又去入嵩雲。
舊別人稀見，新朝事漸聞。莫將高尚跡，閒處傲明君。
嶽頂休高臥，荊門訪掩扉。新詩遺我別，舊約與誰歸。
賢路曾無滯，良時肯自違。明年窺日窟，仙桂露霏微。
843.070 【送冰禪再往湖中】齊己
行心寧肯住，南去與誰羣。碧落高空處，清秋一片雲。
穿林瓶影滅，背雨錫聲分。應笑遊方久，龍鍾楚水濆。
843.071 【喜表公往楚王城】齊己
已聞人舍地，結構舊基平。一面湖光白，鄰家竹影清。
應難尋輦道，空說是王城。誰信興亡跡，今來有磬聲。
843.072 【春雪初晴喜友生至】齊己
數日不見日，飄飄勢忽開。雖無忙事出，還有故人來。
已盡南檐滴，仍殘北牖堆。明朝望平遠，相約在春臺。
843.073 【殘春連雨中偶作懷故人】齊己
南鄰阻杖藜，屐齒繞牀泥。漠漠門長掩，遲遲日又西。
不知何興味，更有好詩題。還憶東林否，行苔傍虎溪。
843.074 【送崔判官赴歸倅】齊己
白首從顏巷，青袍去佐官。只應微俸祿，聊補舊飢寒。
地說丘墟甚，民聞旱歉殘。春風吹綺席，賓主醉相歡。
843.075 【寒食日懷寄友人】齊己
萬井追寒食，閒扉獨不開。梨花應折盡，柳絮自飛來。
夢覺懷仙島，吟行繞砌苔。浮生已悟了，時節任相催。
843.076 【懷巴陵舊遊】齊己
洞庭雲夢秋，空碧共悠悠。孟子狂題後，何人更倚樓。
日西來遠棹，風外見平流。終欲重尋去，僧窗古岸頭。
843.077 【招乾晝上人宿話】齊己
連夜因風雪，相留在寂寥。禪心誰指示，詩卷自焚燒。
語默鄰寒漏，窗扉向早朝。天台若長往，還渡海門潮。
843.078 【荊門秋日寄友人】齊己
青溪知不遠，白首要難歸。空想煙雲裏，春風鸞鶴飛。
誰論傳法偈，自補坐禪衣。未謝侯門去，尋常即掩扉。
843.079 【哭鄭谷郎中】齊己
朝衣閒典盡，酒病覺難醫。下世無遺恨，傳家有大詩。
新墳青嶂疊，寒食白雲垂。長憶招吟夜，前年風雪時。
