第683卷 韩偓
683.01 【幽窗（以下《香奁集》）】韩偓
刺绣非无暇，幽窗自鲜欢。手香江橘嫩，齿软越梅酸。
密约临行怯，私书欲报难。无凭谙鹊语，犹得暂心宽。
683.02 【江楼二首】韩偓
梦啼呜咽觉无语，杳杳微微望烟浦。
楼空客散燕交飞，江静帆飞日亭午。
鳀鱼苦笋香味新，杨柳酒旗三月春。
风光百计牵人老，争奈多情是病身。
683.03 【春尽日】韩偓
树头初日照西檐，树底蔫花夜雨沾。外院池亭闻动锁，
后堂阑槛见垂帘。柳腰入户风斜倚，榆荚堆墙水半淹。
把酒送春惆怅在，年年三月病厌厌。
683.04 【咏灯】韩偓
高在酒楼明锦幕，远随渔艇泊烟江。
古来幽怨皆销骨，休向长门背雨窗。
683.05 【别绪】韩偓
别绪静愔愔，牵愁暗入心。已回花渚棹，悔听酒垆琴。
菊露凄罗幕，梨霜恻锦衾。此生终独宿，到死誓相寻。
月好知何计，歌阑叹不禁。山巅更高处，忆上上头吟。
683.06 【见花】韩偓
褰裳拥鼻正吟诗，日午墙头独见时。血染蜀罗山踯躅，
肉红宫锦海棠梨。因狂得病真闲事，欲咏无才是所悲。
看却东风归去也，争教判得最繁枝。
683.07 【马上见】韩偓
骄马锦连钱，乘骑是谪仙。和裙穿玉镫，隔袖把金鞭。
去带懵腾醉，归成困顿眠。自怜输厩吏，馀暖在香鞯。
683.08 【绕廊】韩偓
浓烟隔帘香漏泄，斜灯映竹光参差。
绕廊倚柱堪惆怅，细雨轻寒花落时。
683.09 【屐子】韩偓
方寸肤圆光致致，白罗绣屟红托里。
南朝天子欠风流，却重金莲轻绿齿。
683.010 【青春】韩偓
眼意心期卒未休，暗中终拟约秦楼。光阴负我难相遇，
情绪牵人不自由。遥夜定嫌香蔽膝，闷时应弄玉搔头。
樱桃花谢梨花发，肠断青春两处愁。
683.011 【闻雨】韩偓
香侵蔽膝夜寒轻，闻雨伤春梦不成。
罗帐四垂红烛背，玉钗敲著枕函声。
683.012 【懒起】韩偓
百舌唤朝眠，春心动几般。枕痕霞黯澹，泪粉玉阑珊。
笼绣香烟歇，屏山烛焰残。暖嫌罗袜窄，瘦觉锦衣宽。
昨夜三更雨，今朝一阵寒。海棠花在否，侧卧卷帘看。
683.013 【已凉】韩偓
碧阑干外绣帘垂，猩血屏风画折枝。
八尺龙须方锦褥，已凉天气未寒时。
683.014 【欲去】韩偓
粉纭隔窗语，重约蹋青期。总得相逢处，无非欲去时。
恨深书不尽，宠极意多疑。惆怅桃源路，惟教梦寐知。
683.015 【横塘】韩偓
秋寒洒背入帘霜，凤胫灯清照洞房。蜀纸麝煤沾笔兴，
越瓯犀液发茶香。风飘乱点更筹转，拍送繁弦曲破长。
散客出门斜月在，两眉愁思问横塘。
683.016 【五更】韩偓
往年曾约郁金床，半夜潜身入洞房。怀里不知金钿落，
暗中唯觉绣鞋香。此时欲别魂俱断，自后相逢眼更狂。
光景旋消惆怅在，一生赢得是凄凉。
683.017 【联缀体】韩偓
院宇秋明日日长，社前一雁到辽阳。
陇头针线年年事，不喜寒砧捣断肠。
683.018 【半睡】韩偓
抬镜仍嫌重，更衣又怕寒。宵分未归帐，半睡待郎看。
683.019 【寒食夜（一作深夜，一作夜深）】韩偓
清江碧草两悠悠，各自风流一种愁。
正是落花寒食夜，夜深无伴倚南楼。
683.020 【哭花】韩偓
曾愁香结破颜迟，今见妖红委地时。
若是有情争不哭，夜来风雨葬西施。
683.021 【重游曲江】韩偓
鞭梢乱拂暗伤情，踪迹难寻露草青。
犹是玉轮曾辗处，一泓秋水涨浮萍。
683.022 【遥见】韩偓
悲歌泪湿澹胭脂，闲立风吹金缕衣。
白玉堂东遥见后，令人斗薄画杨妃。
683.023 【新秋】韩偓
一夜清风动扇愁，背时容色入新秋。
桃花脸里汪汪泪，忍到更深枕上流。
683.024 【宫词】韩偓
绣裙斜立正销魂，侍女移灯掩殿门。
燕子不来花著雨，春风应自怨黄昏。
683.025 【蹋青】韩偓
蹋青会散欲归时，金车久立频催上。
收裙整髻故迟迟，两点深心各惆怅。
683.026 【夜深（一作寒食夜）】韩偓
恻恻轻寒翦翦风，小梅飘雪杏花红。
夜深斜搭秋千索，楼阁朦胧烟雨中。
683.027 【夏日】韩偓
庭树新阴叶未成，玉阶人静一蝉声。
相风不动乌龙睡，时有娇莺自唤名。
683.028 【新上头】韩偓
学梳松鬓试新裙，消息佳期在此春。
为要好多心转惑，遍将宜称问傍人。
683.029 【中庭】韩偓
夜短睡迟慵早起，日高方始出纱窗。
中庭自摘青梅子，先向钗头戴一双。
683.030 【咏浴】韩偓
再整鱼犀拢翠簪，解衣先觉冷森森。教移兰烛频羞影，
自试香汤更怕深。初似洗花难抑按，终忧沃雪不胜任。
岂知侍女帘帷外，剩取君王几饼金。
683.031 【席上有赠】韩偓
矜严标格绝嫌猜，嗔怒虽逢笑靥开。小雁斜侵眉柳去，
媚霞横接眼波来。鬓垂香颈云遮藕，粉著兰胸雪压梅。
莫道风流无宋玉，好将心力事妆台。
683.032 【早归】韩偓
去是黄昏后，归当胧【月寅】时。叉衣吟宿醉，风露动相思。
683.033 【玉合（杂言）】韩偓
罗囊绣两凤凰，玉合雕双鸂鶒。中有兰膏渍红豆，
每回拈著长相忆。长相忆，经几春？人怅望，香氤氲。
开缄不见新书迹，带粉犹残旧泪痕。
683.034 【金陵（杂言）】韩偓
风雨萧萧，石头城下木兰桡。烟月迢迢，金陵渡口去来潮。
自古风流皆暗销，才魂妖魂谁与招？彩笺丽句今已矣，
罗袜金莲何寂寥。
683.035 【懒卸头（一作生查子）】韩偓
侍女动妆奁，故故惊人睡。那知本未眠，背面偷垂泪。
懒卸凤凰钗，羞入鸳鸯被。时复见残灯，和烟坠金穗。
683.036 【倚醉】韩偓
倚醉无端寻旧约，却怜惆怅转难胜。静中楼阁深春雨。
远处帘栊半夜灯。抱柱立时风细细，绕廊行处思腾腾。
分明窗下闻裁翦，敲遍阑干唤不应。
683.037 【咏手】韩偓
腕白肤红玉笋芽，调琴抽线露尖斜。背人细撚垂胭鬓。
向镜轻匀衬脸霞。怅望昔逢褰绣幔，依稀曾见托金车。
后园笑向同行道，摘得蘼芜又折花。
683.038 【荷花】韩偓
纨扇相欹绿，香囊独立红。浸淫因重露，狂暴是秋风。
逸调无人唱，秋塘每夜空。何繇见周昉，移入画屏中。
683.039 【松髻】韩偓
髻根松慢玉钗垂，指点花枝又过时。
坐久暗生惆怅事，背人匀却泪胭脂。
683.040 【寄远（在岐日作）】韩偓
眉如半月云如鬟，梧桐叶落敲井阑。孤灯亭亭公署寒，
微霜凄凄客衣单。想美人兮云一端，梦魂悠悠关山难。
空房展转怀悲酸，铜壶漏尽闻金鸾。
683.041 【踪迹】韩偓
东乌西兔似车轮，劫火桑田不复论。
唯有风光与踪迹，思量长是暗销魂。
683.042 【病忆】韩偓
信知尤物必牵情，一顾难酬觉命轻。
曾把禅机销此病，破除才尽又重生。
683.043 【妒媒】韩偓
洞房深闭不曾开，横卧乌龙作妒媒。好鸟岂劳兼比翼，
异华何必更重台。难留旋逐惊飙去，暂见如随急电来。
多为过防成后悔，偶因翻语得深猜。已嫌刻蜡春宵短，
最恨鸣珂晓鼓催。应笑楚襄仙分薄，日中长是独裴回。
683.044 【不见】韩偓
动静防闲又怕疑，佯佯脉脉是深机。
此身愿作君家燕，秋社归时也不归。
683.045 【昼寝】韩偓
碧桐阴尽隔帘栊，扇拂金鹅玉簟烘。扑粉更添香体滑，
解衣唯见下裳红。烦襟乍触冰壶冷，倦枕徐欹宝髻松。
何必苦劳魂与梦，王昌只在此墙东。
683.046 【意绪】韩偓
绝代佳人何寂寞，梨花未发梅花落。东风吹雨入西园，
银线千条度虚阁。脸粉难匀蜀酒浓，口脂易印吴绫薄。
娇饶意态不胜羞，愿倚郎肩永相著。
683.047 【惆怅】韩偓
身情长在暗相随，生魄随君君岂知。被头不暖空沾泪，
钗股欲分犹半疑。朗月清风难惬意，词人绝色多伤离。
何如饮酒连千醉，席地幕天无所知。
683.048 【忍笑】韩偓
宫样衣裳浅画眉，晚来梳洗更相宜。
水精鹦鹉钗头颤，举袂佯羞忍笑时。
683.049 【咏柳】韩偓
褭雨拖风不自持，全身无力向人垂。
玉纤折得遥相赠，便似观音手里时。
683.050 【密意】韩偓
呵花贴鬓黏寒发，凝酥光透猩猩血。
经过洛水几多人，唯有陈王见罗袜。
683.051 【偶见】韩偓
秋千打困解罗裙，指点醍醐索一尊。
见客入来和笑走，手搓梅子映中门。
683.052 【寒食夜有寄】韩偓
风流大抵是伥伥，此际相思必断肠。
云薄月昏寒食夜，隔帘微雨杏花香。
683.053 【效崔国辅体四首】韩偓
澹月照中庭，海棠花自落。独立俯闲阶，风动秋千索。
雨后碧苔院，霜来红叶楼。闲阶上斜日，鹦鹉伴人愁。
酒力滋睡眸，卤莽闻街鼓。欲明天更寒，东风打窗雨。
罗幕生春寒，绣窗愁未眠。南湖一夜雨，应湿采莲船。
683.054 【后魏时相州人作李波小妹歌疑其未备因补之】韩偓
李波小妹字雍容，窄衣短袖蛮锦红。未解有情梦梁殿，
何曾自媚妒吴宫。难教牵引知酒味，因令怅望成春慵。
海棠花下秋千畔，背人撩鬓道匆匆。
683.055 【春昼】韩偓
春融艳艳，大醉陶陶。漏添迟日，箭减良宵。
藤垂戟户，柳拂河桥。帘幕燕子，池塘伯劳。
肤清臂瘦，衫薄香销。楚殿衣窄，南朝髻高。
河阳县远，清波地遥。丝缠露泣，各自无憀。
683.056 【三忆】韩偓
忆眠时，春梦困腾腾。展转不能起，玉钗垂枕棱。
忆行时，背手挼金雀。敛笑慢回头，步转阑干角。
忆去时，向月迟迟行。强语戏同伴，图郎闻笑声。
683.057 【六言三首】韩偓
春楼处子倾城，金陵狎客多情。朝云暮雨会合，
罗袜绣被逢迎。华山梧桐相覆，蛮江豆蔻连生。
幽欢不尽告别，秋河怅望平明。
一灯前雨落夜，三月尽草青时。半寒半暖正好，
花开花谢相思。惆怅空教梦见，懊恼多成酒悲。
红袖不干谁会，揉损联娟澹眉。
此间青草更远，不唯空绕汀洲。那里朝日才出，
还应先照西楼。忆泪因成恨泪，梦游常续心游。
桃源洞口来否，绛节霓旌久留。
683.058 【寒食日重游李氏园亭有怀】韩偓
往年同在鸾桥上，见倚朱阑咏柳绵。今日独来香径里，
更无人迹有苔钱。伤心阔别三千里，屈指思量四五年。
料得他乡遇佳节，亦应怀抱暗凄然。
683.059 【思录旧诗于卷上，凄然有感，因成一章】韩偓
缉缀小诗钞卷里，寻思闲事到心头。
自吟自泣无人会，肠断蓬山第一流。
683.060 【春闺二首】韩偓
愿结交加梦，因倾潋滟尊。醒来情绪恶，帘外正黄昏。
氤氲帐里香，薄薄睡时妆。长吁解罗带，怯见上空床。
683.061 【代小玉家为蕃骑所虏后寄故集贤裴公相国】韩偓
动天金鼓逼神州，惜别无心学坠楼。不得回眸辞傅粉，
便须含泪对残秋。折钗伴妾埋青冢，半镜随郎葬杜邮。
唯有此宵魂梦里，殷勤见觅凤池头。
683.062 【荐福寺讲筵偶见又别（一作别后）】韩偓
见时浓日午，别处暮钟残。景色疑春尽，襟怀似酒阑。
两情含眷恋，一饷致辛酸。夜静长廊下，难寻屐齿看。
683.063 【复偶见三绝】韩偓
雾为襟袖玉为冠，半似羞人半忍寒。
别易会难长自叹，转身应把泪珠弹。
桃花脸薄难藏泪，柳叶眉长易觉愁。
密迹未成当面笑，几回抬眼又低头。
半身映竹轻闻语，一手揭帘微转头。
此意别人应未觉，不胜情绪两风流。
683.064 【厌花落】韩偓
厌花落，人寂寞，果树阴成燕翅齐，西园永日闲高阁。
后堂夹帘愁不卷，低头闷把衣襟捻。忽然事到心中来，
四肢娇入茸茸眼。也曾同在华堂宴，佯佯拢鬓偷回面。
半醉狂心忍不禁，分明一任傍人见。书中说却平生事，
犹疑未满情郎意。锦囊封了又重开，夜深窗下烧红纸。
红纸千张言不尽，至诚无语传心印。但得鸳鸯枕臂眠，
也任时光都一瞬。
683.065 【春闷偶成十二韵】韩偓
阡陌悬云壤，阑畦隔艾芝。路遥行雨懒，河阔过桥迟。
雁足应难达，狐踪浪得疑。谢鲲吟未废，张硕梦堪思。
有意通情处，无言拢鬓时。格高归敛笑，歌怨在颦眉。
醉后金蝉重，欢馀玉燕欹。素姿凌白柰，圆颊诮红梨。
粉字题花笔，香笺咏柳诗。绣窗携手约，芳草蹋青期。
别泪开泉脉，春愁罥藕丝。相思不相信，幽恨更谁知。
683.066 【想得（一作再青春）】韩偓
两重门里玉堂前，寒食花枝月午天。
想得那人垂手立，娇羞不肯上秋千。
683.067 【偶见背面是夕兼梦】韩偓
酥凝背胛玉搓肩，轻薄红绡覆白莲。此夜分明来入梦，
当时惆怅不成眠。眼波向我无端艳，心火因君特地然。
莫道人生难际会，秦楼鸾凤有神仙。
683.068 【五更】韩偓
秋雨五更头，桐竹鸣骚屑。却似残春间，断送花时节。
空楼雁一声，远屏灯半灭。绣被拥娇寒，眉山正愁绝。
683.069 【有忆】韩偓
昼漏迢迢夜漏迟，倾城消息杳无期。愁肠泥酒人千里，
泪眼倚楼天四垂。自笑计狂多独语，谁怜梦好转相思。
何时斗帐浓香里，分付东风与玉儿。
683.070 【半夜】韩偓
板閤数尊后，至今犹酒悲。一宵相见事，半夜独眠时。
明朝窗下照，应有鬓如丝。
683.071 【信笔】韩偓
睡髻休频拢，春眉忍更长。整钗栀子重，泛酒菊花香。
绣叠昏金色，罗揉损砑光。有时闲弄笔，亦画两鸳鸯。
683.072 【寄恨】韩偓
秦钗枉断长条玉，蜀纸虚留小字红。
死恨物情难会处，莲花不肯嫁春风。
683.073 【两处】韩偓
楼上澹山横，楼前沟水清。怜山又怜水，两处总牵情。
683.074 【拥鼻】韩偓
拥鼻悲吟一向愁，寒更转尽未回头。绿屏无睡秋分簟，
红叶伤心月午楼。却要因循添逸兴，若为趋竞怆离忧。
殷勤凭仗官渠水，为到西溪动钓舟。
683.075 【闺怨】韩偓
时光潜去暗凄凉，懒对菱花晕晓妆。
初坼秋千人寂寞，后园青草任他长。
683.076 【褭娜（丁卯年作）】韩偓
褭娜腰肢澹薄妆，六朝宫样窄衣裳。著词暂见樱桃破，
飞醆遥闻豆蔻香。春恼情怀身觉瘦，酒添颜色粉生光。
此时不敢分明道，风月应知暗断肠。
683.077 【多情（庚午年在桃林场作）】韩偓
天遣多情不自持，多情兼与病相宜。蜂偷野蜜初尝处，
莺啄含桃欲咽时。酒荡襟怀微駊騀，春牵情绪更融怡。
水香剩置金盆里，琼树长须浸一枝。
683.078 【偶见】韩偓
千金莫惜旱莲生，一笑从教下蔡倾。仙树有花难问种，
御香闻气不知名。愁来自觉歌喉咽，瘦去谁怜舞掌轻。
小叠红笺书恨字，与奴方便寄卿卿。
683.079 【个侬】韩偓
甚感殷勤意，其如阻碍何。隔帘窥绿齿，映柱送横波。
老大逢知少，襟怀暗喜多。因倾一尊酒，聊以慰蹉跎。
683.080 【无题】韩偓
小槛移灯灺，空房锁隙尘。额波风尽日，帘影月侵晨。
香辣更衣后，钗梁拢鬓新。吉音闻诡计，醉语近天真。
妆好方长叹，欢馀却浅颦。绣屏金作屋，丝幰玉为轮。
致意通绵竹，精诚托锦鳞。歌凝眉际恨，酒发脸边春。
溪纻殊倾越，楼箫岂羡秦。柳虚禳沴气，梅实引芳津。
乐府降清唱，宫厨减食珍。防闲襟并敛，忍妒泪休匀。
宿饮愁萦梦，春寒瘦著人。手持双豆蔻，的的为东邻。
碧瓦偏光日，红帘不受尘。柳昏连绿野，花烂烁清晨。
书密偷看数，情通破体新。明言终未实，暗祝始应真。
枉道嫌偷药，推诚鄙效颦。合成云五色，宜作日中轮。
照兽金涂爪，钗鱼玉镂鳞。渺瀰三岛浪，平远一楼春。
堕髻还名寿，修蛾本姓秦。棹寻闻犬洞，槎入饮牛津。
麟脯随重酿，霜华间八珍。锦囊霞彩烂，罗袜砑光匀。
羞涩佯牵伴，娇饶欲泥人。偷儿难捉搦，慎莫共比邻。
紫蜡融花蒂，红绵拭镜尘。梦狂翻惜夜，妆懒厌凌晨。
茜袖啼痕数，香笺墨色新。
683.081 【倒押前韵】韩偓
白下同归路，乌衣枉作邻。珮声犹隔箔，香气已迎人。
酒劝杯须满，书羞字不匀。歌怜黄竹怨，味实碧桃珍。
翦烛非良策，当关是要津。东阿初度洛，杨恽旧家秦。
粉化横波溢，衫轻晓雾春。鸦黄双凤翅，麝月半鱼鳞。
别袂翻如浪，回肠转似轮。后期才注脚，前事又含颦。
纵有才难咏，宁无画逼真。天香闻更有，琼树见长新。
斗草常更仆，迷阄误达晨。嗅花判不得，檀注惹风尘。
683.082 【闺情】韩偓
轻风滴砾动帘钩，宿酒犹酣懒卸头。但觉夜深花有露，
不知人静月当楼。何郎烛暗谁能咏，韩寿香焦亦任偷。
敲折玉钗歌转咽，一声声作两眉愁。
683.083 【自负】韩偓
人许风流自负才，偷桃三度到瑶台。
至今衣领胭脂在，曾被谪仙痛咬来。
683.084 【天凉】韩偓
愁来却讶天凉早，思倦翻嫌夜漏迟。
何处山川孤馆里，向灯弯尽一双眉。
683.085 【日高】韩偓
朦胧犹记管弦声，噤㾕馀寒酒半醒。
春暮日高帘半卷，落花和雨满中庭。
683.086 【夕阳】韩偓
花前洒泪临寒食，醉里回头问夕阳。
不管相思人老尽，朝朝容易下西墙。
683.087 【旧馆】韩偓
前欢往恨分明在，酒兴诗情大半亡。
还似墙西紫荆树，残花摘索映高塘。
683.088 【中春忆赠】韩偓
年年长是阻佳期，万种恩情只自知。
春色转添惆怅事，似君花发两三枝。
683.089 【春恨】韩偓
残梦依依酒力馀，城头画角伴啼乌。
平明未卷西楼幕，院静时闻响辘轳。
683.090 【秋千】韩偓
池塘夜歇清明雨，绕院无尘近花坞。五丝绳系出墙迟，
力尽才瞵见邻圃。下来娇喘未能调，斜倚朱阑久无语。
无语兼动所思愁，转眼看天一长吐。
683.091 【长信宫二首】韩偓
天上梦魂何杳杳，宫中消息太沈沈。
君恩不似黄金井，一处团圆万丈深。
天上凤凰休寄梦，人间鹦鹉旧堪悲。
平生心绪无人识，一只金梭万丈丝。
683.092 【句】韩偓
岂独鸱夷解归去，五湖渔艇且餔糟。（闻再除戎曹，
依前充职）
