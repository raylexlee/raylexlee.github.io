第683卷 韓偓
683.01 【幽窗（以下《香奩集》）】韓偓
刺繡非無暇，幽窗自鮮歡。手香江橘嫩，齒軟越梅酸。
密約臨行怯，私書欲報難。無憑諳鵲語，猶得暫心寬。
683.02 【江樓二首】韓偓
夢啼嗚咽覺無語，杳杳微微望煙浦。
樓空客散燕交飛，江靜帆飛日亭午。
鯷魚苦筍香味新，楊柳酒旗三月春。
風光百計牽人老，爭奈多情是病身。
683.03 【春盡日】韓偓
樹頭初日照西檐，樹底蔫花夜雨沾。外院池亭聞動鎖，
後堂闌檻見垂簾。柳腰入戶風斜倚，榆莢堆牆水半淹。
把酒送春惆悵在，年年三月病厭厭。
683.04 【詠燈】韓偓
高在酒樓明錦幕，遠隨漁艇泊煙江。
古來幽怨皆銷骨，休向長門背雨窗。
683.05 【別緒】韓偓
別緒靜愔愔，牽愁暗入心。已回花渚棹，悔聽酒壚琴。
菊露悽羅幕，梨霜惻錦衾。此生終獨宿，到死誓相尋。
月好知何計，歌闌嘆不禁。山巔更高處，憶上上頭吟。
683.06 【見花】韓偓
褰裳擁鼻正吟詩，日午牆頭獨見時。血染蜀羅山躑躅，
肉紅宮錦海棠梨。因狂得病真閒事，欲詠無纔是所悲。
看卻東風歸去也，爭教判得最繁枝。
683.07 【馬上見】韓偓
驕馬錦連錢，乘騎是謫仙。和裙穿玉鐙，隔袖把金鞭。
去帶懵騰醉，歸成困頓眠。自憐輸廄吏，餘暖在香韉。
683.08 【繞廊】韓偓
濃煙隔簾香漏泄，斜燈映竹光參差。
繞廊倚柱堪惆悵，細雨輕寒花落時。
683.09 【屐子】韓偓
方寸膚圓光緻緻，白羅繡屟紅托里。
南朝天子欠風流，卻重金蓮輕綠齒。
683.010 【青春】韓偓
眼意心期卒未休，暗中終擬約秦樓。光陰負我難相遇，
情緒牽人不自由。遙夜定嫌香蔽膝，悶時應弄玉搔頭。
櫻桃花謝梨花發，腸斷青春兩處愁。
683.011 【聞雨】韓偓
香侵蔽膝夜寒輕，聞雨傷春夢不成。
羅帳四垂紅燭背，玉釵敲著枕函聲。
683.012 【懶起】韓偓
百舌喚朝眠，春心動幾般。枕痕霞黯澹，淚粉玉闌珊。
籠繡香菸歇，屏山燭焰殘。暖嫌羅襪窄，瘦覺錦衣寬。
昨夜三更雨，今朝一陣寒。海棠花在否，側臥捲簾看。
683.013 【已涼】韓偓
碧闌干外繡簾垂，猩血屏風畫折枝。
八尺龍鬚方錦褥，已涼天氣未寒時。
683.014 【欲去】韓偓
粉紜隔窗語，重約蹋青期。總得相逢處，無非欲去時。
恨深書不盡，寵極意多疑。惆悵桃源路，惟教夢寐知。
683.015 【橫塘】韓偓
秋寒灑背入簾霜，鳳脛燈清照洞房。蜀紙麝煤沾筆興，
越甌犀液發茶香。風飄亂點更籌轉，拍送繁弦曲破長。
散客出門斜月在，兩眉愁思問橫塘。
683.016 【五更】韓偓
往年曾約鬱金牀，半夜潛身入洞房。懷裏不知金鈿落，
暗中唯覺繡鞋香。此時欲別魂俱斷，自後相逢眼更狂。
光景旋消惆悵在，一生贏得是淒涼。
683.017 【聯綴體】韓偓
院宇秋明日日長，社前一雁到遼陽。
隴頭針線年年事，不喜寒砧搗斷腸。
683.018 【半睡】韓偓
抬鏡仍嫌重，更衣又怕寒。宵分未歸帳，半睡待郎看。
683.019 【寒食夜（一作深夜，一作夜深）】韓偓
清江碧草兩悠悠，各自風流一種愁。
正是落花寒食夜，夜深無伴倚南樓。
683.020 【哭花】韓偓
曾愁香結破顏遲，今見妖紅委地時。
若是有情爭不哭，夜來風雨葬西施。
683.021 【重遊曲江】韓偓
鞭梢亂拂暗傷情，蹤跡難尋露草青。
猶是玉輪曾輾處，一泓秋水漲浮萍。
683.022 【遙見】韓偓
悲歌淚溼澹胭脂，閒立風吹金縷衣。
白玉堂東遙見後，令人鬥薄畫楊妃。
683.023 【新秋】韓偓
一夜清風動扇愁，背時容色入新秋。
桃花臉裏汪汪淚，忍到更深枕上流。
683.024 【宮詞】韓偓
繡裙斜立正銷魂，侍女移燈掩殿門。
燕子不來花著雨，春風應自怨黃昏。
683.025 【蹋青】韓偓
蹋青會散欲歸時，金車久立頻催上。
收裙整髻故遲遲，兩點深心各惆悵。
683.026 【夜深（一作寒食夜）】韓偓
惻惻輕寒翦翦風，小梅飄雪杏花紅。
夜深斜搭鞦韆索，樓閣朦朧煙雨中。
683.027 【夏日】韓偓
庭樹新陰葉未成，玉階人靜一蟬聲。
相風不動烏龍睡，時有嬌鶯自喚名。
683.028 【新上頭】韓偓
學梳松鬢試新裙，消息佳期在此春。
爲要好多心轉惑，遍將宜稱問傍人。
683.029 【中庭】韓偓
夜短睡遲慵早起，日高方始出紗窗。
中庭自摘青梅子，先向釵頭戴一雙。
683.030 【詠浴】韓偓
再整魚犀攏翠簪，解衣先覺冷森森。教移蘭燭頻羞影，
自試香湯更怕深。初似洗花難抑按，終憂沃雪不勝任。
豈知侍女簾帷外，剩取君王幾餅金。
683.031 【席上有贈】韓偓
矜嚴標格絕嫌猜，嗔怒雖逢笑靨開。小雁斜侵眉柳去，
媚霞橫接眼波來。鬢垂香頸雲遮藕，粉著蘭胸雪壓梅。
莫道風流無宋玉，好將心力事妝臺。
683.032 【早歸】韓偓
去是黃昏後，歸當朧【月寅】時。叉衣吟宿醉，風露動相思。
683.033 【玉合（雜言）】韓偓
羅囊繡兩鳳凰，玉合雕雙鸂鶒。中有蘭膏漬紅豆，
每回拈著長相憶。長相憶，經幾春？人悵望，香氤氳。
開緘不見新書跡，帶粉猶殘舊淚痕。
683.034 【金陵（雜言）】韓偓
風雨蕭蕭，石頭城下木蘭橈。煙月迢迢，金陵渡口去來潮。
自古風流皆暗銷，才魂妖魂誰與招？彩箋麗句今已矣，
羅襪金蓮何寂寥。
683.035 【懶卸頭（一作生查子）】韓偓
侍女動妝奩，故故驚人睡。那知本未眠，背面偷垂淚。
懶卸鳳凰釵，羞入鴛鴦被。時復見殘燈，和煙墜金穗。
683.036 【倚醉】韓偓
倚醉無端尋舊約，卻憐惆悵轉難勝。靜中樓閣深春雨。
遠處簾櫳半夜燈。抱柱立時風細細，繞廊行處思騰騰。
分明窗下聞裁翦，敲遍闌干喚不應。
683.037 【詠手】韓偓
腕白膚紅玉筍芽，調琴抽線露尖斜。揹人細撚垂胭鬢。
向鏡輕勻襯臉霞。悵望昔逢褰繡幔，依稀曾見託金車。
後園笑向同行道，摘得蘼蕪又折花。
683.038 【荷花】韓偓
紈扇相欹綠，香囊獨立紅。浸淫因重露，狂暴是秋風。
逸調無人唱，秋塘每夜空。何繇見周昉，移入畫屏中。
683.039 【松髻】韓偓
髻根松慢玉釵垂，指點花枝又過時。
坐久暗生惆悵事，揹人勻卻淚胭脂。
683.040 【寄遠（在岐日作）】韓偓
眉如半月雲如鬟，梧桐葉落敲井闌。孤燈亭亭公署寒，
微霜悽悽客衣單。想美人兮雲一端，夢魂悠悠關山難。
空房展轉懷悲酸，銅壺漏盡聞金鸞。
683.041 【蹤跡】韓偓
東烏西兔似車輪，劫火桑田不復論。
唯有風光與蹤跡，思量長是暗銷魂。
683.042 【病憶】韓偓
信知尤物必牽情，一顧難酬覺命輕。
曾把禪機銷此病，破除才盡又重生。
683.043 【妒媒】韓偓
洞房深閉不曾開，橫臥烏龍作妒媒。好鳥豈勞兼比翼，
異華何必更重臺。難留旋逐驚飆去，暫見如隨急電來。
多爲過防成後悔，偶因翻語得深猜。已嫌刻蠟春宵短，
最恨鳴珂曉鼓催。應笑楚襄仙分薄，日中長是獨裴回。
683.044 【不見】韓偓
動靜防閒又怕疑，佯佯脈脈是深機。
此身願作君家燕，秋社歸時也不歸。
683.045 【晝寢】韓偓
碧桐陰盡隔簾櫳，扇拂金鵝玉簟烘。撲粉更添香體滑，
解衣唯見下裳紅。煩襟乍觸冰壺冷，倦枕徐欹寶髻松。
何必苦勞魂與夢，王昌只在此牆東。
683.046 【意緒】韓偓
絕代佳人何寂寞，梨花未發梅花落。東風吹雨入西園，
銀線千條度虛閣。臉粉難勻蜀酒濃，口脂易印吳綾薄。
嬌饒意態不勝羞，願倚郎肩永相著。
683.047 【惆悵】韓偓
身情長在暗相隨，生魄隨君君豈知。被頭不暖空沾淚，
釵股欲分猶半疑。朗月清風難愜意，詞人絕色多傷離。
何如飲酒連千醉，席地幕天無所知。
683.048 【忍笑】韓偓
宮樣衣裳淺畫眉，晚來梳洗更相宜。
水精鸚鵡釵頭顫，舉袂佯羞忍笑時。
683.049 【詠柳】韓偓
褭雨拖風不自持，全身無力向人垂。
玉纖折得遙相贈，便似觀音手裏時。
683.050 【密意】韓偓
呵花貼鬢黏寒發，凝酥光透猩猩血。
經過洛水幾多人，唯有陳王見羅襪。
683.051 【偶見】韓偓
鞦韆打困解羅裙，指點醍醐索一尊。
見客入來和笑走，手搓梅子映中門。
683.052 【寒食夜有寄】韓偓
風流大抵是倀倀，此際相思必斷腸。
雲薄月昏寒食夜，隔簾微雨杏花香。
683.053 【效崔國輔體四首】韓偓
澹月照中庭，海棠花自落。獨立俯閒階，風動鞦韆索。
雨後碧苔院，霜來紅葉樓。閒階上斜日，鸚鵡伴人愁。
酒力滋睡眸，鹵莽聞街鼓。欲明天更寒，東風打窗雨。
羅幕生春寒，繡窗愁未眠。南湖一夜雨，應溼採蓮船。
683.054 【後魏時相州人作李波小妹歌疑其未備因補之】韓偓
李波小妹字雍容，窄衣短袖蠻錦紅。未解有情夢梁殿，
何曾自媚妒吳宮。難教牽引知酒味，因令悵望成春慵。
海棠花下鞦韆畔，揹人撩鬢道匆匆。
683.055 【春晝】韓偓
春融豔豔，大醉陶陶。漏添遲日，箭減良宵。
藤垂戟戶，柳拂河橋。簾幕燕子，池塘伯勞。
膚清臂瘦，衫薄香銷。楚殿衣窄，南朝髻高。
河陽縣遠，清波地遙。絲纏露泣，各自無憀。
683.056 【三憶】韓偓
憶眠時，春夢困騰騰。展轉不能起，玉釵垂枕棱。
憶行時，背手挼金雀。斂笑慢回頭，步轉闌干角。
憶去時，向月遲遲行。強語戲同伴，圖郎聞笑聲。
683.057 【六言三首】韓偓
春樓處子傾城，金陵狎客多情。朝雲暮雨會合，
羅襪繡被逢迎。華山梧桐相覆，蠻江豆蔻連生。
幽歡不盡告別，秋河悵望平明。
一燈前雨落夜，三月盡草青時。半寒半暖正好，
花開花謝相思。惆悵空教夢見，懊惱多成酒悲。
紅袖不幹誰會，揉損聯娟澹眉。
此間青草更遠，不唯空繞汀洲。那裏朝日纔出，
還應先照西樓。憶淚因成恨淚，夢遊常續心遊。
桃源洞口來否，絳節霓旌久留。
683.058 【寒食日重遊李氏園亭有懷】韓偓
往年同在鸞橋上，見倚朱闌詠柳綿。今日獨來香徑裏，
更無人跡有苔錢。傷心闊別三千里，屈指思量四五年。
料得他鄉遇佳節，亦應懷抱暗悽然。
683.059 【思錄舊詩於捲上，悽然有感，因成一章】韓偓
緝綴小詩鈔卷裏，尋思閒事到心頭。
自吟自泣無人會，腸斷蓬山第一流。
683.060 【春閨二首】韓偓
願結交加夢，因傾瀲灩尊。醒來情緒惡，簾外正黃昏。
氤氳帳裏香，薄薄睡時妝。長吁解羅帶，怯見上空牀。
683.061 【代小玉家爲蕃騎所虜後寄故集賢裴公相國】韓偓
動天金鼓逼神州，惜別無心學墜樓。不得回眸辭傅粉，
便須含淚對殘秋。折釵伴妾埋青冢，半鏡隨郎葬杜郵。
唯有此宵魂夢裏，殷勤見覓鳳池頭。
683.062 【薦福寺講筵偶見又別（一作別後）】韓偓
見時濃日午，別處暮鍾殘。景色疑春盡，襟懷似酒闌。
兩情含眷戀，一餉致辛酸。夜靜長廊下，難尋屐齒看。
683.063 【復偶見三絕】韓偓
霧爲襟袖玉爲冠，半似羞人半忍寒。
別易會難長自嘆，轉身應把淚珠彈。
桃花臉薄難藏淚，柳葉眉長易覺愁。
密跡未成當面笑，幾回抬眼又低頭。
半身映竹輕聞語，一手揭簾微轉頭。
此意別人應未覺，不勝情緒兩風流。
683.064 【厭花落】韓偓
厭花落，人寂寞，果樹陰成燕翅齊，西園永日閒高閣。
後堂夾簾愁不卷，低頭悶把衣襟捻。忽然事到心中來，
四肢嬌入茸茸眼。也曾同在華堂宴，佯佯攏鬢偷回面。
半醉狂心忍不禁，分明一任傍人見。書中說卻平生事，
猶疑未滿情郎意。錦囊封了又重開，夜深窗下燒紅紙。
紅紙千張言不盡，至誠無語傳心印。但得鴛鴦枕臂眠，
也任時光都一瞬。
683.065 【春悶偶成十二韻】韓偓
阡陌懸雲壤，闌畦隔艾芝。路遙行雨懶，河闊過橋遲。
雁足應難達，狐蹤浪得疑。謝鯤吟未廢，張碩夢堪思。
有意通情處，無言攏鬢時。格高歸斂笑，歌怨在顰眉。
醉後金蟬重，歡餘玉燕欹。素姿凌白柰，圓頰誚紅梨。
粉字題花筆，香箋詠柳詩。繡窗攜手約，芳草蹋青期。
別淚開泉脈，春愁罥藕絲。相思不相信，幽恨更誰知。
683.066 【想得（一作再青春）】韓偓
兩重門裏玉堂前，寒食花枝月午天。
想得那人垂手立，嬌羞不肯上鞦韆。
683.067 【偶見背面是夕兼夢】韓偓
酥凝背胛玉搓肩，輕薄紅綃覆白蓮。此夜分明來入夢，
當時惆悵不成眠。眼波向我無端豔，心火因君特地然。
莫道人生難際會，秦樓鸞鳳有神仙。
683.068 【五更】韓偓
秋雨五更頭，桐竹鳴騷屑。卻似殘春間，斷送花時節。
空樓雁一聲，遠屏燈半滅。繡被擁嬌寒，眉山正愁絕。
683.069 【有憶】韓偓
晝漏迢迢夜漏遲，傾城消息杳無期。愁腸泥酒人千里，
淚眼倚樓天四垂。自笑計狂多獨語，誰憐夢好轉相思。
何時斗帳濃香裏，分付東風與玉兒。
683.070 【半夜】韓偓
板閤數尊後，至今猶酒悲。一宵相見事，半夜獨眠時。
明朝窗下照，應有鬢如絲。
683.071 【信筆】韓偓
睡髻休頻攏，春眉忍更長。整釵梔子重，泛酒菊花香。
繡疊昏金色，羅揉損砑光。有時閒弄筆，亦畫兩鴛鴦。
683.072 【寄恨】韓偓
秦釵枉斷長條玉，蜀紙虛留小字紅。
死恨物情難會處，蓮花不肯嫁春風。
683.073 【兩處】韓偓
樓上澹山橫，樓前溝水清。憐山又憐水，兩處總牽情。
683.074 【擁鼻】韓偓
擁鼻悲吟一向愁，寒更轉盡未回頭。綠屏無睡秋分簟，
紅葉傷心月午樓。卻要因循添逸興，若爲趨競愴離憂。
殷勤憑仗官渠水，爲到西溪動釣舟。
683.075 【閨怨】韓偓
時光潛去暗淒涼，懶對菱花暈曉妝。
初坼鞦韆人寂寞，後園青草任他長。
683.076 【褭娜（丁卯年作）】韓偓
褭娜腰肢澹薄妝，六朝宮樣窄衣裳。著詞暫見櫻桃破，
飛醆遙聞豆蔻香。春惱情懷身覺瘦，酒添顏色粉生光。
此時不敢分明道，風月應知暗斷腸。
683.077 【多情（庚午年在桃林場作）】韓偓
天遣多情不自持，多情兼與病相宜。蜂偷野蜜初嘗處，
鶯啄含桃欲咽時。酒蕩襟懷微駊騀，春牽情緒更融怡。
水香剩置金盆裏，瓊樹長鬚浸一枝。
683.078 【偶見】韓偓
千金莫惜旱蓮生，一笑從教下蔡傾。仙樹有花難問種，
御香聞氣不知名。愁來自覺歌喉咽，瘦去誰憐舞掌輕。
小疊紅箋書恨字，與奴方便寄卿卿。
683.079 【個儂】韓偓
甚感殷勤意，其如阻礙何。隔簾窺綠齒，映柱送橫波。
老大逢知少，襟懷暗喜多。因傾一尊酒，聊以慰蹉跎。
683.080 【無題】韓偓
小檻移燈灺，空房鎖隙塵。額波風盡日，簾影月侵晨。
香辣更衣後，釵梁攏鬢新。吉音聞詭計，醉語近天真。
妝好方長嘆，歡餘卻淺顰。繡屏金作屋，絲幰玉爲輪。
致意通綿竹，精誠託錦鱗。歌凝眉際恨，酒發臉邊春。
溪紵殊傾越，樓簫豈羨秦。柳虛禳沴氣，梅實引芳津。
樂府降清唱，宮廚減食珍。防閒襟並斂，忍妒淚休勻。
宿飲愁縈夢，春寒瘦著人。手持雙豆蔻，的的爲東鄰。
碧瓦偏光日，紅簾不受塵。柳昏連綠野，花爛爍清晨。
書密偷看數，情通破體新。明言終未實，暗祝始應真。
枉道嫌偷藥，推誠鄙效顰。合成雲五色，宜作日中輪。
照獸金塗爪，釵魚玉鏤鱗。渺瀰三島浪，平遠一樓春。
墮髻還名壽，修蛾本姓秦。棹尋聞犬洞，槎入飲牛津。
麟脯隨重釀，霜華間八珍。錦囊霞彩爛，羅襪砑光勻。
羞澀佯牽伴，嬌饒欲泥人。偷兒難捉搦，慎莫共比鄰。
紫蠟融花蒂，紅綿拭鏡塵。夢狂翻惜夜，妝懶厭凌晨。
茜袖啼痕數，香箋墨色新。
683.081 【倒押前韻】韓偓
白下同歸路，烏衣枉作鄰。珮聲猶隔箔，香氣已迎人。
酒勸杯須滿，書羞字不勻。歌憐黃竹怨，味實碧桃珍。
翦燭非良策，當關是要津。東阿初度洛，楊惲舊家秦。
粉化橫波溢，衫輕曉霧春。鴉黃雙鳳翅，麝月半魚鱗。
別袂翻如浪，迴腸轉似輪。後期才註腳，前事又含顰。
縱有才難詠，寧無畫逼真。天香聞更有，瓊樹見長新。
鬥草常更僕，迷鬮誤達晨。嗅花判不得，檀注惹風塵。
683.082 【閨情】韓偓
輕風滴礫動簾鉤，宿酒猶酣懶卸頭。但覺夜深花有露，
不知人靜月當樓。何郎燭暗誰能詠，韓壽香焦亦任偷。
敲折玉釵歌轉咽，一聲聲作兩眉愁。
683.083 【自負】韓偓
人許風流自負才，偷桃三度到瑤臺。
至今衣領胭脂在，曾被謫仙痛咬來。
683.084 【天涼】韓偓
愁來卻訝天涼早，思倦翻嫌夜漏遲。
何處山川孤館裏，向燈彎盡一雙眉。
683.085 【日高】韓偓
朦朧猶記管絃聲，噤㾕餘寒酒半醒。
春暮日高簾半卷，落花和雨滿中庭。
683.086 【夕陽】韓偓
花前灑淚臨寒食，醉裏回頭問夕陽。
不管相思人老盡，朝朝容易下西牆。
683.087 【舊館】韓偓
前歡往恨分明在，酒興詩情大半亡。
還似牆西紫荊樹，殘花摘索映高塘。
683.088 【中春憶贈】韓偓
年年長是阻佳期，萬種恩情只自知。
春色轉添惆悵事，似君花發兩三枝。
683.089 【春恨】韓偓
殘夢依依酒力餘，城頭畫角伴啼烏。
平明未卷西樓幕，院靜時聞響轆轤。
683.090 【鞦韆】韓偓
池塘夜歇清明雨，繞院無塵近花塢。五絲繩系出牆遲，
力盡才瞵見鄰圃。下來嬌喘未能調，斜倚朱闌久無語。
無語兼動所思愁，轉眼看天一長吐。
683.091 【長信宮二首】韓偓
天上夢魂何杳杳，宮中消息太沈沈。
君恩不似黃金井，一處團圓萬丈深。
天上鳳凰休寄夢，人間鸚鵡舊堪悲。
平生心緒無人識，一隻金梭萬丈絲。
683.092 【句】韓偓
豈獨鴟夷解歸去，五湖漁艇且餔糟。（聞再除戎曹，
依前充職）
