第861卷 马湘 等
861.01 【登杭州秦望山】马湘
太乙初分何处寻，空留历数变人心。九天日月移朝暮，
万里山川换古今。风动水光吞远峤，雨添岚气没高林。
秦皇谩作驱山计，沧海茫茫转更深。
861.02 【题龙兴观壁】马湘
世有无穷事，生知遂百春。问程方外路，宜是上清人。
861.03 【又诗一首】马湘
昔日曾随魏伯阳，无端醉卧紫金床。
东君谓我多情赖，罚向人间作酒狂。
861.04 【又诗二首】马湘
省悟前非一息间，更抛闲事弃尘寰。徒夸美酒如琼液，
休恋娇娥似玉颜。含笑谩教情面厚，多愁还使鬓毛斑。
云中幸有堪归路，无限青山是我山。
何用烧丹学驻颜，闹非城市静非山。
时人若觅长生药，对景无心是大还。
861.05 【题壁（人有以炉火药术为事者，辞大哂之，命笔题其壁）】张辞
争那金乌何，头上飞不住。红炉漫烧药，玉颜安可驻。
今年花发枝，明年叶落树。不如且饮酒，莫管流年度。
861.06 【上盐城令述德诗】张辞
门风常有蕙兰馨，鼎族家传霸国名。容貌静悬秋月彩，
文章高振海涛声。讼堂无事调琴轸，郡阁何妨醉玉觥。
今日东渐桥下水，一条从此镇常清。
861.07 【谢令学道诗】张辞
何用梯媒向外求，长生只合内中修。
莫言大道人难得，自是行心不到头。
861.08 【别令诗】张辞
张辞张辞自不会，天下经书在腹内。
身即腾腾处世间，心即逍遥出天外。
861.09 【赠吴生】陆禹臣
露下瑶簪湿，云生石室寒。星坛鸾鹤舞，丹灶虎龙蟠。
861.010 【丈人山诗】李真
春冻晓鞯露重，夜寒幽枕云生。
岂是与山无素，丈人著帽相迎。
861.011 【醉歌】殷七七
琴弹碧玉调，药炼白朱砂。解酝顷刻酒，能开非时花。
861.012 【阳春曲】殷七七
愁见唱阳春，令人离肠结。郎去未归家，柳自飘香雪。
861.013 【寄杜光庭】张令问
试问朝中为宰相，何如林下作神仙。
一壶美酒一炉药，饱听松风清昼眠。
861.014 【上升歌】吴涵虚
玉皇有诏登仙职，龙吐云兮凤著力。眼前蓦地见楼台，
异草奇花不可识。我向大罗观世界，世界即如指掌大。
当时不为上升忙，一时提向瀛洲卖。
861.015 【答常学士】李梦符
罢修儒业罢修真，养拙藏愚春复春。到老不疏林里鹿，
平生难见日边人。洞桃深处千林锦，岩雪铺时万草新。
深谢名贤远相访，求闻难博凤为邻。
861.016 【渔父引二首】李梦符
村寺钟声度远滩，半轮残月落山前。
徐徐拨棹却归湾，浪叠朝霞锦绣翻。
渔弟渔兄喜到来，波官赛却坐江隈。
椰榆杓子木瘤杯，烂煮鲈鱼满案堆。
861.017 【察考取状答】李梦符
插花饮酒何妨事，樵唱渔歌不碍时。
861.018 【答高安宰】沈廷瑞
何须问我道成时，紫府清都自有期。
手握药苗人不识，体含金骨俗争知。
861.019 【赠僧昭莹】沈廷瑞
南北东西路，人生会不无。早曾依阁皂，又却上玄都。
云片随天阔，泉声落石孤。何期早相遇，乐共煮菖蒲。
861.020 【寄袁州陈智周】沈廷瑞
名山相别后，别后会难期。金鼎销红日，丹田老紫芝。
访君虽有路，怀我岂无诗。休羡繁华事，百年能几时。
861.021 【垄穴遗诗】沈廷瑞
虚劳营殡玉山前，殡后那知已脱蝉。应是元神归洞府，
更与遗魄在黄泉。灵台已得修真诀，尘世空留悟道篇。
堪叹浮生今古事，北邙山下草芊芊。
861.022 【大言诗】谭峭
线作长江扇作天，靸鞋抛向海东边。
蓬莱信道无多路，只在谭生拄杖前。
861.023 【句】谭峭
云外星霜如走电，世间娱乐似抛砖。
861.024 【望江南词咏鼓】伊用昌
江南鼓，梭肚两头栾。钉著不知侵骨髓，
打来只是没心肝，空腹被人谩。
861.025 【题茶陵县门】伊用昌
茶陵一道好长街，两畔栽柳不栽槐。
夜后不闻更漏鼓，只听锤芒织草鞋。
861.026 【题酒楼壁】伊用昌
此生生在此生先，何事从玄不复玄。
已在淮南鸡犬后，而今便到玉皇前。
861.027 【题游帷观真君殿后】伊用昌
日日祥云瑞气连，侬家应作大神仙。笔头洒起风雷力，
剑下驱驰造化权。更无戎夷添礼乐，永教胡虏绝烽烟。
列仙功业只如此，直上三清第一天。
861.028 【留题阁皂观】伊用昌
花洞门前吠似雷，险声流断俗尘埃。雨喷山脚毒龙起，
月照松梢孤鹤回。萝幕秋高添碧翠，画帘时卷到楼台。
两坛诗客何年去，去后门关更不开。
861.029 【湖南闯斋吟】伊用昌
谁人能识白元君，上士由来尽见闻。避世早空南火宅，
植田高种北山云。鸡能抱卵心常听，蝉到成形壳自分。
学取大罗些子术，免教松下作孤坟。
861.030 【游溧阳霞泉寺限白字】许坚2
近枕吴溪与越峰，前朝恩赐云泉额。竹林晴见雁塔高，
石室曾栖几禅伯。荒碑字没莓苔深，古池香泛荷花白。
客有经年别故林，落日啼猿情脉脉。
861.031 【幽栖观】许坚2
仙翁上升去，丹井寄晴壑。山色接天台，湖光照寥廓。
玉洞绝无人，老桧犹栖鹤。我欲掣青蛇，他时冲碧落。
861.032 【题茅山观】许坚2
尝恨清风千载郁，洞天今得恣游遨。松楸一色古坛静，
鸾鹤不来青汉高。茅氏井寒丹已化，玄宗碑断梦仍劳。
分明有个长生路，休向红尘叹二毛。
861.033 【题扇】许坚2
哦吟但写胸中妙，饮酒能忘身后名。
但愿长闲有诗酒，一溪风月共清明。
861.034 【上徐舍人铉】许坚2
几宵烟月锁楼台，欲寄侯门荐祢才。
满面尘埃人不识，谩随流水出山来。
861.035 【句】许坚2
道既学不得，仙从何处来。
卧久似慵伸雪项，立迟犹未整霜衣。（《病鹤》，
见《吟窗杂录》）
861.036 【醉吟】许碏
阆苑花前是醉乡，踏翻王母九霞觞。
群仙拍手嫌轻薄，谪向人间作酒狂。
861.037 【题南岳招仙观壁上（题此诗后数日上升）】许碏
洪炉烹锻人性命，器用不同分皆定。妖精鬼魅斗神通，
只自干邪不干正。黄口小儿初学行，唯知日月东西生。
还为万灵威圣力，移月在南日在北。玉为玉兮石是石，
蕴弃深泥终不易。邓通饿死严陵贫，帝王岂是无人力。
丈夫未达莫相侵，攀龙附凤捐精神。
861.038 【武陵春色】张白
武陵春色好，十二酒家楼。大醉方回首，逢人不举头。
是非都不采，名利混然休。戴个星冠子，浮沈逐世流。
861.039 【赠酒店崔氏】张白
武陵城里崔家酒，地上应无天上有。
南游道士饮一斗，卧向白云深洞口。
861.040 【哭陆先生】张白
六亲恸哭还复苏，我笑先生泪个无。
脱履定归天上去，空坟留入武陵图。
861.041 【市中狂吟】段穀
一间茅屋，尚自修治。任狂风吹，连檐破碎。枓栱斜欹，
看著倒也。墙壁作散土一堆，主人翁永不来归。
861.042 【诗】赵自然
常欲栖山岛，闲眠玉洞寒。丹哥时引舞，来去跨云鸾。
861.043 【大丹诗四首】李浩
混沌未分我独存，包含四象立乾坤。
还丹须向此中觅，得此方为至妙门。
煮石烹金炼太元，神仙不肯等闲传。
人能认得其中理，夺尽乾坤造化权。
百首荒辞义亦深，因传同道决疑心。
华池本是真神水，神水元来是白金。
取将白金为鼎器，鼎成潜伏汞来侵。
汞入金鼎终年尽，产出灵砂似太阴。
861.044 【自吟】徐钓者
曾见秦皇架石桥，海神忙迫涨惊潮。
蓬莱隔海虽难到，直上三清却不遥。
861.045 【踏歌】蓝采和
踏歌踏歌蓝采和，世界能几何。红颜三春树，
流年一掷梭。古人混混去不返，今人纷纷来更多。
朝骑鸾凤到碧落，暮见桑田生白波。长景明晖在空际，
金银宫阙高嵯峨。
