第861卷 馬湘 等
861.01 【登杭州秦望山】馬湘
太乙初分何處尋，空留歷數變人心。九天日月移朝暮，
萬里山川換古今。風動水光吞遠嶠，雨添嵐氣沒高林。
秦皇謾作驅山計，滄海茫茫轉更深。
861.02 【題龍興觀壁】馬湘
世有無窮事，生知遂百春。問程方外路，宜是上清人。
861.03 【又詩一首】馬湘
昔日曾隨魏伯陽，無端醉臥紫金牀。
東君謂我多情賴，罰向人間作酒狂。
861.04 【又詩二首】馬湘
省悟前非一息間，更拋閒事棄塵寰。徒誇美酒如瓊液，
休戀嬌娥似玉顏。含笑謾教情面厚，多愁還使鬢毛斑。
雲中幸有堪歸路，無限青山是我山。
何用燒丹學駐顏，鬧非城市靜非山。
時人若覓長生藥，對景無心是大還。
861.05 【題壁（人有以爐火藥術爲事者，辭大哂之，命筆題其壁）】張辭
爭那金烏何，頭上飛不住。紅爐漫燒藥，玉顏安可駐。
今年花發枝，明年葉落樹。不如且飲酒，莫管流年度。
861.06 【上鹽城令述德詩】張辭
門風常有蕙蘭馨，鼎族家傳霸國名。容貌靜懸秋月彩，
文章高振海濤聲。訟堂無事調琴軫，郡閣何妨醉玉觥。
今日東漸橋下水，一條從此鎮常清。
861.07 【謝令學道詩】張辭
何用梯媒向外求，長生只合內中修。
莫言大道人難得，自是行心不到頭。
861.08 【別令詩】張辭
張辭張辭自不會，天下經書在腹內。
身即騰騰處世間，心即逍遙出天外。
861.09 【贈吳生】陸禹臣
露下瑤簪溼，雲生石室寒。星壇鸞鶴舞，丹竈虎龍蟠。
861.010 【丈人山詩】李真
春凍曉韉露重，夜寒幽枕雲生。
豈是與山無素，丈人著帽相迎。
861.011 【醉歌】殷七七
琴彈碧玉調，藥煉白硃砂。解醞頃刻酒，能開非時花。
861.012 【陽春曲】殷七七
愁見唱陽春，令人離腸結。郎去未歸家，柳自飄香雪。
861.013 【寄杜光庭】張令問
試問朝中爲宰相，何如林下作神仙。
一壺美酒一爐藥，飽聽松風清晝眠。
861.014 【上升歌】吳涵虛
玉皇有詔登仙職，龍吐雲兮鳳著力。眼前驀地見樓臺，
異草奇花不可識。我向大羅觀世界，世界即如指掌大。
當時不爲上升忙，一時提向瀛洲賣。
861.015 【答常學士】李夢符
罷修儒業罷修真，養拙藏愚春復春。到老不疏林裏鹿，
平生難見日邊人。洞桃深處千林錦，巖雪鋪時萬草新。
深謝名賢遠相訪，求聞難博鳳爲鄰。
861.016 【漁父引二首】李夢符
村寺鐘聲度遠灘，半輪殘月落山前。
徐徐撥棹卻歸灣，浪疊朝霞錦繡翻。
漁弟漁兄喜到來，波官賽卻坐江隈。
椰榆杓子木瘤杯，爛煮鱸魚滿案堆。
861.017 【察考取狀答】李夢符
插花飲酒何妨事，樵唱漁歌不礙時。
861.018 【答高安宰】沈廷瑞
何須問我道成時，紫府清都自有期。
手握藥苗人不識，體含金骨俗爭知。
861.019 【贈僧昭瑩】沈廷瑞
南北東西路，人生會不無。早曾依閣皁，又卻上玄都。
雲片隨天闊，泉聲落石孤。何期早相遇，樂共煮菖蒲。
861.020 【寄袁州陳智周】沈廷瑞
名山相別後，別後會難期。金鼎銷紅日，丹田老紫芝。
訪君雖有路，懷我豈無詩。休羨繁華事，百年能幾時。
861.021 【壟穴遺詩】沈廷瑞
虛勞營殯玉山前，殯後那知已脫蟬。應是元神歸洞府，
更與遺魄在黃泉。靈臺已得修真訣，塵世空留悟道篇。
堪嘆浮生今古事，北邙山下草芊芊。
861.022 【大言詩】譚峭
線作長江扇作天，靸鞋拋向海東邊。
蓬萊信道無多路，只在譚生拄杖前。
861.023 【句】譚峭
雲外星霜如走電，世間娛樂似拋磚。
861.024 【望江南詞詠鼓】伊用昌
江南鼓，梭肚兩頭欒。釘著不知侵骨髓，
打來只是沒心肝，空腹被人謾。
861.025 【題茶陵縣門】伊用昌
茶陵一道好長街，兩畔栽柳不栽槐。
夜後不聞更漏鼓，只聽錘芒織草鞋。
861.026 【題酒樓壁】伊用昌
此生生在此生先，何事從玄不復玄。
已在淮南雞犬後，而今便到玉皇前。
861.027 【題遊帷觀真君殿後】伊用昌
日日祥雲瑞氣連，儂家應作大神仙。筆頭灑起風雷力，
劍下驅馳造化權。更無戎夷添禮樂，永教胡虜絕烽煙。
列仙功業只如此，直上三清第一天。
861.028 【留題閣皁觀】伊用昌
花洞門前吠似雷，險聲流斷俗塵埃。雨噴山腳毒龍起，
月照松梢孤鶴回。蘿幕秋高添碧翠，畫簾時捲到樓臺。
兩壇詩客何年去，去後門關更不開。
861.029 【湖南闖齋吟】伊用昌
誰人能識白元君，上士由來盡見聞。避世早空南火宅，
植田高種北山雲。雞能抱卵心常聽，蟬到成形殼自分。
學取大羅些子術，免教松下作孤墳。
861.030 【遊溧陽霞泉寺限白字】許堅2
近枕吳溪與越峯，前朝恩賜雲泉額。竹林晴見雁塔高，
石室曾棲幾禪伯。荒碑字沒莓苔深，古池香泛荷花白。
客有經年別故林，落日啼猿情脈脈。
861.031 【幽棲觀】許堅2
仙翁上升去，丹井寄晴壑。山色接天台，湖光照寥廓。
玉洞絕無人，老檜猶棲鶴。我欲掣青蛇，他時衝碧落。
861.032 【題茅山觀】許堅2
嘗恨清風千載鬱，洞天今得恣遊遨。松楸一色古壇靜，
鸞鶴不來青漢高。茅氏井寒丹已化，玄宗碑斷夢仍勞。
分明有個長生路，休向紅塵嘆二毛。
861.033 【題扇】許堅2
哦吟但寫胸中妙，飲酒能忘身後名。
但願長閒有詩酒，一溪風月共清明。
861.034 【上徐舍人鉉】許堅2
幾宵煙月鎖樓臺，欲寄侯門薦禰才。
滿面塵埃人不識，謾隨流水出山來。
861.035 【句】許堅2
道既學不得，仙從何處來。
臥久似慵伸雪項，立遲猶未整霜衣。（《病鶴》，
見《吟窗雜錄》）
861.036 【醉吟】許碏
閬苑花前是醉鄉，踏翻王母九霞觴。
羣仙拍手嫌輕薄，謫向人間作酒狂。
861.037 【題南嶽招仙觀壁上（題此詩後數日上升）】許碏
洪爐烹鍛人性命，器用不同分皆定。妖精鬼魅鬥神通，
只自幹邪不干正。黃口小兒初學行，唯知日月東西生。
還爲萬靈威聖力，移月在南日在北。玉爲玉兮石是石，
蘊棄深泥終不易。鄧通餓死嚴陵貧，帝王豈是無人力。
丈夫未達莫相侵，攀龍附鳳捐精神。
861.038 【武陵春色】張白
武陵春色好，十二酒家樓。大醉方回首，逢人不舉頭。
是非都不採，名利混然休。戴個星冠子，浮沈逐世流。
861.039 【贈酒店崔氏】張白
武陵城裏崔家酒，地上應無天上有。
南遊道士飲一斗，臥向白雲深洞口。
861.040 【哭陸先生】張白
六親慟哭還復甦，我笑先生淚個無。
脫履定歸天上去，空墳留入武陵圖。
861.041 【市中狂吟】段穀
一間茅屋，尚自修治。任狂風吹，連檐破碎。枓栱斜欹，
看著倒也。牆壁作散土一堆，主人翁永不來歸。
861.042 【詩】趙自然
常欲棲山島，閒眠玉洞寒。丹哥時引舞，來去跨雲鸞。
861.043 【大丹詩四首】李浩
混沌未分我獨存，包含四象立乾坤。
還丹須向此中覓，得此方爲至妙門。
煮石烹金煉太元，神仙不肯等閒傳。
人能認得其中理，奪盡乾坤造化權。
百首荒辭義亦深，因傳同道決疑心。
華池本是真神水，神水元來是白金。
取將白金爲鼎器，鼎成潛伏汞來侵。
汞入金鼎終年盡，產出靈砂似太陰。
861.044 【自吟】徐釣者
曾見秦皇架石橋，海神忙迫漲驚潮。
蓬萊隔海雖難到，直上三清卻不遙。
861.045 【踏歌】藍采和
踏歌踏歌藍采和，世界能幾何。紅顏三春樹，
流年一擲梭。古人混混去不返，今人紛紛來更多。
朝騎鸞鳳到碧落，暮見桑田生白波。長景明暉在空際，
金銀宮闕高嵯峨。
