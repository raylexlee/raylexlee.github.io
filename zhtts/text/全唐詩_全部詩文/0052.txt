第052卷 宋之問
52.01 【奉和立春日侍宴內出剪綵花應制】宋之問
金閣妝新杏，瓊筵弄綺梅。人間都未識，天上忽先開。
蝶繞香絲住，蜂憐豔粉回。今年春色早，應爲剪刀催。
52.02 【春日芙蓉園侍宴應制】宋之問
芙蓉秦地沼，盧橘漢家園。谷轉斜盤徑，川回曲抱原。
風來花自舞，春入鳥能言。侍宴瑤池夕，歸途笳吹繁。
52.03 【夏日仙萼亭應制】宋之問
高嶺逼星河，乘輿此日過。野含時雨潤，山雜夏雲多。
睿藻光巖穴，宸襟洽薜蘿。悠然小天下，歸路滿笙歌。
52.04 【奉和九月九日登慈恩寺浮屠應制】宋之問
鳳剎侵雲半，虹旌倚日邊。散花多寶塔，張樂布金田。
時菊芳仙醞，秋蘭動睿篇。香街稍欲晚，清蹕扈歸天。
52.05 【奉和九日幸臨渭亭登高應制得歡字】宋之問
令節三秋晚，重陽九日歡。仙杯還泛菊，寶饌且調蘭。
御氣雲霄近，乘高宇宙寬。今朝萬壽引，宜向曲中彈。
52.06 【奉和聖制閏九月九日登莊嚴總持二寺閣】宋之問
閏月再重陽，仙輿歷寶坊。帝歌雲稍白，御酒菊猶黃。
風鐸喧行漏，天花拂舞行。豫遊多景福，梵宇日生光。
52.07 【麟趾殿侍宴應制】宋之問
北闕層城峻，西宮複道懸。乘輿歷萬戶，置酒望三川。
花柳含丹日，山河入綺筵。欲知陪賞處，空外有飛煙。
52.08 【上陽宮侍宴應制得林字】宋之問
廣樂張前殿，重裘感聖心。砌蓂霜月盡，庭樹雪雲深。
舊渥驂宸御，慈恩忝翰林。微臣一何幸，再得聽瑤琴。
52.09 【幸少林寺應制】宋之問
紺宇橫天室，迴鑾指帝休。曙陰迎日盡，春氣抱巖流。
空樂繁行漏，香菸薄彩斿。玉膏從此泛，仙馭接浮丘。
52.010 【幸嶽寺應制】宋之問
暫幸珠筵地，俱憐石瀨清。泛流張翠幕，拂迥掛紅旌。
雅曲龍調管，芳樽蟻泛觥。陪歡玉座晚，復得聽金聲。
52.011 【扈從登封途中作】宋之問
帳殿鬱崔嵬，仙遊實壯哉。曉雲連幕卷，夜火雜星迴。
谷暗千旗出，山鳴萬乘來。扈從良可賦，終乏掞天才。
52.012 【扈從登封告成頌】宋之問
複道開行殿，鉤陳列禁兵。和風吹鼓角，佳氣動旗旌。
後騎回天苑，前山入御營。萬方俱下拜，相與樂昇平。
52.013 【松山嶺應制】宋之問
翼翼高旌轉，鏘鏘鳳輦飛。塵銷清蹕路，雲溼從臣衣。
白羽搖丹壑，天營逼翠微。芳聲耀今古，四海警宸威。
52.014 【緱山廟】宋之問
王子賓仙去，飄颻笙鶴飛。徒聞滄海變，不見白雲歸。
天路何其遠，人間此會稀。空歌日雲幕，霜月漸微微。
52.015 【奉和梁王宴龍泓應教得微字】宋之問
水府淪幽壑，星軺下紫微。鳥驚司僕馭，花落侍臣衣。
芳樹搖春晚，晴雲繞座飛。淮王正留客，不醉莫言歸。
52.016 【壽陽王花燭圖（一作沈佺期詩）】宋之問
仙媛乘龍日，天孫捧雁來。可憐桃李樹，更繞鳳凰臺。
燭照香車入，花臨寶扇開。莫令銀箭曉，爲盡合歡杯。
52.017 【江南曲】宋之問
妾住越城南，離居不自堪。採花驚曙鳥，摘葉喂春蠶。
懶結茱萸帶，愁安玳瑁簪。待君消瘦盡，日暮碧江潭。
52.018 【牛女（一作沈佺期詩）】宋之問
粉席秋期緩，針樓別怨多。奔龍爭渡月，飛鵲亂填河。
失喜先臨鏡，含羞未解羅。誰能留夜色，來夕倍還梭。
52.019 【冬夜寓直麟閣（一作王維詩）】宋之問
直事披三省，重關閉七門。廣庭憐雪淨，深屋喜爐溫。
月幌花虛馥，風窗竹暗喧。東山白雲意，茲夕寄琴尊。
52.020 【登禪定寺閣（一作登總持寺閣）】宋之問
梵宇出三天，登臨望八川。開襟坐霄漢，揮手拂雲煙。
函谷青山外，昆池落日邊。東京楊柳陌，少別已經年。
52.021 【陸渾山莊】宋之問
歸來物外情，負杖閱巖耕。源水看花入，幽林採藥行。
野人相問姓，山鳥自呼名。去去獨吾樂，無然愧此生。
52.022 【藍田山莊】宋之問
宦遊非吏隱，心事好幽偏。考室先依地，爲農且用天。
輞川朝伐木，藍水暮澆田。獨與秦山老，相歡春酒前。
52.023 【春日山家（一作春泉洗藥）】宋之問
今日遊何處，春泉洗藥歸。悠然紫芝曲，晝掩白雲扉。
魚樂偏尋藻，人閒屢采薇。丘中無俗事，身世兩相違。
52.024 【春日宴宋主簿山亭得寒字】宋之問
公子正邀歡，林亭春未蘭。攀巖踐苔易，迷路出花難。
窗覆垂楊暖，階侵瀑水寒。帝城歸路直，留興接鵷鸞。
52.025 【江亭晚望】宋之問
浩渺浸雲根，煙嵐出遠村。鳥歸沙有跡，帆過浪無痕。
望水知柔性，看山欲斷魂。縱情猶未已，回馬欲黃昏。
52.026 【秋晚遊普耀寺】宋之問
薄暮曲江頭，仁祠暫可留。山形無隱霽，野色遍呈秋。
荷覆香泉密，藤緣寶樹幽。平生厭塵事，過此忽悠悠。
52.027 【答李司戶夔】宋之問
遠方來下客，輶軒攝使臣。弄琴宜在夜，傾酒貴逢春。
駟馬留孤館，雙魚贈故人。明朝散雲雨，遙仰德爲鄰。
52.028 【寄天台司馬道士】宋之問
臥來生白髮，覽鏡忽成絲。遠愧餐霞子，童顏且自持。
舊遊惜疏曠，微尚日磷緇。不寄西山藥，何由東海期。
52.029 【使往天平軍馬約與陳子昂新鄉爲期，及還而不相遇】宋之問
入衛期之子，吁嗟不少留。情人去何處，淇水日悠悠。
恆碣青雲斷，衡漳白露秋。知君心許國，不是愛封侯。
52.030 【過函谷關】宋之問
二百四十載，海內何紛紛。六國兵同合，七雄勢未分。
從成拒秦帝，策決問蘇君。雞鳴將狗盜，論德不論勳。
52.031 【送朔方何侍郎】宋之問
聞道雲中使，乘驄往復還。河兵守陽月，塞虜失陰山。
拜職嘗隨驃，銘功不讓班。旋聞受降日，歌舞入蕭關。
52.032 【送田道士使蜀投龍】宋之問
風馭忽泠然，雲臺路幾千。蜀門峯勢斷，巴字水形連。
人隔壺中地，龍游洞裏天。贈言回馭日，圖畫彼山川。
52.033 【送許州宋司馬赴任】宋之問
潁郡水東流，荀陳兄弟遊。偏傷茲日遠，獨向聚星州。
河潤在明德，人康非外求。當聞力爲政，遙慰我心愁。
52.034 【送趙司馬赴蜀州】宋之問
餞子西南望，煙綿劍道微。橋寒金雁落，林曙碧雞飛。
職拜輿方遠，仙成履會歸。定知和氏璧，遙掩玉輪輝。
52.035 【送永昌蕭贊府】宋之問
柳變曲江頭，送君函谷遊。弄琴寬別意，酌醴醉春愁。
戀本亦何極，贈言微所求。莫令金谷水，不入故園流。
52.036 【送李侍御】宋之問
行李戀庭闈，乘軺振綵衣。南登指吳服，北走出秦畿。
去國夏雲斷，還鄉秋雁飛。旋聞郡計入，更有使臣歸。
52.037 【餞湖州薛司馬】宋之問
別駕促嚴程，離筵多故情。交深季作友，義重伯爲兄。
鎮靜移吳俗，風流在漢京。會看陳仲舉，從此拜公卿。
52.038 【送杜審言】宋之問
臥病人事絕，嗟君萬里行。河橋不相送，江樹遠含情。
別路追孫楚，維舟吊屈平。可惜龍泉劍，流落在豐城。
52.039 【送武進鄭明府】宋之問
絃歌試宰日，城闕賞心違。北謝蒼龍去，南隨黃鵠飛。
夏雲海中出，吳山江上微。甿謠豈雲遠，從此慶緇衣。
52.040 【送姚侍御出使江東】宋之問
帝憂河朔郡，南發海陵倉。坐嘆青春別，逶迤碧水長。
飲冰朝受命，衣錦晝還鄉。爲問東山桂，無人何自芳。
52.041 【留別之望舍弟】宋之問
同氣有三人，分飛在此晨。西馳巴嶺徼，東去洛陽濱。
強飲離前酒，終傷別後神。誰憐散花萼，獨赴日南春。
52.042 【漢江宴別】宋之問
漢廣不分天，舟移杳若仙。秋虹映晚日，江鶴弄晴煙。
積水浮冠蓋，遙風逐管絃。嬉遊不可極，留恨此山川。
52.043 【初發荊府贈長史】宋之問
□□□□□，□□□□□。仍隨五馬謫，載與兩禽奔。
明主無由見，羣公莫與言。幸君逢聖日，何惜理虞翻。
52.044 【晚泊湘江】宋之問
五嶺恓惶客，三湘憔悴顏。況復秋雨霽，表裏見衡山。
路逐鵬南轉，心依雁北還。唯餘望鄉淚，更染竹成斑。
52.045 【過蠻洞】宋之問
越嶺千重合，蠻溪十里斜。竹迷樵子徑，萍匝釣人家。
林暗交楓葉，園香覆橘花。誰憐在荒外，孤賞足雲霞。
52.046 【經梧州】宋之問
南國無霜霰，連年見物華。青林暗換葉，紅蕊續開花。
春去聞山鳥，秋來見海槎。流芳雖可悅，會自泣長沙。
52.047 【渡吳江別王長史】宋之問
倚棹望茲川，銷魂獨黯然。鄉連江北樹，雲斷日南天。
劍別龍初沒，書成雁不傳。離舟意無限，催渡復催年。
52.048 【泛鏡湖南溪】宋之問
乘興入幽棲，舟行日向低。巖花候冬發，谷鳥作春啼。
沓嶂開天小，叢篁夾路迷。猶聞可憐處，更在若邪溪。
52.049 【途中寒食題黃梅臨江驛寄崔融】宋之問
馬上逢寒食，愁中屬暮春。可憐江浦望，不見洛陽人。
北極懷明主，南溟作逐臣。故園腸斷處，日夜柳條新。
52.050 【遊韶州廣界寺】宋之問
影殿臨丹壑，香臺隱翠霞。巢飛銜象鳥，砌蹋雨空花。
寶鐸搖初霽，金池映晚沙。莫愁歸路遠，門外有三車。
52.051 【宿清遠峽山寺】宋之問
香岫懸金剎，飛泉屆石門。空山唯習靜，中夜寂無喧。
說法初聞鳥，看心欲定猿。寥寥隔塵市，何異武陵源。
52.052 【題大庾嶺北驛】宋之問
陽月南飛雁，傳聞至此回。我行殊未已，何日復歸來。
江靜潮初落，林昏瘴不開。明朝望鄉處，應見隴頭梅。
52.053 【度大庾嶺】宋之問
度嶺方辭國，停軺一望家。魂隨南翥鳥，淚盡北枝花。
山雨初含霽，江雲欲變霞。但令歸有日，不敢恨長沙。
52.054 【端州別袁侍郎】宋之問
合浦途未極，端溪行暫臨。淚來空泣臉，愁至不知心。
客醉山月靜，猿啼江樹深。明朝共分手，之子愛千金。
52.055 【過史正議宅】宋之問
舊交此零落，雨泣訪遺塵。劍幾傳好事，池臺傷故人。
國香蘭已歇，裏樹橘猶新。不見吳中隱，空餘江海濱。
52.056 【梁宣王輓詞三首】宋之問
貴藩堯母族，外戚漢家親。業重興王際，功高復辟辰。
愛賢唯報國，樂善不防身。今日衣冠送，空傷置醴人。
金精何日閉，玉匣此時開。東望連吾子，南瞻近帝臺。
地形龜食報，墳土燕銜來。可嘆虞歌夕，紛紛騎吹回。
像設千年在，平生萬事違。彩旌翻葆吹，圭翣奠靈衣。
壟日寒無影，郊雲凍不飛。君王留此地，駟馬欲何歸。
52.057 【魯忠王輓詞三首】宋之問
同盟會五月，歸葬出三條。日慘咸陽樹，天寒渭水橋。
稍看朱鷺轉，尚識紫騮驕。寂寂泉臺恨，從茲罷玉簫。
邦家錫寵光，存沒貴忠良。遂裂山河地，追尊父子王。
人悲槐裏月，馬踏槿原霜。別向天京北，悠悠此路長。
樹羽迎朝日，撞鐘望早霞。故人悲宿草，中使慘晨笳。
氣有沖天劍，星無犯鬥槎。唯餘孔公宅，長接魯王家。
52.058 【范陽王輓詞二首】宋之問
賢相稱邦傑，清流舉代推。公才掩諸夏，文體變當時。
賓吊翻成鶴，人亡惜喻龜。洛陽今紙貴，猶寫太沖詞。
贈秩徽章洽，求書祕草成。客隨朝露盡，人逐夜舟驚。
蒿里衣冠送，松門印綬迎。誰知楊伯起，今日重哀榮。
52.059 【故趙王屬贈黃門侍郎上官公輓詞二首】宋之問
韋門旌舊德，班氏業前書。謫去因丞相，歸來爲婕妤。
周原烏相冢，越嶺雁隨車。冥漠辭昭代，空憐賦子虛。
綠車隨帝子，青瑣翊宸機。昔枉朝歌騎，今虛夕拜闈。
柳河悽輓曲，薤露溼靈衣。一厝窮泉閉，雙鸞遂不飛。
52.060 【藥】宋之問
有卉祕神仙，君臣有禮焉。忻當苦口喻，不畏入腸偏。
扁鵲功成日，神農定品年。丹成如可待，雞犬自聞天。
52.061 【奉和九日登慈恩寺浮圖應制】宋之問
瑞塔千尋起，仙輿九日來。萸房陳寶席，菊蕊散花臺。
御氣鵬霄近，升高鳳野開。天歌將梵樂，空裏共裴回。
52.062 【送沙門泓景道俊玄奘還荊州應制】宋之問
三乘歸淨域，萬騎餞通莊。就日離亭近，彌天別路長。
荊南旋杖鉢，渭北限津樑。何日紆真果，還來入帝鄉。
52.063 【春日芙蓉園侍宴應制】宋之問
年光竹裏遍，春色杏間遙。煙氣籠青閣，流文蕩畫橋。
飛花隨蝶舞，豔曲伴鶯嬌。今日陪歡豫，還疑陟紫霄。
52.064 【詠笛】宋之問
羌笛寫龍聲，長吟入夜清。關山孤月下，來向隴頭鳴。
逐吹梅花落，含春柳色驚。行觀向子賦，坐憶舊鄰情。
52.065 【詠鍾】宋之問
既接南鄰磬，還隨北里笙。平陵通曙響，長樂警宵聲。
秋至含霜動，春歸應律鳴。豈惟恆待扣，金簴有餘清。
52.066 【花落（一作沈佺期詩。題雲梅花落）】宋之問
鐵騎幾時回，金閨怨早梅。雪寒花已落，風暖葉還開。
夕逐新春管，香迎小歲杯。盛時何足貴，書裏報輪臺。
52.067 【旅宿淮陽亭口號】宋之問
日暮風亭上，悠悠旅思多。故鄉臨桂水，今夜渺星河。
暗草霜華髮，空亭雁影過。興來誰與語，勞者自爲歌。
52.068 【內題賦得巫山雨（一作沈佺期詩。題雲巫山高）】宋之問
神女向高唐，巫山下夕陽。裴回作行雨，婉戀逐荊王。
電影江前落，雷聲峽外長。霽雲無處所，臺館曉蒼蒼。
52.069 【王昭君（一作沈佺期詩）】宋之問
非君惜鸞殿，非妾妒娥眉。薄命由驕虜，無情是畫師。
嫁來胡地日，不併漢宮時。辛苦無聊賴，何堪上馬辭。
52.070 【銅雀臺（一作沈佺期詩）】宋之問
昔年分鼎地，今日望陵臺。一旦雄圖盡，千秋遺令開。
綺羅君不見，歌舞妾空來。恩共漳河水，東流無重回。
52.071 【巫山高（一作沈佺期詩）】宋之問
巫山峯十二，環合象昭回。俯聽琵琶峽，平看雲雨臺。
古槎天外落，瀑水日邊來。何忍猿啼夜，荊王枕蓆開。
52.072 【望月有懷（一作康庭芝詩，一作沈佺期詩）】宋之問
天使下西樓，含光萬里秋。臺前似掛鏡，簾外如懸鉤。
張尹將眉學，班姬取扇儔。佳期應借問，爲報大刀頭。
52.073 【駕出長安（一作王昌齡詩）】宋之問
聖德超千古，皇風扇九圍。天回萬象出，駕動六龍飛。
淑氣來黃道，祥雲覆紫微。太平多扈從，文物有光輝。
52.074 【餞中書侍郎來濟（一作太宗詩）】宋之問
曖曖去塵昏灞岸，飛飛輕蓋指河梁。雲峯衣結千重葉，
雪岫花開幾樹妝。深悲黃鶴孤舟遠，獨對青山別路長。
卻將分手沾襟淚，還用持添離席觴。
52.075 【奉和春初幸太平公主南莊應制】宋之問
青門路接鳳凰臺，素滻宸遊龍騎來。澗草自迎香輦合，
巖花應待御筵開。文移北斗成天象，酒遞南山作壽杯。
此日侍臣將石去，共歡明主賜金回。
52.076 【三陽宮侍宴應制得幽字】宋之問
離宮祕苑勝瀛洲，別有仙人洞壑幽。巖邊樹色含風冷，
石上泉聲帶雨秋。鳥向歌筵來度曲，雲依帳殿結爲樓。
微臣昔忝方明御，今日還陪八駿遊。
