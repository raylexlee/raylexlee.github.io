第121卷 李林甫 等
121.01 【送賀監歸四明應制】李林甫
掛冠知止足，豈獨漢疏賢。入道求真侶，辭恩訪列仙。
睿文含日月，宸翰動雲煙。鶴駕吳鄉遠，遙遙南鬥邊。
121.02 【奉和聖制次瓊嶽應制】李林甫
東幸從人望，西巡順物回。雲收二華出，天轉五星來。
十月農初罷，三驅禮復開。更看瓊嶽上，佳氣接神臺。
121.03 【秋夜望月憶韓席等諸侍郎因以投贈】李林甫
秋天碧雲夜，明月懸東方。皓皓庭際色，稍稍林下光。
桂華澄遠近，璧彩散池塘。鴻雁飛難度，關山曲易長。
揆予秉孤直，虛薄忝文昌。握鏡慚先照，持衡愧後行。
多才衆君子，載筆久詞場。作賦推潘岳，題詩許謝康。
當時陪宴語，今夕恨相望。願欲接高論，清晨朝建章。
121.04 【流崖州至鬼門關作】楊炎
一去一萬里，千知千不還。崖州何處在，生度鬼門關。
121.05 【贈元載歌妓】楊炎
雪面淡眉天上女，鳳簫鸞翅欲飛去。
玉山翹翠步無塵，楚腰如柳不勝春。
121.06 【別妻王韞秀】元載
年來誰不厭龍鍾，雖在侯門似不容。
看取海山寒翠樹，苦遭霜霰到秦封。
121.07 【賦得雲生棟樑間】陳希烈
一片蒼梧意，氤氳生棟樑。下簾山足暗，開戶日添光。
偏使衣裘潤，能令枕簟涼。無心伴行雨，何必夢荊王。
121.08 【奉和聖制三月三日】陳希烈
上巳迂龍駕，中流泛羽觴。酒因朝太子，詩爲樂賢王。
錦纜方舟渡，瓊筵大樂張。風搖垂柳色，花發異林香。
野老歌無事，朝臣飲歲芳。皇情被羣物，中外洽恩光。
121.09 【省試白雲起封中】陳希烈
千年泰山頂，雲起漢王封。不作奇峯狀，寧分觸石容。
爲霖雖易得，表聖自難逢。冉冉排空上，依依疊影重。
素光非曳練，靈貺是從龍。豈學無心出，東西任所從。
121.010 【郎月行】張漸
朗月照簾幌，清夜有餘姿。洞房怨孤枕，挾琴愛前墀。
萱草已數葉，梨花復遍枝。去歲草始榮，與君新相知。
今年花未落，誰分生別離。代情難重論，人事好乖移。
合比月華滿，分同月易虧。虧月當再圓，人別星隕天。
吾欲竟此曲，意深不可傳。嘆息孤鸞鳥，傷心明鏡前。
121.011 【曉次荊江】宋昱
孤舟大江水，水涉無昏曙。雨暗迷津時，雲生望鄉處。
漁翁閒自樂，樵客紛多慮。秋色湖上山，歸心日邊樹。
徒稱竹箭美，未得楓林趣。向夕垂釣還，吾從落潮去。
121.012 【題石窟（寺魏孝文所置）】宋昱
梵宇開金地，香龕鑿鐵圍。影中羣象動，空裏衆靈飛。
檐牖籠朱旭，房廊挹翠微。瑞蓮生佛步，瑤樹掛天衣。
邀福功雖在，興王代久非。誰知雲朔外，更睹化胡歸。
121.013 【樟亭觀濤】宋昱
濤來勢轉雄，獵獵駕長風。雷震雲霓裏，山飛霜雪中。
激流起平地，吹澇上侵空。翕闢乾坤異，盈虛日月同。
艅艎從陸起，洲浦隔阡通。跳沫噴巖翠，翻波帶景紅。
怒湍初抵北，卻浪復歸東。寂聽堪增勇，晴看自發蒙。
伍生傳或謬，枚叟說難窮。來信應無已，申威亦匪躬。
衝騰如決勝，回合似相攻。委質任平視，誰能涯始終。
