第822卷 廣宣
822.01 【皇太子頻賜存問，並索唱和新詩，因有陳謝】廣宣
望苑招延後，禪扉訪道餘。祗言俟文雅，何意及庸虛。
率性多非學，緣情偶自書。清風聞寺響，白日見心初。
重道逢軒後，崇儒過魏儲。青宮列芳梓，玄圃積瓊琚。
鄭鼠寧容者，齊竽久舍諸。空懷受恩感，含思幾躊躇。
822.02 【禁中法會應制】廣宣
天上萬年枝，人間不可窺。道場三教會，心地百王期。
侍讀霑恩早，傳香駐日遲。在筵還向道，通籍許言詩。
空愧陪仙列，何階答聖慈。從今精至理，長願契無爲。
822.03 【降誕日內庭獻壽應制】廣宣
慶壽千齡遠，敷仁萬國通。登霄欣有路，捧日愧無功。
仙駕三山上，龍生二月中。修齋長樂殿，講道大明宮。
此地人難到，諸天事不同。法筵花散後，空界滿香風。
822.04 【寺中柿樹一蒂四顆詠應制】廣宣
珍木生奇畝，低枝拂梵宮。因開四界分，本自百花中。
當夏陰涵綠，臨秋色變紅。君看藥草喻，何減太陽功。
822.05 【早秋降誕日獻壽二首應制】廣宣
秋蓂開六葉，元聖誕千年。繞殿祥風起，當空瑞日懸。
道光中國主，人識大羅仙。敢贊無疆壽，香花上法筵。
萬方瞻聖日，九土仰清光。磬地山河壯，彌天福壽長。
瑞煙薰法界，真偈啓仁王。看獻千秋樂，千秋樂未央。
822.06 【駕幸天長寺應制】廣宣
天界宜春賞，禪門不掩關。宸遊雙闕外，僧引百花間。
車馬喧長路，煙雲淨遠山。觀空復觀俗，皇鑑此中閒。
822.07 【九月菊花詠應制（一作清江詩）】廣宣
可訝東籬菊，能知節候芳。細枝青玉潤，繁蕊碎金香。
爽氣浮朝露，濃姿帶夜霜。泛杯傳壽酒，應共樂時康。
822.08 【駕幸聖容院應制】廣宣
大唐國裏千年聖，王舍城中百億身。卻指容顏非我相，
自言空色是吾真。深殿虔心隨寶輦，廣庭徐步引金輪。
古來貴重緣親近，狂客慚爲侍從臣。
822.09 【聖恩顧問，獨遊月磴閣，直書其事應制】廣宣
禪居河畔無多地，來往尋春物正華。磴道上盤千畝竹，
欄干低壓萬人家。檐前施飯來飛鳥，林下行香踏落花。
自解剎那知佛性，不勞更喻幾塵沙。
822.010 【安國寺隨駕幸興唐觀應制】廣宣
東林何殿是西鄰，禪客垣牆接羽人。萬乘遊仙宗有道，
三車引路本無塵。初傳寶訣長生術，已證金剛不壞身。
兩地盡修天上事，共瞻鑾駕重來巡。
822.011 【賀王起（一作賀王侍郎典貢放榜）】廣宣
從辭鳳閣掌絲綸，便向青雲領貢賓。再闢文場無枉路，
兩開金榜絕冤人。眼看龍化門前水，手放鶯飛谷口春。
明日定歸臺席去，鶺鴒原上共陶鈞。
822.012 【賀幸普濟寺應制】廣宣
南方寶界幾由旬，八部同瞻一佛身。寺壓山河天宇靜，
樓懸日月鏡光新。重城柳暗東風曙，複道花明上苑春。
向晚鑾輿歸鳳闕，曲江池上動青蘋。
822.013 【紅樓院應制（一作沈佺期詩）】廣宣
紅樓疑見白毫光，寺逼宸居福盛唐。支遁愛山情謾切，
曇摩泛海路空長。經聲夜息聞天語，爐氣晨飄接御香。
誰道此中難可到，自憐深院得徊翔。
822.014 【再入道場紀事應制（一作沈佺期詩）】廣宣
南方歸去再生天，內殿今年異昔年。見闢乾坤新定位，
看題日月更高懸。行隨車輦登仙路，坐近爐煙講法筵。
自喜恩深陪侍從，兩朝長在聖人前。
822.015 【寺中賞花應制】廣宣
東風萬里送香來，上界千花向日開。
卻笑霞樓紫芝侶，桃源深洞訪仙才。
822.016 【九月十五日夜宿鄭尚書絪東亭，望月寄杜給事】廣宣
霜天晴夜宿東齋，松竹交陰愜素懷。迥出風塵心得地，
可憐三五月當階。清光滿院恩情見，寒色臨門笑語諧。
霄漢路殊從道合，往來人事不相乖。
