第826卷 貫休
826.01 【善哉行（傷古曲無知音）】貫休
有美一人兮，婉如青揚。識曲別音兮，令姿煌煌。
繡袂捧琴兮，登君子堂。如彼萱草兮，使我憂忘。
欲贈之以紫玉尺，白銀鐺。久不見之兮，湘水茫茫。
826.02 【讀離騷經】貫休
湘江濱，湘江濱，蘭紅芷白波如銀，終須一去呼湘君。
問湘神，雲中君，不知何以交靈均。我恐湘江之魚兮，
死後盡爲人。曾食靈均之肉兮，個個爲忠臣。
又想靈均之骨兮終不曲。千年波底色如玉，
誰能入水少取得，香沐函題貢上國。貢上國，
即全勝和璞懸璃，垂棘結綠。
826.03 【陽春曲（江東廣明初作）】貫休
爲口莫學阮嗣宗，不言是非非至公。爲手須似朱雲輩，
折檻英風至今在。男兒結髮事君親，須斅前賢多慷慨。
歷數雍熙房與杜，魏公姚公宋開府。盡向天上仙宮閒處坐，
何不卻辭上帝下下土，忍見蒼生苦苦苦。
826.04 【白雪曲】貫休
列鼎佩金章，淚眼看風枝。卻思食藜藿，身作屠沽兒。
負米無遠近，所希升斗歸。爲人無貴賤，莫學雞狗肥。
斯言如不忘，別更無光輝。斯言如或忘，即安用人爲。
826.05 【上留田】貫休
父不父，兄不兄。上留田，蝥賊生。徒陟岡，淚崢嶸。
我欲使諸凡鳥雀，盡變爲鶺鴒。我欲使諸凡草木，
盡變爲田荊。鄰人歌，鄰人歌。古風清，清風生。
826.06 【胡無人】貫休
霍嫖姚，趙充國，天子將之平朔漠。肉胡之肉，燼胡帳幄。
千里萬里，唯留胡之空殼。邊風蕭蕭，榆葉初落。
殺氣晝赤，枯骨夜哭。將軍既立殊勳，遂有胡無人曲。
我聞之，天子富有四海，德被無垠。但令一物得所，
八表來賓，亦何必令彼胡無人。
826.07 【苦寒行】貫休
北風北風，職何嚴毒。摧壯士心，縮金烏足。凍雲囂囂，
礙雪一片下不得。聲繞枯桑，根在沙塞。黃河徹底，
頑直到海。一氣摶束，萬物無態。唯有吾庭前杉松樹枝，
枝枝健在。
826.08 【蒿里】貫休
兔不遲，烏更急，但恐穆王八駿，著鞭不及。所以蒿里，
墳出蕺蕺。氣凌雲天，龍騰鳳集。盡爲風消土喫，
狐掇蟻拾。黃金不啼玉不泣，白楊騷屑，亂風愁月。
折碑石人，莽穢榛沒。牛羊窸窣，時見牧童兒，弄枯骨。
826.09 【臨高臺】貫休
涼風吹遠念，使我升高臺。寧知數片雲，不是舊山來。
故人天一涯，久客殊未回。雁來不得書，空寄聲哀哀。
826.010 【杞梁妻】貫休
秦之無道兮四海枯，築長城兮遮北胡。築人築土一萬里，
杞梁貞婦啼嗚嗚。上無父兮中無夫，下無子兮孤復孤。
一號城崩塞色苦，再號杞梁骨出土。疲魂飢魄相逐歸，
陌上少年莫相非。
826.011 【古離別】貫休
離恨如旨酒，古今飲皆醉。只恐長江水，盡是兒女淚。
伊餘非此輩，送人空把臂。他日再相逢，清風動天地。
826.012 【戰城南二首】貫休
萬里桑乾傍，茫茫古蕃壤。將軍貌憔悴，撫劍悲年長。
胡兵尚陵逼，久住亦非強。邯鄲少年輩，個個有伎倆。
拖槍半夜去，雪片大如掌。
磧中有陰兵，戰馬時驚蹶。輕猛李陵心，摧殘蘇武節。
黃金鎖子甲，風吹色如鐵。十載不封侯，茫茫向誰說。
826.013 【少年行】貫休
錦衣鮮華手擎鶻，閒行氣貌多輕忽。
稼穡艱難總不知，五帝三皇是何物。
自拳五色裘，迸入他人宅。卻捉蒼頭奴，玉鞭打一百。
面白如削玉，猖狂曲江曲。馬上黃金鞍，適來新賭得。
826.014 【夢遊仙四首】貫休
夢到海中山，入個白銀宅。逢見一道士，稱是李八伯。
三四仙女兒，身著瑟瑟衣。手把明月珠，打落金色梨。
車渠地無塵，行至瑤池濱。森森椿樹下，白龍來嗅人。
宮殿崢嶸籠紫氣，金渠玉砂五色水。
守閽仙婢相倚睡，偷摘蟠桃幾倒地。
826.015 【輕薄篇二首】貫休
繡林錦野，春態相壓。誰家少年，馬蹄蹋蹋。
鬥雞走狗夜不歸，一擲賭卻如花妾。誰雲不顛不狂，
其名不彰，悲夫！
木落蕭蕭，蟲鳴唧唧。不覺朱蔫臉紅，霜劫鬢漆。
世途多事，泣向秋日。方今少壯不努力，老大徒傷悲，
如何？
826.016 【長安道】貫休
憧憧合合，八表一轍。黃塵霧合，車馬火熱。名湯風雨，
利輾霜雪。千車萬馱，半宿關月。上有堯禹，下有夔卨。
紫氣銀輪兮常覆金闕。仙掌捧日兮濁河澄澈。
愚將草木兮有言，與華封人兮不別。
826.017 【洛陽塵】貫休
昔時昔時洛城人，今作茫茫洛城塵。我聞富有石季倫，
樓臺五色幹星辰。樂如天樂日夜聞，錦姝繡妾何紛紛。
真珠簾中，姑射神人。文金線玉，香成暮雲。孫秀若不殺，
晉室應更貧。伊水削行路，冢石花磷磷。蒼茫金谷園，
牛羊齕荊榛。飛鳥好羽毛，疑是綠珠身。
826.018 【富貴曲二首】貫休
有金張族，驕奢相續。瓊樹玉堂，雕牆繡轂。紈綺雜雜，
鐘鼓合合。美人如白牡丹花，半日只舞得一曲。樂不樂，
足不足，爭教他愛山青水綠。
如神若仙，似蘭同雪。樂戒於極，胡不知輟。
只欲更綴上落花，恨不能把住明月。太山肉盡，東海酒竭。
佳人醉唱，敲玉釵折。寧知耘田車水翁，日日日灸背欲裂。
826.019 【野田黃雀行】貫休
高樹風多，吹爾巢落。深蒿葉暖，宜爾依泊。莫近鴞類，
蛛網亦惡。飲野田之清水，食野田之黃粟。深花中睡，
【土臬】土裏浴。如此即全勝啄太倉之谷，而更穿人之屋。
826.020 【古意九首】貫休
一雨火雲盡，閉門心冥冥。蘭花與芙蓉，滿院同芳馨。
佳人天一涯，好鳥何嚶嚶。我有雙白璧，不羨於虞卿。
我有徑寸珠，別是天地精。玩之室生白，瀟灑身安輕。
只應天上人，見我雙眼明。
陽烏爍萬物，草木懷春恩。茫茫塵土飛，培壅名利根。
我本是蓑笠，幼知天子尊。學爲毛氏詩，亦多直致言。
不慕需臑類，附勢同崩奔。唯尋桃李蹊，去去長者門。
美人如游龍，被服金鴛鴦。手把古刀尺，在彼白玉堂。
文章深掣曳，珂珮鳴丁當。好風吹桃花，片片落銀牀。
何妨學羽翰，遠逐朱鳥翔。
乾坤有清氣，散入詩人脾。聖賢遺清風，不在惡木枝。
千人萬人中，一人兩人知。憶在東溪日，花開葉落時。
幾擬以黃金，鑄作鍾子期。
莫輕白雲白，不與風雨會。莫見守羊兒，或是初平輩。
人生非日月，光輝豈常在。一榮與一辱，古今常相對。
君不見於公門，子孫好冠蓋。
古交如真金，百鍊色不回。今交如暴流，倏忽生塵埃。
我願君子氣，散爲青松栽。我恐荊棘花，只爲小人開。
傷心復傷心，吟上高高臺。
常思謝康樂，文章有神力。是何清風清，凜然似相識。
一種爲頑嚚，得作翻經石。一種爲枯槁，得作登山屐。
永嘉爲郡後，山水添鮮碧。何當學羽翰，一去觀遺蹟。
常思李太白，仙筆驅造化。玄宗致之七寶牀，
虎殿龍樓無不可。一朝力士脫靴後，玉上青蠅生一個。
紫皇殿前五色麟，忽然掣斷黃金鎖。五湖大浪如銀山，
滿船載酒撾鼓過。賀老成異物，顛狂誰敢和。
寧知江邊墳，不是猶醉臥。
憶在山中時，丹桂花葳蕤。紅泉浸瑤草，白日生華滋。
箬屋開地爐，翠牆掛藤衣。看經竹窗邊，白猿三兩枝。
東峯有老人，眼碧頭骨奇。種薤煮白石，旨趣如嬰兒。
月上來打門，月落方始歸。授我微妙訣，恬澹無所爲。
別來六七年，只恐白日飛。
826.021 【酷吏詞】貫休
霰雨灂灂，風吼如劚。有叟有叟，暮投我宿。吁嘆自語，
雲太守酷。如何如何，掠脂斡肉。吳姬唱一曲，
等閒破紅束。韓娥唱一曲，錦段鮮照屋。寧知一曲兩曲歌，
曾使千人萬人哭。不惟哭，亦白其頭，飢其族。
所以祥風不來，和氣不復。蝗乎蠈乎，東西南北。
826.022 【還舉人歌行卷】貫休
厚於鐵圍山上鐵，薄似雙成仙體纈。蜀機鳳雛動蹩躠，
珊瑚枝枝撐著月。王愷家中藏難掘，顏回飢僝愁天雪。
古松直筆雷不折，雪衣女啄蟠桃缺。珮入龍宮步遲遲，
繡簾銀殿何參差，即不知驪龍失珠知不知。
826.023 【陳宮詞】貫休
緬想當時宮闕盛，荒宴椒房懱堯聖。玉樹花歌百花裏，
珊瑚窗中海日迸。大臣來朝酒未醒，酒醒忠諫多不聽。
陳宮因此成野田，耕人犁破宮人鏡。
826.024 【擬齊梁酬所知見贈二首】貫休
靜只焚香坐，詠懷悲歲闌。佳人忽有贈，滿手紅琅玕。
不獨耀肌魄，將行爲羽翰。酬如上青天，風雪空漫漫。
美如仙鼎金，清如纖手琴。孫登嘯一聲，縹緲不可尋。
但覺神洋洋，如入三昧林。釋手覆在手，古意深復深。
慚無英瓊瑤，何以酬知音。
826.025 【經古戰場】貫休
茫茫凶荒，迥如天設。駐馬四顧，氣候迂結。秋空崢嶸，
黃日將沒。多少行人，白日見物。莫道路高低，盡是戰骨。
莫見地赤碧，盡是徵血。昔人昔人既能忠盡於力，
身糜戈戟，脂其風，膏其域。今人何不繩其塍，植其食。
而使空曠年年，常貯愁煙。使我至此，不能無言。
826.026 【村行遇獵】貫休
獵師紛紛走榛莽，女亦相隨把弓矢。南北東西盡殺心，
斷燒殘雲在圍裏。鶻拂荒田兔成血，竿打黃茅雉驚起。
傷嗟個輩亦是人，一生將此關身己。我聞天地之大德曰生，
又聞萬事皆天意，何遣此人又如此。猶更願天公一丈雪，
深山麋鹿盡凍死。
826.027 【漁家】貫休
赤蘆蓋屋低壓恰，沙漲柴門水痕疊。黃雞青犬花蒙籠，
漁女漁兒掃風葉。有叟相逢帶秋醉，自拔船樁色無愧。
前山腳下得魚多，惡浪堆中盡頭睡。但得忘筌心自樂，
肯羨前賢釣清渭。終須畫取掛秋堂，與爾爲鄰有深意。
826.028 【田家作】貫休
田家老翁無可作，晝甑蒸梨香漠漠。只向階前曝背眠，
赤桑大葉時時落。古【氵塹】侵門桃竹密，倉囤峨峨欲遮日。
自雲孫子解耕耘，四五年來腹多實。我聞此語心自悲，
世上悠悠豈得知，稼而不穡徒爾爲。
826.029 【江邊祠】貫休
松森森，江渾渾，江邊古祠空閉門。精靈應醉社日酒，
白龜咬斷菖蒲根。花殘泠紅宿雨滴，土龍甲溼鬼眼赤。
天符早晚下空碧，昨夜前村行霹靂。
826.030 【苦熱寄赤松道者】貫休
天雲如燒人如炙，天地爐中更何適。蟬喘雷乾冰井融，
些子清風有何益。守羊真人聃之役，高吟招隱倚碧壁。
紫氣紅煙鮮的的，澗茗園瓜麴塵色，驕冷奢涼合相憶。
826.031 【偶作二首】貫休
新詩一千首，古錦初下機。除月與鬼神，別未有人知。
子期去不返，浩浩良不悲。不知天地間，知者復是誰。
門前數枝路，路路車馬鳴。名埃與利塵，千里萬里行。
只見青山高，豈見青山平。朱門勢峨峨，冠蓋何光明。
黃鳥在花裏，青蟬奪其聲。爾生非金玉，豈常貴復貞。
寄言之子心，可以歸無形。
826.032 【夜夜曲】貫休
蟪蛄切切風騷騷，芙蓉噴香蟾蜍高。
孤燈耿耿徵婦勞，更深撲落金錯刀。
826.033 【春晚書山家屋壁二首】貫休
柴門寂寂黍飯馨，山家煙火春雨晴。
庭花濛濛水泠泠，小兒啼索樹上鶯。
水香塘黑蒲森森，鴛鴦鸂鶒如家禽。前村後壟桑柘深，
東鄰西舍無相侵。蠶娘洗繭前溪淥，牧童吹笛和衣浴。
山翁留我宿又宿，笑指西坡瓜豆熟。
826.034 【春晚閒居寄陳嵩伯】貫休
春霖閉門久，春色聚庭木。一夢辭舊山，四鄰有新哭。
菰蒲生白水，風篁擢纖玉。爲憶湖上翁，花時獨冥目。
826.035 【長持經僧】貫休
嘮嘮長夜坐，嘮嘮早起。杉森森，不見長，
人聲續續如流水。摐金掙玉，吐宮咽徵。頭低草木，
手合神鬼。日消三兩黃金爭得止，而槁木朽枝，一食而已。
傷嗟浮世之人，善事不曾入耳。
826.036 【茫茫曲】貫休
茫茫復茫茫，滿眼皆埃塵。莫言白髮多，莖莖是愁筋。
未達苦雕僞，及達多不仁。淺深與高低，盡能生棘榛。
茫茫四大愁殺人。
826.037 【古鏡詞上劉侍郎】貫休
至寶不自寶，照古還照今。仙人手胼胝，寥泬秋沈沈。
不是十二面，不是百鍊金。若非八彩眉，不可輒照臨。
即歸玉案頭，爲君整冠簪。即居吾君手，照出天下心。
恭聞太宗朝，此鏡當宸襟。六合懸清光，萬里無塵侵。
此鏡今又出，天地還得一。
826.038 【送姜道士歸南嶽】貫休
松品落落，雪格索索。眼有三角，頭峭五嶽。若不居嶽，
此處難著。藥僮貌蠻名鄙彼，葫蘆酒滿擔劣起。
萬里長風嘯一聲，九貞須拍黃金幾。落葉蕭蕭□杳□，
送師言了意未了。意未了，他時爲我致取一部音聲鳥。
826.039 【了仙謠】貫休
海中紫霧蓬萊島，安期子喬去何早。遊戲多騎白騏驎，
鬚髮如銀未曾老。亦留仙訣在人間，齧鏃終言藥非道。
始皇不得此深旨，遠遣徐福生憂惱。紫術黃精心上苗，
大還小還行中寶。若師方術棄心師，浪似雪山何處討。
