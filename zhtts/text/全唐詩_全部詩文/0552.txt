第543卷 喻凫
543.01 【赠李商隐】喻凫
羽翼恣抟扶，山河使笔驱。月疏吟夜桂，龙失咏春珠。
草细盘金勒，花繁倒玉壶。徒嗟好章句，无力致前途。
543.02 【元日即事】喻凫
敛板贺交亲，称觞讵有巡。年光悲掷旧，景色喜呈新。
水柳烟中重，山梅雪后真。不知将白发，何以度青春。
543.03 【送贾岛往金州谒姚员外】喻凫
山光与水色，独往此中深。溪沥椒花气，岩盘漆叶阴。
潇湘终共去，巫峡羡先寻。几夕江楼月，玄晖伴静吟。
543.04 【送友人罢举归蜀】喻凫
憔悴满衣尘，风光岂属身。卖琴红粟贵，看镜白髭新。
栈畔谁高步，巴边自问津。凄然莫滴血，杜宇正哀春。
543.05 【送卫尉之延陵】喻凫
草木正花时，交亲触雨辞。一官之任远，尽室出城迟。
乳滴茅君洞，鸦鸣季子祠。想知佐理暇，日有咏怀诗。
543.06 【送越州高录事】喻凫
官曹权纪纲，行李半舟航。浦溆潮来广，川源鸟去长。
笋成稽岭岸，莲发镜湖香。泽国还之任，鲈鱼浪得尝。
543.07 【送潘咸】喻凫
时时赍破囊，访我息闲坊。煮雪问茶味，当风看雁行。
心齐山鹿逸，句敌柳花狂。坚苦今如此，前程岂渺茫。
543.08 【送友人下第归宁】喻凫
紫阁雪未尽，杏园花亦寒。灞西辞旧友，楚外忆新安。
细雨猿啼枿，微阳鹭起滩。旋应赴秋贡，讵得久承欢。
543.09 【游北山寺】喻凫
烟冈影畔寺，游步此时孤。庭静众药在，鹤闲双桧枯。
蓝峰露秋院，灞水入春厨。便可栖心迹，如何返旧途。
543.010 【冬日题无可上人院】喻凫
入户道心生，茶间踏叶行。泻风瓶水涩，承露鹤巢轻。
阁北长河气，窗东一桧声。诗言与禅味，语默此皆清。
543.011 【游云际寺】喻凫
涧壑吼风雷，香门绝顶开。阁寒僧不下，钟定虎常来。
鸟啄林稍果，鼯跳竹里苔。心源无一事，尘界拟休回。
543.012 【题翠微寺】喻凫
沿溪又涉巅，始喜入前轩。钟度鸟沈壑，殿扃云湿幡。
凉泉堕众石，古木彻疏猿。月上僧阶近，斯游岂易言。
543.013 【广德官舍二松】喻凫
杨公休簿领，二木日坚牢。直甚彰吾节，清终庇尔曹。
幽阴月里细，冷树雪中高。谁见干霄后，枝飘白鹤毛。
543.014 【浴马】喻凫
解控复收鞭，长津动细涟。空蹄沈绿玉，阔臆没连钱。
沫漩桥声下，嘶盘柳影边。常闻禀龙性，固与白波便。
543.015 【和段学士南亭春日对雨】喻凫
晨飞晚未休，兰阁客吟愁。萧飒柳边挂，萦纡花底流。
声繁乍离籁，洒急不成沤。经夕江湖思，烟波一钓舟。
543.016 【书怀】喻凫
只是守琴书，僧中独寓居。心唯务鹤静，分合与名疏。
暮雨啼螀次，凉风落木初。家山太湖渌，归去复何如。
543.017 【一公房】喻凫
幽深谁掩关，清净自多闲。一雨收众木，孤云生远山。
花萎绿苔上，鸽乳翠楼间。岚霭燃香夕，容听半偈还。
543.018 【晚次临泾】喻凫
路入犬羊群，城寒雉堞曛。居人只尚武，过客谩投文。
马怯奔浑水，雕沈莽苍云。沙田积蒿艾，竟夕见烧焚。
543.019 【王母祠前写望】喻凫
云霞千古事，桃李旧花颜。芳信沈青鸟，空祠掩暮山。
香传一座暗，柳匝万家闲。那复伤神所，河昏落日间。
543.020 【游暖泉精舍】喻凫
坞木殿前空，山河泽国同。鸟闲沙影上，泉落树阴中。
缆舸蒲花水，萦幡柳絮风。翛然方寸地，何事更悲蓬。
543.021 【怀乡】喻凫
秋风江上家，钓艇泊芦花。断岸绿杨荫，疏篱红槿遮。
鼍鸣积雨窟，鹤步夕阳沙。抱疾僧窗夜，归心过月斜。
543.022 【岫禅师南溪兰若】喻凫
锡影配瓶光，孤溪照草堂。水悬青石磴，钟动白云床。
树色含残雨，河流带夕阳。唯应无月夜，瞑目见他方。
543.023 【龙翔寺寄李频】喻凫
钟声南北寺，不道往来遥。人事因循过，时光荏苒销。
悬灯洒砌雨，上阁绕云雕。即是洲中柳，嘶蝉急暮条。
543.024 【送武瑴之邠宁】喻凫
戍路少人踪，边烟淡复浓。诗宁写别恨，酒不上离容。
燕拂沙河柳，鸦高石窟钟。悠然一暌阻，山叠虏云重。
543.025 【夏日题岫禅师房】喻凫
朝朝声磬罢，章子扫藤阴。花过少游客，日长无事心。
回山闭院直，落水下桥深。安得开方便，容身老此林。
543.026 【夏日因怀阳羡旧游寄裴书记】喻凫
落日太湖西，波涵万象低。藕花熏浦溆，菱蔓匿凫鹥。
树及长桥尽，滩回七里迷。还应坐筹暇，时一梦荆溪。
543.027 【呈薛博士】喻凫
辛勤长在学，一室少曾开。时忆暮山寺，独登衰草台。
名期五字立，迹愧九年来。此意今聊写，还希君子哀。
543.028 【即事】喻凫
抱杖立溪口，迎秋看塞门。连山互苍翠，二水各清浑。
笛发孤烟戍，鸦归夕照村。萋萋芳草色，终是忆王孙。
543.029 【龙翔寺阁夜怀渭南张少府】喻凫
春城带病别，秋塞见除书。况是神仙吏，仍非尘土居。
河风吹鸟迥，岳雨滴桐疏。坐阁驰思夕，沙东凉月虚。
543.030 【夏日龙翔寺居即事寄崔侍御】喻凫
古刹一幡斜，吹门水过沙。数声钟里饭，双影树间茶。
落日穷荒雨，微风古堑花。何当戴豸客，复此问生涯。
543.031 【龙翔寺居喜胡权见访因宿】喻凫
林栖无异欢，煮茗就花栏。雀啅北冈晓，僧开西阁寒。
冲桥二水急，扣月一钟残。明发还分手，徒悲行路难。
543.032 【宿石窟寺】喻凫
一刹古冈南，孤钟撼夕岚。客闲明月阁，僧闭白云庵。
野鹤立枯枿，天龙吟净潭。因知不生理，合自此中探。
543.033 【夏日龙翔寺寄张侍御】喻凫
沙西林杪寺，殿倚石棱开。晓月僧汲井，残阳钟殷台。
河冲绿野去，鸟背白云来。日夕唯增思，京关未想回。
543.034 【秋日将归长安留别王尚书】喻凫
朔漠正秋霖，西风传夕砧。沧洲未归迹，华发受恩心。
露色冈莎冷，蝉声坞木深。清晨鈇钺内，只献白云吟。
543.035 【龙翔寺言怀】喻凫
眠云喜道存，读易过朝昏。乔木青连郭，长河白泻门。
钟沈残月坞，鸟去夕阳村。搜此成闲句，期逢作者论。
543.036 【龙翔寺居夏日寄献王尚书】喻凫
那期高旆下，得遇重臣知。泉石容居止，风沙免路岐。
河兼落下望，句入大荒思。无复愁烦暑，回山翠阁危。
543.037 【题弘济寺不出院僧】喻凫
楚鞋应此世，只绕砌苔休。色相栽花视，身心坐石修。
声寒通节院，城黑见烽楼。欲取闲云并，闲云有去留。
543.038 【寄刘录事】喻凫
城西青岛寺，累夏漱寒泉。今在提纲所，应难扫石眠。
风沙榆塞迥，波浪橘洲偏。重整潇湘棹，心期更几年。
543.039 【酬王檀见寄】喻凫
驰心栖杳冥，何物比清泠。夜月照巫峡，秋风吹洞庭。
酬难尘鬓皓，坐久壁灯青。竟晚苍山咏，乔枝有鹤听。
543.040 【寺居秋日对雨有怀】喻凫
修修复雭雭，黄叶此时飞。隐几客吟断，邻房僧话稀。
鸽寒栖树定，萤湿在窗微。即事潇湘渚，渔翁披草衣。
543.041 【答刘录事夜月怀湘西友人见寄】喻凫
相逢仍朔漠，相问即波涛。江思苇花折，笛声关月高。
簿书君阅倦，章句我吟劳。竟夕空凭阁，长河漴石壕。
543.042 【上高侍御】喻凫
旧隐白云峰，生涯落叶同。关河一栖旅，杨柳十东风。
迹处龙钟内，声居汩没中。酬恩若有地，宁止杀微躬。
543.043 【冬日寄友人】喻凫
空为梁甫吟，谁竟是知音。风雪坐闲夜，乡园来旧心。
沧江孤棹迥，落日一钟深。君子久忘我，此诚甘自沈。
543.044 【冬夜宿余正字静恭里闲居】喻凫
每来多便宿，不负白云言。古木朔风动，寒城疏雪翻。
微灯悬刻漏，旧梦返湘沅。先是琴边起，知为阁务繁。
543.045 【得子侄书】喻凫
远书来阮巷，阙下见江东。不得经史力，枉抛耕稼功。
雁天霞脚雨，渔夜苇条风。无复琴杯兴，开怀向尔同。
543.046 【献知己】喻凫
亦忝受恩身，当殊投刺新。竟蒙分玉石，终不离埃尘。
大谷非无暖，幽枝自未春。昏昏过朝夕，应念苦吟人。
543.047 【赠张濆处士】喻凫
露白覆棋宵，林青读易朝。道高天子问，名重四方招。
许鹤归华顶，期僧过石桥。虽然在京国，心迹自逍遥。
543.048 【早秋寺居酬张侍御六韵见寄】喻凫
六十上清冥，晓缄东越藤。山光紫衣陟，寺影白云凝。
湿叶起寒鸟，深林惊古僧。微风窗静展，细雨阁吟登。
清韵岳磬远，佳音湖水澄。却思前所献，何以豸冠称。
543.049 【和段学士对雪】喻凫
盈尺知丰稔，开窗对酒壶。飘当大野匝，洒到急流无。
密际西风尽，凝间朔气扶。干摧鸟栖枿，冷射夜残垆。
赞月登斜汉，兼沙搅北湖。惭于郢客坐，一此调巴歈。
543.050 【监试夜雨滴空阶】喻凫
霎霎复凄凄，飘松又洒槐。气濛蛛网槛，声叠藓花阶。
古壁青灯动，深庭湿叶埋。徐垂旧鸳瓦，竞历小茅斋。
冷与阴虫间，清将玉漏谐。病身唯展转，谁见此时怀。
543.051 【春雨如膏】喻凫
幂幂敛轻尘，濛濛湿野春。细光添柳重，幽点溅花匀。
惨淡游丝景，阴沈落絮辰。回低飞蝶翅，寒滴语禽身。
洒岳摧馀雪，吹江叠远蘋。东城与西陌，晴后趣何新。
543.052 【送友人南中访旧知】喻凫
春尽大方游，思君便白头。地蒸川有毒，天暖树无秋。
水急三巴险，猿分五岭愁。为缘知己分，南国必淹留。
543.053 【玄都观李尊师】喻凫
藓帻翠髯公，存思古观空。晓坛柽叶露，晴圃柳花风。
寿已将椿并，棋难见局终。何当与高鹤，飞去海光中。
543.054 【送石贲归吴兴】喻凫
同志幸同年，高堂君独还。齐荣恩未报，共隐事皆闲。
访寺临河岸，开楼见海山。洛中推二陆，莫久恋乡关。
543.055 【感遇】喻凫
江乡十年别，京国累日同。在客几多事，俱付酒杯中。
543.056 【晚思】喻凫
鹤下紫阁云，沈沈翠微雨。独坐正无言，孤庄一声杵。
543.057 【赠空禅师】喻凫
虎见修行久，松知夏腊高。寒堂坐风雨，瞑目尚波涛。
543.058 【西山寒日逢韦侍御】喻凫
獬豸霜中貌，龙钟病后颜。惨伤此身事，风雪动江山。
543.059 【题禅院】喻凫
无花地亦香，有鹤松多直。向此奚必孤，山僧尽相识。
543.060 【惊秋】喻凫
莺啭才间关，蝉鸣旋萧屑。如何两鬓毛，不作千枝雪。
543.061 【经刘校书墓】喻凫
远冢松回曲渚风，一官闻是校书终。
霜情月思今何在，零落人间策子中。
543.062 【蒋处士宅喜闲公至】喻凫
绝杯夏别螺江渡，单钵春过处士斋。
尝茗议空经不夜，照花明月影侵阶。
543.063 【绝句（一作忆友人）】喻凫
银地无尘金菊开，紫梨红枣堕莓苔。
一泓秋水一轮月，今夜故人来不来。
543.064 【句】喻凫
颜凋明镜觉，思苦白云知。
沧洲迷钓隐，紫阁负僧期。（见张为《主客图》）。
