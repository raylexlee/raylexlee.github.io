第092卷 李乂
92.01 【招谕有怀赠同行人（一作李义府诗）】李乂
远游冒艰阻，深入劳存谕。春去辞国门，秋还在边戍。
轩车行未返，节序催难驻。陌上悲转蓬，园中想芳树。
蜀山自纷纠，岷水恒奔注。临泛多苦怀，登攀寡欢趣。
永夕飞淫雨，崇朝蒸毒雾。不求绥岭桃，宁美邛乡蒟。
白浪行欲静，骢马何尝驱。愿接轺旆尘，联翩东北骛。
92.02 【春日侍宴芙蓉园应制】李乂
水殿临丹籞，山楼绕翠微。昔游人托乘，今幸帝垂衣。
涧筱缘峰合，岩花逗浦飞。朝来江曲地，无处不光辉。
92.03 【奉和登骊山高顶寓目应制】李乂
崖巘万寻悬，居高敞御筵。行戈疑驻日，步辇若登天。
城阙雾中近，关河云外连。谬陪登岱驾，欣奉济汾篇。
92.04 【奉和七夕两仪殿会宴应制】李乂
桂宫明月夜，兰殿起秋风。云汉弥年阻，星筵此夕同。
倏来疑有处，旋去已成空。睿作钧天响，魂飞在梦中。
92.05 【奉和春日游苑喜雨应诏】李乂
仙跸九成台，香筵万寿杯。一旬初降雨，二月早闻雷。
叶向朝霁密，花含宿润开。幸承天泽豫，无使日光催。
92.06 【奉和人日清晖阁宴群臣遇雪应制】李乂
上日登楼赏，中天御辇飞。后庭联舞唱，前席仰恩辉。
睿作风云起，农祥雨雪霏。幸陪人胜节，长愿奉垂衣。
92.07 【陪幸临渭亭遇雪应制】李乂
青阳御紫微，白雪下彤闱。浃壤流天霈，绵区洒帝辉。
水如银度烛，云似玉披衣。为得因风起，还来就日飞。
92.08 【奉和九日侍宴应制得浓字】李乂
望幸纡千乘，登高自九重。台疑临戏马，殿似接疏龙。
捧箧萸香遍，称觞菊气浓。更看仙鹤舞，来此庆时雍。
92.09 【送沙门弘景道俊玄奘还荆州应制】李乂
初日承归旨，秋风起赠言。汉珠留道味，江璧返真源。
地出南关远，天回北斗尊。宁知一柱观，却启四禅门。
92.010 【奉和九月九日登慈恩寺浮图应制】李乂
涌塔临玄地，高层瞰紫微。鸣銮陪帝出，攀橑翊天飞。
庆洽重阳寿，文含列象辉。小臣叨载笔，欣此颂巍巍。
92.011 【闰九月九日幸总持寺登浮图应制】李乂
清跸幸禅楼，前驱历御沟。还疑九日豫，更想六年游。
圣藻辉缨络，仙花缀冕旒。所欣延亿载，宁祗庆重秋。
92.012 【侍宴长宁公主东庄应制】李乂
紫禁乘宵动，青门访水嬉。贵游鳣序集，仙女凤楼期。
合宴簪绅满，承恩雨露滋。北辰还捧日，东馆幸逢时。
92.013 【幸白鹿观应制】李乂
制跸乘骊阜，回舆指凤京。南山四皓谒，西岳两童迎。
云幄临悬圃，霞杯荐赤城。神明近兹地，何必往蓬瀛。
92.014 【次苏州】李乂
洛渚问吴潮，吴门想洛桥。夕烟杨柳岸，春水木兰桡。
城邑南楼近，星辰北斗遥。无因生羽翼，轻举托还飙。
92.015 【寄胡皓时在南中】李乂
徭役苦流滞，风波限溯洄。江流通地骨，山道绕天台。
有鸟图南去，无人见北来。闭门沧海曲，云雾待君开。
92.016 【饯许州宋司马赴任】李乂
展骥旌时杰，谈鸡美代贤。暂离仙掖务，追送近郊筵。
地惨金商节，人康璧假田。从来昆友事，咸以佩刀传。
92.017 【饯唐州高使君赴任】李乂
淮源之水清，可以濯君缨。彼美称才杰，亲人伫政声。
岁寒畴曩意，春晚别离情。终叹临岐远，行看拥传荣。
92.018 【哭仆射鄂公杨再思】李乂
端揆凝邦绩，台阶阐国猷。方崇大厦栋，忽逝巨川舟。
白日铭安在，清风颂独留。死生恩命毕，零落掩山丘。
92.019 【故赵王属赠黄门侍郎上官公挽词】李乂
暮归泉壤隔，朝发城池恋。汉畤结愁阴，秦陵下悲霰。
駸駸百驷驰，悯悯群龙饯。石马徒自施，玉人终不见。
92.020 【淮阳公主挽歌】李乂
玉颜生汉渚，汤沐荣天女。金缕化邙尘，哀荣感路人。
凤凰曾作伴，蝼蚁忽为亲。畴日成蹊处，秾华不复春。
92.021 【故西台侍郎上官公挽歌】李乂
宇内文儒重，朝端礼命优。立言多启沃，论道盛谋猷。
顾日琴安在，冲星剑不留。徒怀东武襚，更掩北原丘。
92.022 【高安公主挽歌二首】李乂
汤沐三千赋，楼台十二重。银炉称贵幸，玉辇盛过逢。
嫔则留中馈，娥辉没下舂。平阳百岁后，歌舞为谁容。
宾卫俨相依，横门启曙扉。灵阴蟾兔缺，仙影凤凰飞。
一水秋难渡，三泉夜不归。况临青女节，瑶草更前哀。
92.023 【奉和初春幸太平公主南庄应制】李乂
平阳馆外有仙家，沁水园中好物华。地出东郊回日御，
城临南斗度云车。风泉韵绕幽林竹，雨霰光摇杂树花。
已庆时来千亿寿，还言日暮九重赊。
92.024 【兴庆池侍宴应制】李乂
神池泛滥水盈科，仙跸纡徐步辇过。纵棹洄沿萍溜合，
开轩眺赏麦风和。潭鱼在藻供游咏，谷鸟含樱入赋歌。
寄语乘槎溟海客，回头来此问天河。
92.025 【侍宴安乐公主山庄应制】李乂
金舆玉辇背三条，水阁山楼望九霄。野外初迷七圣道，
河边忽睹二灵桥。悬冰滴滴依虬箭，清吹泠泠杂凤箫。
回晚平阳歌舞合，前溪更转木兰桡。
92.026 【奉和春日幸望春宫应制】李乂
东城结宇敞千寻，北阙回舆具四临。丽日祥烟承罕毕，
轻荑弱草藉衣簪。秦商重沓云岩近，河渭萦纡雾壑深。
谬接鹓鸿陪赏乐，还欣鱼鸟遂飞沉。
92.027 【人日重宴大明宫恩赐彩缕人胜应制】李乂
诘旦行春上苑中，凭高却下大明宫。千年执象寰瀛泰，
七日为人庆赏隆。铁凤曾鶱摇瑞雪，铜乌细转入祥风。
此时朝野欢无算，此岁云天乐未穷。
92.028 【享龙池乐第八章】李乂
星分邑里四人居，水洊源流万顷馀。魏国君王称象处，
晋家蕃邸化龙初。青蒲暂似游梁马，绿藻还疑宴镐鱼。
自有神灵滋液地，年年云物史官书。
92.029 【奉和幸礼部尚书窦希玠宅应制（一作陪幸五王宅）】李乂
家住千门侧，亭临二水傍。贵游开北地，宸眷幸西乡。
曳履迎中谷，鸣丝出后堂。浦疑观万象，峰似驻三光。
草向琼筵乐，花承绣扆香。圣情思旧重，留饮赋雕章。
92.030 【奉和晦日幸昆明池应制】李乂
玉辂寻春赏，金堤重晦游。川通黑水浸，地派紫泉流。
晃朗扶桑出，绵联杞树周。乌疑填海处，人似隔河秋。
劫尽灰犹识，年移石故留。汀洲归棹晚，箫鼓杂汾讴。
92.031 【奉和幸长安故城未央宫应制】李乂
凤辇乘春陌，龙山访故台。北宫才尽处，南斗独昭回。
肆览飞宸札，称觞引御杯。已观蓬海变，谁厌柏梁灾。
代挹孙通礼，朝称贾谊才。忝侪文雅地，先后各时来。
92.032 【陪幸韦嗣立山庄应制（一作宋之问诗）】李乂
枢掖调梅暇，林园种槿初。入朝荣剑履，退食偶琴书。
地隐东岩室，天回北斗车。旌门临窈窕，辇道属扶疏。
云罕明丹谷，霜笳彻紫虚。水疑投石处，溪似钓璜馀。
帝泽颁卮酒，人欢颂里闾。一承黄竹咏，长奉白茆居。
92.033 【奉和幸望春宫送朔方军大总管张仁亶】李乂
边郊草具腓，河塞有兵机。上宰调梅寄，元戎细柳威。
武貔东道出，鹰隼北庭飞。玉匣谋中野，金舆下太微。
投醪衔饯酌，缉衮事征衣。勿谓公孙老，行闻奏凯归。
92.034 【奉和幸三会寺应制】李乂
睿德总无边，神皋择胜缘。二仪齐法驾，三会礼香筵。
汉阙中黄近，秦山太白连。台疑观鸟日，池似刻鲸年。
满月临真境，秋风入御弦。小臣叨下列，持管谬窥天。
92.035 【奉和幸大荐福寺（寺即中宗旧宅）】李乂
象设隆新宇，龙潜想旧居。碧楼披玉额，丹仗导金舆。
代日兴光近，周星掩曜初。空歌清沛筑，梵乐奏胡书。
帝造环三界，天文贲六虚。康哉孝理日，崇德在真如。
92.036 【夏日都门送司马员外逸客孙员外佺北征】李乂
日逐滋南寇，天威抚北垂。析珪行仗节，持印且分麾。
羽檄双凫去，兵车驷马驰。虎旗悬气色，龙剑抱雄雌。
候月期戡翦，经时念别离。坐闻关陇外，无复引弓儿。
92.037 【元日恩赐柏叶应制（景龙四年）】李乂
劲节凌冬劲，芳心待岁芳。能令人益寿，非止麝含香。
92.038 【侍宴桃花园咏桃花应制】李乂
绮萼成蹊遍籞芳，红英扑地满筵香。
莫将秋宴传王母，来比春华奉圣皇。
92.039 【奉和三日祓禊渭滨】李乂
上林花鸟暮春时，上巳陪游乐在兹。
此日欣逢临渭赏，昔年空道济汾词。
92.040 【奉和幸韦嗣立山庄侍宴应制】李乂
曲榭回廊绕涧幽，飞泉喷下溢池流。
只应感发明王梦，遂得邀迎圣帝游。
92.041 【侍宴安乐公主新宅应制】李乂
牵牛南渡象昭回，学凤楼成帝女来。
平旦鹓鸾歌舞席，方宵鹦鹉献酬杯。
92.042 【饯唐永昌】李乂
田郎才貌出咸京，潘子文华向洛城。
愿以深心留善政，当令强项谢高名。
