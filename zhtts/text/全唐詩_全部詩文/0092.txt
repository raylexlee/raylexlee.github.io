第092卷 李乂
92.01 【招諭有懷贈同行人（一作李義府詩）】李乂
遠遊冒艱阻，深入勞存諭。春去辭國門，秋還在邊戍。
軒車行未返，節序催難駐。陌上悲轉蓬，園中想芳樹。
蜀山自紛糾，岷水恆奔注。臨泛多苦懷，登攀寡歡趣。
永夕飛淫雨，崇朝蒸毒霧。不求綏嶺桃，寧美邛鄉蒟。
白浪行欲靜，驄馬何嘗驅。願接軺旆塵，聯翩東北騖。
92.02 【春日侍宴芙蓉園應制】李乂
水殿臨丹籞，山樓繞翠微。昔遊人託乘，今幸帝垂衣。
澗筱緣峯合，巖花逗浦飛。朝來江曲地，無處不光輝。
92.03 【奉和登驪山高頂寓目應制】李乂
崖巘萬尋懸，居高敞御筵。行戈疑駐日，步輦若登天。
城闕霧中近，關河雲外連。謬陪登岱駕，欣奉濟汾篇。
92.04 【奉和七夕兩儀殿會宴應制】李乂
桂宮明月夜，蘭殿起秋風。雲漢彌年阻，星筵此夕同。
倏來疑有處，旋去已成空。睿作鈞天響，魂飛在夢中。
92.05 【奉和春日遊苑喜雨應詔】李乂
仙蹕九成臺，香筵萬壽杯。一旬初降雨，二月早聞雷。
葉向朝霽密，花含宿潤開。幸承天澤豫，無使日光催。
92.06 【奉和人日清暉閣宴羣臣遇雪應制】李乂
上日登樓賞，中天御輦飛。後庭聯舞唱，前席仰恩輝。
睿作風雲起，農祥雨雪霏。幸陪人勝節，長願奉垂衣。
92.07 【陪幸臨渭亭遇雪應制】李乂
青陽御紫微，白雪下彤闈。浹壤流天霈，綿區灑帝輝。
水如銀度燭，雲似玉披衣。爲得因風起，還來就日飛。
92.08 【奉和九日侍宴應制得濃字】李乂
望幸紆千乘，登高自九重。臺疑臨戲馬，殿似接疏龍。
捧篋萸香遍，稱觴菊氣濃。更看仙鶴舞，來此慶時雍。
92.09 【送沙門弘景道俊玄奘還荊州應制】李乂
初日承歸旨，秋風起贈言。漢珠留道味，江璧返真源。
地出南關遠，天回北斗尊。寧知一柱觀，卻啓四禪門。
92.010 【奉和九月九日登慈恩寺浮圖應制】李乂
湧塔臨玄地，高層瞰紫微。鳴鑾陪帝出，攀橑翊天飛。
慶洽重陽壽，文含列象輝。小臣叨載筆，欣此頌巍巍。
92.011 【閏九月九日幸總持寺登浮圖應制】李乂
清蹕幸禪樓，前驅歷御溝。還疑九日豫，更想六年遊。
聖藻輝纓絡，仙花綴冕旒。所欣延億載，寧祗慶重秋。
92.012 【侍宴長寧公主東莊應制】李乂
紫禁乘宵動，青門訪水嬉。貴遊鱣序集，仙女鳳樓期。
合宴簪紳滿，承恩雨露滋。北辰還捧日，東館幸逢時。
92.013 【幸白鹿觀應制】李乂
制蹕乘驪阜，回輿指鳳京。南山四皓謁，西嶽兩童迎。
雲幄臨懸圃，霞杯薦赤城。神明近茲地，何必往蓬瀛。
92.014 【次蘇州】李乂
洛渚問吳潮，吳門想洛橋。夕煙楊柳岸，春水木蘭橈。
城邑南樓近，星辰北斗遙。無因生羽翼，輕舉託還飆。
92.015 【寄胡皓時在南中】李乂
徭役苦流滯，風波限溯洄。江流通地骨，山道繞天台。
有鳥圖南去，無人見北來。閉門滄海曲，雲霧待君開。
92.016 【餞許州宋司馬赴任】李乂
展驥旌時傑，談雞美代賢。暫離仙掖務，追送近郊筵。
地慘金商節，人康璧假田。從來昆友事，鹹以佩刀傳。
92.017 【餞唐州高使君赴任】李乂
淮源之水清，可以濯君纓。彼美稱才傑，親人佇政聲。
歲寒疇曩意，春晚別離情。終嘆臨岐遠，行看擁傳榮。
92.018 【哭僕射鄂公楊再思】李乂
端揆凝邦績，臺階闡國猷。方崇大廈棟，忽逝巨川舟。
白日銘安在，清風頌獨留。死生恩命畢，零落掩山丘。
92.019 【故趙王屬贈黃門侍郎上官公輓詞】李乂
暮歸泉壤隔，朝發城池戀。漢畤結愁陰，秦陵下悲霰。
駸駸百駟馳，憫憫羣龍餞。石馬徒自施，玉人終不見。
92.020 【淮陽公主輓歌】李乂
玉顏生漢渚，湯沐榮天女。金縷化邙塵，哀榮感路人。
鳳凰曾作伴，螻蟻忽爲親。疇日成蹊處，穠華不復春。
92.021 【故西臺侍郎上官公輓歌】李乂
宇內文儒重，朝端禮命優。立言多啓沃，論道盛謀猷。
顧日琴安在，衝星劍不留。徒懷東武襚，更掩北原丘。
92.022 【高安公主輓歌二首】李乂
湯沐三千賦，樓臺十二重。銀爐稱貴幸，玉輦盛過逢。
嬪則留中饋，娥輝沒下舂。平陽百歲後，歌舞爲誰容。
賓衛儼相依，橫門啓曙扉。靈陰蟾兔缺，仙影鳳凰飛。
一水秋難渡，三泉夜不歸。況臨青女節，瑤草更前哀。
92.023 【奉和初春幸太平公主南莊應制】李乂
平陽館外有仙家，沁水園中好物華。地出東郊回日御，
城臨南鬥度雲車。風泉韻繞幽林竹，雨霰光搖雜樹花。
已慶時來千億壽，還言日暮九重賒。
92.024 【興慶池侍宴應制】李乂
神池氾濫水盈科，仙蹕紆徐步輦過。縱棹洄沿萍溜合，
開軒眺賞麥風和。潭魚在藻供遊詠，谷鳥含櫻入賦歌。
寄語乘槎溟海客，回頭來此問天河。
92.025 【侍宴安樂公主山莊應制】李乂
金輿玉輦背三條，水閣山樓望九霄。野外初迷七聖道，
河邊忽睹二靈橋。懸冰滴滴依虯箭，清吹泠泠雜鳳簫。
回晚平陽歌舞合，前溪更轉木蘭橈。
92.026 【奉和春日幸望春宮應制】李乂
東城結宇敞千尋，北闕回輿具四臨。麗日祥煙承罕畢，
輕荑弱草藉衣簪。秦商重沓雲巖近，河渭縈紆霧壑深。
謬接鵷鴻陪賞樂，還欣魚鳥遂飛沉。
92.027 【人日重宴大明宮恩賜彩縷人勝應制】李乂
詰旦行春上苑中，憑高卻下大明宮。千年執象寰瀛泰，
七日爲人慶賞隆。鐵鳳曾鶱搖瑞雪，銅烏細轉入祥風。
此時朝野歡無算，此歲雲天樂未窮。
92.028 【享龍池樂第八章】李乂
星分邑里四人居，水洊源流萬頃餘。魏國君王稱象處，
晉家蕃邸化龍初。青蒲暫似遊梁馬，綠藻還疑宴鎬魚。
自有神靈滋液地，年年雲物史官書。
92.029 【奉和幸禮部尚書竇希玠宅應制（一作陪幸五王宅）】李乂
家住千門側，亭臨二水傍。貴遊開北地，宸眷幸西鄉。
曳履迎中谷，鳴絲出後堂。浦疑觀萬象，峯似駐三光。
草向瓊筵樂，花承繡扆香。聖情思舊重，留飲賦雕章。
92.030 【奉和晦日幸昆明池應制】李乂
玉輅尋春賞，金堤重晦遊。川通黑水浸，地派紫泉流。
晃朗扶桑出，綿聯杞樹周。烏疑填海處，人似隔河秋。
劫盡灰猶識，年移石故留。汀洲歸棹晚，簫鼓雜汾謳。
92.031 【奉和幸長安故城未央宮應制】李乂
鳳輦乘春陌，龍山訪故臺。北宮才盡處，南鬥獨昭回。
肆覽飛宸札，稱觴引御杯。已觀蓬海變，誰厭柏梁災。
代挹孫通禮，朝稱賈誼才。忝儕文雅地，先後各時來。
92.032 【陪幸韋嗣立山莊應制（一作宋之問詩）】李乂
樞掖調梅暇，林園種槿初。入朝榮劍履，退食偶琴書。
地隱東巖室，天回北斗車。旌門臨窈窕，輦道屬扶疏。
雲罕明丹谷，霜笳徹紫虛。水疑投石處，溪似釣璜餘。
帝澤頒卮酒，人歡頌里閭。一承黃竹詠，長奉白茆居。
92.033 【奉和幸望春宮送朔方軍大總管張仁亶】李乂
邊郊草具腓，河塞有兵機。上宰調梅寄，元戎細柳威。
武貔東道出，鷹隼北庭飛。玉匣謀中野，金輿下太微。
投醪銜餞酌，緝袞事征衣。勿謂公孫老，行聞奏凱歸。
92.034 【奉和幸三會寺應制】李乂
睿德總無邊，神皋擇勝緣。二儀齊法駕，三會禮香筵。
漢闕中黃近，秦山太白連。臺疑觀鳥日，池似刻鯨年。
滿月臨真境，秋風入御弦。小臣叨下列，持管謬窺天。
92.035 【奉和幸大薦福寺（寺即中宗舊宅）】李乂
象設隆新宇，龍潛想舊居。碧樓披玉額，丹仗導金輿。
代日興光近，周星掩曜初。空歌清沛築，梵樂奏胡書。
帝造環三界，天文賁六虛。康哉孝理日，崇德在真如。
92.036 【夏日都門送司馬員外逸客孫員外佺北征】李乂
日逐滋南寇，天威撫北垂。析珪行仗節，持印且分麾。
羽檄雙鳧去，兵車駟馬馳。虎旗懸氣色，龍劍抱雄雌。
候月期戡翦，經時念別離。坐聞關隴外，無復引弓兒。
92.037 【元日恩賜柏葉應制（景龍四年）】李乂
勁節凌冬勁，芳心待歲芳。能令人益壽，非止麝含香。
92.038 【侍宴桃花園詠桃花應制】李乂
綺萼成蹊遍籞芳，紅英撲地滿筵香。
莫將秋宴傳王母，來比春華奉聖皇。
92.039 【奉和三日祓禊渭濱】李乂
上林花鳥暮春時，上巳陪遊樂在茲。
此日欣逢臨渭賞，昔年空道濟汾詞。
92.040 【奉和幸韋嗣立山莊侍宴應制】李乂
曲榭迴廊繞澗幽，飛泉噴下溢池流。
只應感發明王夢，遂得邀迎聖帝遊。
92.041 【侍宴安樂公主新宅應制】李乂
牽牛南渡象昭回，學鳳樓成帝女來。
平旦鵷鸞歌舞席，方宵鸚鵡獻酬杯。
92.042 【餞唐永昌】李乂
田郎才貌出鹹京，潘子文華向洛城。
願以深心留善政，當令強項謝高名。
