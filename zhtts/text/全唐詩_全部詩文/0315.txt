第314卷 陈京 等
314.01 【享文恭太子庙乐章】陈京
歌以德发，声以乐贵。乐善名存，追仙礼异。
鸾旌拱修，凤鸣合次。神听皇慈，仲月皆至。
314.02 【步虚词十九首】韦渠牟
玉简真人降，金书道箓通。烟霞方蔽日，云雨已生风。
四极威仪异，三天使命同。那将人世恋，不去上清宫。
羽驾正翩翩，云鸿最自然。霞冠将月晓，珠珮与星连。
镂玉留新诀，雕金得旧编。不知飞鸾鹤，更有几人仙。
上帝求仙使，真符取玉郎。三才闲布象，二景郁生光。
骑吏排龙虎，笙歌走凤凰。天高人不见，暗入白云乡。
鸾鹤共裴回，仙官使者催。香花三洞启，风雨百神来。
凤篆文初定，龙泥印已开。何须生羽翼，始得上瑶台。
羽节忽排烟，苏君已得仙。命风驱日月，缩地走山川。
几处留丹灶，何时种玉田。一朝骑白虎，直上紫微天。
静发降灵香，思神意智长。虎存时促步，龙想更成章。
扣齿风雷响，挑灯日月光。仙云在何处，仿佛满空堂。
几度游三洞，何方召百神。风云皆守一，龙虎亦全真。
执节仙童小，烧香玉女春。应须绝岩内，委曲问皇人。
上法杳无营，玄修似有情。道宫琼作想，真帝玉为名。
召岳驰旌节，驱雷发吏兵。云车降何处，斋室有仙卿。
羽卫一何鲜，香云起暮烟。方朝太素帝，更向玉清天。
凤曲凝犹吹，龙骖俨欲前。真文几时降，知在永和年。
大道何年学，真符此日催。还持金作印，未要玉为台。
羽节分明授，霞衣整顿裁。应缘五云使，教上列仙来。
独自授金书，萧条咏紫虚。龙行还当马，云起自成车。
九转风烟合，千年井灶馀。参差从太一，寿等混元初。
道学已通神，香花会女真。霞床珠斗帐，金荐玉舆轮。
一室心偏静，三天夜正春。灵官竟谁降，仙相有夫人。
上界有黄房，仙家道路长。神来知位次，乐变叶宫商。
竞把琉璃盏，都倾白玉浆。霞衣最芬馥，苏合是灵香。
珠佩紫霞缨，夫人会八灵。太霄犹有观，绝宅岂无形。
暮雨裴回降，仙歌宛转听。谁逢玉妃辇，应检九真经。
西海辞金母，东方拜木公。云行疑带雨，星步欲凌风。
羽袖挥丹凤，霞巾曳彩虹。飘飖九霄外，下视望仙宫。
玉树杂金花，天河织女家。月邀丹凤舄，风送紫鸾车。
雾縠笼绡带，云屏列锦霞。瑶台千万里，不觉往来赊。
舞凤凌天出，歌麟入夜听。云容衣眇眇，风韵曲泠泠。
扣齿端金简，焚香检玉经。仙宫知不远，只近太微星。
紫府与玄洲，谁来物外游。无烦骑白鹿，不用驾青牛。
金化颜应驻，云飞鬓不秋。仍闻碧海上，更用玉为楼。
辔鹤复骖鸾，全家去不难。鸡声随羽化，犬影入云看。
酿玉当成酒，烧金且转丹。何妨五色绶，次第给仙官。
314.03 【览外生卢纶诗，因以示此】韦渠牟
卫玠清谈性最强，明时独拜正员郎。关心珠玉曾无价，
满手琼瑶更有光。谋略久参花府盛，才名常带粉闱香。
终期内殿联诗句，共汝朝天会柏梁。
314.04 【赠窦五判官】韦渠牟
故旧相逢三两家，爱君兄弟有声华。文辉锦彩珠垂露，
逸兴江天绮散霞。美玉自矜频献璞，真金难与细披沙。
终须撰取新诗品，更比芙蓉出水花。
314.05 【湖上闲居（一作闲居湖上）】窦参
避影将息阴，自然知音稀。向来深林中，偶亦有所窥。
飞鸟口衔食，引雏上高枝。高枝但各有，安知宜不宜。
止止复何云，物情何自私。
314.06 【迁谪江表久未归】窦参
一自经放逐，裴回无所从。便为寒山云，不得随飞龙。
名岂不欲保，归岂不欲早。苟无三月资，难适千里道。
离心与羁思，终日常草草。人生年几齐，忧苦即先老。
谁能假羽翼，使我畅怀抱。
314.07 【登潜山观】窦参
山势欲相抱，一条微径盘。攀萝歇复行，始得凌仙坛。
闻道葛夫子，此中炼还丹。丹成五色光，服之生羽翰。
灵草空自绿，馀霞谁共餐。至今步虚处，犹有孤飞鸾。
幽幽古殿门，下压浮云端。万丈水声落，四时松色寒。
既入无何乡，转嫌人事难。终当远尘俗，高卧从所安。
314.08 【淮西席上醉歌】卢群
祥瑞不在凤凰麒麟，太平须得边将忠臣。卫霍真诚奉主，
貔虎十万一身。江河潜注息浪，蛮貊款塞无尘。
但得百寮师长肝胆，不用三军罗绮金银。
314.09 【天池晚棹】韦皋
雨霁天池生意足，花间谁咏采莲曲。舟浮十里芰荷香，
歌发一声山水绿。春暧鱼抛水面纶，晚晴鹭立波心玉。
扣舷归载月黄昏，直至更深不假烛。
314.010 【赠何遐】韦皋
腰间宝剑七星文，掌上弯弓挂六钧。
箭发□云双雁落，始知秦地有将军。
314.011 【忆玉箫】韦皋
黄雀衔来已数春，别时留解赠佳人。
长江不见鱼书至，为遣相思梦入秦。
314.012 【观翟玉妓】李愿
女郎闺阁春，抱瑟坐花茵。艳粉宜斜烛，羞蛾惨向人。
寄情摇玉柱，流眄整罗巾。幸以芳香袖，承君宛转尘。
314.013 【思妇】李愿
良人久不至，惟恨锦屏孤。憔悴衣宽日，空房问女巫。
314.014 【徐州使院赋】王智兴
三十年前老健儿，刚被郎中遣作诗。
江南花柳从君咏，塞北烟尘我独知。
314.015 【茶山诗】袁高
禹贡通远俗，所图在安人。后王失其本，职吏不敢陈。
亦有奸佞者，因兹欲求伸。动生千金费，日使万姓贫。
我来顾渚源，得与茶事亲。氓辍耕农耒，采采实苦辛。
一夫旦当役，尽室皆同臻。扪葛上欹壁，蓬头入荒榛。
终朝不盈掬，手足皆鳞皴。悲嗟遍空山，草木为不春。
阴岭芽未吐，使者牒已频。心争造化功，走挺糜鹿均。
选纳无昼夜，捣声昏继晨。众工何枯栌，俯视弥伤神。
皇帝尚巡狩，东郊路多堙。周回绕天涯，所献愈艰勤。
况减兵革困，重兹固疲民。未知供御馀，谁合分此珍。
顾省忝邦守，又惭复因循。茫茫沧海间，丹愤何由申。
314.016 【送惟详律师自越之义兴】崔子向
阳羡诸峰顶，何曾异剡山。雨晴人到寺，木落夜开关。
缝衲纱灯亮，看心锡仗闲。西方知有社，未得与师还。
314.017 【上鲍大夫（防）】崔子向
行尽江南塞北时，无人不诵鲍家诗。
东堂桂树何年折，直至如今少一枝。
314.018 【题越王台】崔子向
越井岗头松柏老，越王台上生秋草。
古木多年无子孙，牛羊践踏成官道。
314.019 【赠韩退之】张署
九疑峰畔二江前，恋阙思乡日抵年。白简趋朝曾并命，
苍梧左宦一联翩。鲛人远泛渔舟水，鵩鸟闲飞露里天。
涣汗几时流率土，扁舟西下共归田。
314.020 【享惠昭太子庙乐章（请神）】归登
嘉荐既陈，祀事孔明。间歌在堂，万舞在庭。
外则尽物，内则尽诚。凤笙如闻，歆其洁精。
