第312卷 劉迥 等
312.01 【爛柯山四首·最高頂】劉迥
白雲引策杖，苔徑誰往還。漸見松樹偃，時聞鳥聲閒。
豁然喧氛盡，獨對萬重山。
312.02 【爛柯山四首·石橋】劉迥
石橋架絕壑，蒼翠橫鳥道。憑檻雲腳下，頹陽日猶蚤。
霓裳倘一遇，千載長不老。
312.03 【爛柯山四首·仙人棋】劉迥
靈境偶一尋，洞天碧雲上。爛柯有遺蹟，羽客何由訪。
日暮悵欲還，晴煙滿千嶂。
312.04 【爛柯山四首·石室二禪師】劉迥
繩牀宴坐久，石窟絕行跡。能在人代中，遂將人代隔。
白雲風颺飛，非欲待歸客。
312.05 【前年春與獨孤常州兄花時爲別倏已三年矣…抒情聊以奉寄】李幼卿
近日霜毛一番新，別時芳草兩回春。不堪花落花開處，
況是江南江北人。薄宦龍鍾心懶慢，故山寥落水奫淪。
緣君愛我疵瑕少，願竊仁風寄老身。
312.06 【遊爛柯山四首】李幼卿
拂霧理孤策，薄霄眺層岑。迥升煙霧外，豁見天地心。
物象不可及，遲迴空詠吟。
巨石何崔嵬，橫橋架山頂。傍通日月過，仰望虹霓迥。
聖者開津樑，誰能度茲嶺。
二仙自圍棋，偶與樵夫會。仙家異人代，俄頃千年外。
笙鶴何時還，儀形尚相對。
石室過雲外，二僧儼禪寂。不語對空山，無心向來客。
作禮未及終，忘循舊形跡。
312.07 【遊爛柯山四首】李深
尋源路不迷，絕頂與雲齊。坐引羣峯小，平看萬木低。
雙林春色上，正有子規啼。
嵌空橫洞天，磅礴倚崖巘。宛如虹勢出，可賞不可轉。
真興得津樑，抽簪永遊衍。
羽客無姓名，仙棋但聞見。行看負薪客，坐使桑田變。
懷古正怡然，前山早鶯囀。
稽首期發矇，吾師豈無說。安禪即方丈，演法皆寂滅。
鳴磬雨花香，齋堂飯松屑。
312.08 【遊爛柯山】羊滔
步登春巖裏，更上最遠山。聊見宇宙闊，遂令身世閒。
清輝賞不盡，高駕何時還。
石樑聳千盡，高盼出林□。亙壑躡丹虹，排雲弄清影。
路期訪道客，遊衍空井井。
採薪窮冥搜，深路轉清映。安知洞天裏，偶坐得棋聖。
至今追靈蹟，可用陶靜性。
沙門何處人，攜手俱滅跡。深入不動境，乃知真圓寂。
有時歸羅浮，白日見飛錫。
312.09 【遊爛柯山】薛戎
登巖已寂歷，絕頂更岧嶢。響像如天近，窺臨與世遙。
悠然暢心目，萬慮一時銷。
聖遊本無跡，留此示津樑。架險知何適，遺名但不亡。
只今成佛宇，化度果難量。
二仙行自適，日月徒遷徙。不語寄手談，無心引樵子。
蒙分一丸藥，相偶窮年祀。
仙山習禪處，了知通李釋。昔作異時人，今成相對寂。
便是不二門，自生瞻仰意。
312.010 【遊爛柯山】謝勮
獨凌清景出，下視衆山中。雲日遙相對，川原無不通。
自致高標末，何心待馭風。
宛演橫半規，穹崇翠微上。雲扃掩苔石，千古無人賞。
寧知後賢心，登此共來往。
仙弈示樵夫，能言忘歸路。因看斧柯爛，孫子發已素。
孰雲遺蹟久，舉意如旦暮。
仙僧會真要，應物常淵默。惟將無住理，轉與信人說。
月影清江中，可觀不可得。
