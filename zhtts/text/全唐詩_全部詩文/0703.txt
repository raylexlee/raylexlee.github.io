第690卷 王驾
690.01 【夏雨】王驾
非惟消旱暑，且喜救生民。天地如蒸湿，园林似却春。
洗风清枕簟，换夜失埃尘。又作丰年望，田夫笑向人。
690.02 【古意】王驾
夫戍萧关妾在吴，西风吹妾妾忧夫。
一行书信千行泪，寒到君边衣到无。
690.03 【社日（一作张演诗）】王驾
鹅湖山下稻粱肥，豚栅鸡栖半掩扉。
桑柘影斜春社散，家家扶得醉人归。
690.04 【雨晴】王驾
雨前初见花间蕊，雨后兼无叶里花。
蛱蝶飞来过墙去，却疑春色在邻家。
690.05 【乱后曲江（一作羊士谔诗）】王驾
忆昔争游曲水滨，未春长有探春人。
游春人尽空池在，直至春深不似春。
690.06 【过故友居】王驾
邻笛寒吹日落初，旧居今已别人居。
乱来儿侄皆分散，惆怅僧房认得书。
690.07 【上裴侍郎】王涣
青衿七十榜三年，建礼含香次第迁。珠彩下连星错落，
桂花曾对月婵娟。玉经磨琢多成器，剑拔沈埋更倚天。
应念衔恩最深者，春来为寿拜尊前。
690.08 【悼亡】王涣
春来得病夏来加，深掩妆窗卧碧纱。为怯暗藏秦女扇，
怕惊愁度阿香车。腰肢暗想风欺柳，粉态难忘露洗花。
今日青门葬君处，乱蝉衰草夕阳斜。
690.09 【惆怅诗十二首】王涣
八蚕薄絮鸳鸯绮，半夜佳期并枕眠。
钟动红娘唤归去，对人匀泪拾金钿。
李夫人病已经秋，汉武看来不举头。
得所浓华销歇尽，楚魂湘血一生休。
谢家池馆花笼月，萧寺房廊竹飐风。
夜半酒醒凭槛立，所思多在别离中。
隋师战舰欲亡陈，国破应难保此身。
诀别徐郎泪如雨，镜鸾分后属何人。
七夕琼筵随事陈，兼花连蒂共伤神。
蜀王殿里三更月，不见骊山私语人。
夜寒春病不胜怀，玉瘦花啼万事乖。
薄幸檀郎断芳信，惊嗟犹梦合欢鞋。
呜咽离声管吹秋，妾身今日为君休。
齐奴不说平生事，忍看花枝谢玉楼。
青丝一绺堕云鬟，金剪刀鸣不忍看。
持谢君王寄幽怨，可能从此住人间。
陈宫兴废事难期，三阁空馀绿草基。
狎客沦亡丽华死，他年江令独来时。
晨肇重来路已迷，碧桃花谢武陵溪。
仙山目断无寻处，流水潺湲日渐西。
少卿降北子卿还，朔野离觞惨别颜。
却到茂陵唯一恸，节毛零落鬓毛斑。
梦里分明入汉宫，觉来灯背锦屏空。
紫台月落关山晓，肠断君恩信画工。
690.010 【江上雨】戴司颜
非不欲前去，此情非自由。星辰照何处，风雨送凉秋。
寒锁空江梦，声随黄叶愁。萧萧犹未已，早晚去蘋洲。
690.011 【塞上】戴司颜
空迹昼苍茫，沙腥古战场。逢春多霰雪，生计在牛羊。
冷角吹乡泪，干榆落梦床。从来山水客，谁谓到渔阳。
690.012 【句】戴司颜
远来朝凤阙，归去恋元侯。（赠僧，见《纪事》）
690.013 【投谢钱武肃】吴仁璧
东门上相好知音，数尽台前郭隗金。累重虽然容食椹，
力微无计报焚林。弊貂不称芙蓉幕，衰朽仍惭玳瑁簪。
十里溪光一山月，可堪从此负归心。
690.014 【客路】吴仁璧
人寰急景如波委，客路浮云似盖轻。
回首故山天外碧，十年无计却归耕。
690.015 【南徐题友人郊居】吴仁璧
门前樵径连江寺，岸下渔矶系海槎。
待到秋深好时节，与君长醉隐侯家。
690.016 【读度人经寄郑仁表】吴仁璧
身虽一旦尘中老，名拟三清会里题。
二午九斋馀日在，请君相伴醉如泥。
690.017 【秋日听僧弹琴】吴仁璧
金徽玉轸韵泠然，言下浮生指下泉。
恰称秋风西北起，一时吹入碧湘烟。
690.018 【贾谊】吴仁璧
扶持一疏满遗编，汉陛前头正少年。
谁道恃才轻绛灌，却将惆怅吊湘川。
690.019 【春雪】吴仁璧
雪霁凝光入坐寒，天明犹自卧袁安。
貂裘穿后鹤氅敝，自此风流不足看。
690.020 【衰柳】吴仁璧
金风渐利露珠团，广陌长堤黛色残。
水殿狂游隋炀帝，一千馀里可堪看。
690.021 【凤仙花】吴仁璧
香红嫩绿正开时，冷蝶饥蜂两不知。
此际最宜何处看，朝阳初上碧梧枝。
690.022 【金钱花】吴仁璧
浅绛浓香几朵匀，日熔金铸万家新。
堪疑刘宠遗芳在，不许山阴父老贫。
690.023 【钱塘鹤】吴仁璧
人间路霭青天半，鳌岫云生碧海涯。
虽抱雕笼密扃钥，可能长在叔伦家。
690.024 【句】吴仁璧
为惜苔钱妨换砌，因怜山色旋开尊。（闲居）
高阁烟霞禅客睡，满城尘土世人忙。（游法华寺）
五龙金角向星斗，三洞玉音愁鬼神。（赠道士）
蒲草薄裁连蒂白，胭脂浓染半葩红。（题莺粟花，
以上并《雅言杂载》）
690.025 【奉试麦垄多秀色】汪极
南陌生岐穗，农家乐事多。塍畦交茂绿，苗实际清和。
日布玲珑影，风翻浩荡波。来牟知帝力，含哺有衢歌。
690.026 【下第戏状元崔昭纬】张曙1
千里江山陪骥尾，五更风水失龙鳞。
昨夜浣花溪上雨，绿杨芳草为何人。
690.027 【赠天台王处士】林嵩
深隐天台不记秋，琴台长别一何愁。茶烟岩外云初起，
新月潭心钓未收。映宇异花丛发好，穿松孤鹤一声幽。
赤城不掩高宗梦，宁久悬冠枕瀑流。
