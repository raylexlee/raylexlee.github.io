第855卷 鄭遨 等
855.01 【山居（一作杜光庭詩）】鄭遨
悶見有人尋，移庵更入深。落花流澗水，明月照松林。
醉勸頭陀酒，閒教孺子吟。身同雲外鶴，斷得世塵侵。
冥心棲太室，散發浸流泉。採柏時逢麝，看雲忽見山。
夏狂衝雨戲，春醉戴花眠。絕頂登雲望，東都一點菸。
不求朝野知，臥見歲華移。採藥歸侵夜，聽松飯過時。
荷竿尋水釣，背局上巖棋。祭廟人來說，中原正亂離。
855.02 【茶詩】鄭遨
嫩芽香且靈，吾謂草中英。夜臼和煙搗，寒爐對雪烹。
惟憂碧粉散，常見綠花生。最是堪珍重，能令睡思清。
855.03 【哭張道古】鄭遨
曾陳章疏忤昭皇，撲落西南事可傷。豈使諫臣終屈辱，
直疑天道惡忠良。生前賣卜居三蜀，死後馳名遍大唐。
誰是後來修史者，言君力死正頹綱。
855.04 【富貴曲（一作杜光庭詩）】鄭遨
美人梳洗時，滿頭間珠翠。豈知兩片雲，戴卻數鄉稅。
855.05 【傷農】鄭遨
一粒紅稻飯，幾滴牛頷血。珊瑚枝下人，銜杯吐不歇。
855.06 【詠西施（一作杜光庭詩）】鄭遨
素面已雲妖，更著花鈿飾。臉橫一寸波，浸破吳王國。
855.07 【思山詠（一作杜光庭詩）】鄭遨
因賣丹砂下白雲，鹿裘惟惹九衢塵。
不如將耳入山去，萬是千非愁殺人。
855.08 【招友人遊春（一作杜光庭詩）】鄭遨
難把長繩繫日烏，芳時偷取醉工夫。
任堆金璧磨星斗，買得花枝不老無。
855.09 【宿洞庭】鄭遨
月到君山酒半醒，朗吟疑有水仙聽。
無人識我真閒事，贏得高秋看洞庭。
855.010 【題病僧寮】鄭遨
佛前香印廢晨燒，金錫當門照寂寥。
童子不知師病困，報風吹摺好芭蕉。
855.011 【題霍山秦尊師（一作杜光庭詩）】鄭遨
老鶴玄猿伴採芝，有時長嘆獨移時。
翠娥紅粉渾如劍，殺盡世人人不知。
855.012 【偶題（前首一作杜光庭詩）】鄭遨
似鶴如雲一個身，不憂家國不憂貧。
擬將枕上日高睡，賣與世間榮貴人。
帆力劈開滄海浪，馬蹄踏破亂山青。
浮名浮利濃於酒，醉得人心死不醒。
855.013 【景福中作（一作杜光庭詩）】鄭遨
悶見戈鋋匝四溟，恨無奇策救生靈。
如何飲酒得長醉，直到太平時節醒。
855.014 【題中條靜觀（侯道華上升處）】鄭遨
松頂留衣上玉霄，永傳異跡在中條。
不知揖遍諸仙否，欲請還丹問昨宵。
855.015 【送臥雲道士（一作魚又玄，題雲題柳公權書度人經後）】虞有賢
臥雲道士來相辭，相辭倏忽何所之。紫閣春深煙靄靄，
東風花柳折枝枝。藥成酒熟有時節，寒食恐失松間期。
冥鴻一見傷弓翼，高飛展轉心無疑。滿酌數杯酒，
狂吟幾首詩。留不住，去不悲，醯雞蜉蝣安得知。
855.016 【示守庚申衆】程紫霄
不守庚申亦不疑，此心常與道相依。
玉皇已自知行止，任汝三彭說是非。
855.017 【蘭溪靈瑞觀】舒道紀
澄心坐清境，虛白生林端。夜靜笑聲出，月明松影寒。
絳霞封藥竈，碧竇濺齋壇。海樹幾回老，先生棋未殘。
855.018 【題赤松宮（今蘭溪縣之赤松山。王初平亦稱赤松子）】舒道紀
松老赤松原，松間廟宛然。人皆有兄弟，誰得共神仙。
雙鶴沖天去，羣羊化石眠。至今丹井水，香滿北山邊。
855.019 【參同契明鏡圖訣詩二首】彭曉
造化潛施跡莫窮，簇成真訣指蒙童。三篇祕列八環內，
萬象門開一鏡中。離女駕龍爲木婿，坎男乘虎作金翁。
同人好道宜精究，究得長生路便通。
至道希夷妙且深，燒丹先認大還心。日爻陰耦生真汞，
月卦陽奇產正金。女妊硃砂男孕雪，北藏熒惑丙含壬。
兩端指的鉛金祖，莫向諸般取次尋。
855.020 【題柳公權書度人經後（一作虞有賢，題雲送臥雲道士）】魚又玄
臥雲道士來相辭，相辭倏忽何所之。紫閣當春凝煙靄，
東風吹岸花枝枝。藥成酒熟有時節，寒食恐失松間期。
冥鴻復見傷弓翼，高飛展轉心無疑。滿瀉數杯酒，
狂吟幾首詩。留不住，去不悲，醯雞蜉蝣可得知。
