第855卷 郑遨 等
855.01 【山居（一作杜光庭诗）】郑遨
闷见有人寻，移庵更入深。落花流涧水，明月照松林。
醉劝头陀酒，闲教孺子吟。身同云外鹤，断得世尘侵。
冥心栖太室，散发浸流泉。采柏时逢麝，看云忽见山。
夏狂冲雨戏，春醉戴花眠。绝顶登云望，东都一点烟。
不求朝野知，卧见岁华移。采药归侵夜，听松饭过时。
荷竿寻水钓，背局上岩棋。祭庙人来说，中原正乱离。
855.02 【茶诗】郑遨
嫩芽香且灵，吾谓草中英。夜臼和烟捣，寒炉对雪烹。
惟忧碧粉散，常见绿花生。最是堪珍重，能令睡思清。
855.03 【哭张道古】郑遨
曾陈章疏忤昭皇，扑落西南事可伤。岂使谏臣终屈辱，
直疑天道恶忠良。生前卖卜居三蜀，死后驰名遍大唐。
谁是后来修史者，言君力死正颓纲。
855.04 【富贵曲（一作杜光庭诗）】郑遨
美人梳洗时，满头间珠翠。岂知两片云，戴却数乡税。
855.05 【伤农】郑遨
一粒红稻饭，几滴牛颔血。珊瑚枝下人，衔杯吐不歇。
855.06 【咏西施（一作杜光庭诗）】郑遨
素面已云妖，更著花钿饰。脸横一寸波，浸破吴王国。
855.07 【思山咏（一作杜光庭诗）】郑遨
因卖丹砂下白云，鹿裘惟惹九衢尘。
不如将耳入山去，万是千非愁杀人。
855.08 【招友人游春（一作杜光庭诗）】郑遨
难把长绳系日乌，芳时偷取醉工夫。
任堆金璧磨星斗，买得花枝不老无。
855.09 【宿洞庭】郑遨
月到君山酒半醒，朗吟疑有水仙听。
无人识我真闲事，赢得高秋看洞庭。
855.010 【题病僧寮】郑遨
佛前香印废晨烧，金锡当门照寂寥。
童子不知师病困，报风吹折好芭蕉。
855.011 【题霍山秦尊师（一作杜光庭诗）】郑遨
老鹤玄猿伴采芝，有时长叹独移时。
翠娥红粉浑如剑，杀尽世人人不知。
855.012 【偶题（前首一作杜光庭诗）】郑遨
似鹤如云一个身，不忧家国不忧贫。
拟将枕上日高睡，卖与世间荣贵人。
帆力劈开沧海浪，马蹄踏破乱山青。
浮名浮利浓于酒，醉得人心死不醒。
855.013 【景福中作（一作杜光庭诗）】郑遨
闷见戈鋋匝四溟，恨无奇策救生灵。
如何饮酒得长醉，直到太平时节醒。
855.014 【题中条静观（侯道华上升处）】郑遨
松顶留衣上玉霄，永传异迹在中条。
不知揖遍诸仙否，欲请还丹问昨宵。
855.015 【送卧云道士（一作鱼又玄，题云题柳公权书度人经后）】虞有贤
卧云道士来相辞，相辞倏忽何所之。紫阁春深烟霭霭，
东风花柳折枝枝。药成酒熟有时节，寒食恐失松间期。
冥鸿一见伤弓翼，高飞展转心无疑。满酌数杯酒，
狂吟几首诗。留不住，去不悲，醯鸡蜉蝣安得知。
855.016 【示守庚申众】程紫霄
不守庚申亦不疑，此心常与道相依。
玉皇已自知行止，任汝三彭说是非。
855.017 【兰溪灵瑞观】舒道纪
澄心坐清境，虚白生林端。夜静笑声出，月明松影寒。
绛霞封药灶，碧窦溅斋坛。海树几回老，先生棋未残。
855.018 【题赤松宫（今兰溪县之赤松山。王初平亦称赤松子）】舒道纪
松老赤松原，松间庙宛然。人皆有兄弟，谁得共神仙。
双鹤冲天去，群羊化石眠。至今丹井水，香满北山边。
855.019 【参同契明镜图诀诗二首】彭晓
造化潜施迹莫穷，簇成真诀指蒙童。三篇秘列八环内，
万象门开一镜中。离女驾龙为木婿，坎男乘虎作金翁。
同人好道宜精究，究得长生路便通。
至道希夷妙且深，烧丹先认大还心。日爻阴耦生真汞，
月卦阳奇产正金。女妊朱砂男孕雪，北藏荧惑丙含壬。
两端指的铅金祖，莫向诸般取次寻。
855.020 【题柳公权书度人经后（一作虞有贤，题云送卧云道士）】鱼又玄
卧云道士来相辞，相辞倏忽何所之。紫阁当春凝烟霭，
东风吹岸花枝枝。药成酒熟有时节，寒食恐失松间期。
冥鸿复见伤弓翼，高飞展转心无疑。满泻数杯酒，
狂吟几首诗。留不住，去不悲，醯鸡蜉蝣可得知。
