第438卷 白居易
438.01 【渭村退居，寄礼部崔侍郎、翰林钱舍人诗一百韵】白居易
圣代元和岁，闲居渭水阳。不才甘命舛，多幸遇时康。
朝野分伦序，贤愚定否臧。重文疏卜式，尚少弃冯唐。
由是推天运，从兹乐性场。笼禽放高翥，雾豹得深藏。
世虑休相扰，身谋且自强。犹须务衣食，未免事农桑。
薙草通三径，开田占一坊。昼扉扃白版，夜碓扫黄粱。
隙地治场圃，闲时粪土疆。枳篱编刺夹，薤垄擘科秧。
穑力嫌身病，农心愿岁穰。朝衣典杯酒，佩剑博牛羊。
困倚栽松锸，饥提采蕨筐。引泉来后涧，移竹下前冈。
生计虽勤苦，家资甚渺茫。尘埃常满甑，钱帛少盈囊。
弟病仍扶杖，妻愁不出房。传衣念蓝缕，举案笑糟糠。
犬吠村胥闹，蝉鸣织妇忙。纳租看县帖，输粟问军仓。
夕歇攀村树，秋行绕野塘。云容阴惨澹，月色冷悠扬。
荞麦铺花白，棠梨间叶黄。早寒风摵摵，新霁月苍苍。
园菜迎霜死，庭芜过雨荒。檐空愁宿燕，壁暗思啼螀。
眼为看书损，肱因运甓伤。病骸浑似木，老鬓欲成霜。
少睡知年长，端忧觉夜长。旧游多废忘，往事偶思量。
忽忆烟霄路，常陪剑履行。登朝思检束，入阁学趋跄。
命偶风云会，恩覃雨露霶。沾枯发枝叶，磨钝起锋铓。
崔阁连镳骛，钱兄接翼翔。齐竽混韶夏，燕石厕琳琅。
同日升金马，分宵直未央。共词加宠命，合表谢恩光。
厩马骄初跨，天厨味始尝。朝晡颁饼饵，寒暑赐衣裳。
对秉鹅毛笔，俱含鸡舌香。青缣衾薄絮，朱里幕高张。
昼食恒连案，宵眠每并床。差肩承诏旨，连署进封章。
起草偏同视，疑文最共详。灭私容点窜，穷理析毫芒。
便共输肝胆，何曾异肺肠。慎微参石奋，决密与张汤。
禁闼青交琐，宫垣紫界墙。井阑排菡萏，檐瓦斗鸳鸯。
楼额题鳷鹊，池心浴凤凰。风枝万年动，温树四时芳。
宿露凝金掌，晨晖上璧珰。砌筠涂绿粉，庭果滴红浆。
晓从朝兴庆，春陪宴柏梁。传呼鞭索索，拜舞珮锵锵。
仙仗环双阙，神兵辟两厢。火翻红尾旆，冰卓白竿枪。
滉漾经鱼藻，深沈近浴堂。分庭皆命妇，对院即储皇。
贵主冠浮动，亲王辔闹装。金钿相照耀，朱紫间荧煌。
球簇桃花绮，歌巡竹叶觞。洼银中贵带，昂黛内人妆。
赐禊东城下，颁酺曲水傍。尊罍分圣酒，妓乐借仙倡。
浅酌看红药，徐吟把绿杨。宴回过御陌，行歇入僧房。
白鹿原东脚，青龙寺北廊。望春花景暖，避暑竹风凉。
下直闲如社，寻芳醉似狂。有时还后到，无处不相将。
鸡鹤初虽杂，萧兰久乃彰。来燕隗贵重，去鲁孔恓惶。
聚散期难定，飞沉势不常。五年同昼夜，一别似参商。
屈折孤生竹，销摧百炼钢。途穷任憔悴，道在肯彷徨。
尚念遗簪折，仍怜病雀疮。恤寒分赐帛，救馁减馀粮。
药物来盈裹，书题寄满箱。殷勤翰林主，珍重礼闱郎。
喣沫诚多谢，抟扶岂所望。提携劳气力，吹簸不飞扬。
拙劣才何用，龙钟分自当。妆嫫徒费黛，磨甋讵成璋。
习隐将时背，干名与道妨。外身宗老氏，齐物学蒙庄。
疏放遗千虑，愚蒙守一方。乐天无怨叹，倚命不劻勷。
愤懑胸须豁，交加臂莫攘。珠沉犹是宝，金跃未为祥。
泥尾休摇掉，灰心罢激昂。渐闲亲道友，因病事医王。
息乱归禅定，存神入坐亡。断痴求慧剑，济苦得慈航。
不动为吾志，无何是我乡。可怜身与世，从此两相忘。
438.02 【酬卢秘书二十韵（时初奉诏除赞善大夫）】白居易
谬历文场选，惭非翰苑才。云霄高暂致，毛羽弱先摧。
识分忘轩冕，知归返草莱。杜陵书积蠹，丰狱剑生苔。
晦厌鸣鸡雨，春惊震蛰雷。旧恩收坠履，新律动寒灰。
凤诏容徐起，鹓行许重陪。衰颜虽拂拭，蹇步尚低徊。
睡少钟偏警，行迟漏苦摧。风霜趁朝去，泥雪拜陵回。
上感君犹念，傍惭友或推。石顽镌费匠，女丑嫁劳媒。
倏忽青春度，奔波白日颓。性将时共背，病与老俱来。
闻有蓬壶客，知怀杞梓材。世家标甲第，官职滞麟台。
笔尽铅黄点，诗成锦绣堆。尝思豁云雾，忽喜访尘埃。
心为论文合，眉因劝善开。不胜珍重意，满袖写琼瑰。
438.03 【题卢秘书夏日新栽竹二十韵】白居易
湘竹初封植，卢生此考槃。久持霜节苦，新托露根难。
等度须当砌，疏稠要满阑。买怜分薄俸，栽称作闲官。
叶翦蓝罗碎，茎抽玉琯端。几声清淅沥，一簇绿檀栾。
未夜青岚入，先秋白露团。拂肩摇翡翠，熨手弄琅玕。
韵透窗风起，阴铺砌月残。炎天闻觉冷，窄地见疑宽。
梢动胜摇扇，枝低好挂冠。碧笼烟幕幕，珠洒雨珊珊。
晚箨晴云展，阴芽蛰虺蟠。爱从抽马策，惜未截鱼竿。
松韵徒烦听，桃夭不足观。梁惭当家杏，台陋本司兰。
撑拨诗人兴，勾牵酒客欢。静连芦簟滑，凉拂葛衣单。
岂止消时暑，应能保岁寒。莫同凡草木，一种夏中看。
438.04 【渭村酬李二十见寄】白居易
百里音书何太迟，暮秋把得暮春诗。柳条绿日君相忆，
梨叶红时我始知。莫叹学官贫冷落，犹胜村客病支离。
形容意绪遥看取，不似华阳观里时。
438.05 【初授赞善大夫早朝，寄李二十助教】白居易
病身初谒青宫日，衰貌新垂白发年。寂寞曹司非热地，
萧条风雪是寒天。远坊早起常侵鼓，瘦马行迟苦费鞭。
一种共君官职冷，不如犹得日高眠。
438.06 【欲与元八卜邻，先有是赠】白居易
平生心迹最相亲，欲隐墙东不为身。明月好同三径夜，
绿杨宜作两家春。每因暂出犹思伴，岂得安居不择邻。
何独终身数相见，子孙长作隔墙人。
438.07 【游城南，留元九、李二十晚归】白居易
老游春饮莫相违，不独花稀人亦稀。
更劝残杯看日影，犹应趁得鼓声归。
438.08 【广宣上人以应制诗见示因以赠…居安国寺红楼院以诗供奉】白居易
道林谈论惠休诗，一到人天便作师。香积筵承紫泥诏，
昭阳歌唱碧云词。红楼许住请银钥，翠辇陪行蹋玉墀。
惆怅甘泉曾侍从，与君前后不同时。
438.09 【重过秘书旧房，因题长句（时为赞善大夫）】白居易
阁前下马思裴回，第二房门手自开，昔为白面书郎去，
今作苍须赞善来。吏人不识多新补，松竹相亲是旧栽。
应有题墙名姓在，试将衫袖拂尘埃。
438.010 【重到城七绝句·见元九】白居易
容貌一日减一日，心情十分无九分。
每逢陌路犹嗟叹，何况今朝是见君。
438.011 【重到城七绝句·高相宅】白居易
青苔故里怀恩地，白发新生抱病身。
涕泪虽多无哭处，永宁门馆属他人。
438.012 【重到城七绝句·张十八】白居易
谏垣几见迁遗补，宪府频闻转殿监。
独有咏诗张太祝，十年不改旧官衔。
438.013 【重到城七绝句·刘家花】白居易
刘家墙上花还发，李十门前草又春。
处处伤心心始悟，多情不及少情人。
438.014 【重到城七绝句·裴五】白居易
莫怪相逢无笑语，感今思旧戟门前。
张家伯仲偏相似，每见清扬一惘然。
438.015 【重到城七绝句·仇家酒】白居易
年年老去欢情少，处处春来感事深。
时到仇家非爱酒，醉时心胜醒时心。
438.016 【重到城七绝句·恒寂师】白居易
旧游分散人零落，如此伤心事几条。
会逐禅师坐禅去，一时灭尽定中消。
438.017 【靖安北街赠李二十】白居易
榆荚抛钱柳展眉，两人并马语行迟。
还似往年安福寺，共君私试却回时。
438.018 【重伤小女子】白居易
学人言语凭床行，嫩似花房脆似琼。才知恩爱迎三岁，
未辨东西过一生。汝异下殇应杀礼，吾非上圣讵忘情。
伤心自叹鸠巢拙，长堕春雏养不成。
438.019 【过颜处士墓】白居易
向坟道径没荒榛，满室诗书积暗尘。长夜肯教黄壤晓，
悲风不许白杨春。箪瓢颜子生仍促，布被黔娄死更贫。
未会悠悠上天意，惜将富寿与何人。
438.020 【题周皓大夫新亭子二十二韵】白居易
东道常为主，南亭别待宾。规模何日创，景致一时新。
广砌罗红药，疏窗荫绿筠。锁开宾阁晓，梯上妓楼春。
置醴宁三爵，加笾过八珍。茶香飘紫笋，脍缕落红鳞。
辉赫车舆闹，珍奇鸟兽驯。猕猴看枥马，鹦鹉唤家人。
锦额帘高卷，银花醆慢巡。劝尝光禄酒，许看洛川神。
敛翠凝歌黛，流香动舞巾。裙翻绣鸂鶒，梳陷钿麒麟。
笛怨音含楚，筝娇语带秦。侍儿催画烛，醉客吐文茵。
投辖多连夜，鸣珂便达晨。入朝纡紫绶，待漏拥朱轮。
贵介交三事，光荣照四邻。甘浓将奉客，稳暖不缘身。
十载歌钟地，三朝节钺臣。爱才心倜傥，敦旧礼殷勤。
门以招贤盛，家因好事贫。始知豪杰意，富贵为交亲。
438.021 【赋得听边鸿】白居易
惊风吹起塞鸿群，半拂平沙半入云。
为问昭君月下听，何如苏武雪中闻。
438.022 【见杨弘贞诗赋，因题绝句以自谕】白居易
赋句诗章妙入神，未年三十即无身。
常嗟薄命形憔悴，若比弘贞是幸人。
438.023 【病中早春】白居易
今朝枕上觉头轻，强起阶前试脚行。膻腻断来无气力，
风痰恼得少心情。暖消霜瓦津初合，寒减冰渠冻不成。
唯有愁人鬓间雪，不随春尽逐春生。
438.024 【送人贬信州判官】白居易
地僻山深古上饶，土风贫薄道程遥。不唯迁客须恓屑，
见说居人也寂寥。溪畔毒沙藏水弩，城头枯树下山魈。
若于此郡为卑吏，刺史厅前又折腰。
438.025 【曲江醉后赠诸亲故】白居易
郭东丘墓何年客，江畔风光几日春。只合殷勤逐杯酒，
不须疏索向交亲。中天或有长生药，下界应无不死人。
除却醉来开口笑，世间何事更关身。
438.026 【和元八侍御升平新居四绝句·看花屋】白居易
忽惊映树新开屋，却似当檐故种花。
可惜年年红似火，今春始得属元家。
438.027 【和元八侍御升平新居四绝句·累土山】白居易
堆土渐高山意出，终南移入户庭间。
玉峰蓝水应惆怅，恐见新山望旧山。
438.028 【和元八侍御升平新居四绝句·高亭】白居易
亭脊太高君莫拆，东家留取当西山。
好看落日斜衔处，一片春岚映半环。
438.029 【和元八侍御升平新居四绝句·松树】白居易
白金换得青松树，君既先栽我不栽。
幸有西风易凭仗，夜深偷送好声来。
438.030 【醉后却寄元九】白居易
蒲池村里匆匆别，沣水桥边兀兀回。
行到城门残酒醒，万重离恨一时来。
438.031 【重寄（一作重寄元九）】白居易
萧散弓惊雁，分飞剑化龙。悠悠天地内，不死会相逢。
438.032 【李十一舍人松园饮小酎酒得元八侍御诗叙云在台…酬四韵】白居易
爱酒舍人开小酌，能文御史寄新诗。乱松园里醉相忆，
古柏厅前忙不知。早夏我当逃暑日，晚衙君是虑囚时。
唯应清夜无公事，新草亭中好一期。
438.033 【重到华阳观旧居】白居易
忆昔初年三十二，当时秋思已难堪。
若为重入华阳院，病鬓愁心四十三。
438.034 【答劝酒】白居易
莫怪近来都不饮，几回因醉却沾巾。
谁料平生狂酒客，如今变作酒悲人。
438.035 【题王侍御池亭】白居易
朱门深锁春池满，岸落蔷薇水浸莎。
毕竟林塘谁是主，主人来少客来多。
438.036 【听水部吴员外新诗，因赠绝句】白居易
朱绂仙郎白雪歌，和人虽少爱人多。
明朝说与诗人道，水部如今不姓何。
438.037 【雨夜忆元九】白居易
天阴一日便堪愁，何况连宵雨不休。
一种雨中君最苦，偏梁阁道向通州。
438.038 【雨中携元九诗访元八侍御】白居易
微之诗卷忆同开，假日多应不入台。
好句无人堪共咏，冲泥蹋水就君来。
438.039 【赠杨秘书巨源】白居易
早闻一箭取辽城，相识虽新有故情。清句三朝谁是敌，
白须四海半为兄。贫家薙草时时入，瘦马寻花处处行。
不用更教诗过好，折君官职是声名。
438.040 【和武相公感韦令公旧池孔雀（同用深字）】白居易
索莫少颜色，池边无主禽。难收带泥翅，易结著人心。
顶毳落残碧，尾花销暗金。放归飞不得，云海故巢深。
438.041 【寄生衣与微之，因题封上】白居易
浅色縠衫轻似雾，纺花纱袴薄于云。
莫嫌轻薄但知著，犹恐通州热杀君。
438.042 【白牡丹】白居易
白花冷澹无人爱，亦占芳名道牡丹。
应似东宫白赞善，被人还唤作朝官。
438.043 【梦旧】白居易
别来老大苦修道，炼得离心成死灰。
平生忆念消磨尽，昨夜因何入梦来。
438.044 【戏题卢秘书新移蔷薇】白居易
风动翠条腰袅娜，露垂红萼泪阑干。
移他到此须为主，不别花人莫使看。
438.045 【曲江夜归，闻元八见访】白居易
自入台来见面稀，班中遥得揖容辉。
早知相忆来相访，悔待江头明月归。
438.046 【苦热题恒寂师禅室】白居易
人人避暑走如狂，独有禅师不出房。
可是禅房无热到，但能心静即身凉。
438.047 【微之到通州日授馆未安见尘壁间有数行字读之…因酬长句】白居易
十五年前似梦游，曾将诗句结风流。偶助笑歌嘲阿软，
可知传诵到通州。昔教红袖佳人唱，今遣青衫司马愁。
惆怅又闻题处所，雨淋江馆破墙头。
438.048 【得微之到官后书备知通州之事怅然有感因成四章】白居易
来书子细说通州，州在山根峡岸头。四面千重火云合，
中心一道瘴江流。虫蛇白昼拦官道，蚊蚋黄昏扑郡楼。
何罪遣君居此地，天高无处问来由。
匼匝巅山万仞馀，人家应似甑中居。寅年篱下多逢虎，
亥日沙头始卖鱼。衣斑梅雨长须熨，米涩畬田不解锄。
努力安心过三考，已曾愁杀李尚书。
人稀地僻医巫少，夏旱秋霖瘴疟多。老去一身须爱惜，
别来四体得如何。侏儒饱笑东方朔，薏苡谗忧马伏波。
莫遣沉愁结成病，时时一唱濯缨歌。
通州海内恓惶地，司马人间冗长官。伤鸟有弦惊不定，
卧龙无水动应难。剑埋狱底谁深掘，松偃霜中尽冷看。
举目争能不惆怅，高车大马满长安。
438.049 【病中答招饮者】白居易
顾我镜中悲白发，尽君花下醉青春。
不缘眼痛兼身病，可是尊前第二人。
438.050 【燕子楼三首】白居易
满窗明月满帘霜，被冷灯残拂卧床。
燕子楼中霜月夜，秋来只为一人长。
钿晕罗衫色似烟，几回欲著即潸然。
自从不舞霓裳曲，叠在空箱十一年。
今春有客洛阳回，曾到尚书墓上来。
见说白杨堪作柱，争教红粉不成灰。
438.051 【初贬官过望秦岭（自此后诗江州路上作）】白居易
草草辞家忧后事，迟迟去国问前途。
望秦岭上回头立，无限秋风吹白须。
438.052 【蓝桥驿见元九诗（诗中云：江陵归时逢春雪）】白居易
蓝桥春雪君归日，秦岭秋风我去时。
每到驿亭先下马，循墙绕柱觅君诗。
438.053 【韩公堆寄元九】白居易
韩公堆北涧西头，冷雨凉风拂面秋。
努力南行少惆怅，江州犹似胜通州。
438.054 【发商州】白居易
商州馆里停三日，待得妻孥相逐行。
若比李三犹自胜，儿啼妇哭不闻声。
438.055 【武关南见元九题山石榴花见寄】白居易
往来同路不同时，前后相思两不知。
行过关门三四里，榴花不见见君诗。
438.056 【红鹦鹉（商山路逢）】白居易
安南远进红鹦鹉，色似桃花语似人。
文章辩慧皆如此，笼槛何年出得身。
438.057 【题四皓庙（一作题商山庙）】白居易
卧逃秦乱起安刘，舒卷如云得自由。
若有精灵应笑我，不成一事谪江州。
438.058 【罢药】白居易
自学坐禅休服药，从他时复病沉沉。
此身不要全强健，强健多生人我心。
438.059 【白鹭】白居易
人生四十未全衰，我为愁多白发垂。
何故水边双白鹭，无愁头上亦垂丝。
438.060 【襄阳舟夜】白居易
下马襄阳郭，移舟汉阴驿。秋风截江起，寒浪连天白。
本是多愁人，复此风波夕。
438.061 【江夜舟行】白居易
烟淡月濛濛，舟行夜色中。江铺满槽水，帆展半樯风。
叫曙嗷嗷雁，啼秋唧唧虫。只应催北客，早作白须翁。
438.062 【红藤杖】白居易
交亲过浐别，车马到江回。唯有红藤杖，相随万里来。
438.063 【江上吟元八绝句】白居易
大江深处月明时，一夜吟君小律诗。
应有水仙潜出听，翻将唱作步虚词。
438.064 【途中感秋】白居易
节物行摇落，年颜坐变衰。树初黄叶日，人欲白头时。
乡国程程远，亲朋处处辞。唯残病与老，一步不相离。
438.065 【登郢州白雪楼】白居易
白雪楼中一望乡，青山蔟蔟水茫茫。
朝来渡口逢京使，说道烟尘近洛阳。
438.066 【舟夜赠内】白居易
三声猿后垂乡泪，一叶舟中载病身。
莫凭水窗南北望，月明月暗总愁人。
438.067 【逢旧】白居易
我梳白发添新恨，君扫青蛾减旧容。
应被傍人怪惆怅，少年离别老相逢。
438.068 【臼口阻风十日】白居易
洪涛白浪塞江津，处处邅回事事迍。世上方为失途客，
江头又作阻风人。鱼虾遇雨腥盈鼻，蚊蚋和烟痒满身。
老大光阴能几日，等闲臼口坐经旬。
438.069 【浦中夜泊】白居易
暗上江堤还独立，水风霜气夜棱棱。
回看深浦停舟处，芦荻花中一点灯。
438.070 【卢侍御与崔评事为予于黄鹤楼置宴，宴罢同望】白居易
江边黄鹤古时楼，劳置华筵待我游。楚思淼茫云水冷，
商声清脆管弦秋。白花浪溅头陀寺，红叶林笼鹦鹉洲。
总是平生未行处，醉来堪赏醒堪愁。
438.071 【舟中读元九诗】白居易
把君诗卷灯前读，诗尽灯残天未明。
眼痛灭灯犹暗坐，逆风吹浪打船声。
438.072 【舟行阻风，寄李十一舍人】白居易
扁舟厌泊烟波上，轻策闲寻浦屿间。虎蹋青泥稠似印，
风吹白浪大于山。且愁江郡何时到，敢望京都几岁还。
今日料君朝退后，迎寒新酎暖开颜。
438.073 【雨中题衰柳】白居易
湿屈青条折，寒飘黄叶多。不知秋雨意，更遣欲如何。
438.074 【题王处士郊居】白居易
半依云渚半依山，爱此令人不欲还。负郭田园九八顷，
向阳茅屋两三间。寒松纵老风标在，野鹤虽饥饮啄闲。
一卧江村来早晚，著书盈帙鬓毛斑。
438.075 【岁晚旅望】白居易
朝来暮去星霜换，阴惨阳舒气序牵。万物秋霜能坏色，
四时冬日最凋年。烟波半露新沙地，鸟雀群飞欲雪天。
向晚苍苍南北望，穷阴旅思两无边。
438.076 【晏坐闲吟】白居易
昔为京洛声华客，今作江湖潦倒翁。意气销磨群动里，
形骸变化百年中。霜侵残鬓无多黑，酒伴衰颜只暂红。
愿学禅门非想定，千愁万念一时空。
438.077 【题李山人】白居易
厨无烟火室无妻，篱落萧条屋舍低。
每日将何疗饥渴，井华云粉一刀圭。
438.078 【读庄子】白居易
去国辞家谪异方，中心自怪少忧伤。
为寻庄子知归处，认得无何是本乡。
438.079 【江楼偶宴赠同座】白居易
南浦闲行罢，西楼小宴时。望湖凭槛久，待月放杯迟。
江果尝卢橘，山歌听竹枝。相逢且同乐，何必旧相知。
438.080 【放言五首】白居易
朝真暮伪何人辨，古往今来底事无。但爱臧生能诈圣，
可知宁子解佯愚。草萤有耀终非火，荷露虽团岂是珠。
不取燔柴兼照乘，可怜光彩亦何殊。
世途倚伏都无定，尘网牵缠卒未休。祸福回还车转毂，
荣枯反覆手藏钩。龟灵未免刳肠患，马失应无折足忧。
不信君看弈棋者，输赢须待局终头。
赠君一法决狐疑，不用钻龟与祝蓍。试玉要烧三日满，
辨材须待七年期。周公恐惧流言后，王莽谦恭未篡时。
向使当初身便死，一生真伪复谁知。
谁家第宅成还破，何处亲宾哭复歌。昨日屋头堪炙手，
今朝门外好张罗。北邙未省留闲地，东海何曾有定波。
莫笑贱贫夸富贵，共成枯骨两如何。
泰山不要欺毫末，颜子无心羡老彭。松树千年终是朽，
槿花一日自为荣。何须恋世常忧死，亦莫嫌身漫厌生。
生去死来都是幻，幻人哀乐系何情。
438.081 【岁暮道情二首】白居易
壮日苦曾惊岁月，长年都不惜光阴。
为学空门平等法，先齐老少死生心。
半故青衫半白头，雪风吹面上江楼。
禅功自见无人觉，合是愁时亦不愁。
438.082 【读李杜诗集，因题卷后】白居易
翰林江左日，员外剑南时。不得高官职，仍逢苦乱离。
暮年逋客恨，浮世谪仙悲。吟咏留千古，声名动四夷。
文场供秀句，乐府待新词。天意君须会，人间要好诗。
438.083 【强酒】白居易
若不坐禅销妄想，即须行醉放狂歌。
不然秋月春风夜，争那闲思往事何。
438.084 【独树浦雨夜寄李六郎中】白居易
忽忆两家同里巷，何曾一处不追随。闲游预算分朝日，
静语多同待漏时。花下放狂冲黑饮，灯前起坐彻明棋。
可知风雨孤舟夜，芦苇丛中作此诗。
438.085 【听崔七妓人筝】白居易
花脸云鬟坐玉楼，十三弦里一时愁。
凭君向道休弹去，白尽江州司马头。
438.086 【望江州】白居易
江回望见双华表，知是浔阳西郭门。
犹去孤舟三四里，水烟沙雨欲黄昏。
438.087 【初到江州】白居易
浔阳欲到思无穷，庾亮楼南湓口东。树木凋疏山雨后，
人家低湿水烟中。菰蒋喂马行无力，芦荻编房卧有风。
遥见朱轮来出郭，相迎劳动使君公。
438.088 【醉后题李、马二妓】白居易
行摇云髻花钿节，应似霓裳趁管弦。艳动舞裙浑是火，
愁凝歌黛欲生烟。有风纵道能回雪，无水何由忽吐莲。
疑是两般心未决，雨中神女月中仙。
438.089 【卢侍御小妓乞诗，座上留赠】白居易
郁金香汗裛歌巾，山石榴花染舞裙。好似文君还对酒，
胜于神女不归云。梦中那及觉时见，宋玉荆王应羡君。
