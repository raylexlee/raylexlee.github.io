第446卷 白居易
446.01 【元微之除浙东观察使，喜得杭越邻州，先赠长句】白居易
稽山镜水欢游地，犀带金章荣贵身。官职比君虽校小，
封疆与我且为邻。郡楼对玩千峰月，江界平分两岸春。
杭越风光诗酒主，相看更合与何人。
446.02 【席上答微之】白居易
我住浙江西，君去浙江东。勿言一水隔，便与千里同。
富贵无人劝君酒，今宵为我尽杯中。
446.03 【答微之上船后留别】白居易
烛下尊前一分手，舟中岸上两回头。
归来虚白堂中梦，合眼先应到越州。
446.04 【答微之泊西陵驿见寄（一无泊字）】白居易
烟波尽处一点白，应是西陵古驿台。
知在台边望不见，暮潮空送渡船回。
446.05 【答微之夸越州州宅】白居易
贺上人回得报书，大夸州宅似仙居。厌看冯翊风沙久，
喜见兰亭烟景初。日出旌旗生气色，月明楼阁在空虚。
知君暗数江南郡，除却馀杭尽不如。
446.06 【微之重夸州居其落句有西州罗刹之谑因嘲兹石聊以寄怀】白居易
君问西州城下事，醉中叠纸为君书。嵌空石面标罗刹，
压捺潮头敌子胥。神鬼曾鞭犹不动，波涛虽打欲何如。
谁知太守心相似，抵滞坚顽两有馀。
446.07 【张十八员外以新诗二十五首见寄郡楼月下吟玩…寄微之】白居易
秦城南省清秋夜，江郡东楼明月时。去我三千六百里，
得君二十五篇诗。阳春曲调高难和，淡水交情老始知。
坐到天明吟未足，重封转寄与微之。
446.08 【酬微之】白居易
满帙填箱唱和诗，少年为戏老成悲。声声丽曲敲寒玉，
句句妍辞缀色丝。吟玩独当明月夜，伤嗟同是白头时。
由来才命相磨折，天遣无儿欲怨谁。
446.09 【馀思未尽，加为六韵，重寄微之】白居易
海内声华并在身，箧中文字绝无伦。遥知独对封章草，
忽忆同为献纳臣。走笔往来盈卷轴，除官递互掌丝纶。
制从长庆辞高古，诗到元和体变新。各有文姬才稚齿，
俱无通子继馀尘。琴书何必求王粲，与女犹胜与外人。
446.010 【答微之咏怀见寄】白居易
閤中同直前春事，船里相逢昨日情。分袂二年劳梦寐，
并床三宿话平生。紫微北畔辞宫阙，沧海西头对郡城。
聚散穷通何足道，醉来一曲放歌行。
446.011 【酬微之夸镜湖】白居易
我嗟身老岁方徂，君更官高兴转孤。军门郡阁曾闲否，
禹穴耶溪得到无。酒盏省陪波卷白，骰盘思共彩呼卢。
一泓镜水谁能羡，自有胸中万顷湖。
446.012 【雪中即事答微之】白居易
连夜江云黄惨澹，平明山雪白模糊。银河沙涨三千里，
梅岭花排一万株。北市风生飘散面，东楼日出照凝酥。
谁家高士关门户，何处行人失道途。舞鹤庭前毛稍定，
捣衣砧上练新铺。戏团稚女呵红手，愁坐衰翁对白须。
压瘴一州除疾苦，呈丰万井尽欢娱。润含玉德怀君子，
寒助霜威忆大夫。莫道烟波一水隔，何妨气候两乡殊。
越中地暖多成雨，还有瑶台琼树无。
446.013 【醉封诗筒寄微之】白居易
一生休戚与穷通，处处相随事事同。未死又怜沧海郡，
无儿俱作白头翁。展眉只仰三杯后，代面唯凭五字中。
为向两州邮吏道，莫辞来去递诗筒。
446.014 【除夜寄微之】白居易
鬓毛不觉白毵毵，一事无成百不堪。共惜盛时辞阙下，
同嗟除夜在江南。家山泉石寻常忆，世路风波子细谙。
老校于君合先退，明年半百又加三。
446.015 【苏州李中丞以元日郡斋感怀诗寄微之及予辄依…兼呈微之】白居易
白首馀杭白太守，落魄抛名来已久。一辞渭北故园春，
再把江南新岁酒。杯前笑歌徒勉强，镜里形容渐衰朽。
领郡惭当潦倒年，邻州喜得平生友。长洲草接松江岸，
曲水花连镜湖口。老去还能痛饮无，春来曾作闲游否。
凭莺传语报李六，倩雁将书与元九。莫嗟一日日催人，
且贵一年年入手。
446.016 【早春西湖闲游怅然兴怀忆与微之同赏…偶成十八韵寄微之】白居易
上马复呼宾，湖边景气新。管弦三数事，骑从十馀人。
立换登山屐，行携漉酒巾。逢花看当妓，遇草坐为茵。
西日笼黄柳，东风荡白蘋。小桥装雁齿，轻浪甃鱼鳞。
画舫牵徐转，银船酌慢巡。野情遗世累，醉态任天真。
彼此年将老，平生分最亲。高天从所愿，远地得为邻。
云树分三驿，烟波限一津。翻嗟寸步隔，却厌尺书频。
浙右称雄镇，山阴委重臣。贵垂长紫绶，荣驾大朱轮。
出动刀枪队，归生道路尘。雁惊弓易散，鸥怕鼓难驯。
百吏瞻相面，千夫捧拥身。自然闲兴少，应负镜湖春。
446.017 【答微之见寄（时在郡楼对雪）】白居易
可怜风景浙东西，先数馀杭次会稽。禹庙未胜天竺寺，
钱湖不羡若耶溪。摆尘野鹤春毛暖，拍水沙鸥湿翅低。
更对雪楼君爱否，红栏碧甃点银泥。
446.018 【祭社宵兴灯前偶作】白居易
城头传鼓角，灯下整衣冠。夜镜藏须白，秋泉漱齿寒。
欲将闲送老，须著病辞官。更待年终后，支持归计看。
446.019 【闲卧】白居易
尽日前轩卧，神闲境亦空。有山当枕上，无事到心中。
帘卷侵床日，屏遮入座风。望春春未到，应在海门东。
446.020 【新春江次】白居易
浦干潮未应，堤湿冻初销。粉片妆梅朵，金丝刷柳条。
鸭头新绿水，雁齿小红桥。莫怪珂声碎，春来五马骄。
446.021 【春题湖上】白居易
湖上春来似画图，乱峰围绕水平铺。松排山面千重翠，
月点波心一颗珠。碧毯线头抽早稻，青罗裙带展新蒲。
未能抛得杭州去，一半句留是此湖。
446.022 【早春忆微之】白居易
昏昏老与病相和，感物思君叹复歌。声早鸡先知夜短，
色浓柳最占春多。沙头雨染斑斑草，水面风驱瑟瑟波。
可道眼前光景恶，其如难见故人何。
446.023 【失鹤】白居易
失为庭前雪，飞因海上风。九霄应得侣，三夜不归笼。
声断碧云外，影沉明月中。郡斋从此后，谁伴白头翁。
446.024 【自感】白居易
宴游寝食渐无味，杯酒管弦徒绕身。
宾客欢娱僮仆饱，始知官职为他人。
446.025 【得湖州崔十八使君书喜与杭越邻郡因成长句代贺兼寄微之】白居易
三郡何因此结缘，贞元科第忝同年。故情欢喜开书后，
旧事思量在眼前。越国封疆吞碧海，杭城楼閤入青烟。
吴兴卑小君应屈，为是蓬莱最后仙。
446.026 【同诸客携酒早看樱桃花】白居易
晓报樱桃发，春携酒客过。绿饧粘盏杓，红雪压枝柯。
天色晴明少，人生事故多。停杯替花语，不醉拟如何。
446.027 【柳絮】白居易
三月尽是头白日，与春老别更依依。
凭莺为向杨花道，绊惹春风莫放归。
446.028 【早饮湖州酒，寄崔使君】白居易
一榼扶头酒，泓澄泻玉壶。十分蘸甲酌，潋艳满银盂。
捧出光华动，尝看气味殊。手中稀琥珀，舌上冷醍醐。
瓶里有时尽，江边无处沽。不知崔太守，更有寄来无。
446.029 【病中书事】白居易
三载卧山城，闲知节物情。莺多过春语，蝉不待秋鸣。
气嗽因寒发，风痰欲雨生。病身无所用，唯解卜阴晴。
446.030 【与微之唱和来去常以竹筒贮诗陈协律美而成篇因以此答】白居易
拣得琅玕截作筒，缄题章句写心胸。随风每喜飞如鸟，
渡水常忧化作龙。粉节坚如太守信，霜筠冷称大夫容。
烦君赞咏心知愧，鱼目骊珠同一封。
446.031 【醉戏诸妓】白居易
席上争飞使君酒，歌中多唱舍人诗。
不知明日休官后，逐我东山去是谁。
446.032 【北院】白居易
北院人稀到，东窗事最偏。竹烟行灶上，石壁卧房前。
性拙身多暇，心慵事少缘。还如病居士，唯置一床眠。
446.033 【酬周协律】白居易
五十钱唐守，应为送老官。滥蒙辞客爱，犹作近臣看。
凿落愁须饮，琵琶闷遣弹。白头虽强醉，不似少年欢。
446.034 【题石山人】白居易
腾腾兀兀在人间，贵贱贤愚尽往还。膻腻筵中唯饮酒，
歌钟会处独思山。存神不许三尸住，混俗无妨两鬓斑。
除却馀杭白太守，何人更解爱君闲。
446.035 【诗解】白居易
新篇日日成，不是爱声名。旧句时时改，无妨悦性情。
但令长守郡，不觉却归城。只拟江湖上，吟哦过一生。
446.036 【潮】白居易
早潮才落晚潮来，一月周流六十回。
不独光阴朝复暮，杭州老去被潮催。
446.037 【闻歌妓唱严郎中诗，因以绝句寄之（严前为郡守）】白居易
已留旧政布中和，又付新词与艳歌。
但是人家有遗爱，就中苏小感恩多。
446.038 【柘枝妓】白居易
平铺一合锦筵开，连击三声画鼓催。红蜡烛移桃叶起，
紫罗衫动柘枝来。带垂钿胯花腰重，帽转金铃雪面回。
看即曲终留不住，云飘雨送向阳台。
446.039 【急乐世辞（《乐府诗》作《急世乐》）】白居易
正抽碧线绣红罗，忽听黄莺敛翠蛾。
秋思冬愁春怅望，大都不称意时多。
446.040 【天竺寺送坚上人归庐山】白居易
锡杖登高寺，香炉忆旧峰。偶来舟不系，忽去鸟无踪。
岂要留离偈，宁劳动别容。与师俱是梦，梦里暂相逢。
446.041 【除官赴阙，留赠微之】白居易
去年十月半，君来过浙东。今年五月尽，我发向关中。
两乡默默心相别，一水盈盈路不通。从此津人应省事，
寂寥无复递诗筒。
446.042 【留题郡斋】白居易
吟山歌水嘲风月，便是三年官满时。春为醉眠多闭閤，
秋因晴望暂褰帷。更无一事移风俗，唯化州民解咏诗。
446.043 【别州民】白居易
耆老遮归路，壶浆满别筵。甘棠无一树，那得泪潸然。
税重多贫户，农饥足旱田。唯留一湖水，与汝救凶年。
446.044 【留题天竺、灵隐两寺】白居易
在郡六百日，入山十二回。宿因月桂落，醉为海榴开。
黄纸除书到，青宫诏命催。僧徒多怅望，宾从亦裴回。
寺闇烟埋竹，林香雨落梅。别桥怜白石，辞洞恋青苔。
渐出松间路，犹飞马上杯。谁教冷泉水，送我下山来。
446.045 【西湖留别】白居易
征途行色惨风烟，祖帐离声咽管弦。翠黛不须留五马，
皇恩只许住三年。绿藤阴下铺歌席，红藕花中泊妓船。
处处回头尽堪恋，就中难别是湖边。
446.046 【重寄别微之】白居易
凭仗江波寄一辞，不须惆怅报微之。
犹胜往岁峡中别，滟滪堆边招手时。
446.047 【重题别东楼】白居易
东楼胜事我偏知，气象多随昏旦移。湖卷衣裳白重叠，
山张屏障绿参差。海仙楼塔晴方出，江女笙箫夜始吹。
春雨星攒寻蟹火，秋风霞飐弄涛旗。宴宜云髻新梳后，
曲爱霓裳未拍时。太守三年嘲不尽，郡斋空作百篇诗。
446.048 【别周军事】白居易
主人头白官仍冷，去后怜君是底人。
试谒会稽元相去，不妨相见却殷勤。
446.049 【看常州柘枝，赠贾使君】白居易
莫惜新衣舞柘枝，也从尘污汗沾垂。
料君即却归朝去，不见银泥衫故时。
446.050 【汴河路有感】白居易
三十年前路，孤舟重往还。绕身新眷属，举目旧乡关。
事去唯留水，人非但见山。啼襟与愁鬓，此日两成斑。
446.051 【埇桥旧业】白居易
别业埇城北，抛来二十春。改移新径路，变换旧村邻。
有税田畴薄，无官弟侄贫。田园何用问，强半属他人。
446.052 【茅城驿】白居易
汴河无景思，秋日又凄凄。地薄桑麻瘦，村贫屋舍低。
早苗多间草，浊水半和泥。最是萧条处，茅城驿向西。
446.053 【河阴夜泊忆微之】白居易
忆君我正泊行舟，望我君应上郡楼。
万里月明同此夜，黄河东面海西头。
446.054 【杭州回舫】白居易
自别钱塘山水后，不多饮酒懒吟诗。
欲将此意凭回棹，报与西湖风月知。
446.055 【途中题山泉】白居易
决决涌岩穴，溅溅出洞门。向东应入海，从此不归源。
似叶飘辞树，如云断别根。吾身亦如此，何日返乡园。
446.056 【欲到东洛，得杨使君书，因以此报】白居易
向公心切向财疏，淮上休官洛下居。三郡政能从独步，
十年生计复何如。使君滩上久分手，别驾渡头先得书。
且喜平安又相见，其馀外事尽空虚。
446.057 【洛下寓居】白居易
秋馆清凉日，书因解闷看。夜窗幽独处，琴不为人弹。
游宴慵多废，趋朝老渐难。禅僧教断酒，道士劝休官。
渭曲庄犹在，钱唐俸尚残。如能便归去，亦不至饥寒。
446.058 【味道】白居易
叩齿晨兴秋院静，焚香冥坐晚窗深。七篇真诰论仙事，
一卷檀经说佛心。此日尽知前境妄，多生曾被外尘侵。
自嫌习性犹残处，爱咏闲诗好听琴。
446.059 【好听琴】白居易
本性好丝桐，尘机闻即空。一声来耳里，万事离心中。
清畅堪销疾，恬和好养蒙。尤宜听三乐，安慰白头翁。
446.060 【爱咏诗】白居易
辞章讽咏成千首，心行归依向一乘。
坐倚绳床闲自念，前生应是一诗僧。
446.061 【酬皇甫庶子见寄】白居易
掌纶不称吾应笑，典郡无能我自知。别诏忽惊新命出，
同寮偶与夙心期。春坊潇洒优闲地，秋鬓苍浪老大时。
独占二疏应未可，龙楼见拟觅分司。
446.062 【卧疾】白居易
闲官卧疾绝经过，居处萧条近洛河。
水北水南秋月夜，管弦声少杵声多。
446.063 【远师】白居易
东宫白庶子，南寺远禅师。何处遥相见，心无一事时。
446.064 【问远师】白居易
荤膻停夜食，吟咏散秋怀。笑问东林老，诗应不破斋。
446.065 【小院酒醒】白居易
酒醒闲独步，小院夜深凉。一领新秋簟，三间明月廊。
未收残盏杓，初换热衣裳。好是幽眠处，松阴六尺床。
446.066 【赠侯三郎中】白居易
老爱东都好寄身，足泉多竹少埃尘。年丰最喜唯贫客，
秋冷先知是瘦人。幸有琴书堪作伴，苦无田宅可为邻。
洛中纵未长居得，且与苏田游过春。
446.067 【求分司东都，寄牛相公十韵】白居易
忽忽心如梦，星星鬓似丝。纵贫长有酒，虽老未抛诗。
俭薄身都惯，疏顽性颇宜。饭粗餐亦饱，被暖起常迟。
万里归何得，三年伴是谁。华亭鹤不去，天竺石相随。
王尹贳将马，田家卖与池。开门闲坐日，绕水独行时。
懒慢交游许，衰羸相府知。官寮幸无事，可惜不分司。
446.068 【酬杨八】白居易
君以旷怀宜静境，我因蹇步称闲官。
闭门足病非高士，劳作云心鹤眼看。
446.069 【履道新居二十韵】白居易
履道坊西角，官河曲北头。林园四邻好，风景一家秋。
门闭深沈树，池通浅沮沟。拔青松直上，铺碧水平流。
篱菊黄金合，窗筠绿玉稠。疑连紫阳洞，似到白蘋洲。
僧至多同宿，宾来辄少留。岂无诗引兴，兼有酒销忧。
移榻临平岸，携茶上小舟。果穿闻鸟啄，萍破见鱼游。
地与尘相远，人将境共幽。泛潭菱点镜，沉浦月生钩。
厨晓烟孤起，庭寒雨半收。老饥初爱粥，瘦冷早披裘。
洛下招新隐，秦中忘旧游。辞章留凤阁，班籍寄龙楼。
病惬官曹静，闲惭俸禄优。琴书中有得，衣食外何求。
济世才无取，谋身智不周。应须共心语，万事一时休。
446.070 【九日思杭州旧游，寄周判官及诸客】白居易
忽忆郡南山顶上，昔时同醉是今辰。笙歌委曲声延耳，
金翠动摇光照身。风景不随宫相去，欢娱应逐使君新。
江山宾客皆如旧，唯是当筵换主人。
446.071 【秋晚】白居易
烟景淡濛濛，池边微有风。觉寒蛩近壁，知暝鹤归笼。
长貌随年改，衰情与物同。夜来霜厚薄，梨叶半低红。
446.072 【分司】白居易
散秩留司殊有味，最宜病拙不才身。行香拜表为公事，
碧洛青嵩当主人。已出闲游多到夜，却归慵卧又经旬。
钱唐五马留三匹，还拟骑游搅扰春。
446.073 【河南王尹初到，以诗代书先问之】白居易
别来王阁老，三岁似须臾。鬓上斑多少，杯前兴有无。
官从分紧慢，情莫问荣枯。许入朱门否，篮舆一病夫。
446.074 【池西亭】白居易
朱栏映晚树，金魄落秋池。还似钱唐夜，西楼月出时。
446.075 【临池闲卧】白居易
小竹围庭匝，平池与砌连。闲多临水坐，老爱向阳眠。
营役抛身外，幽奇送枕前。谁家卧床脚，解系钓鱼船。
446.076 【吾庐】白居易
吾庐不独贮妻儿，自觉年侵身力衰。眼下营求容足地，
心中准拟挂冠时。新昌小院松当户，履道幽居竹绕池。
莫道两都空有宅，林泉风月是家资。
446.077 【题新居，寄宣州崔相公（所居南邻即崔家池）】白居易
门庭有水巷无尘，好称闲官作主人。冷似雀罗虽少客，
宽于蜗舍足容身。疏通竹径将迎月，扫掠莎台欲待春。
济世料君归未得，南园北曲谩为邻。
446.078 【忆杭州梅花，因叙旧游，寄萧协律】白居易
三年闲闷在馀杭，曾为梅花醉几场。伍相庙边繁似雪，
孤山园里丽如妆。蹋随游骑心长惜，折赠佳人手亦香。
赏自初开直至落，欢因小饮便成狂。薛刘相次埋新垄，
沈谢双飞出故乡。歌伴酒徒零散尽，唯残头白老萧郎。
446.079 【病中辱张常侍题集贤院诗，因以继和】白居易
天禄阁门开，甘泉侍从回。图书皆帝籍，寮友尽仙才。
骑省通中掖，龙楼隔上台。犹怜病宫相，诗寄洛阳来。
446.080 【早春晚归】白居易
晚归骑马过天津，沙白桥红返照新。草色连延多隙地，
鼓声闲缓少忙人。还如南国饶沟水，不似西京足路尘。
金谷风光依旧在，无人管领石家春。
446.081 【赠杨使君】白居易
曾嗟放逐同巴峡，且喜归还会洛阳。时命到来须作用，
功名未立莫思量。银衔叱拨欺风雪，金屑琵琶费酒浆。
更待城东桃李发，共君沉醉两三场。
446.082 【赠皇甫庶子】白居易
何因散地共徘徊，人道君才我不才。骑少马蹄生易蹶，
用稀印锁涩难开。妻知年老添衣絮，婢报天寒拨酒醅。
更愧小胥咨拜表，单衫冲雪夜深来。
446.083 【池上竹下作】白居易
穿篱绕舍碧逶迤，十亩闲居半是池。食饱窗间新睡后，
脚轻林下独行时。水能性淡为吾友，竹解心虚即我师。
何必悠悠人世上，劳心费目觅亲知。
446.084 【闲出觅春，戏赠诸郎官】白居易
年来数出觅风光，亦不全闲亦不忙。放鞚体安骑稳马，
隔袍身暖照晴阳。迎春日日添诗思，送老时时放酒狂。
除却髭须白一色，其馀未伏少年郎。
446.085 【别春炉】白居易
暖阁春初入，温炉兴稍阑。晚风犹冷在，夜火且留看。
独宿相依久，多情欲别难。谁能共天语，长遣四时寒。
446.086 【泛小䑳二首】白居易
水一塘，䑳一只。䑳头漾漾知风起，䑳背萧萧闻雨滴。
醉卧船中欲醒时，忽疑身是江南客。
船缓进，水平流。一茎竹篙剔船尾，两幅青幕覆船头。
亚竹乱藤多照岸，如从凤口向湖州。
446.087 【梦行简】白居易
天气妍和水色鲜，闲吟独步小桥边。
池塘草绿无佳句，虚卧春窗梦阿怜。
446.088 【题新居呈王尹，兼简府中三掾】白居易
弊宅须重葺，贫家乏羡财。桥凭川守造，树倩府僚栽。
朱板新犹湿，红英暖渐开。仍期更携酒，倚槛看花来。
446.089 【云和】白居易
非琴非瑟亦非筝，拨柱推弦调未成。
欲散白头千万恨，只消红袖两三声。
446.090 【春老】白居易
欲随年少强游春，自觉风光不属身。
歌舞屏风花障上，几时曾画白头人。
446.091 【春雪过皇甫家】白居易
晚来篮舆雪中回，喜遇君家门正开。
唯要主人青眼待，琴诗谈笑自将来。
446.092 【崔侍御以孩子三日示其所生诗见示因以二绝句和之】白居易
洞房门上挂桑弧，香水盆中浴凤雏。
还似初生三日魄，嫦娥满月即成珠。
爱惜肯将同宝玉，喜欢应胜得王侯。
弄璋诗句多才思，愁杀无儿老邓攸。
446.093 【与皇甫庶子同游城东】白居易
闲游何必多徒侣，相劝时时举一杯。博望苑中无职役，
建春门外足池台。绿油剪叶蒲新长，红蜡黏枝杏欲开。
白马朱衣两宫相，可怜天气出城来。
446.094 【洛城东花下作】白居易
记得旧诗章，花多数洛阳。及逢枝似雪，已是鬓成霜。
向后光阴促，从前事意忙。无因重年少，何计驻时芳。
欲送愁离面，须倾酒入肠。白头无藉在，醉倒亦何妨。
446.095 【晚春寄微之并崔湖州】白居易
洛阳陌上少交亲，履道城边欲暮春。
崔在吴兴元在越，出门骑马觅何人。
446.096 【城东闲行，因题尉迟司业水阁】白居易
闲绕洛阳城，无人知姓名。病乘篮舆出，老著茜衫行。
处处花相引，时时酒一倾。借君溪阁上，醉咏两三声。
446.097 【寄皇甫七】白居易
孟夏爱吾庐，陶潜语不虚。花樽飘落酒，风案展开书。
邻女偷新果，家僮漉小鱼。不知皇甫七，池上兴何如。
446.098 【访皇甫七】白居易
上马行数里，逢花倾一杯。更无停泊处，还是觅君来。
