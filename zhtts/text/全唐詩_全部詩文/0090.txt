第090卷 張均，張垍
90.01 【和尹懋登南樓】張均
客來已兩春，更瞻韶光早。花鳥既環合，江山復駢抱。
樓形寫北潭，堞勢凌青島。白雲謝歸雁，馳懷洛陽道。
90.02 【江上逢春】張均
離憂耿未和，春慮忽蹉跎。擇木猿知去，尋泥燕獨過。
驚花翻霽日，垂柳拂煙波。激意屢怡賞，無如鄉念何。
90.03 【九日巴丘登高】張均
客心驚暮序，賓雁下滄洲。共賞重陽節，言尋戲馬遊。
湖風扶戍柳，江雨暗山樓。且酌東籬酒，聊祛南國憂。
90.04 【和尹懋秋夜遊灉湖二首】張均
遠水沉西日，寒沙聚夜鷗。平湖乘月滿，飛棹接星流。
黃葉鳴悽吹，蒼葭掃暗洲。願移滄浦賞，歸待潁川遊。
灣潭幽意深，杳靄湧寒岑。石痕秋水落，嵐氣夕陽沉。
澄徹天爲底，淵玄月作心。青溪非大隱，歸弄白雲潯。
90.05 【岳陽晚景（一作父說詩）】張均
晚景寒鴉集，秋風旅雁歸。水光浮日出，霞彩映江飛。
洲白蘆花吐，園紅柿葉稀。長沙卑溼地，九月未成衣。
90.06 【流合浦嶺外作】張均
瘴江西去火爲山，炎徼南窮鬼作關。
從此更投人境外，生涯應在有無間。
90.07 【奉和嶽州山城（一作張均詩）】張垍
郡館臨清賞，開扃坐白雲。訟虛棠戶曙，觀靜竹檐曛。
懸榻迎賓下，趨庭學禮聞。風傳琴上意，遙向日華紛。
