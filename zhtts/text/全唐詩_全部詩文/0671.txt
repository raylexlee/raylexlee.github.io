第658卷 羅隱
658.01 【詠月】羅隱
湖上風高動白蘋，暫延清景此逡巡。隔年違別成何事，
半夜相看似故人。蟾向靜中矜爪距，兔隈明處弄精神。
嫦娥老大應惆悵，倚泣蒼蒼桂一輪。
658.02 【宿荊州江陵驛】羅隱
西遊象闕愧知音，東下荊溪稱越吟。風動芰荷香四散，
月明樓閣影相侵。閒欹別枕千般夢，醉送征帆萬里心。
薜荔衣裳木蘭楫，異時煙雨好追尋。
658.03 【撫州別阮兵曹】羅隱
雪晴天外見諸峯，幽軋行輪有去蹤。內史宅邊今獨恨，
步兵廚畔舊相容。十年別鬢疑朝鏡，千里歸心著晚鐘。
若不他時更青眼，未知誰肯薦臨邛。
658.04 【新安投所知】羅隱
少年容易舍樵漁，曾辱明公薦子虛。漢殿夜寒時不食，
宋都風急命何疏。雲埋野艇吟歸去，草沒山田賦遂初。
長劍一尋歌一奏，此心爭肯爲鱸魚。
658.05 【江邊有寄】羅隱
江邊舊業半雕殘，每軫歸心即萬端。狂折野梅山店暖，
醉吹村笛酒樓寒。只言聖代謀身易，爭奈貧儒得路難。
同病同憂更何事，爲君提筆畫漁竿。
658.06 【送友人歸夷門】羅隱
二年流落大梁城，每送君歸即有情。別路算來成底事，
舊遊言著似前生。苑荒懶認詞人會，門在空憐烈士名。
至竟男兒分應定，不須惆悵谷中鶯。
658.07 【湘中見進士喬詡】羅隱
吳公臺下別經秋，破虜城邊暫駐留。一笑有情堪解夢，
數年無故不同遊。雲牽楚思橫魚艇，柳送鄉心入酒樓。
且酌松醪依舊醉，誰能相見向春愁。
658.08 【上霅川裴郎中】羅隱
貴提金印出鹹秦，瀟灑江城兩度春。一派水清疑見膽，
數重山翠欲留人。望崇早合歸黃閣，詩好何妨戀白蘋。
自是受恩心未足，卻垂雙翅羨吳均。
658.09 【錢塘江潮】羅隱
怒聲洶洶勢悠悠，羅剎江邊地欲浮。漫道往來存大信，
也知反覆向平流。任拋巨浸疑無底，猛過西陵只有頭。
至竟朝昏誰主掌，好騎赬鯉問陽侯。
658.010 【送人赴職任褒中】羅隱
物態時情難重陳，夫君此去莫傷春。男兒只要有知己，
才子何堪更問津。萬轉江山通蜀國，兩行珠翠見褒人。
海棠花謝東風老，應念京都共苦辛。
658.011 【臨川投穆中丞】羅隱
試將生計問蓬根，心委寒灰首戴盆。翅弱未知三島路，
舌頑虛掉五侯門。嘯煙白狖沈高木，搗月清砧觸旅魂。
家在碧江歸不得，十年魚艇長苔痕。
658.012 【早春送張坤歸大梁（一題作早春送大梁盧從事）】羅隱
蕭蕭羸馬正塵埃，又送輶軒向吹臺。別酒莫辭今夜醉，
故人知是幾時回。泉經華嶽猶應凍，花到梁園始合開。
爲謝東門抱關吏，不堪惆悵滿離杯。
658.013 【東歸途中作】羅隱
松橘蒼黃覆釣磯，早年生計近年違。老知風月終堪恨，
貧覺家山不易歸。別岸客帆和雁落，晚程霜葉向人飛。
買臣嚴助精靈在，應笑無成一布衣。
658.014 【送進士臧濆下第後歸池州】羅隱
賦成無處換黃金，卻向春風動越吟。天子愛才雖仄席，
諸生多病又沾襟。柳攀灞岸狂遮袂，水憶池陽淥滿心。
珍重綵衣歸正好，莫將閒事系升沈。
658.015 【湘中贈範鄖】羅隱
丹桂無心彼此諳，二年疏懶共江潭。愁知酒醆終難捨，
老覺人情轉不堪。雲外鴛鴦非故舊，眼前膠漆似煙嵐。
勞歌一曲霜風暮，擊折湘妃白玉簪。
658.016 【寄張侍郎】羅隱
衰羸豈合話荊州，爭奈思多不自由。無路重趨桓典馬，
有詩曾上仲宣樓。塵銷別跡堪垂淚，樹拂他門懶舉頭。
一種人間太平日，獨教零落憶滄洲。
658.017 【渚宮秋思】羅隱
楚城日暮煙靄深，楚人駐馬還登臨。襄王臺下水無賴，
神女廟前雲有心。千載是非難重問，一江風雨好閒吟。
欲招屈宋當時魄，蘭敗荷枯不可尋。
658.018 【閒居早秋】羅隱
槐杪清蟬煙雨餘，蕭蕭涼葉墮衣裾。噪槎烏散沈蒼嶺，
弄杵風高上碧虛。百歲夢生悲蛺蝶，一朝香死泣芙蕖。
六宮誰買相如賦，團扇恩情日日疏。
658.019 【建康】羅隱
潮平遠岸草侵沙，東晉衰來最可嗟。庾舅已能窺帝室，
王都還是預人家。山寒老樹啼風曲，泉暖枯骸動芷牙。
欲起九原看一遍，秦淮聲急日西斜。
658.020 【送舒州宿松縣傅少府（一題作送宿松傅少府）】羅隱
江蘺漠漠樹重重，東過清淮到宿松。縣好也知臨浣水，
官閒應得看灊峯。春生綠野吳歌怨，雪霽平郊楚酒濃。
留取餘杯待張翰，明年歸棹一從容。
658.021 【經故洛陽城】羅隱
敗垣危堞跡依稀，試駐羸驂吊落暉。跋扈以成梁冀在，
簡書難問杜喬歸。由來世事須翻覆，未必餘才解是非。
千載昆陽好功業，與君門下作恩威。
658.022 【夏州胡常侍】羅隱
百尺高臺勃勃州，大刀長戟漢諸侯。徵鴻過盡邊雲闊，
戰馬閒來塞草秋。國計已推肝膽許，家財不爲子孫謀。
仍聞隴蜀由多事，深喜將軍未白頭。
658.023 【寄進士盧休】羅隱
半年池口恨萍蓬，今日思量已夢中。遊子馬蹄難重到，
故人尊酒與誰同。山橫翠後千重綠，蠟想歌時一燼紅。
從此客程君不見，麥秋梅雨遍江東。
658.024 【贈先輩令狐補闕】羅隱
中間聲跡早薰然，阻避鈞衡過十年。碧海浪高終濟物，
蒼梧雲好已歸天。花迎彩服離鶯谷，柳傍東風觸馬鞭。
應念淒涼洞庭客，夜深雙淚憶漁船。
658.025 【送秦州從事】羅隱
一枝何足解人愁，拋卻還隨定遠侯。紫陌紅塵今別恨，
九衢雙闕夜同遊。芳時易失勞行止，良會難期且駐留。
若到邊庭有來使，試批書尾話梁州。
658.026 【湖州裴郎中赴闕後投簡寄友生】羅隱
錦帳郎官塞詔年，汀洲曾駐木蘭船。禰衡酒醒春瓶倒，
柳惲詩成海月圓。歌蹙遠山珠滴滴，漏催香燭淚漣漣。
使君入拜吾徒在，宣室他時豈偶然。
658.027 【秋日泊平望驛寄太常裴郎中】羅隱
蘋洲重到杳難期，西倚郵亭憶往時。北海尊中常有酒，
東陽樓上豈無詩。地清每負生靈望，官重方升禮樂司。
聞說江南舊歌曲，至今猶自唱吳姬。
658.028 【西塞山（在武昌界，孫吳以之爲西塞）】羅隱
吳塞當時指此山，吳都亡後綠孱顏。嶺梅乍暖殘妝恨，
沙鳥初晴小隊閒。波闊魚龍應混雜，壁危猿狖奈奸頑。
會將一副寒蓑笠，來與漁翁作往還。
658.029 【秋日汴河客舍酬友人（一作汴州客舍有酬）】羅隱
梁宋追遊早歲同，偶然違別事皆空。年如流水催何急，
道似危途動即窮。醉舞且欣連夜月，狂吟還聚上樓風。
煩君更枉騷人句，白鳳靈蛇滿袖中。
658.030 【東歸】羅隱
仙桂高高似有神，貂裘敝盡取無因。難將白髮期公道，
不覺丹枝屬別人。雙闕往來慚請謁，五湖歸後恥交親。
盈盤紫蟹千卮酒，添得臨岐淚滿巾。
658.031 【廣陵李僕射借示近詩因投獻】羅隱
朝論國計暮論兵，餘力猶隨鳳藻生。語繼盤盂拋俗格，
氣兼河嶽帶商聲。閒尋綺思千花麗，靜想高吟六義清。
天柄已持堯典在，更堪回首問緣情。
658.032 【三衢哭孫員外】羅隱
燕戀雕樑馬戀軒，此心從此更何言。直將塵外三生命，
未敵君侯一日恩。紅蠟有時還入夢，片帆何處獨銷魂。
忍看明發衣襟上，珠淚痕中見酒痕。
658.033 【篋中得故王郎中書】羅隱
鳳裏前年別望郎，丁寧唯恐滯吳鄉。勸疏杯酒知妨事，
乞與書題作裹糧。蘋鹿未能移海曲，縣花尋已落河陽。
九原自此無因見，反覆遺蹤淚萬行。
658.034 【淚】羅隱
逼臉橫頤咽復勻，也曾讒毀也傷神。
自從魯國潸然後，不是奸人即婦人。
658.035 【子規】羅隱
銅梁路遠草青青，此恨那堪枕上聽。
一種有冤猶可報，不如銜石疊滄溟。
658.036 【姑蘇臺】羅隱
讓高泰伯開基日，賢見延陵覆命時。
未會子孫因底事，解崇臺榭爲西施。
658.037 【王濬墓】羅隱
男兒未必盡英雄，但到時來即命通。
若使吳都猶王氣，將軍何處立殊功。
658.038 【京中晚望】羅隱
心如野鹿跡如萍，謾向人間性一靈。
往事不知多少夢，夜來和酒一時醒。
658.039 【寄竇澤處士二首】羅隱
蘭亭醉客舊知聞，欲問平安隔海雲。
不是金陵錢太尉，世間誰肯更容身。
鰲背樓臺拂白榆，此中槎客亦踟躊。
牢山道士無仙骨，卻向人間作酒徒。
