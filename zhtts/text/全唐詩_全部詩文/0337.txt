第336卷 韓愈
336.01 【元和聖德詩】韓愈
皇帝即阼，物無違拒。曰暘而暘，曰雨而雨。維是元年，
有盜在夏。欲覆其州，以踵近武。皇帝曰嘻，豈不在我。
負鄙爲艱，縱則不可。出師徵之，其衆十旅。軍其城下，
告以福禍。腹敗枝披，不敢保聚。擲首陴外，降幡夜豎。
疆外之險，莫過蜀土。韋皋去鎮，劉闢守後。血人於牙，
不肯吐口。開庫啖士，曰隨所取。汝張汝弓，汝鼓汝鼓。
汝爲表書，求我帥汝。事始上聞，在列鹹怒。皇帝曰然，
嗟遠士女。苟附而安，則且付與。讀命於庭，出節少府。
朝發京師，夕至其部。闢喜謂黨，汝振而伍。蜀可全有，
此不當受。萬牛臠炙，萬甕行酒。以錦纏股，以紅帕首。
有恇其兇，有餌其誘。其出穰穰，隊以萬數。遂劫東川，
遂據城阻。皇帝曰嗟，其又可許。爰命崇文，分卒禁御。
有安其驅，無暴我野。日行三十，徐壁其右。闢黨聚謀，
鹿頭是守。崇文奉詔，進退規矩。戰不貪殺，擒不濫數。
四方節度，整兵頓馬。上章請討，俟命起坐。皇帝曰嘻，
無汝煩苦。荊並洎梁，在國門戶。出師三千，各選爾醜。
四軍齊作，殷其如阜。或拔其角，或脫其距。長驅洋洋，
無有齟齬。八月壬午，闢棄城走。載妻與妾，包裹稚乳。
是日崇文，入處其宇。分散逐捕，搜原剔藪。闢窮見窘，
無地自處。俯視大江，不見洲渚。遂自顛倒，若杵投臼。
取之江中，枷脰械手。婦女累累，啼哭拜叩。來獻闕下，
以告廟社。周示城市，鹹使觀睹。解脫攣索，夾以砧斧。
婉婉弱子，赤立傴僂。牽頭曳足，先斷腰膂。次及其徒，
體骸撐拄。末乃取闢，駭汗如寫。揮刀紛紜，爭刌膾脯。
優賞將吏，扶珪綴組。帛堆其家，粟塞其庾。哀憐陣沒，
廩給孤寡。贈官封墓，周匝宏溥。經戰伐地，寬免租簿。
施令酬功，急疾如火。天地中間，莫不順序。幽恆青魏，
東盡海浦。南至徐蔡，區外雜虜。怛威赧德，踧踖蹈舞。
掉棄兵革，私習簋簠。來請來覲，十百其耦。皇帝曰籲，
伯父叔舅。各安爾位，訓厥甿畝。正月元日，初見宗祖。
躬執百禮，登降拜俯。薦於新宮，視瞻梁梠。戚見容色，
淚落入俎。侍祠之臣，助我惻楚。乃以上辛，於郊用牡。
除於國南，鱗筍毛簴。廬幕周施，開揭磊砢。獸盾騰拏，
圓壇帖妥。天兵四羅，旂常婀娜。駕龍十二，魚魚雅雅。
宵升於丘，奠璧獻斝。衆樂驚作，轟豗融冶。紫焰噓呵，
高靈下墮。羣星從坐，錯落侈哆。日君月妃，煥赫婐㛂。
瀆鬼濛鴻，嶽祗嶪峨。飫沃羶薌，產祥降嘏。鳳凰應奏，
舒翼自拊。赤麟黃龍，逶陀結糾。卿士庶人，黃童白叟。
踊躍歡呀，失喜噎歐。乾清坤夷，境落褰舉。帝車回來，
日正當午。幸丹鳳門，大赦天下。滌濯剗磢，磨滅瑕垢。
續功臣嗣，拔賢任耇。孩養無告，仁滂施厚。皇帝神聖，
通達今古。聽聰視明，一似堯禹。生知法式，動得理所。
天錫皇帝，爲天下主。幷包畜養，無異細鉅。億載萬年，
敢有違者？皇帝儉勤，盥濯陶瓦。斥遣浮華，好此綈紵。
敕戒四方，侈則有咎。天錫皇帝，多麥與黍。無召水旱，
耗於雀鼠。億載萬年，有富無窶。皇帝正直，別白善否。
擅命而狂，既翦既去。盡逐羣奸，靡有遺侶。天錫皇帝，
厖臣碩輔。博問遐觀，以置左右。億載萬年，無敢餘侮。
皇帝大孝，慈祥悌友。怡怡愉愉，奉太皇后。浹於族親，
濡及九有。天錫皇帝，與天齊壽。登茲太平，無怠永久。
億載萬年，爲父爲母。博士臣愈，職是訓詁。作爲歌詩，
以配吉甫。
336.02 【琴操十首·將歸操】韓愈
（孔子之趙，聞殺鳴犢作。趙殺鳴犢，孔子臨河，
嘆而作歌曰：秋之水兮風揚波，舟楫顛倒更相加，
歸來歸來胡爲斯）
秋之水兮，其色幽幽；我將濟兮，不得其由。涉其淺兮，
石齧我足；乘其深兮，龍入我舟。我濟而悔兮，
將安歸尤。歸兮歸兮，無與石鬥兮，無應龍求。
336.03 【琴操十首·猗蘭操】韓愈
（孔子傷不逢時作。古琴操雲：習習穀風，以陰以雨。
之子于歸，遠送於野。何彼蒼天，不得其所。逍遙九州，
無有定處。世人暗蔽，不知賢者。年紀逝邁，一身將老）
蘭之猗猗，揚揚其香。不採而佩，於蘭何傷。
今天之旋，其曷爲然。我行四方，以日以年。
雪霜貿貿，薺麥之茂。子如不傷，我不爾覯。
薺麥之茂，薺麥之有。君子之傷，君子之守。
336.04 【琴操十首·龜山操】韓愈
（孔子以季桓子受齊女樂，諫不從，望龜山而作。
龜山在太山博縣。古琴操雲：予慾望魯兮，龜山蔽之。
手無斧柯，奈龜山何）
龜之氛兮，不能雲雨。龜之枿兮，不中樑柱。龜之大兮，
祗以奄魯。知將隳兮，哀莫餘伍。周公有鬼兮，嗟餘歸輔。
336.05 【琴操十首·越裳操】韓愈
（周公作。古琴操雲：於戲嗟嗟，非旦之力，乃文王之德）
雨之施物以孳，我何意於彼爲。自周之先，其艱其勤。
以有疆宇，私我後人。我祖在上，四方在下。厥臨孔威，
敢戲以侮。孰荒於門，孰治于田。四海既均，越裳是臣。
336.06 【琴操十首·拘幽操】韓愈
（文王羑里作。古琴操雲：殷道溷溷，浸濁煩兮。
朱紫相合，不別分兮。迷亂聲色，信讒言兮。炎炎之虐，
使我愆兮。幽閉牢阱，由其言兮。遘我四人，憂勤勤兮）
目窈窈兮，其凝其盲；耳肅肅兮，聽不聞聲。朝不日出兮，
夜不見月與星。有知無知兮，爲死爲生。嗚呼，
臣罪當誅兮，天王聖明。
336.07 【琴操十首·岐山操】韓愈
（周公爲太王作。本詞雲：狄戎侵兮，土地遷移。
邦邑適於岐山，烝民不憂兮誰者知。嗟嗟奈何兮，
予命遭斯）
我家於豳，自我先公。伊我承序，敢有不同。
今狄之人，將土我疆。民爲我戰，誰使死傷。
彼岐有岨，我往獨處。爾莫餘追，無思我悲。
336.08 【琴操十首·履霜操】韓愈
（尹吉甫子伯奇無罪，爲後母譖而見逐，自傷作。
本詞雲：朝履霜兮採晨寒，考不明其心兮信讒言。
孤恩別離兮摧肺肝，何辜皇天兮遭斯愆。
痛歿不同兮恩有偏，誰能流顧兮知我冤）
父兮兒寒，母兮兒飢。兒罪當笞，逐兒何爲。
兒在中野，以宿以處。四無人聲，誰與兒語。
兒寒何衣，兒飢何食。兒行於野，履霜以足。
母生衆兒，有母憐之。獨無母憐，兒寧不悲。
336.09 【琴操十首·雉朝飛操】韓愈
（牧犢子七十無妻，見雉雙飛，感之而作。本詞雲：
雉朝飛兮鳴相和，雌雄羣遊兮山之阿。
我獨何命兮未有家，時將暮兮可奈何，嗟嗟暮兮可奈何）
雉之飛，於朝日。羣雌孤雄，意氣橫出。當東而西，
當啄而飛。隨飛隨啄，羣雌粥粥。嗟我雖人，
曾不如彼雉雞。生身七十年，無一妾與妃。
336.010 【琴操十首·別鵠操】韓愈
（商陵穆子，娶妻五年無子。父母欲其改娶，其妻聞之，
中夜悲嘯，穆子感之而作。本詞雲：將乖比翼隔天端，
山川悠遠路漫漫，攬衾不寐食忘飧）
雄鵠銜枝來，雌鵠啄泥歸。巢成不生子，大義當乖離。
江漢水之大，鵠身鳥之微。更無相逢日，且可繞樹相隨飛。
336.011 【琴操十首·殘形操】韓愈
（曾子夢見一狸，不見其首作）
有獸維狸兮，我夢得之。其身孔明兮，而頭不知。
吉凶何爲兮，覺坐而思。巫咸上天兮，識者其誰。
336.012 【南山詩】韓愈
吾聞京城南，茲惟羣山囿。東西兩際海，鉅細難悉究。
山經及地誌，茫昧非受授。團辭試提挈，掛一念萬漏。
欲休諒不能，粗敘所經覯。嘗升崇丘望，戢戢見相湊。
晴明出棱角，縷脈碎分繡。蒸嵐相澒洞，表裏忽通透。
無風自飄簸，融液煦柔茂。橫雲時平凝，點點露數岫。
天空浮修眉，濃綠畫新就。孤撐有巉絕，海浴褰鵬噣。
春陽潛沮洳，濯濯吐深秀。巖巒雖嵂崒，軟弱類含酎。
夏炎百木盛，蔭鬱增埋覆。神靈日歊歔，雲氣爭結構。
秋霜喜刻轢，磔卓立癯瘦。參差相疊重，剛耿陵宇宙。
冬行雖幽墨，冰雪工琢鏤。新曦照危峨，億丈恆高袤。
明昏無停態，頃刻異狀候。西南雄太白，突起莫間簉。
藩都配德運，分宅佔丁戊。逍遙越坤位，詆訐陷乾竇。
空虛寒兢兢，風氣較搜漱。朱維方燒日，陰霰縱騰糅。
昆明大池北，去覿偶晴晝。綿聯窮俯視，倒側困清漚。
微瀾動水面，踊躍躁猱狖。驚呼惜破碎，仰喜呀不僕。
前尋徑杜墅，岔蔽畢原陋。崎嶇上軒昂，始得觀覽富。
行行將遂窮，嶺陸煩互走。勃然思坼裂，擁掩難恕宥。
巨靈與誇蛾，遠賈期必售。還疑造物意，固護蓄精祐。
力雖能排斡，雷電怯呵詬。攀緣脫手足，蹭蹬抵積甃。
茫如試矯首，堛塞生怐愗。威容喪蕭爽，近新迷遠舊。
拘官計日月，欲進不可又。因緣窺其湫，凝湛閟陰獸。
魚蝦可俯掇，神物安敢寇。林柯有脫葉，欲墮鳥驚救。
爭銜彎環飛，投棄急哺鷇。旋歸道回睨，達枿壯復奏。
吁嗟信奇怪，峙質能化貿。前年遭譴謫，探歷得邂逅。
初從藍田入，顧盻勞頸脰。時天晦大雪，淚目苦矇瞀。
峻塗拖長冰，直上若懸溜。褰衣步推馬，顛蹶退且復。
蒼黃忘遐睎，所矚才左右。杉篁吒蒲蘇，杲耀攢介冑。
專心憶平道，脫險逾避臭。昨來逢清霽，宿願忻始副。
崢嶸躋冢頂，倏閃雜鼯鼬。前低劃開闊，爛漫堆衆皺。
或連若相從，或蹙若相鬥。或妥若弭伏，或竦若驚雊。
或散若瓦解，或赴若輻湊。或翩若船遊，或決若馬驟。
或背若相惡，或向若相佑。或亂若抽筍，或嵲若注灸。
或錯若繪畫，或繚若篆籀。或羅若星離，或蓊若雲逗。
或浮若波濤，或碎若鋤耨。或如賁育倫，賭勝勇前購。
先強勢已出，後鈍嗔【訁豆】譳。或如帝王尊，叢集朝賤幼。
雖親不褻狎，雖遠不悖謬。或如臨食案，餚核紛飣餖。
又如遊九原，墳墓包槨柩。或累若盆罌，或揭若㽅豆。
或覆若曝鱉，或頹若寢獸。或蜿若藏龍，或翼若搏鷲。
或齊若友朋，或隨若先後。或迸若流落，或顧若宿留。
或戾若仇讎，或密若婚媾。或儼若峨冠，或翻若舞袖。
或屹若戰陣，或圍若蒐狩。或靡然東注，或偃然北首。
或如火熹焰，或若氣饙餾。或行而不輟，或遺而不收。
或斜而不倚，或弛而不彀。或赤若禿鬝，或燻若柴槱。
或如龜拆兆，或若卦分繇。或前橫若剝，或後斷若姤。
延延離又屬，夬夬叛還遘。喁喁魚闖萍，落落月經宿。
誾誾樹牆垣，巘巘駕庫廄。參參削劍戟，煥煥銜瑩琇。
敷敷花披萼，闟々屋摧霤。悠悠舒而安，兀兀狂以狃。
超超出猶奔，蠢蠢駭不懋。大哉立天地，經紀肖營腠。
厥初孰開張，黽勉誰勸侑。創茲樸而巧，戮力忍勞疚。
得非施斧斤，無乃假詛咒。鴻荒竟無傳，功大莫酬僦。
嘗聞於祠官，芬苾降歆嗅。斐然作歌詩，惟用贊報酭。
336.019 【謝自然詩】韓愈
果州南充縣，寒女謝自然。童騃無所識，但聞有神仙。
輕生學其術，乃在金泉山。繁華榮慕絕，父母慈愛捐。
凝心感魑魅，慌惚難具言。一朝坐空室，雲霧生其間。
如聆笙竽韻，來自冥冥天。白日變幽晦，蕭蕭風景寒。
檐楹暫明滅，五色光屬聯。觀者徒傾駭，躑躅詎敢前。
須臾自輕舉，飄若風中煙。茫茫八紘大，影響無由緣。
里胥上其事，郡守驚且嘆。驅車領官吏，氓俗爭相先。
入門無所見，冠履同蛻蟬。皆雲神仙事，灼灼信可傳。
餘聞古夏後，象物知神奸。山林民可入，魍魎莫逢旃。
逶迤不復振，後世恣欺謾。幽明紛雜亂，人鬼更相殘。
秦皇雖篤好，漢武洪其源。自從二主來，此禍竟連連。
木石生怪變，狐狸騁妖患。莫能儘性命，安得更長延。
人生處萬類，知識最爲賢。奈何不自信，反欲從物遷。
往者不可悔，孤魂抱深冤。來者猶可誡，餘言豈空文。
人生有常理，男女各有倫。寒衣及飢食，在紡績耕耘。
下以保子孫，上以奉君親。苟異於此道，皆爲棄其身。
噫乎彼寒女，永託異物羣。感傷遂成詩，昧者宜書紳。
336.020 【秋懷詩十一首】韓愈
窗前兩好樹，衆葉光薿薿。秋風一拂披，策策鳴不已。
微燈照空牀，夜半偏入耳。愁憂無端來，感嘆成坐起。
天明視顏色，與故不相似。羲和驅日月，疾急不可恃。
浮生雖多塗，趨死惟一軌。胡爲浪自苦，得酒且歡喜。
白露下百草，蕭蘭共雕悴。青青四牆下，已復生滿地。
寒蟬暫寂寞，蟋蟀鳴自恣。運行無窮期，稟受氣苦異。
適時各得所，松柏不必貴。
彼時何卒卒，我志何曼曼。犀首空好飲，廉頗尚能飯。
學堂日無事，驅馬適所願。茫茫出門路，欲去聊自勸。
歸還閱書史，文字浩千萬。陳跡竟誰尋，賤嗜非貴獻。
丈夫意有在，女子乃多怨。
秋氣日惻惻，秋空日凌凌。上無枝上蜩，下無盤中蠅。
豈不感時節，耳目去所憎。清曉卷書坐，南山見高棱。
其下澄湫水，有蛟寒可罾。惜哉不得往，豈謂吾無能。
離離掛空悲，慼慼抱虛警。露泫秋樹高，蟲吊寒夜永。
斂退就新懦，趨營悼前猛。歸愚識夷塗，汲古得修綆。
名浮猶有恥，味薄真自幸。庶幾遺悔尤，即此是幽屏。
今晨不成起，端坐盡日景。蟲鳴室幽幽，月吐窗冏冏。
喪懷若迷方，浮念劇含梗。塵埃慵伺候，文字浪馳騁。
尚須勉其頑，王事有朝請。
秋夜不可晨，秋日苦易暗。我無汲汲志，何以有此憾。
寒雞空在棲，缺月煩屢瞰。有琴具徽弦，再鼓聽愈淡。
古聲久埋滅，無由見真濫。低心逐時趨，苦勉祗能暫。
有如乘風船，一縱不可纜。不如覷文字，丹鉛事點勘。
豈必求贏餘，所要石與甔。
卷卷落地葉，隨風走前軒。鳴聲若有意，顛倒相追奔。
空堂黃昏暮，我坐默不言。童子自外至，吹燈當我前。
問我我不應，饋我我不餐。退坐西壁下，讀詩盡數編。
作者非今士，相去時已千。其言有感觸，使我復悽酸。
顧謂汝童子，置書且安眠。丈夫屬有念，事業無窮年。
霜風侵梧桐，衆葉著樹乾。空階一片下，琤若摧琅玕。
謂是夜氣滅，望舒霣其團。青冥無依倚，飛轍危難安。
驚起出戶視，倚楹久汍瀾。憂愁費晷景，日月如跳丸。
迷復不計遠，爲君駐塵鞍。
暮暗來客去，羣囂各收聲。悠悠偃宵寂，亹亹抱秋明。
世累忽進慮，外憂遂侵誠。強懷張不滿，弱念缺已盈。
詰屈避語阱，冥茫觸心兵。敗虞千金棄，得比寸草榮。
知恥足爲勇，晏然誰汝令。
鮮鮮霜中菊，既晚何用好。揚揚弄芳蝶，爾生還不早。
運窮兩值遇，婉孌死相保。西風蟄龍蛇，衆木日凋槁。
由來命分爾，泯滅豈足道。
336.021 【赴江陵途中寄贈王二十補闕李十一拾遺…員外翰林三學士】韓愈
孤臣昔放逐，血泣追愆尤。汗漫不省識，恍如乘桴浮。
或自疑上疏，上疏豈其由。是年京師旱，田畝少所收。
上憐民無食，徵賦半已休。有司恤經費，未免煩徵求。
富者既雲急，貧者固已流。傳聞閭里間，赤子棄渠溝。
持男易鬥粟，掉臂莫肯酬。我時出衢路，餓者何其稠。
親逢道邊死，佇立久咿嚘。歸舍不能食，有如魚中鉤。
適會除御史，誠當得言秋。拜疏移閤門，爲忠寧自謀。
上陳人疾苦，無令絕其喉。下陳畿甸內，根本理宜優。
積雪驗豐熟，幸寬待蠶麰。天子惻然感，司空嘆綢繆。
謂言即施設，乃反遷炎州。同官盡才俊，偏善柳與劉。
或慮語言泄，傳之落冤讎。二子不宜爾，將疑斷還不。
中使臨門遣，頃刻不得留。病妹臥牀褥，分知隔明幽。
悲啼乞就別，百請不頷頭。弱妻抱稚子，出拜忘慚羞。
黽勉不回顧，行行詣連州。朝爲青雲士，暮作白頭囚。
商山季冬月，冰凍絕行輈。春風洞庭浪，出沒驚孤舟。
逾嶺到所任，低顏奉君侯。酸寒何足道，隨事生瘡疣。
遠地觸途異，吏民似猿猴。生獰多忿很，辭舌紛嘲啁。
白日屋檐下，雙鳴鬥鵂鶹。有蛇類兩首，有蠱羣飛遊。
窮冬或搖扇，盛夏或重裘。颶起最可畏，訇哮簸陵丘。
雷霆助光怪，氣象難比侔。癘疫忽潛遘，十家無一瘳。
猜嫌動置毒，對案輒懷愁。前日遇恩赦，私心喜還憂。
果然又羈縶，不得歸鋤耰。此府雄且大，騰凌盡戈矛。
棲棲法曹掾，何處事卑陬。生平企仁義，所學皆孔周。
早知大理官，不列三後儔。何況親犴獄，敲搒發奸偷。
懸知失事勢，恐自罹罝罘。湘水清且急，涼風日修修。
胡爲首歸路，旅泊尚夷猶。昨者京使至，嗣皇傳冕旒。
赫然下明詔，首罪誅共吺。復聞顛夭輩，峨冠進鴻疇。
班行再肅穆，璜珮鳴琅璆。佇繼貞觀烈，邊封脫兜鍪。
三賢推侍從，卓犖傾枚鄒。高議參造化，清文煥皇猷。
協心輔齊聖，致理同毛輶。小雅詠鹿鳴，食蘋貴呦呦。
遺風邈不嗣，豈憶嘗同裯。失志早衰換，前期擬蜉蝣。
自從齒牙缺，始慕舌爲柔。因疾鼻又塞，漸能等薰蕕。
深思罷官去，畢命依松楸。空懷焉能果，但見歲已遒。
殷湯閔禽獸，解網祝蛛蝥。雷煥掘寶劍，冤氛消鬥牛。
茲道誠可尚，誰能借前籌。殷勤答吾友，明月非暗投。
336.022 【暮行河堤上】韓愈
暮行河堤上，四顧不見人。衰草際黃雲，感嘆愁我神。
夜歸孤舟臥，展轉空及晨。謀計竟何就，嗟嗟世與身。
336.023 【夜歌】韓愈
靜夜有清光，閒堂仍獨息。念身幸無恨，志氣方自得。
樂哉何所憂，所憂非我力。
336.024 【重雲李觀疾贈之】韓愈
夭行失其度，陰氣來幹陽。重雲閉白日，炎燠成寒涼。
小人但諮怨，君子惟憂傷。飲食爲減少，身體豈寧康。
此志誠足貴，懼非職所當。藜羹尚如此，肉食安可嘗。
窮冬百草死，幽桂乃芬芳。且況天地間，大運自有常。
勸君善飲食，鸞鳳本高翔。
336.025 【江漢答孟郊】韓愈
江漢雖雲廣，乘舟渡無艱。流沙信難行，馬足常往還。
悽風結衝波，狐裘能禦寒。終宵處幽室，華燭光爛爛。
苟能行忠信，可以居夷蠻。嗟餘與夫子，此義每所敦。
何爲復見贈，繾綣在不諼。
336.026 【長安交遊者贈孟郊】韓愈
長安交遊者，貧富各有徒。親朋相過時，亦各有以娛。
陋室有文史，高門有笙竽。何能辨榮悴，且欲分賢愚。
336.027 【岐山下二首】韓愈
誰謂我有耳，不聞鳳凰鳴。朅來岐山下，日暮邊鴻驚。
丹穴五色羽，其名爲鳳凰。昔周有盛德，此鳥鳴高岡。
和聲隨祥風，窅窕相飄揚。聞者亦何事，但知時俗康。
自從公旦死，千載閟其光。吾君亦勤理，遲爾一來翔。
