第547卷 朱景玄
547.01 【題呂食新水閣兼寄南商州郎中】朱景玄
丹檻初結構，孤高冠清川。庭臨谷中樹，檐落山上泉。
曉色掛殘月，夜聲雜繁弦。青春去如水，康樂歸何年。
547.02 【華山南望春】朱景玄
靈嶽多異狀，巉巉出虛空。閒雲戀巖壑，起滅蒼翠中。
皓氣澄野水，神光祕瓊宮。鶴巢前林雪，瀑落滿澗風。
春盡花未發，川迴路難窮。何因著山屐，鹿跡尋羊公。
547.03 【水閣】朱景玄
樓居半池上，澄影共相空。謝守題詩處，蓮開淨碧中。
547.04 【迎風亭】朱景玄
山雨留清氣，溪飆送早涼。時回石門步，階下碧雲光。
547.05 【雙櫧亭】朱景玄
連檐對雙樹，冬翠夏無塵。未肯慚桃李，成陰不待春。
547.06 【蓮亭】朱景玄
回塘最幽處，拍水小亭開。莫怪闌干溼，鵁鶄夜宿來。
547.07 【中峯亭】朱景玄
中峯上翠微，窗曉早霞飛。幾引登山屐，春風踏雪歸。
547.08 【飛雲亭】朱景玄
上結孤圓頂，飛軒出泰清。有時迷處所，樑棟曉雲生。
547.09 【四望亭】朱景玄
高亭羣峯首，四面俯晴川。每見晨光曉，階前萬井煙。
547.010 【望蓮臺】朱景玄
秋臺好登望，菡萏發清池。半似紅顏醉，凌波欲暮時。
547.011 【茶亭】朱景玄
靜得塵埃外，茶芳小華山。此亭真寂寞，世路少人閒。
547.012 【宿新安村步】朱景玄
淅淅寒流漲淺沙，月明空渚遍蘆花。
離人偶宿孤村下，永夜聞砧一兩家。
547.013 【遠聞本郡行春到舊山二首】朱景玄
一身從宦留京邑，五馬遙聞到舊山。
已領煙霞光野徑，深慚老幼候柴關。
清風借響松筠外，畫隼停暉水石間。
定掩溪名在圖傳，共知軒蓋此登攀。
547.014 【和崔使君臨發不得觀積雪】朱景玄
貧居稍與池塘近，旬日軒車不降來。
一樹瓊花空有待，曉風看落滿青苔。
547.015 【句】朱景玄
塞鴻先秋去，邊草入夏生。（見《酉陽雜俎》）
547.016 【別青州妓段東美】薛宜僚
經年郵驛許安棲，一會他鄉別恨迷。
今日海帆飄萬里，不堪腸斷對含啼。
阿母桃花方似錦，王孫草色正如煙。
不須更向滄溟望，惆悵歡情恰一年。
547.017 【詠韋皋】郭圓
宣父從周又適秦，昔賢誰少出風塵。
當時甚訝張延賞，不識韋皋是貴人。
547.018 【進宣宗收復河湟詩】崔鉉
邊陲萬里注恩波，宇宙羣芳洽凱歌。右地名王爭解辮，
遠方戎壘盡投戈。煙塵永息三秋戍，瑞氣遙清九折河。
共遇聖明千載運，更觀俗阜與時和。
547.019 【詠架上鷹】崔鉉
天邊心膽架頭身，欲擬飛騰未有因。
萬里碧霄終一去，不知誰是解絛人。
547.020 【越亭二十韻】元晦
乏才叨八使，徇祿非三顧。南服頒詔條，東林證迷誤。
未聞述職效，偶脫囂煩趣。激水浚坳塘，緣崖欹磴步。
西巖煥朝旭，深壑囊宿霧。影氣爽衣巾，涼颸輕杖履。
臨高神慮寂，遠眺川原布。孤帆逗汀煙，翻鴉集江樹。
獨探洞府靜，恍若偓佺遇。一瞬契真宗，百年成妄故。
孱顏石戶啓，杳靄溪雲度。松籟韻宮商，鴛甍勢翔溯。
津樑危彴架，濟物虛舟渡。環流馳羽觴，金英妒妝嫭。
笳吟寒壘迥，鳥噪空山暮。悵望麋鹿心，低迴車馬路。
懸冠謝陶令，褫珮懷疏傅。遐想蛻纓緌，徒慚恤襦袴。
福盈禍之倚，權勝道所惡。何必棲禪關，無言自冥悟。
547.021 【除浙東留題桂郡林亭】元晦
紫泥遠自金鑾降，朱旆翻馳鏡水頭。陶令風光偏畏夜，
子牟衰鬢暗驚秋。西鄰月色何時見，南國春光豈再遊。
莫遣豔歌催客醉，不堪回首翠蛾愁。
547.022 【句】元晦
石靜如開鏡，山高若聳蓮。筍竿抽玉管，花蔓綴金鈿。
（巖光亭樓海虞衡志）。
547.023 【和元常侍除浙東留題】路貫
謝安致理逾三載，黃霸清聲徹九重。猶輟珮環歸鳳闕，
且將仁政到稽峯。林間立馬羅千騎，池上開筵醉一鍾。
共喜甘棠有新詠，獨慚霜鬢又攀龍。
547.024 【贈鞏疇】鄭薰
密雪松桂寒，書窗導餘清。風撼冰玉碎，階前琴磬聲。
榻靜幾硯潔，帙散縑緗明。高論展僧肇，精言資鞏生。
立意加玄虛，析理分縱橫。萬化悉在我，一物安能驚。
江海何所動，丘山常自平。遲速不相閡，後先徒起爭。
鏡照分妍醜，秤稱分重輕。顏容寧入鑑，銖兩豈關衡。
蘊微道超忽，剖鐙音泠泠。紙上掣牢鍵，舌端搖利兵。
圓澈保直性，客塵排妄情。有住即非住，無行即是行。
疏越舍朱弦，哇淫鄙秦箏。淡薄貴無味，羊斟慚大羹。
洪遠包乾坤，幽窅潛沈冥。罔煩跬步舉，頓達萬里程。
廬遠尚莫曉，隱留曾誤聽。直須持妙說，共詣毗耶城。
547.025 【句】鄭薰
項斯逢水部，誰道不關情。
