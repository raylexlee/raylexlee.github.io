第547卷 朱景玄
547.01 【题吕食新水阁兼寄南商州郎中】朱景玄
丹槛初结构，孤高冠清川。庭临谷中树，檐落山上泉。
晓色挂残月，夜声杂繁弦。青春去如水，康乐归何年。
547.02 【华山南望春】朱景玄
灵岳多异状，巉巉出虚空。闲云恋岩壑，起灭苍翠中。
皓气澄野水，神光秘琼宫。鹤巢前林雪，瀑落满涧风。
春尽花未发，川回路难穷。何因著山屐，鹿迹寻羊公。
547.03 【水阁】朱景玄
楼居半池上，澄影共相空。谢守题诗处，莲开净碧中。
547.04 【迎风亭】朱景玄
山雨留清气，溪飙送早凉。时回石门步，阶下碧云光。
547.05 【双槠亭】朱景玄
连檐对双树，冬翠夏无尘。未肯惭桃李，成阴不待春。
547.06 【莲亭】朱景玄
回塘最幽处，拍水小亭开。莫怪阑干湿，䴔䴖夜宿来。
547.07 【中峰亭】朱景玄
中峰上翠微，窗晓早霞飞。几引登山屐，春风踏雪归。
547.08 【飞云亭】朱景玄
上结孤圆顶，飞轩出泰清。有时迷处所，梁栋晓云生。
547.09 【四望亭】朱景玄
高亭群峰首，四面俯晴川。每见晨光晓，阶前万井烟。
547.010 【望莲台】朱景玄
秋台好登望，菡萏发清池。半似红颜醉，凌波欲暮时。
547.011 【茶亭】朱景玄
静得尘埃外，茶芳小华山。此亭真寂寞，世路少人闲。
547.012 【宿新安村步】朱景玄
淅淅寒流涨浅沙，月明空渚遍芦花。
离人偶宿孤村下，永夜闻砧一两家。
547.013 【远闻本郡行春到旧山二首】朱景玄
一身从宦留京邑，五马遥闻到旧山。
已领烟霞光野径，深惭老幼候柴关。
清风借响松筠外，画隼停晖水石间。
定掩溪名在图传，共知轩盖此登攀。
547.014 【和崔使君临发不得观积雪】朱景玄
贫居稍与池塘近，旬日轩车不降来。
一树琼花空有待，晓风看落满青苔。
547.015 【句】朱景玄
塞鸿先秋去，边草入夏生。（见《酉阳杂俎》）
547.016 【别青州妓段东美】薛宜僚
经年邮驿许安栖，一会他乡别恨迷。
今日海帆飘万里，不堪肠断对含啼。
阿母桃花方似锦，王孙草色正如烟。
不须更向沧溟望，惆怅欢情恰一年。
547.017 【咏韦皋】郭圆
宣父从周又适秦，昔贤谁少出风尘。
当时甚讶张延赏，不识韦皋是贵人。
547.018 【进宣宗收复河湟诗】崔铉
边陲万里注恩波，宇宙群芳洽凯歌。右地名王争解辫，
远方戎垒尽投戈。烟尘永息三秋戍，瑞气遥清九折河。
共遇圣明千载运，更观俗阜与时和。
547.019 【咏架上鹰】崔铉
天边心胆架头身，欲拟飞腾未有因。
万里碧霄终一去，不知谁是解绦人。
547.020 【越亭二十韵】元晦
乏才叨八使，徇禄非三顾。南服颁诏条，东林证迷误。
未闻述职效，偶脱嚣烦趣。激水浚坳塘，缘崖欹磴步。
西岩焕朝旭，深壑囊宿雾。影气爽衣巾，凉飔轻杖履。
临高神虑寂，远眺川原布。孤帆逗汀烟，翻鸦集江树。
独探洞府静，恍若偓佺遇。一瞬契真宗，百年成妄故。
孱颜石户启，杳霭溪云度。松籁韵宫商，鸳甍势翔溯。
津梁危彴架，济物虚舟渡。环流驰羽觞，金英妒妆嫭。
笳吟寒垒迥，鸟噪空山暮。怅望麋鹿心，低回车马路。
悬冠谢陶令，褫珮怀疏傅。遐想蜕缨緌，徒惭恤襦袴。
福盈祸之倚，权胜道所恶。何必栖禅关，无言自冥悟。
547.021 【除浙东留题桂郡林亭】元晦
紫泥远自金銮降，朱旆翻驰镜水头。陶令风光偏畏夜，
子牟衰鬓暗惊秋。西邻月色何时见，南国春光岂再游。
莫遣艳歌催客醉，不堪回首翠蛾愁。
547.022 【句】元晦
石静如开镜，山高若耸莲。笋竿抽玉管，花蔓缀金钿。
（岩光亭楼海虞衡志）。
547.023 【和元常侍除浙东留题】路贯
谢安致理逾三载，黄霸清声彻九重。犹辍珮环归凤阙，
且将仁政到稽峰。林间立马罗千骑，池上开筵醉一钟。
共喜甘棠有新咏，独惭霜鬓又攀龙。
547.024 【赠巩畴】郑薰
密雪松桂寒，书窗导馀清。风撼冰玉碎，阶前琴磬声。
榻静几砚洁，帙散缣缃明。高论展僧肇，精言资巩生。
立意加玄虚，析理分纵横。万化悉在我，一物安能惊。
江海何所动，丘山常自平。迟速不相阂，后先徒起争。
镜照分妍丑，秤称分重轻。颜容宁入鉴，铢两岂关衡。
蕴微道超忽，剖镫音泠泠。纸上掣牢键，舌端摇利兵。
圆澈保直性，客尘排妄情。有住即非住，无行即是行。
疏越舍朱弦，哇淫鄙秦筝。淡薄贵无味，羊斟惭大羹。
洪远包乾坤，幽窅潜沈冥。罔烦跬步举，顿达万里程。
庐远尚莫晓，隐留曾误听。直须持妙说，共诣毗耶城。
547.025 【句】郑薰
项斯逢水部，谁道不关情。
