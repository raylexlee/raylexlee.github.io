第689卷 陸希聲
689.01 【山居即事二首】陸希聲
君山蒼翠接青冥，東走洮湖上洞庭。茅屋向陽梳白髮，
竹窗深夜誦丹經。湧泉回泬魚龍氣，怪石驚騰鳥獸形。
爲問前時金馬客，此焉還作少微星。
不是幽棲矯性靈，從來無意在羶腥。滿川風物供高枕，
四合雲山借畫屏。五鹿歸來驚嶽嶽，孤鴻飛去入冥冥。
君陽遁叟何爲樂，一炷清香兩卷經。
689.02 【陽羨雜詠十九首·苦行徑】陸希聲
山前無數碧琅玕，一徑清森五月寒。
世上何人憐苦節，應須細問子猷看。
689.03 【陽羨雜詠十九首·梅花塢】陸希聲
凍蕊凝香色豔新，小山深塢伴幽人。
知君有意凌寒色，羞共千花一樣春。
689.04 【陽羨雜詠十九首·石兕臺】陸希聲
大河波浪激潼關，青兕胡爲伏此山。
遙想楚王雲夢澤，蜺旌羽蓋定空還。
689.05 【陽羨雜詠十九首·講易臺】陸希聲
年逾知命志尤堅，獨向青山更絕編。
天下有山山有水，養蒙肥遁正翛然。
689.06 【陽羨雜詠十九首·觀魚亭】陸希聲
惠施徒自學多方，謾說觀魚理未長。
不得莊生濠上旨，江湖何以見相忘。
689.07 【陽羨雜詠十九首·綠雲亭】陸希聲
六月清涼綠樹陰，小亭高臥滌煩襟。
羲皇向上何人到，永日時時弄素琴。
689.08 【陽羨雜詠十九首·清輝堂】陸希聲
野人心地本無機，爲愛茅檐倚翠微。
盡日尊前誰是客，秋山含水有清輝。
689.09 【陽羨雜詠十九首·觀妙庵】陸希聲
妙理難觀旨甚深，欲知無慾是無心。
茅庵不異人間世，河上真人自可尋。
689.010 【陽羨雜詠十九首·西陽亭】陸希聲
隔林殘日照孤亭，玄晏先生酒未醒。
入夜莫愁迷下路，昔人猶在逐流螢。
689.011 【陽羨雜詠十九首·弄雲亭】陸希聲
自知無業致吾君，只向春山弄白雲。
已共此山私斷當，不須轉轍重移文。
689.012 【陽羨雜詠十九首·伏龜堂】陸希聲
盤崖蹙縮似靈龜，鬼谷先生隱遁時。
不獨卷懷經世志，白雲流水是心期。
689.013 【陽羨雜詠十九首·桃花谷】陸希聲
君陽山下足春風，滿谷仙桃照水紅。
何必武陵源上去，澗邊好過落花中。
689.014 【陽羨雜詠十九首·含桃圃】陸希聲
小圃初晴風露光，含桃花發滿山香。
看花對酒心無事，倍覺春來白日長。
689.015 【陽羨雜詠十九首·茗坡】陸希聲
二月山家穀雨天，半坡芳茗露華鮮。
春醒酒病兼消渴，惜取新芽旋摘煎。
689.016 【陽羨雜詠十九首·松嶺】陸希聲
嶺上青松手自栽，已能蒼翠映莓苔。
歲寒本是君家事，好送清風月下來。
689.017 【陽羨雜詠十九首·桃溪】陸希聲
芳草霏霏遍地齊，桃花脈脈自成溪。
也知百舌多言語，任向春風盡意啼。
689.018 【陽羨雜詠十九首·李徑】陸希聲
一徑穠芳萬蕊攢，風吹雨打未摧殘。
憐君盡向高枝發，應爲行人要整冠。
689.019 【陽羨雜詠十九首·鴻盤】陸希聲
落落飛鴻漸始盤，青雲起處剩須看。
如今天路多矰繳，縱使銜蘆去也難。
689.020 【陽羨雜詠十九首·偃月嶺】陸希聲
山嶺依稀偃月形，數層倚石疊空青。
幾回雪夜寒光積，直似金光照戶庭。
689.021 【寄【鞏 言】光上人】陸希聲
筆下龍蛇似有神，天池雷雨變逡巡。
寄言昔日不龜手，應念江頭洴澼人。
689.022 【喜杜荀鶴及第】李昭象
深巖貧復病，榜到見君名。貧病渾如失，山川頓覺清。
一春新酒興，四海舊詩聲。日使能吟者，西來步步輕。
689.023 【赴舉出山留寄山居鄭參軍】李昭象
還如費冠卿，向此振高名。肯羨魚須美，長誇鶴氅輕。
理琴寒指倦，試藥黑髭生。時泰難雲臥，隨看急詔行。
689.024 【題顧正字谿居】李昭象
高敞吟軒近釣灣，塵中來似出人間。若教明月休生桂，
應得危時共掩關。春酒夜棋難放客，短籬疏竹不遮山。
莫誇恬淡勝榮祿，雁引行高未許閒。
689.025 【寄獻山中顧公員外】李昭象
抽卻朝簪著釣蓑，近來聲跡轉巍峨。祥麟避網雖山野，
丹鳳銜書即薜蘿。乍隱文章情更逸，久閒經濟術翻多。
深慚未副吹噓力，竟困風埃爭奈何。
689.026 【山中寄崔諫議】李昭象
半生猿鳥共山居，吟月吟風兩鬢疏。新句未嘗忘教化，
上才爭忍不吹噓。全家欲去幹戈後，大國中興禮樂初。
從此升騰休說命，只希公道數封書。
689.027 【學仙詞寄顧雲】李昭象
記得初傳九轉方，碧雲峯下祝虛皇。丹砂未熟心徒切，
白日難留鬢欲蒼。無路洞天尋穆滿，有時人世美劉郎。
仙人恩重何由報，焚盡星壇午夜香。
689.028 【寄尉遲侍御】李昭象
我眠青嶂弄澄潭，君戴貂蟬白玉篸。
應向謝公樓上望，九華山色在西南。
689.029 【招西洞道者】李昭象
危峯抹黛夾晴川，樹簇紅英草碧煙。
樵客雲僧兩無事，此中堪去覓靈仙。
689.030 【句】李昭象
投文得仕而今少，佩印還家古所榮。（送周繇之建德。
《唐詩紀事》）
