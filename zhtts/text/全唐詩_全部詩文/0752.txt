第739卷 李建勳
739.01 【中酒寄劉行軍】李建勳
甚矣頻頻醉，神昏體亦虛。肺傷徒問藥，發落不盈梳。
戀寢嫌明室，修生愧道書。西峯老僧語，相勸合何如。
739.02 【白雁】李建勳
東溪一白雁，毛羽何皎潔。薄暮浴清波，斜陽共明滅。
差池失羣久，幽獨依人切。旅食賴菰蒲，單棲怯霜雪。
邊風昨夜起，顧影空哀咽。不及牆上烏，相將繞雙闕。
739.03 【早春寄懷】李建勳
家山歸未得，又是看春過。老覺光陰速，閒悲世路多。
風和吹岸柳，雪盡見庭莎。欲向東溪醉，狂眠一放歌。
739.04 【春日東山正堂作】李建勳
身閒贏得出，天氣漸暄和。蜀馬登山穩，南朝古寺多。
早花微弄色，新酒欲生波。從此唯行樂，閒愁奈我何。
739.05 【春日小園晨看兼招同舍】李建勳
最有杏花繁，枝枝若手摶。須知一春促，莫厭百回看。
鳥囀風潛息，蜂遲露未乾。可容排飲否，兼折贈頭冠。
739.06 【惜花寄孫員外】李建勳
朝始一枝開，暮復一枝落。只恐雨淋漓，又見春蕭索。
侵晨結駟攜酒徒，尋芳踏盡長安衢。思量少壯不自樂，
他日白頭空嘆籲。
739.07 【春日病中】李建勳
才得歸閒去，還教病臥頻。無由全勝意，終是負青春。
綠柳漸拂地，黃鶯如喚人。方爲醫者勸，斷酒已經旬。
739.08 【毆妓】李建勳
自爲專房甚，匆匆有所傷。當時心已悔，徹夜手猶香。
恨枕堆雲髻，啼襟搵月黃。起來猶忍惡，剪破繡鴛鴦。
739.09 【踏青樽前】李建勳
期君速行樂，不要旋還家。永日雖無雨，東風自落花。
詩毫粘酒淡，歌袖向人斜。薄暮忘歸路，垂楊噪亂鴉。
739.010 【正月晦日】李建勳
莫倦尋春去，都無百日遊。更堪正月過，已是一分休。
泉暖聲纔出，雲寒勢未收。晚來重作雪，翻爲杏花愁。
739.011 【惜花】李建勳
白髮今如此，紅芳莫更催。預愁多日謝，翻怕十分開。
點滴無時雨，荒涼滿地苔。閒階一杯酒，惟待故人來。
739.012 【金谷園落花】李建勳
愁見清明後，紛紛蓋地紅。惜看難過日，自落不因風。
蝶散餘香在，鶯啼半樹空。堪悲一尊酒，從此似西東。
739.013 【柳花寄宋明府】李建勳
每愛江城裏，青春向盡時。一回新雨歇，是處好風吹。
破石黏蟲網，高樓撲酒旗。遙知陶令宅，五樹正離披。
739.014 【送人】李建勳
相見未逾月，堪悲遠別離。非君誰顧我，萬里又南之。
雨逼清明日，花陰杜宇時。愁看掛帆處，鷗鳥共遲遲。
739.015 【閒遊】李建勳
攜酒復攜觴，朝朝一似忙。馬諳頻到路，僧借舊眠牀。
道勝他圖薄，身閒白日長。扁舟動歸思，高處見滄浪。
739.016 【柏梁隔句韻詩】李建勳
不喜長亭柳，枝枝擬送君。惟憐北窗□，樹樹解留人。
圓缺都如月，東西只似雲。愁看離席散，歸蓋動行塵。
739.017 【贈趙學士】李建勳
常欽趙夫子，遠作五侯賓。見面到今日，操心如古人。
醉同華席少，吟訪野僧頻。寂寂長河畔，荒齋與廟鄰。
739.018 【春陰】李建勳
老雨不肯休，東風勢還作。未放草蒙茸，已遣花蕭索。
浮生何苦勞，觸事妨行樂。寄語達生人，須知酒勝藥。
739.019 【春日金谷園】李建勳
火急召親賓，歡遊莫厭頻。日長徒似歲，花過即非春。
晚雨來何定，東風自不勻。須知三個月，不是負芳晨。
739.020 【夏日酬祥松二公見訪】李建勳
多謝空門客，時時出草堂。從容非有約，淡薄不相忘。
池映春篁老，檐垂夏果香。西峯正清霽，自與拂吟牀。
739.021 【懷贈操禪師】李建勳
嘗憶曹溪子，龕居面碧嵩。杉松新夏後，雨雹夜禪中。
道匪因經悟，心能向物空。秋來得音信，又在剡山東。
739.022 【閒居秋思呈祥松二公】李建勳
秋光雖即好，客思轉悠哉。去國身將老，流年雁又來。
葉紅堆晚徑，菊冷藉空罍。不得師相訪，難將道自開。
739.023 【賦得冬日青溪草堂四十字】李建勳
莫道無幽致，常來到日西。地雖當北闕，天與設東溪。
疏葦寒多折，驚鳧去不齊。坐中皆作者，長愛覓分題。
739.024 【溪齋】李建勳
水木繞吾廬，搴簾晚檻虛。衰條寒露鵲，幽果落驚魚。
愛酒貧還甚，趨時老更疏。乖慵自有素，不是忽簪裾。
739.025 【留題愛敬寺】李建勳
野性竟未改，何以居朝廷。空爲百官首，但愛千峯青。
南風新雨後，與客攜觴行。斜陽惜歸去，萬壑啼鳥聲。
739.026 【小園】李建勳
小園吾所好，栽植忘勞形。晚果經秋赤，寒蔬近社青。
竹蘿荒引蔓，土井淺生萍。更欲從人勸，憑高置草亭。
739.027 【宿山房】李建勳
石窗燈欲盡，松檻月還明。就枕渾無睡，披衣卻出行。
巖高泉亂滴，林動鳥時驚。倏忽山鍾曙，喧喧僕馬聲。
739.028 【金陵所居青溪草堂閒興】李建勳
窗外皆連水，杉松欲作林。自憐趨競地，獨有愛閒心。
素壁題看遍，危冠醉不簪。江僧暮相訪，簾卷見秋岑。
739.029 【闕下偶書寄孫員外】李建勳
長安驅馳地，貴賤共悠悠。白日誰相促，勞生自不休。
鳳翔雙闕曉，蟬噪六街秋。獨有南宮客，時來話釣舟。
739.030 【寄魏郎中】李建勳
碌碌但隨羣，蒿蘭任不分。未嘗矜有道，求遇向吾君。
逸駕秋尋寺，長歌醉望雲。高齋紙屏古，塵暗北山文。
739.031 【病中書懷寄王二十六】李建勳
落葉滿山州，閒眠病未瘳。窗陰連竹枕，藥氣染茶甌。
路匪人遮去，官須自覓休。焉宜更羸老，扶杖作公侯。
739.032 【採菊】李建勳
簇簇竟相鮮，一枝開幾番。味甘資麴糵，香好勝蘭蓀。
古道風搖遠，荒籬露壓繁。盈筐時採得，服餌近知門。
739.033 【送王郎中之官吉水】李建勳
南望廬陵郡，山連五嶺長。吾君憐遠俗，從事輟名郎。
移戶多無土，春蠶不滿筐。惟應勞贊畫，溪峒況強梁。
739.034 【孤雁】李建勳
欲食不敢食，合棲猶未棲。聞風亦驚過，避繳恨飛低。
水闊緣湘困，雲寒過磧迷。悲鳴感人意，不見夜烏啼。
739.035 【贈送致仕郎中】李建勳
鶴立瘦棱棱，髭長白似銀。衣冠皆古制，氣貌異常人。
聽雪添詩思，看山滯酒巡。西峯重歸路，唯許野僧親。
739.036 【宿友人山居寄司徒相公】李建勳
雨雪正霏霏，令人不憶歸。地爐僧坐暖，山枿火聲肥。
隔紙烘茶蕊，移鐺剝芋衣。知君在霄漢，此興得還稀。
郢客相尋夜，荒庭雪灑篙。虛堂看向曙，吟坐共忘勞。
溪凍聲全減，燈寒焰不高。他人莫相笑，未易會吾曹。
739.037 【感故府二首】李建勳
慼慼復慼慼，期懷安可釋。百年金石心，中路生死隔。
新墳應草合，舊地空苔色。白日燈熒熒，凝塵滿几席。
悒悒復悒悒，思君安可及。永日在階前，披衣隨風立。
高樓暮角斷，遠樹寒鴉集。惆悵幾行書，遺蹤墨猶溼。
739.038 【田家三首】李建勳
畢歲知無事，兵銷復舊丁。竹門桑徑狹，春日稻畦青。
犬吠隈籬落，雞飛上碓桯。歸田起囗思，蛙叫草冥冥。
不識城中路，熙熙樂有年。木槃擎社酒，瓦鼓送神錢。
霜落牛歸屋，禾收雀滿田。遙陂過秋水，閒閣釣魚船。
長愛田家事，時時欲一過。垣籬皆樹槿，廳院亦堆禾。
病果因風落，寒蔬向日多。遙聞數聲笛，牛晚下前坡。
739.039 【新竹】李建勳
嫋嫋薰風軟，娟娟湛露光。參差仙子仗，迤邐羽林槍。
迥去侵花地，斜來破蘚牆。籜幹猶抱翠，粉膩若塗裝。
徑曲莖難數，陰疏葉未長。懶嫌吟客倚，甘畏夏蟲傷。
映水如爭立，當軒自著行。北亭尊酒興，還爲此君狂。
739.040 【歸燕詞】李建勳
羽翼勢雖微，雲霄亦可期。飛翻自有路，鴻鵠莫相嗤。
待侶臨書幌，尋泥傍藻池。沖人穿柳徑，捕蝶繞花枝。
廣廈來應遍，深宮去不疑。雕樑聲上下，煙浦影參差。
舊地人潛換，新巢雀謾窺。雙雙暮歸處，疏雨滿江湄。
739.041 【題魏壇二首】李建勳
不遇至真傳道要，曾看真誥亦何爲。舊碑經亂沈荒澗，
靈篆因耕出故基。蛙黽自喧澆藥井，牛羊閒過放生池。
蕭條夕景空壇畔，朽檜枝斜綠蔓垂。
一尋遺蹟到仙鄉，雲鶴沈沈思渺茫。丹井歲深生草木，
芝田春廢臥牛羊。雨淋殘畫摧荒壁，鼠引飢蛇落壞梁。
薄暮欲歸仍佇立，菖蒲風起水泱泱。
739.042 【東樓看雪】李建勳
一上高樓醉復醒，日西江雪更冥冥。化風吹火全無氣，
平望惟松少露青。臘內不妨南地少，夜長應得小窗聽。
因思舊隱匡廬日，閒看杉檉掩石扃。
739.043 【落花】李建勳
惜花無計又花殘，獨繞芳叢不忍看。暖豔動隨鶯翅落，
冷香愁雜燕泥幹。綠珠倚檻魂初散，巫峽歸雲夢又闌。
忍把一尊重命樂，送春招客亦何歡。
739.044 【春雪】李建勳
南國春寒朔氣回，霏霏還阻百花開。全移暖律何方去，
似誤新鶯昨日來。平野旋銷難蔽草，遠林高綴卻遮梅。
不知金勒誰家子，只待晴明賞帝臺。
739.045 【重戲和春雪寄沈員外】李建勳
誰道江南要雪難，半春猶得倚樓看。卻遮遲日偷鶯暖，
密灑西風借鶴寒。散漫不容梨豔去，輕明應笑玉華幹。
和來瓊什雖無敵，且是儂家比興殘。
739.046 【春日尊前示從事】李建勳
州中案牘魚鱗密，界上軍書竹節稠。眼底好花渾似雪，
甕頭春酒漫如油。東君不爲留遲日，清鏡唯知促白頭。
最覺此春無氣味，不如庭草解忘憂。
739.047 【尊前】李建勳
官爲將相復何求，世路多端早合休。漸老更知春可惜，
正歡唯怕客難留。雨催草色還依舊，晴放花枝始自由。
莫厭百壺相勸倒，免教無事結閒愁。
739.048 【薔薇二首】李建勳
萬蕊爭開照檻光，詩家何物可相方。錦江風撼雲霞碎，
仙子衣飄黼黻香。裛露早英濃壓架，揹人狂蔓暗穿牆。
彩箋蠻榼旬休日，欲召親賓看一場。
拂檐拖地對前墀，蝶影蜂聲爛熳時。萬倍馨香勝玉蕊，
一生顏色笑西施。忘歸醉客臨高架，恃寵佳人索好枝。
將並舞腰誰得及，惹衣傷手盡從伊。
739.049 【殘牡丹】李建勳
腸斷題詩如執別，芳茵愁更繞闌鋪。風飄金蕊看全落，
露滴檀英又暫蘇。失意婕妤妝漸薄，背身妃子病難扶。
回看池館春休也，又是迢迢看畫圖。
739.050 【春雨二首】李建勳
春霖未免妨遊賞，唯到詩家自有情。花徑不通新草合，
蘭舟初動曲池平。淨緣高樹莓苔色，飢集虛廊燕雀聲。
閒憶昔年爲客處，悶留山館阻行行。
蕭蕭春雨密還疏，景象三時固不如，寒入遠林鶯翅重，
暖抽新麥土膏虛。細蒙臺榭微兼日，潛漲漣漪欲動魚。
唯稱乖慵多睡者，掩門中酒覽閒書。
739.051 【醉中惜花更書與諸從事】李建勳
公退尋芳已是遲，莫因他事更來稀。未經旬日唯憂落，
算有開時不合歸。歌檻宴餘風嫋嫋，閒園吟散雨霏霏。
高樓鼓絕重門閉，長爲拋回恨解衣。
739.052 【和判官喜雨】李建勳
去禱山川尚未還，雲雷尋作遠聲寒。人情便似秋登悅，
天色休勞夜起看。高檻氣濃藏柳郭，小庭流擁沒花壇。
須知太守重牆內，心極農夫望處歡。
739.053 【離闕下日感恩】李建勳
二年塵冒處中臺，喜得南歸退不才。即路敢期皇子送，
出關猶有御書來。未知天地恩何報，翻對江山思莫開。
斜日葦汀凝立處，遠波微颺翠如苔。
739.054 【細雨遙懷故人】李建勳
江雲未散東風暖，溟濛正在高樓見。細柳緣堤少過人，
平蕪隔水時飛燕。我有近詩誰與和，憶君狂醉愁難破。
昨夜南窗不得眠，閒階點滴回燈坐。
739.055 【春水】李建勳
萬派爭流雨過時，晚來春靜更逶迤。輕鷗散繞夫差國，
遠樹微分夏禹祠。青岸漸平濡柳帶，舊溪應暖負蓴絲。
風鬟倚楫誰家子，愁看鴛鴦望所之。
739.056 【蝶】李建勳
粉蝶翩翩若有期，南園長是到春歸。閒依柳帶參差起，
困傍桃花獨自飛。潛被燕驚還散亂，偶因人逐入簾幃。
晚來欲雨東風急，回看池塘影漸稀。
739.057 【中春寫懷寄沈彬員外】李建勳
省從騎竹學謳吟，便殢光陰役此心。寓目不能閒一日，
閉門長勝得千金。窗懸夜雨殘燈在，庭掩春風落絮深。
唯有故人同此興，近來何事懶相尋。
739.058 【鐘山寺避暑勉二三子】李建勳
樓臺雖少景何深，滿地青苔勝布金。松影晚留僧共坐，
水聲閒與客同尋。清涼會擬歸蓮社，沈湎終須棄竹林。
長愛寄吟經案上，石窗秋霽向千岑。
739.059 【道林寺】李建勳
雖向鍾峯數寺連，就中奇勝出其間。不教幽樹妨閒地，
別著高窗向遠山。蓮沼水從雙澗入，客堂僧自九華還。
無因得結香燈社，空向王門玷玉班。
739.060 【和致仕沈郎中】李建勳
欲謀休退尚因循，且向東溪種白蘋。謬應星辰居四輔，
終期冠褐作閒人。城中隔日趨朝懶，楚外千峯入夢頻。
殘照晚庭沈醉醒，靜吟斜倚老松身。
739.061 【醉中詠梅花】李建勳
十月清霜尚未寒，雪英重疊已如摶。還悲獨詠東園裏，
老作南州刺史看。北客見皆驚節氣，郡僚癡慾望杯盤。
交親罕至長安遠，一醉如泥豈自歡。
739.062 【閒出書懷】李建勳
閒遊何用問東西，寓興皆非有所期。斷酒只攜僧共去，
看山從聽馬行遲。溪田雨漲禾生耳，原野鶯啼黍熟時。
應有交親長笑我，獨輕人事鬢將衰。
739.063 【寺居陸處士相訪，感懷卻寄二三友人】李建勳
湘寺閒居亦半年，就中昨夜好潸然。人歸遠岫疏鍾後，
雪打高杉古屋前。投足正逢他國亂，冥心未解祖師禪。
爐煙向冷孤燈下，唯有寒吟到曙天。
739.064 【春雪】李建勳
隨風竟日勢漫漫，特地繁於故歲看。幽榭凍黏花屋重，
短檐斜溼燕巢寒。閒聽不寐詩魂爽，淨喫無厭酒肺幹。
莫道便爲桑麥藥，亦勝焦涸到春殘。
739.065 【惜花】李建勳
淡淡西園日又垂，一尊何忍負芳枝。莫言風雨長相促，
直是晴明得幾時。心破只愁鶯踐落，眼穿唯怕客來遲。
年年使我成狂叟，腸斷紅箋幾首詩。
739.066 【梅花寄所親】李建勳
一氣才新物未知，每慚青律與先吹。雪霜迷素猶嫌早，
桃杏雖紅且後時。雲鬢自黏飄處粉，玉鞭誰指出牆枝。
老夫多病無風味，只向尊前詠舊詩。
739.067 【登升元閣】李建勳
登高始覺太虛寬，白雪須知唱和難。雲渡瑣窗金榜溼，
月移珠箔水精寒。九天星象簾前見，六代城池直下觀。
唯有上層人未到，金烏飛過拂闌干。
739.068 【雪有作】李建勳
霏霏奕奕滿寒空，況是難逢值臘中。未白已堪張宴會，
漸繁偏好去簾櫳。庭莎易集看盈地，池柳難裝旋逐風。
長愛清華入詩句，預愁遲日放消融。
739.069 【宮詞】李建勳
自遠凝旒守上陽，舞衣頓減舊朝香。簾垂粉閣春將盡，
門掩梨花日漸長。草色深濃封輦路，水聲低咽轉宮牆。
君王一去不回駕，皓齒青蛾空斷腸。
739.070 【晚春送牡丹】李建勳
攜觴邀客繞朱闌，腸斷殘春送牡丹。風雨數來留不得，
離披將謝忍重看。氛氳蘭麝香初減，零落雲霞色漸幹。
借問少年能幾許，不許推酒厭杯盤。
739.071 【歲暮晚泊，望廬山不見，因懷嶽僧呈察判】李建勳
貪程只爲看廬阜，及到停舟恨頗濃。雲暗半空藏萬仞，
雪迷雙瀑在中峯。林端莫辨曾遊路，鳥際微聞向暮鍾。
長愧昔年招我入，共尋香社見芙蓉。
739.072 【重臺蓮】李建勳
斜倚秋風絕比倫，千英和露染難勻。自爲祥瑞生南國，
誰把丹青寄北人。明月幾宵同綠水，牡丹無路出紅塵。
憐伊不算多時立，贏得馨香暗上身。
739.073 【迎神】李建勳
攂蠻鼉，吟塞笛，女巫結束分行立。空中再拜神且來，
滿奠椒漿齊獻揖。陰風窣窣吹紙錢，妖巫瞑目傳神言。
與君降福爲豐年，莫教賽祀虧常筵。
739.074 【春詞】李建勳
日高閒步下堂階，細草春莎沒繡鞋。
折得玫瑰花一朵，憑君簪向鳳凰釵。
739.075 【獨夜作】李建勳
佳人一去無消息，夢覺香殘愁復入。
空庭悄悄月如霜，獨倚闌干伴花立。
739.076 【竹】李建勳
瓊節高吹宿鳳枝，風流交我立忘歸。
最憐瑟瑟斜陽下，花影相和滿客衣。
739.077 【清明日】李建勳
他皆攜酒尋芳去，我獨關門好靜眠。
唯有楊花似相覓，因風時復到牀前。
739.078 【宮詞】李建勳
宮門長閉舞衣閒，略識君王鬢便斑。
卻羨落花春不管，御溝流得到人間。
739.079 【送喻鍊師歸茅山】李建勳
休糧知幾載，臉色似桃紅。半醉離城去，單衣行雪中。
水聲茅洞曉，雲影石房空。莫學秦時客，音書便不通。
739.080 【和元宗元日大雪登樓】李建勳
紛紛忽降當元會，著物輕明似月華。狂灑玉墀初散絮，
密黏宮樹未妨花。迥封雙闕千尋峭，冷壓南山萬仞斜。
寧意傳來中使出，御題先賜老僧家。
739.081 【遊棲霞寺】李建勳
養花天氣近平分，瘦馬來敲白下門。曉色未開山意遠，
春容猶淡月華昏。琅琊冷落存遺蹟，籬舍稀疏帶舊村。
此地幾經人聚散，只今王謝獨名存。
739.082 【答湯悅】李建勳
司空猶不作，那敢作司徒。幸有山翁號，如何不見呼。
739.083 【金山】李建勳
不嗟白髮曾遊此，不嘆征帆無了期。
盡日憑闌誰會我，只悲不見韓垂詩。
739.084 【送李冠（冠善吹中管）】李建勳
勻如春澗長流水，怨似秋枝欲斷蟬。
可惜人間容易聽，清聲不到御樓前。
739.085 【遊宋興寺東巖】李建勳
幾年不到東巖下，舊住僧亡屋亦無。
寒日蕭條何物在，朽松經燒石池枯。
739.086 【批周宗書後】李建勳
偶罷阿衡來典郡，固無閒物可應官。
憑君爲報羣胥道，莫作循州刺史看。
739.087 【題信果觀壁】李建勳
春來漲水流而活，曉色西山勢似行。
玉洞主人經劫在，攜竿步步就長生。
739.088 【送八分書與友人，繼以詩】李建勳
跁跒爲詩跁跒書，不封將去寄仙都。
仙翁拍手應相笑，得似秦朝次仲無。
739.089 【句】李建勳
桃花流水須長信，不學劉郎去又來。（見《南唐近事》）
粟多未必全爲計，師老須防有伏兵。（《寄馮延魯使閩》）
遍尋雲壑重題石，欲下山門更倚松。（《留別鐘山》，
見《吟窗雜錄》）
