第028卷 雜曲歌辭
28.01 【雜曲歌辭·竹枝】顧況
帝子蒼梧不復歸，洞庭葉下荊雲飛。
巴人夜唱竹枝後，腸斷曉猿聲漸稀。
28.02 【雜曲歌辭·竹枝】劉禹錫
白帝城頭春草生，白鹽山下蜀江清。
南人上來歌一曲，北人莫上動鄉情。
山桃紅花滿上頭，蜀江春水拍江流。
花紅易衰似郎意，水流無限似儂愁。
江上朱樓新雨晴，瀼西春水縠文生。
橋東橋西好楊柳，人來人去唱歌行。
日出三竿春霧消，江頭蜀客駐蘭橈。
憑寄狂夫書一紙，住在成都萬里橋。
兩岸山花似雪開，家家春酒滿銀盃。
昭君坊中多女伴，永安宮外踏青來。
瞿塘嘈嘈十二灘，此中道路古來難。
長恨人心不如水，等閒平地起波瀾。
巫峽蒼蒼煙雨時，清猿啼在最高枝。
個裏愁人腸自斷，由來不是此聲悲。
城西門前灩澦堆，年年波浪不能摧。
懊惱人心不如石，少時東去復西來。
山上層層桃李花，雲間煙火是人家。
銀釧金釵來負水，長刀短笠去燒畬。
楊柳青青江水平，聞郎江上唱歌聲。
東邊日出西邊雨，道是無情還有情。
楚水巴山江雨多，巴人能唱本鄉歌。
今朝北客思歸去，回入紇那披綠羅。
28.03 【雜曲歌辭·竹枝】白居易
瞿塘峽口冷煙低，白帝城頭月向西。
唱到竹枝聲咽處，寒猿晴鳥一時啼。
竹枝苦怨怨何人，夜靜山空歇又聞。
蠻兒巴女齊聲唱，愁殺江樓病使君。
巴東船舫上巴西，波面風生雨腳齊。
水蓼冷花紅蔟蔟，江蘺溼葉碧萋萋。
江畔誰人唱竹枝，前聲斷咽後聲遲。
怪來調苦緣詞苦，多是通州司馬詩。
28.04 【雜曲歌辭·竹枝】李涉
荊門灘急水潺潺，兩岸猿啼煙滿山。
渡頭年少應官去，月落西陵望不還。
巫峽雲開神女祠，綠潭紅樹影參差。
下牢戍口初相問，無義灘頭剩別離。
石壁千重樹萬重，白雲斜掩碧芙蓉。
昭君溪上年年月，獨自嬋娟色最濃。
十二峯頭月欲低，空濛江上子規啼。
孤舟一夜東歸客，泣向春風憶建溪。
28.05 【雜曲歌辭·竹枝】孫光憲
門前春水白蘋花，岸上無人小艇斜。
商女經過江欲暮，散拋殘食飼神鴉。
亂繩千結絆人深，越羅萬丈表長尋。
楊柳在身垂意緒，藕花落盡見蓮心。
28.06 【雜曲歌辭·楊柳枝】白居易
一樹春風萬萬枝，嫩於金色軟於絲。
永豐西角荒園裏，盡日無人屬阿誰。
一樹衰殘委泥土，雙枝榮耀植天庭。
定知玄象今春後，柳宿光中添兩星。
28.07 【雜曲歌辭·楊柳枝】白居易
六麼水調家家唱，白雪梅花處處吹。
古歌舊曲君休聽，聽取新翻楊柳枝。
陶令門前四五樹，亞夫營裏百千條。
何似東都正二月，黃金枝映洛陽橋。
依依嫋嫋復青青，勾引清風無限情。
白雪花繁空撲地，綠絲條弱不勝鶯。
紅板江橋青酒旗，館娃宮暖日斜時。
可憐雨歇東風定，萬樹千條各自垂。
蘇州楊柳任君誇，更有錢塘勝館娃。
若解多情尋小小，綠楊深處是蘇家。
蘇家小女舊知名，楊柳風前別有情。
剝條盤作銀環樣，卷葉吹爲玉笛聲。
葉含濃露如啼眼，枝嫋輕風似舞腰。
小樹不禁攀折苦，乞君留取兩三條。
人言柳葉似愁眉，更有愁腸似柳絲。
柳絲挽斷腸牽斷，彼此應無續得期。
28.08 【雜曲歌辭·楊柳枝】盧貞
一樹依依在永豐，兩枝飛去杳無蹤。
玉皇曾採人間曲，應逐歌聲入九重。
28.09 【雜曲歌辭·楊柳枝】劉禹錫
塞北梅花羌笛吹，淮南桂樹小山詞。
請君莫奏前朝曲，聽唱新翻楊柳枝。
南陌東城春早時，相逢何處不依依。
桃紅李白皆誇好，須得垂楊相發輝。
鳳闕輕遮翡翠帷，龍墀遙望麴塵絲。
御溝春水柳暉映，狂殺長安年少兒。
金谷園中鶯亂飛，銅駝陌上好風吹。
城東桃李須臾盡，爭似垂楊無限時。
花萼樓前初種時，美人樓上鬥腰支。
如今拋擲上街裏，露葉如啼欲恨誰。
煬帝行宮汴水濱，數株殘柳不勝春。
昨來風起花如雪，飛入宮牆不見人。
御陌青門拂地垂，千條金縷萬條絲。
如今綰作同心結，將贈行人知不知。
城外春風滿酒旗，行人揮袂日西時。
長安陌上無窮樹，唯有垂楊管別離。
輕盈嫋娜佔春華，舞榭妝樓處處遮。
春盡絮飛留不得，隨風好去落誰家。
28.010 【雜曲歌辭·楊柳枝】劉禹錫
揚子江頭煙景迷，隋家宮樹拂金堤。
嵯峨猶有當時色，半蘸波中水鳥棲。
迎得春光先到來，淺黃輕綠映樓臺。
只緣嫋娜多情思，便被春風長請挼。
巫峽巫山楊柳多，朝雲暮雨遠相和。
因想陽臺無限事，爲君回唱竹枝歌。
28.011 【雜曲歌辭·楊柳枝】李商隱
暫憑樽酒送無憀，莫損愁眉與細腰。
人世死前唯有別，春風爭擬惜長條。
含煙惹霧每依依，萬緒千條拂落暉。
爲報行人休盡折，半留相送半迎歸。
28.012 【雜曲歌辭·楊柳枝】韓琮
梁苑隋堤事已空，萬條猶舞舊春風。
那堪更想千年後，誰見楊花入漢宮。
28.013 【雜曲歌辭·楊柳枝】施肩吾
傷見路傍楊柳春，一枝折盡一重新。
今年還折去年處，不送去年離別人。
28.014 【雜曲歌辭·楊柳枝】溫庭筠
宜春苑外最長條，閒嫋春風伴舞腰。
正是玉人腸斷處，一渠春水赤欄橋。
南內牆東御路傍，預知春色柳絲黃。
杏花未肯無情思，何事情人最斷腸。
蘇小門前柳萬條，毿毿金線拂平橋。
黃鶯不語東風起，深閉朱門伴細腰。
金縷毿毿碧瓦溝，六宮眉黛惹春愁。
晚來更帶龍池雨，半拂欄干半入樓。
館娃宮外鄴城西，遠映征帆近拂堤。
系得王孫歸意切，不關春草綠萋萋。
兩兩黃鸝色似金，嫋枝啼露動芳音。
春來幸自長如線，可惜牽纏蕩子心。
御柳如絲映九重，鳳凰窗柱繡芙蓉。
景陽樓伴千條露，一面新妝待曉鍾。
織錦機邊鶯語頻，停梭垂淚憶徵人。
塞門三月猶蕭索，縱有垂楊未覺春。
28.015 【雜曲歌辭·楊柳枝】皇甫松
春入行宮映翠微，玄宗侍女舞菸絲。
如今柳向空城綠，玉笛何人更把吹。
爛熳春歸水國時，吳王宮殿柳垂絲。
黃鶯長叫空閨畔，西子無因更得知。
28.016 【雜曲歌辭·楊柳枝】齊己
鳳樓高映綠陰陰，凝碧多含雨露深。
莫謂一枝柔軟力，幾曾牽破別離心。
館娃宮畔響廊前，依託吳王養翠煙。
劍去國亡臺榭毀，卻隨紅樹噪秋蟬。
濃低似中陶潛酒，軟極如傷宋玉風。
多謝將軍繞營種，翠中閒卓戰旗紅。
高僧愛惜遮江寺，遊子傷殘露野橋。
爭似著行垂上苑，碧桃紅杏對搖搖。
28.017 【雜曲歌辭·楊柳枝】張祜
莫折宮前楊柳枝，玄宗曾向笛中吹。
傷心日暮煙霞起，無限春愁生翠眉。
凝碧池邊斂翠眉，景陽臺下綰青絲。
那勝妃子朝元閣，玉手和煙弄一枝。
28.018 【雜曲歌辭·楊柳枝】孫魴
靈和風暖太昌春，舞線搖絲向昔人。
何似曉來江雨後，一行如畫隔遙津。
彭澤初栽五樹時，只應閒看一枝枝。
不知天意風流處，要與佳人學畫眉。
暖傍離亭靜拂橋，入流穿檻綠搖搖。
不知落日誰相送，魂斷千條與萬條。
春來綠樹遍天涯，未見垂楊未可誇。
晴日萬株煙一陣，閒坊兼是莫愁家。
十首當年有舊詞，唱青歌翠幾無遺。
未曾得向行人道，不爲離情莫折伊。
28.019 【雜曲歌辭·楊柳枝】薛能
華清高樹出離宮，南陌柔條帶暖風。
誰風輕陰是良夜，瀑泉聲畔月明中。
洛橋晴影覆江船，羌笛秋聲溼塞煙。
閒想習池公宴罷，水蒲風絮夕陽天。
嫩綠輕懸似綴旒，路人遙見隔宮樓。
誰能更近丹墀種，解播皇風入九州。
暖風晴日斷浮埃，廢路新條發釣臺。
處處輕輕可惆悵，後人攀處古人栽。
潭上江邊嫋嫋垂，日高風靜絮相隨。
青樓一樹無人見，正是女郎眠覺時。
汴水高懸百萬條，風清兩岸一時搖。
隋家力盡虛栽得，無限春風屬聖朝。
和花煙樹九重城，夾路春陰十萬營。
唯向邊頭不堪望，一株憔悴少人行。
窗外齊垂旭日初，樓邊輕好暖風徐。
遊人莫道栽無益，桃李清陰卻不如。
衆木猶寒獨早青，御溝橋畔曲江亭。
陶家舊日應如此，一院春條綠繞廳。
帳偃纓垂細復繁，令人心想石家園。
風條月影皆堪重，何事侯門愛樹萱。
數首新詞帶恨成，柳絲牽我我傷情。
柔娥幸有腰支穩，試踏吹聲作唱聲。
高出軍營遠映橋，賊兵曾斫火曾燒。
風流性在終難改，依舊春來萬萬條。
縣依陶令想嫌迂，營伴將軍即大粗。
此日與君除萬恨，數篇風調更應無。
狂似纖腰軟勝綿，自多情態更誰憐。
遊人不折還堪恨，拋向橋邊與路邊。
朝陽晴照綠楊煙，一別通波十七年。
應有舊枝無處覓，萬株風裏卓旌旃。
晴垂芳態吐牙新，雨擺輕條溼面春。
別有出牆高數尺，不知搖動是何人。
暖梳簪朵事登樓，因掛垂楊立地愁。
牽斷綠絲攀不得，半空懸著玉搔頭。
西園高樹後庭根，處處尋芳有摺痕。
終憶舊遊桃葉舍，一株斜映竹籬門。
劉白蘇臺總近時，當初章句是誰推。
纖腰舞盡春楊柳，未有儂家一首詩。
28.020 【雜曲歌辭·楊柳枝】牛嶠
解凍風來末上青，解垂羅袖拜卿卿。
無端嫋娜臨官路，舞送行人過一生。
吳王宮裏色偏深，一簇纖條萬縷金。
不憤錢塘蘇小小，引郎枝下結同心。
橋北橋南千萬條，恨伊張緒不相饒。
金羈白馬臨風望，認得羊家靜婉腰。
狂雪隨風撲馬飛，惹煙無力被風欹。
莫交移入靈和殿，宮女三千又妒伊。
嫋翠籠煙拂暖波，舞裙新染麴塵羅。
章華臺畔隋堤上，倚得春風爾許多。
28.021 【雜曲歌辭·楊柳枝】和凝
軟碧搖煙似送人，映花時把翠眉顰。
青青自是風流主，漫颭金絲待洛神。
瑟瑟羅裙金縷腰，黛眉偎破未重描。
醉來咬損新花子，拽住仙郎盡放嬌。
鵲橋初就咽銀河，今夜仙郎自性和。
不是昔年攀桂樹，豈能月裏索姮娥。
28.022 【雜曲歌辭·楊柳枝】孫光憲
閭門風暖落花幹，飛遍江南雪不寒。
獨有晚來臨水驛，閒人多憑赤闌干。
有池有榭即濛濛，浸潤翻成長養功。
恰似有人長點檢，著行排立向春風。
根柢雖然傍濁河，無妨終日近笙歌。
驂驂金帶誰堪比，還笑黃鶯不較多。
萬株枯槁怨亡隋，似吊吳臺各自垂。
好是淮陰明月裏，酒樓橫笛不勝吹。
28.023 【雜曲歌辭·浪淘沙】劉禹錫
九曲黃河萬里沙，浪淘幾簸自天涯。
如今直上銀河去，同到牽牛織女家。
洛水橋邊春日斜，碧流輕淺見瓊沙。
無端陌上狂風急，驚起鴛鴦出浪花。
汴水東流虎眼文，清淮曉色鴨頭春。
君看渡口淘沙處，渡卻人間多少人。
鸚鵡洲頭浪颭沙，青樓春望日將斜。
銜泥燕子爭歸舍，獨自狂夫不憶家。
濯錦江邊兩岸花，春風吹浪正淘沙。
女郎剪下鴛鴦錦，將向中流匹晚霞。
日照澄洲江霧開，淘金女伴滿江隈。
美人首飾侯王印，盡是沙中浪底來。
八月濤聲吼地來，頭高數丈觸山回。
須臾卻入海門去，捲起沙堆似雪堆。
莫道讒言如浪深，莫言遷客似沙沉。
千淘萬漉雖辛苦，吹盡狂沙始到金。
流水淘沙不暫停，前波未滅後波生。
令人忽憶瀟湘渚，回唱迎神三兩聲。
28.024 【雜曲歌辭·浪淘沙】白居易
一泊沙來一泊去，一重浪滅一重生。
相攪相淘無歇日，會交山海一時平。
白浪茫茫與海連，平沙浩浩四無邊。
暮去朝來淘不住，遂令東海變桑田。
青草湖中萬里程，黃梅雨裏一人行。
愁見灘頭夜泊處，風翻暗浪打船聲。
借問江湖與海水，何似君情與妾心。
相恨不如潮有信，相思始覺海非深。
海底飛塵終有日，山頭化石豈無時。
誰道小郎拋小婦，船頭一去沒回期。
隨波逐浪到天涯，遷客生還有幾家。
卻到帝鄉重富貴，請君莫忘浪淘沙。
28.025 【雜曲歌辭·浪淘沙】皇甫松
灘頭細草接疏林，浪惡罾船半欲沉。
宿鷺眠洲非舊浦，去年沙觜是江心。
蠻歌豆蔻北人愁，松雨蒲風夜艇秋。
浪起鵁鶄眠不得，寒沙細細入江流。
28.026 【雜曲歌辭·紇那曲】劉禹錫
楊柳鬱青青，竹枝無限情。同郎一回顧，聽唱紇那聲。
踏曲興無窮，調同詞不同。願郎千萬壽，長作主人翁。
28.027 【雜曲歌辭·瀟湘神二曲】劉禹錫
湘水流，湘水流，九疑雲物至今愁。君問二妃何處所，
零陵香草露中秋。
斑竹枝，斑竹枝，淚痕點點寄相思。楚客欲聽瑤瑟怨，
瀟湘深夜月明時。
28.028 【雜曲歌辭·拋球樂】劉禹錫
五彩繡團團，登君玳瑁筵。最宜紅燭下，偏稱落花前。
上客如先起，應須贈一船。
春早見花枝，朝朝恨發遲。及看花落後，卻憶未開時。
幸有拋球樂，一杯君莫辭。
28.029 【雜曲歌辭·太平樂】白居易
歲豐仍節儉，時泰更銷兵。聖念長如此，何憂不太平。
湛露浮堯酒，薰風起舜歌。願同堯舜意，所樂在人和。
28.030 【雜曲歌辭·太平樂】王涯
風俗今和厚，君王在穆清。行看採花曲，盡是太階平。
28.031 【雜曲歌辭·太平樂】張仲素
聖德超千古，皇威靜四方。蒼生今息戰，無事覺時長。
28.032 【雜曲歌辭·昇平樂】薛能
正氣繞宮樓，皇居信上游。遠岡延聖祚，平地載神州。
會合皆重譯，潺湲近八流。中興豈假問，據此自千秋。
寥泬敞延英，朝班立位橫。宣傳無草動，拜舞有衣聲。
鴛瓦雲消溼，蟲絲日照明。辛勤自不到，遙見似前生。
處處足歡聲，時康歲已深。不同三尺劍，應似五絃琴。
壽笑山猶盡，明嫌日有陰。何當憐一物，亦遣斷愁吟。
曙質絕埃氛，彤庭列禁軍。聖顏初對日，龍尾競緣雲。
珮響交成韻，簾陰暖帶紋。逍遙豈有事，於此詠南薰。
一物周天至，洪纖盡晏然。車書無異俗，甲子並豐年。
奇技皆歸樸，征夫亦服田。君王故不有，臺鼎合韋弦。
日日聽歌謠，區中盡祝堯。蟲蝗初不害，夷狄近全銷。
史筆唯書瑞，天台絕見祆。因令匹夫志，轉欲事清朝。
品物盡昭蘇，神功復帝謨。他時應有壽，當代且無虞。
賜歷通遐俗，移關入半胡。鷦鷯一何幸，於此寄微軀。
無戰復無私，堯時即此時。焚香臨極早，待月捲簾遲。
端拱乾坤內，何言黈纊垂。君看聖明驗，只此是神龜。
旭日上清穹，明堂坐聖聰。衣裳承瑞氣，冠冕蓋重瞳。
花木經宵露，旌旗立仗風。何期於此地，見說似仙宮。
五帝三皇主，蕭曹魏邴臣。文章惟反樸，戈甲盡生塵。
諫紙應無用，朝綱自有倫。昇平不可紀，所見是閒人。
28.033 【雜曲歌辭·金縷衣】
勸君莫惜金縷衣，勸君惜取少年時。
花開堪折直須折，莫待無花空折枝。
28.034 【雜曲歌辭·鳳歸雲】滕潛
金井欄邊見羽儀，梧桐樹上宿寒枝。
五陵公子憐文彩，畫與佳人刺繡衣。
飲啄蓬山最上頭，和煙飛下禁城秋。
曾將弄玉歸雲去，金翿斜開十二樓。
28.035 【雜曲歌辭·拜新月】李端
開簾見新月，便即下階拜。細語人不聞，北風吹裙帶。
28.036 【雜曲歌辭·拜新月】吉中孚妻
拜新月，拜月出堂前，暗魄深籠桂，虛弓未引弦。
拜新月，拜月妝樓上，鸞鏡未安臺，蛾眉已相向。
拜新月，拜月不勝情，庭前風露清，月臨人自老，
望月更長生。東家阿母亦拜月，一拜一悲聲斷絕。
昔年拜月逞容儀，如今拜月雙淚垂。回看衆女拜新月，
卻憶紅閨年少時。
28.037 【雜曲歌辭·憶江南】白居易
江南好，風景舊曾諳。日出江花紅勝火，
春來江水綠如藍。能不憶江南。
江南憶，最憶是杭州。山寺月中尋桂子，
郡亭枕上看潮頭。何日更重遊。
江南憶，其次憶吳宮。吳酒一杯春竹葉，
吳娃雙舞醉芙蓉。早晚復相逢。
28.038 【雜曲歌辭·憶江南】劉禹錫
春過也，共惜豔陽年。猶有桃花流水上，
無辭竹葉醉樽前，惟待見青天。
春去也，多謝洛城人。弱柳從風疑舉袂，
叢蘭裛露似沾巾，獨笑亦含顰。
28.039 【雜曲歌辭·宮中調笑】王建
團扇，團扇，美人病來遮面。玉顏憔悴三年，
誰復商量管絃。弦管，弦管，春草昭陽路斷。
胡蝶，胡蝶，飛上金花枝葉。君前對舞春風，
百葉桃花樹紅。紅樹，紅樹，燕語鶯啼日暮。
羅袖，羅袖，暗舞春風依舊。遙看歌舞玉樓，
好日新妝坐愁。愁坐，愁坐，一世虛生虛過。
楊柳，楊柳，日暮白沙渡口。船頭江水茫茫，
商人少婦斷腸。腸斷，腸斷，鷓鴣夜飛失伴。
28.040 【雜曲歌辭·宮中調笑】韋應物
胡馬，胡馬，遠放燕支山下。咆沙咆雪獨嘶，
東望西望路迷。迷路，迷路，邊草無窮日暮。
河漢，河漢，曉掛秋城漫漫。愁人起望相思，
江南塞北別離。離別，離別，河漢雖同路絕。
28.041 【雜曲歌辭·轉應詞】戴叔倫
邊草，邊草，邊草盡來兵老。山南山北雪晴，
千里萬里月明。明月，明月，胡笳一聲愁絕。
28.042 【雜曲歌辭·宮中行樂詞】李白
小小生金屋，盈盈在紫微。山花插寶髻，石竹繡羅衣。
每出深宮裏，常隨步輦歸。只愁歌舞散，化作彩雲飛。
柳色黃金嫩，梨花白雪香。玉樓巢翡翠，金殿鎖鴛鴦。
選妓隨雕輦，徵歌出洞房。宮中誰第一，飛燕在昭陽。
盧橘爲秦樹，蒲萄出漢宮。煙花宜落日，絲管醉春風。
笛奏龍鳴水，簫吟鳳下空。君王多樂事，何必向回中。
玉樹春歸日，金宮樂事多。後庭朝未入，輕輦夜相過。
笑出花間語，嬌來燭下歌。莫教明月去，留著醉姮娥。
繡戶香風暖，紗窗曙色新。宮花爭笑日，池草暗生春。
綠樹聞歌鳥，青樓見舞人。昭陽桃李月，羅綺自相親。
今日明光裏，還須結伴遊。春風開紫殿，天樂下珠樓。
豔舞全知巧，嬌歌半欲羞。更憐花月夜，宮女笑藏鉤。
寒雪梅中盡，春風柳上歸。宮鶯嬌欲醉，檐燕語還飛。
遲日明歌席，新花豔舞衣。晚來移彩仗，行樂泥光輝。
水綠南薰殿，花紅北闕樓。鶯歌聞太液，鳳吹繞瀛洲。
素女鳴珠佩，天人弄綵球。今朝風日好，宜入未央遊。
28.043 【雜曲歌辭·宮中樂】令狐楚
楚塞金陵靜，巴山玉壘空。萬方無一事，端拱大明宮。
霜霽長楊苑，冰開太液池。宮中行樂日，天下盛明時。
柳色煙相似，梨花雪不如。春風真有意，一一麗皇居。
月上宮花靜，煙含苑樹深。銀臺門已閉，仙漏夜沉沉。
九重青鎖闥，百尺碧雲樓。明月秋風起，珠簾上玉鉤。
28.044 【雜曲歌辭·宮中樂】張仲素
網戶交如綺，紗窗薄似煙。樂吹天上曲，人是月中仙。
翠匣開寒鏡，珠釵掛步搖。妝成只畏曉，更漏促春宵。
江果瑤池實，金盤露井冰。甘泉將避暑，臺殿曉光凝。
月彩浮鸞殿，砧聲隔鳳樓。笙歌臨水檻，紅燭乍迎秋。
奇樹留寒翠，神池結夕波。黃山一夜雪，渭水雁聲多。
28.045 【雜曲歌辭·踏歌詞】崔液
綵女迎金屋，仙姬出畫堂。鴛鴦裁錦袖，翡翠帖花黃。
歌響舞分行，豔色動流光。
庭際花微落，樓前漢已橫。金壺催夜盡，羅袖拂寒輕。
樂笑暢歡情，未半著天明。
28.046 【雜曲歌辭·踏歌詞】謝偃
春景嬌春臺，新露泣新梅。春葉參差吐，新花重疊開。
花影飛鶯去，歌聲度鳥來。倩看飄颻雪，何如舞袖回。
逶迤度香閣，顧步出蘭閨。欲繞鴛鴦殿，先過桃李蹊。
風帶舒還卷，簪花舉復低。欲問今宵樂，但聽歌聲齊。
夜久星沉沒，更深月影斜。裙輕才動佩，鬟薄不勝花。
細風吹寶襪，輕露溼紅紗。相看樂未已，蘭燈照九華。
28.047 【雜曲歌辭·踏歌詞】張說
花萼樓前雨露新，長安城裏太平人。
龍銜火樹千燈豔，雞踏蓮花萬歲春。
帝宮三五戲春臺，行雨流風莫妒來。
西域燈輪千影合，東華金闕萬重開。
28.048 【雜曲歌辭·踏歌行】劉禹錫
春江月出大堤平，堤上女郎連袂行。
唱盡新詞看不見，紅霞影樹鷓鴣鳴。
桃蹊柳陌好經過，燈下妝成月下歌。
爲是襄王故宮地，至今猶自細腰多。
新詞宛轉遞相傳，振袖傾鬟風露前。
月落烏啼雲雨散，遊童陌上拾花鈿。
日暮江頭聞竹枝，南人行樂北人悲。
自從雪裏唱新曲，直至三春花盡時。
28.049 【雜曲歌辭·天長地久詞】盧綸
玉砌紅花樹，香風不敢吹。春光解天意，偏發殿南枝。
虹橋千步廊，半在水中央。天子方清暑，宮人重暮妝。
辭輦復當熊，傾心奉上宮。君王若看貌，甘在衆妃中。
雲日呈祥禮物殊，北庭生獻五單于。
塞天萬里無飛鳥，可在邊城用郅都。
臺殿雲涼風日微，君王初賜六宮衣。
樓船罷泛歸猶早，行道才人鬥射飛。
28.050 【雜曲歌辭·欸乃曲】元結
偏存名跡在人間，順俗與時未安閒。
來謁大官兼問政，扁舟卻入九疑山。
湘江二月春水平，滿月和風宜夜行。
唱橈欲過平陽戍，守吏相呼問姓名。
千里楓林煙雨深，無朝無暮有猿吟。
停橈靜聽曲中意，好是雲山韶濩音。
零陵郡北湘水東，浯溪形勝滿湘中。
溪口石顛堪自逸，誰能相伴作漁翁。
下瀧船似入深淵，上瀧船似欲昇天。
瀧南始到九疑郡，應絕高人乘興船。
28.051 【雜曲歌辭·十二月樂辭·正月】李賀
上樓迎春新春歸，暗黃著柳宮漏遲。薄薄淡靄弄野姿，
寒綠幽泥生短絲。錦牀曉臥玉肌冷，露臉未開對朝暝。
官街柳帶不堪折，早晚菖蒲勝綰結。
28.052 【雜曲歌辭·十二月樂辭·二月】李賀
二月飲酒採桑津，宜男草生蘭笑人。蒲如交劍風如薰，
勞勞胡燕怨酣春。薇帳逗煙生綠塵，金翅峨髻愁暮雲，
沓颯起舞真珠裙。津頭送別唱流水，酒客背寒南山死。
28.053 【雜曲歌辭·十二月樂辭·三月】李賀
東方風來滿眼春，花城柳暗愁幾人。復宮深殿竹風起，
新翠舞襟靜如水。光風轉蕙百餘裏，暖霧驅雲撲天地。
軍裝宮妓掃蛾淺，搖搖錦旗夾城暖。曲水飄香去不歸，
梨花落盡成秋苑。
28.054 【雜曲歌辭·十二月樂辭·四月】李賀
曉涼暮涼樹如蓋，千山濃綠生雲外。依微香雨青氛氳，
膩葉蟠花照曲門。金塘閒水搖碧漪，老景沉重無驚飛，
墮紅殘萼暗參差。
28.055 【雜曲歌辭·十二月樂辭·五月】李賀
雕玉押簾上，輕縠籠虛門。井汲鉛華水，扇織鴛鴦文。
迴雪舞涼殿，甘露洗空綠。羅袖從徊翔，香汗沾寶粟。
28.056 【雜曲歌辭·十二月樂辭·六月】李賀
裁生羅，伐湘竹，帔拂疏霜簟秋玉。炎炎紅鏡東方開，
暈如車輪上徘徊，啾啾赤帝騎龍來。
28.057 【雜曲歌辭·十二月樂辭·七月】李賀
星依雲渚冷，露滴盤中圓。好花生木末，衰蕙愁空園。
夜天如玉砌，池葉極青錢。僅厭舞衫薄，稍知花簟寒。
曉風何拂拂，北斗光闌干。
28.058 【雜曲歌辭·十二月樂辭·八月】李賀
孀妾怨長夜，獨客夢歸家。傍檐蟲緝絲，向壁燈垂花。
檐外月光吐，簾中樹影斜。悠悠飛露姿，點綴池中荷。
28.059 【雜曲歌辭·十二月樂辭·九月】李賀
離宮散螢天似水，竹黃池冷芙蓉死。月綴金鋪光脈脈，
涼苑虛庭空澹白。霜花飛飛風草草，翠錦斕斑滿層道。
雞人罷唱曉瓏璁，鴉啼金井下疏桐。
28.060 【雜曲歌辭·十二月樂辭·十月】李賀
玉壺銀箭稍難傾，釭花夜笑凝幽明。碎霜斜舞上羅幕，
燭籠兩行照飛閣。珠帷怨臥不成眠，金鳳刺衣著體寒，
長眉對月鬥彎環。
28.061 【雜曲歌辭·十二月樂辭·十一月】李賀
宮城團回凜嚴光，白天碎碎墮瓊芳。撾鍾高飲千日酒，
卻天凝寒作君壽。御溝泉合如環素，火井溫水在何處。
28.062 【雜曲歌辭·十二月樂辭·十二月】李賀
日腳淡光紅灑灑，薄霜不銷桂枝下。
依稀和氣解冬嚴，已就長日辭長夜。
28.063 【雜曲歌辭·十二月樂辭·閏月】李賀
帝重光，年重時，七十二候迴環推。天官玉琯灰剩飛，
今歲何長來歲遲。王母移桃獻天子，羲氏和氏迂龍轡。
28.064 【雜曲歌辭·桃花行】李嶠
歲去無言忽憔悴，時來含笑吐氛氳。
不能擁路迷仙客，故欲開蹊侍聖君。
28.065 【雜曲歌辭·桃花行】李乂
綺萼成蹊遍籞芳，紅英撲地滿筵香。
莫將秋宴傳王母，來比春華壽聖皇。
28.066 【雜曲歌辭·桃花行】徐彥伯
源水叢花無數開，丹跗紅萼間青梅。
從今結子三千歲，預喜仙遊復摘來。
28.067 【雜曲歌辭·桃花行】蘇頲
桃花灼灼有光輝，無數成蹊點更飛。
爲見芳林含笑待，遂同溫樹不言歸。
28.068 【雜曲歌辭·桃花行】趙彥昭
紅萼競妍春苑曙，粉茸新向御筵開。
長年願奉西王宴，近侍慚無東朔才。
28.069 【雜曲歌辭·蘇摩遮】張說
摩遮本出海西胡，琉璃寶服紫髯鬍。
聞道皇恩遍宇宙，來時歌舞助歡娛。
繡裝帕額寶花冠，夷歌騎舞借人看。
自能激水成陰氣，不慮今年寒不寒。
臘月凝陰積帝臺，豪歌擊鼓送寒來。
油囊取得天河水，將添上壽萬年杯。
寒氣宜人最可憐，故將寒水散庭前。
惟願聖君無限壽，長取新年續舊年。
昭成皇后帝家親，榮樂諸人不比倫。
往日霜前花委地，今年雪後樹逢春。
28.070 【雜曲歌辭·舞馬詞】張說
萬玉朝宗鳳扆，千金率領龍媒。
眄鼓凝驕躞蹀，聽歌弄影徘徊。
天祿遙徵衛叔，日龍上借羲和。
將共兩驂爭舞，來隨八駿齊歌。
彩旄八佾成行，時龍五色因方。
屈膝銜杯赴節，傾心獻壽無疆。
帝皁龍駒沛艾，星蘭驥子權奇。
騰倚驤洋應節，繁驕接跡不移。
二聖先天合德，羣靈率土可封。
擊石驂驔紫燕，摐金顧步蒼龍。
聖君出震應籙，神馬浮河獻圖。
足踏天庭鼓舞，心將帝樂踟躊。
28.071 【雜曲歌辭·舞馬千秋萬歲樂府詞】張說
金天誕聖千秋節，玉醴還分萬壽觴。試聽紫騮歌樂府，
何如騄驥舞華岡。連騫勢出魚龍變，蹀躞驕生鳥獸行。
歲歲相傳指樹日，翩翩來伴慶雲翔。
聖王至德與天齊，天馬來儀自海西。腕足齊行拜兩膝，
繁驕不進蹈千蹄。髤髵奮鬣時蹲踏，鼓怒驤身忽上躋。
更有銜杯終宴曲，垂頭掉尾醉如泥。
遠聽明君愛逸才，玉鞭金翅引龍媒。不因茲白人間有，
定是飛黃天上來。影弄日華相照耀，噴含雲色且徘徊。
莫言闕下桃花舞，別有河中蘭葉開。
28.072 【雜曲歌辭·小曲新詞】白居易
霽色鮮宮殿，秋聲脆管絃。聖明千歲樂，歲歲似今年。
紅裙明月夜，碧殿早秋時。好向昭陽宿，天涼玉漏遲。
28.073 【雜曲歌辭·閨怨詞】白居易
朝憎鶯百囀，夜妒燕雙棲。不慣經春別，誰知到曉啼。
珠箔籠寒月，紗窗背曉燈。夜來巾上淚，一半是春冰。
關山征戍遠，閨閣別離難。苦戰應憔悴，寒衣不要寬。
28.074 【雜曲歌辭·皇帝感詞】盧綸
提劍雲雷動，垂衣日月明。禁花呈瑞色，國老見星精。
發棹魚先躍，窺巢鳥不驚。山呼一萬歲，直入九重城。
天衣五鳳彩，御馬六龍文。雨露清馳道，風雷翊上軍。
高旍花外轉，行漏樂前聞。時見金鞭舉，空中指瑞雲。
妙算干戈止，神謀宇宙清。兩階文物盛，七德武功成。
校獵長楊苑，屯軍細柳營。歸來獻明主，歌舞隘春城。
天樂下天中，雲輧儼在空。鉛黃豔河漢，語笑合笙鏞。
已見長隨鳳，仍聞不避熊。君王親試舞，閶闔靜無風。
