第383卷 張籍
383.01 【野居】張籍
貧賤易爲適，荒郊亦安居。端坐無餘思，彌樂古人書。
秋田多良苗，野水多游魚。我無耒與網，安得充廩廚。
寒天白日短，檐下暖我軀。四肢暫寬柔，中腸鬱不舒。
多病減志氣，爲客足憂虞。況復苦時節，覽景獨踟躕。
383.02 【西州】張籍
羌胡據西州，近甸無邊城。山東收稅租，養我防塞兵。
胡騎來無時，居人常震驚。嗟我五陵間，農者罷耘耕。
邊頭多殺傷，士卒難全形。郡縣發丁役，丈夫各徵行。
生男不能養，懼身有姓名。良馬不念秣，烈士不苟營。
所願除國難，再逢天下平。
383.03 【雜怨】張籍
切切重切切，秋風桂枝折。人當少年嫁，我當少年別。
念君非徵行，年年長遠途。妾身甘獨歿，高堂有舅姑。
山川豈遙遠，行人自不返。
383.04 【惜花】張籍
春潭足芳樹，水清不如素。幽人愛華景，一一空山暮。
月出潭氣白，游魚暗衝石。夜深春思多，酒醒山寂寂。
383.05 【三原李氏園宴集】張籍
暮春天早熱，邑居苦囂煩。言從君子樂，樂彼李氏園。
園中有草堂，池引涇水泉。開戶西北望，遠見嵯峨山。
借問主人翁，北州佐戎軒。僕伕守舊宅，爲客侍華筵。
高懷有餘興，竹樹芳且鮮。傾我所持觴，盡日共留連。
疏拙不偶俗，常喜形體閒。況來幽棲地，能不重嘆言。
383.06 【沈千運舊居】張籍
汝北君子宅，我來見頹墉。亂離子孫盡，地屬鄰里翁。
土木被丘墟，谿路不連通。舊井蔓草合，牛羊墜其中。
君辭天子書，放意任體躬。一生不自力，家與逆旅同。
高議切星辰，餘聲激喑聾。方將旌舊閭，百世可封崇。
嗟其未積年，已爲荒林叢。時豈無知音，不能崇此風。
浩蕩竟無睹，我將安所從。
383.07 【贈別孟郊】張籍
歷歷天上星，沉沉水中萍。幸當清秋夜，流影及微形。
君生衰俗間，立身如禮經。純誠發新文，獨有金石聲。
才名振京國，歸省東南行。停車楚城下，顧我不念程。
寶鏡曾墜水，不磨豈自明。苦節居貧賤，所知賴友生。
歡會方別離，慼慼憂慮並。安得在一方，終老無送迎。
383.08 【臥疾】張籍
身病多思慮，亦讀神農經。空堂留燈燭，四壁青熒熒。
羈旅隨人歡，貧賤還自輕。今來問良醫，乃知病所生。
僮僕各憂愁，杵臼無停聲。見我形憔悴，勸藥語丁寧。
春雨枕蓆冷，窗前新禽鳴。開門起無力，遙愛雞犬行。
服藥察耳目，漸如醉者醒。顧非達性命，猶爲憂患生。
383.09 【別段生】張籍
與子骨肉親，願言長相隨。況離父母傍，從我學書詩。
同在道路間，講論亦未虧。爲文於我前，日夕生光儀。
行役多疾疚，賴此相扶持。貧賤事難拘，今日有別離。
我去秦城中，子留汴水湄。離情兩飄斷，不異風中絲。
幼年獨爲客，舉動難得宜。努力自修勵，常如見我時。
送我登山岡，再拜問還期。還期在新年，勿怨歡會遲。
383.010 【哭於鵠】張籍
青山無逸人，忽覺大國貧。良玉沉幽泉，名爲天下珍。
野性疏時俗，再拜乃從軍。氣高終不合，去如鏡上塵。
我初有章句，相合者唯君。今來吊嗣子，對隴燒新文。
耕者廢其耜，爨者絕其薪。苟無新衣裳，曷用光我身。
奠酒徒拜手，哀懷安能陳。徒保金石韻，千載人所聞。
383.011 【南歸】張籍
促促念道路，四支不常寧。行車未及家，天外非盡程。
骨肉待我歡，鄉里望我榮。豈知東與西，憔悴竟無成。
人言苦夜長，窮者不念明。懼離其寢寐，百憂傷性靈。
世道多險薄，相勸畢中誠。遠遊無知音，不如商賈行。
達人有常志，愚夫勞所營。舊山行去遠，言歸樂此生。
383.012 【惜花】張籍
濛濛庭樹花，墜地無顏色。日暮東風起，飄揚玉階側。
殘蕊在猶稀，青條聳復直。爲君結芳實，令君勿嘆息。
383.013 【奉和舍人叔直省時思琴】張籍
藹藹紫薇直，秋意深無窮。滴瀝仙閣漏，肅穆禁池風。
竹月泛涼影，萱露澹幽叢。地清物態勝，宵閒琴思通。
時屬雅音際，迥凝虛抱中。達人掌樞近，常與隱默同。
383.014 【離婦】張籍
十載來夫家，閨門無瑕疵。薄命不生子，古制有分離。
託身言同穴，今日事乖違。念君終棄捐，誰能強在茲。
堂上謝姑嫜，長跪請離辭。姑嫜見我往，將決復沉疑。
與我古時釧，留我嫁時衣。高堂拊我身，哭我於路陲。
昔日初爲婦，當君貧賤時。晝夜常紡織，不得事蛾眉。
辛勤積黃金，濟君寒與飢。洛陽買大宅，邯鄲買侍兒。
夫婿乘龍馬，出入有光儀。將爲富家婦，永爲子孫資。
誰謂出君門，一身上車歸。有子未必榮，無子坐生悲。
爲人莫作女，作女實難爲。
383.015 【懷別】張籍
僕人驅行軒，低昂出我門。離堂無留客，席上唯琴樽。
古道隨水曲，悠悠繞荒村。遠程未奄息，別唸在朝昏。
端居愁歲永，獨此留清景。豈無經過人，尋嘆門巷靜。
君如天上雨，我如屋下井。無因同波流，願作形與影。
383.016 【學仙】張籍
樓觀開朱門，樹木連房廊。中有學仙人，少年休谷糧。
高冠如芙蓉，霞月披衣裳。六時朝上清，佩玉紛鏘鏘。
自言天老書，祕覆雲錦囊。百年度一人，妄泄有災殃。
每佔有仙相，然後傳此方。先生坐中堂，弟子跪四廂。
金刀截身發，結誓焚靈香。弟子得其訣，清齋入空房。
守神保元氣，動息隨天罡。爐燒丹砂盡，晝夜候火光。
藥成既服食，計日乘鸞凰。虛空無靈應，終歲安所望。
勤勞不能成，疑慮積心腸。虛羸生疾疹，壽命多夭傷。
身歿懼人見，夜埋山谷傍。求道慕靈異，不如守尋常。
先王知其非，戒之在國章。
383.017 【夜懷】張籍
窮居積遠念，轉轉迷所歸。幽蕙零落色，暗螢參差飛。
病生秋風簟，淚墮月明衣。無愁坐寂寞，重使奏清徽。
383.018 【城南】張籍
漾漾南澗水，來作曲池流。言尋參差島，曉榜輕盈舟。
萬繞不再止，千尋盡孤幽。藻澀訝人重，萍分指魚遊。
繁苗毯下垂，密箭翻回輈。曝鱉亂自墜，陰藤斜相鉤。
臥蔣黑米吐，翻芰紫角稠。橋低競俯僂，亭近閒夷猶。
目爲逐勝朗，手因掇芳柔。漸喜游來極，忽疑歸無由。
氣狀雖可覽，纖微諒難搜。未聽主人賞，徒愛清華秋。
383.019 【懷友】張籍
人生有行役，誰能如草木。別離感中懷，乃爲我桎梏。
百年受命短，光景良不足。念我別離者，願懷日月促。
平地施道路，車馬往不復。空知爲良田，秋望禾黍熟。
端居無儔侶，日夜禱耳目。立身難自覺，常恐憂與辱。
窮賤無閒暇，疾痛多嗜慾。我思攜手人，逍遙任心腹。
383.020 【寄別者】張籍
寒天正飛雪，行人心切切。同爲萬里客，中路忽離別。
別君汾水東，望君汾水西。積雪無平岡，空山無人蹊。
羸馬時倚轅，行行未遑食。下車勸僮僕，相顧莫嘆息。
詎知佳期隔，離念終無極。
383.021 【獻從兄】張籍
悠悠旱天雲，不遠如飛塵。賢達失其所，沉飄同衆人。
擢秀登王畿，出爲良使賓。名高滿朝野，幼賤誰不聞。
一朝遇讒邪，流竄八九春。詔書近遷移，組綬未及身。
冬井無寒冰，玉潤難爲焚。虛懷日迢遙，榮辱常保純。
我念出遊時，勿吟康樂文。願言靈溪期，聊欲相依因。
383.022 【寄韓愈】張籍
野館非我室，新居未能安。讀書避塵雜，方覺此地閒。
過郭多園墟，桑果相接連。獨遊竟寂寞，如寄空雲山。
夏景常晝毒，密林無鳴蟬。臨溪一盥濯，清去肢體煩。
出林望曾城，君子在其間。戎府草章記，阻我此遊盤。
憶昔西潭時，並持釣魚竿。共忻得魴鯉，烹鱠於我前。
幾朝還復來，嘆息時獨言。
383.023 【贈姚怤】張籍
漏天日無光，澤土松不長。君今職下位，志氣安得揚。
白髮文思壯，才爲國賢良。無人識高韻，薦於天子傍。
況我愚樸姿，強趨利名場。遠同幹貴人，身舉固難彰。
昔逢汴水濱，今會習池陽。豈無再來期，顧恐非此方。
願爲石中泉，不爲瓦上霜。離別勿複道，所貴不相忘。
383.024 【病中寄白學士拾遺】張籍
秋亭病客眠，庭樹滿枝蟬。涼風繞砌起，斜影入牀前。
梨晚漸紅墜，菊寒無黃鮮。倦遊寂寞日，感嘆蹉跎年。
塵歡久消委，華念獨迎延。自寓城闕下，識君弟事焉。
君爲天子識，我方沉病纏。無因會同語，悄悄中懷煎。
383.025 【雨中寄元宗簡】張籍
秋堂羸病起，盥漱風雨朝。竹影冷疏澀，榆葉暗飄蕭。
街徑多墜果，牆隅有蛻蜩。延瞻遊步阻，獨坐閒思饒。
君居應如此，恨言相去遙。
383.026 【野寺後池寄友】張籍
佛寺連野水，池幽夏景清。繁木蔭芙蕖，時有水禽鳴。
通溪岸暫斷，分渚流復縈。伴僧鐘磬罷，月來池上明。
友人竟不至，東北見高城。獨遊自寂寞，況此恨盈盈。
383.027 【董公詩】張籍
誰主東諸侯，元臣隴西公。旌節居汴水，四方皆承風。
在朝四十年，天下誦其功。相我明天子，政成如太宗。
東方有艱難，公乃出臨戎。單車入危城，慈惠安羣兇。
公謂其黨言，汝材甚驍雄。爲我帳下士，出入衛我躬。
汝息爲我子，汝親我爲翁。衆皆相顧泣，無不和且恭。
其父教子義，其妻勉夫忠。不自以爲資，奉上但顒顒。
公衣無文采，公食少肥濃。所憂在萬人，人實我寧空。
輕刑寬其政，薄賦弛租庸。四郡三十城，不知歲飢兇。
天子臨朝喜，元老留在東。今聞揚盛德，就安我大邦。
百辟賀明主，皇風恩賜重。朝廷有大事，就決其所從。
海內既無虞，君臣方肅雍。端居任僚屬，宴語常從容。
翩翩者蒼烏，來巢於林叢。甘瓜生場圃，一蒂實連中。
田有嘉穀隴，異畝穗亦同。賢人佐聖人，德與神明通。
感應我淳化，生瑞我地中。昔者此州人，但矜馬與弓。
今公施德禮，自然威武崇。公其共百年，受祿將無窮。
383.028 【祭退之】張籍
嗚呼吏部公，其道誠巍昂。生爲大賢姿，天使光我唐。
德義動鬼神，鑑用不可詳。獨得雄直氣，發爲古文章。
學無不該貫，吏治得其方。三次論諍退，其志亦剛強。
再使平山東，不言所謀臧。薦待皆寒羸，但取其才良。
親朋有孤稚，婚姻有辦營。如彼天有鬥，人可爲信常。
如彼歲有春，物宜得華昌。哀哉未申施，中年遽殂喪。
朝野良共哀，矧於知舊腸。籍在江湖間，獨以道自將。
學詩爲衆體，久乃溢笈囊。略無相知人，黯如霧中行。
北遊偶逢公，盛語相稱明。名因天下聞，傳者入歌聲。
公領試士司，首薦到上京。一來遂登科，不見苦貢場。
觀我性樸直，乃言及平生。由茲類朋黨，骨肉無以當。
坐令其子拜，常呼幼時名。追招不隔日，繼踐公之堂。
出則連轡馳，寢則對榻牀。搜窮古今書，事事相酌量。
有花必同尋，有月必同望。爲文先見草，釀熟偕共觴。
新果及異鮭，無不相待嘗。到今三十年，曾不少異更。
公文爲時師，我亦有微聲。而後之學者，或號爲韓張。
我官麟臺中，公爲大司成。念此委末秩，不能力自揚。
特狀爲博士，始獲升朝行。未幾享其資，遂忝南宮郎。
是事賴拯扶，如屋有棟樑。去夏公請告，養疾城南莊。
籍時官休罷，兩月同遊翔。黃子陂岸曲，地曠氣色清。
新池四平漲，中有蒲荇香。北臺臨稻疇，茂柳多陰涼。
板亭坐垂釣，煩苦稍已平。共愛池上佳，聯句舒遐情。
偶有賈秀才，來茲亦同並。移船入南溪，東西縱篙撐。
劃波激船舷，前後飛鷗鶬。回入潭瀨下，網截鯉與魴。
踏沙掇水蔬，樹下烝新粳。日來相與嬉，不知暑日長。
柴翁攜童兒，聚觀於岸傍。月中登高灘，星漢交垂芒。
釣車擲長線，有獲齊歡驚。夜闌乘馬歸，衣上草露光。
公爲遊谿詩，唱詠多慨慷。自期此可老，結社於其鄉。
籍受新官詔，拜恩當入城。公因同歸還，居處隔一坊。
中秋十六夜，魄圓天差晴。公既相邀留，坐語於階楹。
乃出二侍女，合彈琵琶箏。臨風聽繁絲，忽遽聞再更。
顧我數來過，是夜涼難忘。公疾浸日加，孺人視藥湯。
來候不得宿，出門每回遑。自是將重危，車馬候縱橫。
門僕皆逆遣，獨我到寢房。公有曠達識，生死爲一綱。
及當臨終晨，意色亦不荒。贈我珍重言，傲然委衾裳。
公比欲爲書，遺約有修章。令我署其末，以爲後事程。
家人號於前，其書不果成。子符奉其言，甚於親使令。
魯論未訖注，手跡今微茫。新亭成未登，閉在莊西廂。
書札與詩文，重疊我笥盈。頃息萬事盡，腸情多摧傷。
舊塋盟津北，野窆動鼓鉦。柳車一出門，終天無回箱。
籍貧無贈貲，曷用申哀誠。衣器陳下帳，醪餌奠堂皇。
明靈庶鑑知，彷彿斯來饗。
