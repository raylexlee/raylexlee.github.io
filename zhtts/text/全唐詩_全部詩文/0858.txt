第754卷 徐鉉
754.01 【贈泰州掾令狐克己（文公曾孫）】徐鉉
念子纔多命且奇，亂中拋擲少年時。深藏七澤衣如雪，
卻見中朝鬢似絲。舊德在人終遠大，扁舟爲吏莫推辭。
孤芳自愛凌霜處，詠取文公白菊詩。
754.02 【送荻栽與秀才朱觀】徐鉉
羨子清吟處，茅齋面碧流。解憎蓮豔俗，唯欠荻花幽。
鷺立低枝晚，風驚折葉秋。贈君須種取，不必樹忘憂。
754.03 【使浙西先寄獻燕王侍中】徐鉉
京江風靜喜乘流，極目遙瞻萬歲樓。喜氣蘢蔥甘露晚，
水煙波淡海門秋。五年不見鸞臺長，明日將陪兔苑遊。
欲問平臺門下吏，相君還許吐茵不。
754.04 【常州驛中喜雨】徐鉉
颯颯旱天雨，涼風一夕回。遠尋南畝去，細入驛亭來。
蓑唱牛初牧，漁歌棹正開。盈庭頓無事，歸思酌金罍。
754.05 【驛中七夕】徐鉉
七夕雨初霽，行人正憶家。江天望河漢，水館折蓮花。
獨坐涼何甚，微吟月易斜。今年不乞巧，鈍拙轉堪嗟。
754.06 【贈浙西顧推官】徐鉉
盛府賓寮八十餘，閉門高臥興無如。梁王苑裏相逢早，
潤浦城中得信疏。狼藉杯盤重會面，風流才調一如初。
願君百歲猶強健，他日相尋隱士廬。
754.07 【贈浙西妓亞仙（筵上作）】徐鉉
翠黛嚬如怨，朱顏醉更春。佔將南國貌，惱殺別家人。
粉汗沾巡盞，花鈿逐舞茵。明朝綺窗下，離恨兩殷勤。
754.08 【回至瓜洲獻侍中】徐鉉
紫微垣裏舊賓從，來向吳門謁府公。奉使謬持嚴助節，
登門初識魯王宮。笙歌隱隱違離後，煙水茫茫悵望中。
日暮瓜洲江北岸，兩行清淚滴西風。
754.09 【邵伯埭下寄高郵陳郎中】徐鉉
故人相別動經年，候館相逢倍慘然。顧我飲冰難輟棹，
感君扶病爲開筵。河灣水淺翹秋鷺，柳岸風微噪暮蟬。
欲識酒醒魂斷處，謝公祠畔客亭前。
754.010 【謫居舒州，累得韓高二舍人書，作此寄之】徐鉉
三峯煙靄碧臨溪，中有騷人理釣絲。會友少於分袂日，
謫居多卻在朝時。丹心歷歷吾終信，俗慮悠悠爾不知。
珍重韓君與高子，殷勤書札寄相思。
754.011 【和張先輩見寄二首】徐鉉
去國離羣擲歲華，病容憔悴愧丹砂。溪連舍下衣長潤，
山帶城邊日易斜。幾處垂鉤依野岸，有時披褐到鄰家。
故人書札頻相慰，誰道西京道路賒。
清時淪放在山州，邛竹紗巾處處遊。野日蒼茫悲鵩舍，
水風陰溼弊貂裘。雞鳴候旦寧辭晦，松節凌霜幾換秋。
兩首新詩千里道，感君情分獨知丘。
754.012 【印秀才至舒州見尋，別後寄詩依韻和】徐鉉
羈遊白社身雖屈，高步辭場道不卑。投分共爲知我者，
相尋多愧謫居時。離懷耿耿年來夢，厚意勤勤別後詩。
今日溪邊正相憶，雪晴山秀柳絲垂。
754.013 【行園樹】徐鉉
松節凌霜久，蓬根逐吹頻。羣生各有性，桃李但爭春。
754.014 【題雷公井】徐鉉
掩靄愚公谷，蕭寥羽客家。俗人知處所，應爲有桃花。
754.015 【送彭秀才】徐鉉
賈生去國已三年，短褐閒行皖水邊。盡日野雲生舍下，
有時京信到門前。無人與和投湘賦，愧子來浮訪戴船。
滿袖新詩好回去，莫隨騷客醉林泉。
754.016 【移饒州別周使君】徐鉉
正憐東道感賢侯，何幸南冠脫楚囚。睆伯臺前收別宴，
喬公亭下艤行舟。四年去國身將老，百郡徵兵主尚憂。
更向鄱陽湖上去，青衫憔悴淚交流。
754.017 【避難東歸，依韻和黃秀才見寄】徐鉉
慼慼逢人問所之，東流相送向京畿。自甘逐客紉蘭佩，
不料平民著戰衣。樹帶荒村春冷落，江澄霽色霧霏微。
時危道喪無才術，空手徘徊不忍歸。
754.018 【酬郭先輩】徐鉉
太原郭夫子，行高文炳蔚。弱齡負世譽，一舉遊月窟。
仙籍第三人，時人故稱屈。昔餘吏西省，傾蓋名籍籍。
及我竄羣舒，向風心鬱郁。歸來暮江上，雲霧一披拂。
雷雨不下施，猶作池中物。念君介然氣，感時思奮發。
示我數篇文，與古爭馳突。彩褥粲英華，理深刮肌骨。
古詩尤精奧，史論皆宏拔。舉此措諸民，何憂民不活。
吁嗟吾道薄，與世長迂闊。顧我徒有心，數奇身正絀。
論兵屬少年，經國須儒術。夫子無自輕，蒼生正愁疾。
754.019 【和集賢鍾郎中】徐鉉
石渠冊府神仙署，當用明朝第一人。腰下別懸新印綬，
座中皆是故交親。龍池樹色供清景，浴殿香風接近鄰。
從此翻飛應更遠，遍尋三十六天春。
754.020 【送劉山陽】徐鉉
舊族知名士，朱衣宰楚城。所嗟吾道薄，豈是主恩輕。
戰鼓何時息，儒冠獨自行。此心多感激，相送若爲情。
754.021 【題伏龜山北隅】徐鉉
茲山信岑寂，陰崖積蒼翠。水石何必多，宛有千巖意。
孰知近人境，旦暮含佳氣。池影搖輕風，林光澹新霽。
支頤藉芳草，自足忘世事。未得歸去來，聊爲宴居地。
754.022 【送黃梅江明府】徐鉉
封疆多難正經綸，臺閣如何不用君。江上又勞爲小邑，
篋中徒自有雄文。書生膽氣人誰信，遠俗歌謠主不聞。
一首新詩無限意，再三吟味向秋雲。
754.023 【詠梅子真送郭先輩】徐鉉
忠臣本愛君，仁人本愛民。寧知貴與賤，豈計名與身。
梅生爲一尉，獻疏來君門。君門深萬里，金虎重千鈞。
向永且不用，況復論子真。拂衣遂長往，高節邈無鄰。
至今仙籍中，謂之梅真人。郭生負逸氣，百代繼遺塵。
進退生自知，得喪吾不陳。斯民苟有幸，期子一朝伸。
754.024 【和蕭郎中午日見寄】徐鉉
細雨輕風采藥時，褰簾隱几更何爲。豈知澤畔紉蘭客，
來赴城中角黍期。多罪靜思如剉櫱，赦書才聽似含飴。
謝公制勝常閒暇，願接西州敵手棋。
754.025 【送黃秀才姑孰辟命】徐鉉
世亂離情苦，家貧色養難。水雲孤棹去，風雨暮春寒。
幕府才方急，騷人淚未乾。何時王道泰，萬里看鵬摶。
754.026 【送王四十五歸東都】徐鉉
海內兵方起，離筵淚易垂。憐君負米去，惜此落花時。
想憶看來信，相寬指後期。殷勤手中柳，此是向南枝。
754.027 【和太常蕭少卿近郊馬上偶吟】徐鉉
田園經雨綠分畦，飛蓋閒行九里堤。拂袖清風塵不起，
滿川芳草路如迷。林開始覺晴天迥，潮上初驚浦岸齊。
怪得仙郎詩句好，斷霞殘照遠山西。
754.028 【又和】徐鉉
抱甕何人灌藥畦，金銜爲爾駐平堤。村橋野店景無限，
綠水晴天思欲迷。橫笛乍隨輕吹斷，歸帆疑與遠山齊。
鳳城回望真堪畫，萬戶千門蔣嶠西。
754.029 【拋球樂辭二首】徐鉉
歌舞送飛球，金觥碧玉籌。管絃桃李月，簾幕鳳凰樓。
一笑千場醉，浮生任白頭。
灼灼傳花枝，紛紛度畫旗。不知紅燭下，照見綵球飛。
借勢因期克，巫山暮雨歸。
754.030 【離歌辭五首】徐鉉
莫折紅芳樹，但知盡意看。狂風幸無意，那忍折教殘。
朝日城南路，旌旗照綠蕪。使君何處去，桑下覓羅敷。
事與年俱往，情將分共深。莫驚容鬢改，只是舊時心。
暫別勞相送，佳期願莫違。朱顏不須老，留取待郎歸。
拂匣收珠佩，回燈拭薄妝。莫嫌春夜短，匹似楚襄王。
754.031 【夢遊三首】徐鉉
魂夢悠揚不奈何，夜來還在故人家。香濛蠟燭時時暗，
戶映屏風故故斜。檀的慢調銀字管，雲鬟低綴折枝花。
天明又作人間別，洞口春深道路賒。
繡幌銀屏杳靄間，若非魂夢到應難。窗前人靜偏宜夜，
戶內春濃不識寒。蘸甲遞觴纖似玉，含詞忍笑膩於檀。
錦書若要知名字，滿縣花開不姓潘。
南國佳人字玉兒，芙蓉雙臉遠山眉。仙郎有約長相憶，
阿母何猜不得知。夢裏行雲還倏忽，暗中攜手乍疑遲。
因思別後閒窗下，織得迴文幾首詩。
754.032 【和蕭少卿見慶新居】徐鉉
湘浦懷沙已不疑，京城賜第豈前期。鼓聲到晚知坊遠，
山色來多與靜宜。簪屨尚應憐故物，稻粱空自愧華池。
新詩問我偏饒思，還念鷦鷯得一枝。
754.033 【又和】徐鉉
驚蓬偶駐知多幸，斷雁重聯愜素期。當戶小山如舊識，
上牆幽蘚最相宜。清風不去因栽竹，隙地無多也鑿池。
更喜良鄰有嘉樹，綠陰分得近南枝。
754.034 【送勳道人之建安】徐鉉
下國兵方起，君家義獨聞。若爲輕世利，歸去臥溪雲。
掛席衝嵐翠，攜筇破蘚紋。離情似霜葉，江上正紛紛。
754.035 【送許郎中歙州判官兼黟縣】徐鉉
嘗聞黟縣似桃源，況是優遊冠玳筵。遺愛非遙應臥理，
祖風猶在好尋仙。朝衣舊識薰香史，祿米初營種秫田。
大抵宦遊須自適，莫辭離別二三年。
754.036 【送彭秀才南遊】徐鉉
問君孤棹去何之，玉笥春風楚水西。山上斷雲分翠靄，
林間晴雪入澄溪。琴心酒趣神相會，道士仙童手共攜。
他日時清更隨計，莫如劉阮洞中迷。
754.037 【和明上人除夜見寄】徐鉉
酌酒圍爐久，愁襟默自增。長年逢歲暮，多病見兵興。
夜色開庭燎，寒威入硯冰。湯師無別唸，吟坐一燈凝。
754.038 【正初和鄂州邊郎中見寄】徐鉉
潦倒含香客，淒涼賦鵩人。未能全捲舌，終擬學垂綸。
故友暌離久，音書問訊頻。相思俱老大，又見一年新。
754.039 【送劉司直出宰】徐鉉
之子有雄文，風標秀不羣。低飛從墨綬，逸志在青雲。
柳色臨流動，春光到縣分。賢人多靜理，未爽醉醺醺。
754.040 【送從兄赴臨川幕】徐鉉
梁王籍寵就東藩，還召鄒枚坐兔園。今日好論天下事，
昔年同受主人恩。石頭城下春潮滿，金柅亭邊綠樹繁。
唯有音書慰離別，一杯相送別無言。
754.041 【送龔員外赴江州幕】徐鉉
煩君更上築金臺，世難民勞藉俊才。自有聲名馳羽檄，
不妨談笑奉尊罍。元規樓迥清風滿，匡俗山春畫障開。
莫忘故人離別恨，海潮回處寄書來。
754.042 【送朱先輩尉廬陵】徐鉉
我重朱夫子，依然見古人。成名無愧色，得祿及慈親。
莫嘆官資屈，寧論活計貧。平生心氣在，終任靜邊塵。
754.043 【送鍾德林郎中學士赴東府詩·得酒】徐鉉
酌此杯中物，茱萸滿把秋。今朝將送別，他日是忘憂。
世亂方多事，年加易得愁。政成頻一醉，亦未減風流。
