第577卷 溫庭筠
577.01 【春曉曲（一作齊梁體）】溫庭筠
家臨長信往來道，乳燕雙雙拂菸草。油壁車輕金犢肥，
流蘇帳曉春雞早。籠中嬌鳥暖猶睡，簾外落花閒不掃。
衰桃一樹近前池，似惜紅顏鏡中老。
577.02 【獵騎辭】溫庭筠
早辭平扆殿，夕奉湘南宴。香兔抱微煙，重鱗疊輕扇。
蠶飢使君馬，雁避將軍箭。寶柱惜離弦，流黃悲赤縣。
理釵低舞鬢，換袖回歌面。晚柳未如絲，春花已如霰。
所嗟故里曲，不及青樓宴。
577.03 【西州詞（吳聲）】溫庭筠
悠悠復悠悠，昨日下西州。西州風色好，遙見武昌樓。
武昌何鬱郁，儂家定無匹。小婦被流黃，登樓撫瑤瑟。
朱弦繁複輕，素手直悽清。一彈三四解，掩抑似含情。
南樓登且望，西江廣復平。艇子搖兩槳，催過石頭城。
門前烏臼樹，慘澹天將曙。鸂鶒飛復還，郎隨早帆去。
回頭語同伴，定復負情儂。去帆不安幅，作抵使西風。
他日相尋索，莫作西州客。西州人不歸，春草年年碧。
577.04 【燒歌】溫庭筠
起來望南山，山火燒山田。微紅夕如滅，短焰復相連。
差差向岩石，冉冉凌青壁。低隨迴風盡，遠照檐茅赤。
鄰翁能楚言，倚插欲潸然。自言楚越俗，燒畬爲早田。
豆苗蟲促促，籬上花當屋。廢棧豕歸欄，廣場雞啄粟。
新年春雨晴，處處賽神聲。持錢就人卜，敲瓦隔林鳴。
卜得山上卦，歸來桑棗下。吹火向白茅，腰鐮映赬蔗。
風驅槲葉煙，槲樹連平山。迸星拂霞外，飛燼落階前。
仰面呻復嚏，鴉娘咒豐歲。誰知蒼翠容，盡作官家稅。
577.05 【長安寺】溫庭筠
仁祠寫露宮，長安佳氣濃。煙樹含蔥蒨，金剎映蘴茸。
繡戶香焚象，珠網玉盤龍。寶題斜翡翠，天井倒芙蓉。
幡長回遠吹，窗虛含曉風。遊騎迷青鎖，歸鳥思華鍾。
雲栱承跗邐，羽葆背花重。所嗟蓮社客，輕蕩不相從。
577.043 【和沈參軍招友生觀芙蓉池】溫庭筠
桂棟坐清曉，瑤琴商鳳絲。況聞楚澤香，適與秋風期。
遂從棹萍客，靜嘯菸草湄。倒影回澹盪，愁紅媚漣漪。
湘莖久鮮澀，宿雨增離披。而我江海意，楚遊動夢思。
北渚水雲葉，南塘煙霧枝。豈亡臺榭芳，獨與鷗鳥知。
珠墜魚迸淺，影多鳧泛遲。落英不可攀，返照昏澄陂。
577.044 【寓懷】溫庭筠
誠足不顧得，妄矜徒有言。語斯諒未盡，隱顯何悠然。
洵彼都邑盛，眷惟車馬喧。自期尊客卿，非意幹王孫。
銜知有貞爵，處實非厚顏。苟無海岱氣，奚取壺漿恩。
唯絲南山楊，適我松菊香。鵬鵾誠未憶，誰謂凌風翔。
577.045 【餘昔自西濱得蘭數本移藝於庭亦既逾歲…遂寄情於此】溫庭筠
寓賞本殊致，意幽非我情。吾常有流淺，外物無重輕。
各言藝幽深，彼美香素莖。豈爲賞者設，自保孤根生。
易地無赤株，麗土亦同榮。賞際林壑近，泛餘煙露清。
餘懷既鬱陶，爾類徒縱橫。妍蚩苟不信，寵辱何爲驚。
貞隱諒無跡，激時猶揀名。幽叢靄綠畹，豈必懷歸耕。
577.046 【秋日】溫庭筠
爽氣變昏旦，神皋遍原隰。煙華久蕩搖，石澗仍清急。
柳暗山犬吠，蒲荒水禽立。菊花明欲迷，棗葉光如溼。
天籟思林嶺，車塵倦都邑。譸張夙所違，悔吝何由入。
芳草秋可藉，幽泉曉堪汲。牧羊燒外鳴，林果雨中拾。
復此遂閒曠，翛然脫羈縶。田收鳥雀喧，氣肅龍蛇蟄。
佳節足豐穰，良朋阻遊集。沉機日寂寥，葆素常呼吸。
投跡倦攸往，放懷志所執。良時有東菑，吾將事蓑笠。
577.047 【七夕】溫庭筠
鳴機札札停金梭，芙蓉澹盪生池波。神軒紅粉陳香羅，
鳳低蟬薄愁雙蛾。微光奕奕凌天河，鸞咽鶴唳飄颻歌。
彎橋銷盡愁奈何，天氣駘蕩雲陂阤。平明花木有秋意，
露溼彩盤蛛網多。
577.048 【酬友人】溫庭筠
辭榮亦素尚，倦遊非夙心。寧復思金籍，獨此臥煙林。
閒雲無定貌，佳樹有餘陰。坐久芰荷發，釣闌茭葦深。
游魚自搖漾，浴鳥故浮沉。唯君清露夕，一爲灑煩襟。
577.049 【觀舞妓】溫庭筠
朔音悲嘒管，瑤踏動芳塵。總袖時增怨，聽破復含嚬。
凝腰倚風軟，花題照錦春。朱弦固悽緊，瓊樹亦迷人。
577.050 【邊笳曲（一作齊梁體）】溫庭筠
朔管迎秋動，雕陰雁來早。上郡隱黃雲，天山吹白草。
嘶馬悲寒磧，朝陽照霜堡。江南戍客心，門外芙蓉老。
577.051 【經西塢偶題】溫庭筠
搖搖弱柳黃鸝啼，芳草無情人自迷。日影明滅金色鯉，
杏花唼喋青頭雞。微紅奈蒂惹峯粉，潔白芹芽穿燕泥。
借問含嚬向何事，昔年曾到武陵溪。
577.052 【金虎臺】溫庭筠
碧草連金虎，青苔蔽石麟。皓齒芳塵起，纖腰玉樹春。
倚瑟紅鉛溼，分香翠黛嚬。誰言奉陵寢，相顧復沾巾。
577.053 【俠客行（一作齊梁體）】溫庭筠
欲出鴻都門，陰雲蔽城闕。寶劍黯如水，微紅溼餘血。
白馬夜頻驚，三更霸陵雪。
577.054 【詠曉】溫庭筠
蟲歇紗窗靜，鴉散碧梧寒。稍驚朝珮動，猶傳清漏殘。
亂珠凝燭淚，微紅上露盤。褰衣復理鬢，餘潤拂芝蘭。
577.055 【芙蓉】溫庭筠
剌莖澹盪碧，花片參差紅。吳歌秋水冷，湘廟夜雲空。
濃豔香露裏，美人青鏡中。南樓未歸客，一夕練塘東。
577.056 【敕勒歌塞北】溫庭筠
敕勒金【巾貴】壁，陰山無歲華。帳外風飄雪，營前月照沙。
羌兒吹玉管，胡姬踏錦花。卻笑江南客，梅落不歸家。
577.057 【邯鄲郭公詞】溫庭筠
金笳悲故曲，玉座積深塵。言是邯鄲伎，不見鄴城人。
青苔竟埋骨，紅粉自傷神。唯有漳河柳，還向舊營春。
577.058 【古意】溫庭筠
莫莫復莫莫，絲蘿緣澗壑。散木無斧斤，纖莖得依託。
枝低浴鳥歇，根靜懸泉落。不慮見春遲，空傷致身錯。
577.059 【齊宮】溫庭筠
白馬雜金飾，言從雕輦回。粉香隨笑度，鬢態伴愁來。
遠水斜如剪，青莎綠似裁。所恨章華日，冉冉下層臺。
577.060 【春日（一作齊梁體）】溫庭筠
柳岸杏花稀，梅梁乳燕飛。美人鸞鏡笑，嘶馬雁門歸。
楚宮雲影薄，臺城心賞違。從來千里恨，邊色滿戎衣。
577.061 【詠春幡】溫庭筠
閒庭見早梅，花影爲誰栽。碧煙隨刃落，蟬鬢覺春來。
代郡嘶金勒，梵聲悲鏡臺。玉釵風不定，香步獨徘徊。
577.062 【陳宮詞】溫庭筠
雞鳴人草草，香輦出宮花。妓語細腰轉，馬嘶金面斜。
早鶯隨彩仗，驚雉避凝笳。淅瀝湘風外，紅輪映曙霞。
577.063 【春日野行】溫庭筠
騎馬踏煙莎，青春奈怨何。蝶翎朝粉盡，鴉背夕陽多。
柳豔欺芳帶，山愁縈翠蛾。別情無處說，方寸是星河。
577.064 【詠嚬（一作齊梁體）】溫庭筠
毛羽斂愁翠，黛嬌攢豔春。恨容偏落淚，低態定思人。
枕上夢隨月，扇邊歌繞塵。玉鉤鸞不住，波淺石磷磷。
577.065 【中書令裴公輓歌詞二首】溫庭筠
王儉風華首，蕭何社稷臣。丹陽布衣客，蓮渚白頭人。
銘勒燕山暮，碑沉漢水春。從今虛醉飽，無復污車茵。
箭下妖星落，風前殺氣回。國香荀令去，樓月庾公來。
玉璽終無慮，金縢意不開。空嗟薦賢路，芳草滿燕臺。
577.066 【唐莊恪太子輓歌詞二首】溫庭筠
疊鼓辭宮殿，悲笳降杳冥。影離雲外日，光滅火前星。
鄴客瞻秦苑，商公下漢庭。依依陵樹色，空繞古原青。
東府虛容衛，西園寄夢思。鳳懸吹曲夜，雞斷問安時。
塵陌都人恨，霜郊賵馬悲。唯餘埋璧地，菸草近丹墀。
577.067 【祕書劉尚書輓歌詞二首】溫庭筠
王筆活鸞鳳，謝詩生芙蓉。學筵開絳帳，談柄發洪鍾。
粉署見飛鵩，玉山猜臥龍。遺風麗清韻，蕭散九原松。
麈尾近良玉，鶴裘吹素絲。壞陵殷浩謫，春墅謝安棋。
京口貴公子，襄陽諸女兒。折花兼踏月，多唱柳郎詞。
577.068 【太子西池二首（一作齊梁體）】溫庭筠
梨花雪壓枝，鶯囀柳如絲。懶逐妝成曉，春融夢覺遲。
鬢輕全作影，嚬淺未成眉。莫信張公子，窗間斷暗期。
花紅蘭紫莖，愁草雨新晴。柳佔三春色，鶯偷百鳥聲。
日長嫌輦重，風暖覺衣輕。薄暮香塵起，長楊落照明。
577.069 【西陵道士茶歌】溫庭筠
乳竇濺濺通石脈，綠塵愁草春江色。澗花入井水味香，
山月當人松影直。仙翁白扇霜鳥翎，拂壇夜讀黃庭經。
疏香皓齒有餘味，更覺鶴心通杳冥。
577.070 【過西堡塞北】溫庭筠
淺草幹河闊，叢棘廢城高。白馬犀匕首，黑裘金佩刀。
霜清徹兔目，風急吹雕毛。一經何用厄，日暮涕沾袍。
