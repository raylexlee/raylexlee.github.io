第553卷 姚鵠
553.01 【送李潛歸綿州覲省】姚鵠
朱樓對翠微，紅旆出重扉。此地千人望，寥天一鶴歸。
雪封山崦白，鳥拂棧梁飛。誰比趨庭戀，驪珠耀綵衣。
553.02 【塞外寄張侍御】姚鵠
千里入黃雲，羈愁日日新。疏鐘關路曉，遠雨寒山春。
南眺有歸雁，北來無故人。卻思陪宴處，回望與天鄰。
553.03 【曉發（一作趙嘏詩）】姚鵠
旅行宜早發，況復是南歸。月影緣山盡，鐘聲隔浦微。
殘星螢共失，落葉鳥和飛。去去渡南浦，村中人出稀。
553.04 【題終南山隱者居】姚鵠
開門絕壑旁，躡蘚過花梁。路入峯巒影，風來芝朮香。
夜吟明雪牖，春夢閉雲房。盡室更何有，一琴兼一觴。
553.05 【嘉川驛樓晚望】姚鵠
樓壓寒江上，開簾對翠微。斜陽諸嶺暮，古渡一僧歸。
窗迥雲衝起，汀遙鳥背飛。誰言坐多倦，目極自忘機。
553.06 【送人歸吳】姚鵠
東吳與上國，萬里路迢迢。爲別晨昏久，全輕水陸遙。
湘陰島上寺，楚色月中潮。到此一長望，知君積恨銷。
553.07 【送石貫歸湖州】姚鵠
同志幸同年，高堂君獨還。齊榮恩未報，共隱事應閒。
訪寺臨湖岸，開樓見海山。洛中推二陸，莫久戀鄉關。
553.08 【送劉耕歸舒州】姚鵠
四座莫紛紛，須臾岐路分。自從同得意，誰不惜離羣。
舊國連青海，歸程在白雲。棄繻當日路，應競看終軍。
553.09 【寄贈許璋少府】姚鵠
若說君高道，何人更得如。公庭唯樹石，生計是琴書。
詩句峭無敵，文才清有餘。不知尺水內，爭滯北溟魚。
553.010 【寄雍陶先輩】姚鵠
知音杳何處，書札寄無由。獨宿月中寺，相思天畔樓。
露凝衰草白，螢度遠煙秋。悵望難歸枕，吟勞生夜愁。
553.011 【寄友人】姚鵠
西風又開菊，久客意如何。舊國天涯遠，清砧月夜多。
明時難際會，急景易蹉跎。抱玉終須獻，誰言戀薜蘿。
553.012 【感懷陳情】姚鵠
恩重空感激，何門誓殺身。謬曾分玉石，竟自困風塵。
陰谷非因暖，幽叢豈望春。升沉在言下，應念異他人。
553.013 【送程秀才下第歸蜀】姚鵠
鶯遷與鶂退，十載泣岐分。蜀道重來老，巴猿此去聞。
曉程侵嶺雪，遠棧入谿雲。莫滯趨庭戀，榮親只待君。
553.014 【旱魚詞上苗相公】姚鵠
似龍鱗已足，唯是欠登門。日裏腮猶溼，泥中目未昏。
乞鋤防蟻穴，望水瀉金盆。他日能爲雨，公田報此恩。
553.015 【野寺寓居即事二首】姚鵠
南山色當戶，初日半檐時。鶴去臥看遠，僧來嫌起遲。
窗明雲影斷，庭曉樹陰移。何處題新句，連溪密葉垂。
古寺更何有，當庭唯折幢。伴僧青蘚榻，對雨白雲窗。
暝色生前嶺，離魂隔遠江。沙洲半藜草，飛鷺白雙雙。
553.016 【襄州獻盧尚書】姚鵠
立事成功盡遠圖，一方獨與萬方殊。藩臣皆競師兵略，
相國今多揖廟謨。禮樂政行凋弊俗，歌謠聲徹帝王都。
即隨鳳詔歸何處，只是操持造化爐。
553.017 【將歸蜀留獻恩地僕射二首】姚鵠
自持衡鏡採幽沈，此事常聞曠古今。危葉只將終委地，
焦桐誰料卻爲琴。蒿萊詎報生成德，犬馬空懷感戀心。
明日還家盈眼血，定應回首即沾襟。
江上長思狎釣翁，此心難與昨心同。自承丘壑新恩重，
已分煙霞舊隱空。龍變偶因資巨浪，鳥飛誰肯借高風。
應憐死節無門效，永嘆潛懷似轉蓬。
553.018 【隨州獻李侍御二首】姚鵠
彩筆曾專造化權，道尊翻向宦途閒。端居有地唯栽藥，
靜坐無時不憶山。德望舊懸霄漢外，政聲新溢路岐間。
衆知聖主搜賢相，朝夕欲徵黃霸還。
再刖未甘何處說，但垂雙淚出鹹秦。風塵匹馬來千里，
蓬梗全家望一身。舊隱每懷空竟夕，愁眉不展幾經春。
今朝儻降非常顧，倒屐寧惟有古人。
553.019 【虢州獻楊抑卿二首】姚鵠
蓋世英華更有誰，賦成傳寫遍坤維。名科累中求賢日，
苦節高標守郡時。樓上叫雲秋鼓角，林間宿鶴夜旌旗。
徵歸詔下應非久，德望人情在鳳池。
碧山曾共惜分陰，暗學相如賦上林。到此敢逾千里恨，
歸家且遂十年心。疏愚只怯膺門險，淺薄爭窺孔室深。
一顧儻憐持苦節，更令何處問升沉。
553.020 【贈邊將】姚鵠
三邊近日往來通，盡是將軍鎮撫功。兵統萬人爲上將，
威加千里懾西戎。清笳繞塞吹寒月，紅旆當山肅曉風。
卻恨北荒沾雨露，無因掃盡虜庭空。
553.021 【送費鍊師供奉赴上都】姚鵠
縮地周遊不計程，古今應只有先生。已同化鶴臨華表，
又見驂龍向玉清。蘿磴靜攀雲共過，雪壇當醮月孤明。
無因相逐朝天帝，空羨煙霞得送迎。
553.022 【和徐先輩秋日遊涇州南亭呈三二同年】姚鵠
多此歡情泛鷁舟，桂枝同折塞同遊。聲喧島上巢松鶴，
影落杯中過水鷗。送日暮鍾交戍嶺，叫雲寒角動城樓。
酒酣笑語秋風裏，誰道槐花更起愁。
553.023 【送黃頗歸袁】姚鵠
莫倦連期在醉鄉，孔門多戀惜分行。文章聲價從來重，
霄漢途程此去長。何處聽猿臨萬壑，幾宿因月滯三湘。
爐峯若上應相憶，不得同過惠遠房。
553.024 【和陝州參軍李通微首夏書懷呈同寮張裳段羣二先輩】姚鵠
公門何事更相牽，邵伯優賢任養閒。滿院落花從覆地，
半檐初日未開關。尋仙鄭谷煙霞裏，避暑柯亭樹石間。
獨爲高懷誰和繼，掾曹同處桂同攀。
553.025 【玉真觀尋趙尊師不遇】姚鵠
羽客朝元晝掩扉，林中一徑雪中微。松陰繞院鶴相對，
山色滿樓人未歸。盡日獨思風馭返，寥天幾望野雲飛。
憑高目斷無消息，自醉自吟愁落暉。
553.026 【及第後上主司王起】姚鵠
三年竭力向春闈，塞斷浮華衆路岐。盛選棟樑非昔日，
平均雨露及明時。登龍舊美無邪徑，折桂新榮盡直枝。
莫道只陪金馬貴，相期更在鳳凰池。
553.027 【送賀知章入道】姚鵠
若非堯運及垂衣，肯許巢由脫俗機。太液始同黃鶴下，
仙鄉已駕白雲歸。還披舊褐辭金殿，卻捧玄珠向翠微。
羈束慚無仙藥分，隨車空有夢魂飛。
553.028 【送友人出塞】姚鵠
帝城春色著寒梅，去恨離懷醉不開。作別欲將何計免，
此行應又隔年回。入河殘日雕西盡，卷雪驚蓬馬上來。
有思莫忘清塞學，衆傳君負佐王才。
553.029 【送僧歸新羅】姚鵠
淼淼萬餘裏，扁舟發落暉。滄溟何歲別，白首此時歸。
寒暑途中變，人煙嶺外稀。驚天巨鰲鬥，蔽日大鵬飛。
雪入行砂屨，雲生坐石衣。漢風深習得，休恨本心違。
553.030 【奉和祕監從翁夏日陝州河亭晚望】姚鵠
洪河何處望，一境在孤煙。極野如藍日，長波似鏡年。
捲簾花影裏，倚檻鶴巢邊。霞焰侵旌旆，灘聲雜管絃。
鍾微來疊岫，帆遠落遙天。過客多相指，應疑會水仙。
553.031 【風不鳴條】姚鵠
吾君理化清，上瑞報時平。曉吹何曾歇，柔條自不鳴。
花香知暗度，柳動覺潛生。只見低垂影，那聞擊觸聲。
大王初溥暢，少女正輕盈。幸遇無私力，幽芳願發榮。
553.032 【書情獻知己】姚鵠
日日恨何窮，巴雲舊隱空。一爲棲寓客，二見北歸鴻。
有道期攀桂，無門息轉蓬。賃居將罄比，乞食與僧同。
花月登臨處，江山悵望中。衆皆輕病驥，誰肯救焦桐。
坐惜春還至，愁吟夜每終。谷寒思變律，葉晚怯迴風。
謁蔡慚王粲，憐衡冀孔融。深恩知尚在，何處問窮通。
553.033 【和工部楊尚書重送絕句】姚鵠
桂枝攀得獻庭闈，何似空懷楚橘歸。
好控扶搖早回首，人人思看大鵬飛。
