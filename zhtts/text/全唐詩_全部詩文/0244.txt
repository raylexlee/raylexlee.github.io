第243卷 韩翃
243.01 【令狐员外宅宴寄中丞】韩翃
寒色凝罗幕，同人清夜期。玉杯留醉处，银烛送归时。
独坐隔千里，空吟对雪诗。
243.02 【褚主簿宅会毕庶子钱员外郎使君（一作张继诗）】韩翃
开瓮腊酒熟，主人心赏同。斜阳疏竹上，残雪乱天中。
更喜宣城印，朝廷与谢公。
243.03 【送李明府赴滑州】韩翃
渭城寒食罢，送客归远道。乌帽背斜晖，青骊踏春草。
酒醒孤烛夜，衣冷千山早。去事沈尚书，应怜词赋好。
243.04 【送李司直赴江西使幕】韩翃
敛版辞汉廷，进帆归楚幕。三江城上转，九里人家泊。
好酒近宜城，能诗谢康乐。雨晴西山树，日出南昌郭。
竹露点衣巾，湖烟湿扃钥。主人苍玉佩，后骑黄金络。
高视领八州，相期同一鹗。行当报知己，从此飞寥廓。
243.05 【祭岳回重赠孟都督】韩翃
封作天齐王，清祠太山下。鲁公秋赛毕，晓日回高驾。
从骑尽幽并，同人皆沈谢。自矜文武足，一醉寒溪夜。
243.06 【送南少府归寿春】韩翃
人言寿春远，此去先秋到。孤客小翼舟，诸生高翅帽。
淮风生竹簟，楚雨移茶灶。若在八公山，题诗一相报。
243.07 【赠别崔司直赴江东兼简常州独孤使君】韩翃
爱君青袍色，芳草能相似。官重法家流，名高墨曹吏。
春衣淮上宿，美酒江边醉。楚酪沃雕胡，湘羹糁香饵。
前朝山水国，旧日风流地。苏山逐青骢，江家驱白鼻。
右军尚少年，三领东方骑。亦过小丹阳，应知百城贵。
243.08 【经月岩山】韩翃
驱车过闽越，路出饶阳西。仙山翠如画，簇簇生虹蜺。
群峰若侍从，众阜如婴提。岩峦互吞吐，岭岫相追携。
中有月轮满，皎洁如圆珪。玉皇恣游览，到此神应迷。
嫦娥曳霞帔，引我同攀跻。腾腾上天半，玉镜悬飞梯。
瑶池何悄悄，鸾鹤烟中栖。回头望尘事，露下寒凄凄。
243.09 【送客之江宁】韩翃
春流送客不应赊，南入徐州见柳花。朱雀桥边看淮水，
乌衣巷里问王家。千闾万井无多事，辟户开门向山翠。
楚云朝下石头城，江燕双飞瓦棺寺。吴士风流甚可亲，
相逢嘉赏日应新。从来此地夸羊酪，自有莼羹定却人。
243.010 【送山阴姚丞携妓之任兼寄山阴苏少府】韩翃
东风香草路，南客心容与。白皙吴王孙，青蛾柳家女。
都门数骑出，河口片帆举。夜簟眠橘洲，春衫傍枫屿。
山阴政简甚从容，到罢唯求物外踪。落日花边剡溪水，
晴烟竹里会稽峰。才子风流苏伯玉，同官晓暮应相逐。
加餐共爱鲈鱼肥，醒酒仍怜甘蔗熟。知君炼思本清新，
季子如今德有邻。他日如寻始宁墅，题诗早晚寄西人。
243.011 【和高平朱（一作米）参军思归作】韩翃
髯参军，髯参军，身为北州吏，心寄东山云。
坐见萋萋芳草绿。遥思往日晴江曲。刺船频向剡中回，
捧被曾过越人宿。花里莺啼白日高，春楼把酒送车螯。
狂歌好爱陶彭泽，佳句唯称谢法曹。平生乐事多如此，
忍为浮名隔千里。一雁南飞动客心，思归何待秋风起。
243.012 【赠别成明府赴剑南】韩翃
朝为三室印，晚为三蜀人。遥知下车日，正及巴山春。
县道橘花里，驿流江水滨。公门辄无事，赏地能相亲。
解衣初醉绿芳夕，应采蹲鸱荐佳客。霁水远映西川时，
闲望碧鸡飞古祠。爱君乐事佳兴发，天外铜梁多梦思。
243.013 【送孙泼赴云中】韩翃
黄骢少年舞双戟，目视旁人皆辟易。百战能夸陇上儿，
一身复作云中客。寒风动地气苍茫，横吹先悲出塞长。
敲石军中传夜火，斧冰河畔汲朝浆。前锋直指阴山外，
虏骑纷纷胆应碎。匈奴破尽人看归，金印酬功如斗大。
243.014 【送客还江东】韩翃
还家不落春风后，数日应沽越人酒。池畔花深斗鸭栏，
桥边雨洗藏鸦柳。遥怜内舍著新衣，复向邻家醉落晖。
把手闲歌香橘下，空山一望鹧鸪飞。
243.015 【送夏侯侍郎】韩翃
元戎车右早飞声，御史府中新正名。翰墨已齐钟大理，
风流好继谢宣城。从军晓别龙骧幕，六骑先驱嘶近郭。
前路应留白玉台，行人辄美黄金络。使君下马爱瀛洲，
简贵将求物外游。听讼不闻乌布帐，迎宾暂著紫绨裘。
公庭日夕罗山翠，功遂心闲无一事。移书或问岛边人，
立仗时呼铃下吏。事业初传小夏侯，中年剑笏在西州。
浮云飞鸟两相忘，他日依依城上楼。
243.016 【送李湜下第归卫州便游河北】韩翃
莫嗟太常屈，便入苏门啸。里在应未迟，勿作我身料。
轻云日下不成阴，出对流芳搅别心。万雉城东春水阔，
千人乡北晚花深。旧竹青青常绕宅，到时疏旷应自适。
佳期纵得上宫游，旅食还为北邙客。路出司州胜景长，
西山翠色带清漳。仙人矶近茱萸涧，铜雀台临野马冈。
屡道主人多爱士，何辞策马千馀里。高谭魏国访先生，
修刺平原过内史。一举青云在早秋，恐君从此便淹留。
有钱莫向河间用，载笔须来阙下游。
243.017 【张山人草堂会王方士】韩翃
屿花晚，山日长，蕙带麻襦食草堂。一片水光飞入户，
千竿竹影乱登墙。园梅熟，家酝香。新湿头巾不复篸，
相看醉倒卧藜床。
243.018 【送蓚县刘主簿楚】韩翃
起家得事平原侯，晚出都门辞旧游。草色连绵几千里，
青骊躞蹀路旁子。花深近县宿河阳，竹映春舟渡淇水。
邺下淹留佳赏新，群公旧日心相亲。金盘晓鲙朱衣鲋，
玉簟宵迎翠羽人。王程书使前期促，他日应知举鞭速。
寒水浮瓜五月时，把君衣袖长河曲。
243.019 【题玉山观禅师兰若】韩翃
玉山宴坐移年月，锡杖承恩诣丹阙。先朝亲与会龙华，
紫禁鸣钟白日斜。宫女焚香把经卷，天人就席礼袈裟。
禅床久卧虎溪水，兰若初开凤城里。不出嚣尘见远公，
道成何必青莲宫。朝持药钵千家近，暮倚绳床一室空。
掖垣挥翰君称美，远客陪游问真理。薄宦深知误此心，
回心愿学雷居士。
243.020 【赠别上元主簿张著】韩翃
上书一见平津侯，剑笏斜齐秣陵尉。朝垂绶带迎远客，
暮锁印囊飞上吏。长乐花深万井时，同官无事有归期。
回船对酒三生渚，系马焚香五愿祠。日日澄江带山翠，
绿芳都在经过地。行人看射领军堂，游女题诗光宅寺。
风流才调爱君偏，此别相逢定几年。惆怅浮云迷远道，
张侯楼上月娟娟。
243.021 【别汜水县尉】韩翃
未央宫殿金开钥，诏引贤良卷珠箔。花间赐食近丹墀，
烟里挥毫对青阁。万年枝影转斜光，三道先成君激昂。
谷永直言身不顾，郤诜高第转名香。绿槐阴阴出关道，
上有蝉声下秋草。奴子平头骏马肥，少年白皙登王畿。
五侯客舍偏留宿，一县人家争看归。南向千峰北临水，
佳期赏地应穷此。赋诗或送郑行人，举酒常陪魏公子。
自怜寂寞会君稀，犹著前时博士衣。我欲低眉问知己，
若将无用废东归。
243.022 【别李明府】韩翃
宠光五世腰青组，出入珠宫引箫鼓。醉舞雄王玳瑁床，
娇嘶骏马珊瑚柱。胡儿夹鼓越婢随，行捧玉盘尝荔枝。
罗山道士请人送，林邑使臣调象骑。爱君一身游上国，
阙下名公如旧识。万里初怀印绶归，湘江过尽岭花飞。
五侯焦石烹江笋，千户沉香染客衣。别后想君难可见，
苍梧云里空山县。汉苑芳菲入夏阑，待君障日蒲葵扇。
243.023 【送中兄典邵州】韩翃
官骑连西向楚云，朱轩出饯昼纷纷。百城兼领安南国，
双笔遥挥王左君。一路诸侯争馆谷，洪池高会荆台曲。
玉颜送酒铜鞮歌，金管留人石头宿。北雁初回江燕飞，
南湖春暖著春衣。湘君祠对空山掩，渔父焚香日暮归。
百事无留到官后，重门寂寂垂高柳。零陵过赠石香溪，
洞口人来饮醇酒。登楼暮结邵阳情，万里苍波烟霭生。
他日新诗应见报，还如宣远在安城。
243.024 【送万巨】韩翃
汉相见王陵，扬州事张禹。风帆木兰楫，水国莲花府。
百丈清江十月天，寒城鼓角晓钟前。金炉促膝诸曹吏，
玉管繁华美少年。有时过向长干地，远对湖光近山翠。
好逢南苑看人归，也向西池留客醉。高柳垂烟橘带霜，
朝游石渚暮横塘。红笺色夺风流座，白苎词倾翰墨场。
夫子前年入朝后，高名籍籍时贤口。共怜诗兴转清新，
继远家声在此身。屈指待为青琐客，回头莫羡白亭人。
243.025 【送巴州杨使君】韩翃
白云县北千山口，青岁欲开残雪后。前驱锦带鱼皮鞮，
侧佩金璋虎头绶。南郑侯家醉落晖，东关陌上著鞭归。
愁看野马随官骑，笑取秦人带客旗。使者下车忧疾苦，
豪吏销声出公府。万里歌钟相庆时，巴童声节渝儿舞。
243.026 【送王侍御赴江西兼寄李袁州】韩翃
中朝理章服，南国随旌旆。腊酒湘城隅，春衣楚江外。
垂帘白角簟，下箸鲈鱼鲙。雄笔佐名公，虚舟应时辈。
按俗承流几路清，平明山霭春江云。湓城诗赠鱼司马，
汝水人逢王右军。绿蘋白芷遥相引，孤兴幽寻知不近。
井上铜人行见无，湖中石燕飞应尽。礼门前直事仙郎，
腰垂青绶领咸阳。花间五马迎君日，雨霁烟开玉女冈。
243.027 【寄雍丘窦明府】韩翃
少年结绶骋金羁，许下如看琼树枝。入里亲过朗陵伯，
出门高视颍川儿。西游太府东乘传，泗上诸侯谁不羡。
时辈宁将白笔期，高流伫向丹霄见。何事翻飞不及群，
虎班突骑来纷纷。吴江垂钓楚山醉，身寄沧波心白云。
中岁胡尘静如扫，一官又罢行将老。薛公荐士得君初，
□领黄金千室馀。机尽独亲沙上鸟，家贫唯向釜中鱼。
□□□□□□□，□出重门烟树里。感物吟诗对暮天，
怀人倚杖临秋水。别离几日问前期，鸣雁亭边人去时。
独坐不堪朝与夕，高风萧索乱蝉悲。
243.028 【赠兖州孟都督】韩翃
少年亲事冠军侯，中岁仍迁北兖州。露冕宁夸汉车服，
下帷常讨鲁春秋。后斋草色连高阁，事简人稀独行乐。
闲心近掩陶使君，诗兴遥齐谢康乐。远山重叠水逶迤，
落日东城闲望时。不见双亲办丰膳，能留五马尽佳期。
北场争转黄金勒，爱客华亭赏秋色。卷帘满地铺氍毹，
吹角鸣弦开玉壶。愿学平原十日饮，此时不忍歌骊驹。
243.029 【别孟都督】韩翃
平芜霁色寒城下，美酒百壶争劝把。连呼宝剑锐头儿，
少驻金羁大头马。一饮留欢分有馀，寸心怀思复何如。
他时相忆若相问，青琐门前开素书。
243.030 【送别郑明府】韩翃
长头大鼻鬓如雪，早岁连兵剑锋折。千金尽去无斗储，
双袖破来空百结。独恋郊扉已十春，高阳酒徒连此身。
路傍谁识郑公子，谷口应知汉逸人。儿女相悲探井臼，
前功岂在他人后。劝君不得学渊明，且策驴车辞五柳。
243.031 【赠别王侍御赴上都】韩翃
翩翩马上郎，执简佩银章。西向洛阳归鄠杜，
回头结念莲花府。朝辞芳草万岁街，暮宿春山一泉坞。
青青树色傍行衣，乳燕流莺相间飞。远过三峰临八水，
幽寻佳赏偏如此。残花片片细柳风，落日疏钟小槐雨。
相思掩泣复何如，公子门前人渐疏。幸有心期当小暑，
葛衣纱帽望回车。
243.032 【赠别太常李博士兼寄两省旧游】韩翃
两年戴武弁，趋侍明光殿。一朝簪惠文，客事信陵君。
简异当朝执，香非寓直熏。差肩何记室，携手李将军。
玉镫初回酸枣馆，金钿正舞石榴裙。忽惊万事随流水，
不见双旌逐塞云。感旧抚心多寂寂，与君相遇头初白。
暂夸五首军中诗，还忆万年枝下客。昨日留欢今送归，
空披秋水映斜晖。闲吟佳句对孤鹤，惆怅寒霜落叶稀。
243.033 【寄哥舒仆射】韩翃
万里长城家，一生唯报国。腰垂紫文绶，手控黄金勒。
高视黑头翁，遥吞白骑贼。先麾牙门将，转斗黄河北。
帐下亲兵皆少年，锦衣承日绣行缠。辘轳宝剑初出鞘，
宛转角弓初上弦。步人抽箭大如笛，前把两矛后双戟。
左盘右射红尘中，鹘入鸦群有谁敌。杀将破军白日馀，
回旃舞旆北风初。郡公楯鼻好磨墨，走马为君飞羽书。
243.034 【赠别华阴道士】韩翃
紫府先生旧同学，腰垂彤管贮灵药。耻论方士小还丹，
好饮仙人太玄酪。芙蓉山顶玉池西，一室平临万仞溪。
昼洒瑶台五云湿，夜行金烛七星齐。回身暂下青冥里，
方外相寻有知己。卖鲊市中何许人，钓鱼坐上谁家子。
青青百草云台春，烟驾霓衣白角巾。露叶独归仙掌去，
回风片雨谢时人。
243.035 【送崔秀才赴上元兼省叔父】韩翃
寒塘敛暮雪，腊鼓迎春早。匹马五城人，重裘千里道。
淮山轻露湿，江树狂风扫。楚县九酝醲，扬州百花好。
练湖东望接云阳，女市西游入建康。行乐远夸红布旆，
风流近赌紫香囊。诗家行辈如君少，极目苦心怀谢脁。
烟开日上板桥南，吴岫青青出林表。
