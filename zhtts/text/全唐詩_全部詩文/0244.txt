第243卷 韓翃
243.01 【令狐員外宅宴寄中丞】韓翃
寒色凝羅幕，同人清夜期。玉杯留醉處，銀燭送歸時。
獨坐隔千里，空吟對雪詩。
243.02 【褚主簿宅會畢庶子錢員外郎使君（一作張繼詩）】韓翃
開甕臘酒熟，主人心賞同。斜陽疏竹上，殘雪亂天中。
更喜宣城印，朝廷與謝公。
243.03 【送李明府赴滑州】韓翃
渭城寒食罷，送客歸遠道。烏帽背斜暉，青驪踏春草。
酒醒孤燭夜，衣冷千山早。去事沈尚書，應憐詞賦好。
243.04 【送李司直赴江西使幕】韓翃
斂版辭漢廷，進帆歸楚幕。三江城上轉，九里人家泊。
好酒近宜城，能詩謝康樂。雨晴西山樹，日出南昌郭。
竹露點衣巾，湖煙溼扃鑰。主人蒼玉佩，後騎黃金絡。
高視領八州，相期同一鶚。行當報知己，從此飛寥廓。
243.05 【祭嶽回重贈孟都督】韓翃
封作天齊王，清祠太山下。魯公秋賽畢，曉日回高駕。
從騎盡幽並，同人皆沈謝。自矜文武足，一醉寒溪夜。
243.06 【送南少府歸壽春】韓翃
人言壽春遠，此去先秋到。孤客小翼舟，諸生高翅帽。
淮風生竹簟，楚雨移茶竈。若在八公山，題詩一相報。
243.07 【贈別崔司直赴江東兼簡常州獨孤使君】韓翃
愛君青袍色，芳草能相似。官重法家流，名高墨曹吏。
春衣淮上宿，美酒江邊醉。楚酪沃雕胡，湘羹糝香餌。
前朝山水國，舊日風流地。蘇山逐青驄，江家驅白鼻。
右軍尚少年，三領東方騎。亦過小丹陽，應知百城貴。
243.08 【經月岩山】韓翃
驅車過閩越，路出饒陽西。仙山翠如畫，簇簇生虹蜺。
羣峯若侍從，衆阜如嬰提。巖巒互吞吐，嶺岫相追攜。
中有月輪滿，皎潔如圓珪。玉皇恣遊覽，到此神應迷。
嫦娥曳霞帔，引我同攀躋。騰騰上天半，玉鏡懸飛梯。
瑤池何悄悄，鸞鶴煙中棲。回頭望塵事，露下寒悽悽。
243.09 【送客之江寧】韓翃
春流送客不應賒，南入徐州見柳花。朱雀橋邊看淮水，
烏衣巷裏問王家。千閭萬井無多事，闢戶開門向山翠。
楚雲朝下石頭城，江燕雙飛瓦棺寺。吳士風流甚可親，
相逢嘉賞日應新。從來此地誇羊酪，自有蓴羹定卻人。
243.010 【送山陰姚丞攜妓之任兼寄山陰蘇少府】韓翃
東風香草路，南客心容與。白皙吳王孫，青蛾柳家女。
都門數騎出，河口片帆舉。夜簟眠橘洲，春衫傍楓嶼。
山陰政簡甚從容，到罷唯求物外蹤。落日花邊剡溪水，
晴煙竹裏會稽峯。才子風流蘇伯玉，同官曉暮應相逐。
加餐共愛鱸魚肥，醒酒仍憐甘蔗熟。知君煉思本清新，
季子如今德有鄰。他日如尋始寧墅，題詩早晚寄西人。
243.011 【和高平朱（一作米）參軍思歸作】韓翃
髯參軍，髯參軍，身爲北州吏，心寄東山雲。
坐見萋萋芳草綠。遙思往日晴江曲。刺船頻向剡中回，
捧被曾過越人宿。花裏鶯啼白日高，春樓把酒送車螯。
狂歌好愛陶彭澤，佳句唯稱謝法曹。平生樂事多如此，
忍爲浮名隔千里。一雁南飛動客心，思歸何待秋風起。
243.012 【贈別成明府赴劍南】韓翃
朝爲三室印，晚爲三蜀人。遙知下車日，正及巴山春。
縣道橘花裏，驛流江水濱。公門輒無事，賞地能相親。
解衣初醉綠芳夕，應採蹲鴟薦佳客。霽水遠映西川時，
閒望碧雞飛古祠。愛君樂事佳興發，天外銅梁多夢思。
243.013 【送孫潑赴雲中】韓翃
黃驄少年舞雙戟，目視旁人皆辟易。百戰能誇隴上兒，
一身復作雲中客。寒風動地氣蒼茫，橫吹先悲出塞長。
敲石軍中傳夜火，斧冰河畔汲朝漿。前鋒直指陰山外，
虜騎紛紛膽應碎。匈奴破盡人看歸，金印酬功如斗大。
243.014 【送客還江東】韓翃
還家不落春風后，數日應沽越人酒。池畔花深鬥鴨欄，
橋邊雨洗藏鴉柳。遙憐內舍著新衣，復向鄰家醉落暉。
把手閒歌香橘下，空山一望鷓鴣飛。
243.015 【送夏侯侍郎】韓翃
元戎車右早飛聲，御史府中新正名。翰墨已齊鍾大理，
風流好繼謝宣城。從軍曉別龍驤幕，六騎先驅嘶近郭。
前路應留白玉臺，行人輒美黃金絡。使君下馬愛瀛洲，
簡貴將求物外遊。聽訟不聞烏布帳，迎賓暫著紫綈裘。
公庭日夕羅山翠，功遂心閒無一事。移書或問島邊人，
立仗時呼鈴下吏。事業初傳小夏侯，中年劍笏在西州。
浮雲飛鳥兩相忘，他日依依城上樓。
243.016 【送李湜下第歸衛州便遊河北】韓翃
莫嗟太常屈，便入蘇門嘯。裏在應未遲，勿作我身料。
輕雲日下不成陰，出對流芳攪別心。萬雉城東春水闊，
千人鄉北晚花深。舊竹青青常繞宅，到時疏曠應自適。
佳期縱得上宮遊，旅食還爲北邙客。路出司州勝景長，
西山翠色帶清漳。仙人磯近茱萸澗，銅雀臺臨野馬岡。
屢道主人多愛士，何辭策馬千餘裏。高譚魏國訪先生，
修刺平原過內史。一舉青雲在早秋，恐君從此便淹留。
有錢莫向河間用，載筆須來闕下游。
243.017 【張山人草堂會王方士】韓翃
嶼花晚，山日長，蕙帶麻襦食草堂。一片水光飛入戶，
千竿竹影亂登牆。園梅熟，家醞香。新溼頭巾不復篸，
相看醉倒臥藜牀。
243.018 【送蓚縣劉主簿楚】韓翃
起家得事平原侯，晚出都門辭舊遊。草色連綿幾千裏，
青驪躞蹀路旁子。花深近縣宿河陽，竹映春舟渡淇水。
鄴下淹留佳賞新，羣公舊日心相親。金盤曉鱠朱衣鮒，
玉簟宵迎翠羽人。王程書使前期促，他日應知舉鞭速。
寒水浮瓜五月時，把君衣袖長河曲。
243.019 【題玉山觀禪師蘭若】韓翃
玉山宴坐移年月，錫杖承恩詣丹闕。先朝親與會龍華，
紫禁鳴鐘白日斜。宮女焚香把經卷，天人就席禮袈裟。
禪牀久臥虎溪水，蘭若初開鳳城裏。不出囂塵見遠公，
道成何必青蓮宮。朝持藥鉢千家近，暮倚繩牀一室空。
掖垣揮翰君稱美，遠客陪遊問真理。薄宦深知誤此心，
迴心願學雷居士。
243.020 【贈別上元主簿張著】韓翃
上書一見平津侯，劍笏斜齊秣陵尉。朝垂綬帶迎遠客，
暮鎖印囊飛上吏。長樂花深萬井時，同官無事有歸期。
回船對酒三生渚，繫馬焚香五願祠。日日澄江帶山翠，
綠芳都在經過地。行人看射領軍堂，遊女題詩光宅寺。
風流才調愛君偏，此別相逢定幾年。惆悵浮雲迷遠道，
張侯樓上月娟娟。
243.021 【別汜水縣尉】韓翃
未央宮殿金開鑰，詔引賢良卷珠箔。花間賜食近丹墀，
煙裏揮毫對青閣。萬年枝影轉斜光，三道先成君激昂。
谷永直言身不顧，郤詵高第轉名香。綠槐陰陰出關道，
上有蟬聲下秋草。奴子平頭駿馬肥，少年白皙登王畿。
五侯客舍偏留宿，一縣人家爭看歸。南向千峯北臨水，
佳期賞地應窮此。賦詩或送鄭行人，舉酒常陪魏公子。
自憐寂寞會君稀，猶著前時博士衣。我欲低眉問知己，
若將無用廢東歸。
243.022 【別李明府】韓翃
寵光五世腰青組，出入珠宮引簫鼓。醉舞雄王玳瑁牀，
嬌嘶駿馬珊瑚柱。胡兒夾鼓越婢隨，行捧玉盤嘗荔枝。
羅山道士請人送，林邑使臣調象騎。愛君一身游上國，
闕下名公如舊識。萬里初懷印綬歸，湘江過盡嶺花飛。
五侯焦石烹江筍，千戶沉香染客衣。別後想君難可見，
蒼梧雲裏空山縣。漢苑芳菲入夏闌，待君障日蒲葵扇。
243.023 【送中兄典邵州】韓翃
官騎連西向楚雲，朱軒出餞晝紛紛。百城兼領安南國，
雙筆遙揮王左君。一路諸侯爭館穀，洪池高會荊臺曲。
玉顏送酒銅鞮歌，金管留人石頭宿。北雁初回江燕飛，
南湖春暖著春衣。湘君祠對空山掩，漁父焚香日暮歸。
百事無留到官後，重門寂寂垂高柳。零陵過贈石香溪，
洞口人來飲醇酒。登樓暮結邵陽情，萬里蒼波煙靄生。
他日新詩應見報，還如宣遠在安城。
243.024 【送萬巨】韓翃
漢相見王陵，揚州事張禹。風帆木蘭楫，水國蓮花府。
百丈清江十月天，寒城鼓角曉鍾前。金爐促膝諸曹吏，
玉管繁華美少年。有時過向長乾地，遠對湖光近山翠。
好逢南苑看人歸，也向西池留客醉。高柳垂煙橘帶霜，
朝遊石渚暮橫塘。紅箋色奪風流座，白苧詞傾翰墨場。
夫子前年入朝後，高名籍籍時賢口。共憐詩興轉清新，
繼遠家聲在此身。屈指待爲青瑣客，回頭莫羨白亭人。
243.025 【送巴州楊使君】韓翃
白雲縣北千山口，青歲欲開殘雪後。前驅錦帶魚皮鞮，
側佩金璋虎頭綬。南鄭侯家醉落暉，東關陌上著鞭歸。
愁看野馬隨官騎，笑取秦人帶客旗。使者下車憂疾苦，
豪吏銷聲出公府。萬里歌鐘相慶時，巴童聲節渝兒舞。
243.026 【送王侍御赴江西兼寄李袁州】韓翃
中朝理章服，南國隨旌旆。臘酒湘城隅，春衣楚江外。
垂簾白角簟，下箸鱸魚鱠。雄筆佐名公，虛舟應時輩。
按俗承流幾路清，平明山靄春江雲。湓城詩贈魚司馬，
汝水人逢王右軍。綠蘋白芷遙相引，孤興幽尋知不近。
井上銅人行見無，湖中石燕飛應盡。禮門前直事仙郎，
腰垂青綬領咸陽。花間五馬迎君日，雨霽煙開玉女岡。
243.027 【寄雍丘竇明府】韓翃
少年結綬騁金羈，許下如看瓊樹枝。入裏親過朗陵伯，
出門高視潁川兒。西遊太府東乘傳，泗上諸侯誰不羨。
時輩寧將白筆期，高流佇向丹霄見。何事翻飛不及羣，
虎班突騎來紛紛。吳江垂釣楚山醉，身寄滄波心白雲。
中歲胡塵靜如掃，一官又罷行將老。薛公薦士得君初，
□領黃金千室餘。機盡獨親沙上鳥，家貧唯向釜中魚。
□□□□□□□，□出重門煙樹裏。感物吟詩對暮天，
懷人倚杖臨秋水。別離幾日問前期，鳴雁亭邊人去時。
獨坐不堪朝與夕，高風蕭索亂蟬悲。
243.028 【贈兗州孟都督】韓翃
少年親事冠軍侯，中歲仍遷北兗州。露冕寧誇漢車服，
下帷常討魯春秋。後齋草色連高閣，事簡人稀獨行樂。
閒心近掩陶使君，詩興遙齊謝康樂。遠山重疊水逶迤，
落日東城閒望時。不見雙親辦豐膳，能留五馬盡佳期。
北場爭轉黃金勒，愛客華亭賞秋色。捲簾滿地鋪氍毹，
吹角鳴弦開玉壺。願學平原十日飲，此時不忍歌驪駒。
243.029 【別孟都督】韓翃
平蕪霽色寒城下，美酒百壺爭勸把。連呼寶劍銳頭兒，
少駐金羈大頭馬。一飲留歡分有餘，寸心懷思復何如。
他時相憶若相問，青瑣門前開素書。
243.030 【送別鄭明府】韓翃
長頭大鼻鬢如雪，早歲連兵劍鋒折。千金盡去無斗儲，
雙袖破來空百結。獨戀郊扉已十春，高陽酒徒連此身。
路傍誰識鄭公子，谷口應知漢逸人。兒女相悲探井臼，
前功豈在他人後。勸君不得學淵明，且策驢車辭五柳。
243.031 【贈別王侍御赴上都】韓翃
翩翩馬上郎，執簡佩銀章。西向洛陽歸鄠杜，
回頭結念蓮花府。朝辭芳草萬歲街，暮宿春山一泉塢。
青青樹色傍行衣，乳燕流鶯相間飛。遠過三峯臨八水，
幽尋佳賞偏如此。殘花片片細柳風，落日疏鍾小槐雨。
相思掩泣復何如，公子門前人漸疏。幸有心期當小暑，
葛衣紗帽望回車。
243.032 【贈別太常李博士兼寄兩省舊遊】韓翃
兩年戴武弁，趨侍明光殿。一朝簪惠文，客事信陵君。
簡異當朝執，香非寓直燻。差肩何記室，攜手李將軍。
玉鐙初回酸棗館，金鈿正舞石榴裙。忽驚萬事隨流水，
不見雙旌逐塞雲。感舊撫心多寂寂，與君相遇頭初白。
暫誇五首軍中詩，還憶萬年枝下客。昨日留歡今送歸，
空披秋水映斜暉。閒吟佳句對孤鶴，惆悵寒霜落葉稀。
243.033 【寄哥舒僕射】韓翃
萬里長城家，一生唯報國。腰垂紫文綬，手控黃金勒。
高視黑頭翁，遙吞白騎賊。先麾牙門將，轉鬥黃河北。
帳下親兵皆少年，錦衣承日繡行纏。轆轤寶劍初出鞘，
宛轉角弓初上弦。步人抽箭大如笛，前把兩矛後雙戟。
左盤右射紅塵中，鶻入鴉羣有誰敵。殺將破軍白日餘，
回旃舞旆北風初。郡公楯鼻好磨墨，走馬爲君飛羽書。
243.034 【贈別華陰道士】韓翃
紫府先生舊同學，腰垂彤管貯靈藥。恥論方士小還丹，
好飲仙人太玄酪。芙蓉山頂玉池西，一室平臨萬仞溪。
晝灑瑤臺五雲溼，夜行金燭七星齊。回身暫下青冥裏，
方外相尋有知己。賣鮓市中何許人，釣魚坐上誰家子。
青青百草雲臺春，煙駕霓衣白角巾。露葉獨歸仙掌去，
迴風片雨謝時人。
243.035 【送崔秀才赴上元兼省叔父】韓翃
寒塘斂暮雪，臘鼓迎春早。匹馬五城人，重裘千里道。
淮山輕露溼，江樹狂風掃。楚縣九醞醲，揚州百花好。
練湖東望接雲陽，女市西遊入建康。行樂遠誇紅布旆，
風流近賭紫香囊。詩家行輩如君少，極目苦心懷謝脁。
煙開日上板橋南，吳岫青青出林表。
