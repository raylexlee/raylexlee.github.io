第011卷 郊廟歌辭
11.01 【郊廟歌辭·五郊樂章·黃帝宮音】
黃中正位，含章居貞。既長六律，兼和五聲。
畢陳萬舞，乃薦斯牲。神其下降，永祚休平。
11.02 【郊廟歌辭·五郊樂章·肅和】
眇眇方輿，蒼蒼圜蓋。至哉樞紐，宅中圖大。
氣調四序，風和萬籟。祚我明德，時雍道泰。
11.03 【郊廟歌辭·五郊樂章·雍和】
金縣夕肆，玉俎朝陳。饗薦黃道，芬流紫宸。
乃誠乃敬，載享載禋。崇薦斯在，惟皇是賓。
11.04 【郊廟歌辭·五郊樂章·舒和】
御徵乘宮出郊甸，安歌率舞遞將迎。
自有云門符帝賞，猶持雷鼓答天成。
11.05 【郊廟歌辭·五郊樂章·青帝角音】
鶴雲旦起，鳥星昏集。律候新風，陽開初蟄。
至德可饗，行潦斯挹。錫以無疆，蒸人乃粒。
11.06 【郊廟歌辭·五郊樂章·肅和】
玄鳥司春，蒼龍登歲。節物變柳，光風轉蕙。
瑤席降神，朱弦饗帝。誠備祝嘏，禮殫珪幣。
11.07 【郊廟歌辭·五郊樂章·雍和】
大樂稀音，至誠簡禮。文物棣棣，聲明濟濟。
六變有成，三登無體。乃眷豐潔，恩覃愷悌。
11.08 【郊廟歌辭·五郊樂章·舒和】
笙歌籥舞屬年韶，鷺鼓鳧鍾展時豫。
調露初迎綺春節，承雲遽踐蒼霄馭。
11.09 【郊廟歌辭·五郊樂章·赤帝徵音】
青陽告謝，朱明戒序。延長是祈，敬陳椒醑。
博碩斯薦，笙鏞備舉。庶盡肅恭，非馨稷黍。
11.010 【郊廟歌辭·五郊樂章·肅和】
離位克明，火中宵見。峯雲暮起，景風晨扇。
木槿初榮，含桃可薦。芬馥百品，鏗鏘三變。
11.011 【郊廟歌辭·五郊樂章·雍和】
昭昭丹陸，奕奕炎方。禮陳牲幣，樂備篪簧。
瓊羞溢俎，玉醑浮觴。恭惟正直，歆此馨香。
11.012 【郊廟歌辭·五郊樂章·舒和】
千里溫風飄絳羽，十枝炎景剩朱幹。
陳觴薦俎歌三獻，拊石摐金會七盤。
11.013 【郊廟歌辭·五郊樂章·白帝商音】
白藏應節，天高氣清。歲功既阜，庶類收成。
萬方靜謐，九土和平。馨香是薦，受祚聰明。
11.014 【郊廟歌辭·五郊樂章·肅和】
金行在節，素靈居正。氣肅霜嚴，林凋草勁。
豺祭隼擊，潦收川鏡。九穀已登，萬箱流詠。
11.015 【郊廟歌辭·五郊樂章·雍和】
律應西成，氣躔南呂。珪幣鹹列，笙竽備舉。
苾苾蘭羞，芬芬桂醑。式資宴貺，用調霜序。
11.016 【郊廟歌辭·五郊樂章·舒和】
璿儀氣爽驚緹籥，玉呂灰飛含素商。
鳴鞞奏管芳羞薦，會舞安歌葆眊揚。
11.017 【郊廟歌辭·五郊樂章·黑帝羽音】
嚴冬季月，星迴風厲。享祀報功，方祚來歲。
11.018 【郊廟歌辭·五郊樂章·肅和】
律回玉琯，星周金度。次極陽烏，紀窮陰兔。
火林霰雪，陽泉凝冱。八蜡已登，三農息務。
11.019 【郊廟歌辭·五郊樂章·雍和】
陽月斯紀，應鐘在候。載潔牲牷，爰登俎豆。
既高既遠，無聲無臭。靜言格思，惟神保祐。
11.020 【郊廟歌辭·五郊樂章·舒和】
執籥持羽初終曲，朱幹玉鏚始分行。
七德九功鹹已暢，明靈降福具穰穰。
11.021 【郊廟歌辭·五郊樂章·黃郊迎神】
朱明季序，黃郊王辰。厚以載物，甘以養人。
毓金爲體，稟火成身。宮音式奏，奏以迎神。
11.022 【郊廟歌辭·五郊樂章·送神】
春末冬暮，徂夏杪秋。土王四月，時季一週。
黍稷已享，籩豆宜收。送神有樂，神其賜休。
11.023 【郊廟歌辭·五郊樂章·青郊迎神】
緹幕移候，青郊啓蟄。淑景遲遲，和風習習。
璧玉宵備，旌旄曙立。張樂以迎，帝神其入。
11.024 【郊廟歌辭·五郊樂章·送神】
文物流彩，聲明動色。人竭其恭，靈昭其飭。
歆薦不已，垂禎無極。送禮有章，惟神還軾。
11.025 【郊廟歌辭·五郊樂章·赤郊迎神】
青陽節謝，朱明候改。靡草凋華，含桃流彩。
簴列鐘磬，筵陳脯醢。樂以迎神，神其如在。
11.026 【郊廟歌辭·五郊樂章·送神】
炎精式降，蒼生攸仰。羞列豆籩，酒陳犧象。
昭祀有應，冥期不爽。送樂張音，惟靈之往。
11.027 【郊廟歌辭·五郊樂章·白郊迎神】
序移玉律，節應金商。天嚴殺氣，吹警秋方。
槱燎既積，稷奠並芳。樂以迎奏，庶降神光。
11.028 【郊廟歌辭·五郊樂章·送神】
祀遵五禮，時屬三秋。人懷肅敬，靈降禎休。
奠歆旨酒，薦享珍羞。載張送樂，神其上游。
11.029 【郊廟歌辭·五郊樂章·黑郊迎神】
玄英戒序，黑郊臨候。掌禮陳彝，司筵執豆。
寒氛斂色，冱泉凝漏。樂以迎神，八音斯奏。
11.030 【郊廟歌辭·五郊樂章·送神】
北郊時冽，南陸輝處。奠本虔誠，獻彌恭慮。
上延祉福，下承歡豫。廣樂送神，神其整馭。
11.031 【郊廟歌辭·朝日樂章·肅和】
惟聖格天，惟明饗日。帝郊肆類，王宮戒吉。
珪奠春舒，鍾歌曉溢。禮雲克備，斯文有秩。
11.032 【郊廟歌辭·朝日樂章·雍和】
晨儀式薦，明祀惟光。神物爰止，靈暉載揚。
玄端肅事，紫幄興祥。福履攸假，於昭允王。
11.033 【郊廟歌辭·朝日樂章·舒和】
崇牙樹羽延調露，旋宮扣律掩承雲。
誕敷懿德昭神武，載集豐功表睿文。
11.034 【郊廟歌辭·朝日樂章·迎神】
太陽朝序，王宮有儀。蟠桃彩駕，細柳光馳。
軒祥表合，漢歷彰奇。禮和樂備，神其降斯。
11.035 【郊廟歌辭·朝日樂章·送神】
五齊兼酌，百羞具陳。樂終廣奏，禮畢崇禋。
明鑑萬宇，照臨兆人。永流洪慶，式動曦輪。
11.036 【郊廟歌辭·夕月樂章·肅和】
測妙爲神，通微曰聖。坎祀貽則，郊禋展敬。
璧薦登光，金歌動映。以載嘉德，以流曾慶。
11.037 【郊廟歌辭·夕月樂章·雍和】
朏晨爭舉，天宗禮闢。夜典涼秋，陰明湛夕。
有【酉齊】斯旨，有牲斯碩。穆穆其暉，穰穰是積。
11.03 【郊廟歌辭·夕月樂章·舒和】
合吹八風金奏動，分容萬舞玉鞘驚。
詞昭茂典光前列，夕曜乘功表盛明。
11.04 【郊廟歌辭·祀九宮貴神樂章·豫和】
於昭上穹，臨下有光。羽翼五佐，周流八荒。
誰其饗之，時文對揚。虞經夏典，茲禮未遑。
黑帝旋馭，青躔導日。金籙上玄，玉堂初吉。
鉤陳夕次，鑾和先蹕。藹藹羣靈，昭昭鹹秩。
帝臨中壇，受釐元神。皇靈萃止，羽旄肅陳。
攝提運衡，招搖移輪。光光宇宙，電耀雷震。
夜如何其，明星煌煌。天清容衛，露結壇場。
樹羽幢幢，佩玉鏘鏘。凝精駐目，瞻望神光。
九位既肅，萬靈畢會。天門啓扃，日馭飛蓋。
煥兮棽離，儐兮暗靄。如山之福，惟聖時對。
崇崇泰壇，靈具臨兮。鏗鍠大樂，振動心兮。
神之降矣，卿雲鬱兮。神之至止，清風肅兮。
11.05 【郊廟歌辭·祀九宮貴神樂章·太和】
帝在靈壇，大明登光。天回雲粹，穆穆皇皇。
金奏九夏，圭陳八薌。曠哉動植，如熙春陽。
11.06 【郊廟歌辭·祀九宮貴神樂章·肅和】
歌工既奏，神位既秩。天符衆星，運行太一。
聲和十管，氣應中律。肅肅明廷，介茲元吉。
11.07 【郊廟歌辭·祀九宮貴神樂章·雍和】
俎豆有踐，黃流在尊。九宮之祀，三代莫存。
樂變六宮，壇開八門。聖皇昭對，祐我黎元。
11.08 【郊廟歌辭·祀九宮貴神樂章·壽和】
時文哲後，肅事嚴禋。馨我明德，享於貴神。
大庖載盈，旨酒斯醇。精意所屬，期於利人。
11.09 【郊廟歌辭·祀九宮貴神樂章·福和】
祀既雲畢，明靈告旋。禮洽和應，神歆福延。
動植鹹若，陰陽不愆。錫茲純嘏，天子萬年。
11.010 【郊廟歌辭·祀九宮貴神樂章·舒和】
羽籥既闋干鏚陳，八音克諧六變新。
愉貴神兮般以樂，保皇祚兮萬斯春。
11.011 【郊廟歌辭·祀九宮貴神樂章·凱安】
盛德陳萬舞，威棱暢九垓。風雲交律候，日月麗昭回。
行慶休祥發，乘和春氣來。百神肅臨享，蕩蕩天門開。
11.012 【郊廟歌辭·祀九宮貴神樂章·肅和】
精意嚴恭，明祠豐潔。獻酬既備，俎豆斯撤。
日麗天儀，風和樂節。事光祀典，福覃有截。
11.013 【郊廟歌辭·祀九宮貴神樂章·豫和】
享申百禮，慶洽百靈。上排閶闔，洞入杳冥。
奠玉高壇，燔柴廣庭。神之降福，萬國咸寧。
11.014 【郊廟歌辭·祀風師樂章·迎神】包佶
太皞御氣，句芒肇功。蒼龍青旗，爰候祥風。
律以和應，神以感通。鼎俎修蠁，時惟禮崇。
11.015 【郊廟歌辭·祀風師樂章·奠幣登歌】包佶
旨酒告絜，青蘋應候。禮陳瑤幣，樂獻金奏。
彈弦自昔，解凍惟舊。仰瞻肸蠁，羣祥來湊。
11.016 【郊廟歌辭·祀風師樂章·迎俎酌獻】包佶
德盛昭臨，迎拜巽方。爰候發生，式薦馨香。
酌醴具舉，工歌載揚。神歆六律，恩降百祥。
11.017 【郊廟歌辭·祀風師樂章·亞獻終獻】包佶
膋薌備，玉帛陳。風動物，樂感神。
三獻終，百神臻。草木榮，天下春。
11.018 【郊廟歌辭·祀風師樂章·送神】包佶
微穆敷華能應節，飄揚發彩宜行慶。送迎靈駕神心享，
跪拜靈壇禮容盛。氣和草木發萌芽，德暢禽魚遂翔泳。
永望翠蓋逐流雲，自茲率土調春令。
11.019 【郊廟歌辭·祀雨師樂章·迎神】包佶
陟降左右，誠達幽圜。作解之功，樂惟有年。
雲輧戾止，灑霧飄煙。惟馨展禮，爰列豆籩。
11.020 【郊廟歌辭·祀雨師樂章·奠幣登歌】包佶
歲正朱明，禮布元制。惟樂能感，與神合契。
陰霧離披，靈馭搖裔。膏澤之慶，期於稔歲。
11.021 【郊廟歌辭·祀雨師樂章·迎俎酌獻】包佶
陽開幽蟄，躬奉鬱鬯。禮備節應，震來靈降。
動植求聲，飛沉允望。時康氣茂，惟神之貺。
11.022 【郊廟歌辭·祀雨師樂章·亞獻終獻】包佶
奠既備，獻將終。神行令，瑞飛空。
迎乾德，祈歲功。乘煙燎，儼從風。
11.023 【郊廟歌辭·祀雨師樂章·送神】包佶
整駕升車望寥廓，垂陰薦祉蕩昏氛。饗時靈貺僾如在。
樂罷餘聲遙可聞。飲福陳誠禮容備，撤俎終獻曙光分。
跪拜臨壇結空想，年年應節候油雲。
