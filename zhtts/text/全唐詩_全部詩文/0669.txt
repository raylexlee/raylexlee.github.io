第656卷 罗隐
656.01 【七夕】罗隐
络角星河菡萏天，一家欢笑设红筵。应倾谢女珠玑箧，
尽写檀郎锦绣篇。香帐簇成排窈窕，金针穿罢拜婵娟。
铜壶漏报天将晓，惆怅佳期又一年。
656.02 【送臧濆下第谒窦鄜州】罗隐
赋得长杨不直钱，却来京口看莺迁。也知绛灌轻才子，
好谒尤常醉少年。万里故乡云缥缈，一春生计泪澜汍。
多情柱史应相问，与话归心正浩然。
656.03 【清明日曲江怀友】罗隐
君与田苏即旧游，我于交分亦绸缪。二年隔绝黄泉下，
尽日悲凉曲水头。鸥鸟似能齐物理，杏花疑欲伴人愁。
寡妻稚子应寒食，遥望江陵一泪流。
656.04 【送郑州严员外】罗隐
欲将刀笔润王猷，东去先分圣主忧。满扇好风吹郑圃，
一车甘雨别皇州。尚书碛冷鸿声晚，仆射陂寒树影秋。
从此文星在何处，武牢关外庾公楼。
656.05 【孙员外赴阙后重到三衢】罗隐
远山高枝思悠哉，重倚危楼尽一杯。谢守已随征诏入，
鲁儒犹逐断蓬来。地寒谩忆移暄手，时急方须济世才。
宣室夜阑如有问，可能全忘未然灰。
656.06 【衡阳泊木居士庙下作（一题作题木居士庙）】罗隐
乌噪残阳草满庭，此中枯木似人形。只应神物长为主，
未必浮槎即有灵。八月风波飘不去，四时黍稷荐惟馨。
南朝庾信无因赋，牢落祠前水气腥。
656.07 【钟陵见杨秀才（一题作见进士杨寻）】罗隐
孺亭滕阁少踟蹰，三度南游一事无。只觉流年如鸟逝，
不知何处有龙屠。云归洪井枝柯敛，水下漳江气色粗。
赖得与君同此醉，醒来愁被鬼揶揄。
656.08 【自湘川东下立春泊夏口阻风登孙权城】罗隐
吴门此去逾千里，湘浦离来想数旬。只见风师长占路，
不知青帝已行春。危怜坏堞犹遮水，狂爱寒梅欲傍人。
事往时移何足问，且凭村酒暖精神。
656.09 【春日忆湖南旧游寄卢校书】罗隐
旅榜前年过洞庭，曾提刀笔事甘宁。玳筵离隔将军幕，
朱履频窥处士星。恩重匣中孤剑在，梦馀江畔数峰青。
金貂见服嘉宾散，回首昭丘一涕零。
656.010 【贺淮南节度卢员外赐绯】罗隐
俭莲高贵九霄闻，粲粲朱衣降五云。骢马早年曾避路，
银鱼今日且从军。御题彩服垂天眷，袍展花心透縠纹。
应笑当年老莱子，鲜华都自降明君。
656.011 【春日独游禅智寺】罗隐
树远连天水接空，几年行乐旧隋宫。花开花谢还如此，
人去人来自不同。鸾凤调高何处酒，吴牛蹄健满车风。
思量只合腾腾醉，煮海平陈一梦中。
656.012 【和淮南李司空同转运员外（一作同转运卢员外赐绯）】罗隐
层层高阁旧瀛洲，此地须征第一流。丞相近年萦倚望，
重才今日喜遨游。荣持健笔金黄贵，恨咽离筵管吹秋。
谁继伊皋送行句，梁王诗好郢人愁。
656.013 【后土庙】罗隐
四海兵戈尚未宁，始于云外学仪形。九天玄女犹无圣，
后土夫人岂有灵。一带好云侵鬓绿，两层危岫拂眉青。
韦郎年少知何在，端坐思量太白经。
656.014 【金陵夜泊】罗隐
冷烟轻淡傍衰丛，此夕秦淮驻断蓬。栖雁远惊沽酒火，
乱鸦高避落帆风。地销王气波声急，山带秋阴树影空。
六代精灵人不见，思量应在月明中。
656.015 【上江州陈员外】罗隐
寒江九派转城楼，东下钟陵第一州。人自中台方贵盛，
地从西晋即风流。旧班久望鹓晴翥，馀力犹闻虎夜浮。
应恨属官无健令，异时佳节阻闲游。
656.016 【广陵开元寺阁上作】罗隐
满槛山川漾落晖，槛前前事去如飞。云中鸡犬刘安过，
月里笙歌炀帝归。江蹙海门帆散去，地吞淮口树相依。
红楼翠幕知多少，长向东风有是非。
656.017 【上鄂州韦尚书】罗隐
往岁先皇驭九州，侍臣才业最风流。文穷典诰虽馀力，
俗致雍熙尽密谋。兰省换班青作绶，柏台前引绛为鞲。
都缘未负江山兴，开济生灵校一秋。
656.018 【早春巴陵道中】罗隐
远雪亭亭望未销，岳阳春浅似相饶。短芦冒土初生笋，
高柳偷风已弄条。波泛洞庭猵獭健，谷连荆楚鬼神妖。
中流菱唱泊何处，一只画船兰作桡。
656.019 【广陵秋日酬进士臧濆见寄】罗隐
驿西斜日满窗前，独凭秋栏思渺绵。数尺断蓬惭故国，
一轮清镜泣流年。已知世事真徒尔，纵有心期亦偶然。
空愧荀家好兄弟，雁来鱼去是因缘。
656.020 【淮南送李司空朝觐】罗隐
圣君宵旰望时雍，丹诏西来雨露浓。宣父道高休叹凤，
武侯才大本吟龙。九州似鼎终须负，万物为铜只待熔。
腊后春前更何事，便看经度奏东封。
656.021 【秋日禅智寺见裴郎中题名寄韦瞻】罗隐
野寺疏钟万木秋，偶寻题处认名侯。官离南郡应闲暇，
地胜东山想驻留。百醆浓醪成别梦，两行垂露浣羁愁。
心知只有韦公在，更对真踪话旧游。
656.022 【广陵春日忆池阳有寄】罗隐
烟水濛濛接板桥，数年经历驻征桡。醉凭危槛波千顷，
愁倚长亭柳万条。别后故人冠獬豸，病来知己赏鹪鹩。
清流夹宅千家住，会待闲乘一信潮。
656.023 【春中湘中题岳麓寺僧舍】罗隐
蟾宫虎穴两皆休，来凭危栏送远愁。多事林莺还谩语，
薄情边雁不回头。春融只待乾坤醉，水阔深知世界浮。
欲共高僧话心迹，野花芳草奈相尤。
656.024 【出试后投所知】罗隐
此日蓬壶两日程，当时消息甚分明。桃须曼倩催方熟，
橘待洪崖遣始行。岛外音书应有意，眼前尘土渐无情。
莫教更似山西鼠，啮破愁肠恨一生。
656.025 【湘南春日怀古】罗隐
晴江春暖兰蕙薰，凫鹥苒苒鸥著群。洛阳贾谊自无命，
少陵杜甫兼有文。空阔远帆遮落日，苍茫野树碍归云。
松醪酒好昭潭静，闲过中流一吊君。
656.026 【江州望庐山】罗隐
东南苍翠何崔嵬，横流一望幽抱开。影寒已令水底去，
脚阔欲过湖心来。深处不唯容鬼怪，暗中兼恐有风雷。
仙人往往今谁在，红杏花香重首回。
656.027 【金陵寄窦尚书】罗隐
二年岐路有西东，长忆优游楚驿中。虎帐谈高无客继，
马卿官傲少人同。世危肯使依刘表，山好犹能忆谢公。
此去此恩言不得，谩将闲泪对春风。
656.028 【清溪江令公宅】罗隐
蛮笺象管夜深时，曾赋陈宫第一诗。宴罢风流人不见，
废来踪迹草应知。莺怜胜事啼空巷，蝶恋馀香舞好枝。
还有往年金甃井，牧童樵叟等闲窥。
656.029 【郑州献卢舍人（时本官王令公收复两京后）】罗隐
海槎闲暇阆风轻，不是安流不肯行。鸡省露浓汤饼熟，
凤池烟暖诏书成。渔筹已合光儒梦，尧印何妨且治兵。
会待两都收复后，右图仪表左题名。
656.030 【别池阳所居】罗隐
黄尘初起此留连，火耨刀耕六七年。雨夜老农伤水旱，
雪晴渔父共舟船。已悲世乱身须去，肯愧途危迹屡迁。
却是九华山有意，列行相送到江边。
656.031 【送内使周大夫自杭州朝贡】罗隐
八都上将近平戎，便附輶轩奏圣聪。三接驾前朝觐礼，
一函江表战征功。云间阆苑何时见，水底瑶池触处通。
知有殿庭馀力在，莫辞消息寄西风。
656.032 【酬黄从事怀旧见寄】罗隐
旧游不合到心中，把得君诗意亦同。水馆酒阑清夜月，
香街人散白杨风。长绳系日虽难绊，辨口谈天不易穷。
世事自随蓬转在，思量何处是飞蓬。
656.033 【绣】罗隐
一片丝罗□□□，洞房西室女工劳。花随玉指添春色，
鸟逐金针长羽毛。蜀锦谩夸声自贵，越绫虚说价功高。
可中用作鸳鸯被，红叶枝枝不碍刀。
656.034 【西施】罗隐
家国兴亡自有时，吴人何苦怨西施。
西施若解倾吴国，越国亡来又是谁。
656.035 【自遣】罗隐
得即高歌失即休，多愁多恨亦悠悠。
今朝有酒今朝醉，明日愁来明日愁。
656.036 【白角篦】罗隐
白似琼瑶滑似苔，随梳伴镜拂尘埃。
莫言此个尖头物，几度撩人恶发来。
656.037 【铜雀台】罗隐
强歌强舞竟难胜，花落花开泪满膺。
只合当年伴君死，免交憔悴望西陵。
656.038 【鹦鹉】罗隐
莫恨雕笼翠羽残，江南地暖陇西寒。
劝君不用分明语，语得分明出转难。
656.039 【金钱花】罗隐
占得佳名绕树芳，依依相伴向秋光。
若教此物堪收贮，应被豪门尽劚将。
656.040 【梅】罗隐
天赐胭脂一抹腮，盘中磊落笛中哀。
虽然未得和羹便，曾与将军止渴来。
