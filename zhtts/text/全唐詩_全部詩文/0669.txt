第656卷 羅隱
656.01 【七夕】羅隱
絡角星河菡萏天，一家歡笑設紅筵。應傾謝女珠璣篋，
盡寫檀郎錦繡篇。香帳簇成排窈窕，金針穿罷拜嬋娟。
銅壺漏報天將曉，惆悵佳期又一年。
656.02 【送臧濆下第謁竇鄜州】羅隱
賦得長楊不直錢，卻來京口看鶯遷。也知絳灌輕才子，
好謁尤常醉少年。萬里故鄉雲縹緲，一春生計淚瀾汍。
多情柱史應相問，與話歸心正浩然。
656.03 【清明日曲江懷友】羅隱
君與田蘇即舊遊，我於交分亦綢繆。二年隔絕黃泉下，
盡日悲涼曲水頭。鷗鳥似能齊物理，杏花疑欲伴人愁。
寡妻稚子應寒食，遙望江陵一淚流。
656.04 【送鄭州嚴員外】羅隱
欲將刀筆潤王猷，東去先分聖主憂。滿扇好風吹鄭圃，
一車甘雨別皇州。尚書磧冷鴻聲晚，僕射陂寒樹影秋。
從此文星在何處，武牢關外庾公樓。
656.05 【孫員外赴闕後重到三衢】羅隱
遠山高枝思悠哉，重倚危樓盡一杯。謝守已隨徵詔入，
魯儒猶逐斷蓬來。地寒謾憶移暄手，時急方須濟世才。
宣室夜闌如有問，可能全忘未然灰。
656.06 【衡陽泊木居士廟下作（一題作題木居士廟）】羅隱
烏噪殘陽草滿庭，此中枯木似人形。只應神物長爲主，
未必浮槎即有靈。八月風波飄不去，四時黍稷薦惟馨。
南朝庾信無因賦，牢落祠前水氣腥。
656.07 【鍾陵見楊秀才（一題作見進士楊尋）】羅隱
孺亭滕閣少踟躕，三度南遊一事無。只覺流年如鳥逝，
不知何處有龍屠。雲歸洪井枝柯斂，水下漳江氣色粗。
賴得與君同此醉，醒來愁被鬼揶揄。
656.08 【自湘川東下立春泊夏口阻風登孫權城】羅隱
吳門此去逾千里，湘浦離來想數旬。只見風師長佔路，
不知青帝已行春。危憐壞堞猶遮水，狂愛寒梅欲傍人。
事往時移何足問，且憑村酒暖精神。
656.09 【春日憶湖南舊遊寄盧校書】羅隱
旅榜前年過洞庭，曾提刀筆事甘寧。玳筵離隔將軍幕，
朱履頻窺處士星。恩重匣中孤劍在，夢餘江畔數峯青。
金貂見服嘉賓散，回首昭丘一涕零。
656.010 【賀淮南節度盧員外賜緋】羅隱
儉蓮高貴九霄聞，粲粲朱衣降五雲。驄馬早年曾避路，
銀魚今日且從軍。御題彩服垂天眷，袍展花心透縠紋。
應笑當年老萊子，鮮華都自降明君。
656.011 【春日獨遊禪智寺】羅隱
樹遠連天水接空，幾年行樂舊隋宮。花開花謝還如此，
人去人來自不同。鸞鳳調高何處酒，吳牛蹄健滿車風。
思量只合騰騰醉，煮海平陳一夢中。
656.012 【和淮南李司空同轉運員外（一作同轉運盧員外賜緋）】羅隱
層層高閣舊瀛洲，此地須徵第一流。丞相近年縈倚望，
重才今日喜遨遊。榮持健筆金黃貴，恨咽離筵管吹秋。
誰繼伊皋送行句，梁王詩好郢人愁。
656.013 【后土廟】羅隱
四海兵戈尚未寧，始於雲外學儀形。九天玄女猶無聖，
后土夫人豈有靈。一帶好雲侵鬢綠，兩層危岫拂眉青。
韋郎年少知何在，端坐思量太白經。
656.014 【金陵夜泊】羅隱
冷煙輕淡傍衰叢，此夕秦淮駐斷蓬。棲雁遠驚沽酒火，
亂鴉高避落帆風。地銷王氣波聲急，山帶秋陰樹影空。
六代精靈人不見，思量應在月明中。
656.015 【上江州陳員外】羅隱
寒江九派轉城樓，東下鍾陵第一州。人自中臺方貴盛，
地從西晉即風流。舊班久望鵷晴翥，餘力猶聞虎夜浮。
應恨屬官無健令，異時佳節阻閒遊。
656.016 【廣陵開元寺閣上作】羅隱
滿檻山川漾落暉，檻前前事去如飛。雲中雞犬劉安過，
月裏笙歌煬帝歸。江蹙海門帆散去，地吞淮口樹相依。
紅樓翠幕知多少，長向東風有是非。
656.017 【上鄂州韋尚書】羅隱
往歲先皇馭九州，侍臣才業最風流。文窮典誥雖餘力，
俗致雍熙盡密謀。蘭省換班青作綬，柏臺前引絳爲韝。
都緣未負江山興，開濟生靈校一秋。
656.018 【早春巴陵道中】羅隱
遠雪亭亭望未銷，岳陽春淺似相饒。短蘆冒土初生筍，
高柳偷風已弄條。波泛洞庭猵獺健，谷連荊楚鬼神妖。
中流菱唱泊何處，一隻畫船蘭作橈。
656.019 【廣陵秋日酬進士臧濆見寄】羅隱
驛西斜日滿窗前，獨憑秋欄思渺綿。數尺斷蓬慚故國，
一輪清鏡泣流年。已知世事真徒爾，縱有心期亦偶然。
空愧荀家好兄弟，雁來魚去是因緣。
656.020 【淮南送李司空朝覲】羅隱
聖君宵旰望時雍，丹詔西來雨露濃。宣父道高休嘆鳳，
武侯才大本吟龍。九州似鼎終須負，萬物爲銅只待熔。
臘後春前更何事，便看經度奏東封。
656.021 【秋日禪智寺見裴郎中題名寄韋瞻】羅隱
野寺疏鍾萬木秋，偶尋題處認名侯。官離南郡應閒暇，
地勝東山想駐留。百醆濃醪成別夢，兩行垂露浣羈愁。
心知只有韋公在，更對真蹤話舊遊。
656.022 【廣陵春日憶池陽有寄】羅隱
煙水濛濛接板橋，數年經歷駐徵橈。醉憑危檻波千頃，
愁倚長亭柳萬條。別後故人冠獬豸，病來知己賞鷦鷯。
清流夾宅千家住，會待閒乘一信潮。
656.023 【春中湘中題嶽麓寺僧舍】羅隱
蟾宮虎穴兩皆休，來憑危欄送遠愁。多事林鶯還謾語，
薄情邊雁不回頭。春融只待乾坤醉，水闊深知世界浮。
欲共高僧話心跡，野花芳草奈相尤。
656.024 【出試後投所知】羅隱
此日蓬壺兩日程，當時消息甚分明。桃須曼倩催方熟，
橘待洪崖遣始行。島外音書應有意，眼前塵土漸無情。
莫教更似山西鼠，齧破愁腸恨一生。
656.025 【湘南春日懷古】羅隱
晴江春暖蘭蕙薰，鳧鷖苒苒鷗著羣。洛陽賈誼自無命，
少陵杜甫兼有文。空闊遠帆遮落日，蒼茫野樹礙歸雲。
松醪酒好昭潭靜，閒過中流一吊君。
656.026 【江州望廬山】羅隱
東南蒼翠何崔嵬，橫流一望幽抱開。影寒已令水底去，
腳闊欲過湖心來。深處不唯容鬼怪，暗中兼恐有風雷。
仙人往往今誰在，紅杏花香重首回。
656.027 【金陵寄竇尚書】羅隱
二年岐路有西東，長憶優遊楚驛中。虎帳談高無客繼，
馬卿官傲少人同。世危肯使依劉表，山好猶能憶謝公。
此去此恩言不得，謾將閒淚對春風。
656.028 【清溪江令公宅】羅隱
蠻箋象管夜深時，曾賦陳宮第一詩。宴罷風流人不見，
廢來蹤跡草應知。鶯憐勝事啼空巷，蝶戀餘香舞好枝。
還有往年金甃井，牧童樵叟等閒窺。
656.029 【鄭州獻盧舍人（時本官王令公收復兩京後）】羅隱
海槎閒暇閬風輕，不是安流不肯行。雞省露濃湯餅熟，
鳳池煙暖詔書成。漁籌已合光儒夢，堯印何妨且治兵。
會待兩都收復後，右圖儀表左題名。
656.030 【別池陽所居】羅隱
黃塵初起此留連，火耨刀耕六七年。雨夜老農傷水旱，
雪晴漁父共舟船。已悲世亂身須去，肯愧途危跡屢遷。
卻是九華山有意，列行相送到江邊。
656.031 【送內使周大夫自杭州朝貢】羅隱
八都上將近平戎，便附輶軒奏聖聰。三接駕前朝覲禮，
一函江表戰徵功。雲間閬苑何時見，水底瑤池觸處通。
知有殿庭餘力在，莫辭消息寄西風。
656.032 【酬黃從事懷舊見寄】羅隱
舊遊不合到心中，把得君詩意亦同。水館酒闌清夜月，
香街人散白楊風。長繩繫日雖難絆，辨口談天不易窮。
世事自隨蓬轉在，思量何處是飛蓬。
656.033 【繡】羅隱
一片絲羅□□□，洞房西室女工勞。花隨玉指添春色，
鳥逐金針長羽毛。蜀錦謾誇聲自貴，越綾虛說價功高。
可中用作鴛鴦被，紅葉枝枝不礙刀。
656.034 【西施】羅隱
家國興亡自有時，吳人何苦怨西施。
西施若解傾吳國，越國亡來又是誰。
656.035 【自遣】羅隱
得即高歌失即休，多愁多恨亦悠悠。
今朝有酒今朝醉，明日愁來明日愁。
656.036 【白角篦】羅隱
白似瓊瑤滑似苔，隨梳伴鏡拂塵埃。
莫言此個尖頭物，幾度撩人惡發來。
656.037 【銅雀臺】羅隱
強歌強舞竟難勝，花落花開淚滿膺。
只合當年伴君死，免交憔悴望西陵。
656.038 【鸚鵡】羅隱
莫恨雕籠翠羽殘，江南地暖隴西寒。
勸君不用分明語，語得分明出轉難。
656.039 【金錢花】羅隱
佔得佳名繞樹芳，依依相伴向秋光。
若教此物堪收貯，應被豪門盡劚將。
656.040 【梅】羅隱
天賜胭脂一抹腮，盤中磊落笛中哀。
雖然未得和羹便，曾與將軍止渴來。
