第034卷 楊師道
34.01 【隴頭水】楊師道
隴頭秋月明，隴水帶關城。笳添離別曲，風送斷腸聲。
映雪峯猶暗，乘冰馬屢驚。霧中寒雁至，沙上轉蓬輕。
天山傳羽檄，漢地急徵兵。陣開都護道，劍聚伏波營。
於茲覺無渡，方共濯胡纓。
34.02 【中書寓直詠雨簡褚起居上官學士】楊師道
雲暗蒼龍闕，沉沉殊未開。窗臨鳳凰沼，颯颯雨聲來。
電影入飛閣，風威凌吹臺。長檐響奔溜，清簟肅浮埃。
早荷葉稍沒，新篁枝半摧。茲晨悵多緒，懷友自難裁。
況復重城內，日暮獨裴回。玉階良史筆，金馬掞天才。
高甍通散騎，複道駕蓬萊。思君贈桃李，於此冀瓊瑰。
34.03 【闕題】楊師道
漢家伊洛九重城，御路浮橋萬里平。桂戶雕樑連綺翼，
虹梁繡柱映丹楹。朝光欲動千門曙，麗日初照百花明。
燕趙蛾眉舊傾國，楚宮腰細本傳名。二月桑津期結伴，
三春淇水逐關情。蘭叢有意飛雙蝶，柳葉無趣隱啼鶯。
扇裏細妝將夜並，風前獨舞共花榮。兩鬟百萬誰論價，
一笑千金判是輕。不爲披圖來侍寢，非因主第奉身迎。
羊車詎畏青門閉，兔月今宵照後庭。
34.04 【初秋夜坐應詔】楊師道
玉琯涼初應，金壺夜漸闌。滄池流稍潔，仙掌露方漙。
雁聲風處斷，樹影月中寒。爽氣長空淨，高吟覺思寬。
34.05 【賦終南山用風字韻應詔】楊師道
眷言懷隱逸，輟駕踐幽叢。白雲飛夏雨，碧嶺橫春虹。
草綠長楊路，花疏五柞宮。登臨日將晚，蘭桂起香風。
34.06 【詠飲馬應詔】楊師道
清晨控龍馬，弄影出花林。躞蹀依春澗，聯翩度碧潯。
苔流染絲絡，水潔寫雕簪。一御瑤池駕，詎憶長城陰。
34.07 【初宵看婚】楊師道
洛城花燭動，戚里畫新蛾。隱扇羞應慣，含情愁已多。
輕啼溼紅粉，微睇轉橫波。更笑巫山曲，空傳暮雨過。
34.08 【侍宴賦得起坐彈鳴琴二首（一作楊希道詩）】楊師道
北林鵲夜飛，南軒月初進。調絃發清徵，蕩心祛褊吝。
變作離鴻聲，還入思歸引。長嘆未終極，秋風飄素鬢。
絲傳園客意，曲奏楚妃情。罕有知音者，空勞流水聲。
34.09 【詠琴（一作楊希道詩）】楊師道
久擅龍門質，孤竦嶧陽名。齊娥初發弄，趙女正調聲。
嘉客勿遽反，繁弦曲未成。
34.010 【詠笙（一作楊希道詩）】楊師道
短長插鳳翼，洪細摹鸞音。能令楚妃嘆，復使荊王吟。
切切孤竹管，來應雲和琴。
34.011 【應詔詠巢烏】楊師道
桂樹春暉滿，巢烏刷羽儀。朝飛麗城上，夜宿碧林陲。
背風藏密葉，向日逐疏枝。仰德還能哺，依仁遂可窺。
驚鳴雕輦側，王吉自相知。
34.012 【奉和夏日晚景應詔】楊師道
輦路夾垂楊，離宮通建章。日落橫峯影，雲歸起夕涼。
雕軒動流吹，羽蓋息回塘。薙草生還綠，殘花落尚香。
青巖類姑射，碧澗似汾陽。幸屬無爲日，歡娛尚未央。
34.013 【奉和聖制春日望海】楊師道
春山臨渤海，徵旅輟晨裝。回瞰盧龍塞，斜瞻肅慎鄉。
洪波回地軸，孤嶼映雲光。落日驚濤上，浮天駭浪長。
仙台隱螭駕，水府泛黿梁。碣石朝煙滅，之罘歸雁翔。
北巡非漢後，東幸異秦皇。搴旗羽林客，跋距少年場。
龍擊驅遼水，鵬飛出帶方。將舉青丘繳，安訪白霓裳。
34.014 【春朝閒步】楊師道
休沐乘閒豫，清晨步北林。池塘藉芳草，蘭芷襲幽衿。
霧中分曉日，花里弄春禽。野徑香恆滿，山階筍屢侵。
何須命輕蓋，桃李自成陰。
34.015 【還山宅】楊師道
暮春還舊嶺，徙倚玩年華。芳草無行徑，空山正落花。
垂藤掃幽石，臥柳礙浮槎。鳥散茅檐靜，雲披澗戶斜。
依然此泉路，猶是昔煙霞。
34.016 【詠馬】楊師道
寶馬權奇出未央，雕鞍照曜紫金裝。春草初生馳上苑，
秋風欲動戲長楊。鳴珂屢度章臺側，細蹀經向濯龍傍。
徒令漢將連年去，宛城今已獻名王。
34.017 【奉和詠弓】楊師道
霜重麟膠勁，風高月影圓。烏飛隨帝輦，雁落逐鳴弦。
34.018 【詠硯】楊師道
圓池類璧水，輕翰染煙華。將軍欲定遠，見棄不應賒。
34.019 【奉和正日臨朝應詔】楊師道
皇猷被寰宇，端扆屬元辰。九重麗天邑，千門臨上春。
34.020 【詠舞（一作楊希道詩）】楊師道
二八如迴雪，三春類早花。分行向燭轉，一種逐風斜。
