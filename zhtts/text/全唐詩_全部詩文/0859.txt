第755卷 徐鉉
755.01 【送陳先生之洪井寄蕭少卿】徐鉉
聞君仙袂指洪厓，我憶情人別路賒。知有歡娛遊楚澤，
更無書札到京華。雲開驛閣連江靜，春滿西山倚漢斜。
此處相逢應見問，爲言搔首望龍沙。
755.02 【送龔明府九江歸寧】徐鉉
茂宰隳官去，扁舟著綵衣。湓城春酒熟，匡阜野花稀。
解纜垂楊綠，開帆宿鷺飛。一朝吾道泰，還逐落潮歸。
755.03 【和江西蕭少卿見寄二首】徐鉉
亡羊岐路愧司南，二紀窮通聚散三。老去何妨從笑傲，
病來看欲懶朝參。離腸似線常憂斷，世態如湯不可探。
珍重加餐省思慮，時時斟酒壓山嵐。
身遙上國三千里，名在朝中二十春。金印不須辭入幕，
麻衣曾此嘆迷津。卷舒由我真齊物，憂喜忘心即養神。
世路風波自翻覆，虛舟無計得沉淪。
755.04 【送薛少卿赴青陽】徐鉉
我愛陶靖節，吏隱從絃歌。我愛費徵君，高臥歸九華。
清風激頹波，來者無以加。我志兩不遂，漂淪浩無涯。
數奇時且亂，此圖今愈賒。賢哉薛夫子，高舉凌晨霞。
安民即是道，投足皆爲家。功名與權位，悠悠何用誇。
攜朋出遠郊，酌酒藉平沙。雲收遠天靜，江闊片帆斜。
離懷與企羨，南望長諮嗟。
755.05 【送高起居之涇縣】徐鉉
右史罷朝歸，之官句水湄。別我行千里，送君傾一卮。
酒罷長嘆息，此嘆君應悲。亂中吾道薄，卿族舊人稀。
胡爲佩銅墨，去此白玉墀。吏事豈所堪，民病何可醫。
藏用清其心，此外慎勿爲。縣郭有佳境，千峯溪水西。
雲樹杳回合，巖巒互蔽虧。彈琴坐其中，世事吾不知。
時時寄書札，以慰長相思。
755.06 【宿茅山寄舍弟】徐鉉
茅許稟靈氣，一家同上賓。仙山空有廟，舉世更無人。
獨往誠違俗，浮名亦累真。當年各自勉，雲洞鎮長春。
755.07 【晚憩白鶴廟寄句容張少府】徐鉉
日入林初靜，山空暑更寒。泉鳴細巖竇，鶴唳眇雲端。
拂榻安棋局，焚香戴道冠。望君殊不見，終夕憑欄干。
755.08 【題紫陽觀】徐鉉
南朝名士富仙才，追步東卿遂不回。丹井自深桐暗老，
祠宮長在鶴頻來。巖邊桂樹攀仍倚，洞口桃花落復開。
惆悵霓裳太平事，一函真跡鎖昭臺。
755.09 【贈奚道士（含象）】徐鉉
先生曾有洞天期，猶傍天壇摘紫芝。處世自能心混沌，
全真誰見德支離。玉霄塵閉人長在，全鼎功成俗未知。
他日飆輪謁茅許，願同雞犬去相隨。
755.010 【題碧巖亭贈孫尊師】徐鉉
絕境何人識，高亭萬象含。憑軒臨樹杪，送目極天南。
積靄生泉洞，歸雲鎖石龕。丹霞披翠巘，白鳥帶晴嵐。
仙去留虛室，龍歸漲碧潭。幽巖君獨愛，玄味我曾耽。
世上愁何限，人間事久諳。終須脫羈鞅，來此會空談。
755.011 【題白鶴廟】徐鉉
平生心事向玄關，一入仙鄉似舊山。白鶴唳空晴眇眇，
丹沙流澗暮潺潺。嘗嗟多病嫌中藥，擬問真經乞小還。
滿洞煙霞互陵亂，何峯臺榭是蕭閒。
755.012 【步虛詞五首】徐鉉
氣爲還元正，心由抱一靈。凝神歸罔象，飛步入青冥。
整服乘三素，旋綱躡九星。瓊章開後學，稽首奉真經。
天帝黃金闕，真人紫錦書。霓裳紛蔽景，羽服迥凌虛。
白鶴能爲使，班麟解駕車。靈符終願借，轉共世情疏。
聖主過幽谷，虛皇在蕊宮。五千宗物母，七字祕神童。
世上金壺遠，人間玉龠空。唯餘養身法，修此與天通。
何處求玄解，人間有洞天。勤行皆是道，謫下尚爲仙。
蔽景乘朱鳳，排虛駕紫煙。不嫌園吏傲，願在玉宸前。
三素霏霏遠，盟威凜凜寒。火鈴空滅沒，星斗曉闌干。
佩響流虛殿，爐煙在醮壇。蕭寥不可極，驂駕上雲端。
755.013 【留題仙觀】徐鉉
瑤壇醮罷晚雲開，羽客分飛俗士回。
爲報移文不須勒，未曾遊處待重來。
755.014 【和陳洗馬山莊新泉】徐鉉
已開山館待抽簪，更要巖泉欲洗心。常被松聲迷細韻，
忽流花片落高岑。便疏淺瀨穿莎徑，始有清光映竹林。
何日煎茶醞香酒，沙邊同聽暝猿吟。
755.015 【奉和七夕應令】徐鉉
今宵星漢共晶光，應笑羅敷嫁侍郎。斗柄易傾離恨促，
河流不盡後期長。靜聞天籟疑鳴佩，醉折荷花想豔妝。
誰見宣猷堂上宴，一篇清韻振金鐺。
755.016 【又和八日】徐鉉
微雲疏雨淡新秋，曉夢依稀十二樓。故作別離應有以，
擬延更漏共無由。那教人世長多恨，未必天仙不解愁。
博望苑中殘酒醒，香風佳氣獨遲留。
755.017 【和印先輩及第後獻座主朱舍人郊居之作】徐鉉
成名郊外掩柴扉，樹影蟬聲共息機。積雨暗封青蘚徑，
好風輕透白綀衣。嘉魚始賦人爭誦，荊玉頻收國自肥。
獨坐公廳正煩暑，喜吟新詠見玄微。
755.018 【和致仕張尚書新創道院】徐鉉
梓澤成新致，金丹有舊情。掛冠朝睡足，隱几暮江清。
藥圃分輕綠，松窗起細聲。養高寧厭病，默坐對諸生。
755.019 【和尉遲贊善秋暮僻居】徐鉉
登高節物最堪憐，小嶺疏林對檻前。輕吹斷時雲縹緲，
夕陽明處水澄鮮。江城秋早催寒事，望苑朝稀足晏眠。
庭有菊花尊有酒，若方陶令愧前賢。
755.020 【和陳贊善致仕還京口】徐鉉
海門山下一漁舟，中有高人未白頭。已駕安車歸故里，
尚通閨籍在龍樓。泉聲漱玉窗前落，江色和煙檻外流。
今日君臣厚終始，不須辛苦畫雙牛。
755.021 【京使回自臨川，得從兄書寄詩，依韻和】徐鉉
珍重還京使，殷勤話故人。別離長掛夢，寵祿不關身。
趣向今成道，聲華舊絕塵。莫嗟客鬢老，詩句逐時新。
755.022 【陪鄭王相公賦筵前垂冰，應教依韻】徐鉉
窗外虛明雪乍晴，檐前垂霤盡成冰。長廊瓦疊行行密，
晚院風高寸寸增。玉指乍拈簪尚愧，金階時墜磬難勝。
晨餐堪醒曹參酒，自恨空腸病不能。
755.023 【送禮部潘尚書致仕還建安】徐鉉
名遂功成累復輕，鱸魚因起舊鄉情。履聲初下金華省，
帆影看離石首城。化劍津頭尋故老，同亭會上問仙卿。
冥鴻高舉真難事，相送何須淚滿纓。
755.024 【和尉遲贊善病中見寄】徐鉉
仙郎移病暑天過，卻似冥鴻避罻羅。晝夢乍驚風動竹，
夜吟時覺露沾莎。情親稍喜貧居近，性懶猶嫌上直多。
望苑恩深期勿藥，青雲岐路未蹉跎。
755.025 【池州陳使君見示遊齊山詩因寄】徐鉉
往歲曾遊弄水亭，齊峯濃翠暮軒橫。哀猿出檻心雖喜，
傷鳥聞弦勢易驚。病後簪纓殊寡興，老來泉石倍關情。
今朝池口風波靜，遙賀山前有頌聲。
755.026 【再領制誥和王明府見賀】徐鉉
蹇步還依列宿邊，拱辰重認舊雲天。自嗟多難飄零困，
不似當年膽氣全。雞樹晚花疏向日，龍池輕浪細含煙。
從來不解爲身計，一葉悠悠任大川。
755.027 【送高舍人使嶺南】徐鉉
西掖官曹近，南溟道路遙。使星將渡漢，仙棹乍乘潮。
柳映靈和折，梅依大庾飄。江帆風淅淅，山館雨蕭蕭。
陸賈真迂闊，終童久寂寥。送君何限意，把酒一長謠。
755.028 【和王明府見寄】徐鉉
時情世難消吾道，薄宦流年危此身。莫嘆京華同寂寞，
曾經兵革共漂淪。對山開戶唯求靜，貰酒留賓不道貧。
善政空多尚淹屈，不知誰是解憂民。
755.029 【和方泰州見寄】徐鉉
逐客悽悽重入京，舊愁新恨兩難勝。雲收楚塞千山雪，
風結秦淮一尺冰。置醴筵空情豈盡，投湘文就思如凝。
更殘月落知孤坐，遙望船窗一點星。
755.030 【文獻太子輓歌詞五首】徐鉉
國有承祧重，人知秉哲尊。清風來望苑，遺烈在東藩。
此日升緱嶺，何因到寢門。天高不可問，煙靄共昏昏。
夏啓吾君子，周儲上帝賓。音容一飄忽，功業自紛綸。
露泣承華月，風驚麗正塵。空餘商嶺客，行淚下宜春。
出處成交讓，經綸有大功。淚碑瓜步北，棠樹蒜山東。
百揆方時敘，重離遂不融。故臣偏感咽，曾是嘆三窮。
甲觀光陰促，園陵天地長。簫笳咽無韻，賓御哭相將。
盛烈傳彝鼎，遺文被樂章。君臣知己分，零淚亂無行。
彩仗清晨出，非同齒胄時。愁煙鎖平甸，朔吹繞寒枝。
楚客來何補，緱山去莫追。回瞻飛蓋處，掩袂不勝悲。
755.031 【送王員外宰德安】徐鉉
家世朱門貴，官資粉署優。今爲百里長，應好五峯遊。
柳影連彭澤，湖光接庾樓。承明須再入，官滿莫淹留。
755.032 【以端溪硯酬張員外水精珠兼和來篇】徐鉉
請以端溪潤，酬君水玉明。方圓雖異器，功用信俱呈。
自得山川秀，能分日月精。巾箱各珍重，所貴在交情。
755.033 【奉使九華山，中途遇青陽薛郎中】徐鉉
故人相別動相思，此地相逢豈素期。九子峯前閒未得，
五溪橋上坐多時。甘泉從幸餘知忝，宣室徵還子未遲。
且飲一杯消別恨，野花風起漸離披。
755.034 【奉命南使經彭澤（值王明府不在，留此）】徐鉉
遠使程途未一分，離心常要醉醺醺。
那堪彭澤門前立，黃菊蕭疏不見君。
755.035 【南都遇前嘉魚劉令，言遊閩嶺，作此與之】徐鉉
我持使節經韶石，君作閒遊過武夷。兩地山光成獨賞，
隔年鄉思暗相知。洪厓壇上長岑寂，孺子亭前自別離。
珍重分岐一杯酒，強加餐飯數吟詩。
755.036 【閣皁山】徐鉉
殿影高低雲掩映，松陰繚繞步徘徊。
從今莫厭簪裾累，不是乘軺不得來。
755.037 【玉笥山留題】徐鉉
仙鄉會應遠，王事知何極。徵傳莫辭勞，玉峯聊一息。
形骸已銷散，心想都凝寂。真氣自清虛，非關好松石。
九仙皆積學，洞壑多遺蹟。遊子歸去來，胡爲但徵役。
755.038 【廬陵別朱觀先輩】徐鉉
桂籍知名有幾人，翻飛相續上青雲。解憐才子寧唯我，
遠作卑官尚見君。嶺外獨持嚴助節，宮中誰薦長卿文。
新詩試爲重高詠，朝漢臺前不可聞。
755.039 【文彧少卿文山郎中交好深至二紀已餘暌別…留題此詩】徐鉉
孫家虛座吊諸孤，張叟僧房見手書。二紀歡遊今若此，
滿衣零淚欲何如。腰間金印從如鬥，鏡裏霜華已滿梳。
珍重遠公應笑我，塵心唯此未能除。
755.040 【朱處士相與有山水之願見送至南康作此以別之】徐鉉
憐君送我至南康，更憶梅花庾嶺芳。
多少仙山共遊在，願君百歲尚康強。
755.041 【清明日清遠峽作】徐鉉
嶺外春過半，途中火又新。殷勤清遠峽，留戀北歸人。
755.042 【回至南康題紫極宮裏道士房】徐鉉
王事信靡盬，飲冰安足辭。胡爲擁徵傳，乃至天南陲。
天南非我鄉，留滯忽逾時。還經羽人家，豁若雲霧披。
何以寬吾懷，老莊有微詞。達士無不可，至人豈偏爲。
客愁勿複道，爲君吟此詩。
755.043 【和歙州陳使君見寄】徐鉉
新安風景好，時令肅轅門。身貴心彌下，功多口不言。
韜鈐家法在，儒雅素風存。簪履陪遊盛，鄉閭俗化敦。
臨窗山色秀，繞郭水聲喧。織絡文章麗，矜嚴道義尊。
樓臺秋月靜，京庾晚雲屯。曉吹傳衙鼓，晴陽展信幡。
一篇貽友好，千里倍心論。未見歸驂動，空能役夢魂。
755.044 【和賈員外戩見贈玉蕊花栽】徐鉉
瓊瑤一簇帶花來，便劚蒼苔手自栽。
喜見唐昌舊顏色，爲君判病酌金罍。
755.045 【光穆皇后輓歌三首】徐鉉
仙馭期難改，坤儀道自光。閟宮新表德，沙麓舊膺祥。
素帟堯門掩，凝笳畢陌長。東風慘陵樹，無復見親桑。
永樂留虛位，長陵啓夕扉。返虞嚴吉仗，復土掩空衣。
功業投三母，光靈極四妃。唯應彤史在，不與露花晞。
隱隱閶門路，煙雲曉更愁。空瞻金輅出，非是濯龍游。
德感人倫正，風行內職修。還隨偶物化，同此思軒丘。
755.046 【嚴相公宅牡丹】徐鉉
但是豪家重牡丹，爭如丞相閣前看。鳳樓日暖開偏早，
雞樹陰濃謝更難。數朵已應迷國豔，一枝何幸上塵冠。
不知更許憑欄否，爛熳春光未肯殘。
755.047 【侍宴賦得歸雁】徐鉉
夜靜羣動息，翩翩一雁歸。清音天際遠，寒影月中微。
何處雲同宿，長空雪共飛。陽和常借便，免與素心違。
755.048 【又賦早春書事】徐鉉
苑裏芳華早，皇家勝事多。弓聲達春氣，弈思養天和。
暖酒紅爐火，浮舟綠水波。雪晴農事起，擊壤聽賡歌。
755.049 【依韻和令公大王薔薇詩】徐鉉
綠樹成陰後，羣芳稍歇時。誰將新濯錦，掛向最長枝。
卷箔香先入，憑欄影任移。賞頻嫌酒渴，吟苦怕霜髭。
架迥籠雲幄，庭虛展繡帷。有情縈舞袖，無力罥遊絲。
嫩蕊鶯偷採，柔條柳伴垂。荀池波自照，梁苑客嘗窺。
玉李尋皆謝，金桃亦暗衰。花中應獨貴，庭下故開遲。
委豔妝苔砌，分華借槿籬。低昂勻灼爍，濃淡疊參差。
幸植王宮裏，仍逢宰府知。芳心向誰許，醉態不能支。
芍藥天教避，玫瑰衆共嗤。光明烘晝景，潤膩裛輕𩅰。
麗似期神女，珍如重衛姬。君王偏屬詠，七子盡搜奇。
755.050 【和門下殷侍郎新茶二十韻】徐鉉
暖吹入春園，新芽競粲然。才教鷹觜拆，未放雪花妍。
荷杖青林下，攜筐旭景前。孕靈資雨露，鍾秀自山川。
碾後香彌遠，烹來色更鮮。名隨土地貴，味逐水泉遷。
力藉流黃暖，形模紫筍圓。正當鑽柳火，遙想湧金泉。
任道時新物，須依古法煎。輕甌浮綠乳，孤竈散餘煙。
甘薺非予匹，宮槐讓我先。竹孤空冉冉，荷弱謾田田。
解渴消殘酒，清神感夜眠。十漿何足饋，百榼盡堪捐。
採擷唯憂晚，營求不計錢。任公因焙顯，陸氏有經傳。
愛甚真成癖，嘗多合得仙。亭臺虛靜處，風月豔陽天。
自可臨泉石，何妨雜管絃。東山似蒙頂，願得從諸賢。
755.051 【春雪應制】徐鉉
繁陰連曙景，瑞雪灑芳辰。勢密猶疑臘，風和始覺春。
縈林開玉蕊，飄座裛香塵。欲識宸心悅，雲謠慰兆人。
755.052 【進雪詩】徐鉉
欲使新正識有年，故飄輕絮伴春還。近看瓊樹籠銀闕，
遠想瑤池帶玉關。潤逐麳麰鋪綠野，暖隨杯酒上朱顏。
朝來花萼樓中宴，數曲賡歌雅頌間。
755.053 【自題山亭三首】徐鉉
簪組非無累，園林未是歸。世喧長不到，何必故山薇。
小舫行乘月，高齋臥看山。退公聊自足，爭敢望長閒。
跂石仍臨水，披襟復掛冠。機心忘未得，棋局與魚竿。
755.054 【和陳表用員外求酒】徐鉉
暑天頻雨亦頻晴，簾外閒雲重複輕。
珍重一壺酬絕唱，向風遙想醉吟聲。
755.055 【奉和右省僕射西亭高臥作】徐鉉
院靜蒼苔積，庭幽怪石欹。蟬聲當檻急，虹影向檐垂。
晝漏猶憐永，叢蘭未覺衰。疏篁巢翡翠，折葦覆鸕鷀。
對酒襟懷曠，圍棋旨趣遲。景皆隨所尚，物各遂其宜。
道與時相會，才非世所羈。賦詩貽座客，秋事爾何悲。
755.056 【憶新淦觴池寄孟賓於員外】徐鉉
往年淦水駐行軒，引得清流似月圓。自有谿光還碧甃，
不勞人力遞金船。潤滋苔蘚欺茵席，聲入杉松當管絃。
珍重詩人頻管領，莫教塵土咽潺潺。
755.057 【右省僕射後湖亭閒宴，鉉以宿直先歸，賦詩留獻】徐鉉
湖上一陽生，虛亭啓高宴。楓林煙際出，白鳥波心見。
主人忘貴達，座客容疵賤。獨慚殘照催，歸宿明光殿。
