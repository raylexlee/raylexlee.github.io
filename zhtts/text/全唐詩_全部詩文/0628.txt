第616卷 皮日休
616.01 【苦雨雜言寄魯望】皮日休
吳中十日涔涔雨，歊蒸庳下豪家苦。可憐臨頓陸先生，
獨自翛然守環堵。兒飢僕病漏空廚，無人肯典破衣裾。
蜾蠃時時上几案，蛙黽往往跳琴書。桃花米鬥半百錢，
枯荒溼壞炊不然。兩牀苮席一素幾，仰臥高聲吟太玄。
知君志氣如鐵石，甌冶雖神銷不得。乃知苦雨不復侵，
枉費畢星無限力。鹿門人作州從事，周章似鼠唯知醉。
府金廩粟虛請來，憶著先生便知愧。愧多饋少真徒然，
相見唯知攜酒錢。豪華滿眼語不信，不如直上天公箋。
天公箋，方修次，且榜鳴篷來一醉。
616.02 【奉和魯望齊梁怨別次韻】皮日休
芙蓉泣恨紅鉛落，一朵別時煙似幕。
鴛鴦剛解惱離心，夜夜飛來棹邊泊。
616.03 【奉和魯望曉起迴文】皮日休
孤煙曉起初原曲，碎樹微分半浪中。湖後釣筒移夜雨，
竹傍眠幾側晨風。圖梅帶潤輕沾墨，畫蘚經蒸半失紅。
無事有杯持永日，共君惟好隱牆東。
616.04 【奉酬魯望夏日四聲四首·平聲】皮日休
塘平芙蓉低，庭閒梧桐高。清煙埋陽烏，藍空含秋毫。
冠傾慵移簪，杯乾將餔糟。翛然非隨時，夫君真吾曹。
616.05 【奉酬魯望夏日四聲四首·平上聲】皮日休
溝渠通疏荷，浦嶼隱淺筱。舟閒攢輕蘋，槳動起靜鳥。
陰稀餘桑閒，縷盡晚繭小。吾徒當斯時，此道可以了。
616.06 【奉酬魯望夏日四聲四首·平去聲】皮日休
怡神時高吟，快意乍四顧。村深啼愁鵑，浪霽醒睡鷺。
書疲行終朝，罩困臥至暮。吁嗟當今交，暫貴便異路。
616.07 【奉酬魯望夏日四聲四首·平入聲】皮日休
先生何違時，一室習寂歷。松聲將飄堂，嶽色慾壓席。
彈琴奔玄雲，劚藥折白石。如教題君詩，若得札玉冊。
616.08 【苦雨中又作四聲詩寄魯望·平聲】皮日休
涔涔將經旬，昏昏空迷天。鸕鷀成羣嬉，芙蓉相偎眠。
魚通蓑衣城，帆過菱花田。秋收吾無望，悲之真徒然。
616.09 【苦雨中又作四聲詩寄魯望·平上聲】皮日休
河平州橋危，壘晚水鳥上。衝崖搜松根，點沼寫芡響。
舟輕通縈紆，棧墮阻指掌。攜橈將尋君，渚滿坐可往。
616.010 【苦雨中又作四聲詩寄魯望·平去聲】皮日休
狂霖昏悲吟，瘦桂對病臥。檐虛能彯斜，舍蠹易漏破。
宵愁將琴攻，晝悶用睡過。堆書仍傾觴，富貴未換個。
616.011 【苦雨中又作四聲詩寄魯望·平入聲】皮日休
羈棲愁霖中，缺宅屋木惡。荷傾還驚魚，竹滴復觸鶴。
閒僧千聲琴，宿客一笈藥。悠然思夫君，忽憶蠟屐著。
616.012 【奉和魯望疊韻雙聲二首·疊韻山中吟】皮日休
穿煙泉潺湲，觸竹犢觳觫。荒篁香牆匡，熟鹿伏屋曲。
616.013 【奉和魯望疊韻雙聲二首·雙聲溪上思】皮日休
疏杉低通灘，冷鷺立亂浪。草彩欲夷猶，雲容空淡蕩。
616.014 【奉和魯望疊韻吳宮詞二首】皮日休
侵深尋嶔岑，勢厲衛睥睨。荒王將鄉亡，細麗蔽袂逝。
枍栺替制曳，康莊傷荒涼。主虜部伍苦，嬙亡房廊香。
616.015 【奉和魯望閒居雜題五首·晚秋吟（以題十五字離合）】皮日休
東皋煙雨歸耕日，免去玄冠手刈禾。
火滿酒爐詩在口，今人無計奈儂何。
616.016 【奉和魯望閒居雜題五首·好詩景】皮日休
青盤香露傾荷女，子墨風流更不言。
寺寺雲蘿堪度日，京塵到死撲侯門。
616.017 【奉和魯望閒居雜題五首·醒聞檜】皮日休
解洗餘酲晨半酉，星星仙吹起雲門。
耳根無厭聽佳木，會盡山中寂靜源。
616.018 【奉和魯望閒居雜題五首·寺鐘暝】皮日休
百緣斗藪無塵土，寸地章煌欲布金。
重擊蒲牢唅山日，冥冥煙樹睹棲禽。
616.019 【奉和魯望閒居雜題五首·砌思步】皮日休
襹襹古薜繃危石，切切陰螿應晚田。
心事萬端何處止，少夷峯下舊雲泉。
616.020 【奉和魯望藥名離合夏月即事三首】皮日休
季春人病拋芳杜，仲夏溪波繞壞垣。
衣典濁醪身倚桂，心中無事到雲昏。
數曲急溪衝細竹，葉舟來往盡能通。
草香石冷無辭遠，志在天台一遇中。
桂葉似茸含露紫，葛花如綬蘸溪黃。
連雲更入幽深地，骨錄閒攜相獵郎。
616.021 【懷錫山藥名離合二首】皮日休
暗竇養泉容決決，明園護桂放亭亭。
歷山居處當天半，夏裏松風盡足聽。
曉景半和山氣白，薇香清淨雜纖雲。
實頭自是眠平石，腦側空林看虎羣。
616.022 【懷鹿門縣名離合二首】皮日休
山瘦更培秋後桂，溪澄閒數晚來魚。
臺前過雁盈千百，泉石無情不寄書。
十里松蘿陰亂石，門前幽事雨來新。
野霜濃處憐殘菊，潭上花開不見人。
616.023 【奉和魯望寒日古人名一絕】皮日休
北顧歡遊悲沈宋，南徐陵寢嘆齊梁。
水邊韶景無窮柳，寒被江淹一半黃。
616.024 【胥口即事六言二首】皮日休
波光杳杳不極，霽景澹澹初斜。黑蛺蝶粘蓮蕊，
紅蜻蜓嫋菱花。鴛鴦一處兩處，舴艋三家五家。
會把酒船偎荻，共君作個生涯。
拂釣清風細麗，飄蓑暑雨霏微。湖雲欲散未散，
嶼鳥將飛不飛。換酒帩頭把看，載蓮艇子撐歸。
斯人到死還樂，誰道剛須用機？
616.025 【夜會問答十】皮日休
寒夜清，簾外迢迢星斗明。況有蕭閒洞中客，
吟爲紫鳳呼凰聲。
癭木杯，杉贅楠瘤刳得來。莫怪家人畔邊笑，
渠心只愛黃金罍。
落霞琴，寥寥山水揚清音。玉皇仙馭碧雲遠，
空使松風終日吟。
蓮花燭，亭亭嫩蕊生紅玉。不知含淚怨何人，
欲問無由得心曲。
金火障，紅獸飛來射羅幌。夜來斜展掩深爐，
半睡芙蓉香盪漾。
憶山月，前溪後溪清復絕。看看又及桂花時，
空寄子規啼處血。
錦鯨薦，碧香紅膩承君宴。幾度閒眠卻覺來，
彩鱗飛出雲濤面。
懷溪雲，漠漠閒籠鷗鷺羣。有時日暮碧將合，
還被魚舟來觸分。
霜中笛，落梅一曲瑤華滴。不知青女是何人，
三奏未終頭已白。
月下橋，風外拂殘衰柳條。倚欄杆處獨自立，
青翰何人吹玉簫？
