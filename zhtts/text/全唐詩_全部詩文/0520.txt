第512卷 楊洵美 等
512.01 【答李昌期】楊洵美
三山載羣仙，峨峨鹹浪中。雲衣剪不得，此路安可從。
我生亦何事，出門如飛蓬。白日又黃昏，所悲瑤草空。
蟲聲故鄉夢，枕上禾黍風。吾道如未喪，天運何時通。
512.02 【宮詞】長孫翱
一道甘泉接御溝，上皇行處不曾秋。
誰言水是無情物，也到宮前咽不流。
512.03 【和於中丞登越王樓見寄】盧求
高情推謝守，善政屬綿州。未落紫泥詔，閒登白雪樓。
晴江如送日，寒嶺鎮迎秋。滿壁朝天士，唯予不繫舟。
512.04 【雨】歐陽袞
細雨弄春陰，餘寒入晝深。山姿輕薄霧，煙色澹幽林。
鹿踐莓苔滑，魚牽水荇沈。懷情方未已，清酒漫須斟。
512.05 【田家】歐陽袞
黯黯日將夕，牛羊村外來。巖阿青氣發，籬落杏花開。
草木應初感，鶬鶊亦已催。晚間春作好，行樂不須猜。
512.06 【神光寺】歐陽袞
香剎懸青磴，飛樓界碧空。石門棲怖鴿，慈塔繞歸鴻。
有法將心鏡，無名屬性通。從來樂幽寂，尋覓未能窮。
512.07 【和項斯遊頭陀寺上方】歐陽袞
步入桃源裏，晴花更滿枝。峯迴山意曠，林杳竹光遲。
遠寺尋龍藏，名香發雁池。間能將遠語，況及上陽時。
512.08 【秦原道中】歐陽袞
分險架長瀾，斜梁控夕巒。宿雲依嶺斷，初月入江寒。
緇化秦裘敝，塵驚漢策殘。無言倦行旅，遙路屬時難。
512.09 【月峯寺憶理公】歐陽袞
共來江海上，清論一宵同。禪榻渾依舊，心期浩已空。
驚春花落樹，聞梵澗搖風。二諦欣諮啓，還應夢寐通。
512.010 【寄陳去疾進士】歐陽袞
放跡疑辭垢，棲心亦道門。玄言蘿幌馥，詩思竹爐溫。
解帶搖花落，彈琴散鳥喧。江山茲夕意，唯有素交存。
512.011 【聽郢客歌陽春白雪】歐陽袞
寂聽郢中人，高歌已絕倫。臨風飄白雪，向日奏陽春。
調雅偏盈耳，聲長杳入神。連連貫珠並，嫋嫋遏雲頻。
度曲知難和，凝情想任真。周郎如賞羨，莫使滯芳晨。
512.012 【南澗寺】歐陽袞
春寺無人亂鳥啼，藤蘿陰磴野僧迷。雲藏古壁遺龍象，
草沒香臺抱鹿麛。松籟泠泠疑梵唄，柳煙歷歷見招提。
爲耽寂樂親禪侶，莫怪閒行費馬蹄。
