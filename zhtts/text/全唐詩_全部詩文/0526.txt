第518卷 雍陶
518.01 【明月照高樓】雍陶
朗月何高高，樓中簾影寒。一婦獨含嘆，四坐誰成歡。
時節屢已移，遊旅杳不還。滄溟倘未涸，妾淚終不幹。
君若無定雲，妾若不動山。雲行出山易，山逐雲去難。
願爲邊塞塵，因風委君顏。君顏良洗多，蕩妾濁水間。
518.02 【酬祕書王丞見寄】雍陶
朝下有閒思，南溝邊水行。因來見寥落，轉自嘆平生。
白首丈夫氣，赤心知己情。留詩本相慰，卻憶苦吟聲。
518.03 【僧金河戍客】雍陶
慣獵金河路，曾逢雪不迷。射鵰青冢北，走馬黑山西。
戍遠旌幡少，年深帳幕低。酬恩須盡敵，休說夢中閨。
518.04 【孤桐】雍陶
疏桐餘一干，風雨日蕭條。歲晚琴材老，天寒桂葉凋。
已悲根半死，復恐尾全焦。幸在龍門下，知音肯寂寥。
518.05 【秋露】雍陶
白露曖秋色，月明清漏中。痕沾珠箔重，點落玉盤空。
竹動時驚鳥，莎寒暗滴蟲。滿園生永夜，漸欲與霜同。
518.06 【送徐使君赴嶽州】雍陶
渺渺楚江上，風旗搖去舟。馬歸雲夢晚，猿叫洞庭秋。
別思滿南渡，鄉心生北樓。巴陵山水郡，應稱謝公遊。
518.07 【送裴璋還蜀因亦懷歸】雍陶
客在劍門外，新年音信稀。自爲千里別，已送幾人歸。
陌上月初落，馬前花正飛。離言殊未盡，春雨滿行衣。
518.08 【送前鄠縣李少府】雍陶
近出圭峯下，還期又不賒。身閒多宿寺，官滿未移家。
罷釣臨秋水，開尊對月華。自當蓬閣選，豈得臥煙霞。
518.09 【送宜春裴明府之任】雍陶
南行春已滿，路半水茫然。楚望花當渡，湘陰橘滿川。
山橫湖色上，帆出鳥行前。此任無辭遠，親人貴用還。
518.010 【贈宗靜上人】雍陶
世上方傳教，山中未得歸。閒花飄講席，馴鴿污禪衣。
積雨誰過寺，殘鍾自掩扉。寒來垂頂帽，白髮剃應稀。
518.011 【同賈島宿無可上人院】雍陶
何處銷愁宿，攜囊就遠僧。中宵吟有雪，空屋語無燈。
靜境唯聞鐸，寒牀但枕肱。還因愛閒客，始得見南能。
518.012 【和劉補闕秋園寓興六首】雍陶
水木夕陰冷，池塘秋意多。庭風吹故葉，階露淨寒莎。
愁燕窺燈語，情人見月過。砧聲聽已別，蟲響復相和。
閉門無事後，此地即山中。但覺鳥聲異，不知人境同。
晚花開爲雨，殘果落因風。獨坐還吟酌，詩成酒已空。
自得家林趣，常時在外稀。對僧餐野食，迎客著山衣。
雀鬥翻檐散，蟬驚出樹飛。功成他日後，何必五湖歸。
秋色庭蕪上，清朝見露華。疏篁抽晚筍，幽藥吐寒芽。
引水新渠淨，登臺小徑斜。人來多愛此，蕭爽似仙家。
禁掖朝回後，林園勝賞時。野人來辨藥，庭鶴往看棋。
晚日明丹棗，朝霜潤紫梨。還因重風景，猶自有秋詩。
聖代少封事，閒居方屏喧。漏寒雲外闕，木落月中園。
山鳥宿檐樹，水螢流洞門。無人見清景，林下自開尊。
518.013 【岳陽晚景】雍陶
漢陽無遠寺，見說過汾城。雲雨經春客，江山幾日程。
終隨鷗鳥去，只在海潮生。前路逢漁父，多愁問姓名。
518.014 【塞上宿野寺】雍陶
塞上蕃僧老，天寒疾上關。遠煙平似水，高樹暗如山。
去馬朝常急，行人夜始閒。更深聽刁斗，時到磬聲間。
518.015 【寒食夜池上對月懷友】雍陶
人間多別離，處處是相思。海內無煙夜，天涯有月時。
跳魚翻荇葉，驚鵲出花枝。親友皆千里，三更獨繞池。
518.016 【自述】雍陶
萬事誰能問，一名猶未知。貧當多累日，閒過少年時。
燈下和愁睡，花前帶酒悲。無謀常委命，轉覺命堪疑。
518.017 【送契玄上人南遊】雍陶
紅葉落湘川，楓明映水天。尋鍾過楚寺，擁錫上瀧船。
病客思留藥，迷人待說禪。南中多古蹟，應訪虎溪泉。
518.018 【少年行（一作漢宮少年行）】雍陶
不倚軍功有俠名，可憐球獵少年情。戴鈴健鶻隨聲下，
撼珮驕驄弄影行。覓匠重裝燕客劍，對人新按越姬箏。
豈知儒者心偏苦，吟向秋風白髮生。
518.019 【詠雙白鷺（一作崔少府池鷺）】雍陶
雙鷺應憐水滿池，風飄不動頂絲垂。立當青草人先見，
行榜白蓮魚未知。一足獨拳寒雨裏，數聲相叫早秋時。
林塘得爾須增價，況與詩家物色宜。
518.020 【晴詩（一作塞路初晴）】雍陶
晚虹斜日塞天昏，一半山川帶雨痕。新水亂侵青草路，
殘煙猶傍綠楊村。胡人羊馬休南牧，漢將旌旗在北門。
行子喜聞無戰伐，閒看遊騎獵秋原。
518.021 【送徐山人歸睦州舊隱】雍陶
君在桐廬何處住，草堂應與戴家鄰。初歸山犬翻驚主，
久別江鷗卻避人。終日欲爲相逐計，臨岐空羨獨行身。
秋風釣艇遙相憶，七里灘西片月新。
518.022 【到蜀後記途中經歷】雍陶
劍峯重疊雪雲漫，憶昨來時處處難。大散嶺頭春足雨，
褒斜谷裏夏猶寒。蜀門去國三千里，巴路登山八十盤。
自到成都燒酒熟，不思身更入長安。
518.023 【憶山寄僧】雍陶
塵路誰知蹋雪蹤，到來空認出雲峯。天晴遠見月中樹，
風便細聽煙際鍾。閱世數思僧並院，憶山長羨鶴歸松。
新愁舊恨多難說，半在眉間半在胸。
518.024 【贈玉芝觀王尊師】雍陶
處處煙霞尋總遍，卻來城市喜逢師。時流見說無人在，
年紀唯應有鶴知。大藥已成寧畏晚，小松初種不嫌遲。
長憂一日歸天去，未授靈方遣問誰。
518.025 【哭饒州吳諫議使君】雍陶
忽聞身謝滿朝驚，俄感鄱陽罷市情。遺愛永存今似古，
高名不朽死如生。神仙難見青騾事，諫議空留白馬名。
授館曾爲門下客，幾回垂淚過宣平。
518.026 【經杜甫舊宅】雍陶
浣花溪裏花多處，爲憶先生在蜀時。萬古只應留舊宅，
千金無復換新詩。沙崩水檻鷗飛盡，樹壓村橋馬過遲。
山月不知人事變，夜來江上與誰期。
518.027 【河陰新城】雍陶
高城新築壓長川，虎踞龍盤氣色全。五里似雲根不動，
一重如月暈長圓。河流暗與溝池合，山色遙將睥睨連。
自有此來當汴口，武牢何用鎖風煙。
518.028 【秋居病中】雍陶
幽居悄悄何人到，落日清涼滿樹梢。新句有時愁裏得，
古方無效病來拋。荒檐數蝶懸蛛網，空屋孤螢入燕巢。
獨臥南窗秋色晚，一庭紅葉掩衡茅。
518.029 【罷還邊將】雍陶
白鬚虜將話邊事，自失公權怨語多。漢主豈勞思李牧，
趙王猶是用廉頗。新鷹飽肉唯閒獵，舊劍生衣懶更磨。
百戰無功身老去，羨他年少渡黃河。
518.030 【永樂殷堯藩明府縣池嘉蓮詠】雍陶
青蘋白石匝蓮塘，水裏蓮開帶瑞光。露溼紅芳雙朵重，
風飄綠蒂一枝長。同心梔子徒誇豔，合穗嘉禾豈解香。
不獨豐祥先有應，更宜花縣對潘郎。
518.031 【酬李紺歲除送酒】雍陶
歲盡貧生事事須，就中深恨酒錢無。故人充壽能分送，
遠客消愁免自沽。一夜四乘傾鑿落，五更三點把屠蘇。
已供時節深珍重，況許今朝更挈壺。
518.032 【蜀路倦行因有所感】雍陶
亂峯碎石金牛路，過客應騎鐵馬行。白日欲斜催後乘，
青雲何處問前程。飛蠅一一皆先去，度鳥雙雙亦遠鳴。
蹇步不唯傷旅思，此中兼見宦途情。
518.033 【寄永樂殷堯藩明府】雍陶
古縣蕭條秋景晚，昔年陶令亦如君。頭巾漉酒臨黃菊，
手板支頤向白雲。百里豈能容驥足，九霄終自別雞羣。
相思不恨書來少，佳句多從闕下聞。
518.034 【蜀中戰後感事】雍陶
蜀道英靈地，山重水又回。文章四子盛，道路五丁開。
詞客題橋去，忠臣叱馭來。臥龍同駭浪，躍馬比浮埃。
已謂無妖土，那知有禍胎。蕃兵依濮柳，蠻旆指江梅。
戰後悲逢血，燒餘恨見灰。空留犀厭怪，無復酒除災。
歲積萇弘怨，春深杜宇哀。家貧移未得，愁上望鄉臺。
518.035 【答蜀中經蠻後友人馬艾見寄】雍陶
茜馬渡瀘水，北來如鳥輕。幾年朝鳳闕，一日破龜城。
此地有徵戰，誰家無死生。人悲還舊裏，鳥喜下空營。
弟侄意初定，交朋心尚驚。自從經難後，吟苦似猿聲。
518.036 【盧嶽閒居十韻】雍陶
擾擾走人寰，爭如佔得閒。防愁心付酒，求靜力登山。
見藥芳時採，逢花好處攀。望雲開病眼，臨澗洗愁顏。
春色流巖下，秋聲碎竹間。錦文苔點點，錢樣菊斑斑。
路遠朝無客，門深夜不關。鶴飛高縹緲，鶯語巧綿蠻。
養拙甘沈默，忘懷絕險艱。更憐雲外路，空去又空還。
518.037 【送於中丞使北蕃】雍陶
朔將引雙旌，山遙磧雪平。經年通國信，計日得蕃情。
野次依泉宿，沙中望火行。遠雕秋有力，寒馬夜無聲。
看獵臨胡帳，思鄉見漢城。來春擁邊騎，新草滿歸程。
518.038 【和河南白尹西池北新葺水齋招賞十二韻】雍陶
二室峯前水，三川府右亭。亂流深竹徑，分繞小花汀。
池角通泉脈，堂心豁地形。坐中寒瑟瑟，牀下細泠泠。
雨夜思巫峽，秋朝想洞庭。千年孤鏡碧，一片遠天青。
魚戲搖紅尾，鷗閒退白翎。荷傾瀉珠露，沙亂動金星。
藤架如紗帳，苔牆似錦屏。龍門人少到，仙棹自多停。
遊憶高僧伴，吟招野客聽。餘波不能惜，便欲養浮萍。
518.039 【感興】雍陶
貧女貌非醜，要須緣嫁遲。還似求名客，無媒不及時。
518.040 【長安客感】雍陶
日過千萬家，一家非所依。不及行塵影，猶隨馬蹄歸。
518.041 【春懷舊遊】雍陶
吟想舊經過，花時奈遠何。別來長似見，春夢入關多。
518.042 【離京城宿商山作】雍陶
山月吟聲苦，春風引思長。無由及塵土，猶帶杏花香。
518.043 【秋館雨夜】雍陶
夜雨空館靜，幽人起裴回。長安醉眠客，豈知新雁來。
518.044 【聞子規】雍陶
百鳥有啼時，子規聲不歇。春寒四鄰靜，獨叫三更月。
518.045 【懷無可上人】雍陶
山寺秋時後，僧家夏滿時。清涼多古蹟，幾處有新詩。
518.046 【長安客感】雍陶
客淚如危葉，長懸零落心。況是悲秋日，臨風制不禁。
518.047 【送客遙望】雍陶
別遠心更苦，遙將目送君。光華不可見，孤鶴沒秋雲。
518.048 【傷靡草】雍陶
靡草似客心，年年亦先死。無由伴花落，暫得因風起。
518.049 【放鶴】雍陶
從今一去不須低，見說遼東好去棲。
努力莫辭仙路遠，白雲飛處免羣雞。
518.050 【早秋月夜】雍陶
身閒伴月夜深行，風觸衣裳四體輕。
爲見近來天氣好，幾篇詩興入秋成。
518.051 【蟬】雍陶
高樹蟬聲入晚雲，不唯愁我亦愁君。
何時各得身無事，每到聞時似不聞。
518.052 【公子行】雍陶
公子風流嫌錦繡，新裁白紵作春衣。
金鞭留當誰家酒，拂柳穿花信馬歸。
518.053 【題情盡橋】雍陶
從來只有情難盡，何事名爲情盡橋。
自此改名爲折柳，任他離恨一條條。
518.054 【峽中行】雍陶
兩崖開盡水迴環，一葉才通石罅間。
楚客莫言山勢險，世人心更險于山。
518.055 【韋處士郊居】雍陶
滿庭詩境飄紅葉，繞砌琴聲滴暗泉。
門外晚晴秋色老，萬條寒玉一溪煙。
518.056 【秋懷】雍陶
古槐煙薄晚鴉愁，獨向黃昏立御溝。
南國望中生遠思，一行新雁去汀洲。
518.057 【再下第將歸荊楚上白舍人】雍陶
窮通應計一時間，今日甘從刖足還。
長倚玉人心自醉，不辭歸去哭荊山。
518.058 【春行武關作】雍陶
風香春暖展歸程，全勝遊仙入洞情。
一路緣溪花覆水，不妨閒看不妨行。
518.059 【恨別二首】雍陶
知君餞酒深深意，圖使行人涕不流。
如今卻恨酒中別，不得一言千里愁。
人言日遠還疏索，別後都非未別心。
唯我憶君千里意，一年不見一重深。
518.060 【送人歸吳】雍陶
遠愛春波正滿湖，羨君東去是歸途。
吟詩好向月中宿，一叫水天沙鶴孤。
518.061 【喜夢歸】雍陶
旅館歲闌頻有夢，分明最似此宵希。
覺來莫道還無益，未得歸時且當歸。
518.062 【路中問程知欲達青雲驛】雍陶
行愁驛路問來人，西去經過願一聞。
落日回鞭相指點，前程從此是青雲。
518.063 【題君山（一作洞庭詩）】雍陶
風波不動影沈沈，翠色全微碧色深。
應是水仙梳洗處，一螺青黛鏡中心。
518.064 【離家後作】雍陶
世上無媒似我希，一身惟有影相隨。
出門便作焚舟計，生不成名死不歸。
518.065 【寄題峴亭】雍陶
峴亭留恨爲傷杯，未得醒醒看便回。
卻想醉遊如夢見，直疑元本不曾來。
518.066 【病鶴】雍陶
憶得當時病未遭，身爲仙馭雪爲毛。
今來沙上飛無力，羞見檣烏立處高。
518.067 【狀春】雍陶
含春笑日花心豔，帶雨牽風柳態妖。
珍重兩般堪比處，醉時紅臉舞時腰。
518.068 【春詠】雍陶
風惱花枝不耐頻，等閒飛落易愁人。
殷勤最是章臺柳，一樹千條管帶春。
518.069 【非酒】雍陶
人人慢說酒消憂，我道翻爲引恨由。
一夜醒來燈火暗，不應愁事亦成愁。
518.070 【苦寒】雍陶
今年無異去年寒，何事朝來獨忍難。
應是漸爲貧客久，錦衣著盡布衣單。
518.071 【送客】雍陶
若論秋思人人苦，最覺愁多客又深。
何況病來惆悵盡，不知爭作送君心。
518.072 【人問應舉】雍陶
莫驚西上獨遲迴，只爲衡門未有媒。
惆悵賦成身不去，一名閒事逐秋回。
518.073 【送客不及】雍陶
水闊江天兩不分，行人兩處更相聞。
遙遙已失風帆影，半日虛銷指點雲。
518.074 【聞杜鵑二首】雍陶
碧竿微露月玲瓏，謝豹傷心獨叫風。
高處已應聞滴血，山榴一夜幾枝紅。
蜀客春城聞蜀鳥，思歸聲引未歸心。
卻知夜夜愁相似，爾正啼時我正吟。
518.075 【西歸出斜谷】雍陶
行過險棧出褒斜，出盡平川似到家。
萬里客愁今日散，馬前初見米囊花。
518.076 【宿嘉陵驛（一作嘉陵館樓）】雍陶
離思茫茫正值秋，每因風景卻生愁。
今宵難作刀州夢，月色江聲共一樓。
518.077 【旅懷】雍陶
舊裏已悲無產業，故山猶戀有煙霞。
自從爲客歸時少，旅館僧房卻是家。
518.078 【貧居春怨】雍陶
貧居盡日冷風煙，獨向檐牀看雨眠。
寂寞春風花落盡，滿庭榆莢似秋天。
518.079 【憶江南舊居】雍陶
閒思往事在湖亭，亭上秋燈照月明。
宿客盡眠眠不得，半窗殘月帶潮聲。
518.080 【夷陵城】雍陶
世家曾覽楚英雄，國破城荒萬事空。
唯有郵亭階下柳，春來猶似細腰宮。
518.081 【訪友人幽居二首】雍陶
落花門外春將盡，飛絮庭前日欲高。
深院客來人未起，黃鸝枝上啄櫻桃。
莎深苔滑地無塵，竹冷花遲剩駐春。
盡日弄琴誰共聽，與君兼鶴是三人。
518.082 【宿大徹禪師故院】雍陶
竹房誰繼生前事，松月空懸過去心。
秋磬數聲天欲曉，影堂斜掩一燈深。
518.083 【送蜀客】雍陶
劍南風景臘前春，山鳥江風得雨新。
莫怪送君行較遠，自緣身是憶歸人。
518.084 【題寶應縣】雍陶
雪樓當日動晴寒，渭水梁山鳥外看。
聞說德宗曾到此，吟詩不敢倚闌干。
518.085 【和孫明府懷舊山】雍陶
五柳先生本在山，偶然爲客落人間。
秋來見月多歸思，自起開籠放白鷳。
518.086 【城西訪友人別墅】雍陶
澧水橋西小路斜，日高猶未到君家。
村園門巷多相似，處處春風枳殼花。
518.087 【題大安池亭】雍陶
幽島曲池相隱映，小橋虛閣半高低。
好風好月無人宿，夜夜水禽船上棲。
518.088 【送春】雍陶
勿言春盡春還至，少壯看花復幾回。
今日已從愁裏去，明年更莫共愁來。
518.089 【武侯廟古柏】雍陶
密葉四時同一色，高枝千歲對孤峯。
此中疑有精靈在，爲見盤根似臥龍。
518.090 【哀蜀人爲南蠻俘虜五章·初出成都聞哭聲】雍陶
但見城池還漢將，豈知佳麗屬蠻兵。
錦江南度遙聞哭，盡是離家別國聲。
518.091 【哀蜀人爲南蠻俘虜五章·過大渡河蠻使許之泣望鄉國】雍陶
大渡河邊蠻亦愁，漢人將渡盡回頭。
此中剩寄思鄉淚，南去應無水北流。
518.092 【哀蜀人爲南蠻俘虜五章·出青溪關有遲留之意】雍陶
欲出鄉關行步遲，此生無復卻回時。
千冤萬恨何人見，唯有空山鳥獸知。
518.093 【哀蜀人爲南蠻俘虜五章·別巂州一時慟哭雲日爲之變色】雍陶
越巂城南無漢地，傷心從此便爲蠻。
冤聲一慟悲風起，雲暗青天日下山。
518.094 【哀蜀人爲南蠻俘虜五章·入蠻界不許有悲泣之聲】雍陶
雲南路出陷河西，毒草長青瘴色低。
漸近蠻城誰敢哭，一時收淚羨猿啼。
518.095 【宿石門山居】雍陶
窗燈欲滅夜愁生，螢火飛來促織鳴。
宿客幾回眠又起，一溪秋水枕邊聲。
518.096 【過舊宅看花】雍陶
山桃野杏兩三栽，樹樹繁花去復開。
今日主人相引看，誰知曾是客移來。
518.097 【寄襄陽章孝標】雍陶
青油幕下白雲邊，日日空山夜夜泉。
聞說小齋多野意，枳花陰裏麝香眠。
518.098 【洛中感事】雍陶
洛城今古足繁華，最恨喬家似石家。
行到窈娘身沒處，水邊愁見亞枝花。
518.099 【陰地關見入蕃公主石上手跡】雍陶
漢家公主昔和蕃，石上今餘手跡存。
風雨幾年侵不滅，分明纖指印苔痕。
518.0100 【美人春風怨】雍陶
澹盪春風滿眼來，落花飛蝶共裴回。
偏能飄散同心蒂，無那愁眉吹不開。
518.0101 【過南鄰花園】雍陶
莫怪頻過有酒家，多情長是惜年華。
春風堪賞還堪恨，才見開花又落花。
518.0102 【勸行樂】雍陶
老去風光不屬身，黃金莫惜買青春。
白頭縱作花園主，醉折花枝是別人。
518.0103 【渡桑乾河】雍陶
南客豈曾諳塞北，年年唯見雁飛回。
今朝忽渡桑乾水，不似身來似夢來。
518.0104 【月下喜呂郎中除兵部】雍陶
北闕雲間見碧天，南宮月似舊時圓。
喜看列宿今朝正，休嘆參差十四年。
518.0105 【天津橋望春】雍陶
津橋春水浸紅霞，煙柳風絲拂岸斜。
翠輦不來金殿閉，宮鶯銜出上陽花。
518.0106 【自蔚州南入真谷有似劍門，因有歸思】雍陶
我家蜀地身離久，忽見胡山似劍門。
馬上欲垂千里淚，耳邊唯欠一聲猿。
518.0107 【再經天涯地角山】雍陶
每憶雲山養短才，悔緣名利入塵埃。
十年馬足行多少，兩度天涯地角來。
518.0108 【題等界寺二首】雍陶
吳蜀千年等界村，英雄無主豈長存。
思量往事今何在，萬里山中一寺門。
兩國道塗都萬里，來從此地等平分。
行人競說東西利，事不關心耳不聞。
518.0109 【洛源驛戲題】雍陶
柳陰春嶺鳥新啼，暖色濃煙深處迷。
如恨往來人不見，水聲呦咽出花溪。
518.0110 【遣愁】雍陶
拋擲泥中一聽沈，不能三嘆引愁深。
莫言客子無愁易，須識愁多暗損心。
518.0111 【送友人棄官歸山居】雍陶
不愛人間紫與緋，卻思松下著山衣。
春郊雨盡多新草，一路青青蹋雨歸。
518.0112 【山行】雍陶
野花幽鳥幾千般，頭白山僧遍識難。
世上游人無復見，一生唯向畫圖看。
518.0113 【送客二首】雍陶
與君同在少年場，知己蕭條壯士傷。
可惜報恩無處所，卻提孤劍過咸陽。
行人立馬強盤迴，別字猶含未忍開。
好去出門休落淚，不如前路早歸來。
518.0114 【安國寺贈廣宣上人】雍陶
馬急人忙塵路喧，幾從朝出到黃昏。
今來合掌聽師語，一似敲冰清耳根。
518.0115 【初醒】雍陶
心中得勝暫拋愁，醉臥京風拂簟秋。
半夜覺來新酒醒，一條斜月到牀頭。
518.0116 【送客歸襄陽舊居】雍陶
襄陽耆舊別來稀，此去何人共掩扉。
唯有白銅鞮上月，水樓閒處待君歸。
518.0117 【夜聞方響】雍陶
方響聞時夜已深，聲聲敲著客愁心。
不知正在誰家樂，月下猶疑是遠砧。
518.0118 【路逢有似亡友者，惻然賦此】雍陶
吾友今生不可逢，風流空想舊儀容。
朝來馬上頻回首，惆悵他人似蔡邕。
518.0119 【望月懷江上舊遊】雍陶
往歲曾隨江客船，秋風明月洞庭邊。
爲看今夜天如水，憶得當時水似天。
518.0120 【途中西望】雍陶
行行何處散離愁，長路無因暫上樓。
唯到高原即西望，馬知人意亦回頭。
518.0121 【題友人所居（即故元少尹宅）】雍陶
亞尹故居經幾主，只因君住有詩情。
夜吟鄰叟聞惆悵，七八年來無此聲。
518.0122 【蔚州晏內遇新雪】雍陶
胡盧河畔逢秋雪，疑是風飄白鶴毛。
坐客停杯看未定，將軍已溼褐花袍。
518.0123 【句】雍陶
古木閩州道，驅羸落照間。投村礙野水，問店隔荒山。
（見《泉州志》）
