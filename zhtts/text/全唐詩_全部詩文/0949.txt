第844卷 齊己
844.01 【題東林十八賢真堂】齊己
白藕花前舊影堂，劉雷風骨畫龍章。共輕天子諸侯貴，
同愛吾師一法長。陶令醉多招不得，謝公心亂入無方。
何人到此思高躅，嵐點苔痕滿粉牆。
844.02 【題南嶽般若寺】齊己
諸峯翠少中峯翠，五寺名高此寺名。石路險盤嵐靄滑，
僧窗高倚泬寥明。凌空殿閣由天設，遍地杉松是自生。
更有上方難上處，紫苔紅蘚繞崢嶸。
844.03 【寄廬嶽僧】齊己
一聞飛錫別區中，深入西南瀑布峯。天際雪埋千片石，
洞門冰折幾株松。煙霞明媚棲心地，苔蘚縈紆出世蹤。
莫問江邊舊居寺，火燒兵劫斷秋鍾。
844.04 【遊谷山寺】齊己
城裏尋常見碧棱，水邊朝暮送歸僧。數峯雲腳垂平地，
一徑松聲徹上層。寒澗不生浮世物，陰崖猶積去年冰。
此身有底難拋事，時復攜筇信步登。
844.05 【楚寺寒夜作】齊己
寒爐侷促坐成勞，暗淡燈光照二毛。水寺閒來僧寂寂，
雪風吹去雁嗷嗷。江山積疊歸程遠，魂夢穿沿過處高。
畢竟忘言是吾道，袈裟不稱揖蕭曹。
844.06 【送泰禪師歸南嶽】齊己
石龕閒鎖白猿邊，歸去程途半在船。林簇曉霜離水寺，
路穿新燒入山泉。已尋嵐壁臨空盡，卻看星辰向地懸。
有興寄題紅葉上，不妨收拾別爲編。
844.07 【山中寄凝密大師兄弟】齊己
一爐薪盡室空然，萬象何妨在眼前。時有興來還覓句，
已無心去即安禪。山門影落秋風樹，水國光凝夕照天。
借問荀家兄弟內，八龍頭角讓誰先。
844.08 【海棠花】齊己
繁於桃李盛於梅，寒食旬前社後開。半月暄和留豔態，
兩時風雨免傷摧。人憐格異詩重賦，蝶戀香多夜更來。
猶得殘紅向春暮，牡丹相繼發池臺。
844.09 【題贈湘西龍安寺利禪師】齊己
頭白已無行腳念，自開荒寺住煙蘿。門前路到瀟湘盡，
石上雲歸嶽麓多。南祖衣盂曾禮謁，東林泉月舊經過。
閒來松外看城郭，一片紅塵隔逝波。
844.010 【寄文浩百法（間欲擁毳參禪）】齊己
當時六祖在黃梅，五百人中眼獨開。入室偈聞傳絕唱，
升堂客謾恃多才。鐵牛無用成真角，石女能生是聖胎。
聞說欲拋經論去，莫教惆悵卻空回。
844.011 【謝人寄新詩集】齊己
所聞新事即戈矛，欲去終疑是暗投。遠客寄言還有在，
此門將謂總無休。千篇著述誠難得，一字知音不易求。
時入思量向何處，月圓孤憑水邊樓。
844.012 【謝元願上人遠寄《檀溪集》】齊己
白首蕭條居漢浦，清吟編集號檀溪。有人收拾應如玉，
無主知音只似泥。入理半同黃葉句，遣懷多擬碧雲題。
猶能爲我相思在，千里封來夢澤西。
844.013 【寄道林寺諸友】齊己
吟興終依異境長，舊遊時入靜思量。江聲裏過東西寺，
樹影中行上下方。春色溼僧巾屨膩，松花沾鶴骨毛香。
老來何計重歸去，千里重湖浪渺茫。
844.014 【贈智滿三藏】齊己
灌頂清涼一滴通，大毗盧藏遍虛空。欲飛薝蔔花無盡，
須待陀羅尼有功。金杵力摧魔界黑，水精光透夜燈紅。
可堪東獻明天子，命服新酬贊國風。
844.015 【謝王先輩湘中回惠示卷軸】齊己
少小即懷風雅情，獨能遺象琢淳精。不教霜雪侵玄鬢，
便向雲霄換好名。攜去湘江聞鼓瑟，袖來緱嶺伴吹笙。
多君百首貽衰颯，留把吟行訪竺卿。
844.016 【荊渚寄懷西蜀無染大師兄】齊己
大潙心付白崖前，寶月分輝照蜀天。聖主降情延北內，
諸侯稽首問南禪。清秋不動驪龍海，紅日無私罔象川。
欲聽吾宗舊山說，地邊身老楚江邊。
844.017 【謝武陵徐巡官遠寄五七字詩集】齊己
五字纔將七字爭，爲君聊敢試懸衡。鼎湖菡萏搖金影，
蓬島鸞皇舞翠聲。還是靈龜巢得穩，要須仙子駕方行。
兩邊珍重遙相惠，何夕燈前盡此情。
844.018 【重宿舊房與愚上人靜話】齊己
曾此棲心過十冬，今來瀟灑屬生公。檀欒舊植青添翠，
菡萏新栽白換紅。北面城臨燈影合，西鄰壁近講聲通。
不知門下趨筵士，何似當時石解空。
844.019 【謝南平王賜山雞】齊己
五色文章類綵鸞，楚人羅得半摧殘。金籠莫恨傷冠幘，
玉粒頒慚剪羽翰。孤立影危丹檻裏，雙棲伴在白雲端。
上臺愛育通幽細，卻放溪山去不難。
844.020 【荊門病中雨後書懷寄幕中知己】齊己
病根翻作憶山勞，一雨聊堪浣鬱陶。心白未能忘水月，
眼青獨得見秋毫。蟬聲晚簇枝枝急，雲影晴分片片高。
還憶赤松兄弟否，別來應見鶴衣毛。
844.021 【宿江寺】齊己
島僧留宿慰衰顏，舊住何妨老未還。身共錫聲離鳥外，
跡同雲影過人間。曾無夢入朝天路，憶有詩題隔海山。
珍重來晨渡江去，九華青里扣松關。
844.022 【謝貫微上人寄示古風今體四軸】齊己
四軸騷詞書八行，捧吟肌骨遍清涼。謾求龍樹能醫眼，
休問圖澄學洗腸。今體盡搜初剖判，古風淳鑿未玄黃。
不知誰肯降文陣，闇點旌旗敵子房。
844.023 【荊州貫休大師舊房】齊己
疏篁抽筍柳垂陰，舊是休公種境吟。入貢文儒來請益，
出官卿相駐過尋。右軍書畫神傳髓，康樂文章夢授心。
銷得青城千嶂下，白蓮標塔帝恩深。
844.024 【寄谷山長老】齊己
遊遍名山祖遍尋，卻來塵世渾光陰。肯將的的吾師意，
擬付茫茫弟子心。豈有虛空遮道眼，不妨文字問知音。
滄浪萬頃三更月，天上何如水底深。
844.025 【寄黃暉處士】齊己
蒙氏藝傳黃氏子，獨聞相繼得名高。鋒鋩妙奪金雞距，
纖利精分玉兔毫。濡染只應親賦詠，風流不稱近方刀。
何妨寄我臨池興，忍使江淹役夢勞。
844.026 【荊門勉懷寄道林寺諸友】齊己
榮枯得失理昭然，誰斅離騷更問天。生下便知真夢幻，
老來何必嘆流年。清風不變詩應在，明月無蹤道可傳。
珍重匡廬沃洲主，拂衣拋卻好林泉。
844.027 【答崔校書】齊己
雪色衫衣絕點塵，明知富貴是浮雲。不隨喧滑迷真性，
何用潺湲洗污聞。北闕會拋紅駊騀，東林社憶白氛氳。
清吟有興頻相示，欲得多慚蠹蝕文。
844.028 【乞櫻桃】齊己
去年曾賦此花詩，幾聽南園爛熟時。嚼破紅香堪換骨，
摘殘丹顆欲燒枝。流鶯偷啄心應醉，行客潛窺眼亦癡。
聞說張筵就珠樹，任從攀折半離披。
844.029 【寄南雅上人】齊己
曾得音書慰暮年，相思多故信難傳。清吟何處題紅葉，
舊社空懷墮白蓮。山水本同真趣向，侯門剛有薄因緣。
他時不得君招隱，會逐南歸楚客船。
844.030 【寄歐陽侍郎（時在嘉州饋遺）】齊己
又聞繁總在嘉州，職重身閒倚寺樓。大象影和山面落，
兩江聲合郡前流。棋輕國手知難敵，詩是天才肯易酬。
畢竟男兒自高達，從來心不是悠悠。
844.031 【與崔校書靜話言懷】齊己
同年生在鹹通裏，事佛爲儒趣盡高。我性已甘披祖衲，
君心猶待脫藍袍。霜髭曉幾臨銅鏡，雪鬢寒疏落剃刀。
出世朝天俱未得，不妨還往有風騷。
844.032 【謝人惠拄杖】齊己
邛州靈境產修篁，九節材應表九陽。造化已能分尺度，
保持爭合與尋常。幽林剪破清秋影，高手攜來綠玉光。
深謝魯儒憐潦倒，欲教撐拄繞禪牀。
844.033 【謝秦府推官寄《丹臺集》】齊己
秦王手筆序丹臺，不錯褒揚最上才。鳳闕幾傳爲匠碩，
龍門曾用振風雷。錢郎未竭精華去，元白終存作者來。
兩軸蚌胎驪頷耀，枉臨禪室伴寒灰。
844.034 【題畫鷺鷥兼簡孫郎中】齊己
曾向滄江看不真，卻因圖畫見精神。何妨金粉資高格，
不用丹青點此身。蒲葉岸長堪映帶，荻花叢晚好相親。
思量畫得勝籠得，野性由來不戀人。
844.035 【賀行軍太傅得《白氏東林集》】齊己
樂天歌詠有遺編，留在東林伴白蓮。百尺典墳隨喪亂，
一家風雅獨完全。常聞荊渚通侯論，果遂吳都使者傳。
仰賀斯文歸朗鑑，永資聲政入薰弦。
844.036 【韶陽微公】齊己
曲江晴影石千株，吾子思歸夢斷初。有信北來山疊疊，
無言南去雨疏疏。祖師門接園林路，丞相家同井邑居。
閒野老身留得否，相招多是秀才書。
844.037 【將之匡嶽過尋陽】齊己
帆過尋陽晚霽開，西風北雁似相催。大都浪後青堆沒，
五老雲中翠疊來。此路便堪歸水石，何門更合向塵埃。
遠公林下蓮池畔，個個高人盡有才。
844.038 【寄湘幕王重書記】齊己
拋擲浟江舊釣磯，日參籌畫廢吟詩。可能有事關心後，
得似無人識面時。官好近聞加茜服，藥靈曾說換霜髭。
高才直氣平生志，除卻徒知即不知。
844.039 【宿沈彬進士書院】齊己
相期只爲話篇章，踏雪曾來宿此房。喧滑盡消城漏滴，
窗扉初掩嶽茶香。舊山春暖生薇蕨，大國塵昏懼殺傷。
應有太平時節在，寒宵未臥共思量。
844.040 【靜院】齊己
花院相重點破苔，誰心肯此話心灰。好風時傍疏篁起，
幽鳥晚從何處來。筆硯興狂師沈謝，香燈魂斷憶宗雷。
浮生已問空王了，箭急光陰一任催。
844.041 【送白處士遊峨嵋】齊己
閒身誰道是羈遊，西指峨嵋碧頂頭。琴鶴幾程隨客棹，
風霜何處宿龍湫。尋僧石磴臨天井，劚藥秋崖倒瀑流。
莫爲寰瀛多事在，客星相逐不回休。
844.042 【寄顧蟾處士（好於山水）】齊己
久聞爲客過蒼梧，休說攜家歸鏡湖。山水顛狂應盡在，
鬢毛凋落免貧無。和僧搶入雲中峭，帶鶴驅成澗底孤。
春醉醒來有餘興，因人乞與武陵圖。
844.043 【懷金陵知舊】齊己
海門相別住荊門，六度秋光兩鬢根。萬象倒心難蓋口，
一生無事可傷魂。石頭城外青山疊，北固窗前白浪翻。
盡是共遊題版處，有誰惆悵拂苔痕。
844.044 【喜得自牧上人書】齊己
吳都使者泛驚濤，靈一傳書慰毳袍。別興偶隨雲水遠，
知音本自國風高。身依閒淡中銷日，發向清涼處落刀。
聞著括囊新集了，擬教誰與序離騷。
844.045 【驚秋】齊己
曉窗驚覺向秋風，萬里心凝淡蕩中。池影碎翻紅菡萏，
井聲乾落綠梧桐。破除閒事渾歸道，銷耗勞生旋逐空。
妖殺九原狐兔意，豈知丘隴是英雄。
844.046 【聞沈彬赴吳都請闢】齊己
長訝高眠得穩無，果隨徵辟起江湖。鴛鴦已列樽罍貴，
鷗鶴休懷釣渚孤。白日不妨扶漢祚，清才何讓賦吳都。
可能更憶相尋夜，雪滿諸峯火一爐。
844.047 【寄江夏仁公】齊己
寺閣高連黃鶴樓，檐前檻底大江流。幾因秋霽澄空外，
獨爲詩情到上頭。白日有餘閒送客，紫衣何啻貴封侯。
別來多少新吟也，不寄南宗老比丘。
844.048 【中春林下偶作】齊己
淨境無人可共攜，閒眠未起日光低。浮生莫把還丹續，
萬事須將至理齊。花在月明蝴蝶夢，雨餘山綠杜鵑啼。
何能向外求攀折，巖桂枝條拂石梯。
844.049 【送劉秀才歸桑水寧覲】齊己
歸和初喜戢戈矛，乍捧鄉書感去留。雁序分飛離漢口，
鴒原騫翥在鰲頭。家鄰紫塞仍千里，路過黃河更幾州。
應到高堂問安後，卻攜文入帝京遊。
844.050 【寄曹松】齊己
舊制新題削復刊，工夫過甚琢琅玕。藥中求見黃芽易，
詩裏思聞白雪難。扣寂頗同心在定，鑿空何止發衝冠。
夜來月苦懷高論，數樹霜邊獨傍欄。
844.051 【酬蜀國歐陽學士】齊己
因緣劉表駐經行，又聽西風墮葉聲。鶴髮不堪言此世，
峨嵋空約在他生。已從禪祖參真性，敢向詩家認好名。
深愧故人憐潦倒，每傳仙語下南荊。
844.052 【寄荊幕孫郎中】齊己
珠履風流憶富春，三千鵷鷺讓精神。詩工鑿破清求妙，
道論研通白見真。四座共推操檄健，一家誰信買書貧。
別來鄉國魂應斷，劍閣東西盡戰塵。
844.053 【謝王詹事垂訪】齊己
鳥外孤峯未得歸，人間觸類是無機。方悲鹿軫棲江寺，
忽訝軺車降竹扉。王澤乍聞譚渙汗，國風那得話玄微。
應驚老病炎天裏，枯骨肩橫一衲衣。
844.054 【題南平後園牡丹】齊己
暖披煙豔照西園，翠幄朱欄護列仙。玉帳笙歌留盡日，
瑤臺伴侶待歸天。香多覺受風光剩，紅重知含雨露偏。
上客分明記開處，明年開更勝今年。
844.055 【和李書記】齊己
繁極全分青帝功，開時獨佔上春風。吳姬舞雪非真豔，
漢後題詩是怨紅。遠蝶戀香拋別苑，野鶯銜得出深宮。
君看萬態當筵處，羞殺薔薇點碎叢。
844.056 【謝孫郎中寄示】齊己
一念禪餘味國風，早因持論偶名公。久傷琴喪人亡後，
忽有云和雪唱同。繩琢靜聞罤象外，是非閒見寂寥中。
時來日往緣真趣，不覺秋江度塞鴻。
844.057 【愛吟】齊己
正堪凝思掩禪扃，又被詩魔惱竺卿。偶憑窗扉從落照，
不眠風雪到殘更。皎然未必迷前習，支遁寧非悟後生。
傳寫會逢精鑑者，也應知是詠閒情。
844.058 【寄懷東林寺匡白監寺】齊己
南嶽別來無約後，東林歸住有前緣。閒搜好句題紅葉，
靜斂霜眉對白蓮。雁塔影分疏檜月，虎溪聲合幾峯泉。
修心若似伊耶舍，傳記須添十九賢。
844.059 【謝人惠十色花箋並棋子】齊己
陵州棋子浣花箋，深愧攜來自錦川。海蚌琢成星落落，
吳綾隱出雁翩翩。留防桂苑題詩客，惜寄桃源敵手仙。
捧受不堪思出處，七千餘裏劍門前。
844.060 【夏日寓居寄友人】齊己
北遊兵阻復南還，因寄荊州病掩關。日月坐銷江上寺，
清涼魂斷剡中山。披緇影跡堪藏拙，出世身心合向閒。
多謝扶風大君子，相思時到寂寥間。
844.061 【中秋十四日夜對月上南平主人】齊己
今宵前夕皆堪玩，何必圓時始竭才。空說輪中有天子，
不知何處是樓臺。終憂明夜雲遮卻，且掃閒居坐看來。
玉兔銀蟾似多意，乍臨棠樹影裴回。
844.062 【謝人惠《十才子圖》】齊己
丹青妙寫十才人，玉峭冰棱姑射神。醉舞離披真鸑鷟，
狂吟崩倒瑞麒麟。翻騰造化山曾竭，採掇珠璣海幾貧。
猶得知音與圖畫，草堂閒掛似相親。
844.063 【荊門病中寄懷鄉人歐陽侍郎彬】齊己
誰會荊州一老夫，夢勞神役憶匡廬。碧雲雁影紛紛去，
黃葉蟾聲漸漸無。口淡莫分餐氣味，身羸但覺病肌膚。
可憐饌玉燒蘭者，肯慰寒偎雪夜爐。
844.064 【送譚三藏入京】齊己
阿闍梨與佛身同，灌頂難施利濟功。持咒力須資運祚，
度人心要似虛空。東周路踏紅塵裏，北極門瞻紫氣中。
好進梵文沾帝澤，卻歸天策繼真風。
844.065 【寄酬秦府高推官輦】齊己
天台衡嶽舊曾尋，閒憶留題白石林。歲月已殘衰颯鬢，
風騷猶壯寂寥心。緱山碧樹遮藏密，丹穴紅霞掩映深。
爭得相逢一攜手，拂衣同去聽玄音。
844.066 【敘懷寄高推官】齊己
搜新編舊與誰評，自向無聲認有聲。已覺愛來多廢道，
可堪傳去更沽名。風松韻裏忘形坐，霜月光中共影行。
還勝御溝寒夜水，狂吟衝尹甚傷情。
844.067 【送朱侍御自洛陽歸閬州寧覲】齊己
尋常西望故園時，幾處魂隨落照飛。客路舊縈秦甸出，
鄉程今繞漢陽歸。已過巫峽沈青靄，忽認峨嵋在翠微。
從此倚門休望斷，交親喜換老萊衣。
844.068 【貽惠暹上人】齊己
經論功餘更業詩，又於難裏縱天機。吳朝客見投文去，
楚國僧迎著紫歸。已得聲名先振俗，不妨風雪更探微。
金陵高憶恩門在，終掛雲帆重一飛。
844.069 【酬西蜀廣濟大師見寄】齊己
猶得吾師繼頌聲，百篇相愛寄南荊。捲開錦水霞光爛，
吟入峨嵋雪氣清。楚外已甘推絕唱，蜀中誰敢共懸衡。
應憐無可同無本，終向風騷作弟兄。
844.070 【江寺春殘寄幕中知己二首】齊己
誰遣西來負岳雲，自由歸去竟何因。山龕薜荔應殘雪，
江寺玫瑰又度春。早歲便師無學士，臨年卻作有爲人。
何妨夜醮時相憶，伴醉佯狂笑老身。
社蓮慚與幕蓮同，嶽寺蕭條儉府雄。冷淡獨開香火裏，
殷妍行列綺羅中。秋加玉露何傷白，夜醉金缸不那紅。
閒憶遺民此心地，一般無染喻真空。
844.071 【寄玉泉實仁上人】齊己
往歲曾尋聖蹟時，樹邊三繞禮吾師。敢望護法將軍記，
且喜焚香弟子知。後會未期心的的，前峯欲下步遲遲。
今來老劣難行甚，空寂無緣但寄詩。
844.072 【荊渚感懷寄僧達禪弟三首】齊己
電擊流年七十三，齒衰氣沮竟何堪。誰雲有句傳天下，
自愧無心寄嶺南。曉漱氣嫌通市井，晚烹香憶落雲潭。
鄰峯道者應彈指，蘚剝藤纏舊石龕。
十五年前會虎溪，白蓮齋後便來西。干戈時變信雖絕，
吳楚路長魂不迷。黃葉喻曾同我悟，碧雲情近與誰攜。
春殘相憶荊江岸，一隻杜鵑頭上啼。
鶴嶺僧來細話君，依前高尚跡難羣。自拋南嶽三生石，
長傍西山數片雲。丹訪葛洪無舊竈，詩尋靈觀有遺文。
莫將離別爲相隔，心似虛空幾處分。
844.073 【寄孫魴秀才】齊己
郡樓東面寺牆西，顏子生涯竹屋低。書案飛颺風落絮，
地苔狼藉燕銜泥。吟窗晚憑春篁密，行徑斜穿夏菜齊。
別後相思頻夢到，二年同此賦閒題。
844.074 【送李評事往宜春】齊己
蘭舟西去是通津，名郡賢侯下禮頻。山遍寺樓看仰岫，
臺連城閣上宜春。鴻心夜過鄉心亂，雪韻朝飛句韻新。
別有官榮身外趣，月江松徑訪禪人。
844.075 【中春感興】齊己
春風日日雨時時，寒力潛從暖勢衰。一氣不言含有象，
萬靈何處謝無私。詩通物理行堪掇，道合天機坐可窺。
應是正人持造化，盡驅幽細入壚錘。
844.076 【早鶯】齊己
何處經年閟好音，暖風催出囀喬林。羽毛新刷陶潛菊，
喉舌初調叔夜琴。藏雨並棲紅杏密，避人雙入綠楊深。
曉來枝上千般語，應共桃花說舊心。
844.077 【酬尚顏上人】齊己
紫綬蒼髭百歲侵，綠苔芳草繞階深。不妨好鳥喧高臥，
切忌閒人聒正吟。魯鼎寂寥休辨口，劫灰銷變莫宣心。
還憐我有冥搜癖，時把新詩過竹尋。
844.078 【寄倪署郎中】齊己
風雨冥冥春闇移，紅殘綠滿海棠枝。帝鄉久別江鄉住，
椿筍何如櫻筍時。海內擅名君作賦，林間外學我爲詩。
近聞南國升南省，應笑無機老病師。
844.079 【題鄭郎中谷仰山居】齊己
檐壁層層映水天，半乘岡壟半民田。王維愛甚難拋畫，
支遁憐多不惜錢。巨石盡含金玉氣，亂峯深鎖棟樑煙。
秦爭漢奪虛勞力，卻是巢由得穩眠。
