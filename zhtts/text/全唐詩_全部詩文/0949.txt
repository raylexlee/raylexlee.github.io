第844卷 齐己
844.01 【题东林十八贤真堂】齐己
白藕花前旧影堂，刘雷风骨画龙章。共轻天子诸侯贵，
同爱吾师一法长。陶令醉多招不得，谢公心乱入无方。
何人到此思高躅，岚点苔痕满粉墙。
844.02 【题南岳般若寺】齐己
诸峰翠少中峰翠，五寺名高此寺名。石路险盘岚霭滑，
僧窗高倚泬寥明。凌空殿阁由天设，遍地杉松是自生。
更有上方难上处，紫苔红藓绕峥嵘。
844.03 【寄庐岳僧】齐己
一闻飞锡别区中，深入西南瀑布峰。天际雪埋千片石，
洞门冰折几株松。烟霞明媚栖心地，苔藓萦纡出世踪。
莫问江边旧居寺，火烧兵劫断秋钟。
844.04 【游谷山寺】齐己
城里寻常见碧棱，水边朝暮送归僧。数峰云脚垂平地，
一径松声彻上层。寒涧不生浮世物，阴崖犹积去年冰。
此身有底难抛事，时复携筇信步登。
844.05 【楚寺寒夜作】齐己
寒炉局促坐成劳，暗淡灯光照二毛。水寺闲来僧寂寂，
雪风吹去雁嗷嗷。江山积叠归程远，魂梦穿沿过处高。
毕竟忘言是吾道，袈裟不称揖萧曹。
844.06 【送泰禅师归南岳】齐己
石龛闲锁白猿边，归去程途半在船。林簇晓霜离水寺，
路穿新烧入山泉。已寻岚壁临空尽，却看星辰向地悬。
有兴寄题红叶上，不妨收拾别为编。
844.07 【山中寄凝密大师兄弟】齐己
一炉薪尽室空然，万象何妨在眼前。时有兴来还觅句，
已无心去即安禅。山门影落秋风树，水国光凝夕照天。
借问荀家兄弟内，八龙头角让谁先。
844.08 【海棠花】齐己
繁于桃李盛于梅，寒食旬前社后开。半月暄和留艳态，
两时风雨免伤摧。人怜格异诗重赋，蝶恋香多夜更来。
犹得残红向春暮，牡丹相继发池台。
844.09 【题赠湘西龙安寺利禅师】齐己
头白已无行脚念，自开荒寺住烟萝。门前路到潇湘尽，
石上云归岳麓多。南祖衣盂曾礼谒，东林泉月旧经过。
闲来松外看城郭，一片红尘隔逝波。
844.010 【寄文浩百法（间欲拥毳参禅）】齐己
当时六祖在黄梅，五百人中眼独开。入室偈闻传绝唱，
升堂客谩恃多才。铁牛无用成真角，石女能生是圣胎。
闻说欲抛经论去，莫教惆怅却空回。
844.011 【谢人寄新诗集】齐己
所闻新事即戈矛，欲去终疑是暗投。远客寄言还有在，
此门将谓总无休。千篇著述诚难得，一字知音不易求。
时入思量向何处，月圆孤凭水边楼。
844.012 【谢元愿上人远寄《檀溪集》】齐己
白首萧条居汉浦，清吟编集号檀溪。有人收拾应如玉，
无主知音只似泥。入理半同黄叶句，遣怀多拟碧云题。
犹能为我相思在，千里封来梦泽西。
844.013 【寄道林寺诸友】齐己
吟兴终依异境长，旧游时入静思量。江声里过东西寺，
树影中行上下方。春色湿僧巾屦腻，松花沾鹤骨毛香。
老来何计重归去，千里重湖浪渺茫。
844.014 【赠智满三藏】齐己
灌顶清凉一滴通，大毗卢藏遍虚空。欲飞薝卜花无尽，
须待陀罗尼有功。金杵力摧魔界黑，水精光透夜灯红。
可堪东献明天子，命服新酬赞国风。
844.015 【谢王先辈湘中回惠示卷轴】齐己
少小即怀风雅情，独能遗象琢淳精。不教霜雪侵玄鬓，
便向云霄换好名。携去湘江闻鼓瑟，袖来缑岭伴吹笙。
多君百首贻衰飒，留把吟行访竺卿。
844.016 【荆渚寄怀西蜀无染大师兄】齐己
大沩心付白崖前，宝月分辉照蜀天。圣主降情延北内，
诸侯稽首问南禅。清秋不动骊龙海，红日无私罔象川。
欲听吾宗旧山说，地边身老楚江边。
844.017 【谢武陵徐巡官远寄五七字诗集】齐己
五字才将七字争，为君聊敢试悬衡。鼎湖菡萏摇金影，
蓬岛鸾皇舞翠声。还是灵龟巢得稳，要须仙子驾方行。
两边珍重遥相惠，何夕灯前尽此情。
844.018 【重宿旧房与愚上人静话】齐己
曾此栖心过十冬，今来潇洒属生公。檀栾旧植青添翠，
菡萏新栽白换红。北面城临灯影合，西邻壁近讲声通。
不知门下趋筵士，何似当时石解空。
844.019 【谢南平王赐山鸡】齐己
五色文章类彩鸾，楚人罗得半摧残。金笼莫恨伤冠帻，
玉粒颁惭剪羽翰。孤立影危丹槛里，双栖伴在白云端。
上台爱育通幽细，却放溪山去不难。
844.020 【荆门病中雨后书怀寄幕中知己】齐己
病根翻作忆山劳，一雨聊堪浣郁陶。心白未能忘水月，
眼青独得见秋毫。蝉声晚簇枝枝急，云影晴分片片高。
还忆赤松兄弟否，别来应见鹤衣毛。
844.021 【宿江寺】齐己
岛僧留宿慰衰颜，旧住何妨老未还。身共锡声离鸟外，
迹同云影过人间。曾无梦入朝天路，忆有诗题隔海山。
珍重来晨渡江去，九华青里扣松关。
844.022 【谢贯微上人寄示古风今体四轴】齐己
四轴骚词书八行，捧吟肌骨遍清凉。谩求龙树能医眼，
休问图澄学洗肠。今体尽搜初剖判，古风淳凿未玄黄。
不知谁肯降文阵，闇点旌旗敌子房。
844.023 【荆州贯休大师旧房】齐己
疏篁抽笋柳垂阴，旧是休公种境吟。入贡文儒来请益，
出官卿相驻过寻。右军书画神传髓，康乐文章梦授心。
销得青城千嶂下，白莲标塔帝恩深。
844.024 【寄谷山长老】齐己
游遍名山祖遍寻，却来尘世浑光阴。肯将的的吾师意，
拟付茫茫弟子心。岂有虚空遮道眼，不妨文字问知音。
沧浪万顷三更月，天上何如水底深。
844.025 【寄黄晖处士】齐己
蒙氏艺传黄氏子，独闻相继得名高。锋铓妙夺金鸡距，
纤利精分玉兔毫。濡染只应亲赋咏，风流不称近方刀。
何妨寄我临池兴，忍使江淹役梦劳。
844.026 【荆门勉怀寄道林寺诸友】齐己
荣枯得失理昭然，谁斅离骚更问天。生下便知真梦幻，
老来何必叹流年。清风不变诗应在，明月无踪道可传。
珍重匡庐沃洲主，拂衣抛却好林泉。
844.027 【答崔校书】齐己
雪色衫衣绝点尘，明知富贵是浮云。不随喧滑迷真性，
何用潺湲洗污闻。北阙会抛红駊騀，东林社忆白氛氲。
清吟有兴频相示，欲得多惭蠹蚀文。
844.028 【乞樱桃】齐己
去年曾赋此花诗，几听南园烂熟时。嚼破红香堪换骨，
摘残丹颗欲烧枝。流莺偷啄心应醉，行客潜窥眼亦痴。
闻说张筵就珠树，任从攀折半离披。
844.029 【寄南雅上人】齐己
曾得音书慰暮年，相思多故信难传。清吟何处题红叶，
旧社空怀堕白莲。山水本同真趣向，侯门刚有薄因缘。
他时不得君招隐，会逐南归楚客船。
844.030 【寄欧阳侍郎（时在嘉州馈遗）】齐己
又闻繁总在嘉州，职重身闲倚寺楼。大象影和山面落，
两江声合郡前流。棋轻国手知难敌，诗是天才肯易酬。
毕竟男儿自高达，从来心不是悠悠。
844.031 【与崔校书静话言怀】齐己
同年生在咸通里，事佛为儒趣尽高。我性已甘披祖衲，
君心犹待脱蓝袍。霜髭晓几临铜镜，雪鬓寒疏落剃刀。
出世朝天俱未得，不妨还往有风骚。
844.032 【谢人惠拄杖】齐己
邛州灵境产修篁，九节材应表九阳。造化已能分尺度，
保持争合与寻常。幽林剪破清秋影，高手携来绿玉光。
深谢鲁儒怜潦倒，欲教撑拄绕禅床。
844.033 【谢秦府推官寄《丹台集》】齐己
秦王手笔序丹台，不错褒扬最上才。凤阙几传为匠硕，
龙门曾用振风雷。钱郎未竭精华去，元白终存作者来。
两轴蚌胎骊颔耀，枉临禅室伴寒灰。
844.034 【题画鹭鸶兼简孙郎中】齐己
曾向沧江看不真，却因图画见精神。何妨金粉资高格，
不用丹青点此身。蒲叶岸长堪映带，荻花丛晚好相亲。
思量画得胜笼得，野性由来不恋人。
844.035 【贺行军太傅得《白氏东林集》】齐己
乐天歌咏有遗编，留在东林伴白莲。百尺典坟随丧乱，
一家风雅独完全。常闻荆渚通侯论，果遂吴都使者传。
仰贺斯文归朗鉴，永资声政入薰弦。
844.036 【韶阳微公】齐己
曲江晴影石千株，吾子思归梦断初。有信北来山叠叠，
无言南去雨疏疏。祖师门接园林路，丞相家同井邑居。
闲野老身留得否，相招多是秀才书。
844.037 【将之匡岳过寻阳】齐己
帆过寻阳晚霁开，西风北雁似相催。大都浪后青堆没，
五老云中翠叠来。此路便堪归水石，何门更合向尘埃。
远公林下莲池畔，个个高人尽有才。
844.038 【寄湘幕王重书记】齐己
抛掷浟江旧钓矶，日参筹画废吟诗。可能有事关心后，
得似无人识面时。官好近闻加茜服，药灵曾说换霜髭。
高才直气平生志，除却徒知即不知。
844.039 【宿沈彬进士书院】齐己
相期只为话篇章，踏雪曾来宿此房。喧滑尽消城漏滴，
窗扉初掩岳茶香。旧山春暖生薇蕨，大国尘昏惧杀伤。
应有太平时节在，寒宵未卧共思量。
844.040 【静院】齐己
花院相重点破苔，谁心肯此话心灰。好风时傍疏篁起，
幽鸟晚从何处来。笔砚兴狂师沈谢，香灯魂断忆宗雷。
浮生已问空王了，箭急光阴一任催。
844.041 【送白处士游峨嵋】齐己
闲身谁道是羁游，西指峨嵋碧顶头。琴鹤几程随客棹，
风霜何处宿龙湫。寻僧石磴临天井，劚药秋崖倒瀑流。
莫为寰瀛多事在，客星相逐不回休。
844.042 【寄顾蟾处士（好于山水）】齐己
久闻为客过苍梧，休说携家归镜湖。山水颠狂应尽在，
鬓毛凋落免贫无。和僧抢入云中峭，带鹤驱成涧底孤。
春醉醒来有馀兴，因人乞与武陵图。
844.043 【怀金陵知旧】齐己
海门相别住荆门，六度秋光两鬓根。万象倒心难盖口，
一生无事可伤魂。石头城外青山叠，北固窗前白浪翻。
尽是共游题版处，有谁惆怅拂苔痕。
844.044 【喜得自牧上人书】齐己
吴都使者泛惊涛，灵一传书慰毳袍。别兴偶随云水远，
知音本自国风高。身依闲淡中销日，发向清凉处落刀。
闻著括囊新集了，拟教谁与序离骚。
844.045 【惊秋】齐己
晓窗惊觉向秋风，万里心凝淡荡中。池影碎翻红菡萏，
井声干落绿梧桐。破除闲事浑归道，销耗劳生旋逐空。
妖杀九原狐兔意，岂知丘陇是英雄。
844.046 【闻沈彬赴吴都请辟】齐己
长讶高眠得稳无，果随征辟起江湖。鸳鸯已列樽罍贵，
鸥鹤休怀钓渚孤。白日不妨扶汉祚，清才何让赋吴都。
可能更忆相寻夜，雪满诸峰火一炉。
844.047 【寄江夏仁公】齐己
寺阁高连黄鹤楼，檐前槛底大江流。几因秋霁澄空外，
独为诗情到上头。白日有馀闲送客，紫衣何啻贵封侯。
别来多少新吟也，不寄南宗老比丘。
844.048 【中春林下偶作】齐己
净境无人可共携，闲眠未起日光低。浮生莫把还丹续，
万事须将至理齐。花在月明蝴蝶梦，雨馀山绿杜鹃啼。
何能向外求攀折，岩桂枝条拂石梯。
844.049 【送刘秀才归桑水宁觐】齐己
归和初喜戢戈矛，乍捧乡书感去留。雁序分飞离汉口，
鴒原骞翥在鳌头。家邻紫塞仍千里，路过黄河更几州。
应到高堂问安后，却携文入帝京游。
844.050 【寄曹松】齐己
旧制新题削复刊，工夫过甚琢琅玕。药中求见黄芽易，
诗里思闻白雪难。扣寂颇同心在定，凿空何止发冲冠。
夜来月苦怀高论，数树霜边独傍栏。
844.051 【酬蜀国欧阳学士】齐己
因缘刘表驻经行，又听西风堕叶声。鹤发不堪言此世，
峨嵋空约在他生。已从禅祖参真性，敢向诗家认好名。
深愧故人怜潦倒，每传仙语下南荆。
844.052 【寄荆幕孙郎中】齐己
珠履风流忆富春，三千鹓鹭让精神。诗工凿破清求妙，
道论研通白见真。四座共推操檄健，一家谁信买书贫。
别来乡国魂应断，剑阁东西尽战尘。
844.053 【谢王詹事垂访】齐己
鸟外孤峰未得归，人间触类是无机。方悲鹿轸栖江寺，
忽讶轺车降竹扉。王泽乍闻谭涣汗，国风那得话玄微。
应惊老病炎天里，枯骨肩横一衲衣。
844.054 【题南平后园牡丹】齐己
暖披烟艳照西园，翠幄朱栏护列仙。玉帐笙歌留尽日，
瑶台伴侣待归天。香多觉受风光剩，红重知含雨露偏。
上客分明记开处，明年开更胜今年。
844.055 【和李书记】齐己
繁极全分青帝功，开时独占上春风。吴姬舞雪非真艳，
汉后题诗是怨红。远蝶恋香抛别苑，野莺衔得出深宫。
君看万态当筵处，羞杀蔷薇点碎丛。
844.056 【谢孙郎中寄示】齐己
一念禅馀味国风，早因持论偶名公。久伤琴丧人亡后，
忽有云和雪唱同。绳琢静闻罤象外，是非闲见寂寥中。
时来日往缘真趣，不觉秋江度塞鸿。
844.057 【爱吟】齐己
正堪凝思掩禅扃，又被诗魔恼竺卿。偶凭窗扉从落照，
不眠风雪到残更。皎然未必迷前习，支遁宁非悟后生。
传写会逢精鉴者，也应知是咏闲情。
844.058 【寄怀东林寺匡白监寺】齐己
南岳别来无约后，东林归住有前缘。闲搜好句题红叶，
静敛霜眉对白莲。雁塔影分疏桧月，虎溪声合几峰泉。
修心若似伊耶舍，传记须添十九贤。
844.059 【谢人惠十色花笺并棋子】齐己
陵州棋子浣花笺，深愧携来自锦川。海蚌琢成星落落，
吴绫隐出雁翩翩。留防桂苑题诗客，惜寄桃源敌手仙。
捧受不堪思出处，七千馀里剑门前。
844.060 【夏日寓居寄友人】齐己
北游兵阻复南还，因寄荆州病掩关。日月坐销江上寺，
清凉魂断剡中山。披缁影迹堪藏拙，出世身心合向闲。
多谢扶风大君子，相思时到寂寥间。
844.061 【中秋十四日夜对月上南平主人】齐己
今宵前夕皆堪玩，何必圆时始竭才。空说轮中有天子，
不知何处是楼台。终忧明夜云遮却，且扫闲居坐看来。
玉兔银蟾似多意，乍临棠树影裴回。
844.062 【谢人惠《十才子图》】齐己
丹青妙写十才人，玉峭冰棱姑射神。醉舞离披真鸑鷟，
狂吟崩倒瑞麒麟。翻腾造化山曾竭，采掇珠玑海几贫。
犹得知音与图画，草堂闲挂似相亲。
844.063 【荆门病中寄怀乡人欧阳侍郎彬】齐己
谁会荆州一老夫，梦劳神役忆匡庐。碧云雁影纷纷去，
黄叶蟾声渐渐无。口淡莫分餐气味，身羸但觉病肌肤。
可怜馔玉烧兰者，肯慰寒偎雪夜炉。
844.064 【送谭三藏入京】齐己
阿闍梨与佛身同，灌顶难施利济功。持咒力须资运祚，
度人心要似虚空。东周路踏红尘里，北极门瞻紫气中。
好进梵文沾帝泽，却归天策继真风。
844.065 【寄酬秦府高推官辇】齐己
天台衡岳旧曾寻，闲忆留题白石林。岁月已残衰飒鬓，
风骚犹壮寂寥心。缑山碧树遮藏密，丹穴红霞掩映深。
争得相逢一携手，拂衣同去听玄音。
844.066 【叙怀寄高推官】齐己
搜新编旧与谁评，自向无声认有声。已觉爱来多废道，
可堪传去更沽名。风松韵里忘形坐，霜月光中共影行。
还胜御沟寒夜水，狂吟冲尹甚伤情。
844.067 【送朱侍御自洛阳归阆州宁觐】齐己
寻常西望故园时，几处魂随落照飞。客路旧萦秦甸出，
乡程今绕汉阳归。已过巫峡沈青霭，忽认峨嵋在翠微。
从此倚门休望断，交亲喜换老莱衣。
844.068 【贻惠暹上人】齐己
经论功馀更业诗，又于难里纵天机。吴朝客见投文去，
楚国僧迎著紫归。已得声名先振俗，不妨风雪更探微。
金陵高忆恩门在，终挂云帆重一飞。
844.069 【酬西蜀广济大师见寄】齐己
犹得吾师继颂声，百篇相爱寄南荆。卷开锦水霞光烂，
吟入峨嵋雪气清。楚外已甘推绝唱，蜀中谁敢共悬衡。
应怜无可同无本，终向风骚作弟兄。
844.070 【江寺春残寄幕中知己二首】齐己
谁遣西来负岳云，自由归去竟何因。山龛薜荔应残雪，
江寺玫瑰又度春。早岁便师无学士，临年却作有为人。
何妨夜醮时相忆，伴醉佯狂笑老身。
社莲惭与幕莲同，岳寺萧条俭府雄。冷淡独开香火里，
殷妍行列绮罗中。秋加玉露何伤白，夜醉金缸不那红。
闲忆遗民此心地，一般无染喻真空。
844.071 【寄玉泉实仁上人】齐己
往岁曾寻圣迹时，树边三绕礼吾师。敢望护法将军记，
且喜焚香弟子知。后会未期心的的，前峰欲下步迟迟。
今来老劣难行甚，空寂无缘但寄诗。
844.072 【荆渚感怀寄僧达禅弟三首】齐己
电击流年七十三，齿衰气沮竟何堪。谁云有句传天下，
自愧无心寄岭南。晓漱气嫌通市井，晚烹香忆落云潭。
邻峰道者应弹指，藓剥藤缠旧石龛。
十五年前会虎溪，白莲斋后便来西。干戈时变信虽绝，
吴楚路长魂不迷。黄叶喻曾同我悟，碧云情近与谁携。
春残相忆荆江岸，一只杜鹃头上啼。
鹤岭僧来细话君，依前高尚迹难群。自抛南岳三生石，
长傍西山数片云。丹访葛洪无旧灶，诗寻灵观有遗文。
莫将离别为相隔，心似虚空几处分。
844.073 【寄孙鲂秀才】齐己
郡楼东面寺墙西，颜子生涯竹屋低。书案飞飏风落絮，
地苔狼藉燕衔泥。吟窗晚凭春篁密，行径斜穿夏菜齐。
别后相思频梦到，二年同此赋闲题。
844.074 【送李评事往宜春】齐己
兰舟西去是通津，名郡贤侯下礼频。山遍寺楼看仰岫，
台连城阁上宜春。鸿心夜过乡心乱，雪韵朝飞句韵新。
别有官荣身外趣，月江松径访禅人。
844.075 【中春感兴】齐己
春风日日雨时时，寒力潜从暖势衰。一气不言含有象，
万灵何处谢无私。诗通物理行堪掇，道合天机坐可窥。
应是正人持造化，尽驱幽细入垆锤。
844.076 【早莺】齐己
何处经年閟好音，暖风催出啭乔林。羽毛新刷陶潜菊，
喉舌初调叔夜琴。藏雨并栖红杏密，避人双入绿杨深。
晓来枝上千般语，应共桃花说旧心。
844.077 【酬尚颜上人】齐己
紫绶苍髭百岁侵，绿苔芳草绕阶深。不妨好鸟喧高卧，
切忌闲人聒正吟。鲁鼎寂寥休辨口，劫灰销变莫宣心。
还怜我有冥搜癖，时把新诗过竹寻。
844.078 【寄倪署郎中】齐己
风雨冥冥春闇移，红残绿满海棠枝。帝乡久别江乡住，
椿笋何如樱笋时。海内擅名君作赋，林间外学我为诗。
近闻南国升南省，应笑无机老病师。
844.079 【题郑郎中谷仰山居】齐己
檐壁层层映水天，半乘冈垄半民田。王维爱甚难抛画，
支遁怜多不惜钱。巨石尽含金玉气，乱峰深锁栋梁烟。
秦争汉夺虚劳力，却是巢由得稳眠。
