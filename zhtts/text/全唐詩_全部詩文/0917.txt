第812卷 清江
812.01 【早發陝州途中贈嚴祕書】清江
此身雖不繫，憂道亦勞生。萬里江湖夢，千山雨雪行。
人家依舊壘，關路閉層城。未盡交河虜，猶屯細柳兵。
艱難嗟遠客，棲托賴深情。貧病吾將有，精修許少卿。
812.02 【早春書情寄河南崔少府】清江
春日春風至，陽和似不均。病身空益老，愁鬢不知春。
宇宙成遺物，光陰促幻身。客遊傷末路，心事向行人。
道薄猶懷土，時難欲厭貧。微才如可寄，赤縣有鄉親。
812.03 【春遊司直城西鸕鷀谿別業】清江
別墅軍城下，閒喧未可齊。春深花蝶夢，曉隔柳煙鞞。
韶景浮寒水，疏楊映綠堤。沿洄看竹色，來往聽鶯啼。
久慢持生術，多親種藥畦。家貧知素行，心苦見清溪。
越客初投分，南枝得寄棲。禪機空寂寞，雅趣賴招攜。
本寺重江外，遊方二室西。裴回戀知己，日夕草萋萋。
812.04 【夕次襄邑】清江
何處戒吾道，經年遠路中。客心猶向北，河水自歸東。
古戍鳴寒角，疏林振夕風。輕舟惟載月，那與故人同。
812.05 【宿嚴維宅簡章八元（一作宿嚴祕書宅）】清江
佳期曾不遠，甲第即南鄰。惠愛偏相及，經過豈厭頻。
秋寒林葉動，夕霽月華新。莫話羈棲事，平原是主人。
812.06 【贈淮西賈兵馬使】清江
破虜功成百戰場，天書新拜漢中郎。映門旌旆春風起，
對客絃歌白日長。階下鬥雞花乍發，營南試馬柳初黃。
由來吳楚多同調，感激逢君共異鄉。
812.07 【送堅上人歸杭州天竺寺】清江
十年勞負笈，經論化中朝。流水知鄉近，和風惜別遙。
雲山零夜雨，花岸上春潮。歸臥南天竺，禪心更寂寥。
812.08 【送贊律師歸嵩山（一作無可詩）】清江
禪意歸心急，山深定易安。清貧修道苦，孝友別家難。
雪路侵溪轉，花宮映嶽看。到時瞻塔暮，松月向人寒。
812.09 【上都酬章十八兄】清江
每嘆經年別，人生有幾年。關河長問道，風雨獨隨緣。
寓蝶成莊夢，懷人識禰賢。徽猷不及此，空愧白華篇。
812.010 【登樓望月寄鳳翔李少尹】清江
陌上涼風槐葉凋，夕陽秋露溼寒條。登樓望月楚山上，
月到樓南山獨遙。心送秦人趨鳳闕，月隨陽雁極煙霄。
軒車不重無名客，此地誰能訪寂寥。
812.011 【湘川懷古】清江
瀟湘連汨羅，復對九嶷河。浪勢屈原冢，竹聲漁父歌。
地荒徵騎少，天暖浴禽多。脈脈東流水，古今同奈何。
812.012 【七夕】清江
七夕景迢迢，相逢只一宵。月爲開帳燭，雲作渡河橋。
映水金冠動，當風玉珮搖。惟愁更漏促，離別在明朝。
812.013 【長安臥病】清江
身世足堪悲，空房臥病時。捲簾花雨滴，掃石竹陰移。
已覺生如夢，堪嗟壽不知。未能通法性，詎可免支離。
812.014 【送婆羅門（一作可止詩）】清江
雪嶺金河獨向東，吳山楚澤意無窮。
如今白首鄉心盡，萬里歸程在夢中。
812.015 【喜皇甫大夫同宿大梁驛】清江
江頭旌旆去，花外捲簾空。夜色臨城月，春聲渡水風。
也知行李別，暫喜話言同。若問廬山事，終身愧遠公。
812.016 【酬姚補闕南仲云溪館中戲題隨書見寄】清江
寺溪臨使府，風景借仁祠。補袞周官貴，能名漢主慈。
臥雲知獨處，望月憶同時。忽枉緘中贈，瓊瑤滿手持。
812.017 【喜嚴侍御蜀還贈嚴祕書】清江
往年分首出鹹秦，木落花開秋又春。江客不曾知蜀路，
旅魂何處訪情人。當時望月思文友，今日迎驄見近臣。
多羨二龍同漢代，繡衣芸閣共榮親。
812.018 【送韋參軍江陵（一作戴叔倫詩）】清江
槐花落盡柳陰清，蕭索涼天楚客情。海上舊山無的信，
東門歸路不堪行。身隨幻境勞多事，跡學禪心厭有名。
公子道存知不棄，欲依劉表住南荊。
812.019 【月夜有懷黃端公兼簡朱孫二判官】清江
月照疏林驚鵲飛，羈人此夜共無依。青門旅寓身空老，
白首頭陀力漸微。屢向曲池陪逸少，幾回戎幕接玄暉。
四科弟子稱文學，五馬諸侯是繡衣。江雁往來曾不定，
野雲搖曳本無機。修行未盡身將盡，欲向東山掩舊扉。
812.020 【精舍遇雨（一作可止詩）】清江
空門寂寂淡吾身，溪雨微微洗客塵。
臥向白雲情未盡，任他黃鳥醉芳春。
812.021 【小雪（一作可止詩）】清江
落雪臨風不厭看，更多還恐蔽林巒。
愁人正在書窗下，一片飛來一片寒。
812.022 【句】清江
萬木無一葉，客心悲此時。（秋日晚泊，見《吟窗雜錄》）
