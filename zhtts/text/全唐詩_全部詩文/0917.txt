第812卷 清江
812.01 【早发陕州途中赠严秘书】清江
此身虽不系，忧道亦劳生。万里江湖梦，千山雨雪行。
人家依旧垒，关路闭层城。未尽交河虏，犹屯细柳兵。
艰难嗟远客，栖托赖深情。贫病吾将有，精修许少卿。
812.02 【早春书情寄河南崔少府】清江
春日春风至，阳和似不均。病身空益老，愁鬓不知春。
宇宙成遗物，光阴促幻身。客游伤末路，心事向行人。
道薄犹怀土，时难欲厌贫。微才如可寄，赤县有乡亲。
812.03 【春游司直城西鸬鹚谿别业】清江
别墅军城下，闲喧未可齐。春深花蝶梦，晓隔柳烟鞞。
韶景浮寒水，疏杨映绿堤。沿洄看竹色，来往听莺啼。
久慢持生术，多亲种药畦。家贫知素行，心苦见清溪。
越客初投分，南枝得寄栖。禅机空寂寞，雅趣赖招携。
本寺重江外，游方二室西。裴回恋知己，日夕草萋萋。
812.04 【夕次襄邑】清江
何处戒吾道，经年远路中。客心犹向北，河水自归东。
古戍鸣寒角，疏林振夕风。轻舟惟载月，那与故人同。
812.05 【宿严维宅简章八元（一作宿严秘书宅）】清江
佳期曾不远，甲第即南邻。惠爱偏相及，经过岂厌频。
秋寒林叶动，夕霁月华新。莫话羁栖事，平原是主人。
812.06 【赠淮西贾兵马使】清江
破虏功成百战场，天书新拜汉中郎。映门旌旆春风起，
对客弦歌白日长。阶下斗鸡花乍发，营南试马柳初黄。
由来吴楚多同调，感激逢君共异乡。
812.07 【送坚上人归杭州天竺寺】清江
十年劳负笈，经论化中朝。流水知乡近，和风惜别遥。
云山零夜雨，花岸上春潮。归卧南天竺，禅心更寂寥。
812.08 【送赞律师归嵩山（一作无可诗）】清江
禅意归心急，山深定易安。清贫修道苦，孝友别家难。
雪路侵溪转，花宫映岳看。到时瞻塔暮，松月向人寒。
812.09 【上都酬章十八兄】清江
每叹经年别，人生有几年。关河长问道，风雨独随缘。
寓蝶成庄梦，怀人识祢贤。徽猷不及此，空愧白华篇。
812.010 【登楼望月寄凤翔李少尹】清江
陌上凉风槐叶凋，夕阳秋露湿寒条。登楼望月楚山上，
月到楼南山独遥。心送秦人趋凤阙，月随阳雁极烟霄。
轩车不重无名客，此地谁能访寂寥。
812.011 【湘川怀古】清江
潇湘连汨罗，复对九嶷河。浪势屈原冢，竹声渔父歌。
地荒征骑少，天暖浴禽多。脉脉东流水，古今同奈何。
812.012 【七夕】清江
七夕景迢迢，相逢只一宵。月为开帐烛，云作渡河桥。
映水金冠动，当风玉珮摇。惟愁更漏促，离别在明朝。
812.013 【长安卧病】清江
身世足堪悲，空房卧病时。卷帘花雨滴，扫石竹阴移。
已觉生如梦，堪嗟寿不知。未能通法性，讵可免支离。
812.014 【送婆罗门（一作可止诗）】清江
雪岭金河独向东，吴山楚泽意无穷。
如今白首乡心尽，万里归程在梦中。
812.015 【喜皇甫大夫同宿大梁驿】清江
江头旌旆去，花外卷帘空。夜色临城月，春声渡水风。
也知行李别，暂喜话言同。若问庐山事，终身愧远公。
812.016 【酬姚补阙南仲云溪馆中戏题随书见寄】清江
寺溪临使府，风景借仁祠。补衮周官贵，能名汉主慈。
卧云知独处，望月忆同时。忽枉缄中赠，琼瑶满手持。
812.017 【喜严侍御蜀还赠严秘书】清江
往年分首出咸秦，木落花开秋又春。江客不曾知蜀路，
旅魂何处访情人。当时望月思文友，今日迎骢见近臣。
多羡二龙同汉代，绣衣芸阁共荣亲。
812.018 【送韦参军江陵（一作戴叔伦诗）】清江
槐花落尽柳阴清，萧索凉天楚客情。海上旧山无的信，
东门归路不堪行。身随幻境劳多事，迹学禅心厌有名。
公子道存知不弃，欲依刘表住南荆。
812.019 【月夜有怀黄端公兼简朱孙二判官】清江
月照疏林惊鹊飞，羁人此夜共无依。青门旅寓身空老，
白首头陀力渐微。屡向曲池陪逸少，几回戎幕接玄晖。
四科弟子称文学，五马诸侯是绣衣。江雁往来曾不定，
野云摇曳本无机。修行未尽身将尽，欲向东山掩旧扉。
812.020 【精舍遇雨（一作可止诗）】清江
空门寂寂淡吾身，溪雨微微洗客尘。
卧向白云情未尽，任他黄鸟醉芳春。
812.021 【小雪（一作可止诗）】清江
落雪临风不厌看，更多还恐蔽林峦。
愁人正在书窗下，一片飞来一片寒。
812.022 【句】清江
万木无一叶，客心悲此时。（秋日晚泊，见《吟窗杂录》）
