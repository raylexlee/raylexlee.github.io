第590卷 李郢
590.01 【冬至後西湖泛舟看斷冰偶成長句】李郢
一陽生後陰飆竭，湖上層冰看折時。雲母扇搖當殿色，
珊瑚樹碎滿盤枝。斜汀藻動魚應覺，極浦波生雁未知。
山影淺中留瓦礫，日光寒外送漣漪。崖崩葦岸縱橫散，
篙蹙蘭舟片段隨。曾向黃河望衝激，大鵬飛起雪風吹。
590.02 【陽羨春歌】李郢
石亭梅花落如積，玉蘚斕班竹姑赤。祝陵有酒清若空，
煮糯蒸魚作寒食。長橋新晴好天氣，兩市兒郎棹船戲。
溪頭鐃鼓狂殺儂，青蓋紅裙偶相值。風光何處最可憐，
邵家高樓白日邊。樓下游人顏色喜，溪南黃帽應羞死。
三月未有二月殘，靈龜可信淹水乾。葑草青青促歸去，
短簫橫笛說明年。
590.03 【茶山貢焙歌】李郢
使君愛客情無已，客在金臺價無比。春風三月貢茶時，
盡逐紅旌到山裏。焙中清曉朱門開，筐箱漸見新芽來。
陵煙觸露不停探，官家赤印連帖催。朝飢暮匐誰興哀，
喧闐競納不盈掬。一時一餉還成堆，蒸之馥之香勝梅。
研膏架動轟如雷，茶成拜表貢天子。萬人爭啖春山摧，
驛騎鞭聲砉流電。半夜驅夫誰復見，十日王程路四千。
到時須及清明宴，吾君可謂納諫君。諫官不諫何由聞，
九重城裏雖玉食。天涯吏役長紛紛，使君憂民慘容色。
就焙嘗茶坐諸客，幾回到口重諮嗟。嫩綠鮮芳出何力，
山中有酒亦有歌。樂營房戶皆仙家，仙家十隊酒百斛。
金絲宴饌隨經過，使君是日憂思多。客亦無言徵綺羅，
殷勤繞焙復長嘆。官府例成期如何！吳民吳民莫憔悴，
使君作相期蘇爾。
590.04 【夏日登信州北樓】李郢
高樓上長望，百里見靈山。雨歇河珠定，雲開谷鳥還。
田苗映林合，牛犢傍村閒。始得消憂處，蟬聲催入關。
590.05 【遊天柱觀】李郢
聽鍾到靈觀，仙子喜相尋。茅洞幾千載，水聲寒至今。
讀碑丹井上，坐石澗亭陰。清興未雲盡，煙霞生夕林。
590.06 【酬劉谷除夜見寄】李郢
坐恐三更至，流年此夜分。客心無限事，愁雨不堪聞。
灞上家殊遠，爐前酒暫醺。劉郎亦多恨，詩憶故山雲。
590.07 【元日作】李郢
鏘鏘華駟客，門館賀新正。野雪江山霽，微風竹樹清。
蕪庭春意曉，殘枿燼煙生。忽憶王孫草，前年在帝京。
590.08 【酬劉谷立春日吏隱亭見寄】李郢
孤亭遙帶寺，靜者獨登臨。楚霽江流慢，春歸澤氣陰。
野田青牧馬，幽竹暖鳴禽。日日年光盡，何堪故國心。
590.09 【宿憐上人房】李郢
重公舊相識，一夕話勞生。藥裹關身病，經函寄道情。
嶽寒當寺色，灘夜入樓聲。不待移文誚，三年別赤城。
590.010 【園居】李郢
暮雨揚雄宅，秋風向秀園。不聞砧杵動，時看桔槔翻。
釣下魚初食，船移鴨暫喧。橘寒才弄色，須帶早霜繁。
590.011 【中元夜】李郢
江南水寺中元夜，金粟欄邊見月娥。紅燭影回仙態近，
翠鬟光動看人多。香飄彩殿凝蘭麝，露繞輕衣雜綺羅。
湘水夜空巫峽遠，不知歸路欲如何。
590.012 【贈羽林將軍（一作江上逢王將軍）】李郢
虯鬚憔悴羽林郎，曾入甘泉侍武皇。雕沒夜雲知御苑，
馬隨仙仗識天香。五湖歸去孤舟月，六國平來兩鬢霜。
唯有桓伊江上笛，臥吹三弄送殘陽。
590.013 【送人之嶺南】李郢
關山迢遞古交州，歲晏憐君走馬遊。謝氏海邊逢素女，
越王潭上見青牛。嵩臺月照啼猿曙，石室煙含古桂秋。
回望長安五千裏，刺桐花下莫淹留。
590.014 【晚泊松江驛】李郢
片帆孤客晚夷猶，紅蓼花前水驛秋。歲月方驚離別盡，
煙波仍駐古今愁。雲陰故國山川暮，潮落空江網罟收。
還有吳娃舊歌曲，棹聲遙散採菱舟。
590.015 【江亭春霽】李郢
江蘺漠漠荇田田，江上雲亭霽景鮮。蜀客帆檣背歸燕，
楚山花木怨啼鵑。春風掩映千門柳，曉色淒涼萬井煙。
金磬泠泠水南寺，上方僧室翠微連。
590.016 【早秋書懷】李郢
高梧一葉墜涼天，宋玉悲秋淚灑然。霜拂楚山頻見菊，
雨零溪樹忽無蟬。虛村暮角催殘日，近寺歸僧寄野泉。
青鬢已緣多病鑷，可堪風景促流年。
590.017 【爲妻作生日寄意】李郢
謝家生日好風煙，柳暖花春二月天。金鳳對翹雙翡翠，
蜀琴初上七絲絃。鴛鴦交頸期千歲，琴瑟諧和願百年。
應恨客程歸未得，綠窗紅淚冷涓涓。
590.018 【重陽日寄浙東諸從事】李郢
野人多病門長掩，荒圃重陽菊自開。愁裏又聞清笛怨，
望中難見白衣來。元瑜正及從軍樂，甯戚誰憐叩角哀。
紅旆紛紛碧江暮，知君醉下望鄉臺。
590.019 【和湖州杜員外冬至日白蘋洲見憶】李郢
白蘋亭上一陽生，謝脁新裁錦繡成。千嶂雪消溪影淥，
幾家梅綻海波清。已知鷗鳥長來狎，可許汀洲獨有名。
多愧龍門重招引，即拋田舍棹舟行。
590.020 【上裴晉公】李郢
四朝憂國鬢如絲，龍馬精神海鶴姿。天上玉書傳詔夜，
陣前金甲受降時。曾經庾亮三秋月，下盡羊曇兩路棋。
惆悵舊堂扃綠野，夕陽無限鳥飛遲。
590.021 【錢塘青山題李隱居西齋】李郢
小隱西齋爲客開，翠蘿深處遍青苔。林間掃石安棋局，
巖下分泉遞酒杯。蘭葉露光秋月上，蘆花風起夜潮來。
湖山繞屋猶嫌淺，欲棹漁舟近釣臺。
590.022 【友人適越路過桐廬寄題江驛】李郢
桐廬縣前洲渚平，桐廬江上晚潮生。莫言獨有山川秀，
過日仍聞官長清。麥隴虛涼當水店，鱸魚鮮美稱蓴羹。
王孫客棹殘春去，相送河橋羨此行。
590.023 【送劉谷】李郢
村橋西路雪初晴，雲暖沙幹馬足輕。寒澗渡頭芳草色，
新梅嶺外鷓鴣聲。郵亭已送輕車發，山館誰將候火迎。
落日千峯轉迢遞，知君回首望高城。
590.024 【七夕（一作趙璜詩）】李郢
烏鵲橋頭雙扇開，年年一度過河來，莫嫌天上稀相見，
猶勝人間去不回。欲減煙花饒俗世，暫煩煙月掩妝臺。
別時舊路長清淺，豈肯離情似死灰。
590.025 【秦處士移家富春發樟亭懷寄】李郢
潮落空江洲渚生，知君已上富春亭。嘗聞郭邑山多秀，
更說官僚眼盡青。離別幾宵魂耿耿，相思一座發星星。
仙翁白石高歌調，無復松齋半夜聽。
590.026 【故洛陽城】李郢
胡兵一動朔方塵，不使鑾輿此重巡。清洛但流嗚咽水，
上陽深鎖寂寥春。雲收少室初晴雨，柳拂中橋晚渡津。
欲問昇平無故老，鳳樓回首落花頻。
590.027 【紫極宮上元齋次呈諸道流】李郢
碧簡朝天章奏頻，清宮彷彿降靈真。五龍金角向星斗，
三洞玉音愁鬼神。風拂亂燈山磬□，露沾仙杏石壇春。
明朝醮罷羽客散，塵土滿城空世人。
590.028 【立春一日江村偶興】李郢
舊曆年光看卷盡，立春何用更相催。江邊野店寒無色，
竹外孤村坐見梅。山雪乍晴嵐翠起，漁家向晚笛聲哀。
南州近有秦中使，聞道胡兵索戰來。
590.029 【立秋後自京歸家】李郢
籬落秋歸見豆花，竹門當水岸橫槎。松齋一雨宜清簟，
佛室孤燈對絳紗。盡日抱愁跧似鼠，移時不動懶於蛇。
西江近有鱸魚否，張翰扁舟始到家。
590.030 【奉陪裴相公重陽日遊安樂池亭】李郢
絳霄輕靄翊三臺，稽阮襟懷管樂才。蓮沼昔爲王儉府，
菊籬今作孟嘉杯。寧知北闕元勳在，卻引東山舊客來。
自笑吐茵還酩酊，日斜空從絳衣回。
590.031 【浙河館（一作暮春山行田家歇馬）】李郢
雨溼菰蒲斜日明，茅廚煮繭掉車聲。青蛇上竹一種色，
黃蝶隔溪無限情。何處樵漁將遠餉，故園田土憶春耕。
千峯萬瀨水潏潏，羸馬此中愁獨行。
590.032 【春日題山家】李郢
偶與樵人熟，春殘日日來。依岡尋紫蕨，挽樹得青梅。
燕靜銜泥起，蜂喧抱蕊回。嫩茶重攪綠，新酒略炊醅。
漠漠蠶生紙，涓涓水弄苔。丁香政堪結，留步小庭隈。
590.033 【江亭晚望】李郢
碧天涼冷雁來疏，閒望江雲思有餘。秋館池亭荷葉後，
野人籬落豆花初。無愁自得仙人術，多病能忘太史書。
聞說故園香稻熟，片帆歸去就鱸魚。
590.034 【長安夜訪澈上人】李郢
關西木落夜霜凝，烏帽閒尋紫閣僧。松迥月光先照鶴，
寺寒溝水忽生冰。琤琤曉漏喧秦禁，漠漠秋煙起漢陵。
聞說天台舊禪處，石房獨有一龕燈。
590.035 【送圓鑑上人遊天台】李郢
西嶺草堂留不住，獨攜瓶錫向天臺。霜清海寺聞潮至，
日宴江船乞食回。華頂夜寒孤月落，石橋秋盡一僧來。
靈溪道者相逢處，陰洞泠泠竹室開。
590.036 【送僧之台州】李郢
獨尋臺嶺閒遊去，豈覺靈溪道里賒。三井應潮通海浪，
五峯攢寺落天花。寒潭盥漱銅瓶潔，野店安禪錫杖斜。
到日初尋石橋路，莫教雲雨溼袈裟。
590.037 【傷賈島無可】李郢
卻到京師事事傷，惠休歸寂賈生亡。何人收得文章篋，
獨我來經苔蘚房。一命未沾爲逐客，萬緣初盡別空王。
蕭蕭竹塢斜陽在，葉覆閒階雪擁牆。
590.038 【孔雀】李郢
越鳥青春好顏色，晴軒入戶看呫衣。一身金翠畫不得，
萬里山川來者稀。絲竹慣聽時獨舞，樓臺初上欲孤飛。
刺桐花謝芳草歇，南國同巢應望歸。
590.039 【秋晚寄題陸勳校書義興禪居時淮南從事】李郢
禪居秋草晚，蕭索異前時。蓮幕青雲貴，翱翔絕後期。
蘚房檉架掩，山砌石盆欹。劍戟晨趨靜，笙歌夜散遲。
谷寒霜狖靜，林晚磬蟲悲。惠遠煙霞在，方平杖履隨。
骨清須貴達，神重有威儀。萬卒千蹄馬，橫鞭從信騎。
590.040 【酬王舍人雪中見寄】李郢
三日柴門擁不開，階庭平滿白皚皚。
今朝踏作瓊瑤跡，爲有詩從鳳沼來。
590.041 【蟬】李郢
飲蟬驚雨落高槐，山蟻移將入石階。
若使秦樓美人見，還應一爲拔金釵。
590.042 【自水口入茶山】李郢
蒨蒨紅裙好女兒，相偎相倚看人時。
使君馬上應含笑，橫把金鞭爲詠詩。
590.043 【重遊天台】李郢
南國天台山水奇，石橋危險古來知。
龍潭直下一百丈，誰見生公獨坐時。
590.044 【山行】李郢
小田微雨稻苗香，田畔清溪潏潏涼。
自憶東吳榜舟日，蓼花溝水半篙強。
590.045 【上元日寄湖杭二從事】李郢
戀別山燈憶水燈，山光水焰百千層。
謝公留賞山公喚，知入笙歌阿那朋。
590.046 【寒食野望】李郢
舊墳新隴哭多時，流世都堪幾度悲。
烏鳥亂啼人未遠，野風吹散白棠梨。
590.047 【清明日題一公禪室】李郢
山頭蘭若石楠春，山下清明煙火新。
此日何窮禮禪客，歸心誰是戀禪人。
590.048 【七夕寄張氏兄弟】李郢
新秋牛女會佳期，紅粉筵開玉饌時。
好與檀郎寄花朵，莫教清曉羨蛛絲。
590.049 【春晚與諸同捨出城迎座主侍郎（一作鄭顥詩）】李郢
三十驊騮一鬨塵，來時不鎖杏園春。
東風柳絮輕如雪，應有偷遊曲水人。
590.050 【張郎中宅戲贈二首】李郢
薄雪燕蓊紫燕釵，釵垂簏簌抱香懷。
一聲歌罷劉郎醉，脫取明金壓繡鞋。
謝家青妓邃重關，誰省春風見玉顏。
聞道綵鸞三十六，一雙雙對碧池蓮。
590.051 【醉送】李郢
江梅冷豔酒清光，急拍繁弦醉畫堂。
無限柳條多少雪，一將春恨付劉郎。
590.052 【曉井】李郢
桐陰覆井月斜明，百尺寒泉古甃清。
越女攜瓶下金索，曉天初放轆轤聲。
590.053 【南池】李郢
小男供餌婦搓絲，溢榼香醪倒接䍦。
日出兩竿魚正食，一家歡笑在南池。
590.054 【偶作】李郢
一杯正發吟哦興，兩盞還生去住愁。
何似全家上船去，酒旗多處即淹留。
590.055 【畫鼓】李郢
嘗聞畫鼓動歡情，及送離人恨鼓聲。
兩杖一揮行纜解，暮天空使別魂驚。
590.056 【燕蓊花】李郢
十二街中何限草，燕蓊盡欲佔殘春。
黃花撲地無窮極，愁殺江南去住人。
590.057 【邵博士溪亭】李郢
野茶無限春風葉，溪水千重返照波。
只去長橋三十里，誰人一解枉帆過。
590.058 【小石上見亡友題處】李郢
筍石清琤入紫煙，陸雲題處是前年。
苔侵雨打依稀在，惆悵涼風樹樹蟬。
590.059 【洞靈觀流泉】李郢
石上苔蕪水上煙，潺湲聲在觀門前。
千巖萬壑分流去，更引飛花入洞天。
590.060 【送李判官】李郢
津市停橈送別難，熒熒蠟炬照更闌。
東風萬疊吹江月，誰伴袁褒宿夜灘。
590.061 【宿杭州虛白堂】李郢
秋月斜明虛白堂，寒蛩唧唧樹蒼蒼。
江風徹曉不得睡，二十五聲秋點長。
