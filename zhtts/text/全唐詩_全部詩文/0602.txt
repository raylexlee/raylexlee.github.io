第590卷 李郢
590.01 【冬至后西湖泛舟看断冰偶成长句】李郢
一阳生后阴飙竭，湖上层冰看折时。云母扇摇当殿色，
珊瑚树碎满盘枝。斜汀藻动鱼应觉，极浦波生雁未知。
山影浅中留瓦砾，日光寒外送涟漪。崖崩苇岸纵横散，
篙蹙兰舟片段随。曾向黄河望冲激，大鹏飞起雪风吹。
590.02 【阳羡春歌】李郢
石亭梅花落如积，玉藓斓班竹姑赤。祝陵有酒清若空，
煮糯蒸鱼作寒食。长桥新晴好天气，两市儿郎棹船戏。
溪头铙鼓狂杀侬，青盖红裙偶相值。风光何处最可怜，
邵家高楼白日边。楼下游人颜色喜，溪南黄帽应羞死。
三月未有二月残，灵龟可信淹水干。葑草青青促归去，
短箫横笛说明年。
590.03 【茶山贡焙歌】李郢
使君爱客情无已，客在金台价无比。春风三月贡茶时，
尽逐红旌到山里。焙中清晓朱门开，筐箱渐见新芽来。
陵烟触露不停探，官家赤印连帖催。朝饥暮匐谁兴哀，
喧阗竞纳不盈掬。一时一饷还成堆，蒸之馥之香胜梅。
研膏架动轰如雷，茶成拜表贡天子。万人争啖春山摧，
驿骑鞭声砉流电。半夜驱夫谁复见，十日王程路四千。
到时须及清明宴，吾君可谓纳谏君。谏官不谏何由闻，
九重城里虽玉食。天涯吏役长纷纷，使君忧民惨容色。
就焙尝茶坐诸客，几回到口重咨嗟。嫩绿鲜芳出何力，
山中有酒亦有歌。乐营房户皆仙家，仙家十队酒百斛。
金丝宴馔随经过，使君是日忧思多。客亦无言征绮罗，
殷勤绕焙复长叹。官府例成期如何！吴民吴民莫憔悴，
使君作相期苏尔。
590.04 【夏日登信州北楼】李郢
高楼上长望，百里见灵山。雨歇河珠定，云开谷鸟还。
田苗映林合，牛犊傍村闲。始得消忧处，蝉声催入关。
590.05 【游天柱观】李郢
听钟到灵观，仙子喜相寻。茅洞几千载，水声寒至今。
读碑丹井上，坐石涧亭阴。清兴未云尽，烟霞生夕林。
590.06 【酬刘谷除夜见寄】李郢
坐恐三更至，流年此夜分。客心无限事，愁雨不堪闻。
灞上家殊远，炉前酒暂醺。刘郎亦多恨，诗忆故山云。
590.07 【元日作】李郢
锵锵华驷客，门馆贺新正。野雪江山霁，微风竹树清。
芜庭春意晓，残枿烬烟生。忽忆王孙草，前年在帝京。
590.08 【酬刘谷立春日吏隐亭见寄】李郢
孤亭遥带寺，静者独登临。楚霁江流慢，春归泽气阴。
野田青牧马，幽竹暖鸣禽。日日年光尽，何堪故国心。
590.09 【宿怜上人房】李郢
重公旧相识，一夕话劳生。药裹关身病，经函寄道情。
岳寒当寺色，滩夜入楼声。不待移文诮，三年别赤城。
590.010 【园居】李郢
暮雨扬雄宅，秋风向秀园。不闻砧杵动，时看桔槔翻。
钓下鱼初食，船移鸭暂喧。橘寒才弄色，须带早霜繁。
590.011 【中元夜】李郢
江南水寺中元夜，金粟栏边见月娥。红烛影回仙态近，
翠鬟光动看人多。香飘彩殿凝兰麝，露绕轻衣杂绮罗。
湘水夜空巫峡远，不知归路欲如何。
590.012 【赠羽林将军（一作江上逢王将军）】李郢
虬须憔悴羽林郎，曾入甘泉侍武皇。雕没夜云知御苑，
马随仙仗识天香。五湖归去孤舟月，六国平来两鬓霜。
唯有桓伊江上笛，卧吹三弄送残阳。
590.013 【送人之岭南】李郢
关山迢递古交州，岁晏怜君走马游。谢氏海边逢素女，
越王潭上见青牛。嵩台月照啼猿曙，石室烟含古桂秋。
回望长安五千里，刺桐花下莫淹留。
590.014 【晚泊松江驿】李郢
片帆孤客晚夷犹，红蓼花前水驿秋。岁月方惊离别尽，
烟波仍驻古今愁。云阴故国山川暮，潮落空江网罟收。
还有吴娃旧歌曲，棹声遥散采菱舟。
590.015 【江亭春霁】李郢
江蓠漠漠荇田田，江上云亭霁景鲜。蜀客帆樯背归燕，
楚山花木怨啼鹃。春风掩映千门柳，晓色凄凉万井烟。
金磬泠泠水南寺，上方僧室翠微连。
590.016 【早秋书怀】李郢
高梧一叶坠凉天，宋玉悲秋泪洒然。霜拂楚山频见菊，
雨零溪树忽无蝉。虚村暮角催残日，近寺归僧寄野泉。
青鬓已缘多病镊，可堪风景促流年。
590.017 【为妻作生日寄意】李郢
谢家生日好风烟，柳暖花春二月天。金凤对翘双翡翠，
蜀琴初上七丝弦。鸳鸯交颈期千岁，琴瑟谐和愿百年。
应恨客程归未得，绿窗红泪冷涓涓。
590.018 【重阳日寄浙东诸从事】李郢
野人多病门长掩，荒圃重阳菊自开。愁里又闻清笛怨，
望中难见白衣来。元瑜正及从军乐，甯戚谁怜叩角哀。
红旆纷纷碧江暮，知君醉下望乡台。
590.019 【和湖州杜员外冬至日白蘋洲见忆】李郢
白蘋亭上一阳生，谢脁新裁锦绣成。千嶂雪消溪影渌，
几家梅绽海波清。已知鸥鸟长来狎，可许汀洲独有名。
多愧龙门重招引，即抛田舍棹舟行。
590.020 【上裴晋公】李郢
四朝忧国鬓如丝，龙马精神海鹤姿。天上玉书传诏夜，
阵前金甲受降时。曾经庾亮三秋月，下尽羊昙两路棋。
惆怅旧堂扃绿野，夕阳无限鸟飞迟。
590.021 【钱塘青山题李隐居西斋】李郢
小隐西斋为客开，翠萝深处遍青苔。林间扫石安棋局，
岩下分泉递酒杯。兰叶露光秋月上，芦花风起夜潮来。
湖山绕屋犹嫌浅，欲棹渔舟近钓台。
590.022 【友人适越路过桐庐寄题江驿】李郢
桐庐县前洲渚平，桐庐江上晚潮生。莫言独有山川秀，
过日仍闻官长清。麦陇虚凉当水店，鲈鱼鲜美称莼羹。
王孙客棹残春去，相送河桥羡此行。
590.023 【送刘谷】李郢
村桥西路雪初晴，云暖沙干马足轻。寒涧渡头芳草色，
新梅岭外鹧鸪声。邮亭已送轻车发，山馆谁将候火迎。
落日千峰转迢递，知君回首望高城。
590.024 【七夕（一作赵璜诗）】李郢
乌鹊桥头双扇开，年年一度过河来，莫嫌天上稀相见，
犹胜人间去不回。欲减烟花饶俗世，暂烦烟月掩妆台。
别时旧路长清浅，岂肯离情似死灰。
590.025 【秦处士移家富春发樟亭怀寄】李郢
潮落空江洲渚生，知君已上富春亭。尝闻郭邑山多秀，
更说官僚眼尽青。离别几宵魂耿耿，相思一座发星星。
仙翁白石高歌调，无复松斋半夜听。
590.026 【故洛阳城】李郢
胡兵一动朔方尘，不使銮舆此重巡。清洛但流呜咽水，
上阳深锁寂寥春。云收少室初晴雨，柳拂中桥晚渡津。
欲问升平无故老，凤楼回首落花频。
590.027 【紫极宫上元斋次呈诸道流】李郢
碧简朝天章奏频，清宫仿佛降灵真。五龙金角向星斗，
三洞玉音愁鬼神。风拂乱灯山磬□，露沾仙杏石坛春。
明朝醮罢羽客散，尘土满城空世人。
590.028 【立春一日江村偶兴】李郢
旧历年光看卷尽，立春何用更相催。江边野店寒无色，
竹外孤村坐见梅。山雪乍晴岚翠起，渔家向晚笛声哀。
南州近有秦中使，闻道胡兵索战来。
590.029 【立秋后自京归家】李郢
篱落秋归见豆花，竹门当水岸横槎。松斋一雨宜清簟，
佛室孤灯对绛纱。尽日抱愁跧似鼠，移时不动懒于蛇。
西江近有鲈鱼否，张翰扁舟始到家。
590.030 【奉陪裴相公重阳日游安乐池亭】李郢
绛霄轻霭翊三台，稽阮襟怀管乐才。莲沼昔为王俭府，
菊篱今作孟嘉杯。宁知北阙元勋在，却引东山旧客来。
自笑吐茵还酩酊，日斜空从绛衣回。
590.031 【浙河馆（一作暮春山行田家歇马）】李郢
雨湿菰蒲斜日明，茅厨煮茧掉车声。青蛇上竹一种色，
黄蝶隔溪无限情。何处樵渔将远饷，故园田土忆春耕。
千峰万濑水潏潏，羸马此中愁独行。
590.032 【春日题山家】李郢
偶与樵人熟，春残日日来。依冈寻紫蕨，挽树得青梅。
燕静衔泥起，蜂喧抱蕊回。嫩茶重搅绿，新酒略炊醅。
漠漠蚕生纸，涓涓水弄苔。丁香政堪结，留步小庭隈。
590.033 【江亭晚望】李郢
碧天凉冷雁来疏，闲望江云思有馀。秋馆池亭荷叶后，
野人篱落豆花初。无愁自得仙人术，多病能忘太史书。
闻说故园香稻熟，片帆归去就鲈鱼。
590.034 【长安夜访澈上人】李郢
关西木落夜霜凝，乌帽闲寻紫阁僧。松迥月光先照鹤，
寺寒沟水忽生冰。琤琤晓漏喧秦禁，漠漠秋烟起汉陵。
闻说天台旧禅处，石房独有一龛灯。
590.035 【送圆鉴上人游天台】李郢
西岭草堂留不住，独携瓶锡向天台。霜清海寺闻潮至，
日宴江船乞食回。华顶夜寒孤月落，石桥秋尽一僧来。
灵溪道者相逢处，阴洞泠泠竹室开。
590.036 【送僧之台州】李郢
独寻台岭闲游去，岂觉灵溪道里赊。三井应潮通海浪，
五峰攒寺落天花。寒潭盥漱铜瓶洁，野店安禅锡杖斜。
到日初寻石桥路，莫教云雨湿袈裟。
590.037 【伤贾岛无可】李郢
却到京师事事伤，惠休归寂贾生亡。何人收得文章箧，
独我来经苔藓房。一命未沾为逐客，万缘初尽别空王。
萧萧竹坞斜阳在，叶覆闲阶雪拥墙。
590.038 【孔雀】李郢
越鸟青春好颜色，晴轩入户看呫衣。一身金翠画不得，
万里山川来者稀。丝竹惯听时独舞，楼台初上欲孤飞。
刺桐花谢芳草歇，南国同巢应望归。
590.039 【秋晚寄题陆勋校书义兴禅居时淮南从事】李郢
禅居秋草晚，萧索异前时。莲幕青云贵，翱翔绝后期。
藓房柽架掩，山砌石盆欹。剑戟晨趋静，笙歌夜散迟。
谷寒霜狖静，林晚磬虫悲。惠远烟霞在，方平杖履随。
骨清须贵达，神重有威仪。万卒千蹄马，横鞭从信骑。
590.040 【酬王舍人雪中见寄】李郢
三日柴门拥不开，阶庭平满白皑皑。
今朝踏作琼瑶迹，为有诗从凤沼来。
590.041 【蝉】李郢
饮蝉惊雨落高槐，山蚁移将入石阶。
若使秦楼美人见，还应一为拔金钗。
590.042 【自水口入茶山】李郢
蒨蒨红裙好女儿，相偎相倚看人时。
使君马上应含笑，横把金鞭为咏诗。
590.043 【重游天台】李郢
南国天台山水奇，石桥危险古来知。
龙潭直下一百丈，谁见生公独坐时。
590.044 【山行】李郢
小田微雨稻苗香，田畔清溪潏潏凉。
自忆东吴榜舟日，蓼花沟水半篙强。
590.045 【上元日寄湖杭二从事】李郢
恋别山灯忆水灯，山光水焰百千层。
谢公留赏山公唤，知入笙歌阿那朋。
590.046 【寒食野望】李郢
旧坟新陇哭多时，流世都堪几度悲。
乌鸟乱啼人未远，野风吹散白棠梨。
590.047 【清明日题一公禅室】李郢
山头兰若石楠春，山下清明烟火新。
此日何穷礼禅客，归心谁是恋禅人。
590.048 【七夕寄张氏兄弟】李郢
新秋牛女会佳期，红粉筵开玉馔时。
好与檀郎寄花朵，莫教清晓羡蛛丝。
590.049 【春晚与诸同舍出城迎座主侍郎（一作郑颢诗）】李郢
三十骅骝一哄尘，来时不锁杏园春。
东风柳絮轻如雪，应有偷游曲水人。
590.050 【张郎中宅戏赠二首】李郢
薄雪燕蓊紫燕钗，钗垂簏簌抱香怀。
一声歌罢刘郎醉，脱取明金压绣鞋。
谢家青妓邃重关，谁省春风见玉颜。
闻道彩鸾三十六，一双双对碧池莲。
590.051 【醉送】李郢
江梅冷艳酒清光，急拍繁弦醉画堂。
无限柳条多少雪，一将春恨付刘郎。
590.052 【晓井】李郢
桐阴覆井月斜明，百尺寒泉古甃清。
越女携瓶下金索，晓天初放辘轳声。
590.053 【南池】李郢
小男供饵妇搓丝，溢榼香醪倒接䍦。
日出两竿鱼正食，一家欢笑在南池。
590.054 【偶作】李郢
一杯正发吟哦兴，两盏还生去住愁。
何似全家上船去，酒旗多处即淹留。
590.055 【画鼓】李郢
尝闻画鼓动欢情，及送离人恨鼓声。
两杖一挥行缆解，暮天空使别魂惊。
590.056 【燕蓊花】李郢
十二街中何限草，燕蓊尽欲占残春。
黄花扑地无穷极，愁杀江南去住人。
590.057 【邵博士溪亭】李郢
野茶无限春风叶，溪水千重返照波。
只去长桥三十里，谁人一解枉帆过。
590.058 【小石上见亡友题处】李郢
笋石清琤入紫烟，陆云题处是前年。
苔侵雨打依稀在，惆怅凉风树树蝉。
590.059 【洞灵观流泉】李郢
石上苔芜水上烟，潺湲声在观门前。
千岩万壑分流去，更引飞花入洞天。
590.060 【送李判官】李郢
津市停桡送别难，荧荧蜡炬照更阑。
东风万叠吹江月，谁伴袁褒宿夜滩。
590.061 【宿杭州虚白堂】李郢
秋月斜明虚白堂，寒蛩唧唧树苍苍。
江风彻晓不得睡，二十五声秋点长。
