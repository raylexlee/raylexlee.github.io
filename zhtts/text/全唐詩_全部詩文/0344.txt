第343卷 韩愈
343.01 【题楚昭王庙】韩愈
丘坟满目衣冠尽，城阙连云草树荒。
犹有国人怀旧德，一间茅屋祭昭王。
343.02 【宿龙宫滩】韩愈
浩浩复汤汤，滩声抑更扬。奔流疑激电，惊浪似浮霜。
梦觉灯生晕，宵残雨送凉。如何连晓语，一半是思乡。
343.03 【叉鱼招张功曹（署）】韩愈
叉鱼春岸阔，此兴在中宵。大炬然如昼，长船缚似桥。
深窥沙可数，静搒水无摇。刃下那能脱，波间或自跳。
中鳞怜锦碎，当目讶珠销。迷火逃翻近，惊人去暂遥。
竞多心转细，得隽语时嚣。潭罄知存寡，舷平觉获饶。
交头疑凑饵，骈首类同条。濡沫情虽密，登门事已辽。
盈车欺故事，饲犬验今朝。血浪凝犹沸，腥风远更飘。
盖江烟幂幂，拂棹影寥寥。獭去愁无食，龙移惧见烧。
如棠名既误，钓渭日徒消。文客惊先赋，篙工喜尽谣。
脍成思我友，观乐忆吾僚。自可捐忧累，何须强问鸮。
343.04 【李员外寄纸笔（李伯康也，郴州刺史）】韩愈
题是临池后，分从起草馀。兔尖针莫并，茧净雪难如。
莫怪殷勤谢，虞卿正著书。
343.05 【次同冠峡（赴阳山作）】韩愈
今日是何朝，天晴物色饶。落英千尺堕，游丝百丈飘。
泄乳交岩脉，悬流揭浪标。无心思岭北，猿鸟莫相撩。
343.06 【答张十一功曹】韩愈
山净江空水见沙，哀猿啼处两三家。筼筜竞长纤纤笋，
踯躅闲开艳艳花。未报恩波知死所，莫令炎瘴送生涯。
吟君诗罢看双鬓，斗觉霜毛一半加。
343.07 【郴州祈雨】韩愈
乞雨女郎魂，炰羞洁且繁。庙开鼯鼠叫，神降越巫言。
旱气期销荡，阴官想骏奔。行看五马入，萧飒已随轩。
343.08 【湘中酬张十一功曹】韩愈
休垂绝徼千行泪，共泛清湘一叶舟。
今日岭猿兼越鸟，可怜同听不知愁。
343.09 【郴口又赠二首】韩愈
山作剑攒江写镜，扁舟斗转疾于飞。
回头笑向张公子，终日思归此日归。
雪飐霜翻看不分，雷惊电激语难闻。
沿涯宛转到深处，何限青天无片云。
343.010 【题木居士二首】韩愈
火透波穿不计春，根如头面干如身。
偶然题作木居士，便有无穷求福人。
为神讵比沟中断，遇赏还同爨下馀。
朽蠹不胜刀锯力，匠人虽巧欲何如。
343.011 【晚泊江口】韩愈
郡城朝解缆，江岸暮依村。二女竹上泪，孤臣水底魂。
双双归蛰燕，一一叫群猿。回首那闻语，空看别袖翻。
343.012 【湘中】韩愈
猿愁鱼踊水翻波，自古流传是汨罗。
蘋藻满盘无处奠，空闻渔父扣舷歌。
343.013 【别盈上人】韩愈
山僧爱山出无期，俗士牵俗来何时。
祝融峰下一回首，即是此生长别离。
343.014 【喜雪献裴尚书（裴均也，时为荆南节度使）】韩愈
宿云寒不卷，春雪堕如簁。骋巧先投隙，潜光半入池。
喜深将策试，惊密仰檐窥。自下何曾污，增高未觉危。
比心明可烛，拂面爱还吹。妒舞时飘袖，欺梅并压枝。
地空迷界限，砌满接高卑。浩荡乾坤合，霏微物象移。
为祥矜大熟，布泽荷平施。已分年华晚，犹怜曙色随。
气严当酒换，洒急听窗知。照曜临初日，玲珑滴晚澌。
聚庭看岳耸，扫路见云披。阵势鱼丽远，书文鸟篆奇。
纵欢罗艳黠，列贺拥熊螭。履敝行偏冷，门扃卧更羸。
悲嘶闻病马，浪走信娇儿。灶静愁烟绝，丝繁念鬓衰。
拟盐吟旧句，授简慕前规。捧赠同燕石，多惭失所宜。
343.015 【春雪】韩愈
看雪乘清旦，无人坐独谣。拂花轻尚起，落地暖初销。
已讶陵歌扇，还来伴舞腰。洒篁留密节，著柳送长条。
入镜鸾窥沼，行天马度桥。遍阶怜可掬，满树戏成摇。
江浪迎涛日，风毛纵猎朝。弄闲时细转，争急忽惊飘。
城险疑悬布，砧寒未捣绡。莫愁阴景促，夜色自相饶。
343.016 【闻梨花发赠刘师命】韩愈
桃溪惆怅不能过，红艳纷纷落地多。
闻道郭西千树雪，欲将君去醉如何。
343.017 【春雪间早梅】韩愈
梅将雪共春，彩艳不相因。逐吹能争密，排枝巧妒新。
谁令香满座，独使净无尘。芳意饶呈瑞，寒光助照人。
玲珑开已遍，点缀坐来频。那是俱疑似，须知两逼真。
荧煌初乱眼，浩荡忽迷神。未许琼华比，从将玉树亲。
先期迎献岁，更伴占兹晨。愿得长辉映，轻微敢自珍。
343.018 【早春雪中闻莺】韩愈
朝莺雪里新，雪树眼前春。带涩先迎气，侵寒已报人。
共矜初听早，谁贵后闻频。暂啭那成曲，孤鸣岂及辰。
风霜徒自保，桃李讵相亲。寄谢幽栖友，辛勤不为身。
343.019 【梨花下赠刘师命】韩愈
洛阳城外清明节，百花寥落梨花发。
今日相逢瘴海头，共惊烂漫开正月。
343.020 【和归工部送僧约（工部，归登也，约，荆州人）】韩愈
早知皆是自拘囚，不学因循到白头。
汝既出家还扰扰，何人更得死前休。
343.021 【入关咏马】韩愈
岁老岂能充上驷，力微当自慎前程。
不知何故翻骧首，牵过关门妄一鸣。
343.022 【木芙蓉】韩愈
新开寒露丛，远比水间红。艳色宁相妒，嘉名偶自同。
采江官渡晚，搴木古祠空。愿得勤来看，无令便逐风。
343.023 【题张十一旅舍三咏·榴花】韩愈
五月榴花照眼明，枝间时见子初成。
可怜此地无车马，颠倒青苔落绛英。
343.024 【题张十一旅舍三咏·井】韩愈
贾谊宅中今始见，葛洪山下昔曾窥。
寒泉百尺空看影，正是行人渴死时。
343.025 【题张十一旅舍三咏·蒲萄】韩愈
新茎未遍半犹枯，高架支离倒复扶。
若欲满盘堆马乳，莫辞添竹引龙须。
343.026 【峡石西泉（一作寒泉）】韩愈
居然鳞介不能容，石眼环环水一钟。
闻说旱时求得雨，只疑科斗是蛟龙。
343.027 【梁国惠康公主挽歌二首】韩愈
定谥芳声远，移封大国新。巽宫尊长女，台室属良人。
河汉重泉夜，梧桐半树春。龙輀非厌翟，还辗禁城尘。
秦地吹箫女，湘波鼓瑟妃。佩兰初应梦，奔月竟沦辉。
夫族迎魂去，宫官会葬归。从今沁园草，无复更芳菲。
343.028 【和崔舍人咏月二十韵】韩愈
三秋端正月，今夜出东溟。对日犹分势，腾天渐吐灵。
未高烝远气，半上霁孤形。赫奕当躔次，虚徐度杳冥。
长河晴散雾，列宿曙分萤。浩荡英华溢，萧疏物象泠。
池边临倒照，檐际送横经。花树参差见，皋禽断续聆。
牖光窥寂寞，砧影伴娉婷。幽坐看侵户，闲吟爱满庭。
辉斜通壁练，彩碎射沙星。清洁云间路，空凉水上亭。
净堪分顾兔，细得数飘萍。山翠相凝绿，林烟共幂青。
过隅惊桂侧，当午觉轮停。属思摛霞锦，追欢罄缥瓶。
郡楼何处望，陇笛此时听。右掖连台座，重门限禁扃。
风台观滉漾，冰砌步青荧。独有虞庠客，无由拾落蓂。
343.029 【咏雪赠张籍】韩愈
只见纵横落，宁知远近来。飘飖还自弄，历乱竟谁催。
座暖销那怪，池清失可猜。坳中初盖底，垤处遂成堆。
慢有先居后，轻多去却回。度前铺瓦陇，发本积墙隈。
穿细时双透，乘危忽半摧。舞深逢坎井，集早值层台。
砧练终宜捣，阶纨未暇裁。城寒装睥睨，树冻裹莓苔。
片片匀如剪，纷纷碎若挼。定非燖鹄鹭，真是屑琼瑰。
纬繣观朝萼，冥茫瞩晚埃。当窗恒凛凛，出户即皑皑。
压野荣芝菌，倾都委货财。娥嬉华荡漾，胥怒浪崔嵬。
碛迥疑浮地，云平想辗雷。随车翻缟带，逐马散银杯。
万屋漫汗合，千株照曜开。松篁遭挫抑，粪壤获饶培。
隔绝门庭遽，挤排陛级才。岂堪裨岳镇，强欲效盐梅。
隐匿瑕疵尽，包罗委琐该。误鸡宵呃喔，惊雀暗裴回。
浩浩过三暮，悠悠匝九垓。鲸鲵陆死骨，玉石火炎灰。
厚虑填溟壑，高愁【扌痐】斗魁。日轮埋欲侧，坤轴压将颓。
岸类长蛇搅，陵犹巨象豗。水官夸杰黠，木气怯胚胎。
著地无由卷，连天不易推。龙鱼冷蛰苦，虎豹饿号哀。
巧借奢华便，专绳困约灾。威贪陵布被，光肯离金罍。
赏玩捐他事，歌谣放我才。狂教诗硉矹，兴与酒陪鳃。
惟子能谙耳，诸人得语哉。助留风作党，劝坐火为媒。
雕刻文刀利，搜求智网恢。莫烦相属和，传示及提孩。
343.030 【酬王二十舍人雪中见寄】韩愈
三日柴门拥不开，阶平庭满白皑皑。
今朝蹋作琼瑶迹，为有诗从凤沼来。
343.031 【送侯喜】韩愈
已作龙钟后时者，懒于街里蹋尘埃。
如今便别长官去，直到新年衙日来。
343.032 【学诸进士作精卫衔石填海】韩愈
鸟有偿冤者，终年抱寸诚。口衔山石细，心望海波平。
渺渺功难见，区区命已轻。人皆讥造次，我独赏专精。
岂计休无日，惟应尽此生。何惭刺客传，不著报雠名。
343.033 【奉酬振武胡十二丈大夫】韩愈
倾朝共羡宠光频，半岁迁腾作虎臣。戎旆暂停辞社树，
里门先下敬乡人。横飞玉盏家山晓，远蹀金珂塞草春。
自笑平生夸胆气，不离文字鬓毛新。
343.034 【奉和库部卢四兄曹长元日朝回（卢汀也）】韩愈
天仗宵严建羽旄，春云送色晓鸡号。金炉香动螭头暗，
玉佩声来雉尾高。戎服上趋承北极，儒冠列侍映东曹。
太平时节难身遇，郎署何须叹二毛。
343.035 【寒食直归遇雨】韩愈
寒食时看度，春游事已违。风光连日直，阴雨半朝归。
不见红球上，那论彩索飞。惟将新赐火，向曙著朝衣。
343.036 【送李六协律归荆南（翱）】韩愈
早日羁游所，春风送客归。柳花还漠漠，江燕正飞飞。
歌舞知谁在，宾僚逐使非。宋亭池水绿，莫忘蹋芳菲。
343.037 【题百叶桃花（知制诰时作）】韩愈
百叶双桃晚更红，窥窗映竹见玲珑。
应知侍史归天上，故伴仙郎宿禁中。
343.038 【春雪】韩愈
新年都未有芳华，二月初惊见草芽。
白雪却嫌春色晚，故穿庭树作飞花。
343.039 【戏题牡丹】韩愈
幸自同开俱隐约，何须相倚斗轻盈。陵晨并作新妆面，
对客偏含不语情。双燕无机还拂掠，游蜂多思正经营。
长年是事皆抛尽，今日栏边暂眼明。
343.040 【盆池五首】韩愈
老翁真个似童儿，汲水埋盆作小池。
一夜青蛙鸣到晓，恰如方口钓鱼时。
莫道盆池作不成，藕稍初种已齐生。
从今有雨君须记，来听萧萧打叶声。
瓦沼晨朝水自清，小虫无数不知名。
忽然分散无踪影，惟有鱼儿作队行。
泥盆浅小讵成池，夜半青蛙圣得知。
一听暗来将伴侣，不烦鸣唤斗雄雌。
池光天影共青青，拍岸才添水数瓶。
且待夜深明月去，试看涵泳几多星。
343.041 【芍药（元和中知制诰寓直禁中作）】韩愈
浩态狂香昔未逢，红灯烁烁绿盘笼。
觉来独对情惊恐，身在仙宫第几重。
343.042 【奉和虢州刘给事使君三堂新题二十一咏·新亭】韩愈
湖上新亭好，公来日出初。水文浮枕簟，瓦影荫龟鱼。
343.043 【奉和虢州刘给事使君三堂新题二十一咏·流水】韩愈
汩汩几时休，从春复到秋。只言池未满，池满强交流。
343.044 【奉和虢州刘给事使君三堂新题二十一咏·竹洞】韩愈
竹洞何年有，公初斫竹开。洞门无锁钥，俗客不曾来。
343.045 【奉和虢州刘给事使君三堂新题二十一咏·月台】韩愈
南馆城阴阔，东湖水气多。直须台上看，始奈月明何。
343.046 【奉和虢州刘给事使君三堂新题二十一咏·渚亭】韩愈
自有人知处，那无步往踪。莫教安四壁，面面看芙蓉。
343.047 【奉和虢州刘给事使君三堂新题二十一咏·竹溪】韩愈
蔼蔼溪流慢，梢梢岸筱长。穿沙碧簳净，落水紫苞香。
343.048 【奉和虢州刘给事使君三堂新题二十一咏·北湖】韩愈
闻说游湖棹，寻常到此回。应留醒心处，准拟醉时来。
343.049 【奉和虢州刘给事使君三堂新题二十一咏·花岛】韩愈
蜂蝶去纷纷，香风隔岸闻。欲知花岛处，水上觅红云。
343.050 【奉和虢州刘给事使君三堂新题二十一咏·柳溪】韩愈
柳树谁人种，行行夹岸高。莫将条系缆，著处有蝉号。
343.051 【奉和虢州刘给事使君三堂新题二十一咏·西山】韩愈
新月迎宵挂，晴云到晚留。为遮西望眼，终是懒回头。
343.052 【奉和虢州刘给事使君三堂新题二十一咏·竹径】韩愈
无尘从不扫，有鸟莫令弹。若要添风月，应除数百竿。
343.053 【奉和虢州刘给事使君三堂新题二十一咏·荷池】韩愈
风雨秋池上，高荷盖水繁。未谙鸣摵摵，那似卷翻翻。
343.054 【奉和虢州刘给事使君三堂新题二十一咏·稻畦】韩愈
罫布畦堪数，枝分水莫寻。鱼肥知已秀，鹤没觉初深。
343.055 【奉和虢州刘给事使君三堂新题二十一咏·柳巷】韩愈
柳巷还飞絮，春馀几许时。吏人休报事，公作送春诗。
343.056 【奉和虢州刘给事使君三堂新题二十一咏·花源】韩愈
源上花初发，公应日日来。丁宁红与紫，慎莫一时开。
343.057 【奉和虢州刘给事使君三堂新题二十一咏·北楼】韩愈
郡楼乘晓上，尽日不能回。晚色将秋至，长风送月来。
343.058 【奉和虢州刘给事使君三堂新题二十一咏·镜潭】韩愈
非铸复非熔，泓澄忽此逢。鱼虾不用避，只是照蛟龙。
343.059 【奉和虢州刘给事使君三堂新题二十一咏·孤屿】韩愈
朝游孤屿南，暮戏孤屿北。所以孤屿鸟，与公尽相识。
343.060 【奉和虢州刘给事使君三堂新题二十一咏·方桥】韩愈
非阁复非船，可居兼可过。君欲问方桥，方桥如此作。
343.061 【奉和虢州刘给事使君三堂新题二十一咏·梯桥】韩愈
乍似上青冥，初疑蹑菡萏。自无飞仙骨，欲度何由敢。
343.062 【奉和虢州刘给事使君三堂新题二十一咏·月池】韩愈
寒池月下明，新月池边曲。若不妒清妍，却成相映烛。
343.063 【游城南十六首·赛神】韩愈
白布长衫紫领巾，差科未动是闲人。
麦苗含穟桑生葚，共向田头乐社神。
343.064 【游城南十六首·题于宾客庄】韩愈
榆荚车前盖地皮，蔷薇蘸水笋穿篱。
马蹄无入朱门迹，纵使春归可得知。
343.065 【游城南十六首·晚春】韩愈
草树知春不久归，百般红紫斗芳菲。
杨花榆荚无才思，惟解漫天作雪飞。
343.066 【游城南十六首·落花】韩愈
已分将身著地飞，那羞践踏损光晖。
无端又被春风误，吹落西家不得归。
343.067 【游城南十六首·楸树二首】韩愈
几岁生成为大树，一朝缠绕困长藤。
谁人与脱青罗帔，看吐高花万万层。
幸自枝条能树立，可烦萝蔓作交加。
傍人不解寻根本，却道新花胜旧花。
343.068 【游城南十六首·风折花枝】韩愈
浮艳侵天难就看，清香扑地只遥闻。
春风也是多情思，故拣繁枝折赠君。
343.069 【游城南十六首·赠同游】韩愈
唤起窗全曙，催归日未西。无心花里鸟，更与尽情啼。
343.070 【游城南十六首·赠张十八助教】韩愈
喜君眸子重清朗，携手城南历旧游。
忽见孟生题竹处，相看泪落不能收。
343.071 【游城南十六首·题韦氏庄】韩愈
昔者谁能比，今来事不同。寂寥青草曲，散漫白榆风。
架倒藤全落，篱崩竹半空。宁须惆怅立，翻覆本无穷。
343.072 【游城南十六首·晚雨】韩愈
廉纤晚雨不能晴，池岸草间蚯蚓鸣。
投竿跨马蹋归路，才到城门打鼓声。
343.073 【游城南十六首·出城】韩愈
暂出城门蹋青草，远于林下见春山。
应须韦杜家家到，只有今朝一日闲。
343.074 【游城南十六首·把酒】韩愈
扰扰驰名者，谁能一日闲。我来无伴侣，把酒对南山。
343.075 【游城南十六首·嘲少年】韩愈
直把春偿酒，都将命乞花。只知闲信马，不觉误随车。
343.076 【游城南十六首·楸树】韩愈
青幢紫盖立童童，细雨浮烟作彩笼。
不得画师来貌取，定知难见一生中。
343.077 【游城南十六首·遣兴】韩愈
断送一生惟有酒，寻思百计不如闲。
莫忧世事兼身事，须著人间比梦间。
