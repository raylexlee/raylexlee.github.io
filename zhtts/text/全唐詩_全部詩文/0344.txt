第343卷 韓愈
343.01 【題楚昭王廟】韓愈
丘墳滿目衣冠盡，城闕連雲草樹荒。
猶有國人懷舊德，一間茅屋祭昭王。
343.02 【宿龍宮灘】韓愈
浩浩復湯湯，灘聲抑更揚。奔流疑激電，驚浪似浮霜。
夢覺燈生暈，宵殘雨送涼。如何連曉語，一半是思鄉。
343.03 【叉魚招張功曹（署）】韓愈
叉魚春岸闊，此興在中宵。大炬然如晝，長船縛似橋。
深窺沙可數，靜搒水無搖。刃下那能脫，波間或自跳。
中鱗憐錦碎，當目訝珠銷。迷火逃翻近，驚人去暫遙。
競多心轉細，得雋語時囂。潭罄知存寡，舷平覺獲饒。
交頭疑湊餌，駢首類同條。濡沫情雖密，登門事已遼。
盈車欺故事，飼犬驗今朝。血浪凝猶沸，腥風遠更飄。
蓋江煙冪冪，拂棹影寥寥。獺去愁無食，龍移懼見燒。
如棠名既誤，釣渭日徒消。文客驚先賦，篙工喜盡謠。
膾成思我友，觀樂憶吾僚。自可捐憂累，何須強問鴞。
343.04 【李員外寄紙筆（李伯康也，郴州刺史）】韓愈
題是臨池後，分從起草餘。兔尖針莫並，繭淨雪難如。
莫怪殷勤謝，虞卿正著書。
343.05 【次同冠峽（赴陽山作）】韓愈
今日是何朝，天晴物色饒。落英千尺墮，遊絲百丈飄。
泄乳交岩脈，懸流揭浪標。無心思嶺北，猿鳥莫相撩。
343.06 【答張十一功曹】韓愈
山淨江空水見沙，哀猿啼處兩三家。篔簹競長纖纖筍，
躑躅閒開豔豔花。未報恩波知死所，莫令炎瘴送生涯。
吟君詩罷看雙鬢，鬥覺霜毛一半加。
343.07 【郴州祈雨】韓愈
乞雨女郎魂，炰羞潔且繁。廟開鼯鼠叫，神降越巫言。
旱氣期銷蕩，陰官想駿奔。行看五馬入，蕭颯已隨軒。
343.08 【湘中酬張十一功曹】韓愈
休垂絕徼千行淚，共泛清湘一葉舟。
今日嶺猿兼越鳥，可憐同聽不知愁。
343.09 【郴口又贈二首】韓愈
山作劍攢江寫鏡，扁舟鬥轉疾于飛。
回頭笑向張公子，終日思歸此日歸。
雪颭霜翻看不分，雷驚電激語難聞。
沿涯宛轉到深處，何限青天無片雲。
343.010 【題木居士二首】韓愈
火透波穿不計春，根如頭面幹如身。
偶然題作木居士，便有無窮求福人。
爲神詎比溝中斷，遇賞還同爨下餘。
朽蠹不勝刀鋸力，匠人雖巧欲何如。
343.011 【晚泊江口】韓愈
郡城朝解纜，江岸暮依村。二女竹上淚，孤臣水底魂。
雙雙歸蟄燕，一一叫羣猿。回首那聞語，空看別袖翻。
343.012 【湘中】韓愈
猿愁魚踊水翻波，自古流傳是汨羅。
蘋藻滿盤無處奠，空聞漁父扣舷歌。
343.013 【別盈上人】韓愈
山僧愛山出無期，俗士牽俗來何時。
祝融峯下一回首，即是此生長別離。
343.014 【喜雪獻裴尚書（裴均也，時爲荊南節度使）】韓愈
宿雲寒不卷，春雪墮如簁。騁巧先投隙，潛光半入池。
喜深將策試，驚密仰檐窺。自下何曾污，增高未覺危。
比心明可燭，拂面愛還吹。妒舞時飄袖，欺梅並壓枝。
地空迷界限，砌滿接高卑。浩蕩乾坤合，霏微物象移。
爲祥矜大熟，布澤荷平施。已分年華晚，猶憐曙色隨。
氣嚴當酒換，灑急聽窗知。照曜臨初日，玲瓏滴晚澌。
聚庭看嶽聳，掃路見雲披。陣勢魚麗遠，書文鳥篆奇。
縱歡羅豔黠，列賀擁熊螭。履敝行偏冷，門扃臥更羸。
悲嘶聞病馬，浪走信嬌兒。竈靜愁煙絕，絲繁念鬢衰。
擬鹽吟舊句，授簡慕前規。捧贈同燕石，多慚失所宜。
343.015 【春雪】韓愈
看雪乘清旦，無人坐獨謠。拂花輕尚起，落地暖初銷。
已訝陵歌扇，還來伴舞腰。灑篁留密節，著柳送長條。
入鏡鸞窺沼，行天馬度橋。遍階憐可掬，滿樹戲成搖。
江浪迎濤日，風毛縱獵朝。弄閒時細轉，爭急忽驚飄。
城險疑懸布，砧寒未搗綃。莫愁陰景促，夜色自相饒。
343.016 【聞梨花發贈劉師命】韓愈
桃溪惆悵不能過，紅豔紛紛落地多。
聞道郭西千樹雪，欲將君去醉如何。
343.017 【春雪間早梅】韓愈
梅將雪共春，彩豔不相因。逐吹能爭密，排枝巧妒新。
誰令香滿座，獨使淨無塵。芳意饒呈瑞，寒光助照人。
玲瓏開已遍，點綴坐來頻。那是俱疑似，須知兩逼真。
熒煌初亂眼，浩蕩忽迷神。未許瓊華比，從將玉樹親。
先期迎獻歲，更伴佔茲晨。願得長輝映，輕微敢自珍。
343.018 【早春雪中聞鶯】韓愈
朝鶯雪裏新，雪樹眼前春。帶澀先迎氣，侵寒已報人。
共矜初聽早，誰貴後聞頻。暫囀那成曲，孤鳴豈及辰。
風霜徒自保，桃李詎相親。寄謝幽棲友，辛勤不爲身。
343.019 【梨花下贈劉師命】韓愈
洛陽城外清明節，百花寥落梨花發。
今日相逢瘴海頭，共驚爛漫開正月。
343.020 【和歸工部送僧約（工部，歸登也，約，荊州人）】韓愈
早知皆是自拘囚，不學因循到白頭。
汝既出家還擾擾，何人更得死前休。
343.021 【入關詠馬】韓愈
歲老豈能充上駟，力微當自慎前程。
不知何故翻驤首，牽過關門妄一鳴。
343.022 【木芙蓉】韓愈
新開寒露叢，遠比水間紅。豔色寧相妒，嘉名偶自同。
採江官渡晚，搴木古祠空。願得勤來看，無令便逐風。
343.023 【題張十一旅舍三詠·榴花】韓愈
五月榴花照眼明，枝間時見子初成。
可憐此地無車馬，顛倒青苔落絳英。
343.024 【題張十一旅舍三詠·井】韓愈
賈誼宅中今始見，葛洪山下昔曾窺。
寒泉百尺空看影，正是行人渴死時。
343.025 【題張十一旅舍三詠·蒲萄】韓愈
新莖未遍半猶枯，高架支離倒復扶。
若欲滿盤堆馬乳，莫辭添竹引龍鬚。
343.026 【峽石西泉（一作寒泉）】韓愈
居然鱗介不能容，石眼環環水一鍾。
聞說旱時求得雨，只疑科斗是蛟龍。
343.027 【梁國惠康公主輓歌二首】韓愈
定諡芳聲遠，移封大國新。巽宮尊長女，臺室屬良人。
河漢重泉夜，梧桐半樹春。龍輀非厭翟，還輾禁城塵。
秦地吹簫女，湘波鼓瑟妃。佩蘭初應夢，奔月竟淪輝。
夫族迎魂去，宮官會葬歸。從今沁園草，無復更芳菲。
343.028 【和崔舍人詠月二十韻】韓愈
三秋端正月，今夜出東溟。對日猶分勢，騰天漸吐靈。
未高烝遠氣，半上霽孤形。赫奕當躔次，虛徐度杳冥。
長河晴散霧，列宿曙分螢。浩蕩英華溢，蕭疏物象泠。
池邊臨倒照，檐際送橫經。花樹參差見，皋禽斷續聆。
牖光窺寂寞，砧影伴娉婷。幽坐看侵戶，閒吟愛滿庭。
輝斜通壁練，彩碎射沙星。清潔雲間路，空涼水上亭。
淨堪分顧兔，細得數飄萍。山翠相凝綠，林煙共冪青。
過隅驚桂側，當午覺輪停。屬思摛霞錦，追歡罄縹瓶。
郡樓何處望，隴笛此時聽。右掖連臺座，重門限禁扃。
風臺觀滉漾，冰砌步青熒。獨有虞庠客，無由拾落蓂。
343.029 【詠雪贈張籍】韓愈
只見縱橫落，寧知遠近來。飄颻還自弄，歷亂竟誰催。
座暖銷那怪，池清失可猜。坳中初蓋底，垤處遂成堆。
慢有先居後，輕多去卻回。度前鋪瓦隴，發本積牆隈。
穿細時雙透，乘危忽半摧。舞深逢坎井，集早值層臺。
砧練終宜搗，階紈未暇裁。城寒裝睥睨，樹凍裹莓苔。
片片勻如剪，紛紛碎若挼。定非燖鵠鷺，真是屑瓊瑰。
緯繣觀朝萼，冥茫矚晚埃。當窗恆凜凜，出戶即皚皚。
壓野榮芝菌，傾都委貨財。娥嬉華盪漾，胥怒浪崔嵬。
磧迥疑浮地，雲平想輾雷。隨車翻縞帶，逐馬散銀盃。
萬屋漫汗合，千株照曜開。松篁遭挫抑，糞壤獲饒培。
隔絕門庭遽，擠排陛級才。豈堪裨嶽鎮，強欲效鹽梅。
隱匿瑕疵盡，包羅委瑣該。誤雞宵呃喔，驚雀暗裴回。
浩浩過三暮，悠悠匝九垓。鯨鯢陸死骨，玉石火炎灰。
厚慮填溟壑，高愁【扌痐】斗魁。日輪埋欲側，坤軸壓將頹。
岸類長蛇攪，陵猶巨象豗。水官誇傑黠，木氣怯胚胎。
著地無由卷，連天不易推。龍魚冷蟄苦，虎豹餓號哀。
巧借奢華便，專繩困約災。威貪陵布被，光肯離金罍。
賞玩捐他事，歌謠放我才。狂教詩硉矹，興與酒陪鰓。
惟子能諳耳，諸人得語哉。助留風作黨，勸坐火爲媒。
雕刻文刀利，搜求智網恢。莫煩相屬和，傳示及提孩。
343.030 【酬王二十舍人雪中見寄】韓愈
三日柴門擁不開，階平庭滿白皚皚。
今朝蹋作瓊瑤跡，爲有詩從鳳沼來。
343.031 【送侯喜】韓愈
已作龍鍾後時者，懶於街裏蹋塵埃。
如今便別長官去，直到新年衙日來。
343.032 【學諸進士作精衛銜石填海】韓愈
鳥有償冤者，終年抱寸誠。口銜山石細，心望海波平。
渺渺功難見，區區命已輕。人皆譏造次，我獨賞專精。
豈計休無日，惟應盡此生。何慚刺客傳，不著報讎名。
343.033 【奉酬振武胡十二丈大夫】韓愈
傾朝共羨寵光頻，半歲遷騰作虎臣。戎旆暫停辭社樹，
里門先下敬鄉人。橫飛玉盞家山曉，遠蹀金珂塞草春。
自笑平生誇膽氣，不離文字鬢毛新。
343.034 【奉和庫部盧四兄曹長元日朝回（盧汀也）】韓愈
天仗宵嚴建羽旄，春雲送色曉雞號。金爐香動螭頭暗，
玉佩聲來雉尾高。戎服上趨承北極，儒冠列侍映東曹。
太平時節難身遇，郎署何須嘆二毛。
343.035 【寒食直歸遇雨】韓愈
寒食時看度，春遊事已違。風光連日直，陰雨半朝歸。
不見紅球上，那論彩索飛。惟將新賜火，向曙著朝衣。
343.036 【送李六協律歸荊南（翱）】韓愈
早日羈遊所，春風送客歸。柳花還漠漠，江燕正飛飛。
歌舞知誰在，賓僚逐使非。宋亭池水綠，莫忘蹋芳菲。
343.037 【題百葉桃花（知制誥時作）】韓愈
百葉雙桃晚更紅，窺窗映竹見玲瓏。
應知侍史歸天上，故伴仙郎宿禁中。
343.038 【春雪】韓愈
新年都未有芳華，二月初驚見草芽。
白雪卻嫌春色晚，故穿庭樹作飛花。
343.039 【戲題牡丹】韓愈
幸自同開俱隱約，何須相倚鬥輕盈。陵晨並作新妝面，
對客偏含不語情。雙燕無機還拂掠，遊蜂多思正經營。
長年是事皆拋盡，今日欄邊暫眼明。
343.040 【盆池五首】韓愈
老翁真個似童兒，汲水埋盆作小池。
一夜青蛙鳴到曉，恰如方口釣魚時。
莫道盆池作不成，藕稍初種已齊生。
從今有雨君須記，來聽蕭蕭打葉聲。
瓦沼晨朝水自清，小蟲無數不知名。
忽然分散無蹤影，惟有魚兒作隊行。
泥盆淺小詎成池，夜半青蛙聖得知。
一聽暗來將伴侶，不煩鳴喚鬥雄雌。
池光天影共青青，拍岸才添水數瓶。
且待夜深明月去，試看涵泳幾多星。
343.041 【芍藥（元和中知制誥寓直禁中作）】韓愈
浩態狂香昔未逢，紅燈爍爍綠盤籠。
覺來獨對情驚恐，身在仙宮第幾重。
343.042 【奉和虢州劉給事使君三堂新題二十一詠·新亭】韓愈
湖上新亭好，公來日出初。水文浮枕簟，瓦影蔭龜魚。
343.043 【奉和虢州劉給事使君三堂新題二十一詠·流水】韓愈
汩汩幾時休，從春復到秋。只言池未滿，池滿強交流。
343.044 【奉和虢州劉給事使君三堂新題二十一詠·竹洞】韓愈
竹洞何年有，公初斫竹開。洞門無鎖鑰，俗客不曾來。
343.045 【奉和虢州劉給事使君三堂新題二十一詠·月臺】韓愈
南館城陰闊，東湖水氣多。直須臺上看，始奈月明何。
343.046 【奉和虢州劉給事使君三堂新題二十一詠·渚亭】韓愈
自有人知處，那無步往蹤。莫教安四壁，面面看芙蓉。
343.047 【奉和虢州劉給事使君三堂新題二十一詠·竹溪】韓愈
藹藹溪流慢，梢梢岸筱長。穿沙碧簳淨，落水紫苞香。
343.048 【奉和虢州劉給事使君三堂新題二十一詠·北湖】韓愈
聞說遊湖棹，尋常到此回。應留醒心處，準擬醉時來。
343.049 【奉和虢州劉給事使君三堂新題二十一詠·花島】韓愈
蜂蝶去紛紛，香風隔岸聞。欲知花島處，水上覓紅雲。
343.050 【奉和虢州劉給事使君三堂新題二十一詠·柳溪】韓愈
柳樹誰人種，行行夾岸高。莫將條繫纜，著處有蟬號。
343.051 【奉和虢州劉給事使君三堂新題二十一詠·西山】韓愈
新月迎宵掛，晴雲到晚留。爲遮西望眼，終是懶回頭。
343.052 【奉和虢州劉給事使君三堂新題二十一詠·竹徑】韓愈
無塵從不掃，有鳥莫令彈。若要添風月，應除數百竿。
343.053 【奉和虢州劉給事使君三堂新題二十一詠·荷池】韓愈
風雨秋池上，高荷蓋水繁。未諳鳴摵摵，那似卷翻翻。
343.054 【奉和虢州劉給事使君三堂新題二十一詠·稻畦】韓愈
罫布畦堪數，枝分水莫尋。魚肥知已秀，鶴沒覺初深。
343.055 【奉和虢州劉給事使君三堂新題二十一詠·柳巷】韓愈
柳巷還飛絮，春餘幾許時。吏人休報事，公作送春詩。
343.056 【奉和虢州劉給事使君三堂新題二十一詠·花源】韓愈
源上花初發，公應日日來。丁寧紅與紫，慎莫一時開。
343.057 【奉和虢州劉給事使君三堂新題二十一詠·北樓】韓愈
郡樓乘曉上，盡日不能回。晚色將秋至，長風送月來。
343.058 【奉和虢州劉給事使君三堂新題二十一詠·鏡潭】韓愈
非鑄復非熔，泓澄忽此逢。魚蝦不用避，只是照蛟龍。
343.059 【奉和虢州劉給事使君三堂新題二十一詠·孤嶼】韓愈
朝遊孤嶼南，暮戲孤嶼北。所以孤嶼鳥，與公盡相識。
343.060 【奉和虢州劉給事使君三堂新題二十一詠·方橋】韓愈
非閣復非船，可居兼可過。君欲問方橋，方橋如此作。
343.061 【奉和虢州劉給事使君三堂新題二十一詠·梯橋】韓愈
乍似上青冥，初疑躡菡萏。自無飛仙骨，欲度何由敢。
343.062 【奉和虢州劉給事使君三堂新題二十一詠·月池】韓愈
寒池月下明，新月池邊曲。若不妒清妍，卻成相映燭。
343.063 【遊城南十六首·賽神】韓愈
白布長衫紫領巾，差科未動是閒人。
麥苗含穟桑生葚，共向田頭樂社神。
343.064 【遊城南十六首·題於賓客莊】韓愈
榆莢車前蓋地皮，薔薇蘸水筍穿籬。
馬蹄無入朱門跡，縱使春歸可得知。
343.065 【遊城南十六首·晚春】韓愈
草樹知春不久歸，百般紅紫鬥芳菲。
楊花榆莢無才思，惟解漫天作雪飛。
343.066 【遊城南十六首·落花】韓愈
已分將身著地飛，那羞踐踏損光暉。
無端又被春風誤，吹落西家不得歸。
343.067 【遊城南十六首·楸樹二首】韓愈
幾歲生成爲大樹，一朝纏繞困長藤。
誰人與脫青羅帔，看吐高花萬萬層。
幸自枝條能樹立，可煩蘿蔓作交加。
傍人不解尋根本，卻道新花勝舊花。
343.068 【遊城南十六首·風折花枝】韓愈
浮豔侵天難就看，清香撲地只遙聞。
春風也是多情思，故揀繁枝折贈君。
343.069 【遊城南十六首·贈同遊】韓愈
喚起窗全曙，催歸日未西。無心花裏鳥，更與盡情啼。
343.070 【遊城南十六首·贈張十八助教】韓愈
喜君眸子重清朗，攜手城南歷舊遊。
忽見孟生題竹處，相看淚落不能收。
343.071 【遊城南十六首·題韋氏莊】韓愈
昔者誰能比，今來事不同。寂寥青草曲，散漫白榆風。
架倒藤全落，籬崩竹半空。寧須惆悵立，翻覆本無窮。
343.072 【遊城南十六首·晚雨】韓愈
廉纖晚雨不能晴，池岸草間蚯蚓鳴。
投竿跨馬蹋歸路，纔到城門打鼓聲。
343.073 【遊城南十六首·出城】韓愈
暫出城門蹋青草，遠於林下見春山。
應須韋杜家家到，只有今朝一日閒。
343.074 【遊城南十六首·把酒】韓愈
擾擾馳名者，誰能一日閒。我來無伴侶，把酒對南山。
343.075 【遊城南十六首·嘲少年】韓愈
直把春償酒，都將命乞花。只知閒信馬，不覺誤隨車。
343.076 【遊城南十六首·楸樹】韓愈
青幢紫蓋立童童，細雨浮煙作彩籠。
不得畫師來貌取，定知難見一生中。
343.077 【遊城南十六首·遣興】韓愈
斷送一生惟有酒，尋思百計不如閒。
莫憂世事兼身事，須著人間比夢間。
