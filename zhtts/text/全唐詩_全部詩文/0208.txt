第208卷 包何
208.01 【送泉州李使君之任（一作送李使君赴泉州）】包何
傍海皆荒服，分符重漢臣。雲山百越路，市井十洲人。
執玉來朝遠，還珠入貢頻。連年不見雪，到處即行春。
208.02 【和孟虔州閒齋即事】包何
古郡鄰江嶺，公庭半薜蘿。府僚閒不入，山鳥靜偏過。
睥睨臨花柳，欄干枕芰荷。麥秋今欲至，君聽兩岐歌。
208.03 【同李郎中淨律院梡子樹】包何
本梡稀難識，沙門種則生。葉殊經寫字，子爲佛稱名。
濾水澆新長，燃燈暖更榮。亭亭無別意，只是勸修行。
208.04 【同閻伯均宿道士觀有述】包何
南國佳人去不回，洛陽才子更須媒。綺琴白雪無心弄，
羅幌清風到曉開。冉冉修篁依戶牖，迢迢列宿映樓臺。
縱令奔月成仙去，且作行雲入夢來。
208.05 【送烏程王明府貶巴江】包何
一片孤帆無四鄰，北風吹過五湖濱。
相看盡是江南客，獨有君爲嶺外人。
208.06 【同舍弟佶、班、韋二員外秋苔對之成詠】包何
每看苔蘚色，如向簿書閒。幽思纏芳樹，高情寄遠山。
雨痕連地綠，日色出林斑。卻笑興公賦，臨危滑石間。
208.07 【送王汶宰江陰】包何
郡北乘流去，花間竟日行。海魚朝滿市，江鳥夜喧城。
止酒非關病，援琴不在聲。應緣五斗米，數日滯淵明。
208.08 【和苗員外寓直中書】包何
朝列稱多士，君家有二難。貞爲臺裏柏，芳作省中蘭。
夜宿分曹闊，晨趨接武歡。每憐雙闕下，雁序入鴛鸞。
208.09 【闕下芙蓉】包何
一人理國致昇平，萬物呈祥助聖明。天上河從闕下過，
江南花向殿前生。廣雲垂蔭開難落，湛露爲珠滿不傾。
更對樂懸張宴處，歌工欲奏採蓮聲。
208.010 【江上田家】包何
近海川原薄，人家本自稀。黍苗期臘酒，霜葉是寒衣。
市井誰相識，漁樵夜始歸。不須騎馬問，恐畏狎鷗飛。
208.011 【送韋侍御奉使江嶺諸道催青苗錢】包何
近遠從王事，南行處處經。手持霜簡白，心在夏苗青。
回雁書應報，愁猿夜屢聽。因君使絕域，方物盡來庭。
208.012 【和程員外春日東郊即事】包何
郎官休浣憐遲日，野老歡娛爲有年。幾處折花驚蝶夢，
數家留葉待蠶眠。藤垂宛地縈珠履，泉迸侵階浸綠錢。
直到閉關朝謁去，鶯聲不散柳含煙。
208.013 【裴端公使院，賦得隔簾見春雨】包何
細雨未成霖，垂簾但覺陰。唯看上砌溼，不遣入檐深。
度隙沾霜簡，因風潤綺琴。須移戶外屨，檐溜夜相侵。
208.014 【相里使君第七男生日（一作生日）】包何
娶妻生子復生男，獨有君家衆所談。荀氏八龍唯欠一，
桓山四鳳已過三。他時幹蠱聲名著，今日懸弧宴樂酣。
誰道衆賢能繼體，須知個個出於藍。
208.015 【同諸公尋李方直不遇】包何
聞說到揚州，吹簫憶舊遊。人來多不見，莫是上迷樓。
208.016 【婺州留別鄧使君】包何
西掖馳名久，東陽出守時。江山婺女分，風月隱侯詩。
別恨雙溪急，留歡五馬遲。回舟映沙嶼，未遠剩相思。
208.017 【寄楊侍御（一作包佶詩）】包何
一官何幸得同時，十載無媒獨見遺。
今日不論腰下組，請君看取鬢邊絲。
208.018 【賦得秤，送孟孺卿】包何
願以金秤錘，因君贈別離。鉤懸新月吐，衡舉衆星隨。
掌握須平執，錙銖必盡知。由來投分審，莫放弄權移。
208.019 【長安曉望，寄崔補闕（一作司空曙詩）】包何
迢遞山河擁帝京，參差宮殿接雲平。風吹曉漏經長樂，
柳帶晴煙出禁城。天淨笙歌臨路發，日高車馬隔塵行。
自憐久滯諸生列，未得金閨籍姓名。
