第208卷 包何
208.01 【送泉州李使君之任（一作送李使君赴泉州）】包何
傍海皆荒服，分符重汉臣。云山百越路，市井十洲人。
执玉来朝远，还珠入贡频。连年不见雪，到处即行春。
208.02 【和孟虔州闲斋即事】包何
古郡邻江岭，公庭半薜萝。府僚闲不入，山鸟静偏过。
睥睨临花柳，栏干枕芰荷。麦秋今欲至，君听两岐歌。
208.03 【同李郎中净律院梡子树】包何
本梡稀难识，沙门种则生。叶殊经写字，子为佛称名。
滤水浇新长，燃灯暖更荣。亭亭无别意，只是劝修行。
208.04 【同阎伯均宿道士观有述】包何
南国佳人去不回，洛阳才子更须媒。绮琴白雪无心弄，
罗幌清风到晓开。冉冉修篁依户牖，迢迢列宿映楼台。
纵令奔月成仙去，且作行云入梦来。
208.05 【送乌程王明府贬巴江】包何
一片孤帆无四邻，北风吹过五湖滨。
相看尽是江南客，独有君为岭外人。
208.06 【同舍弟佶、班、韦二员外秋苔对之成咏】包何
每看苔藓色，如向簿书闲。幽思缠芳树，高情寄远山。
雨痕连地绿，日色出林斑。却笑兴公赋，临危滑石间。
208.07 【送王汶宰江阴】包何
郡北乘流去，花间竟日行。海鱼朝满市，江鸟夜喧城。
止酒非关病，援琴不在声。应缘五斗米，数日滞渊明。
208.08 【和苗员外寓直中书】包何
朝列称多士，君家有二难。贞为台里柏，芳作省中兰。
夜宿分曹阔，晨趋接武欢。每怜双阙下，雁序入鸳鸾。
208.09 【阙下芙蓉】包何
一人理国致升平，万物呈祥助圣明。天上河从阙下过，
江南花向殿前生。广云垂荫开难落，湛露为珠满不倾。
更对乐悬张宴处，歌工欲奏采莲声。
208.010 【江上田家】包何
近海川原薄，人家本自稀。黍苗期腊酒，霜叶是寒衣。
市井谁相识，渔樵夜始归。不须骑马问，恐畏狎鸥飞。
208.011 【送韦侍御奉使江岭诸道催青苗钱】包何
近远从王事，南行处处经。手持霜简白，心在夏苗青。
回雁书应报，愁猿夜屡听。因君使绝域，方物尽来庭。
208.012 【和程员外春日东郊即事】包何
郎官休浣怜迟日，野老欢娱为有年。几处折花惊蝶梦，
数家留叶待蚕眠。藤垂宛地萦珠履，泉迸侵阶浸绿钱。
直到闭关朝谒去，莺声不散柳含烟。
208.013 【裴端公使院，赋得隔帘见春雨】包何
细雨未成霖，垂帘但觉阴。唯看上砌湿，不遣入檐深。
度隙沾霜简，因风润绮琴。须移户外屦，檐溜夜相侵。
208.014 【相里使君第七男生日（一作生日）】包何
娶妻生子复生男，独有君家众所谈。荀氏八龙唯欠一，
桓山四凤已过三。他时干蛊声名著，今日悬弧宴乐酣。
谁道众贤能继体，须知个个出于蓝。
208.015 【同诸公寻李方直不遇】包何
闻说到扬州，吹箫忆旧游。人来多不见，莫是上迷楼。
208.016 【婺州留别邓使君】包何
西掖驰名久，东阳出守时。江山婺女分，风月隐侯诗。
别恨双溪急，留欢五马迟。回舟映沙屿，未远剩相思。
208.017 【寄杨侍御（一作包佶诗）】包何
一官何幸得同时，十载无媒独见遗。
今日不论腰下组，请君看取鬓边丝。
208.018 【赋得秤，送孟孺卿】包何
愿以金秤锤，因君赠别离。钩悬新月吐，衡举众星随。
掌握须平执，锱铢必尽知。由来投分审，莫放弄权移。
208.019 【长安晓望，寄崔补阙（一作司空曙诗）】包何
迢递山河拥帝京，参差宫殿接云平。风吹晓漏经长乐，
柳带晴烟出禁城。天净笙歌临路发，日高车马隔尘行。
自怜久滞诸生列，未得金闺籍姓名。
