第506卷 章孝標
506.01 【上浙東元相】章孝標
婺女星邊喜氣頻，越王臺上坐詩人。雪晴山水勾留客，
風暖旌旗計會春。黎庶已同猗頓富，煙花卻爲相公貧。
何言禹跡無人繼，萬頃湖田又斬新。
506.02 【贈茅山高拾遺蔓】章孝標
人皆貪祿利，白首更營營。若見無爲理，兼忘不朽名。
幽禽窺飯下，好藥入籬生。夢覺幽泉滴，應疑禁漏聲。
506.03 【次韻和光祿錢卿二首】章孝標
大隱嚴城內，閒門向水開。扇風知暑退，樹影覺秋來。
望遠雲生海，行稀砌長苔。廢興今古事，何必嘆池灰。
閒論憂王室，愁眉仗酒開。方嗟三覆役，又喜四愁來。
晨起螢穿竹，晡餐鳥下苔。同期陽月至，靈室祝葭灰。
506.04 【贈廬山錢卿】章孝標
象魏抽簪早，匡廬築室牢。宦情歸去薄，天爵隱來高。
篋有新徵詔，囊餘舊縕袍。何如舍麋鹿，明主仰風騷。
506.05 【山中送進士劉蟾赴舉】章孝標
去住跡雖異，愛憎情不同。因君向帝裏，使我厭山中。
故友多朝客，新文盡國風。藝精心更苦，何患不成功。
506.06 【送進士陳嶢往睦州謁馮郎中】章孝標
孤帆幾日程，投刺水邊城。倚棹逢春老，登筵見月生。
飲酣杯有浪，棋散漏無聲。太守憐才者，從容禮不輕。
506.07 【豐城劍池即事】章孝標
神物不復見，小池空在茲。因嫌衝鬥夜，未是偃戈時。
岸古魚藏穴，蒲凋翠立危。吾皇別有劍，何必鑄金爲。
506.08 【詠弓】章孝標
較量武藝論勳庸，曾發將軍箭落鴻。握內從誇彎似月，
眼前還怕撇來風。只知擊起穿雕鏃，不解容和射鵠功。
得病自從杯裏後，至今形狀怕相逢。
506.09 【送無相禪師入關】章孝標
九衢車馬塵，不染了空人。暫舍中峯雪，應看內殿春。
齋心無外事，定力見前身。聖主方崇教，深宜謁紫宸。
506.010 【贈匡山道者】章孝標
嘗聞一粒功，足以反衰容。方寸如不達，此生安可逢。
寄書時態盡，憶語道情濃。爭得攜巾屨，同歸鳥外峯。
506.011 【道者與金丹開合已失，因爲二首，再有投擲】章孝標
木鑽鑽盤石，辛勤四十年。一朝才見物，五色互呈妍。
七魄憎陽盛，三彭惡命延。被他迷失卻，嘆息只潸然。
陰陽曾作炭，造化亦分功。減自青囊裏，收安玉閤中。
凡材難度世，神物自歸空。惆悵流年速，看成白首翁。
506.012 【思越州山水寄朱慶餘】章孝標
窗戶潮頭雪，雲霞鏡裏天。島桐秋送雨，江艇暮搖煙。
藕折蓮芽脆，茶挑茗眼鮮。還將歐冶劍，更淬若耶泉。
506.013 【蜀中上王尚書】章孝標
梓桐花幕碧雲浮，天許文星寄上頭。武略劍峯環相府，
詩情錦浪浴仙洲。丁香風裏飛箋草，邛竹煙中動酒鉤。
自古名高閒不得，肯容王粲賦登樓。
506.014 【贈陸鬯浙西進詩除官】章孝標
帝城雲物得陽春，水國煙花失主人。
昨日天風吹樂府，六宮絲管一時新。
506.015 【古行宮】章孝標
瓦煙疏冷古行宮，寂寞朱門反鎖空。殘粉水銀流砌下，
墮環秋月落泥中。鶯傳舊語嬌春日，花學嚴妝妒曉風。
天子時清不巡幸，只應鸞鳳集梧桐。
506.016 【題上皇觀】章孝標
煙霞星蓋七星壇，想像先朝駐禁鑾。輦路已平栽藥地，
皇風猶在步虛寒。樓臺瑞氣晴蕭索，杉檜龍身老屈蟠。
翻感惠休並李郭，劍門空處望長安。
506.017 【鷹】章孝標
星眸未放瞥秋毫，頻掣金鈴試雪毛。會使老拳供口腹，
莫辭親手啖腥臊。穿雲自怪身如電，煞兔誰知吻勝刀。
可惜忍飢寒日暮，向人鵮斷碧絲絛。
506.018 【方山寺松下泉】章孝標
石脈綻寒光，松根噴曉霜。注瓶雲母滑，漱齒茯苓香。
野客偷煎茗，山僧惜淨牀。三禪不要問，孤月在中央。
506.019 【瀑布】章孝標
秋河溢長空，天灑萬丈布。深雷隱雲壑，孤電掛巖樹。
滄溟曉噴寒，碧落晴蕩素。非趨下流急，熱使不得住。
506.020 【送張使君赴饒州（一作送饒州張蒙使君赴任）】章孝標
饒陽因富得州名，不獨農桑別有營。日暖提筐依茗樹，
天陰把酒入銀坑。江寒魚動槍旗影，山晚雲和鼓角聲。
太守能詩兼愛靜，西樓見月幾篇成。
506.021 【和滕邁先輩傷馬】章孝標
浮雲變化失龍兒，始憶嘶風噴沫時。蹄想塵中翻碧玉，
尾休煙裏掉青絲。曾同客舍吞飢渴，久共名場踏嶮巇。
今日櫪前興一嘆，不關行李乏金羈。
506.022 【省試騏驥長鳴】章孝標
有馬骨堪驚，無人眼暫明。力窮吳坂峻，嘶苦朔風生。
逐逐懷良御，蕭蕭顧樂鳴。瑤池期弄影，天路擬飛聲。
皎月誰知種，浮雲莫問程。鹽車今願脫，千里爲君行。
506.023 【鯉魚】章孝標
眼似真珠鱗似金，時時動浪出還沈。
河中得上龍門去，不嘆江湖歲月深。
506.024 【飢鷹詞】章孝標
遙想平原兔正肥，千回礪吻振毛衣。
縱令啄解絲絛結，未得人呼不敢飛。
506.025 【歸燕詞辭工部侍郎（一作下第後獻主司）】章孝標
舊壘危巢泥已落，今年故向社前歸。
連雲大廈無棲處，更望誰家門戶飛。
506.026 【歸海上舊居】章孝標
鄉路繞蒹葭，縈紆出海涯。人衣披蜃氣，馬跡印鹽花。
草沒題詩石，潮摧坐釣槎。還歸舊窗裏，凝思向餘霞。
506.027 【答友人惠牙簪】章孝標
牙簪不可忘，來處隔炎荒。截得半環月，磨成四寸霜。
曉辭梳齒膩，秋入髮根涼。好是紗巾下，纖纖錐出囊。
506.028 【日者】章孝標
十指中央了五行，說人休咎見前生。
我來本乞真消息，卻怕呵錢卦欲成。
506.029 【送金可紀歸新羅】章孝標
登唐科第語唐音，望日初生憶故林。鮫室夜眠陰火冷，
蜃樓朝泊曉霞深。風高一葉飛魚背，潮淨三山出海心。
想把文章合夷樂，蟠桃花裏醉人蔘。
506.030 【聞角】章孝標
邊秋畫角怨金微，半夜對吹驚賊圍。塞雁繞空秋不下，
胡云著草凍還飛。關頭老馬嘶看月，磧裏疲兵淚溼衣。
餘韻嫋空何處盡，戍天寥落曉星稀。
506.031 【夢鄉】章孝標
家住吳王舊苑東，屋頭山水勝屏風。
尋常夢在秋江上，釣艇遊揚藕葉中。
506.032 【織綾詞】章孝標
去年蠶惡綾帛貴，官急無絲織紅淚。殘經脆緯不通梭，
鵲鳳闌珊失頭尾。今年蠶好繰白絲，鳥鮮花活人不知。
瑤臺雪裏鶴張翅，禁苑風前梅折枝。不學鄰家婦慵懶，
蠟揩粉拭謾官眼。
506.033 【諸葛武侯廟】章孝標
木牛零落陣圖殘，山姥燒錢古柏寒。
七縱七擒何處在，茅花櫪葉蓋神壇。
506.034 【長安秋夜】章孝標
田家無五行，水旱卜蛙聲。牛犢乘春放，兒童候暖耕。
池塘煙未起，桑柘雨初晴。步晚香醪熟，村村自送迎。
506.035 【錢塘贈武翊黃】章孝標
曾將心劍作戈矛，一戰名場造化愁。花錦文章開四面，
天人科第上三頭。鴛鴻待侶飛清禁，山水緣情住外州。
時伴庾公看海月，好吟詩斷望潮樓。
506.036 【風不鳴條（一作左牢詩）】章孝標
旭日懸清景，微風在綠條。入松聲不發，過柳影空搖。
長養應潛變，扶疏每暗飄。有林時杳杳，無樹暫蕭蕭。
慢逐清煙散，輕和瑞氣饒。豐年知有待，歌詠美唐堯。
506.037 【貽美人】章孝標
諸侯帳下慣新妝，皆怯劉家薄媚娘。寶髻巧梳金翡翠，
羅裙宜著繡鴛鴦。輕輕舞汗初沾袖，細細歌聲欲繞樑。
何事不歸巫峽去，故來人世斷人腸。
506.038 【聞雲中唳鶴】章孝標
久在青田唳，天高忽暫聞。翩翩縈碧落，嘹唳入重雲。
出谷鶯何待，鳴岐鳳欲羣。九皋寧足道，此去透絪縕。
506.039 【柘枝】章孝標
柘枝初出鼓聲招，花鈿羅衫聳細腰。移步錦靴空綽約，
迎風繡帽動飄颻。亞身踏節鸞形轉，背面羞人鳳影嬌。
只恐相公看未足，便隨風雨上青霄。
506.040 【上太皇先生】章孝標
顥氣貫精神，蒼崖老姓名。煙霞空送景，水木苦無情。
劚藥雲根斷，眠花石面平。折鬆開月色，決水放秋聲。
顏爲忘憂嫩，身緣絕粒輕。圍棋看局勢，對鏡戮妖精。
過海量鯨力，歸天算鶴程。露凝鍾乳冷，風定玉簫清。
坐覺衣裳古，行疑羽翼生。應憐市朝客，開眼鎖浮榮。
506.041 【破山水屏風（一作姚合詩）】章孝標
時人嫌古畫，倚壁不曾收。雨滴膠山斷，風吹絹海秋。
殘雲飛屋裏，片水落牀頭。尚勝凡花鳥，君能補綴休。
506.042 【覽楊校書文卷】章孝標
跪伸霜素剖琅玕，身墮瑤池魄暗寒。紅錦晚開雲母殿，
白珠秋寫水精盤。情高鶴立崑崙峭，思壯鯨跳渤澥寬。
誰有軒轅古銅片，爲持相併照妖看。
506.043 【送陳校書赴蔡州幕】章孝標
天假縱橫入幕籌，東南頓減一方憂。行齎健筆辭天閣，
坐見妖星落蔡州。青草袍襟翻日腳，黃金馬鐙照旄頭。
此行領取從軍樂，莫慮功名不拜侯。
506.044 【少年行】章孝標
平明小獵出中軍，異國名香滿袖薰。畫榼倒懸鸚鵡嘴，
花衫對舞鳳凰文。手抬白馬嘶春雪，臂竦青骹入暮雲。
落日胡姬樓上飲，風吹簫管滿樓聞。
506.045 【蜀中贈廣上人】章孝標
曾持麈尾引金根，萬乘前頭草五言。疏講青龍歸禁苑，
歌抄白雪乞梨園。朝驚雲氣遮天閣，暮踏猿聲入劍門。
今日西川無子美，詩風又起浣花村。
506.046 【和顧校書新開井】章孝標
霜鍤破桐陰，青絲試淺深。月輪開地脈，鏡面寫天心。
碧甃花千片，香泉乳百尋。欲知爭汲引，聽取轆轤音。
506.047 【遊雲際寺】章孝標
衫袖拂青冥，推鞍上翠屏。塵埃辭馬尾，城闕入窗欞。
雲領浮名去，鍾撞大夢醒。茫茫山下事，滿眼送流萍。
506.048 【贈劉寬夫昆季（一作贈劉侍郎兄弟三人同時及第）】章孝標
文聚星辰衣彩霞，問誰兄弟是劉家。雁行雲摻參差翼，
瓊樹風開次第花。天假聲名懸日月，國憑騷雅變浮華。
曾窮晉漢儒林傳，龍虎雖多未足誇。
506.049 【贈杭州嚴史君】章孝標
州青縣白浙河濆，飽向蒼龍闕下聞。鼓角自嚴寒海月，
旌旗不動溼江雲。風騷處處文章主，井邑家家父母君。
長恐抱轅留不住，九天鴛鷺待成羣。
506.050 【題朱秀城南亭子】章孝標
朱家亭子象懸匏，階瑩青莎棟剪茆。癭掛眼開欺鴝鵒，
花緣網結妒螵蛸。有時風月輸三虎，無壁琴書屬四郊。
土木欲知精潔處，社天歸燕怯安巢。
506.051 【上西川王尚書】章孝標
人人入蜀謁文翁，妍醜終須露鏡中。詩景荒涼難道合，
客情疏密分當同。城南歌吹琴臺月，江上旌旗錦水風。
下客低頭來又去，暗堆冰炭在深衷。
506.052 【駱谷行】章孝標
捫雲嫋棧入青冥，鞿馬鈴騾傍日星。仰踏劍棱梯萬仞，
下緣冰岫杳千尋。山花織錦時聊看，澗水彈琴不暇聽。
若比爭名求利處，尋思此路卻安寧。
506.053 【初及第歸酬孟元翊見贈】章孝標
六年衣破帝城塵，一日天池水脫鱗。未有片言驚後輩，
不無慚色見同人。每登公宴思來日，漸聽鄉音認本身。
何幸致詩相慰賀，東歸花發杏桃春。
506.054 【淮南李相公紳席上賦春雪】章孝標
六出花飛處處飄，粘窗著砌上寒條。
朱門到曉難盈尺，盡是三軍喜氣消。
506.055 【及第後寄廣陵故人（一作寄淮南李相公紳）】章孝標
及第全勝十政官，金鞍鍍了出長安。
馬頭漸入揚州郭，爲報時人洗眼看。
506.056 【小松】章孝標
爪葉鱗條龍不盤，梳風幕翠一庭寒。
莫言只是人長短，須作浮雲向上看。
506.057 【宮詞】章孝標
明日鑾輿欲向東，守宮金翠帶愁紅。
九門佳氣已西去，千里花開一夜風。
506.058 【題杭州樟亭驛】章孝標
樟亭驛上題詩客，一半尋爲山下塵。
世事日隨流水去，紅花還似白頭人。
506.059 【劉侍中宅盤花紫薔薇】章孝標
真宰偏饒麗景家，當春盤出帶根霞。
從開一朵朝衣色，免踏塵埃看雜花。
506.060 【題東林寺寄江州李員外】章孝標
山勢棱層入杳冥，寺形高下趁山行。象牙牀坐蓮花佛，
瑪瑙函盛貝葉經。日映砌陰移寶閣，風吹天樂動金鈴。
門前更有清江水，便是潯陽太守廳。
506.061 【玄都觀栽桃十韻】章孝標
驅使鬼神功，攢栽萬樹紅。薰香丹鳳闕，妝點紫瓊宮。
寶帳重庶日，妖金遍累空。色然燒藥火，影舞步虛風。
粉撲青牛過，枝驚白鶴衝。拜星春錦上，服食晚霞中。
棋局陰長合，簫聲祕不通。豔陽迷俗客，幽邃失壺公。
根柢終盤石，桑麻自轉蓬。求師飽靈藥，他日訪遼東。
506.062 【僧院小松】章孝標
拋杉背柏冷僧簾，鎖月梳風出殿檐。
還似天台新雨後，小峯雲外碧尖尖。
506.063 【春原早望】章孝標
一忝鄉書薦，長安未得回。年光逐渭水，春色上秦臺。
燕掠平蕪去，人衝細雨來。東風生故里，又過幾花開。
506.064 【西山廣福院】章孝標
野寺孤峯上，危樓聳翠微。捲簾滄海近，洗鉢白雲飛。
竹影臨經案，松花點衲衣。日斜登望處，湖畔一僧歸。
506.065 【遊地肺】章孝標
市朝擾擾千古，林壑冥冥四賢。黃鶴不歸丹竈，
白雲自養芝田。溪灘永夜流月，羽翼清秋在天。
高跡無人更躡，碧峯寥落孤煙。
506.066 【八月】章孝標
徙倚仙居繞翠樓，分明宮漏靜兼秋。
長安夜夜家家月，幾處笙歌幾處愁。
506.067 【題紫微山上方】章孝標
地勢連滄海，山名號紫微。景閒僧坐久，路僻客來稀。
峽影雲相照，河流石自圍。塵喧都不到，安得此忘歸。
