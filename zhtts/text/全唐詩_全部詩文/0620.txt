第608卷 皮日休
608.01 【補周禮九夏系文·九夏歌九篇】皮日休
（王夏之歌者，王出入之所奏也。四章，章四句）
爣爣皎日，欻麗於天。厥明御舒，如王出焉。
爣爣皎日，欻入於地。厥晦厥貞，如王入焉。
出有龍旂，入有珩珮。勿驅勿馳，惟慎惟戒。
出有嘉謀，入有內則。繄彼臣庶，欽王之式。
（肆夏之歌者，屍出入之所奏也。二章，章四句）
愔愔清廟，儀儀象服。我屍出矣，迎神之谷。
杳杳陰竹，坎坎路鼓。我屍入矣，得神之祜。
（昭夏之歌者，牲出入之所奏也。二章，章四句）
有鬱其鬯，有儼其彝。九變未作，全乘來之。
既醑既酢，爰朄爰舞。象物既降，全乘之去。
（納夏之歌者，四方賓客來之所奏也。四章，章四句）
麟之儀儀，不縶不維。樂德而至，如賓之嬉。
鳳之愉愉，不篝不笯。樂德而至，如賓之娛。
自筐及筥，我有牢醑。自筐及篚，我有貨幣。
我牢不愆，我貨不匱。碩碩其才，有樂而止。
（章夏之歌者，臣有功之所奏也。四章，章四句）
王有虎臣，錫之鈇鉞。徵彼不憓，一撲而滅。
王有虎臣，錫之圭瓚。徵彼不享，一烘而泮。
王有掌訝，偵爾疆理。王有掌客，饋爾饔餼。
何以樂之，金石九奏。何以錫之，龍旂九旒。
（齊夏之歌者，夫人祭之所奏也。一章，四句）
玲玲衡笄，翬衣榆翟。自內而祭，爲君之則。
（族夏之歌者，族人酌之所奏也。二章，章四句）
洪源誰孕，疏爲江河。大塊孰埏，播爲山阿。
厥流浩漾，厥勢嵯峨。今君之酌，慰我實多。
（械夏之歌者，賓既出之所奏也。三章，章三句）
禮酒既酌，嘉賓既厚，牘爲之奏。
禮酒既竭，嘉賓既悅，應爲之節。
禮酒既罄，嘉賓既醒，雅爲之行。
（驁夏之歌者，公出入之所奏也。二章，章四句）
桓桓其珪，袞袞其衣。出作二伯，天子是毗。
桓桓其珪，袞袞其服。入作三孤，國人是福。
608.02 【三羞詩三首】皮日休
吾聞古君子，介介勵其節。入門疑儲宮，撫己思鈇鉞。
志者若不退，佞者何由達。君臣一殽膳，家國共殘殺。
此道見於今，永思心若裂。王臣方謇謇，佐我無玷缺。
如何以謀計，中道生芽櫱。憲司遵故典，分道播南越。
蒼惶出班行，家室不容別。玄鬢行爲霜，清淚立成血。
乘遽劇飛鳥，就傳過風發。嗟吾何爲者，叨在造士列。
獻文不上第，歸於淮之汭。蹇蹄可再奔，退羽可後歇。
利則侶軒裳，塞則友松月。而於方寸內，未有是愁結。
未爲祿食仕，俯不愧梁糲。未爲冠冕人，死不慚忠烈。
如何有是心，不能叩丹闕。赫赫負君歸，南山採芝蕨。
南荒不擇吏，致我交阯覆。綿聯三四年，流爲中夏辱。
懦者鬥即退，武者兵則黷。軍庸滿天下，戰將多金玉。
刮則齊民癰，分爲猛士祿。雄健許昌師，忠武冠其族。
去爲萬騎風，住作一川肉。昨朝殘卒回，千門萬戶哭。
哀聲動閭里，怨氣成山谷。誰能聽晝鼙，不忍看金鏃。
吾有制勝術，不奈賤碌碌。貯之胸臆間，慚見許師屬。
自嗟胡爲者，得躡前修躅。家不出軍租，身不識部曲。
亦衣許師衣，亦食許師粟。方知古人道，蔭我已爲足。
念此向誰羞，悠悠潁川綠。
天子丙戌年，淮右民多飢。就中潁之汭，轉徙何累累。
夫婦相顧亡，棄卻抱中兒。兄弟各自散，出門如大癡。
一金易蘆卜，一縑換鳧茈。荒村墓鳥樹，空屋野花籬。
兒童齧草根，倚桑空羸羸。斑白死路傍，枕土皆離離。
方知聖人教，於民良在斯。厲能去人愛，荒能奪人慈。
如何司牧者，有術皆在茲。粵吾何爲人，數畝清溪湄。
一寫落第文，一家歡復嬉。朝食有麥饘，晨起有布衣。
一身既飽暖，一家無怨諮。家雖有畎畝，手不秉鎡基。
歲雖有札瘥，庖不廢晨炊。何道以致是，我有明公知。
食之以侯食，衣之以侯衣。歸時卹金帛，使我奉庭闈。
撫己愧潁民，奚不進德爲。因茲感知己，盡日空涕洟。
608.03 【七愛詩·房杜二相國（玄齡、如晦）】皮日休
吾愛房與杜，貧賤共聯步。脫身拋亂世，策杖歸真主。
縱橫握中算，左右天下務。骯髒無敵才，磊落不世遇。
美矣名公卿，魁然真宰輔。黃閣三十年，清風一萬古。
鉅業照國史，大勳鎮王府。遂使後世民，至今受陶鑄。
粵吾少有志，敢躡前賢路。苟得同其時，願爲執鞭豎。
608.04 【七愛詩·李太尉（晟）】皮日休
吾愛李太尉，崛起定中原。驍雄十萬兵，四面圍國門。
一戰取王畿，一叱散妖氛。乘輿既反正，凶豎爭亡魂。
巍巍柱天功，蕩蕩蓋世勳。仁於曹孟德，勇過霍將軍。
丹券入帑藏，青史傳子孫。所謂大丈夫，動合驚乾坤。
所謂聖天子，難得忠貞臣。下以契魚水，上以合風雲。
百世必一亂，千年方一人。吾雖翰墨子，氣概敢不羣。
願以太平頌，題向甘泉春。
608.05 【七愛詩·盧徵君（鴻）】皮日休
吾愛盧徵君，高臥嵩山裏。百辟未一顧，三徵方暫起。
坦腹對宰相，岸幘揖天子。建禮門前吟，金鑾殿裏醉。
天下皆餔糟，徵君獨潔己。天下皆樂聞，徵君獨洗耳。
天下皆懷羞，徵君獨多恥。銀黃不妨懸，赤紱不妨被。
而於心抱中，獨作羲皇地。籃輿一雲返，泥詔褒不已。
再看緱山雲，重酌嵩陽水。放曠書裏終，逍遙醉中死。
吾謂伊與周，不若徵君貴。吾謂巢與許，不若徵君義。
高名無階級，逸跡絕涯涘。萬世唐書中，逸名不可比。
粵吾慕真隱，強以骨肉累。如教不爲名，敢有徵君志。
608.06 【七愛詩·元魯山（德秀）】皮日休
吾愛元紫芝，清介如伯夷。輦母遠之官，宰邑無玷疵。
三年魯山民，豐稔不暫飢。三年魯山吏，清慎各自持。
只飲魯山泉，只採魯山薇。一室冰檗苦，四遠聲光飛。
退歸舊隱來，斗酒入茅茨。雞黍匪家畜，琴尊常自怡。
盡日一菜食，窮年一布衣。清似匣中鏡，直如琴上絲。
世無用賢人，青山生白髭。既臥黔婁衾，空立陳寔碑。
吾無魯山道，空有魯山辭。所恨不相識，援毫空涕垂。
608.07 【七愛詩·李翰林（白）】皮日休
吾愛李太白，身是酒星魄。口吐天上文，跡作人間客。
磥砢千丈林，澄澈萬尋碧。醉中草樂府，十幅筆一息。
召見承明廬，天子親賜食。醉曾吐御牀，傲幾觸天澤。
權臣妒逸才，心如斗筲窄。失恩出內署，海嶽甘自適。
刺謁戴接䍦，赴宴著縠屐。諸侯百步迎，明君九天憶。
竟遭腐脅疾，醉魄歸八極。大鵬不可籠，大椿不可植。
蓬壺不可見，姑射不可識。五嶽爲辭鋒，四溟作胸臆。
惜哉千萬年，此俊不可得。
608.09 【七愛詩·白太傅（居易）】皮日休
吾愛白樂天，逸才生自然。誰謂辭翰器，乃是經綸賢。
欻從浮豔詩，作得典誥篇。立身百行足，爲文六藝全。
清望逸內署，直聲驚諫垣。所刺必有思，所臨必可傳。
忘形任詩酒，寄傲遍林泉。所望標文柄，所希持化權。
何期遇訾毀，中道多左遷。天下皆汲汲，樂天獨怡然。
天下皆悶悶，樂天獨舍旃。高吟辭兩掖，清嘯罷三川。
處世似孤鶴，遺榮同脫蟬。仕若不得志，可爲龜鏡焉。
608.010 【正樂府十篇·卒妻怨】皮日休
河湟戍卒去，一半多不回。家有半菽食，身爲一囊灰。
官吏按其籍，伍中斥其妻。處處魯人髽，家家杞婦哀。
少者任所歸，老者無所攜。況當札瘥年，米粒如瓊瑰。
累累作餓殍，見之心若摧。其夫死鋒刃，其室委塵埃。
其命即用矣，其賞安在哉。豈無黔敖恩，救此窮餓骸。
誰知白屋士，念此翻欸欸。
608.011 【正樂府十篇·橡媼嘆】皮日休
秋深橡子熟，散落榛蕪岡。傴傴黃髮媼，拾之踐晨霜。
移時始盈掬，盡日方滿筐。幾嚗復幾蒸，用作三冬糧。
山前有熟稻，紫穗襲人香。細獲又精舂，粒粒如玉璫。
持之納於官，私室無倉箱。如何一石餘，只作五斗量。
狡吏不畏刑，貪官不避贓。農時作私債，農畢歸官倉。
自冬及於春，橡實誑飢腸。吾聞田成子，詐仁猶自王。
吁嗟逢橡媼，不覺淚沾裳。
608.012 【正樂府十篇·貪官怨】皮日休
國家省闥吏，賞之皆與位。素來不知書，豈能精吏理。
大者或宰邑，小者皆尉史。愚者若混沌，毒者如雄虺。
傷哉堯舜民，肉袒受鞭箠。吾聞古聖王，天下無遺士。
朝廷及下邑，治者皆仁義。國家選賢良，定製兼拘忌。
所以用此徒，令之充祿仕。何不廣取人，何不廣歷試。
下位既賢哉，上位何如矣。胥徒賞以財，俊造悉爲吏。
天下若不平，吾當甘棄市。
608.013 【正樂府十篇·農父謠】皮日休
農父冤辛苦，向我述其情。難將一人農，可備十人徵。
如何江淮粟，挽漕輸鹹京。黃河水如電，一半沈與傾。
均輸利其事，職司安敢評。三川豈不農，三輔豈不耕。
奚不車其粟，用以供天兵。美哉農父言，何計達王程。
608.014 【正樂府十篇·路臣恨】皮日休
路臣何方來，去馬真如龍。行驕不動塵，滿轡金瓏璁。
有人自天來，將避荊棘叢。獰呼不覺止，推下蒼黃中。
十夫掣鞭策，御之如驚鴻。日行六七郵，瞥若鷹無蹤。
路臣慎勿愬，愬則刑爾躬。軍期方似雨，天命正如風。
七雄戰爭時，賓旅猶自通。如何太平世，動步卻途窮。
608.015 【正樂府十篇·賤貢士】皮日休
南越貢珠璣，西蜀進羅綺。到京未晨旦，一一見天子。
如何賢與俊，爲貢賤如此。所知不可求，敢望前席事。
吾聞古聖人，射宮親選士。不肖盡屏跡，賢能皆得位。
所以謂得人，所以稱多士。嘆息幾編書，時哉又何異。
608.016 【正樂府十篇·頌夷臣】皮日休
夷師本學外，仍善唐文字。吾人本尚舍，何況夷臣事。
所以不學者，反爲夷臣戲。所以尸祿人，反爲夷臣忌。
吁嗟華風衰，何嘗不由是。
608.017 【正樂府十篇·惜義鳥】皮日休
商顏多義鳥，義鳥實可嗟。危巢末累累，隱在栲木花。
他巢若有雛，乳之如一家。他巢若遭捕，投之同一羅。
商人每秋貢，所貴復如何。飽以稻粱滋，飾以組繡華。
惜哉仁義禽，委戲於宮娥。吾聞鳳之貴，仁義亦足誇。
所以不遭捕，蓋緣生不多。
608.018 【正樂府十篇·誚虛器】皮日休
襄陽作髹器，中有庫露真。持以遺北虜，紿雲生有神。
每歲走其使，所費如雲屯。吾聞古聖王，修德來遠人。
未聞作巧詐，用欺禽獸君。吾道尚如此，戎心安足雲。
如何漢宣帝，卻得呼韓臣。
608.019 【正樂府十篇·哀隴民】皮日休
隴山千萬仞，鸚鵡巢其巔。窮危又極嶮，其山猶不全。
蚩蚩隴之民，懸度如登天。空中覘其巢，墮者爭紛然。
百禽不得一，十人九死焉。隴川有戍卒，戍卒亦不閒。
將命提雕籠，直到金臺前。彼毛不自珍，彼舌不自言。
胡爲輕人命，奉此玩好端。吾聞古聖王，珍禽皆舍旃。
今此隴民屬，每歲啼漣漣。
608.020 【奉獻致政裴祕監】皮日休
何胤本徵士，高情動天地。既無閥閱門，常嫌冠冕累。
宰邑著嘉政，爲郡留高致。移官在書府，方樂鴛池貴。
玉季牧江西，泣之不忍離。舍杖隨之去，天下欽高義。
烏帽白絺裘，籃輿竹如意。黃菊陶潛酒，青山謝公妓。
月檻詠詩情，花溪釣魚戲。鍾陵既方舟，魏闕將結駟。
甘求白首閒，不爲蒼生起。優詔加大監，所以符公議。
既爲逍遙公，又作鴟夷子。安車懸不出，駟馬閒無事。
微雨漢陂舟，殘日終南騎。富貴盡凌雲，何人能至此。
猜禍皆及身，何復至如是。賢哉此丈夫，百世一人矣。
608.021 【秋夜有懷】皮日休
夢裏憂身泣，覺來衣尚溼。骨肉煎我心，不是謀生急。
如何欲佐主，功名未成立。處世既孤特，傳家無承襲。
明朝走梁楚，步步出門澀。如何一寸心，千愁萬愁入。
608.022 【喜鵲】皮日休
棄羶在庭際，雙鵲來搖尾。欲啄怕人驚，喜語晴光裏。
何況佞幸人，微禽解如此。
608.023 【蚊子】皮日休
隱隱聚若雷，噆膚不知足。皇天若不平，微物教食肉。
貧士無絳紗，忍苦臥茅屋。何事覓膏腴，腹無太倉粟。
608.024 【鹿門夏日】皮日休
滿院松桂陰，日午卻不知。山人睡一覺，庭鵲立未移。
出檐趁雲去，忘戴白接䍦。書眼若薄霧，酒腸如漏卮。
身外所勞者，飲食須自持。何如便絕粒，直使身無爲。
608.021 【偶書】皮日休
女媧掉繩索，緪泥成下人。至今頑愚者，生如土偶身。
雲物養吾道，天爵高我貧。大笑猗氏輩，爲富皆不仁。
608.022 【讀書】皮日休
家資是何物，積帙列梁梠。高齋曉開卷，獨共聖人語。
英賢雖異世，自古心相許。案頭見蠹魚，猶勝凡儔侶。
608.023 【貧居秋日】皮日休
亭午頭未冠，端坐獨愁予。貧家煙爨稀，竈底陰蟲語。
門小愧車馬，廩空慚雀鼠。盡室未寒衣，機聲羨鄰女。
