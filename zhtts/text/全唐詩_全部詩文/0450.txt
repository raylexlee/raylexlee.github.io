第宅非吾廬，逆旅暫留止。子孫非我有，委蛻而已矣。
有如蠶造繭，又似花生子。子結花暗凋，繭成蠶老死。
悲哉可奈何，舉世皆如此。
莫養瘦馬駒，莫教小妓女。後事在目前，不信君看取。
馬肥快行走，妓長能歌舞。三年五歲間，已聞換一主。
借問新舊主，誰樂誰辛苦。請君大帶上，把筆書此語。
往事勿追思，追思多悲愴。來事勿相迎，相迎已惆悵。
不如兀然坐，不如塌然臥。食來即開口，睡來即閤眼。
二事最關身，安寢加餐飯。忘懷任行止，委命隨修短。
更若有興來，狂歌酒一醆。
444.029 【宿滎陽】白居易
生長在滎陽，少小辭鄉曲。迢迢四十載，復向滎陽宿。
去時十一二，今年五十六。追思兒戲時，宛然猶在目。
舊居失處所，故里無宗族。豈唯變市朝，兼亦遷陵谷。
獨有溱洧水，無情依舊綠。
444.030 【經溱洧】白居易
落日駐行騎，沉吟懷古情。鄭風變已盡，溱洧至今清。
不見士與女，亦無芍藥名。
444.031 【就花枝】白居易
就花枝，移酒海，今朝不醉明朝悔。且算歡娛逐日來，
任他容鬢隨年改。醉翻衫袖拋小令，笑擲骰盤呼大采。
自量氣力與心情，三五年間猶得在。
444.032 【喜雨】白居易
圃旱憂葵堇，農旱憂禾菽。人各有所私，我旱憂松竹。
松幹竹焦死，眷眷在心目。灑葉溉其根，汲水勞僮僕。
油雲忽東起，涼雨悽相續。似面洗垢塵，如頭得膏沐。
千柯習習潤，萬葉欣欣綠。千日澆灌功，不如一霢霂。
方知宰生靈，何異活草木。所以聖與賢，同心調玉燭。
444.033 【題道宗上人十韻】白居易
如來說偈贊，菩薩著論議。是故宗律師，以詩爲佛事。
一音無差別，四句有詮次。欲使第一流，皆知不二義。
精潔沾戒體，閒淡藏禪味。從容恣語言，縹緲離文字。
旁延邦國彥，上達王公貴。先以詩句牽，後令入佛智。
人多愛師句，我獨知師意。不似休上人，空多碧雲思。
444.034 【寄皇甫賓客】白居易
名利既兩忘，形體方自遂。臥掩羅雀門，無人驚我睡。
睡足鬥擻衣，閒步中庭地。食飽摩挲腹，心頭無一事。
除卻玄晏翁，何人知此味。
444.035 【寄庾侍郎】白居易
一雙華亭鶴，數片太湖石。巉巉蒼玉峯，矯矯青雲翮。
是時歲雲暮，淡薄煙景夕。庭霜封石棱，池雪印鶴跡。
幽致竟誰別，閒靜聊自適。懷哉庾順之，好是今宵客。
444.036 【寄崔少監】白居易
微微西風生，稍稍東方明。入秋神骨爽，琴曉絲桐清。
彈爲古宮調，玉水寒泠泠。自覺弦指下，不是尋常聲。
須臾羣動息，掩琴坐空庭。直至日出後，猶得心和平。
惜哉意未已，不使崔君聽。
444.037 【醉題沈子明壁】白居易
不愛君池東十叢菊，不愛君池南萬竿竹。愛君簾下唱歌人，
色似芙蓉聲似玉。我有陽關君未聞，若聞亦應愁殺君。
444.038 【勸酒】白居易
勸君一醆君莫辭，勸君兩醆君莫疑，勸君三醆君始知。
面上今日老昨日，心中醉時勝醒時。天地迢遙自長久，
白兔赤烏相趁走。身後堆金拄北斗，不如生前一樽酒。
君不見春明門外天欲明，喧喧歌哭半死生。
遊人駐馬出不得，白輿素車爭路行。歸去來，頭已白，
典錢將用買酒喫。
444.039 【落花】白居易
留春春不住，春歸人寂寞。厭風風不定，風起花蕭索。
既興風前嘆，重命花下酌。勸君嘗綠醅，教人拾紅萼。
桃飄火焰焰，梨墮雪漠漠。獨有病眼花，春風吹不落。
444.040 【對鏡吟】白居易
白頭老人照鏡時，掩鏡沉吟吟舊詩。二十年前一莖白，
如今變作滿頭絲。吟罷回頭索杯酒，醉來屈指數親知。
老於我者多窮賤，設使身存寒且飢。少於我者半爲土，
墓樹已抽三五枝。我今幸得見頭白，祿俸不薄官不卑。
眼前有酒心無苦，只合歡娛不合悲。
444.041 【耳順吟，寄敦詩、夢得】白居易
三十四十五欲牽，七十八十百病纏。五十六十卻不惡，
恬淡清淨心安然。已過愛貪聲利後，猶在病羸昏耄前。
未無筋力尋山水，尚有心情聽管絃。閒開新酒嘗數醆，
醉憶舊詩吟一篇。敦詩夢得且相勸，不用嫌他耳順年。
444.042 【別氈帳火爐】白居易
憶昨臘月天，北風三尺雪。年老不禁寒，夜長安可徹。
賴有青氈帳，風前自張設。復此紅火爐，雪中相暖熱。
如魚入淵水，似兔藏深穴。婉軟蟄鱗蘇，溫燉凍肌活。
方安陰慘夕，遽變陽和節。無奈時候遷，豈是恩情絕。
毳【亢瓦】逐日卷，香燎隨灰滅。離恨屬三春，佳期在十月。
但令此身健，不作多時別。
444.043 【六年春贈分司東都諸公（時爲河南尹）】白居易
我爲同州牧，內愧無才術。忝擢恩已多，遭逢幸非一。
偶當谷賤歲，適值民安日。郡縣獄空虛，鄉閭盜奔逸。
其間最幸者，朝客多分秩。行接鴛鷺羣，坐成芝蘭室。
時聯拜表騎，間動題詩筆。夜雪秉燭遊，春風攜榼出。
花教鶯點檢，柳付風排比。法酒淡清漿，含桃嫋紅實。
洛童調金管，盧女鏗瑤瑟。黛慘歌思深，腰凝舞拍密。
每因同醉樂，自覺忘衰疾。始悟肘後方，不如杯中物。
生涯隨日過，世事何時畢。老子苦乖慵，希君數牽率。
444.044 【九日代羅、樊二妓招舒著作（齊梁格）】白居易
羅敷斂雙袂，樊姬獻一杯。不見舒員外，秋菊爲誰開。
444.045 【憶舊遊（寄劉蘇州）】白居易
憶舊遊，舊遊安在哉。舊遊之人半白首，舊遊之地多蒼苔。
江南舊遊凡幾處，就中最憶吳江隈。長洲苑綠柳萬樹，
齊雲樓春酒一杯。閶門曉嚴旗鼓出，皋橋夕鬧船舫回。
修蛾慢臉燈下醉，急管繁弦頭上催。六七年前狂爛熳，
三千里外思裴回。李娟張態一春夢，週五殷三歸夜臺。
虎丘月色爲誰好，娃宮花枝應自開。賴得劉郎解吟詠，
江山氣色合歸來。
444.046 【答崔賓客晦叔十二月四日見寄（來篇雲共相呼喚醉歸來）】白居易
今歲日餘二十六，來歲年登六十二，尚不能憂眼下身，
因何更算人間事。居士忘筌默默坐，先生枕麴昏昏睡。
早晚相從歸醉鄉，醉鄉去此無多地。
444.047 【勸我酒】白居易
勸我酒，我不辭。請君歌，歌莫遲。歌聲長，辭亦切，
此辭聽者堪愁絕。洛陽女兒面似花，河南大尹頭如雪。
444.048 【贈韋處士，六年夏大熱旱】白居易
驕陽連毒暑，動植皆枯槁。旱日乾密雲，炎煙焦茂草。
少壯猶困苦，況予病且老。脫無白栴檀，何以除熱惱。
汗巾束頭鬢，羶食燻襟抱。始覺韋山人，休糧散發好。
