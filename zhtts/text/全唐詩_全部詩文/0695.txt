第682卷 韩偓
682.01 【乱后却至近甸有感（乙卯年作）】韩偓
狂童容易犯金门，比屋齐人作旅魂。夜户不扃生茂草，
春渠自溢浸荒园。关中忽见屯边卒，塞外翻闻有汉村。
堪恨无情清渭水，渺茫依旧绕秦原。
682.02 【同年前虞部李郎中自长沙赴行在余以紫石砚赠之赋诗代书】韩偓
斧柯新样胜珠玑，堪赞星郎染翰时。不向东垣修直疏，
即须西掖草妍词。紫光称近丹青笔，声韵宜裁锦绣诗。
蓬岛侍臣今放逐，羡君回去逼龙墀。
682.03 【甲子岁夏五月自长沙抵醴陵贵就深僻以便疏慵…聊寄知心】韩偓
职在内庭宫阙下，厅前皆种紫微花。眼明忽傍渔家见，
魂断方惊魏阙赊。浅色晕成宫里锦，浓香染著洞中霞。
此行若遇支机石，又被君平验海槎。
682.04 【和王舍人抚州饮席赠韦司空】韩偓
楼台掩映入春寒，丝竹铮鏦向夜阑。席上弟兄皆杞梓，
花前宾客尽鸳鸾。孙弘莫惜频开閤，韩信终期别筑坛。
削玉风姿官水土，黑头公自古来难。
682.05 【避地寒食】韩偓
避地淹留已自悲，况逢寒食欲沾衣。浓春孤馆人愁坐，
斜日空园花乱飞。路远渐忧知己少，时危又与赏心违。
一名所系无穷事，争敢当年便息机。
682.06 【山驿】韩偓
参差西北数行雁，寥落东方几片云。叠石小松张水部，
暗山寒雨李将军。秋花粉黛宜无味，独鸟笙簧称静闻。
潇洒襟怀遗世虑，驿楼红叶自纷纷。
682.07 【早发蓝关】韩偓
关门愁立候鸡鸣，搜景驰魂入杳冥。云外日随千里雁。
山根霜共一潭星。路盘暂见樵人火，栈转时闻驿使铃。
自问辛勤缘底事，半年驱马傍长亭。
682.08 【深村】韩偓
甘向深村固不材，犹胜摧折傍尘埃。清宵玩月唯红叶，
永日关门但绿苔。幽院菊荒同寂寞，野桥僧去独裴回。
隔篱农叟遥相贺，□□□□膏雨来。
682.09 【重游曲江】韩偓
追寻前事立江汀，渔者应闻太息声。避客野鸥如有感，
损花微雪似无情。疏林自觉长堤在，春水空连古岸平。
惆怅引人还到夜，鞭鞘风冷柳烟轻。
682.010 【三月】韩偓
辛夷才谢小桃发，蹋青过后寒食前。四时最好是三月，
一去不回唯少年。吴国地遥江接海，汉陵魂断草连天。
新愁旧恨真无奈，须就邻家瓮底眠。
682.011 【秋村】韩偓
稻垄蓼红沟水清，荻园叶白秋日明。空坡路细见骑过，
远田人静闻水行。柴门狼藉牛羊气，竹坞幽深鸡犬声。
绝粒看经香一炷，心知无事即长生。
682.012 【残花】韩偓
馀霞残雪几多在，蔫香冶态犹无穷。黄昏月下惆怅白，
清明雨后寥梢红。树底草齐千片净，墙头风急数枝空。
西园此日伤心处，一曲高歌水向东。
682.013 【夜船】韩偓
野云低迷烟苍苍，平波挥目如凝霜。月明船上帘幕卷，
露重岸头花木香。村远夜深无火烛，江寒坐久换衣裳。
诚知不觉天将曙，几簇青山雁一行。
682.014 【伤春】韩偓
三月光景不忍看，五陵春色何摧残。穷途得志反惆怅，
饮席话旧多阑珊。中酒向阳成美睡，惜花冲雨觉伤寒。
野棠飞尽蒲根暖，寂寞南溪倚钓竿。
682.015 【归紫阁下】韩偓
一笈携归紫阁峰，马蹄闲慢水溶溶。黄昏后见山田火，
胧【月寅】时闻县郭钟，瘦竹迸生僧坐石，野藤缠杀鹤翘松。
钓矶自别经秋雨，长得莓苔更几重。
682.016 【夜坐】韩偓
天似空江星似波，时时珠露滴圆荷。平生踪迹慕真隐，
此夕襟怀深自多。格是厌厌饶酒病，终须的的学渔歌。
无名无位堪休去，犹拟朝衣换钓蓑。
682.017 【午寝梦江外兄弟（一作午梦曲江兄弟）】韩偓
长夏居闲门不开，绕门青草绝尘埃。空庭日午独眠觉，
旅梦天涯相见回。鬓向此时应有雪，心从别处即成灰。
如何水陆三千里，几月书邮始一来。
682.018 【曲江夜思】韩偓
鼓声将绝月斜痕，园外闲坊半掩门。池里红莲凝白露，
苑中青草伴黄昏。林塘阒寂偏宜夜，烟火稀疏便似村。
大抵世间幽独景，最关诗思与离魂。
682.019 【过汉口】韩偓
浊世清名一概休，古今翻覆賸堪愁。年年春浪来巫峡，
日日残阳过沔州。居杂商徒偏富庶，地多词客自风流。
联翩半世腾腾过，不在渔船即酒楼。
682.020 【惜春】韩偓
愿言未偶非高卧，多病无憀选胜游。一夜雨声三月尽，
万般人事五更头。年逾弱冠即为老，节过清明却似秋。
应是西园花已落，满溪红片向东流。
682.021 【及第过堂日作】韩偓
早随真侣集蓬瀛，阊阖门开尚见星。龙尾楼台迎晓日，
鳌头宫殿入青冥。暗惊凡骨升仙籍，忽讶麻衣谒相庭。
百辟敛容开路看，片时辉赫胜图形。
682.022 【夏课成感怀】韩偓
别离终日心忉忉，五湖烟波归梦劳。凄凉身事夏课毕，
濩落生涯秋风高。居世无媒多困踬，昔贤因此亦号咷。
谁怜愁苦多衰改，未到潘年有二毛。
682.023 【离家第二日却寄诸兄弟】韩偓
睡起褰帘日出时，今辰初恨间容辉。千行泪激傍人感，
一点心随健步归。却望山川空黯黯，回看僮仆亦依依。
定知兄弟高楼上，遥指征途羡鸟飞。
682.024 【游江南水陆院】韩偓
早于喧杂是深雠，犹恐行藏坠俗流。高寺懒为携酒去，
名山长恨送人游。关河见月空垂泪，风雨看花欲白头。
除却祖师心法外，浮生何处不堪愁。
682.025 【江南送别】韩偓
江南行止忽相逢，江馆棠梨叶正红。一笑共嗟成往事，
半酣相顾似衰翁。关山月皎清风起，送别人归野渡空。
大抵多情应易老，不堪岐路数西东。
682.026 【格卑】韩偓
格卑尝恨足牵仍，欲学忘情似不能。入意云山输画匠，
动人风月羡琴僧。南朝峻洁推弘景，东晋清狂数季鹰。
惆怅后尘流落尽，自抛怀抱醉懵腾。
682.027 【冬日】韩偓
萧条古木衔斜日，戚沥晴寒滞早梅。愁处雪烟连野起，
静时风竹过墙来。故人每忆心先见，新酒偷尝手自开。
景状入诗兼入画，言情不尽恨无才。
682.028 【再止庙居】韩偓
去值秋风来值春，前时今日共销魂。颓垣古柏疑山观，
高柳鸣鸦似水村。菜甲未齐初出叶，树阴方合掩重门。
幽深冻馁皆推分，静者还应为讨论。
682.029 【老将】韩偓
折枪黄马倦尘埃，掩耳凶徒怕疾雷。雪密酒酣偷号去，
月明衣冷斫营回。行驱貔虎披金甲，立听笙歌掷玉杯。
坐久不须轻矍铄，至今双擘硬弓开。
682.030 【边上看猎赠元戎】韩偓
绣帘临晓觉新霜，便遣移厨较猎场。燕卒铁衣围汉相，
鲁儒戎服从梁王。搜山闪闪旗头远，出树斑斑豹尾长。
赞获一声连朔漠，贺杯环骑舞优倡。军回野静秋天白，
角怨城遥晚照黄。红袖拥门持烛炬，解劳今夜宴华堂。
682.031 【余自刑部员外郎为时权所挤值盘石出镇藩屏…长句寄所知】韩偓
正叨清级忽从戎，况与燕台事不同。开口谩劳矜道在，
抚膺唯合哭途穷。操心未省趋浮俗，点额尤惭自至公。
他日陶甄寻坠履，沧洲何处觅渔翁。
682.032 【北齐二首】韩偓
任道骄奢必败亡，且将繁盛悦嫔嫱。几千奁镜成楼柱，
六十间云号殿廊。后主猎回初按乐，胡姬酒醒更新妆。
绮罗堆里春风畔，年少多情一帝王。
神器传时异至公，败亡安可怨匆匆。犯寒猎士朝频戮，
告急军书夜不通。并部义旗遮日暗，邺城飞焰照天红。
周朝将相还无体，宁死何须入铁笼。
682.033 【寄京城亲友二首】韩偓
苦吟看坠叶，寥落共天涯。壮岁空为客，初寒更忆家。
雨墙经月藓，山菊向阳花。因味碧云句，伤哉后会赊。
相思凡几日，日欲咏离衿。直得吟成病，终难状此心。
解衣悲缓带，搔首闷遗簪。西岭斜阳外，潜疑是故林。
682.034 【野寺】韩偓
野寺看红叶，县城闻捣衣。自怜痴病苦，犹共赏心违。
高阁正临夜，前山应落晖。离情在烟鸟，遥入故关飞。
682.035 【吴郡怀古】韩偓
主暗臣忠枉就刑，遂教强国醉中倾。人亡建业空城在，
花落西江春水平。万古壮夫犹抱恨，至今词客尽伤情。
徒劳铁锁长千尺，不觉楼船下晋兵。
682.036 【守愚】韩偓
深院寥寥竹荫廊，披衣欹枕过年芳。守愚不觉世途险，
无事始知春日长。一亩落花围隙地，半竿浓日界空墙。
今来自责趋时懒，翻恨松轩书满床。
682.037 【村居】韩偓
二月三月雨晴初，舍南舍北唯平芜。前欢入望盈千恨，
胜景牵心非一途。日照神堂闻啄木，风含社树叫提壶。
行看旦夕梨霜发，犹有山寒伤酒垆。
682.038 【离家】韩偓
八月初长夜，千山第一程。款颜唯有梦，怨泣却无声。
祖席诸宾散，空郊匹马行。自怜非达识，局促为浮名。
682.039 【秋雨内宴（乙卯年作）】韩偓
一带清风入画堂，撼真珠箔碎玎珰。
更看槛外霏霏雨，似劝须教醉玉觞。
682.040 【寒食日沙县雨中看蔷薇（己巳）】韩偓
何处遇蔷薇，殊乡冷节时。雨声笼锦帐，风势偃罗帏。
通体全无力，酡颜不自持。绿疏微露刺，红密欲藏枝。
惬意凭阑久，贪吟放醆迟。旁人应见讶，自醉自题诗。
682.041 【地炉】韩偓
两星残火地炉畔，梦断背灯重拥衾。侧听空堂闻静响，
似敲疏磬褭清音。风灯有影随笼转，腊雪无声逐夜深。
禅客钓翁徒自好，那知此际湛然心。
682.042 【隰州新驿赠刺史】韩偓
贤侯新换古长亭，先定心机指顾成。高义尽招秦逐客，
旷怀偏接鲁诸生。萍蓬到此销离恨，燕雀飞来带喜声。
却笑昔贤交易极，一开东閤便垂名。
682.043 【草书屏风】韩偓
何处一屏风，分明怀素踪。虽多尘色染，犹见墨痕浓。
怪石奔秋涧，寒藤挂古松。若教临水畔，字字恐成龙。
682.044 【永明禅师房】韩偓
景色方妍媚，寻真出近郊。宝香炉上爇，金磬佛前敲。
蔓草棱山径，晴云拂树梢。支公禅寂处，时有鹤来巢。
682.045 【登楼有题】韩偓
暑气檐前过，蝉声树杪交。待潮生浦口，看雨过山坳。
才见兰舟动，仍闻桂楫敲。窣云朱槛好，终睹凤来巢。
682.046 【朝退书怀】韩偓
鹤帔星冠羽客装，寝楼西畔坐书堂。山禽养久知人唤，
窗竹芟多漏月光。粉壁不题新拙恶，小屏唯录古篇章。
孜孜莫患劳心力，富国安民理道长。
682.047 【元夜即席】韩偓
元宵清景亚元正，丝雨霏霏向晚倾。桂兔韬光云叶重，
烛龙衔耀月轮明。烟空但仰如膏润，绮席都忘滴砌声。
更待今宵开霁后，九衢车马未妨行。
682.048 【大庆堂赐宴元珰而有诗呈吴越王】韩偓
非为亲贤展绮筵，恒常宁敢恣游盘。绿搓杨柳绵初软，
红晕樱桃粉未干。谷鸟乍啼声似涩，甘霖方霁景犹寒。
笙歌风紧人酣醉，却绕珍丛烂熳看。
682.049 【又和】韩偓
樱桃花下会亲贤，风远铜乌转露盘。蝶下粉墙梅乍坼，
蚁浮金斝酒难干。云和缓奏泉声咽，珠箔低垂水影寒。
狂简斐然吟咏足，却邀群彦重吟看。
682.050 【再和】韩偓
我有嘉宾宴乍欢，画帘纹细凤双盘。影笼沼沚修篁密，
声透笙歌羯鼓干。散后便依书箧寐，渴来潜想玉壶寒。
樱桃零落红桃媚，更俟旬馀共醉看。
682.051 【重和】韩偓
冷宴殷勤展小园，舞鞇柔软彩虬盘。篸花尽日疑头重，
病酒经宵觉口干。嘉树倚楼青琐暗，晚云藏雨碧山寒。
文章天子文章别，八米卢郎未可看。
682.052 【余作探使以缭绫手帛子寄贺因而有诗】韩偓
解寄缭绫小字封，探花筵上映春丛。黛眉印在微微绿，
檀口消来薄薄红。缏处直应心共紧，砑时兼恐汗先融。
帝台春尽还东去，却系裙腰伴雪胸。
682.053 【别锦儿（及第后出京，别锦儿与蜀妓）】韩偓
一尺红绡一首诗，赠君相别两相思。画眉今日空留语，
解佩他年更可期。临去莫论交颈意，清歌休著断肠词。
出门何事休惆怅，曾梦良人折桂枝。
682.054 【闲步】韩偓
庄南纵步游荒野，独鸟寒烟轻惹惹。傍山疏雨湿秋花，
僻路浅泉浮败果。樵人相见指惊麏，牧童四散收嘶马。
一壶倾尽未能归，黄昏更望诸峰火。
682.055 【乾宁三年丙辰在奉天重围作】韩偓
仗剑夜巡城，衣襟满霜霰。贼火遍郊坰，飞焰侵星汉。
积雪似空江，长林如断岸。独凭女墙头，思家起长叹。
682.056 【雨中】韩偓
青桐承雨声，声声何重叠。疏滴下高枝，次打欹低叶。
鸟湿更梳翎，人愁方拄颊。独自上西楼，风襟寒帖帖。
682.057 【与僧】韩偓
江海扁舟客，云山一衲僧。相逢两无语，若个是南能。
682.058 【晚岸】韩偓
揭起青篷上岸头，野花和雨冷修修。
春江一夜无波浪，校得行人分外愁。
682.059 【仙山】韩偓
一炷心香洞府开，偃松皱涩半莓苔。
水清无底山如削，始有仙人骑鹤来。
682.060 【过茂陵】韩偓
不悲霜露但伤春，孝理何因感兆民。
景帝龙髯消息断，异香空见李夫人。
682.061 【曲江秋日】韩偓
斜烟缕缕鹭鸶栖，藕叶枯香折野泥。
有个高僧入图画，把经吟立水塘西。
682.062 【流年】韩偓
三月伤心仍晦日，一春多病更阴天。
雄豪亦有流年恨，况是离魂易黯然。
682.063 【商山道中】韩偓
云横峭壁水平铺，渡口人家日欲晡。
却忆往年看粉本，始知名画有工夫。
682.064 【招隐】韩偓
立意忘机机已生，可能朝市污高情。
时人未会严陵志，不钓鲈鱼只钓名。
682.065 【雨村】韩偓
雁行斜拂雨村楼，帘下三重幕一钩。
倚柱不知身半湿，黄昏独自未回头。
682.066 【使风】韩偓
茶烟睡觉心无事，一卷黄庭在手中。
欹枕卷帘江万里，舟人不语满帆风。
682.067 【阻风】韩偓
平生情趣羡渔师，此日烟江惬所思。
肥鳜香粳小艛艓，断肠滋味阻风时。
682.068 【并州】韩偓
戍旗青草接榆关，雨里并州四月寒。
谁会凭阑潜忍泪，不胜天际似江干。
682.069 【夏夜】韩偓
猛风飘电黑云生，霎霎高林簇雨声。
夜久雨休风又定，断云流月却斜明。
682.070 【阑干】韩偓
扫花虽恨夜来雨，把酒却怜晴后寒。
吴质谩言愁得病，当时犹不凭阑干。
682.071 【以庭前海棠梨花一枝寄李十九员外】韩偓
二月春风澹荡时，旅人虚对海棠梨。
不如寄与星郎去，想得朝回正画眉。
682.072 【驿楼】韩偓
流云溶溶水悠悠，故乡千里空回头。
三更犹凭阑干月，泪满关山孤驿楼。
682.073 【频访卢秀才（卢时在选末）】韩偓
药诀棋经思致论，柳腰莲脸本忘情。
频频强入风流坐，酒肆应疑阮步兵。
682.074 【答友人见寄酒】韩偓
虽可忘忧矣，其如作病何。淋漓满襟袖，更发楚狂歌。
682.075 【野钓】韩偓
细雨桃花水，轻鸥逆浪飞。风头阻归棹，坐睡倚蓑衣。
682.076 【曲江晚思】韩偓
云物阴寂历，竹木寒青苍。水冷鹭鸶立，烟月愁昏黄。
682.077 【赠友人】韩偓
莫嫌谈笑与经过，却恐闲多病亦多。
若遣心中无一事，不知争奈日长何。
682.078 【半睡】韩偓
眉山暗澹向残灯，一半云鬟坠枕棱。
四体著人娇欲泣，自家揉损砑缭绫。
682.079 【已凉】韩偓
愁多却讶天凉早，思倦翻嫌夜漏迟。
何处山川孤馆里，向灯弯尽一双眉。
682.080 【寄禅师】韩偓
从无入有云峰聚，已有还无电火销。
销聚本来皆是幻，世间闲口漫嚣嚣。
682.081 【访明公大德】韩偓
寸发如霜袒右肩，倚肩筇竹貌怡然。悬灯深屋夜分坐，
移榻向阳斋后眠。刮膜且扬三毒论，摄心徐指二宗禅。
清凉药分能知味，各自胸中有醴泉。
682.082 【大酺乐】韩偓
晚日催弦管，春风入绮罗。杏花如有意，偏落舞衫多。
682.083 【思归乐】韩偓
泪滴珠难尽，容殊玉易销。傥随明月去，莫道梦魂遥。
682.084 【御制春游长句】韩偓
天意分明道已光，春游嘉景胜仙乡。玉炉烟直风初静，
银汉云消日正长。柳带似眉全展绿，杏苞如脸半开香。
黄莺历历啼红树，紫燕关关语画梁。低槛晚晴笼翡翠，
小池波暖浴鸳鸯。马嘶广陌贪新草，人醉花堤怕夕阳。
比屋管弦呈妙曲，连营罗绮斗时妆。全吴霸越千年后，
独此升平显万方。
