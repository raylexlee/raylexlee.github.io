第157卷 孟雲卿
157.01 【古別離】孟雲卿
朝日上高臺，離人怨秋草。但見萬里天，不見萬里道。
君行本迢遠，苦樂良難保。宿昔夢同衾，憂心常傾倒。
含酸欲誰訴，展轉傷懷抱。結髮年已遲，徵行去何早。
寒暄有時謝，憔悴難再好。人皆算年壽，死者何曾老。
少壯無見期，水深風浩浩。
157.02 【今別離（一作別離曲）】孟雲卿
結髮生別離，相思復相保。如何日已久，五變庭中草。
渺渺大海途，悠悠吳江島。但恐不出門，出門無遠道。
遠道行既難，家貧衣復單。嚴風吹積雪，晨起鼻何酸。
人生各有志，豈不懷所安。分明天上日，生死願同歡。
157.03 【悲哉行】孟雲卿
孤兒去慈親，遠客喪主人。莫吟苦辛曲，此曲誰忍聞。
可聞不可說，去去無期別。行人念前程，不待參辰沒。
朝亦常苦飢，暮亦常苦飢。飄飄萬餘裏，貧賤多是非。
少年莫遠遊，遠遊多不歸。
157.04 【行行且遊獵篇】孟雲卿
少年多武力，勇氣冠幽州。何以縱心賞，馬啼春草頭。
遲遲平原上，狐兔奔林丘。猛虎忽前逝，俊鷹連下韝。
俯身逐南北，輕捷固難儔。所發無不中，失之如我讎。
豈唯務馳騁，猗爾暴田疇。殘殺非不痛，古來良有由。
157.05 【古輓歌】孟雲卿
草草閭巷喧，塗車儼成位。冥冥何所須，盡我生人意。
北邙路非遠，此別終天地。臨穴頻撫棺，至哀反無淚。
爾形未衰老，爾息才童稚。骨肉安可離，皇天若容易。
房帷即靈帳，庭宇爲哀次。薤露歌若斯，人生盡如寄。
157.06 【放歌行】孟雲卿
吾觀天地圖，世界亦可小。落落大海中，飄浮數洲島。
賢愚與蟻蝨，一種同草草。地脈日夜流，天衣有時掃。
東山謁居士，了我生死道。目見難噬臍，心通可親腦。
軒皇竟磨滅，周孔亦衰老。永謝當時人，吾將寶非寶。
157.07 【傷懷贈故人】孟雲卿
稍稍晨鳥翔，淅淅草上霜。人生早罹苦，壽命恐不長。
二十學已成，三十名不彰。豈無同門友，貴賤易中腸。
驅馬行萬里，悠悠過帝鄉。幸因絃歌末，得上君子堂。
衆樂互喧奏，獨子備笙簧。坐中無知音，安得神揚揚。
願因高風起，上感白日光。
157.08 【鄴城懷古】孟雲卿
朝發淇水南，將尋北燕路。魏家舊城闕，寥落無人住。
伊昔天地屯，曹公獨中據。羣臣將北面，白日忽西暮。
三臺竟寂寞，萬事良難固。雄圖安在哉，衰草沾霜露。
崔嵬長河北，尚見應劉墓。古樹藏龍蛇，荒茅伏狐兔。
永懷故池館，數子連章句。逸興驅山河，雄詞變雲霧。
我行睹遺蹟，精爽如可遇。斗酒將酹君，悲風白楊樹。
157.09 【傷情】孟雲卿
爲長心易憂，早孤意常傷。出門先躊躇，入戶亦彷徨。
此生一何苦，前事安可忘。兄弟先我沒，孤幼盈我傍。
舊居近東南，河水新爲梁。松柏今在茲，安忍思故鄉。
四時與日月，萬物各有常。秋風已一起，草木無不霜。
行行當自勉，不忍再思量。
157.010 【傷時二首（一作宋郊）】孟雲卿
徘迴宋郊上，不睹平生親。獨立正傷心，悲風來孟津。
大方載羣物，先死有常倫。虎豹不相食，哀哉人食人。
豈伊逢世運，天道亮云云。
太空流素月，三五何明明。光耀侵白日，賢愚迷至精。
四時更變化，天道有虧盈。常恐今夜沒，須臾還復生。
157.011 【田園觀雨兼晴後作】孟雲卿
貧賤少情慾，借荒種南陂。我非老農圃，安得良土宜。
秋成不廉儉，歲餘多餒飢。顧視倉廩間，有糧不成炊。
晨登南園上，暮歇清蟬悲。早苗既芃芃，晚田尚離離。
五行孰堪廢，萬物當及時。賢哉數夫子，開翅慎勿遲。
157.012 【汴河阻風】孟雲卿
清晨自梁宋，掛席之楚荊。出浦風漸惡，傍灘舟欲橫。
大河噴東注，羣動皆窅冥。白霧魚龍氣，黑雲牛馬形。
蒼茫迷所適，危安懼暫寧。信此天地內，孰爲身命輕。
丈夫苟未達，所向須存誠。前路舍舟去，東南仍曉晴。
157.013 【行路難】孟雲卿
君不見高山萬仞連蒼旻，天長地久成埃塵。
君不見長松百尺多勁節，狂風暴雨終摧折。
古今何世無聖賢，吾愛伯陽真乃天。金堂玉闕朝羣仙，
拍手東海成桑田。海中之水慎勿枯，烏鳶啄蚌傷明珠。
行路難，艱險莫踟躕。
157.014 【途中寄友人】孟雲卿
昔時聞遠路，謂是等閒行。及到求人地，始知爲客情。
事將公道背，塵繞馬蹄生。倘使長如此，便堪休去程。
157.015 【寒食】孟雲卿
二月江南花滿枝，他鄉寒食遠堪悲。
貧居往往無煙火，不獨明朝爲子推。
157.016 【新安江上寄處士】孟雲卿
深潭與淺灘，萬轉出新安。人遠禽魚靜，山空水木寒。
嘯起青蘋末，吟矚白雲端。即事遂幽賞，何必掛儒冠。
157.017 【句】孟雲卿
羣物歸大化，六龍頹西荒。（《感懷》）
安知浮雲外，日月不運行。（苦雨。見張爲《主客圖》）
