第592卷 曹鄴
592.01 【徒相逢】曹鄴
江邊野花不須採，梁頭野燕不用親。
西施本是越溪女，承恩不薦越溪人。
592.02 【雜誡】曹鄴
帶香入鮑肆，香氣同鮑魚。未入猶可悟，已入當何如。
592.03 【捕漁謠】曹鄴
天子好征戰，百姓不種桑。天子好年少，無人薦馮唐。
天子好美女，夫婦不成雙。
592.04 【四怨三愁五情詩十二首·一怨】曹鄴
美人如新花，許嫁還獨守。豈無青銅鏡，終日自疑醜。
592.05 【四怨三愁五情詩十二首·二怨】曹鄴
庭花已結子，巖花猶弄色。誰令生處遠，用盡春風力。
592.06 【四怨三愁五情詩十二首·三怨】曹鄴
短鬟一如螓，長眉一如蛾。相共棹蓮舟，得花不如他。
592.07 【四怨三愁五情詩十二首·四怨】曹鄴
手推嘔啞車，朝朝暮暮耕。未曾分得谷，空得老農名。
592.08 【四怨三愁五情詩十二首·一愁】曹鄴
遠夢如水急，白髮如草新。歸期待春至，春至還送人。
592.09 【四怨三愁五情詩十二首·二愁】曹鄴
澗草短短青，山月朗朗明。此夜目不掩，屋頭烏啼聲。
592.010 【四怨三愁五情詩十二首·三愁】曹鄴
別家鬢未生，到城鬢似發。朝朝臨川望，灞水不入越。
592.011 【四怨三愁五情詩十二首·一情】曹鄴
東西是長江，南北是官道。牛羊不戀山，只戀山中草。
592.012 【四怨三愁五情詩十二首·二情】曹鄴
阿嬌生漢宮，西施住南國。專房莫相妒，各自有顏色。
592.013 【四怨三愁五情詩十二首·三情】曹鄴
蛺蝶空中飛，夭桃庭中春。見他夫婦好，有女初嫁人。
592.014 【四怨三愁五情詩十二首·四情】曹鄴
檳榔自無柯，椰葉自無陰。常羨庭邊竹，生筍高於林。
592.015 【四怨三愁五情詩十二首·五情】曹鄴
野雀空城飢，交交復飛飛。勿怪官倉粟，官倉無空時。
592.016 【寄劉駕】曹鄴
一川草色青嫋嫋，繞屋水聲如在家。
悵望美人不攜手，牆東又發數枝花。
592.017 【風人體】曹鄴
出門行一步，形影便相失。何況大堤上，驄馬如箭疾。
夜夜如織婦，尋思待成匹。郎只不在家，在家亦如出。
將金與卜人，譎道遠行吉。念郎緣底事，不具天與日。
592.018 【杏園即席上同年】曹鄴
岐路不在天，十年行不至。一旦公道開，青雲在平地。
枕上數聲鼓，衡門已如市。白日探得珠，不待驪龍睡。
匆匆出九衢，僮僕顏色異。故衣未及換，尚有去年淚。
晴陽照花影，落絮浮野翠。對酒時忽驚，猶疑夢中事。
自憐孤飛鳥，得接鸞鳳翅。永懷共濟心，莫起胡越意。
592.019 【恃寵】曹鄴
二月樹色好，昭儀正驕奢。恐君愛陽豔，斫卻園中花。
三十六宮女，髻鬟各如鴉。君王心所憐，獨自不見瑕。
臺上紅燈盡，未肯下金車。一笑不得所，塵中悉無家。
飛燕身更輕，何必恃容華。
592.020 【題女郎廟】曹鄴
數點菸香出廟門，女娥飛去影中存。
年年嶺上春無主，露泣花愁斷客魂。
592.021 【四望樓】曹鄴
背山見樓影，應合與山齊。座上日已出，城中未鳴雞。
無限燕趙女，吹笙上金梯。風起洛陽東，香過洛陽西。
公子長夜醉，不聞子規啼。
592.022 【築城三首】曹鄴
郎有蘼蕪心，妾有芙蓉質。不辭嫁與郎，築城無休日。
嗚嗚啄人鴉，軋軋上城車。力盡土不盡，得歸亦無家。
築人非築城，圍秦豈圍我。不知城上土，化作宮中火。
592.023 【奉命齊州推事畢寄本府尚書】曹鄴
越鳥棲不定，孤飛入齊鄉。日暮天欲雨，那兼羽翎傷。
州民言刺史，蠹物甚於蝗。受命大執法，草草是行裝。
僕隸皆分散，單車驛路長。四顧無相識，奔馳若投荒。
重門下長鎖，樹影空過牆。驅囚繞廊屋，㽅々如牛羊。
獄吏相對語，簿書堆滿牀。敲枷打鎖聲，終日在目旁。
既舍三山侶，來餘五斗糧。忍學空城雀，潛身入官倉。
國中天子令，頭上白日光。曲木用處多，不如直爲梁。
恐孤食恩地，晝夜心不遑。仲夏天氣熱，鬢須忽成霜。
社鼠不可灌，城狐不易防。偶於擒縱間，盡得見否臧。
截斷奸吏舌，擘開冤人腸。明朝向西望，走馬歸汶陽。
592.024 【北郭閒思】曹鄴
山前山後是青草，盡日出門還掩門。
每思骨肉在天畔，來看野翁憐子孫。
592.025 【戰城南】曹鄴
千金畫陣圖，自爲弓劍苦。殺盡田野人，將軍猶愛武。
性命換他恩，功成誰作主。鳳凰樓上人，夜夜長歌舞。
592.026 【自退】曹鄴
寒女面如花，空寂常對影。況我不嫁容，甘爲瓶墮井。
592.027 【早起】曹鄴
月墮滄浪西，門開樹無影。此時歸夢闌，立在梧桐井。
592.028 【古相送】曹鄴
行人卜去期，白髮根已出。執君青松枝，空數別來日。
心如七夕女，生死難再匹。且願車聲迫，莫使馬行疾。
巫山千丈高，亦恐夢相失。
592.029 【甲第】曹鄴
遊人未入門，花影出門前。將軍來此住，十里無荒田。
592.030 【望不來】曹鄴
見花憶郎面，常願花色新。爲郎容貌好，難有相似人。
592.031 【官倉鼠】曹鄴
官倉老鼠大如鬥，見人開倉亦不走。
健兒無糧百姓飢，誰遣朝朝入君口。
592.032 【題濮廟】曹鄴
曉祭瑤齋夜扣鍾，鰲頭風起浪重重。人間直有仙桃種，
海上應無肉馬蹤。赤水夢沈迷象罔，翠華恩斷泣芙蓉。
不知皇帝三宮駐，始向人間著袞龍。
592.033 【偶題】曹鄴
白玉先生多在市，青牛道士不居山。
但能共得丹田語，正是忙時身亦閒。
592.034 【登岳陽樓有懷寄座主相公】曹鄴
南登岳陽樓，北眺長安道。不見昇平裏，千山樹如草。
骨肉在南楚，沈憂起常早。白社愁成空，秋蕪待誰掃。
常聞詩人語，西子不宜老。賴識丹元君，時來語蓬島。
592.035 【出關】曹鄴
山上黃犢走避人，山下女郎歌滿野。
我獨南征恨此身，更有無成出關者。
592.036 【將赴天平職書懷寄翰林從兄】曹鄴
居處絕人事，門前雀羅施。誰遣辟書至，僕隸皆展眉。
匹馬渡河洛，西風飄路岐。手執王粲筆，閒吟向旌旗。
香晚翠蓮動，吟餘紅燭移。開口啖酒肉，將何報相知。
況我魏公子，相顧不相疑。豈學官倉鼠，飽食無所爲。
白露沾碧草，芙蓉落清池。自小不到處，全家忽如歸。
吾宗處清切，立在白玉墀。方得一侍座，單車又星飛。
願將門底水，永託萬頃陂。
592.037 【賀雪寄本府尚書】曹鄴
雨雪不順時，陰陽失明晦。麥根半成土，農夫泣相對。
我公誠訴天，天地忽已泰。長飆卷白雲，散落羣峯外。
拂砌花影明，交宮鶴翎碎。宿鳥晨不飛，猶疑月光在。
碧樹香盡發，蠹蟲聲漸退。有客懷兔園，吟詩繞城內。
592.038 【寄嵩陽道人】曹鄴
三山浮海倚蓬瀛，路入真元險盡平。華表千年孤鶴語，
人間一夢晚蟬鳴。將龍逐虎神初王，積火焚心氣漸清。
見說嵩陽有仙客，欲持金簡問長生。
592.039 【去不返】曹鄴
寒女不自知，嫁爲公子妻。親情未識面，明日便東西。
但得上馬了，一去頭不回。雙輪如鳥飛，影盡東南街。
九重十二門，一門四扇開。君從此路去，妾向此路啼。
但得見君面，不辭插荊釵。
592.040 【送進士下第歸南海】曹鄴
數片紅霞映夕陽，攬君衣袂更移觴。行人莫嘆碧雲晚，
上國每年春草芳。雪過藍關寒氣薄，雁回湘浦怨聲長。
應無惆悵滄波遠，十二玉樓非我鄉。
592.041 【送厲圖南下第歸澧州】曹鄴
當春人盡歸，我獨無歸計。送君自多感，不是緣下第。
君看山上草，盡有幹雲勢。結根既不然，何必更掩袂。
澧水鱸魚賤，荊門楊柳細。勿爲陽豔留，此處有月桂。
言畢尊未乾，十二門欲閉。佇立望不見，登高更流涕。
吟君別我詩，悵望水煙際。
592.042 【思不見】曹鄴
但見出門蹤，不見入門跡。卻笑山頭女，無端化爲石。
592.043 【貴宅】曹鄴
入門又到門，到門戟相對。玉簫聲尚遠，疑似人不在。
公子厭花繁，買藥栽庭內。望遠不上樓，窗中見天外。
此地日烹羊，無異我食菜。自是愁人眼，見之若奢泰。
592.044 【下第寄知己】曹鄴
長安孟春至，枯樹花亦發。憂人此時心，冷若松上雪。
自知纔不堪，豈敢頻泣血。所痛無罪者，明時屢遭刖。
故山秋草多，一卷成古轍。夜來遠心起，夢見瀟湘月。
大賢冠蓋高，何事憐屑屑。不令傷弓鳥，日暮飛向越。
聞知感激語，胸中如有物。舉頭望青天，白日頭上沒。
歸來通濟裏，開戶山鼠出。中庭廣寂寥，但見薇與蕨。
無慮數尺軀，委作泉下骨。唯愁攬清鏡，不見昨日發。
願憐閨中女，晚嫁唯守節。勿惜四座言，女巧難自說。
592.045 【吳宮宴】曹鄴
吳宮城闕高，龍鳳遙相倚。四面鏗鼓鍾，中央列羅綺。
春風時一來，蘭麝聞數里。三度明月落，青娥醉不起。
江頭鐵劍鳴，玉座成荒壘。適來歌舞處，未知身是鬼。
592.046 【長相思】曹鄴
翦妾身上巾，贈郎傷妾神。郎車不暫停，妾貌寧長春。
春天無停雪，滄海無停津。遣妾空牀夢，夜夜隨車輪。
592.047 【長城下】曹鄴
遠水猶歸壑，徵人合憶鄉。泣多盈袖血，吟苦滿頭霜。
楚國連天浪，衡門到海荒。何當生燕羽，時得近雕樑。
592.048 【成名後獻恩門】曹鄴
爲物稍有香，心遭蠹蟲齧。平人登太行，萬萬車輪折。
一辭桂嶺猿，九泣東門月。年年孟春時，看花不如雪。
僻居城南隅，顏子須泣血。沉埋若九泉，誰肯開口說。
辛勤學機杼，坐對秋燈滅。織錦花不常，見之盡雲拙。
自憐孤生竹，出土便有節。每聽浮競言，喉中似無舌。
忽然風雷至，驚起池中物。拔上青雲巔，輕如一毫髮。
瓏瓏金鎖甲，稍稍城烏絕。名字如鳥飛，數日便到越。
幽蘭生雖晚，幽香亦難歇。何以保此身，終身事無缺。
592.049 【贈道師】曹鄴
舉世皆問人，唯師獨求己。一馬無四蹄，頃刻行千里。
應笑北原上，丘墳亂如蟻。
592.050 【入關】曹鄴
衡門亦無路，何況入西秦。灸病不得穴，徒爲採艾人。
592.051 【聽劉尊師彈琴】曹鄴
曾於清海獨聞蟬，又向空庭夜聽泉。
不似齋堂人靜處，秋聲長在七條弦。
592.052 【題山居】曹鄴
掃葉煎茶摘葉書，心閒無夢夜窗虛。
只應光武恩波晚，豈是嚴君戀釣魚。
592.053 【關試前送進士姚潛下第歸南陽】曹鄴
馬嘶殘日沒殘霞，二月東風便到家。
莫羨長安佔春者，明年始見故園花。
592.054 【滻川寄進士劉駕】曹鄴
我家不背水，君身不向越。自是相憶苦，忽如經年別。
山家草木寒，石上有殘雪。美人望不見，迢迢雲中月。
592.055 【翠孤至渚宮寄座主相公】曹鄴
萬里一孤舟，春行夏方到。骨肉盡單羸，沉憂滿懷抱。
羈孤相對泣，性命不相保。開戶山鼠驚，蟲聲亂秋草。
白菌緣屋生，黃蒿擁籬倒。對此起長嗟，芳年亦須老。
恩門爲宰相，出入用天道。忽於摧落間，收得青松操。
全家到江陵，屋虛風浩浩。中腸自相伐，日夕如寇盜。
其下有孤侄，其上有孀嫂。黃糧賤於土，一飯常不飽。
天斜日光薄，地溼蟲叫噪。惟恐道忽消，形容益枯槁。
古人於黃雀，豈望白環報。奉答恩地恩，何慚以誠告。
592.056 【早秋宿田舍】曹鄴
澗草疏疏螢火光，山月朗朗楓樹長。
南村犢子夜聲急，應是欄邊新有霜。
592.057 【旅次岳陽寄京中親故】曹鄴
君山南面浪連天，一客愁心兩處懸。身逐片帆歸楚澤，
魂隨流水向秦川。月回浦北千尋雪，樹出湖東幾點煙。
更欲登樓向西望，北風催上洞庭船。
592.058 【題舒鄉】曹鄴
功名若及鴟夷子，必擬將舟泛洞庭。
柳色湖光好相待，我心非醉亦非醒。
592.059 【碧尋宴上有懷知己】曹鄴
荻花蘆葉滿溪流，一簇笙歌在水樓。金管曲長人盡醉，
玉簪恩重獨生愁。女蘿力弱難逢地，桐樹心孤易感秋。
莫怪當歡卻惆悵，全家欲上五湖舟。
592.060 【從天平節度使遊平流園】曹鄴
池塘靜於寺，俗事不到眼。下馬如在山，令人忽疏散。
明公有高思，到此遂長返。乘興挈一壺，折荷以爲盞。
入竹藤似蛇，侵牆水成蘚。幽鳥不識人，時來拂冠冕。
沿流路若窮，及行路猶遠。洞中已雲夕，洞口天未晚。
自憐不羈者，寫物心常簡。翻愁此興多，引得嵇康懶。
592.061 【故人寄茶（一作李德裕詩）】曹鄴
劍外九華英，緘題下玉京。開時微月上，碾處亂泉聲。
半夜招僧至，孤吟對月烹。碧沈霞腳碎，香泛乳花輕。
六腑睡神去，數朝詩思清。月餘不敢費，留伴肘書行。
