第695卷 韋莊
695.01 【章臺夜思】韋莊
清瑟怨遙夜，繞弦風雨哀。孤燈聞楚角，殘月下章臺。
芳草已雲暮，故人殊未來。鄉書不可寄，秋雁又南迴。
695.02 【延興門外作】韋莊
芳草五陵道，美人金犢車。綠奔穿內水，紅落過牆花。
馬足倦遊客，鳥聲歡酒家。王孫歸去晚，宮樹欲棲鴉。
695.03 【劉得仁墓】韋莊
至公遺至藝，終抱至冤沈。名有詩家業，身無戚里心。
桂和秋露滴，松帶夜風吟。冥寞知春否，墳蒿日已深。
695.04 【下第題青龍寺僧房】韋莊
千蹄萬轂一枝芳，要路無媒果自傷。題柱未期歸蜀國，
曳裾何處謁吳王。馬嘶春陌金羈鬧，鳥睡花林繡羽香。
酒薄恨濃消不得，卻將惆悵問支郎。
695.05 【虢州澗東村居作】韋莊
東南騎馬出郊坰，回首寒煙隔郡城。清澗漲時翹鷺喜，
綠桑疏處哺牛鳴。兒童見少生於客，奴僕驕多倨似兄。
試望家田還自適，滿畦秋水稻苗平。
695.06 【送日本國僧敬龍歸】韋莊
扶桑已在渺茫中，家在扶桑東更東。
此去與師誰共到，一船明月一帆風。
695.07 【對酒】韋莊
何用巖棲隱姓名，一壺春酎可忘形。
伯倫若有長生術，直到如今醉未醒。
695.08 【尹喜宅】韋莊
荒原秋殿柏蕭蕭，何代風煙佔寂寥。紫氣已隨仙仗去，
白雲空向帝鄉消。濛濛暮雨春雞唱，漠漠寒蕪雪兔跳。
欲問靈蹤無處所，十洲空闊閬山遙。
695.09 【途中望雨懷歸】韋莊
滿空寒雨漫霏霏，去路雲深鎖翠微。牧豎遠當菸草立，
飢禽閒傍渚田飛。誰家樹壓紅榴折，幾處籬懸白菌肥。
對此不堪鄉外思，荷蓑遙羨釣人歸。
695.010 【古離別】韋莊
晴煙漠漠柳毿毿，不那離情酒半酣。
更把玉鞭雲外指，斷腸春色在江南。
695.011 【柳穀道中作卻寄】韋莊
馬前紅葉正紛紛，馬上離情斷殺魂。曉發獨辭殘月店，
暮程遙宿隔雲村。心如嶽色留秦地，夢逐河聲出禹門。
莫怪苦吟鞭拂地，有誰傾蓋待王孫。
695.012 【灞陵道中作】韋莊
春橋南望水溶溶，一桁晴山倒碧峯。秦苑落花零露溼，
灞陵新酒撥醅濃。青龍夭矯盤雙闕，丹鳳褵褷隔九重。
萬古行人離別地，不堪吟罷夕陽鍾。
695.013 【秋日早行】韋莊
上馬蕭蕭襟袖涼，路穿禾黍繞宮牆。半山殘月露華冷，
一岸野風蓮萼香。煙外驛樓紅隱隱，渚邊雲樹暗蒼蒼。
行人自是心如火，兔走烏飛不覺長。
695.014 【嘆落花】韋莊
一夜霏微露溼煙，曉來和淚喪嬋娟。不隨殘雪埋芳草，
盡逐香風上舞筵。西子去時遺笑靨，謝娥行處落金鈿。
飄紅墮白堪惆悵，少別穠華又隔年。
695.015 【宮怨】韋莊
一辭同輦閉昭陽，耿耿寒宵禁漏長。釵上翠禽應不返，
鏡中紅豔豈重芳。螢低夜色棲瑤草，水咽秋聲傍粉牆。
展轉令人思蜀賦，解將惆悵感君王。
695.016 【關河道中】韋莊
槐陌蟬聲柳市風，驛樓高倚夕陽東。往來千里路長在，
聚散十年人不同。但見時光流似箭，豈知天道曲如弓。
平生志業匡堯舜，又擬滄浪學釣翁。
695.017 【題盤豆驛水館後軒】韋莊
極目晴川展畫屏，地從桃塞接蒲城。灘頭鷺佔清波立，
原上人侵落照耕。去雁數行天際沒，孤雲一點淨中生。
馮軒盡日不回首，楚水吳山無限情。
695.018 【梁氏水齋】韋莊
獨醉任騰騰，琴棋亦自能。捲簾山對客，開戶犬迎僧。
看蟻移苔穴，聞蛙落石層。夜窗風雨急，松外一庵燈。
695.019 【曲池作】韋莊
細雨曲池濱，青袍草色新。詠詩行信馬，載酒喜逢人。
性爲無機率，家因守道貧。若無詩自遣，誰奈寂寥春。
695.020 【嘉會里閒居】韋莊
豈知城闕內，有地出紅塵。草佔一方綠，樹藏千古春。
馬嘶遊寺客，犬吠探花人。寂寂無鐘鼓，槐行接紫宸。
695.021 【夏夜】韋莊
傍水遷書榻，開襟納夜涼。星繁愁晝熱，露重覺荷香。
蛙吹鳴還息，蛛羅滅又光。正吟秋興賦，桐景下西牆。
695.022 【早發】韋莊
早霧濃於雨，田深黍稻低。出門雞未唱，過客馬頻嘶。
樹色遙藏店，泉聲暗傍畦。獨吟三十里，城月尚如珪。
695.023 【寓言】韋莊
黃金日日銷還鑄，仙桂年年折又生。
兔走烏飛如未息，路塵終見泰山平。
695.024 【對雪獻薛常侍】韋莊
瓊林瑤樹忽珊珊，急帶西風下晚天。皓鶴褵褷飛不辨，
玉山重疊凍相連。松裝粉穗臨窗亞，水結冰錐簇溜懸。
門外寒光利如劍，莫推紅袖訴金船。
695.025 【題裴端公郊居】韋莊
暫隨紅旆佐藩方，高跡終期臥故鄉。已近水聲開澗戶，
更侵山色架書堂。蒲生岸腳青刀利，柳拂波心綠帶長。
莫奪野人樵牧興，白雲不識繡衣郎。
695.026 【登咸陽縣樓望雨】韋莊
亂雲如獸出山前，細雨和風滿渭川。
盡日空濛無所見，雁行斜去字聯聯。
695.027 【貴公子】韋莊
大道青樓御苑東，玉欄仙杏壓枝紅。金鈴犬吠梧桐月，
朱鬣馬嘶楊柳風。流水帶花穿巷陌，夕陽和樹入簾櫳。
瑤池宴罷歸來醉，笑說君王在月宮。
695.028 【聽趙秀才彈琴】韋莊
滿匣冰泉咽又鳴，玉音閒澹入神清。巫山夜雨弦中起，
湘水清波指下生。蜂簇野花吟細韻，蟬移高柳迸殘聲。
不須更奏幽蘭曲，卓氏門前月正明。
695.029 【觀獵】韋莊
苑牆東畔欲斜暉，傍苑穿花兔正肥。公子喜逢朝罷日，
將軍誇換戰時衣。鶻翻錦翅雲中落，犬帶金鈴草上飛。
直待四郊高鳥盡，掉鞍齊向國門歸。
695.030 【三堂東湖作】韋莊
滿塘秋水碧泓澄，十畝菱花晚鏡清。景動新橋橫螮蝀，
岸鋪芳草睡鵁鶄。蟾投夜魄當湖落，嶽倒秋蓮入浪生。
何處最添詩客興，黃昏煙雨亂蛙聲。
695.031 【放榜日作】韋莊
一聲開鼓闢金扉，三十仙材上翠微。葛水霧中龍乍變，
緱山煙外鶴初飛。鄒陽暖豔催花發，太皞春光簇馬歸。
回首便辭塵土世，彩雲新換六銖衣。
695.032 【寄薛先輩】韋莊
懸知回日綵衣榮，仙籍高標第一名。瑤樹帶風侵物冷，
玉山和雨射人清。龍翻瀚海波濤壯，鶴出金籠燕雀驚。
不說文章與門地，自然毛骨是公卿。
695.033 【訪含弘山僧不遇留題精舍】韋莊
滿院桐花鳥雀喧，寂寥芳草茂芊芊。吾師正遇歸山日，
閒客空題到寺年。池竹閉門教鶴守，琴書開篋任僧傳。
人間不自尋行跡，一片孤雲在碧天。
695.034 【寄從兄遵】韋莊
江上秋風正釣鱸，九重天子夢翹車。不將高臥邀劉主，
自吐清談護漢儲。滄海十年龍景斷，碧雲千里雁行疏。
相逢莫話歸山計，明日東封待直廬。
695.035 【漁塘十六韻（在朱陽縣石巖下）】韋莊
洛水分餘脈，穿巖出石棱。碧經嵐氣重，清帶露華澄。
瑩澈通三島，巖梧積萬層。巢由應共到，劉阮想同登。
壁峻苔如畫，山昏霧似蒸。撼松衣有雪，題石硯生冰。
路熟雲中客，名留域外僧。飢猿尋落橡，鬥鼠墮高藤。
嶮樹臨溪亞，殘莎帶岸崩。持竿聊藉草，待月好垂罾。
對景思任父，開圖想不興。晚風輕浪疊，暮雨溼煙凝。
似泛靈槎出，如迎羽客升。仙源終不測，勝概自相仍。
欲別誠堪戀，長歸又未能。他時操史筆，爲爾著良稱。
695.036 【冬日長安感志寄獻虢州崔郎中二十韻】韋莊
帝裏無成久滯淹，別家三度見新蟾。郄詵丹桂無人指，
阮籍青襟有淚沾。溪上卻思雲滿屋，鏡中惟怕雪生髯。
病如原憲誰能療，蹇似劉楨豈用佔。霧雨十年同隱遁，
風雷何日振沈潛。吁嗟每被更聲引，歌詠還因酒思添。
客舍正甘愁寂寂，郡樓遙想醉懨懨。已聞鈴閣懸新詔，
即向綸闈副具瞻。濟物便同川上楫，慰心還似邑中黔。
觀星始覺中郎貴，問俗方知太守廉。宅後綠波棲畫鷁，
馬前紅袖簇丹襜。閒招好客斟香蟻，悶對瓊花詠散鹽。
積凍慢封寒溜細，暮雲高拔遠峯尖。訟堂無事冰生印，
水榭高吟月透簾。松下圍棋期褚胤，筆頭飛箭薦陶謙。
未知匣劍何時躍，但恐鉛刀不再銛。雖有遠心長擁篲，
恥將新劍學編苫。才驚素節移銅律，又見玄冥變玉籤。
百口似萍依廣岸，一身如燕戀高檐。如今正困風波力，
更向人中問宋纖。
695.037 【和薛先輩見寄初秋寓懷即事之作二十韻】韋莊
玉律初移候，清風乍遠襟。一聲蟬到耳，千炬火然心。
嶽靜雲堆翠，樓高日半沉。引愁憎暮角，驚夢怯殘砧。
露白凝湘簟，風篁韻蜀琴。鳥喧從果爛，階淨任苔侵。
柿葉添紅景，槐柯減綠陰。採珠逢寶窟，閱石見瑤林。
魯殿鏗寒玉，苔山激碎金。郄堂流桂景，陳巷集車音。
名自張華顯，詞因葛亮吟。水深龍易失，天遠鶴難尋。
鑑貌寧慚樂，論才豈謝任。義心孤劍直，學海怒濤深。
既睹文兼質，翻疑古在今。慚聞紆綠綬，即候掛朝簪。
晚樹連秋塢，斜陽映暮岑。夜蟲方唧唧，疲馬正駸駸。
託跡同吳燕，依仁似越禽。會隨仙羽化，香蟻且同斟。
695.038 【同舊韻】韋莊
大火收殘暑，清光漸惹襟。謝莊千里思，張翰五湖心。
暮角迎風急，孤鍾向暝沈。露滋三徑草，日動四鄰砧。
簟委班姬扇，蟬悲蔡琰琴。方愁丹桂遠，已怯二毛侵。
甃石回泉脈，移棋就竹陰。觸絲蛛墮網，避隼鳥投林。
貌愧潘郎璧，文慚呂相金。但埋酆獄氣，未發爨桐音。
靜笑劉琨舞，閒思阮籍吟。野花和雨劚，怪石入雲尋。
跡竟終非切，幽閒且自任。趨時慚藝薄，託質仰恩深。
美價方稀古，清名已絕今。既聞留縞帶，詎肯擲蓍簪。
遲客虛高閣，迎僧出亂岑。壯心徒慼慼，逸足自駸駸。
安羨倉中鼠，危同幕上禽。期君調鼎鼐，他日俟羊斟。
695.039 【三用韻】韋莊
素律初回馭，商飆暗觸襟。乍傷詩客思，還動旅人心。
蟬噪因風斷，鱗游見鷺沈。笛聲隨晚吹，松韻激遙砧。
地覆青袍草，窗橫綠綺琴。煙霄難自致，歲月易相侵。
澗柳橫孤彴，巖藤架密陰。瀟湘期釣侶，鄠杜別家林。
遺愧虞卿璧，言依季布金。錚鏦聞郢唱，次第發巴音。
螢影衝簾落，蟲聲擁砌吟。樓高思共釣，寺遠想同尋。
入夜愁難遣，逢秋恨莫任。蝸遊苔徑滑，鶴步翠塘深。
莫問榮兼辱，寧論古與今。固窮憐甕牖，感舊惜蒿簪。
晚日舒霞綺，遙天倚黛岑。鴛鸞方翽翽，驊驥整駸駸。
未化投陂竹，空思出谷禽。感多聊自遣，桑落且閒斟。
695.040 【驚秋】韋莊
不向煙波狎釣舟，強親文墨事儒丘。
長安十二槐花陌，曾負秋風多少秋。
695.041 【登漢高廟閒眺】韋莊
獨尋仙境上高原，雲雨深藏古帝壇。天畔晚峯青簇簇，
檻前春樹碧團團。參差郭外樓臺小，斷續風中鼓角殘。
一帶遠光何處水，釣舟閒系夕陽灘。
695.042 【耒陽縣浮山神廟】韋莊
一郡皆傳此廟靈，廟前松桂古今青。山曾堯代浮洪水，
地有唐臣奠綠醽。繞坐香風吹寶蓋，傍檐煙雨溼巖扃。
爲霖自可成農歲，何用興師遠伐邢。
695.043 【愁】韋莊
避愁愁又至，愁至事難忘。夜坐心中火，朝爲鬢上霜。
不經公子夢，偏入旅人腸。借問高軒客，何鄉是醉鄉。
695.044 【村居書事】韋莊
年年耕與釣，鷗鳥已相依。砌長蒼苔厚，藤抽紫蔓肥。
風鶯移樹囀，雨燕入樓飛。不覺春光暮，繞籬紅杏稀。
695.045 【三堂早春】韋莊
獨倚危樓四望遙，杏花春陌馬聲驕。池邊冰刃暖初落，
山上雪棱寒未銷。溪送綠波穿郡宅，日移紅影度村橋。
主人年少多情味，笑換金龜解珥貂。
