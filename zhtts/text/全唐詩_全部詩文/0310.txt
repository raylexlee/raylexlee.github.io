第309卷 郭郧 等
309.01 【寒食寄李补阙】郭郧
兰陵士女满晴川，郊外纷纷拜古埏。万井闾阎皆禁火，
九原松柏自生烟。人间后事悲前事，镜里今年老去年。
介子终知禄不及，王孙谁肯一相怜。
309.02 【仲月赏花】韦同则
梅花似雪柳含烟，南地风光腊月前。
把酒且须拚却醉，风流何必待歌筵。
309.03 【西亭暇日书怀十二韵献上相公（亭为衡镇蜀时构）】李夷简
胜赏不在远，怃然念玄搜。兹亭有殊致，经始富人侯。
澄澹分沼沚，萦回间林丘。荷香夺芳麝，石溜当鸣球。
抚俗来康济，经邦去咨谋。宽明洽时论，惠爱闻甿讴。
代斫岂容易，守成获优游。文翁旧学校，子产昔田畴。
琬琰富佳什，池台想旧游。谁言矜改作，曾是日增修。
宪省忝陪属，岷峨嗣徽猷。提携当有路，勿使滞刀州。
309.04 【城南访裴氏昆季】李约
相思起中夜，夙驾访柴荆。早雾桑柘隐，晓光溪涧明。
村蹊蒿棘间，往往断新耕。贫野烟火微，昼无乌鸢声。
田头逢饷人，道君南山行。南山千里峰，尽是相思情。
野老无拜揖，村童多裸形。相呼看车马，颜色喜相惊。
荒圃鸡豚乐，雨墙禾莠生。欲君知我来，壁上空书名。
309.05 【岁日感怀】李约
曙气变东风，蟾壶夜漏穷。新春几人老，旧历四时空。
身贱悲添岁，家贫喜过冬。称觞惟有感，欢庆在儿童。
309.06 【从军行三首】李约
看图闲教阵，画地静论边。乌垒天西戍，鹰姿塞上川。
路长唯算月，书远每题年。无复生还望，翻思未别前。
栅壕三面斗，箭尽举烽频。营柳和烟暮，关榆带雪春。
边城多老将，碛路少归人。杀尽金河卒，年年添塞尘。
候火起雕城，尘沙拥战声。游军藏汉帜，降骑说蕃情。
霜落滹沱浅，秋深太白明。嫖姚方虎视，不觉说添兵。
309.07 【赠韦况】李约
我有心中事，不与韦三说。秋夜洛阳城，明月照张八。
309.08 【观祈雨】李约
桑条无叶土生烟，箫管迎龙水庙前。
朱门几处看歌舞，犹恐春阴咽管弦。
309.09 【江南春】李约
池塘春暖水纹开，堤柳垂丝间野梅。
江上年年芳意早，蓬瀛春色逐潮来。
309.010 【过华清宫】李约
君王游乐万机轻，一曲霓裳四海兵。
玉辇升天人已尽，故宫犹有树长生。
309.011 【病中宿宜阳馆闻雨】李约
难眠夏夜抵秋赊，帘幔深垂窗烛斜。
风吹桐竹更无雨，白发病人心到家。
