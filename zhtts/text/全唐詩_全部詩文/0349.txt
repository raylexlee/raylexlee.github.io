第348卷 陈羽
348.01 【公子行】陈羽
金羁白面郎，何处蹋青来。马娇郎半醉，躞蹀望楼台。
似见楼上人，玲珑窗户开。隔花闻一笑，落日不知回。
348.02 【古意】陈羽
十三学绣罗衣裳，自怜红袖闻馨香。人言此是嫁时服，
含笑不刺双鸳鸯。郎年十九髭未生，拜官天下闻郎名。
车马骈阗贺门馆，自然不失为公卿。是时妾家犹未贫，
兄弟出入双车轮。繁华全盛两相敌，与郎年少为婚姻。
郎家居近御沟水，豪门客尽蹑珠履。雕盘酒器常不干，
晓入中厨妾先起。姑嫜严肃有规矩，小姑娇憨意难取。
朝参暮拜白玉堂，绣衣著尽黄金缕。妾貌渐衰郎渐薄，
时时强笑意索寞。知郎本来无岁寒，几回掩泪看花落。
妾年四十丝满头，郎年五十封公侯。男儿全盛日忘旧，
银床羽帐空飕飗。庭花红遍蝴蝶飞，看郎佩玉下朝时。
归来略略不相顾，却令侍婢生光辉。郎恨妇人易衰老，
妾亦恨深不忍道。看郎强健能几时，年过六十还枯槁。
348.03 【长相思】陈羽
相思长相思，相思无限极。相思苦相思，相思损容色。
容色真可惜，相思不可彻。日日长相思，相思肠断绝。
肠断绝，泪还续，闲人莫作相思曲。
348.04 【送戴端公赴容州】陈羽
分命诸侯重，葳蕤绣服香。八蛮治险阻，千骑蹋繁霜。
山断旌旗出，天晴剑珮光。还将小戴礼，远出化南方。
348.05 【送殷华之洪州】陈羽
离堂悲楚调，君奏豫章行。愁处雪花白，梦中江水清。
扣船歌月色，避浪宿猿声。还作经年别，相思湖草生。
348.06 【春日晴原野望】陈羽
东风吹暖气，消散入晴天。渐变池塘色，欲生杨柳烟。
蒙茸花向月，潦倒客经年。乡思应愁望，江湖春水连。
348.07 【湘妃怨】陈羽
舜欲省蛮陬，南巡非逸游。九山沉白日，二女泣沧洲。
目极楚云断，恨连湘水流。至今闻鼓瑟，咽绝不胜愁。
348.08 【冬晚送友人使西蕃】陈羽
驿使向天西，巡羌复入氐。玉关晴有雪，砂碛雨无泥。
落泪军中笛，惊眠塞上鸡。逢春乡思苦，万里草萋萋。
348.09 【春园即事】陈羽
水隔群物远，夜深风起频。霜中千树橘，月下五湖人。
听鹤忽忘寝，见山如得邻。明年还到此，共看洞庭春。
348.010 【送友人及第归江东】陈羽
五陵春色泛花枝，心醉花前远别离。落羽耻为关右客，
成名空羡里中儿。都门雨歇愁分处，山店灯残梦到时。
家住洞庭多钓伴，因来相贺话相思。
348.011 【梓州与温商夜别（一作夜别温商梓州）】陈羽
凤凰城里花时别，玄武江边月下逢。客舍莫辞先买酒，
相门曾忝共登龙。迎风骚屑千家竹，隔水悠扬午夜钟。
明日又行西蜀路，不堪天际远山重。
348.012 【长安卧病秋夜言怀】陈羽
九重门锁禁城秋，月过南宫渐映楼。紫陌夜深槐露滴，
碧空云尽火星流。风清刻漏传三殿，甲第歌钟乐五侯。
楚客病来乡思苦，寂寥灯下不胜愁。
348.013 【喜雪上窦相公（一作朱湾诗）】陈羽
千门万户雪花浮，点点无声落瓦沟。全似玉尘销更积，
半成冰水结还流。光添曙色连天远，轻逐春风绕玉楼。
平地已沾盈尺润，年丰须荷富人侯。
348.014 【宴杨驸马山亭（一作朱湾诗）】陈羽
垂杨拂岸草茸茸，绣户窗前花影重。鲙下玉盘红缕细，
酒开金瓮绿醅醲。中朝驸马何平叔，南国词人陆士龙。
落日泛舟同醉处，回潭百丈映千峰。
348.015 【西蜀送许中庸归秦赴举】陈羽
春色华阳国，秦人此别离。驿楼横水影，乡路入花枝。
日暖莺飞好，山晴马去迟。剑门当石隘，栈阁入云危。
独鹤心千里，贫交酒一卮。桂条攀偃蹇，兰叶藉参差。
旅梦惊蝴蝶，残芳怨子规。碧霄今夜月，惆怅上峨嵋。
348.016 【小苑春望宫池柳色（一作御沟新柳）】陈羽
宛宛如丝柳，含黄一望新。未成沟上暗，且向日边春。
袅娜方遮水，低迷欲醉人。托空芳郁郁，逐溜影鳞鳞。
弄水滋宵露，垂枝染夕尘。夹堤连太液，还似映天津。
348.017 【中秋夜临镜湖望月】陈羽
镜里秋宵望，湖平月彩深。圆光珠入浦，浮照鹊惊林。
澹动光还碎，婵娟影不沉。远时生岸曲，空处落波心。
迥彻轮初满，孤明魄未侵。桂枝如可折，何惜夜登临。
348.018 【江上愁思二首】陈羽
江上翁开门，开门向衰草。只知愁子孙，不觉生涯老。
江上草茎枯，茎枯叶复焦。那堪芳意尽，夜夜没寒潮。
348.019 【梁城老人怨（一作司空曙诗）】陈羽
朝为耕种人，暮作刀枪鬼。相看父子血，共染城濠水。
348.020 【送灵一上人】陈羽
十年劳远别，一笑喜相逢。又上青山去，青山千万重。
348.021 【经夫差庙】陈羽
姑苏城畔千年木，刻作夫差庙里神。
冠盖寂寥尘满室，不知箫鼓乐何人。
348.022 【九月十日即事】陈羽
汉江天外东流去，巴塞连山万里秋。
节过重阳人病起，一枝残菊不胜愁。
348.023 【夏日宴九华池赠主人】陈羽
池上凉台五月凉，百花开尽水芝香。
黄金买酒邀诗客，醉倒檐前青玉床。
348.024 【长安早春言志】陈羽
九衢日暖树苍苍，万里吴人忆水乡。
汉主未曾亲羽猎，不知将底谏君王。
348.025 【读苏属国传】陈羽
天山西北居延海，沙塞重重不见春。
肠断帝乡遥望日，节旄零落汉家臣。
348.026 【吴城览古】陈羽
吴王旧国水烟空，香径无人兰叶红。
春色似怜歌舞地，年年先发馆娃宫。
348.027 【犍为城下夜泊闻夷歌】陈羽
犍为城下牂牁路，空冢滩西贾客舟。
此夜可怜江上月，夷歌铜鼓不胜愁。
348.028 【和王中丞使君春日过高评事幽居】陈羽
风光满路旗幡出，林下高人待使君。
笑藉紫兰相向醉，野花千树落纷纷。
348.029 【和王中丞中和日】陈羽
节应中和天地晴，繁弦叠鼓动高城。
汉家分刺诸侯贵，一曲阳春江水清。
348.030 【同韦中丞花下夜饮赠歌人】陈羽
银烛煌煌半醉人，娇歌宛转动朱唇。
繁花落尽春风里，绣被郎官不负春。
348.031 【若耶溪逢陆澧】陈羽
溪上春晴聊看竹，谁言驿使此相逢。
担簦蹑屐仍多病，笑杀云间陆士龙。
348.032 【夜泊荆溪】陈羽
小雪已晴芦叶暗，长波乍急鹤声嘶。
孤舟一夜宿流水，眼看山头月落溪。
348.033 【南山别僧】陈羽
惆怅人间多别离，梅花满眼独行时。
无家度日多为客，欲共山僧何处期。
348.034 【戏题山居二首】陈羽
云盖秋松幽洞近，水穿危石乱山深。
门前自有千竿竹，免向人家看竹林。
虽有柴门长不关，片云高木共身闲。
犹嫌住久人知处，见欲移居更上山。
348.035 【山中秋夜喜周士闲见过】陈羽
青山高处上不易，白云深处行亦难。
留君不宿对秋月，莫厌山空泉石寒。
348.036 【过栎阳山谿】陈羽
众草穿沙芳色齐，蹋莎行草过春溪。
闲云相引上山去，人到山头云却低。
348.037 【姑苏台怀古】陈羽
忆昔吴王争霸日，歌钟满地上高台。
三千宫女看花处，人尽台崩花自开。
348.038 【将归旧山留别】陈羽
相共游梁今独还，异乡摇落忆空山。
信陵死后无公子，徒向夷门学抱关。
348.039 【游洞灵观】陈羽
初访西城礼少君，独行深入洞天云。
风吹青桂寒花落，香绕仙坛处处闻。
348.040 【旅次沔阳，闻克复，而用师者穷兵黩武，因书简之】陈羽
江上烟消汉水清，王师大破绿林兵。
干戈用尽人成血，韩信空传壮士名。
348.041 【湘君祠（一作湘妃怨）】陈羽
二妃怨处云沉沉，二妃哭处湘水深。
商人酒滴庙前草，萧索风生斑竹林。
348.042 【送辛吉甫常州觐省】陈羽
西去兰陵家不远，到家还及采兰时。
新年送客我为客，惆怅门前黄柳丝。
348.043 【题舞花山大师遗居】陈羽
西过流沙归路长，一生遗迹在东方。
空堂寂寞闭灯影，风动四山松柏香。
348.044 【广陵秋夜对月即事】陈羽
霜落寒空月上楼，月中歌吹满扬州。
相看醉舞倡楼月，不觉隋家陵树秋。
348.045 【早秋浐水送人归越】陈羽
凉叶萧萧生远风，晓鸦飞度望春宫。
越人归去一摇首，肠断马嘶秋水东。
348.046 【小江驿送陆侍御归湖上山】陈羽
鹤唳天边秋水空，荻花芦叶起西风。
今夜渡江何处宿，会稽山在月明中。
348.047 【送李德舆归穿石洞山居】陈羽
乌巾年少归何处，一片彩霞仙洞中。
惆怅别时花似雪，行人不肯醉春风。
348.048 【酬幽居闲上人喜及第后见赠】陈羽
九霄心在劳相问，四十年间岂足惊。
风动自然云出岫，高僧不用笑浮生。
348.049 【洛下赠彻公】陈羽
天竺沙门洛下逢，请为同社笑相容。
支颐忽望碧云里，心爱嵩山第几重。
348.050 【观朱舍人归葬吴中】陈羽
翩翩绛旐寒流上，行引东归万里魂。
几处州人临水哭，共看遗草有王言。
348.051 【题清镜寺留别】陈羽
路入千山愁自知，雪花撩乱压松枝。
世人并道离别苦，谁信山僧轻别离。
348.052 【从军行】陈羽
海畔风吹冻泥裂，枯桐叶落枝梢折。
横笛闻声不见人，红旗直上天山雪。
348.053 【宿淮阴作】陈羽
秋灯点点淮阴市，楚客联樯宿淮水。
夜深风起鱼鳖腥，韩信祠堂明月里。
348.054 【春日南山行】陈羽
处处看山不可行，野花相向笑无成。
长嫌为客过州县，渐被时人识姓名。
348.055 【步虚词二首】陈羽
汉武清斋读鼎书，太官扶上画云车。
坛上月明宫殿闭，仰看星斗礼空虚。
楼殿层层阿母家，昆仑山顶驻红霞。
笙歌出见穆天子，相引笑看琪树花。
348.056 【襄阳过孟浩然旧居】陈羽
襄阳城郭春风起，汉水东流去不还。
孟子死来江树老，烟霞犹在鹿门山。
348.057 【送友人游嵩山】陈羽
嵩山归路绕天坛，雪影松声满谷寒。
君见九龙潭上月，莫辞清夜访袁安。
348.058 【伏翼西洞送夏方庆】陈羽
洞里春晴花正开，看花出洞几时回。
殷勤好去武陵客，莫引世人相逐来。
348.059 【赠人】陈羽
或棹孤舟或杖藜，寻常适意钓长溪。
草堂竹径在何处，落日孤烟寒渚西。
348.060 【句】陈羽
稚子新能编笋笠，山妻旧解补荷衣。秋山隔岸清猿叫，
湖水当门白鸟飞。（见《锦绣万花谷》）
