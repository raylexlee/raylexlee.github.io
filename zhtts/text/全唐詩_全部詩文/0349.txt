第348卷 陳羽
348.01 【公子行】陳羽
金羈白麪郎，何處蹋青來。馬嬌郎半醉，躞蹀望樓臺。
似見樓上人，玲瓏窗戶開。隔花聞一笑，落日不知回。
348.02 【古意】陳羽
十三學繡羅衣裳，自憐紅袖聞馨香。人言此是嫁時服，
含笑不刺雙鴛鴦。郎年十九髭未生，拜官天下聞郎名。
車馬駢闐賀門館，自然不失爲公卿。是時妾家猶未貧，
兄弟出入雙車輪。繁華全盛兩相敵，與郎年少爲婚姻。
郎家居近御溝水，豪門客盡躡珠履。雕盤酒器常不幹，
曉入中廚妾先起。姑嫜嚴肅有規矩，小姑嬌憨意難取。
朝參暮拜白玉堂，繡衣著盡黃金縷。妾貌漸衰郎漸薄，
時時強笑意索寞。知郎本來無歲寒，幾回掩淚看花落。
妾年四十絲滿頭，郎年五十封公侯。男兒全盛日忘舊，
銀牀羽帳空颼飀。庭花紅遍蝴蝶飛，看郎佩玉下朝時。
歸來略略不相顧，卻令侍婢生光輝。郎恨婦人易衰老，
妾亦恨深不忍道。看郎強健能幾時，年過六十還枯槁。
348.03 【長相思】陳羽
相思長相思，相思無限極。相思苦相思，相思損容色。
容色真可惜，相思不可徹。日日長相思，相思腸斷絕。
腸斷絕，淚還續，閒人莫作相思曲。
348.04 【送戴端公赴容州】陳羽
分命諸侯重，葳蕤繡服香。八蠻治險阻，千騎蹋繁霜。
山斷旌旗出，天晴劍珮光。還將小戴禮，遠出化南方。
348.05 【送殷華之洪州】陳羽
離堂悲楚調，君奏豫章行。愁處雪花白，夢中江水清。
扣船歌月色，避浪宿猿聲。還作經年別，相思湖草生。
348.06 【春日晴原野望】陳羽
東風吹暖氣，消散入晴天。漸變池塘色，欲生楊柳煙。
蒙茸花向月，潦倒客經年。鄉思應愁望，江湖春水連。
348.07 【湘妃怨】陳羽
舜欲省蠻陬，南巡非逸遊。九山沉白日，二女泣滄洲。
目極楚雲斷，恨連湘水流。至今聞鼓瑟，咽絕不勝愁。
348.08 【冬晚送友人使西蕃】陳羽
驛使向天西，巡羌復入氐。玉關晴有雪，砂磧雨無泥。
落淚軍中笛，驚眠塞上雞。逢春鄉思苦，萬里草萋萋。
348.09 【春園即事】陳羽
水隔羣物遠，夜深風起頻。霜中千樹橘，月下五湖人。
聽鶴忽忘寢，見山如得鄰。明年還到此，共看洞庭春。
348.010 【送友人及第歸江東】陳羽
五陵春色泛花枝，心醉花前遠別離。落羽恥爲關右客，
成名空羨裏中兒。都門雨歇愁分處，山店燈殘夢到時。
家住洞庭多釣伴，因來相賀話相思。
348.011 【梓州與溫商夜別（一作夜別溫商梓州）】陳羽
鳳凰城裏花時別，玄武江邊月下逢。客舍莫辭先買酒，
相門曾忝共登龍。迎風騷屑千家竹，隔水悠揚午夜鍾。
明日又行西蜀路，不堪天際遠山重。
348.012 【長安臥病秋夜言懷】陳羽
九重門鎖禁城秋，月過南宮漸映樓。紫陌夜深槐露滴，
碧空雲盡火星流。風清刻漏傳三殿，甲第歌鐘樂五侯。
楚客病來鄉思苦，寂寥燈下不勝愁。
348.013 【喜雪上竇相公（一作朱灣詩）】陳羽
千門萬戶雪花浮，點點無聲落瓦溝。全似玉塵銷更積，
半成冰水結還流。光添曙色連天遠，輕逐春風繞玉樓。
平地已沾盈尺潤，年豐須荷富人侯。
348.014 【宴楊駙馬山亭（一作朱灣詩）】陳羽
垂楊拂岸草茸茸，繡戶窗前花影重。鱠下玉盤紅縷細，
酒開金甕綠醅醲。中朝駙馬何平叔，南國詞人陸士龍。
落日泛舟同醉處，回潭百丈映千峯。
348.015 【西蜀送許中庸歸秦赴舉】陳羽
春色華陽國，秦人此別離。驛樓橫水影，鄉路入花枝。
日暖鶯飛好，山晴馬去遲。劍門當石隘，棧閣入雲危。
獨鶴心千里，貧交酒一卮。桂條攀偃蹇，蘭葉藉參差。
旅夢驚蝴蝶，殘芳怨子規。碧霄今夜月，惆悵上峨嵋。
348.016 【小苑春望宮池柳色（一作御溝新柳）】陳羽
宛宛如絲柳，含黃一望新。未成溝上暗，且向日邊春。
嫋娜方遮水，低迷欲醉人。託空芳鬱郁，逐溜影鱗鱗。
弄水滋宵露，垂枝染夕塵。夾堤連太液，還似映天津。
348.017 【中秋夜臨鏡湖望月】陳羽
鏡裏秋宵望，湖平月彩深。圓光珠入浦，浮照鵲驚林。
澹動光還碎，嬋娟影不沉。遠時生岸曲，空處落波心。
迥徹輪初滿，孤明魄未侵。桂枝如可折，何惜夜登臨。
348.018 【江上愁思二首】陳羽
江上翁開門，開門向衰草。只知愁子孫，不覺生涯老。
江上草莖枯，莖枯葉復焦。那堪芳意盡，夜夜沒寒潮。
348.019 【梁城老人怨（一作司空曙詩）】陳羽
朝爲耕種人，暮作刀槍鬼。相看父子血，共染城濠水。
348.020 【送靈一上人】陳羽
十年勞遠別，一笑喜相逢。又上青山去，青山千萬重。
348.021 【經夫差廟】陳羽
姑蘇城畔千年木，刻作夫差廟裏神。
冠蓋寂寥塵滿室，不知簫鼓樂何人。
348.022 【九月十日即事】陳羽
漢江天外東流去，巴塞連山萬里秋。
節過重陽人病起，一枝殘菊不勝愁。
348.023 【夏日宴九華池贈主人】陳羽
池上涼臺五月涼，百花開盡水芝香。
黃金買酒邀詩客，醉倒檐前青玉牀。
348.024 【長安早春言志】陳羽
九衢日暖樹蒼蒼，萬里吳人憶水鄉。
漢主未曾親羽獵，不知將底諫君王。
348.025 【讀蘇屬國傳】陳羽
天山西北居延海，沙塞重重不見春。
腸斷帝鄉遙望日，節旄零落漢家臣。
348.026 【吳城覽古】陳羽
吳王舊國水煙空，香徑無人蘭葉紅。
春色似憐歌舞地，年年先發館娃宮。
348.027 【犍爲城下夜泊聞夷歌】陳羽
犍爲城下牂牁路，空冢灘西賈客舟。
此夜可憐江上月，夷歌銅鼓不勝愁。
348.028 【和王中丞使君春日過高評事幽居】陳羽
風光滿路旗幡出，林下高人待使君。
笑藉紫蘭相向醉，野花千樹落紛紛。
348.029 【和王中丞中和日】陳羽
節應中和天地晴，繁弦疊鼓動高城。
漢家分刺諸侯貴，一曲陽春江水清。
348.030 【同韋中丞花下夜飲贈歌人】陳羽
銀燭煌煌半醉人，嬌歌宛轉動朱脣。
繁花落盡春風裏，繡被郎官不負春。
348.031 【若耶溪逢陸澧】陳羽
溪上春晴聊看竹，誰言驛使此相逢。
擔簦躡屐仍多病，笑殺雲間陸士龍。
348.032 【夜泊荊溪】陳羽
小雪已晴蘆葉暗，長波乍急鶴聲嘶。
孤舟一夜宿流水，眼看山頭月落溪。
348.033 【南山別僧】陳羽
惆悵人間多別離，梅花滿眼獨行時。
無家度日多爲客，欲共山僧何處期。
348.034 【戲題山居二首】陳羽
雲蓋秋松幽洞近，水穿危石亂山深。
門前自有千竿竹，免向人家看竹林。
雖有柴門長不關，片雲高木共身閒。
猶嫌住久人知處，見欲移居更上山。
348.035 【山中秋夜喜周士閒見過】陳羽
青山高處上不易，白雲深處行亦難。
留君不宿對秋月，莫厭山空泉石寒。
348.036 【過櫟陽山谿】陳羽
衆草穿沙芳色齊，蹋莎行草過春溪。
閒雲相引上山去，人到山頭雲卻低。
348.037 【姑蘇臺懷古】陳羽
憶昔吳王爭霸日，歌鐘滿地上高臺。
三千宮女看花處，人盡臺崩花自開。
348.038 【將歸舊山留別】陳羽
相共遊梁今獨還，異鄉搖落憶空山。
信陵死後無公子，徒向夷門學抱關。
348.039 【遊洞靈觀】陳羽
初訪西城禮少君，獨行深入洞天雲。
風吹青桂寒花落，香繞仙壇處處聞。
348.040 【旅次沔陽，聞克復，而用師者窮兵黷武，因書簡之】陳羽
江上煙消漢水清，王師大破綠林兵。
干戈用盡人成血，韓信空傳壯士名。
348.041 【湘君祠（一作湘妃怨）】陳羽
二妃怨處雲沉沉，二妃哭處湘水深。
商人酒滴廟前草，蕭索風生斑竹林。
348.042 【送辛吉甫常州覲省】陳羽
西去蘭陵家不遠，到家還及採蘭時。
新年送客我爲客，惆悵門前黃柳絲。
348.043 【題舞花山大師遺居】陳羽
西過流沙歸路長，一生遺蹟在東方。
空堂寂寞閉燈影，風動四山松柏香。
348.044 【廣陵秋夜對月即事】陳羽
霜落寒空月上樓，月中歌吹滿揚州。
相看醉舞倡樓月，不覺隋家陵樹秋。
348.045 【早秋滻水送人歸越】陳羽
涼葉蕭蕭生遠風，曉鴉飛度望春宮。
越人歸去一搖首，腸斷馬嘶秋水東。
348.046 【小江驛送陸侍御歸湖上山】陳羽
鶴唳天邊秋水空，荻花蘆葉起西風。
今夜渡江何處宿，會稽山在月明中。
348.047 【送李德輿歸穿石洞山居】陳羽
烏巾年少歸何處，一片彩霞仙洞中。
惆悵別時花似雪，行人不肯醉春風。
348.048 【酬幽居閒上人喜及第後見贈】陳羽
九霄心在勞相問，四十年間豈足驚。
風動自然雲出岫，高僧不用笑浮生。
348.049 【洛下贈徹公】陳羽
天竺沙門洛下逢，請爲同社笑相容。
支頤忽望碧雲裏，心愛嵩山第幾重。
348.050 【觀朱舍人歸葬吳中】陳羽
翩翩絳旐寒流上，行引東歸萬里魂。
幾處州人臨水哭，共看遺草有王言。
348.051 【題清鏡寺留別】陳羽
路入千山愁自知，雪花撩亂壓松枝。
世人並道離別苦，誰信山僧輕別離。
348.052 【從軍行】陳羽
海畔風吹凍泥裂，枯桐葉落枝梢折。
橫笛聞聲不見人，紅旗直上天山雪。
348.053 【宿淮陰作】陳羽
秋燈點點淮陰市，楚客聯檣宿淮水。
夜深風起魚鱉腥，韓信祠堂明月裏。
348.054 【春日南山行】陳羽
處處看山不可行，野花相向笑無成。
長嫌爲客過州縣，漸被時人識姓名。
348.055 【步虛詞二首】陳羽
漢武清齋讀鼎書，太官扶上畫雲車。
壇上月明宮殿閉，仰看星斗禮空虛。
樓殿層層阿母家，崑崙山頂駐紅霞。
笙歌出見穆天子，相引笑看琪樹花。
348.056 【襄陽過孟浩然舊居】陳羽
襄陽城郭春風起，漢水東流去不還。
孟子死來江樹老，煙霞猶在鹿門山。
348.057 【送友人遊嵩山】陳羽
嵩山歸路繞天壇，雪影松聲滿谷寒。
君見九龍潭上月，莫辭清夜訪袁安。
348.058 【伏翼西洞送夏方慶】陳羽
洞裏春晴花正開，看花出洞幾時回。
殷勤好去武陵客，莫引世人相逐來。
348.059 【贈人】陳羽
或棹孤舟或杖藜，尋常適意釣長溪。
草堂竹徑在何處，落日孤煙寒渚西。
348.060 【句】陳羽
稚子新能編筍笠，山妻舊解補荷衣。秋山隔岸清猿叫，
湖水當門白鳥飛。（見《錦繡萬花谷》）
