第480卷 李紳
480.01 【南梁行】李紳
江城鬱郁春草長，悠悠漢水浮青光。雜英飛盡空晝景，
綠楊重陰官舍靜。此時醉客縱橫書，公言可薦承明廬。
青天詔下寵光至，頒籍金閨徵石渠。秭歸山路煙嵐隔，
山木幽深晚花拆。澗底紅光奪火燃，搖風扇毒愁行客。
杜鵑啼咽花亦殷，聲悲絕豔連空山。斜陽瞥映淺深樹，
雲雨翻迷崖谷間。山雞錦質矜毛羽，透竹穿蘿命儔侶。
喬木幽谿上下同，雄雌不惑飛棲處。望秦峯迴過商顏，
浪疊雲堆萬簇山。行盡杳冥青嶂外，九重鐘漏紫霄間。
元和列侍明光殿，諫草初焚市朝變。北闕趨承半隙塵，
南梁笑客皆飛霰。追思感嘆卻昏迷，霜鬢愁吟到曉雞。
故篋歲深開斷簡，秋堂月曙掩遺題。嗚嗚曉角霞輝粲，
撫劍當應一長嘆。芻狗無由學聖賢，空持感激終昏旦。
480.02 【趨翰苑遭誣構四十六韻】李紳
九五當乾德，三千應瑞符。纂堯昌聖歷，宗禹盛丕圖。
畫象垂新令，消兵易舊謨。選賢方去智，招諫忽升愚。
大樂調元氣，神功運化爐。脫鱗超沆瀣，翻翼集蓬壺。
捧日恩光別，抽毫顧問殊。鳳形憐採筆，龍頷借驪珠。
擲地聲名寡，摩天羽翮孤。潔身酬雨露，利口扇讒諛。
碧海同宸眷，鴻毛比賤軀。辨疑分黑白，舉直牴朋徒。
庭獸方呈角，階蓂始效莩。日傾烏掩魄，星落鬥摧樞。
墜劍悲喬嶽，號弓泣鼎湖。亂羣逢害馬，擇肉縱狂貙。
膽爲隳肝竭，心因瀝血枯。滿帆摧駭浪，徵棹折危途。
燕客書方詐，堯門信未孚。謗興金就鑠，毀極玉生瘉。
礪吻矜先搏，張羅騁疾驅。地嫌稀魍魎，海恨止番禺。
瘴嶺衝蛇入，蒸池躡虺趨。望天收雪涕，看鏡攬霜須。
草毒人驚剪，茅荒室未誅。火風晴處扇，山鬼雨中呼。
窮老鄉關遠，羈愁骨肉無。鵲靈窺牖戶，龜瑞出泥途。
煙島深千瘴，滄波淼四隅。海標傳信使，江棹認妻孥。
到接三冬暮，來經六月徂。暗灘朝不怒，驚瀨夜無虞。
俯首安羸業，齊眉慰病夫。涸魚思雨潤，僵燕望雷蘇。
詔下因頒朔，恩移詎省辜。誑天猶指鹿，依社尚憑狐。
度嶺瞻牛鬥，浮江淬轆轤。未平人睚眥，誰懼鬼揶揄。
盆浦潮通楚，匡山地接吳。庾樓清桂滿，遠寺素蓮敷。
彷彿皆停馬，悲歡盡隙駒。舊交封宿草，衰鬢重生芻。
萬戟分梁苑，雙旌寄魯儒。駸駸移歲月，冉冉近桑榆。
疲馬愁千里，孤鴻念五湖。終當賦歸去，那更學楊朱。
480.03 【憶春日太液池亭候對（長慶三年）】李紳
宮鶯報曉瑞煙開，三島靈禽拂水回。橋轉彩虹當綺殿，
艦浮花鷁近蓬萊。草承香輦王孫長，桃豔仙顏阿母栽。
簪筆此時方侍從，卻思金馬笑鄒枚。
480.04 【憶夜直金鑾殿承旨】李紳
月當銀漢玉繩低，深聽簫韶碧落齊。門壓紫垣高綺樹，
閣連青瑣近丹梯。墨宣外渥催飛詔，草布深恩促換題。
明日獨歸花路遠，可憐人世隔雲霓。
480.05 【憶春日曲江宴後許至芙蓉園】李紳
春風上苑開桃李，詔許看花入御園。香徑草中回玉勒，
鳳凰池畔泛金樽。綠絲垂柳遮風暗，紅藥低叢拂砌繁。
歸繞曲江煙景晚，未央明月鎖千門。
480.06 【新昌宅書堂前有藥樹一株今已盈拱前長慶中…名之天上樹】李紳
白榆星底開紅甲，珠樹宮中長紫霄。丹彩結心才辨質，
碧枝抽葉乍成條。羽衣道士偷玄圃，金簡真人護玉苗。
長帶九天餘雨露，近來蔥翠欲成喬。
480.07 【過荊門】李紳
荊江水闊煙波轉，荊門路繞山蔥蒨。帆勢侵雲滅又明，
山程背日昏還見。青青麥隴啼飛鴉，寂寞野徑棠梨花。
行行驅馬萬里遠，漸入煙嵐危棧賒。林中有鳥飛出谷，
月上千巖一聲哭。腸斷思歸不可聞，人言恨魄來巴蜀。
我聽此鳥祝我魂，魂死莫學聲銜冤。縱爲羽族莫棲息，
直上青雲呼帝閽。此時山月如銜鏡，巖樹參差互輝映。
皎潔深看入澗泉，分明細見樵人徑。陰森鬼廟當郵亭，
雞豚日宰聞羶腥。愚夫禍福自迷惑，魍魎憑何通百靈。
月低山曉問行客，已酹椒漿拜荒陌。惆悵忠貞徒自持，
誰祭山頭望夫石。
480.08 【涉沅瀟】李紳
屈原死處瀟湘陰，滄浪淼淼雲沉沉。蛟龍長怒虎長嘯，
山木翛翛波浪深。煙橫日落驚鴻起，山映餘霞杳千里。
鴻叫離離入暮天，霞消漠漠深雲水。水靈江暗揚波濤，
黿鼉動盪風騷騷。行人愁望待明月，星漢沉浮【鬼長】鬼號。
屈原爾爲懷王沒，水府通天化靈物。何不驅雷擊電除奸邪，
可憐空作沈泉骨。舉杯瀝酒招爾魂，月影滉漾開乾坤。
波白水黑山隱見，汨羅之上遙昏昏。風帆候曉看五兩，
戍鼓咚咚遠山響。潮滿江津猿鳥啼，荊夫楚語飛蠻槳。
瀟湘島浦無人居，風驚水暗惟鮫魚。行來擊棹獨長嘆，
問爾精魄何所如。
480.09 【逾嶺嶠止荒陬抵高要】李紳
天將南北分寒燠，北被羔裘南卉服。寒氣凝爲戎虜驕，
炎蒸結作蟲虺毒。周王止化惟荊蠻，漢武鑿遠通孱顏。
南標銅柱限荒徼，五嶺從茲窮險艱。衡山截斷炎方北，
回雁峯南瘴煙黑。萬壑奔傷溢作瀧，湍飛浪激如繩直。
千崖傍聳猿嘯悲，丹蛇玄虺潛蜲蛇。瀧夫擬楫劈高浪，
瞥忽浮沉如電隨。嶺頭刺竹蒙籠密，火拆紅蕉焰燒日。
嶺上泉分南北流，行人照水愁腸骨。陰森石路盤縈紆，
雨寒日暖常斯須。瘴雲暫卷火山外，蒼茫海氣窮番禺。
鷓鴣猿鳥聲相續，椎髻嘵呼同戚促。百處谿灘異雨晴，
四時雷電迷昏旭。魚腸雁足望緘封，地遠三江嶺萬重。
魚躍豈通清遠峽，雁飛難渡漳江東。雲蒸地熱無霜霰，
桃李冬華匪時變。天際長垂飲澗虹，檐前不去銜泥燕。
幸逢雷雨蕩妖昏，提挈悲歡出海門。西日眼明看少長，
北風身醒辨寒溫。賈生謫去因前席，痛哭書成竟何益。
物忌忠良表是非，朝驅絳灌爲讎敵。明皇聖德異文皇，
不使無辜困鬼方。漢日傅臣終委棄，如今衰叟重輝光。
高明白日恩深海，齒髮雖殘壯心在。空愧駑駘異一毛，
無令朽骨慚千載。
480.010 【移九江（效何水部。餘自九江及今週一紀矣）】李紳
秋波入白水，帆去侵空小。五兩劇奔星，檣烏疾飛鳥。
盆城依落日，盆浦看雲眇。雲眇更蒼蒼，匡山低夕陽。
楚客喜風水，秦人悲異鄉。異鄉秋思苦，江皋月華吐。
漾漾隱波亭，悠悠通月浦。津橋歸候吏，竹巷開門戶。
容膝有匡牀，及肩才數堵。隙光非白駒，懸磬我無虞。
體瘦寡行立，家肥安啜哺。天書憐譴謫，重作朱轓客。
四座眼全青，一麾頭半白。今來思往事，往事益悽然。
風月同今昔，悲歡異目前。四時嗟閱水，一紀換流年。
獨有西庭鶴，孤鳴白露天。
480.011 【泛五湖（效謝惠連）】李紳
範子蛻冠履，扁舟逸霄漢。嗟予抱險艱，怵惕驚瀰漫。
窮通氾濫勞，趣適殊昏旦。浴日蕩層空，浮天淼無畔。
依灘落葉聚，立浦驚鴻散。浪疊雪峯連，山孤翠崖斷。
風帆同巨壑，雲矗成高岸。宇宙可東西，星辰沈粲爛。
霞生澒洞遠，月吐青熒亂。豈復問津迷，休爲呂梁嘆。
漂沈自詎保，覆溺心長判。吳越郡異鄉，嬰童及爲玩。
依稀佔井邑，嘹唳同鵝鸛。舉棹未宵分，維舟方日旰。
徵斯濟川力，若鼓凌風翰。易狎當悔遊，臨深罔知難。
480.012 【過鍾陵（餘長慶三年除江西觀察使，奉詔不之任）】李紳
龍沙江尾抱鍾陵，水郭村橋晚景澄。江對楚山千里月，
郭連漁浦萬家燈。省拋雙旆辭榮寵，遽落丹霄起愛憎。
惆悵舊遊同草露，卻思恩顧一沾膺。
480.013 【溯西江】李紳
江風不定半晴陰，愁對花時盡日吟。孤棹自遲從蹭蹬，
亂帆爭疾競浮沉。一身累困懷千載，百口無虞貴萬金。
空闊遠看波浪息，楚山安穩過雲岑。
480.014 【早發】李紳
沙洲月落宿禽驚，潮起風微曉霧生。黃鶴浪明知上信，
黑龍山暗避前程。火旗似辨吳門戍，水驛遙迷楚塞城。
蕭索更看江葉下，兩鄉俱是宦遊情。
480.015 【守滁陽深秋憶登郡城望琅琊】李紳
山城小閣臨青嶂，紅樹蓮宮接薜蘿。斜日半巖開古殿，
野煙浮水掩輕波。菊迎秋節西風急，雁引砧聲北思多。
深夜獨吟還不寐，坐看凝露滿庭莎。
480.016 【滁陽春日懷果園閒宴（園中雜樹，多手植也）】李紳
西園到日栽桃李，紅白低枝拂酒杯。繁豔只愁風處落，
醉筵多就月中開。勸人莫折憐芳早，把燭頻看畏曉催。
聞道數年深草露，幾株猶得近池臺。
480.017 【悲善才】李紳
穆王夜幸蓬池曲，金鑾殿開高秉燭。東頭弟子曹善才，
琵琶請進新翻曲。翠蛾列坐層城女，笙笛參差齊笑語。
天顏靜聽朱絲彈，衆樂寂然無敢舉。銜花金鳳當承撥，
轉腕攏弦促揮抹，花翻鳳嘯天上來，裴回滿殿飛春雪。
抽弦度曲新聲發，金鈴玉珮相瑳切。流鶯子母飛上林，
仙鶴雌雄唳明月。此時奉詔侍金鑾，別殿承恩許召彈。
三月曲江春草綠，九霄天樂下雲端。紫髯供奉前屈膝，
盡彈妙曲當春日。寒泉注射隴水開，胡雁翻飛向天沒。
日曛塵暗車馬散，爲惜新聲有餘嘆。明年冠劍閉橋山，
萬里孤臣投海畔。籠禽鎩翮尚還飛，白首生從五嶺歸。
聞道善才成朽骨，空餘弟子奉音徽。南譙寂寞三春晚，
有客彈弦獨悽怨。靜聽深奏楚月光，憶昔初聞曲江宴。
心悲不覺淚闌干，更爲調絃反覆彈。秋吹動搖神女佩，
月珠敲擊水晶盤。自憐淮海同泥滓，恨魄凝心未能死。
惆悵追懷萬事空，雍門感慨徒爲爾。
480.018 【聞裏謠效古歌】李紳
鄉里兒，桑麻鬱郁禾黍肥，冬有襤襦夏有絺。
兄鋤弟耨妻在機，夜犬不吠開蓬扉。鄉里兒，醉還飽，
濁醪初熟勸翁媼。鳴鳩拂羽知年好，齊和楊花踏春草。
勸年少，樂耕桑。使君爲我剪荊棘，使君爲我驅豺狼。
林中無虎山有鹿，水底無蛟魚有魴。父漁子獵日歸暮，
月明處處舂黃粱。鄉里兒，東家父老爲爾言，
鼓腹那知生育恩？莫令太守馳朱轓，懸鼓一鳴盧鵲喧。
惡聲主吏噪爾門，唧唧力力烹雞豚。鄉里兒，莫悲吒。
上有明王頒詔下，重選賢良恤孤寡。春日遲遲驅五馬，
留犢投錢以爲謝。鄉里兒，終爾詞。我無工巧唯無私，
舉手一揮臨路岐。
480.019 【轉壽春守太和庚戌歲二月祗命壽陽時替裴…詩人之末雲】李紳
未登崖谷尋丹竈，且歷軒窗看壁題。那遇八公生羽翼，
空悲七子委塵泥。舊壇無復翔雲鶴，廢壘曾經振鼓鼙。
點檢遺編盡朝菌，應難求望一刀圭。
480.020 【憶壽春廢虎坑餘以春二月至郡主吏舉所職稱霍…去郡三載】李紳
匪將履尾求兢惕，那效探雛所患爭。當路絕羣嘗誡暴，
爲貓驅獮亦先迎。每推至化宣餘力，豈用潛機害爾生。
休逐豺狼止貪戾，好爲仁獸答皇明。
480.021 【壽陽罷郡日有詩十首與追懷…物·肥河維舟阻凍祗待敕命】李紳
罷分符竹作閒官，舟凍肥河擬棹難。食蘗苦心甘處困，
飲冰持操敢辭寒。夜燈空應漁家火，朝食還依雁宿灘。
西奏血誠遙稽首，乞容歸病老江干。
淮陽效理空多病，疏受辭榮豈戀班。陳力不任趨北闕，
有家無處寄東山。疲驂豈念前程稅，倦鳥安能待暮還。
珍重八公山下叟，不勞重淚更追攀。
480.022 【壽陽罷郡日有詩十首與追懷不殊今編…紀瑞物·別連理樹】李紳
垂陰敢慕甘棠葉，附干將呈瑞木符。十步蘭茶同秀彩，
萬年枝葉表皇圖。芟夷不及知無患，雨露曾沾自不枯。
好住孤根託桃李，莫令從此混樵蘇。
480.023 【壽陽罷郡日有詩十首…不殊今編於後兼紀瑞物·虎不食人】李紳
南山白額同馴擾，亦變仁心去殺機。不競牛甘令買患，
免遭狐假妄憑威。渡河豈適他邦害，據谷終無暴物非。
爾效騶虞護生草，豈徒柔伏在淮淝。
480.024 【壽陽罷郡日…瑞物·發壽陽分司敕到又遇新正感懷書事】李紳
休爲建隼臨淝守，轉作垂絲入洛人。罷閱舊林三載籍，
又開新曆四年春。雲遮北雁愁行客，柳起東風慰病身。
漸喜雪霜消解盡，得隨風水到天津。
480.025 【壽陽罷郡日有詩十首與追懷…兼紀瑞物物·初出淝口入淮】李紳
東風百里雪初晴，淝口冰開好濯纓。野老擁途知意重，
病夫拋郡喜身輕。人心莫厭如弦直，淮水長憐似鏡清。
回首夕嵐山翠遠，楚郊煙樹隱襄城。
480.026 【壽陽罷郡日有詩十首與追懷…兼紀瑞物物·入淮至盱眙】李紳
山凝翠黛孤峯迥，淮起銀花五兩高。天外綺霞迷海鶴，
日邊紅樹豔仙桃。岸驚目眩同奔馬，浦溢心疑睹抃鰲。
寄謝雲帆疾飛鳥，莫誇回雁卷輕毛。
480.027 【壽陽罷郡日有詩十首與追懷…兼紀瑞物物·憶東湖】李紳
菱歌罷唱鷁舟回，雪鷺銀鷗左右來。霞散浦邊雲錦截，
月升湖面鏡波開。魚驚翠羽金鱗躍，蓮脫紅衣紫菂摧。
淮口值春偏悵望，數株臨水是寒梅。
