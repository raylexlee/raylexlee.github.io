第一莫嫌材地弱，些些紕縵最宜人。
曾經滄海難爲水，除卻巫山不是雲。
取次花叢懶回顧，半緣修道半緣君。
尋常百種花齊發，偏摘梨花與白人。
今日江頭兩三樹，可憐和葉度殘春。
422.035 【雜憶五首】元稹
今年寒食月無光，夜色才侵已上牀。
憶得雙文通內裏，玉櫳深處暗聞香。
花籠微月竹籠煙，百尺絲繩拂地懸。
憶得雙文人靜後，潛教桃葉送鞦韆。
寒輕夜淺繞回廊，不辨花叢暗辨香。
憶得雙文朧月下，小樓前後捉迷藏。
山榴似火葉相兼，亞拂磚階半拂檐。
憶得雙文獨披掩，滿頭花草倚新簾。
春冰消盡碧波湖，漾影殘霞似有無。
憶得雙文衫子薄，鈿頭雲映褪紅酥。
422.036 【有所教】元稹
莫畫長眉畫短眉，斜紅傷豎莫傷垂。
人人總解爭時勢，都大須看各自宜。
422.037 【襄陽爲盧竇紀事（第五首一作馬戴詩襄陽席上呈於司空）】元稹
帝下真符召玉真，偶逢遊女暫相親。
素書三卷留爲贈，從向人間說向人。
風弄花枝月照階，醉和春睡倚香懷。
依稀似覺雙環動，潛被蕭郎卸玉釵。
鶯聲撩亂曙燈殘，暗覓金釵動曉寒。
猶帶春酲懶相送，櫻桃花下隔簾看。
琉璃波面月籠煙，暫逐蕭郎走上天。
今日歸時最腸斷，回江還是夜來船。
花枝臨水復臨堤，閒照江流亦照泥。
千萬春風好抬舉，夜來曾有鳳凰棲。
422.038 【會真詩三十韻】元稹
微月透簾櫳，螢光度碧空。遙天初縹緲，低樹漸蔥蘢。
龍吹過庭竹，鸞歌拂井桐。羅綃垂薄霧，環佩響輕風。
絳節隨金母，雲心捧玉童。更深人悄悄，晨會雨濛濛。
珠瑩光文履，花明隱繡櫳。寶釵行綵鳳，羅帔掩丹虹。
言自瑤華浦，將朝碧帝宮。因遊李城北，偶向宋家東。
戲調初微拒，柔情已暗通。低鬟蟬影動，回步玉塵蒙。
轉面流花雪，登牀抱綺叢。鴛鴦交頸舞，翡翠合歡籠。
眉黛羞頻聚，朱脣暖更融。氣清蘭蕊馥，膚潤玉肌豐。
無力慵移腕，多嬌愛斂躬。汗光珠點點，發亂綠鬆鬆。
方喜千年會，俄聞五夜窮。留連時有限，繾綣意難終。
慢臉含愁態，芳詞誓素衷。贈環明運合，留結表心同。
啼粉流清鏡，殘燈繞暗蟲。華光猶冉冉，旭日漸曈曈。
警乘還歸洛，吹簫亦上嵩。衣香猶染麝，枕膩尚殘紅。
冪冪臨塘草，飄飄思渚蓬。素琴鳴怨鶴，清漢望歸鴻。
海闊誠難度，天高不易衝。行雲無處所，蕭史在樓中。
422.039 【古豔詩二首】元稹
春來頻到宋家東，垂袖開懷待好風。
鶯藏柳暗無人語，惟有牆花滿樹紅。
深院無人草樹光，嬌鶯不語趁陰藏。
等閒弄水浮花片，流出門前賺阮郎。
