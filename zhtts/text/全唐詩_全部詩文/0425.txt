第一莫嫌材地弱，些些纰缦最宜人。
曾经沧海难为水，除却巫山不是云。
取次花丛懒回顾，半缘修道半缘君。
寻常百种花齐发，偏摘梨花与白人。
今日江头两三树，可怜和叶度残春。
422.035 【杂忆五首】元稹
今年寒食月无光，夜色才侵已上床。
忆得双文通内里，玉栊深处暗闻香。
花笼微月竹笼烟，百尺丝绳拂地悬。
忆得双文人静后，潜教桃叶送秋千。
寒轻夜浅绕回廊，不辨花丛暗辨香。
忆得双文胧月下，小楼前后捉迷藏。
山榴似火叶相兼，亚拂砖阶半拂檐。
忆得双文独披掩，满头花草倚新帘。
春冰消尽碧波湖，漾影残霞似有无。
忆得双文衫子薄，钿头云映褪红酥。
422.036 【有所教】元稹
莫画长眉画短眉，斜红伤竖莫伤垂。
人人总解争时势，都大须看各自宜。
422.037 【襄阳为卢窦纪事（第五首一作马戴诗襄阳席上呈于司空）】元稹
帝下真符召玉真，偶逢游女暂相亲。
素书三卷留为赠，从向人间说向人。
风弄花枝月照阶，醉和春睡倚香怀。
依稀似觉双环动，潜被萧郎卸玉钗。
莺声撩乱曙灯残，暗觅金钗动晓寒。
犹带春酲懒相送，樱桃花下隔帘看。
琉璃波面月笼烟，暂逐萧郎走上天。
今日归时最肠断，回江还是夜来船。
花枝临水复临堤，闲照江流亦照泥。
千万春风好抬举，夜来曾有凤凰栖。
422.038 【会真诗三十韵】元稹
微月透帘栊，萤光度碧空。遥天初缥缈，低树渐葱茏。
龙吹过庭竹，鸾歌拂井桐。罗绡垂薄雾，环佩响轻风。
绛节随金母，云心捧玉童。更深人悄悄，晨会雨濛濛。
珠莹光文履，花明隐绣栊。宝钗行彩凤，罗帔掩丹虹。
言自瑶华浦，将朝碧帝宫。因游李城北，偶向宋家东。
戏调初微拒，柔情已暗通。低鬟蝉影动，回步玉尘蒙。
转面流花雪，登床抱绮丛。鸳鸯交颈舞，翡翠合欢笼。
眉黛羞频聚，朱唇暖更融。气清兰蕊馥，肤润玉肌丰。
无力慵移腕，多娇爱敛躬。汗光珠点点，发乱绿松松。
方喜千年会，俄闻五夜穷。留连时有限，缱绻意难终。
慢脸含愁态，芳词誓素衷。赠环明运合，留结表心同。
啼粉流清镜，残灯绕暗虫。华光犹冉冉，旭日渐曈曈。
警乘还归洛，吹箫亦上嵩。衣香犹染麝，枕腻尚残红。
幂幂临塘草，飘飘思渚蓬。素琴鸣怨鹤，清汉望归鸿。
海阔诚难度，天高不易冲。行云无处所，萧史在楼中。
422.039 【古艳诗二首】元稹
春来频到宋家东，垂袖开怀待好风。
莺藏柳暗无人语，惟有墙花满树红。
深院无人草树光，娇莺不语趁阴藏。
等闲弄水浮花片，流出门前赚阮郎。
