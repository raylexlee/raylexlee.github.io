第403卷 元稹
403.01 【酬東川李相公十六韻（次用本韻）】元稹
昔附赤霄羽，葳蕤遊紫垣。鬥班香案上，奏語玉晨尊。
戇直撩忌諱，科儀懲傲頑。自從真籍除，棄置勿復論。
前時共遊者，日夕黃金軒。請帝下巫覡，八荒求我魂。
鸞鳳屢鳴顧，燕雀尚籬藩。徒令霄漢外，往往塵念存。
存念豈虛設，並投瓊與璠。彈珠古所訝，此用何太敦。
鄒律寒氣變，鄭琴祥景奔。靈芝繞身出，左右光彩繁。
碾玉無俗色，蕊珠非世言。重慚前日句，陋若蕕並蓀。
臘月巴地雨，瘴江愁浪翻。因持駭雞寶，一照濁水昏。
403.02 【酬獨孤二十六送歸通州】元稹
再拜捧兄贈，拜兄珍重言。我有平生志，臨別將具論。
十歲慕倜儻，愛白不愛昏。寧愛寒切烈，不愛暘溫暾。
二十走獵騎，三十遊海門。憎兔跳躍躍，惡鵬黑翻翻。
鰲釣氣方壯，鶻拳心頗尊。下觀猙獰輩，一掃冀不存。
名冠壯士籍，功酬明主恩。不然合身棄，何況身上痕。
金石有銷爍，肺腑無寒溫。分畫久已定，波濤何足煩。
嘗希蘇門嘯，詎厭巴樹猿。瘴水徒浩浩，浮雲亦軒軒。
長歌莫長嘆，飲斛莫飲樽。生爲醉鄉客，死作達士魂。
403.03 【酬劉猛見送】元稹
種花有顏色，異色即爲妖。養鳥惡羽翮，剪翮不待高。
非無剪傷者，物性難自逃。百足雖捷捷，商羊亦翹翹。
伊餘狷然質，謬入多士朝。任氣有愎戇，容身寡朋曹。
愚狂偶似直，靜僻非敢驕。一爲毫髮忤，十載山川遙。
爍鐵不在火，割肌不在刀。險心露山嶽，流語翻波濤。
六尺安敢主，方寸由自調。神劍土不蝕，異布火不燋。
雖無二物姿，庶欲效一毫。未能深蹙蹙，多謝相勞勞。
去去我移馬，遲遲君過橋。雲勢正橫壑，江流初滿槽。
持此慰遠道，此之爲舊交。
403.04 【酬樂天赴江州路上見寄三首】元稹
昔在京城心，今在吳楚末。千山道路險，萬里音塵闊。
天上參與商，地上胡與越。終天升沉異，滿地網羅設。
心有無眹環，腸有無繩結。有結解不開，有環尋不歇。
山嶽移可盡，江海塞可絕。離恨若空虛，窮年思不徹。
生莫強相同，相同會相別。
襄陽大堤繞，我向堤前住。燭隨花豔來，騎送朝雲去。
萬竿高廟竹，三月徐亭樹。我昔憶君時，君今懷我處。
有身有離別，無地無岐路。風塵同古今，人世勞新故。
人亦有相愛，我爾殊衆人。朝朝寧不食，日日願見君。
一日不得見，愁腸坐氛氳。如何遠相失，各作萬里雲。
雲高風苦多，會合難遽因。天上猶有礙，何況地上身。
403.05 【郵竹】元稹
庭有蕭蕭竹，門有闐闐騎。囂靜本殊途，因依偶同寄。
亭亭乍幹雲，嫋嫋亦垂地。人有異我心，我無異人意。
403.06 【落月】元稹
落月沉餘影，陰渠流暗光。蚊聲靄窗戶，螢火繞屋樑。
飛幌翠雲薄，新荷清露香。不吟復不寐，竟夕池水傍。
403.07 【高荷】元稹
種藕百餘根，高荷才四葉。颭閃碧雲扇，團圓青玉疊。
亭亭自抬舉，鼎鼎難藏擫。不學著水荃，一生長怗怗。
403.08 【和裴校書鷺鷥飛】元稹
鷺鷥鷺鷥何遽飛，鴉驚雀噪難久依。
清江見底草堂在，一點白光終不歸。
403.09 【夜池】元稹
荷葉團圓莖削削，綠萍面上紅衣落。
滿池明月思啼螿，高屋無人風張幕。
403.010 【酬楊司業十二兄早秋述情見寄】元稹
白髮故人少，相逢意彌遠。往事共銷沉，前期各衰晚。
昨來遇彌苦，已復雲離巘。秋草古膠庠，寒沙廢宮苑。
知心豈忘鮑，詠懷難和阮。壯志日蕭條，那能競朝幰。
403.011 【代杭人作使君一朝去二首】元稹
使君一朝去，遺愛在人口。惠化境內春，才名天下首。
爲問龔黃輩，兼能作詩否。
使君一朝去，斷腸如剉檗。無復見冰壺，唯應鏤金石。
自此一州人，生男盡名白。
403.012 【長慶曆】元稹
年曆復年曆，卷盡悲且惜。歷日何足悲，但悲年運易。
年年豈無嘆，此嘆何唧唧。所嘆別此年，永無長慶曆。
403.013 【順宗至德大聖大安孝皇帝輓歌詞三首（左拾遺時作）】元稹
不改延洪祚，因成揖讓朝。謳歌同戴啓，遏密共思堯。
雨露施恩廣，梯航會葬遙。號弓那獨切，曾感昔年招。
前春文祖廟，大舜嗣堯登。及此逾年感，還因是月崩。
壽緣追孝促，業在繼明興。儉詔同今古，山川繞灞陵。
七月悲風起，淒涼萬國人。羽儀經巷內，轀輅轉城闉。
暝色依陵早，秋聲入輅新。自嗟同草木，不識永貞春。
403.014 【憲宗章武孝皇帝輓歌詞三首（膳部員外時作）】元稹
國付重離後，身隨十聖仙。北辰移帝座，西日到虞泉。
方丈言虛設，華胥事眇然。觸鱗曾在宥，偏哭墮髯前。
天寶遺餘事，元和盛聖功。二兇梟帳下，三叛斬都中。
始服沙陀虜，方吞邏逤戎。狼星如要射，猶有鼎湖弓。
月落禁垣西，星攢曉仗齊。風傳宮漏苦，雲拂羽儀低。
路隘車千兩，橋危馬萬蹄。共蹉封石檢，不爲報功泥。
403.015 【恭王故太妃輓歌詞二首（校書郎時作）】元稹
燕姞貽天夢，梁王盡孝思。雖從魏詔葬，得用漢藩儀。
曙月殘光斂，寒簫度曲遲。平生奉恩地，哀輓欲何之。
文衛羅新壙，仙娥掩暝山。雪雲埋隴合，簫鼓望城還。
寒樹風難靜，霜郊夜更閒。哀榮深孝嗣，儀表在河間。
403.016 【哭呂衡州六首】元稹
氣敵三人傑，交深一紙書。我投冰瑩眼，君報水憐魚。
髀股惟誇瘦，膏肓豈暇除。傷心死諸葛，憂道不憂餘。
望有經綸釣，虔收宰相刀。江文駕風遠，雲貌接天高。
國待球琳器，家藏虎豹韜。盡將千載寶，埋入五原蒿。
白馬雙旌隊，青山八陣圖。請纓期系虜，枕草誓捐軀。
勢激三千壯，年應四十無。遙聞不瞑目，非是不憐吳。
鵰鶚生難敵，沉檀死更香。兒童喧巷市，羸老哭碑堂。
雁起沙汀暗，雲連海氣黃。祝融峯上月，幾照北人喪。
回雁峯前雁，春回盡卻回。聯行四人去，同葬一人來。
鐃吹臨江返，城池隔霧開。滿船深夜哭，風棹楚猿哀。
杜預春秋癖，揚雄著述精。在時兼不語，終古定歸名。
耒水波文細，湘江竹葉輕。平生思風月，潛寐若爲情。
403.017 【僧如展及韋載同遊碧澗寺各賦詩…不復撰成徒以四韻爲識】元稹
重吟前日他生句，豈料逾旬便隔生。會擬一來身塔下，
無因共繞寺廊行。紫毫飛札看猶溼，黃字新詩和未成。
縱使得如羊叔子，不聞兼記舊交情。
403.018 【公安縣遠安寺水亭見展公題壁漂然淚流因書四韻】元稹
碧澗去年會，與師三兩人。今來見題壁，師已是前身。
芰葉迎僧夏，楊花度俗春。空將數行淚，灑遍塔中塵。
403.019 【寒食日毛空路示侄晦及從簡】元稹
我昔孩提從我兄，我今衰白爾初成。
分明寄取原頭路，百世長鬚此路行。
403.020 【別孫村老人（寒食日）】元稹
年年漸覺老人稀，欲別孫翁淚滿衣。
未死不知何處去，此身終向此原歸。
403.021 【和樂天劉家花】元稹
閒坊靜曲同消日，淚草傷花不爲春。
遍問舊交零落盡，十人才有兩三人。
403.022 【褒城驛二首】元稹
容州詩句在褒城，幾度經過眼暫明。
今日重看滿衫淚，可憐名字已前生。
憶昔萬株梨映竹，遇逢黃令醉殘春。
梨枯竹盡黃令死，今日再來衰病身。
403.023 【和樂天夢亡友劉太白同遊二首】元稹
君詩昨日到通州，萬里知君一夢劉。
閒坐思量小來事，只應元是夢中游。
老來東郡復西州，行處生塵爲喪劉。
縱使劉君魂魄在，也應至死不同遊。
403.024 【酬樂天見憶，兼傷仲遠】元稹
死別重泉閟，生離萬里賒。瘴侵新病骨，夢到故人家。
遙淚陳根草，閒收落地花。庾公樓悵望，巴子國生涯。
河任天然曲，江隨峽勢斜。與君皆直戇，須分老泥沙。
403.025 【與樂天同葬杓直】元稹
元伯來相葬，山濤誓撫孤。不知他日事，兼得似君無。
