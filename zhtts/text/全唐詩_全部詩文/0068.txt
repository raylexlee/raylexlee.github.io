第068卷 崔融1
68.01 【關山月】崔融1
月生西海上，氣逐邊風壯。萬里度關山，蒼茫非一狀。
漢兵開郡國，胡馬窺亭障。夜夜聞悲笳，徵人起南望。
68.02 【擬古】崔融1
飲馬臨濁河，濁河深不測。河水日東注，河源乃西極。
思君正如此，誰爲生羽翼。日夕大川陰，雲霞千里色。
所思在何處，宛在機中織。離夢當有魂，愁容定無力。
夙齡負奇志，中夜三嘆息。拔劍斬長榆，彎弓射小棘。
班張固非擬，衛霍行可即。寄謝閨中人，努力加飧食。
68.03 【西征軍行遇風】崔融1
北風捲塵沙，左右不相識。颯颯吹萬里，昏昏同一色。
馬煩莫敢進，人急未遑食。草木春更悲，天景晝相匿。
夙齡慕忠義，雅尚存孤直。覽史懷浸驕，讀詩嘆孔棘。
及茲戎旅地，忝從書記職。兵氣騰北荒，軍聲振西極。
坐覺威靈遠，行看氛祲息。愚臣何以報，倚馬申微力。
68.04 【塞垣行（一作崔湜詩）】崔融1
疾風捲溟海，萬里揚沙礫。仰望不見天，昏昏竟朝夕。
是時軍兩進，東拒復西敵。蔽山張旗鼓，間道潛鋒鏑。
精騎突曉圍，奇兵襲暗壁。十月邊塞寒，四山沍陰積。
雨雪雁南飛，風塵景西迫。昔我事討論，未嘗怠經籍。
一朝棄筆硯，十年操矛戟。豈要黃河誓，須勒燕山石。
可嗟牧羊臣，海外久爲客。
68.05 【登東陽沈隱侯八詠樓】崔融1
旦登西北樓，樓峻石墉厚。宛生長定□，俯壓三江口。
排階銜鳥衡，交疏過牛鬥。左右會稽鎮，出入具區藪。
越巖森其前，浙江漫其後。此地實東陽，由來山水鄉。
隱侯有遺詠，落簡尚餘芳。具物昔未改，斯人今已亡。
粵餘忝藩左，束髮事文場。悵不見夫子，神期遙相望。
68.06 【從軍行】崔融1
穹廬雜種亂金方，武將神兵下玉堂。天子旌旗過細柳，
匈奴運數盡枯楊。關頭落月橫西嶺，塞下凝雲斷北荒。
漠漠邊塵飛衆鳥，昏昏朔氣聚羣羊。依稀蜀杖迷新竹，
彷彿胡牀識故桑。臨海舊來聞驃騎，尋河本自有中郎。
坐看戰壁爲平土，近待軍營作破羌。
68.07 【和宋之問寒食題黃梅臨江驛】崔融1
春分自淮北，寒食渡江南。忽見潯陽水，疑是宋家潭。
明主閽難叫，孤臣逐未堪。遙思故園陌，桃李正酣酣。
68.08 【留別杜審言並呈洛中舊遊】崔融1
斑鬢今爲別，紅顏昨共遊。年年春不待，處處酒相留。
駐馬西橋上，回車南陌頭。故人從此隔，風月坐悠悠。
68.09 【詠寶劍】崔融1
寶劍出昆吾，龜龍夾採珠。五精初獻術，千戶競淪都。
匣氣衝牛斗，山形轉轆轤。欲知天下貴，持此問風胡。
68.010 【吳中好風景】崔融1
洛渚問吳潮，吳門想洛橋。夕煙楊柳岸，春水木蘭橈。
城邑高樓近，星辰北斗遙。無因生羽翼，輕舉託還飆。
68.011 【則天皇后輓歌二首】崔融1
宵陳虛禁夜，夕臨空山陰。日月昏尺景，天地慘何心。
紫殿金鋪澀，黃陵玉座深。鏡奩長不啓，聖主淚沾巾。
前殿臨朝罷，長陵合葬歸。山川不可望，文物盡成非。
陰月霾中道，軒星落太微。空餘天子孝，松上景雲飛。
68.012 【戶部尚書崔公輓歌】崔融1
八座圖書委，三臺章奏盈。舉杯常有勸，曳履忽無聲。
市若荊州罷，池如薛縣平。空餘濟南劍，天子署高名。
68.013 【韋長史輓詞】崔融1
日落桑榆下，寒生松柏中。冥冥多苦霧，切切有悲風。
京兆新阡闢，扶陽甲第空。郭門從此去，荊棘漸蒙籠。
68.014 【和梁王衆傳張光祿是王子晉後身】崔融1
聞有沖天客，披雲下帝畿。三年上賓去，千載忽來歸。
昔偶浮丘伯，今同丁令威。中郎才貌是，柱史姓名非。
祗召趨龍闕，承恩拜虎闈。丹成金鼎獻，酒至玉杯揮。
天仗分旄節，朝容間羽衣。舊壇何處所，新廟坐光輝。
漢主存仙要，淮南愛道機。朝朝緱氏鶴，長向洛城飛。
68.015 【哭蔣詹事儼】崔融1
江上有長離，從容盛羽儀。一鳴百獸舞，一舉羣鳥隨。
應我聖明代，巢君阿閣垂。鉤陳侍帷扆，環衛奉旌麾。
雅量滄海納，完才廟廊施。養親光孝道，事主竭忠規。
貞節既已固，殊榮良不訾。朝遊雲漢省，夕宴芙蓉池。
汲黯言當直，陳平智本奇。功成喜身退，時往惜年馳。
鎮國山基毀，中天柱石頹。將軍空有頌，刺史獨留碑。
蕪漫藏書壁，荒涼懸劍枝。昔餘參下位，數載忝牽羈。
置榻恩逾重，迎門禮自卑。竹林常接興，黍谷每逢吹。
逸翰金相發，清談玉柄揮。不輕文舉少，深嘆子云疲。
遺愛猶如在，殘編尚可窺。即今流水曲，何處俗人知。
68.016 【嵩山石淙侍宴應制】崔融1
洞口仙岩類削成，泉香石冷晝含清。龍旗畫月中天下，
鳳管披雲此地迎。樹作帷屏陽景翳，芝如宮闕夏涼生。
今朝出豫臨懸圃，明日陪遊向赤城。
68.017 【塞上寄內】崔融1
旅魂驚塞北，歸望斷河西。春風若可寄，暫爲繞蘭閨。
