第718卷 蘇拯
718.01 【頌魯】蘇拯
天推魯仲尼，周遊布典墳。遊遍七十國，不令遇一君。
一國如一遇，單車不轉輪。良由至化力，爲國不爲身。
禮樂行未足，邅回厄於陳。禮樂今有餘，袞旒當聖人。
傷哉絕糧議，千載誤云云。
718.02 【醫人】蘇拯
古人醫在心，心正藥自真。今人醫在手，手濫藥不神。
我願天地爐，多銜扁鵲身。遍行君臣藥，先從凍餒均。
自然六合內，少聞貧病人。
718.03 【西施】蘇拯
吳王從驕佚，天產西施出。豈徒伐一人，所希救羣物。
良由上天意，惡盈戒奢侈。不獨破吳國，不獨生越水。
在周名褒姒，在紂名妲己。變化本多塗，生殺亦如此。
君王政不修，立地生西子。
718.04 【金谷園】蘇拯
積金累作山，山高小於址。栽花比綠珠，花落還相似。
徒有敵國富，不能買東市。徒有絕世容，不能樓上死。
只此上高樓，何如在平地。
718.05 【巫山】蘇拯
昔時亦云雨，今時亦云雨。自是荒淫多，夢得巫山女。
從來聖明君，可聽妖魅語。只今峯上雲，徒自生容與。
718.06 【賈客】蘇拯
長帆掛短舟，所願疾如箭。得喪一驚飄，生死無良賤。
不謂天不祐，自是人苟患。嘗言海利深，利深不如淺。
718.07 【狡兔行】蘇拯
秋來無骨肥，鷹犬遍原野。草中三穴無處藏，
何況平田無穴者。
718.08 【長城】蘇拯
嬴氏設防胡，烝沙築冤壘。蒙公取勳名，豈算生民死。
運畚力不禁，碎身砂磧裏。黔黎欲半空，長城舂未已。
皇天潛鼓怒，力化一女子。遂使萬雉崩，不盡數行淚。
自古進身者，本非陷物致。當時文德修，不到三世地。
718.09 【織婦女】蘇拯
伊餘盡少女，一種飾螓首。徒能事機杼，與之作歌舞。
歌舞片時間，黃金翻袖取。只看舞者樂，豈念織者苦。
感此嘗憶古人言，一婦不織天下寒。
718.010 【古塞下】蘇拯
百戰已休兵，寒雲愁未歇。血染長城沙，馬踏徵人骨。
早得用蛾眉，免陷邊戍卒。始知髦頭星，不在彎弓沒。
718.011 【水旱禱】蘇拯
禱祈勿告天，酒漿勿澆地。陰陽和也無妖氣，
陰陽愆期乃人致。病生心腹不自醫，古屋澄潭何神祟。
718.012 【鄒律】蘇拯
鄒律暖燕谷，青史徒編錄。人心不變遷，空吹閒草木。
世患有三惑，爾律莫能抑。邊苦有長征，爾律莫能息。
斯術未濟時，斯律亦何益。爭如至公一開口，
吹起賢良霸邦國。
718.013 【蜘蛛諭】蘇拯
春蠶吐出絲，濟世功不絕。蜘蛛吐出絲，飛蟲成聚血。
蠶絲何專利，爾絲何專孽。映日張網羅，遮天亦何別。
儻居要地門，害物可堪說。網成雖福己，網敗還禍爾。
小人與君子，利害一如此。
718.014 【獵犬行】蘇拯
獵犬未成行，狐兔無奈何。獵犬今盈羣，狐兔依舊多。
自爾初跳躍，人言多拏躩。常指天外狼，立可口中嚼。
骨長毛衣重，燒殘菸草薄。狡兔何曾擒，時把家雞捉。
食盡者飯翻，增養者惡壯。可嗟獵犬壯復壯，
不堪兔絕良弓喪。
718.015 【斷火謠】蘇拯
誰謂之推賢，於世何功果。絕爾晉侯交，禁我唐虞火。
國閉檀榆煙，大禮成隳墮。暗室枯槁飯，冷面相看坐。
陽升既非佑，陰伏若爲佐。焉凍羣生腹，將止天下禍。
但究冤濫刑，天道無不可。鄙哉前朝翊贊臣，
訏謨之規何瑣瑣。
718.016 【思婦吟】蘇拯
秋風雁又歸，邊信一何早。攬衣出門望，落葉滿長道。
一從秉箕帚，十載孤懷抱。可堪日日醉寵榮，
不說思君令人老。
718.017 【雉兔者】蘇拯
所獵一何酷，終年耗林麓。飛走如未空，貪殘豈知足。
嘗聞獵書史，可以鑑榮辱。嘗聞獵賢良，可以霸邦國。
如何縱網羅，空成肥骨肉。和濟俱不聞，曷所禳顛覆。
誰能爲扣天地爐，鑄此傷生其可乎！
718.018 【藥草】蘇拯
天子恤疲瘵，坤靈奉其職。年年濟世功，貴賤相兼植。
因產衆草中，所希採者識。一枝當若神，千金亦何直。
生草不生藥，無以彰士德。生藥不生草，無以彰奇特。
國忠在臣賢，民患憑藥力。靈草猶如此，賢人豈多得。
718.019 【凡草誡】蘇拯
野草凡不凡，亦應生和出。鋤夫耘藥欄，根不留其一。
良田本蕪穢，著地成棄物。人生行不修，何門可容膝。
不唯不爾容，得無凡草嫉。賢愚偃仰間，鑑之宜日日。
718.020 【明禁忌】蘇拯
陰陽家有書，卜築多禁忌。土中若有神，穴處何無祟。
我識先賢意，本誡驕侈地。恣欲創樓臺，率情染朱翠。
四面興土功，四時妨農事。可以沒兇災，四隅通一二。
一年省修營，萬民停困躓。動若契於理，福匪神之遺。
動若越於常，禍乃身之致。神在虛無間，土中非神位。
718.021 【傷彩飾】蘇拯
朝見亦光彩，暮見亦光彩。一旦風雨飄，十分無一在。
爾形才似削，爾貌不如昨。本爲是凡姿，誰教染丹雘。
虛飾片時間，天意以爲惡。物假猶如此，人假爭堪作。
718.022 【世迷】蘇拯
烏兔日夜行，與人運枯榮。爲善不常缺，爲惡不常盈。
天道無阿黨，人心自覆傾。所以多遷變，寧合天地情。
我願造化手，莫放狐兔走。恣海產珍奇，縱地生花柳。
美者一齊美，醜者一齊醜。民心歸大樸，戰爭亦何有。
718.023 【鴟梟】蘇拯
爲害未爲害，其如污物類。斯言之一玷，流傳極天地。
良木不得棲，清波不得戲。曾戲水堪疑，曾棲樹終棄。
天不殲爾族，與夫惡相濟。地若默爾聲，與夫妖爲諱。
一時懷害心，千古不能替。傷哉醜行人，茲禽亦爲譬。
718.024 【山中道者】蘇拯
筇杖六尺許，坐石流泉所。舉頭看古松，似對仙鶴語。
是時天氣清，四迥無塵侶。顧我笑相迎，知有丹砂異。
718.025 【漁人】蘇拯
垂竿朝與暮，披蓑臥橫楫。不問清平時，自樂滄波業。
長畏不得閒，幾度避遊畋。當笑釣臺上，逃名名卻傳。
718.026 【聞猿】蘇拯
秋風颯颯猿聲起，客恨猿哀一相似。
漫向孤危驚客心，何曾解入笙歌耳。
718.027 【經馬嵬坡】蘇拯
一從殺貴妃，春來花無意。此地縱千年，土香猶破鼻。
寵既出常理，辱豈同常死。一等異於衆，傾覆皆如此。
718.028 【經鶴臺】蘇拯
築臺非謂賢，獨聚乘軒鶴。六馬不能馭，九皋欲何託。
一旦敵兵來，萬民同隕濩。如何警露禽，不似銜環雀。
一物慾誤時，衆類皆成惡。至今臺基上，飛鳥不至泊。
718.029 【寄遠】蘇拯
遊子雖惜別，一去何時見。飛鳥猶戀巢，萬里亦何遠。
妾願化爲霜，日日下河梁。若能侵鬢色，先染薄情郎。
