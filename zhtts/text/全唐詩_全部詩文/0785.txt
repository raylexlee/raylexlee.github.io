第772卷 趙起 等
772.01 【奉和登會昌山應制（一作錢起詩）】趙起
睿想入希夷，真游到具茨。玉鸞登嶂遠，雲輅出花遲。
泉壑凝神處，陽和布澤時。六龍多順動，四海正雍熙。
772.02 【冬日與羣公泛舟焦山】王瓚
江外水不凍，今年寒復遲。衆芳且未歇，近臘仍袷衣。
載酒適我情，興來趣漸微。方舟大川上，環酌對落暉。
兩片青石棱，波際無因依。三山安可到，欲到風引歸。
滄溟壯觀多，心目豁暫時。況得窮日夕，乘槎何所之。
縱步不知遠，夕陽猶未回。好花隨處發，流水趁人來。
772.03 【度揭鴻嶺（漳州）】慕容韋
閩越曾爲塞，將軍舊置營。我歌空感慨，西北望神京。
772.04 【湘江】黃文
瀟湘江頭三月春，柳條弄日搖黃金。鷓鴣一聲在何許，
黃陵廟前煙靄深。丹青欲畫無好手，穩提玉勒沈吟久。
馬蹄不爲行客留，心掛長林屢回首。
772.05 【題龍陽縣青草湖】唐溫如
西風吹老洞庭波，一夜湘君白髮多。
醉後不知天在水，滿船清夢壓星河。
772.06 【訾家洲】歐陽賓
舊業分明桂水頭，人歸業盡水東流。
春風日暮江頭立，不及漁人有釣舟。
772.07 【題吉州龍溪】何敬
龍溪之山秀而峙，龍溪之水清無底。狂風激烈翻春濤，
薄霧冥濛溢清泚。奔流百折銀河通，落花滾滾浮霞紅。
四時佳境不可窮，彷彿直與桃源通。
772.08 【過睦州青溪渡】楊彝
天闊銜江雨，冥冥上客衣。潭清魚可數，沙晚雁爭飛。
川穀留雲氣，鵜鶘傍釣磯。飄零江海客，欹側一帆歸。
772.09 【闔閭城懷古】裴瑤
五湖春水接遙天，國破君亡不記年。
惟有妖娥曾舞處，古臺寂寞起愁煙。
772.010 【葦谷】鄭玉
水會三川漾碧波，雕陰人唱採花歌。
舊時白翟今荒壤，葦谷悽悽風雨多。
772.011 【登岳陽樓】麻溫其
湖邊景物屬秋天，樓上風光似去年。仙侶緱生留福地，
湘娥帝子寄哀弦。雲門自統軒臺外，木葉偏飛楚客前。
極目江山何處是，一帆萬里信歸船。
772.012 【經望湖驛】韋鎰
大漠無屯雲，孤峯出亂柳。前驅白登道，顧失飛狐口。
遙憶代王城，俯臨恆山後。累累多古墓，寂寞爲墟久。
豈不固金湯，終聞擊銅鬥。交歡初仗信，接宴翻貽咎。
埋寶賊夫人，磨笄傷彼婦。功成行且薄，義立名不朽。
莫慎纖微端，其何社稷守。身歿國遂亡，此立人君醜。
772.013 【杪秋洞庭懷王道士】謝太虛
漂泊日復日，洞庭今更秋。青桃亦何意，此夜催人愁。
惆悵客中月，裴回江上樓。心知楚天遠，目送滄波流。
謝客久已滅，微言無處求。空餘白雲在，客興隨孤舟。
千里杳難盡，一身常獨遊。故園復何許，江漢徒遲留。
772.014 【君山祠】周嶽秀
萬頃湖波浸碧天，旌封香火幾千年。風濤澎湃魚龍舞，
棟宇崢嶸燕雀遷。遠岫光中濃淡樹，斜陽影裏往來船。
江河願借吹噓便，應有神功在目前。
772.015 【新樂府】馬逢
溫谷春生至，宸遊近甸榮。雲隨天上轉，風入御筵輕。
翠蓋浮佳氣，朱樓依太清。朝臣冠劍退，宮女管絃迎。
772.016 【部落曲】馬逢
蕃軍傍塞遊，代馬噴風秋。老將垂金甲，閼支著錦裘。
雕戈蒙豹尾，紅旆插狼頭。日暮天山下，鳴笳漢使愁。
772.017 【從軍】馬逢
漢馬千蹄合一羣，單于鼓角隔山聞。
沙塠風起紅樓下，飛上胡天作陣雲。
772.018 【宮詞二首（一作顧況詩）】馬逢
金吾持戟護軒檐，天樂傳教萬姓瞻。
樓上美人相倚看，紅妝透出水晶簾。
玉樓天半起笙歌，風送宮人笑語和。
月影殿開聞曉漏，水晶簾卷近秋河。
