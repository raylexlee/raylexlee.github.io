第176卷 李白
176.01 【送鲁郡刘长史迁弘农长史】李白
鲁国一杯水，难容横海鳞。仲尼且不敬，况乃寻常人。
白玉换斗粟，黄金买尺薪。闭门木叶下，始觉秋非春。
闻君向西迁，地即鼎湖邻。宝镜匣苍藓，丹经埋素尘。
轩后上天时，攀龙遗小臣。及此留惠爱，庶几风化淳。
鲁缟如白烟，五缣不成束。临行赠贫交，一尺重山岳。
相国齐晏子，赠行不及言。托阴当树李，忘忧当树萱。
他日见张禄，绨袍怀旧恩。
176.02 【送族弟单父主簿凝摄宋城主簿至郭南月桥却回…留饮赠之】李白
吾家青萍剑，操割有馀闲。往来纠二邑，此去何时还。
鞍马月桥南，光辉歧路间。贤豪相追饯，却到栖霞山。
群花散芳园，斗酒开离颜。乐酣相顾起，征马无由攀。
176.03 【鲁郡东石门送杜二甫】李白
醉别复几日，登临遍池台。何时石门路，重有金樽开。
秋波落泗水，海色明徂徕。飞蓬各自远，且尽手中杯。
176.04 【鲁郡尧祠送张十四游河北】李白
猛虎伏尺草，虽藏难蔽身。有如张公子，肮脏在风尘。
岂无横腰剑，屈彼淮阴人。击筑向北燕，燕歌易水滨。
归来泰山上，当与尔为邻。
176.05 【杭州送裴大泽赴庐州长史】李白
西江天柱远，东越海门深。去割慈亲恋，行忧报国心。
好风吹落日，流水引长吟。五月披裘者，应知不取金。
176.06 【灞陵行送别】李白
送君灞陵亭，灞水流浩浩。上有无花之古树，
下有伤心之春草。我向秦人问路歧，
云是王粲南登之古道。古道连绵走西京，
紫阙落日浮云生。正当今夕断肠处，黄鹂愁绝不忍听。
176.07 【送贺监归四明应制】李白
久辞荣禄遂初衣，曾向长生说息机。真诀自从茅氏得，
恩波宁阻洞庭归。瑶台含雾星辰满，仙峤浮空岛屿微。
借问欲栖珠树鹤，何年却向帝城飞。
176.08 【送窦司马贬宜春】李白
天马白银鞍，亲承明主欢。斗鸡金宫里，射雁碧云端。
堂上罗中贵，歌钟清夜阑。何言谪南国，拂剑坐长叹。
赵璧为谁点，隋珠枉被弹。圣朝多雨露，莫厌此行难。
176.09 【送羽林陶将军】李白
将军出使拥楼船，江上旌旗拂紫烟。万里横戈探虎穴，
三杯拔剑舞龙泉。莫道词人无胆气，临行将赠绕朝鞭。
176.010 【送程、刘二侍郎兼独孤判官赴安西幕府】李白
安西幕府多材雄，喧喧惟道三数公。绣衣貂裘明积雪，
飞书走檄如飘风。朝辞明主出紫宫，银鞍送别金城空。
天外飞霜下葱海，火旗云马生光彩。胡塞清尘几日归，
汉家草绿遥相待。
176.011 【送侄良携二妓赴会稽，戏有此赠】李白
携妓东山去，春光半道催。遥看若桃李，双入镜中开。
176.012 【送贺宾客归越】李白
镜湖流水漾清波，狂客归舟逸兴多。
山阴道士如相见，应写黄庭换白鹅。
176.013 【送张遥之寿阳幕府】李白
寿阳信天险，天险横荆关。苻坚百万众，遥阻八公山。
不假筑长城，大贤在其间。战夫若熊虎，破敌有馀闲。
张子勇且英，少轻卫霍孱。投躯紫髯将，千里望风颜。
勖尔效才略，功成衣锦还。
176.014 【送裴十八图南归嵩山二首】李白
何处可为别，长安青绮门。胡姬招素手，延客醉金樽。
临当上马时，我独与君言。风吹芳兰折，日没鸟雀喧。
举手指飞鸿，此情难具论。同归无早晚，颍水有清源。
君思颍水绿，忽复归嵩岑。归时莫洗耳，为我洗其心。
洗心得真情，洗耳徒买名。谢公终一起，相与济苍生。
176.015 【同王昌龄送族弟襄归桂阳二首】李白
秦地见碧草，楚谣对清樽。把酒尔何思，鹧鸪啼南园。
余欲罗浮隐，犹怀明主恩。踌躇紫宫恋，孤负沧洲言。
终然无心云，海上同飞翻。相期乃不浅，幽桂有芳根。
尔家何在潇湘川， 青莎白石长沙边。昨梦江花照江日，
几枝正发东窗前。觉来欲往心悠然，魂随越鸟飞南天。
秦云连山海相接，桂水横烟不可涉。送君此去令人愁，
风帆茫茫隔河洲。春潭琼草绿可折，西寄长安明月楼。
176.016 【送外甥郑灌从军三首】李白
六博争雄好彩来，金盘一掷万人开。
丈夫赌命报天子，当斩胡头衣锦回。
丈八蛇予出陇西，弯弧拂箭白猿啼。
破胡必用龙韬策，积甲应将熊耳齐。
月蚀西方破敌时，及瓜归日未应迟。
斩胡血变黄河水，枭首当悬白鹊旗。
176.017 【送于十八应四子举落第还嵩山】李白
吾祖吹橐籥，天人信森罗。归根复太素，群动熙元和。
炎炎四真人，摛辩若涛波。交流无时寂，杨墨日成科。
夫子闻洛诵，夸才才固多。为金好踊跃，久客方蹉跎。
道可束卖之，五宝溢山河。劝君还嵩丘，开酌盼庭柯。
三花如未落，乘兴一来过。
176.018 【送别】李白
寻阳五溪水，沿洄直入巫山里。胜境由来人共传，
君到南中自称美。送君别有八月秋，飒飒芦花复益愁。
云帆望远不相见，日暮长江空自流。
176.019 【送族弟绾从军安西】李白
汉家兵马乘北风，鼓行而西破犬戎。尔随汉将出门去，
剪虏若草收奇功。君王按剑望边色，旄头已落胡天空。
匈奴系颈数应尽，明年应入蒲萄宫。
176.020 【送梁公昌从信安北征】李白
入幕推英选，捐书事远戎。高谈百战术，郁作万夫雄。
起舞莲花剑，行歌明月弓。将飞天地阵，兵出塞垣通。
祖席留丹景，征麾拂彩虹。旋应献凯入，麟阁伫深功。
176.021 【送白利从金吾董将军西征】李白
西羌延国讨，白起佐军威。剑决浮云气，弓弯明月辉。
马行边草绿，旌卷曙霜飞。抗手凛相顾，寒风生铁衣。
176.022 【送张秀才从军】李白
六驳食猛虎，耻从驽马群。一朝长鸣去，矫若龙行云。
壮士怀远略，志存解世纷。周粟犹不顾，齐珪安肯分。
抱剑辞高堂，将投崔冠军。长策扫河洛，宁亲归汝坟。
当令千古后，麟阁著奇勋。
176.023 【送崔度还吴（度，故人礼部员外国辅之子）】李白
幽燕沙雪地，万里尽黄云。朝吹归秋雁，南飞日几群。
中有孤凤雏，哀鸣九天闻。我乃重此鸟，彩章五色分。
胡为杂凡禽，雏鹜轻贱君。举手捧尔足，疾心若火焚。
拂羽泪满面，送之吴江濆。去影忽不见，踌躇日将曛。
176.024 【送祝八之江东，赋得浣纱石】李白
西施越溪女，明艳光云海。未入吴王宫殿时，
浣纱古石今犹在。桃李新开映古查，菖蒲犹短出平沙。
昔时红粉照流水，今日青苔覆落花。君去西秦适东越，
碧山青江几超忽。若到天涯思故人，浣纱石上窥明月。
176.025 【送侯十一】李白
朱亥已击晋，侯嬴尚隐身。时无魏公子，岂贵抱关人。
余亦不火食，游梁同在陈。空馀湛卢剑，赠尔托交亲。
176.026 【鲁中送二从弟赴举之西京（一作送族弟锽）】李白
鲁客向西笑，君门若梦中。霜凋逐臣发，日忆明光宫。
复羡二龙去，才华冠世雄。平衢骋高足，逸翰凌长风。
舞袖拂秋月，歌筵闻早鸿。送君日千里，良会何由同。
176.027 【奉饯高尊师如贵道士传道箓毕归北海】李白
道隐不可见，灵书藏洞天。吾师四万劫，历世递相传。
别杖留青竹，行歌蹑紫烟。离心无远近，长在玉京悬。
176.028 【金陵送张十一再游东吴】李白
张翰黄花句，风流五百年。谁人今继作，夫子世称贤。
再动游吴棹，还浮入海船。春光白门柳，霞色赤城天。
去国难为别，思归各未旋。空馀贾生泪，相顾共凄然。
176.029 【送纪秀才游越】李白
海水不满眼，观涛难称心。即知蓬莱石，却是巨鳌簪。
送尔游华顶，令余发舄吟。仙人居射的，道士住山阴。
禹穴寻溪入，云门隔岭深。绿萝秋月夜，相忆在鸣琴。
176.030 【送长沙陈太守二首】李白
长沙陈太守，逸气凌青松。英主赐五马，本是天池龙。
湘水回九曲，衡山望五峰。荣君按节去，不及远相从。
七郡长沙国，南连湘水滨。定王垂舞袖，地窄不回身。
莫小二千石，当安远俗人。洞庭乡路远，遥羡锦衣春。
176.031 【送杨燕之东鲁】李白
关西杨伯起，汉日旧称贤。四代三公族，清风播人天。
夫子华阴居，开门对玉莲。何事历衡霍，云帆今始还。
君坐稍解颜，为君歌此篇。我固侯门士，谬登圣主筵。
一辞金华殿，蹭蹬长江边。二子鲁门东，别来已经年。
因君此中去，不觉泪如泉。
176.032 【送蔡山人】李白
我本不弃世，世人自弃我。一乘无倪舟，八极纵远舵。
燕客期跃马，唐生安敢讥。采珠勿惊龙，大道可暗归。
故山有松月，迟尔玩清晖。
176.033 【送萧三十一之鲁中，兼问稚子伯禽】李白
六月南风吹白沙，吴牛喘月气成霞。水国郁蒸不可处，
时炎道远无行车。夫子如何涉江路，云帆袅袅金陵去。
高堂倚门望伯鱼，鲁中正是趋庭处。我家寄在沙丘傍，
三年不归空断肠。君行既识伯禽子，应驾小车骑白羊。
176.034 【送杨山人归嵩山】李白
我有万古宅，嵩阳玉女峰。长留一片月，挂在东溪松。
尔去掇仙草，菖蒲花紫茸。岁晚或相访，青天骑白龙。
176.035 【送殷淑三首】李白
海水不可解，连江夜为潮。俄然浦屿阔，岸去酒船遥。
惜别耐取醉，鸣榔且长谣。天明尔当去，应便有风飘。
白鹭洲前月，天明送客回。青龙山后日，早出海云来。
流水无情去，征帆逐吹开。相看不忍别，更进手中杯。
痛饮龙筇下，灯青月复寒。醉歌惊白鹭，半夜起沙滩。
176.036 【送岑征君归鸣皋山】李白
岑公相门子，雅望归安石。奕世皆夔龙，中台竟三拆。
至人达机兆，高揖九州伯。奈何天地间，而作隐沦客。
贵道能全真，潜辉卧幽邻。探元入窅默，观化游无垠。
光武有天下，严陵为故人。虽登洛阳殿，不屈巢由身。
余亦谢明主，今称偃蹇臣。登高览万古，思与广成邻。
蹈海宁受赏，还山非问津。西来一摇扇，共拂元规尘。
176.037 【送范山人归泰山】李白
鲁客抱白鹤，别余往泰山。初行若片云，杳在青崖间。
高高至天门，日观近可攀。云山望不及，此去何时还。
