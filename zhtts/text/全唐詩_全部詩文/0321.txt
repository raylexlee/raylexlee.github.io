第320卷 權德輿
320.01 【奉和聖制九月十八日賜百寮追賞因書所懷】權德輿
錫宴朝野洽，追歡堯舜情。秋堂絲管動，水榭煙霞生。
黃花媚新霽，碧樹含餘清。同和六律應，交泰萬宇平。
春藻下中天，湛恩闡文明。小臣諒何以，亦此摽華纓。
320.02 【奉和聖制九日言懷賜中書門下及百寮】權德輿
令節在豐歲，皇情喜乂安。絲竹調六律，簪裾列千官。
煙霜暮景清，水木秋光寒。筵開曲池上，望盡終南端。
天文麗慶霄，墨妙驚飛鸞。願言黃花酒，永奉今日歡。
320.03 【奉和聖制重陽日中外同歡以詩言志因示百僚】權德輿
玉醴宴嘉節，拜恩歡有餘。煌煌菊花秀，馥馥萸房舒。
白露秋稼熟，清風天籟虛。和聲度簫韶，瑞氣深儲胥。
百辟皆醉止，萬方今宴如。宸衷在化成，藻思煥瓊琚。
微臣徒竊抃，豈足歌唐虞。
320.04 【奉和聖制中春麟德殿會百寮觀新樂】權德輿
仲春藹芳景，內庭宴羣臣。森森列干鏚，濟濟趨鉤陳。
大樂本天地，中和序人倫。正聲邁鹹濩，易象含羲文。
玉俎映朝服，金鈿明舞茵。韶光雪初霽，聖藻風自薰。
時泰恩澤溥，功成行綴新。賡歌仰昭回，竊比華封人。
320.05 【奉和聖制中和節賜百官宴集因示所懷】權德輿
萬方慶嘉節，宴喜皇澤均。曉開蓂葉初，景麗星鳥春。
藻思貞百度，著明並三辰。物情舒在陽，時令弘至仁。
衢酒和樂被，薰絃聲曲新。賡歌武弁側，永荷玄化醇。
320.06 【奉和聖制重陽日即事六韻】權德輿
嘉節在陽數，至歡朝野同。恩隨千鍾洽，慶屬五稼豐。
時菊洗露華，秋池涵霽空。金絲響仙樂，劍舄羅宗公。
天道光下濟，睿詞敷大中。多慚擊壤曲，何以答堯聰。
320.07 【奉和聖制豐年多慶九日示懷】權德輿
寒露應秋杪，清光澄曙空。澤均行葦厚，年慶華黍豐。
聲明暢八表，宴喜陶九功。文麗日月合，樂和天地同。
聖言在推誠，臣職惟匪躬。瑣細何以報，翾飛淳化中。
320.08 【贈文敬太子廟時享退文舞迎武舞樂章】權德輿
幹旄羽籥相虧蔽，一進一退殊行綴。
昔獻三雍盛禮容，今陳六佾崇儀制。
320.09 【讀穀梁傳二首】權德輿
荀寅士吉射，誠乃蔽聰明。奈何趙志父，專舉晉陽兵。
下令漢七國，藉此以爲名。吾嘉徙薪智，禍亂何由生。
憶昔溴梁會，豈伊無諸侯。羣臣自盟歃，君政如贅旒。
有力則宗楚，何人復尊周。空文徒爾貶，見此眥血流。
320.010 【劉紹相訪夜話，因書即事】權德輿
故人愴久別，茲夕款郊扉。山僮漉野醞，稚子褰書帷。
清露泫珠瑩，金波流玉徽。忘言我造適，瞪視君無違。
但令靜勝躁，自使癯者肥。不待蘧生年，從此知昔非。
320.011 【臥病喜惠上人、李鍊師、茅處士見訪，因以贈】權德輿
沈痾結繁慮，臥見書窗曙。方外三賢人，惠然來相親。
整巾起曳策，喜非車馬客。支郎有佳文，新句凌碧雲。
霓裳何飄飄，浩志凌紫氛。復有沈冥士，遠系三茅君。
各言麋鹿性，不與簪組羣。清言出象系，曠跡逃玄纁。
心源暫澄寂，世故方糾紛。終當逐師輩，巖桂香氳芬。
320.012 【多病戲書，因示長孺】權德輿
行年未四十，已覺百病生。眼眩飛蠅影，耳厭遠蟬聲。
甘辛敗六藏，冰炭交七情。唯思曲肱枕，搔首擲華纓。
320.013 【古興】權德輿
月中有桂樹，無翼難上天。海底有龍珠，下隔萬丈淵。
人生大限雖百歲，就中三十稱一世。晦明烏兔相推遷，
雪霜漸到雙鬢邊。沉憂戚戚多浩嘆，不得如意居太半。
一氣暫聚常恐散，黃河清兮白石爛。
320.014 【感寓】權德輿
殘雨倦欹枕，病中時序分。秋蟲與秋葉，一夜隔窗聞。
虛室對搖落，晤言無與羣。冥心試觀化，世故如絲棼。
但看鳶戾天，豈見山出雲。下里徒擊節，朱弦祕南薰。
梧桐秀朝陽，上有威鳳文。終待九成奏，來儀瑞吾君。
320.015 【跌傷伏枕，有勸醲酒者暫忘所苦，因有一絕】權德輿
一杯宜病士，四體委胡牀。暫得遺形處，陶然在醉鄉。
320.016 【病中苦熱】權德輿
三伏鼓洪爐，支離一病夫。倦眠身似火，渴歠汗如珠。
悸乏心難定，沉煩氣欲無。何時灑微雨，因與好風俱。
320.017 【覽鏡見白髮數莖光鮮特異】權德輿
秋來皎潔白鬚光，試脫朝簪學酒狂。
一曲酣歌還自樂，兒孫嬉笑挽衣裳。
320.018 【南亭曉坐因以示璩】權德輿
隱几日無事，風交松桂枝。園廬含曉霽，草木發華姿。
跡似南山隱，官從小宰移。萬殊同野馬，方寸即靈龜。
弱質常多病，流年近始衰。圖書傳授處，家有一男兒。
320.019 【竹徑偶然作】權德輿
退朝此休沐，閉戶無塵氛。杖策入幽徑，清風隨此君。
琴觴恣偃傲，蘭蕙相氛氳。幽賞方自適，林西煙景曛。
320.020 【拜昭陵過咸陽墅】權德輿
季子乏二頃，揚雄才一廛。伊予此南畝，數已逾前賢。
頃歲辱明命，銘勳鏤貞堅。遂茲操書致，內顧增缺然。
乃葺場圃事，迨今三四年。適因昭陵拜，得抵咸陽田。
田夫競致辭，鄉耋爭來前。村盤既羅列，雞黍皆珍鮮。
古稱祿代耕，人以食爲天。自慚廩給厚，諒使井稅先。
塗塗溝塍霧，漠漠桑柘煙。荒蹊沒古木，精舍臨秋泉。
池籠豈所安，樵牧乃所便。終當解纓絡，田裏諧因緣。
320.021 【早春南亭即事】權德輿
虛齋坐清晝，梅坼柳條鮮。節候開新曆，筋骸減故年。
振衣慚艾綬，窺鏡嘆華顛。獨有開懷處，孫孩戲目前。
320.022 【璩授京兆府參軍戲書以示兼呈獨孤郎】權德輿
見爾府中趨，初官足慰吾。老牛還舐犢，凡鳥亦將雛。
喜至翻成感，癡來或欲殊。因慚玉潤客，應笑此非夫。
320.023 【書紳詩】權德輿
和靜有真質，斯人稱最靈。感物惑天性，觸裏紛多名。
禍機生隱微，智者鑑未形。敗禮因近習，哲人自居貞。
當令念慮端，鄙嫚不能萌。苟非不逾矩，焉得遂性情。
謹之在事初，動用各有程。千里起步武，彗雲自纖莖。
心源一流放，駭浪奔長鯨。淵木苟端深，枝流則貞清。
和理通性術，悠久方昭明。先師留中庸，可以導此生。
320.024 【侍從遊後湖宴坐】權德輿
絕境殊不遠，湖塘直吾廬。煙霞旦夕生，泛覽誠可娛。
慈顏俯見喻，輟爾詩與書。清旭理輕舟，嬉遊散煩劬。
宿雨蕩殘燠，惠風與之俱。心靈一開曠，機巧眇已疏。
中流有荷花，花實相芬敷。田田綠葉映，豔豔紅姿舒。
繁香好風結，淨質清露濡。丹霞無容輝，嫭色亦踟躕。
穠芳射水木，欹葉遊龜魚。化工若有情，生植皆不如。
輕舟任沿溯，畢景乃躊躇。家人亦恬曠，稚齒皆忻愉。
素弦激悽清，旨酒盈樽壺。壽觴既頻獻，樂極隨歌呼。
圓月初出海，澄輝來滿湖。清光照酒酣，俯傾百慮無。
以茲心目暢，敵彼名利途。輕肥何爲者，漿藿自有餘。
願銷區中累，保此湖上居。無用誠自適，年年玩芙蕖。
320.025 【晨坐寓興】權德輿
清晨坐虛齋，羣動寂未喧。泊然一室內，因見萬化源。
得喪心既齊，清淨教益敦。境來每自愜，理勝或不言。
亭柯見榮枯，止水知清渾。悠悠世上人，此理法難論。
320.026 【郊居歲暮因書所懷】權德輿
養拙方去喧，深居絕人事。返耕忘帝力，樂道疏代累。
翛然衡茅下，便有江海意。寧知肉食尊，自覺儒衣貴。
煙霜當暮節，水石多幽致。三徑日閒安，千峯對深邃。
策藜出村渡，岸幘尋古寺。月魄清夜琴，猿聲警朝寐。
地偏芝桂長，境勝煙霞異。獨鳥帶晴光，疏篁淨寒翠。
窗前風葉下，枕上溪雲至。散發對農書，齋心看道記。
清言核名理，開卷窮精義。求譽觀朵頤，危身陷芳餌。
紛吾守孤直，世業常恐墜。就學緝韋編，銘心對欹器。
元和暢萬物，動植鹹使遂。素履期不渝，永懷丘中志。
320.027 【暮春閒居示同志】權德輿
避喧非傲世，幽興樂郊園。好古每開卷，居貧常閉門。
曙鍾來古寺，旭日上西軒。稍與清境會，暫無塵事煩。
靜看雲起滅，閒望鳥飛翻。乍問山僧偈，時聽漁父言。
體羸諳藥性，事簡見心源。冠帶驚年長，詩書喜道存。
小池泉脈湊，危棟燕雛喧。風入松陰靜，花添竹影繁。
灌園輸井稅，學稼奉晨昏。此外知何有，怡然向一樽。
320.028 【田家即事】權德輿
閒臥藜牀對落暉，翛然便覺世情非。漠漠稻花資旅食，
青青荷葉制儒衣。山僧相訪期中飯，漁父同遊或夜歸。
待學尚平婚嫁畢，渚煙溪月共忘機。
320.029 【寓興】權德輿
弱冠無所就，百憂鍾一身。世德既顛墜，素懷亦堙淪。
風煙隔嵩丘，羸疾滯漳濱。昭代未通籍，豐年猶食貧。
敢求庖有魚，但慮甑生塵。俯首愧僮僕，蹇步羞親賓。
豈伊當途者，一一由中人。已矣勿復言，吾將問秋旻。
320.030 【浩歌】權德輿
杖策出蓬蓽，浩歌秋興長。北風吹荷衣，蕭颯景氣涼。
通逵抵山郭，里巷連湖光。孤雲淨遠峯，綠水溢芳塘。
魚鳥樂天性，雜英互芬芳。我心獨何爲，萬慮縈中腸。
履道身未泰，主家謀不臧。心爲世教牽，跡寄翰墨場。
出處兩未定，羈羸空自傷。沈憂不可裁，佇立河之梁。
晚歸茅檐下，左右陳壺觴。獨酌復長謠，放心遊八荒。
得喪同一域，是非亦何常。胡爲苦此生，矻矻徒自強。
乃知杯中物，可使憂患忘。因茲謝時輩，棲息無何鄉。
320.031 【與道者同守庚申】權德輿
洞真善救世，守夜看仙經。俾我外持內，當茲申配庚。
齋心已恬愉，澡身自澄明。沉沉簾幃下，靄靄燈燭清。
四支動有息，一室虛白生。收視忘趨舍，叩齒集神靈。
伊予嗜慾寡，居常痾恙輕。三尸既伏竄，九藏乃和平。
無令耳目勝，則使性命傾。窅然深夜中，若與元氣並。
釋宗稱定慧，儒師著誠明。派分示三教，理詣無二名。
吉祥能止止，委順則生生。視履苟無咎，天祐期永貞。
應物智不勞，虛中理自冥。豈資金丹術，即此駐頹齡。
320.032 【丙寅歲苦貧戲題】權德輿
清朝起藜牀，雪霜對枯籬。家人來告予，今日無晨炊。
鹺醯一已整，新炭固難期。厚生彼何人，工拙各異宜。
間歲從使檄，親賓苦川馳。雖非悖而入，與出常相隨。
吳門與南畝，頗亦持鎡基。有時遇豐年，歲計猶不支。
顏淵諒賢人，陋巷能自怡。中憶裴子野，泰然傾薄糜。
愧非古人心，慼慼愁朝飢。近古猶不及，太上那可希。
奈何時風扇，使我正性衰。巧智競憂勞，展轉生澆漓。
吾觀黃金印，未勝青松枝。粗令有魚菽，豈復求輕肥。
顧慚主家拙，甘使羣下嗤。如何致一杯，醉後無所知。
320.033 【獨酌】權德輿
獨酌復獨酌，滿盞流霞色。身外皆虛名，酒中有全德。
風清與月朗，對此情何極。
320.034 【知非】權德輿
名教自可樂，搢紳貴行道。何必學狂歌，深山對豐草。
320.035 【誡言】權德輿
言之或未行，前哲所不取。方寸雖浩然，因之三緘口。
320.036 【醉後】權德輿
美祿與賢人，相逢自可親。願將花柳月，盡賞醉鄉春。
