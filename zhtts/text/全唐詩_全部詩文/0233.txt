第232卷 杜甫
232.01 【太歲日】杜甫
楚岸行將老，巫山坐復春。病多猶是客，謀拙竟何人。
閶闔開黃道，衣冠拜紫宸。榮光懸日月，賜與出金銀。
愁寂鴛行斷，參差虎穴鄰。西江元下蜀，北斗故臨秦。
散地逾高枕，生涯脫要津。天邊梅柳樹，相見幾回新。
232.02 【元日示宗武】杜甫
汝啼吾手戰，吾笑汝身長。處處逢正月，迢迢滯遠方。
飄零還柏酒，衰病只藜牀。訓喻青衿子，名慚白首郎。
賦詩猶落筆，獻壽更稱觴。不見江東弟，高歌淚數行。
232.03 【遠懷舍弟穎、觀等】杜甫
陽翟空知處，荊南近得書。積年仍遠別，多難不安居。
江漢春風起，冰霜昨夜除。雲天猶錯莫，花萼尚蕭疏。
對酒都疑夢，吟詩正憶渠。舊時元日會，鄉黨羨吾廬。
232.04 【續得觀書，迎就當陽居止，正月中旬定出三峽】杜甫
自汝到荊府，書來數喚吾。頌椒添諷詠，禁火卜歡娛。
舟楫因人動，形骸用杖扶。天旋夔子國，春近岳陽湖。
發日排南喜，傷神散北籲。飛鳴還接翅，行序密銜蘆。
俗薄江山好，時危草木蘇。馮唐雖晚達，終覬在皇都。
232.05 【將別巫峽，贈南卿兄瀼西果園四十畝】杜甫
苔竹素所好，萍蓬無定居。遠遊長兒子，幾地別林廬。
雜蕊紅相對，他時錦不如。具舟將出峽，巡圃念攜鋤。
正月喧鶯末，茲辰放鷁初。雪籬梅可折，風榭柳微舒。
託贈卿家有，因歌野興疏。殘生逗江漢，何處狎樵漁。
232.06 【送大理封主簿五郎親事不合卻赴通州主簿前閬…親事遂停】杜甫
禁臠去東牀，趨庭赴北堂。風波空遠涉，琴瑟幾虛張。
渥水出騏驥，崑山生鳳凰。兩家誠款款，中道許蒼蒼。
頗謂秦晉匹，從來王謝郎。青春動才調，白首缺輝光。
玉潤終孤立，珠明得暗藏。餘寒折花卉，恨別滿江鄉。
232.07 【人日兩篇】杜甫
元日到人日，未有不陰時。冰雪鶯難至，春寒花較遲。
雲隨白水落，風振紫山悲。蓬鬢稀疏久，無勞比素絲。
此日此時人共得，一談一笑俗相看。尊前柏葉休隨酒，
勝裏金花巧耐寒。佩劍衝星聊暫拔，匣琴流水自須彈。
早春重引江湖興，直道無憂行路難。
232.08 【江梅】杜甫
梅蕊臘前破，梅花年後多。絕知春意好，最奈客愁何。
雪樹元同色，江風亦自波。故園不可見，巫岫鬱嵯峨。
232.09 【庭草】杜甫
楚草經寒碧，逢春入眼濃。舊低收葉舉，新掩卷牙重。
步履宜輕過，開筵得屢供。看花隨節序，不敢強爲容。
232.010 【大曆三年春白帝城放船出瞿塘峽久居夔府將適…凡四十韻】杜甫
老向巴人裏，今辭楚塞隅。入舟翻不樂，解纜獨長吁。
窄轉深啼狖，虛隨亂浴鳧。石苔凌几杖，空翠撲肌膚。
疊壁排霜劍，奔泉濺水珠。杳冥藤上下，濃澹樹榮枯。
神女峯娟妙，昭君宅有無。曲留明怨惜，夢盡失歡娛。
擺闔盤渦沸，欹斜激浪輸。風雷纏地脈，冰雪耀天衢。
鹿角真走險，狼頭如跋胡。惡灘寧變色，高臥負微軀。
書史全傾撓，裝囊半壓濡。生涯臨臬兀，死地脫斯須。
不有平川決，焉知衆壑趨。乾坤霾漲海，雨露洗春蕪。
鷗鳥牽絲颺，驪龍濯錦紆。落霞沉綠綺，殘月壞金樞。
泥筍苞初荻，沙茸出小蒲。雁兒爭水馬，燕子逐檣烏。
絕島容煙霧，環洲納曉晡。前聞辨陶牧，轉眄拂宜都。
縣郭南畿好，津亭北望孤。勞心依憩息，朗詠劃昭蘇。
意遣樂還笑，衰迷賢與愚。飄蕭將素髮，汩沒聽洪爐。
丘壑曾忘返，文章敢自誣。此生遭聖代，誰分哭窮途。
臥疾淹爲客，蒙恩早廁儒。廷爭酬造化，樸直乞江湖。
灩澦險相迫，滄浪深可逾。浮名尋已已，懶計卻區區。
喜近天皇寺，先披古畫圖。應經帝子渚，同泣舜蒼梧。
朝士兼戎服，君王按湛盧。旄頭初俶擾，鶉首麗泥塗。
甲卒身雖貴，書生道固殊。出塵皆野鶴，歷塊匪轅駒。
伊呂終難降，韓彭不易呼。五雲高太甲，六月曠摶扶。
回首黎元病，爭權將帥誅。山林託疲苶，未必免崎嶇。
232.011 【巫山縣汾州唐使君十八弟宴別兼諸公攜酒樂…留於屋壁】杜甫
臥病巴東久，今年強作歸。故人猶遠謫，茲日倍多違。
接宴身兼杖，聽歌淚滿衣。諸公不相棄，擁別惜光輝。
232.012 【春夜峽州田侍御長史津亭留宴（得筵字）】杜甫
北斗三更席，西江萬里船。杖藜登水榭，揮翰宿春天。
白髮煩多酒，明星惜此筵。始知雲雨峽，忽盡下牢邊。
232.013 【泊松滋江亭】杜甫
沙帽隨鷗鳥，扁舟系此亭。江湖深更白，松竹遠微青。
一柱全應近，高唐莫再經。今宵南極外，甘作老人星。
232.014 【行次古城店泛江作，不揆鄙拙，奉呈江陵幕府諸公】杜甫
老年常道路，遲日復山川。白屋花開裏，孤城麥秀邊。
濟江元自闊，下水不勞牽。風蝶勤依槳，春鷗懶避船。
王門高德業，幕府盛才賢。行色兼多病，蒼茫泛愛前。
232.015 【乘雨入行軍六弟宅】杜甫
曙角凌雲罷，春城帶雨長。水花分塹弱，巢燕得泥忙。
令弟雄軍佐，凡才污省郎。萍漂忍流涕，衰颯近中堂。
232.016 【宴胡侍御書堂（李尚書之芳、鄭祕監審同集歸字韻）】杜甫
江湖春欲暮，牆宇日猶微。暗暗春籍滿，輕輕花絮飛。
翰林名有素，墨客興無違。今夜文星動，吾儕醉不歸。
232.017 【書堂飲既，夜復邀李尚書下馬，月下賦絕句】杜甫
湖水林風相與清，殘尊下馬復同傾。
久判野鶴如霜鬢，遮莫鄰雞下五更。
232.018 【上巳日徐司錄林園宴集】杜甫
鬢毛垂領白，花蕊亞枝紅。欹倒衰年廢，招尋令節同。
薄衣臨積水，吹面受和風。有喜留攀桂，無勞問轉蓬。
232.019 【奉送蘇州李二十五長史丈之任】杜甫
星坼臺衡地，曾爲人所憐。公侯終必復，經術昔相傳。
食德見從事，克家何妙年。一毛生鳳穴，三尺獻龍泉。
赤壁浮春暮，姑蘇落海邊。客間頭最白，惆悵此離筵。
232.020 【暮春江陵送馬大卿公，恩命追赴闕下】杜甫
自古求忠孝，名家信有之。吾賢富才術，此道未磷緇。
玉府標孤映，霜蹄去不疑。激揚音韻徹，籍甚衆多推。
潘陸應同調，孫吳亦異時。北辰徵事業，南紀赴恩私。
卿月升金掌，王春度玉墀。薰風行應律，湛露即歌詩。
天意高難問，人情老易悲。尊前江漢闊，後會且深期。
232.021 【暮春陪李尚書、李中丞過鄭監湖亭泛舟（得過字韻）】杜甫
海內文章伯，湖邊意緒多。玉尊移晚興，桂楫帶酣歌。
春日繁魚鳥，江天足芰荷。鄭莊賓客地，衰白遠來過。
232.022 【奉送蜀州柏二別駕將中丞命赴江陵起居…行軍司馬佐】杜甫
中丞問俗畫熊頻，愛弟傳書彩鷁新。遷轉五州防禦使，
起居八座太夫人。楚宮臘送荊門水，白帝雲偷碧海春。
報與惠連詩不惜，知吾斑鬢總如銀。
232.023 【夏日楊長寧宅送崔侍御、常正字入京（得深字韻）】杜甫
醉酒揚雄宅，升堂子賤琴。不堪垂老鬢，還對欲分襟。
天地西江遠，星辰北斗深。烏臺俯麟閣，長夏白頭吟。
232.024 【和江陵宋大少府暮春雨後同諸公及舍弟宴書齋】杜甫
渥窪汗血種，天上麒麟兒。才士得神秀，書齋聞爾爲。
棣華晴雨好，彩服暮春宜。朋酒日歡會，老夫今始知。
232.025 【宇文晁尚書之甥崔彧司業之孫尚書之子重泛鄭監前湖】杜甫
郊扉俗遠長幽寂，野水春來更接連。錦席淹留還出浦，
葛巾欹側未回船。尊當霞綺輕初散，棹拂荷珠碎卻圓。
不但習池歸酩酊，君看鄭谷去夤緣。
232.026 【多病執熱奉懷李尚書（之芳）】杜甫
衰年正苦病侵凌，首夏何須氣鬱蒸。大水淼茫炎海接，
奇峯硉兀火雲升。思沾道暍黃梅雨，敢望宮恩玉井冰。
不是尚書期不顧，山陰野雪興難乘。
232.027 【水宿遣興奉呈羣公】杜甫
魯鈍乃多病，逢迎遠復迷。耳聾須畫字，發短不勝篦。
澤國雖勤雨，炎天竟淺泥。小江還積浪，弱纜且長堤。
歸路非關北，行舟卻向西。暮年漂泊恨，今夕亂離啼。
童稚頻書札，盤餐詎糝藜。我行何到此，物理直難齊。
高枕翻星月，嚴城疊鼓鼙。風號聞虎豹，水宿伴鳧鷖。
異縣驚虛往，同人惜解攜。蹉跎長泛鷁，展轉屢鳴雞。
嶷嶷瑚璉器，陰陰桃李蹊。餘波期救涸，費日苦輕齎。
支策門闌邃，肩輿羽翮低。自傷甘賤役，誰愍強幽棲。
巨海能無釣，浮雲亦有梯。勳庸思樹立，語默可端倪。
贈粟囷應指，登橋柱必題。丹心老未折，時訪武陵溪。
232.028 【奉賀陽城郡王太夫人恩命加鄧國太夫人】杜甫
衛幕銜恩重，潘輿送喜頻。濟時瞻上將，錫號戴慈親。
富貴當如此，尊榮邁等倫。郡依封土舊，國與大名新。
紫誥鸞回紙，清朝燕賀人。遠傳冬筍味，更覺綵衣春。
奕葉班姑史，芬芳孟母鄰。義方兼有訓，詞翰兩如神。
委曲承顏體，鶱飛報主身。可憐忠與孝，雙美畫騏驎。
232.029 【江陵望幸】杜甫
雄都元壯麗，望幸欻威神。地利西通蜀，天文北照秦。
風煙含越鳥，舟楫控吳人。未枉周王駕，終期漢武巡。
甲兵分聖旨，居守付宗臣。早發雲臺仗，恩波起涸鱗。
232.030 【江邊星月二首】杜甫
驟雨清秋夜，金波耿玉繩。天河元自白，江浦向來澄。
映物連珠斷，緣空一鏡升。餘光隱更漏，況乃露華凝。
江月辭風纜，江星別霧船。雞鳴還曙色，鷺浴自清川。
歷歷竟誰種，悠悠何處圓。客愁殊未已，他夕始相鮮。
232.031 【舟月對驛近寺】杜甫
更深不假燭，月朗自明船。金剎青楓外，朱樓白水邊。
城烏啼眇眇，野鷺宿娟娟。皓首江湖客，鉤簾獨未眠。
232.032 【舟中】杜甫
風餐江柳下，雨臥驛樓邊。結纜排魚網，連檣並米船。
今朝雲細薄，昨夜月清圓。飄泊南庭老，只應學水仙。
232.033 【遣悶】杜甫
地闊平沙岸，舟虛小洞房。使塵來驛道，城日避烏檣。
暑雨留蒸溼，江風借夕涼。行雲星隱見，疊浪月光芒。
螢鑑緣帷徹，蛛絲罥鬢長。哀箏猶憑几，鳴笛竟沾裳。
倚著如秦贅，過逢類楚狂。氣衝看劍匣，穎脫撫錐囊。
妖孽關東臭，兵戈隴右創。時清疑武略，世亂跼文場。
餘力浮於海，端憂問彼蒼。百年從萬事，故國耿難忘。
232.034 【江陵節度陽城郡王新樓成王請嚴侍御判官賦七字句同作】杜甫
樓上炎天冰雪生，高盡燕雀賀新成。碧窗宿霧濛濛溼，
朱栱浮雲細細輕。杖鉞褰帷瞻具美，投壺散帙有餘清。
自公多暇延參佐，江漢風流萬古情。
232.035 【又作此奉衛王】杜甫
西北樓成雄楚都，遠開山嶽散江湖。二儀清濁還高下，
三伏炎蒸定有無。推轂幾年唯鎮靜，曳裾終日盛文儒。
白頭授簡焉能賦，愧似相如爲大夫。
232.036 【舟出江陵南浦，奉寄鄭少尹（審）】杜甫
更欲投何處，飄然去此都。形骸元土木，舟楫復江湖。
社稷纏妖氣，干戈送老儒。百年同棄物，萬國盡窮途。
雨洗平沙靜，天銜闊岸紆。鳴螿隨泛梗，別燕赴秋菰。
棲託難高臥，飢寒迫向隅。寂寥相喣沫，浩蕩報恩珠。
溟漲鯨波動，衡陽雁影徂。南征問懸榻，東逝想乘桴。
濫竊商歌聽，時憂卞泣誅。經過憶鄭驛，斟酌旅情孤。
232.037 【江南逢李龜年】杜甫
岐王宅裏尋常見，崔九堂前幾度聞。
正是江南好風景，落花時節又逢君。
232.038 【官亭夕坐戲簡顏十少府】杜甫
南國調寒杵，西江浸日車。客愁連蟋蟀，亭古帶蒹葭。
不返青絲鞚，虛燒夜燭花。老翁須地主，細細酌流霞。
232.039 【秋日荊南述懷三十韻】杜甫
昔承推獎分，愧匪挺生材。遲暮宮臣忝，艱危袞職陪。
揚鑣隨日馭，折檻出雲臺。罪戾寬猶活，干戈塞未開。
星霜玄鳥變，身世白駒催。伏枕因超忽，扁舟任往來。
九鑽巴噀火，三蟄楚祠雷。望帝傳應實，昭王問不回。
蛟螭深作橫，豺虎亂雄猜。素業行已矣，浮名安在哉。
琴烏曲怨憤，庭鶴舞摧頹。秋雨漫湘水，陰風過嶺梅。
苦搖求食尾，常曝報恩腮。結舌防讒柄，探腸有禍胎。
蒼茫步兵哭，展轉仲宣哀。飢籍家家米，愁徵處處杯。
休爲貧士嘆，任受衆人咍。得喪初難識，榮枯劃易該。
差池分組冕，合沓起蒿萊。不必伊周地，皆知屈宋才。
漢庭和異域，晉史坼中臺。霸業尋常體，忠臣忌諱災。
羣公紛戮力，聖慮窅裴回。數見銘鐘鼎，真宜法斗魁。
願聞鋒鏑鑄，莫使棟樑摧。盤石圭多翦，凶門轂少推。
垂旒資穆穆，祝網但恢恢。赤雀翻然至，黃龍詎假媒。
賢非夢傅野，隱類鑿顏坯。自古江湖客，冥心若死灰。
232.040 【秋日荊南送石首薛明府辭滿告別奉寄薛尚書頌德…三十韻】杜甫
南征爲客久，西候別君初。歲滿歸鳧舄，秋來把雁書。
荊門留美化，姜被就離居。聞道和親入，垂名報國餘。
連枝不日並，八座幾時除。往者胡星孛，恭惟漢網疏。
風塵相澒洞，天地一丘墟。殿瓦鴛鴦坼，宮簾翡翠虛。
鉤陳摧徼道，槍櫐失儲胥。文物陪巡守，親賢病拮据。
公時呵猰貐，首唱卻鯨魚。勢愜宗蕭相，材非一範睢。
屍填太行道，血走浚儀渠。滏口師仍會，函關憤已攄。
紫微臨大角，皇極正乘輿。賞從頻峨冕，殊私再直廬。
豈惟高衛霍，曾是接應徐。降集翻翔鳳，追攀絕衆狙。
侍臣雙宋玉，戰策兩穰苴。鑑澈勞懸鏡，荒蕪已荷鋤。
向來披述作，重此憶吹噓。白髮甘凋喪，青雲亦卷舒。
經綸功不朽，跋涉體何如。應訝耽湖橘，常餐佔野蔬。
十年嬰藥餌，萬里狎樵漁。揚子淹投閣，鄒生惜曳裾。
但驚飛熠耀，不記改蟾蜍。煙雨封巫峽，江淮略孟諸。
湯池雖險固，遼海尚填淤。努力輸肝膽，休煩獨起予。
232.041 【哭李尚書（之芳）】杜甫
漳濱與蒿里，逝水竟同年。欲掛留徐劍，猶回憶戴船。
相知成白首，此別間黃泉。風雨嗟何及，江湖涕泫然。
修文將管輅，奉使失張騫。史閣行人在，詩家秀句傳。
客亭鞍馬絕，旅櫬網蟲懸。復魄昭丘遠，歸魂素滻偏。
樵蘇封葬地，喉舌罷朝天。秋色凋春草，王孫若個邊。
232.042 【重題】杜甫
涕泗不能收，哭君餘白頭。兒童相識盡，宇宙此生浮。
江雨銘旌溼，湖風井徑秋。還瞻魏太子，賓客減應劉。
232.043 【獨坐】杜甫
悲愁回白首，倚杖背孤城。江斂洲渚出，天虛風物清。
滄溟服衰謝，朱紱負平生。仰羨黃昏鳥，投林羽翮輕。
232.044 【暮歸】杜甫
霜黃碧梧白鶴棲，城上擊柝復烏啼。客子入門月皎皎，
誰家搗練風悽悽。南渡桂水闕舟楫，北歸秦川多鼓鼙。
年過半百不稱意，明日看雲還杖藜。
232.045 【移居公安敬贈衛大郎鈞】杜甫
衛侯不易得，餘病汝知之。雅量涵高遠，清襟照等夷。
平生感意氣，少小愛文辭。河海由來合，風雲若有期。
形容勞宇宙，質樸謝軒墀。自古幽人泣，流年壯士悲。
水煙通徑草，秋露接園葵。入邑豺狼鬥，傷弓鳥雀飢。
白頭供宴語，烏幾伴棲遲。交態遭輕薄，今朝豁所思。
232.046 【公安送韋二少府匡贊】杜甫
逍遙公後世多賢，送爾維舟惜此筵。念我能書數字至，
將詩不必萬人傳。時危兵甲黃塵裏，日短江湖白髮前。
古往今來皆涕淚，斷腸分手各風煙。
232.047 【贈虞十五司馬】杜甫
遠師虞祕監，今喜識玄孫。形像丹青逼，家聲器宇存。
淒涼憐筆勢，浩蕩問詞源。爽氣金天豁，清談玉露繁。
佇鳴南嶽鳳，欲化北溟鯤。交態知浮俗，儒流不異門。
過逢聯客位，日夜倒芳尊。沙岸風吹葉，雲江月上軒。
百年嗟已半，四座敢辭喧。書籍終相與，青山隔故園。
232.048 【公安縣懷古】杜甫
野曠呂蒙營，江深劉備城。寒天催日短，風浪與雲平。
灑落君臣契，飛騰戰伐名。維舟倚前浦，長嘯一含情。
232.049 【公安送李二十九弟晉肅入蜀，餘下沔鄂】杜甫
正解柴桑纜，仍看蜀道行。檣烏相背發，塞雁一行鳴。
南紀連銅柱，西江接錦城。憑將百錢卜，飄泊問君平。
232.050 【宴王使君宅題二首】杜甫
漢主追韓信，蒼生起謝安。吾徒自漂泊，世事各艱難。
逆旅招邀近，他鄉思緒寬。不材甘朽質，高臥豈泥蟠。
泛愛容霜發，留歡卜夜閒。自吟詩送老，相勸酒開顏。
戎馬今何地，鄉園獨舊山。江湖墮清月，酩酊任扶還。
232.051 【留別公安太易沙門】杜甫
隱居欲就廬山遠，麗藻初逢休上人。數問舟航留製作，
長開篋笥擬心神。沙村白雪仍含凍，江縣紅梅已放春。
先蹋爐峯置蘭若，徐飛錫杖出風塵。
