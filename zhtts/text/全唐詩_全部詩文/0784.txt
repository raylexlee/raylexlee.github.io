第771卷 宋雍
771.01 【春日】宋雍
輕花細葉滿林端，昨夜春風曉色寒。
黃鳥不堪愁裏聽，綠楊宜向雨中看。
771.02 【失題】宋雍
斜雨飛絲織晚風，疏簾半卷野亭空。
荷花開盡秋光晚，零落殘紅綠沼中。
771.03 【古意】戴休珽
窮秋朔風起，滄海愁陰漲。虜騎掠河南，漢兵屯灞上。
羽書驚沙漠，刁斗喧亭障。關塞何蒼茫，遙烽遞相望。
弱齡負奇節，俠客多招訪。投筆棄繻生，提戈逐飛將。
拔劍照霜白，怒髮衝冠壯。會立萬里功，視君封侯相。
771.04 【勖曹生】盧鉟
桑扈交飛百舌忙，祖亭聞樂倍思鄉。尊前有恨慚卑宦，
席上無憀愛豔妝。莫爲狂花迷眼界，須求真理定心王。
遊蜂採掇何時已，只恐多言議短長。
771.05 【琴歌】趙摶
綠琴制自桐孫枝，十年窗下無人知。清聲不與衆樂雜，
所以屈受塵埃欺。七絃脆斷蟲絲朽，辨別不曾逢好手。
琴聲若似琵琶聲，賣與時人應已久。玉徽冷落無光彩，
堪恨鍾期不相待。鳳囀吟幽鶴舞時，撚弄錚摐聲亦在。
向曾守貧貧不徹，賤價與人人不別。前回忍淚卻收來，
泣向秋風兩條血。乃知凡俗難可名，輕者卻重重者輕。
真龍不聖土龍聖，鳳凰啞舌鴟梟鳴。何殊此琴哀怨苦，
寂寞沈埋在幽戶。萬重山水不肯聽，俗耳樂聞人打鼓。
知君立身待分義，驅喝風雷在平地。一生從事不因人，
健步窣雲皆自致。不辭重拂弦上塵，市廛不買多讒人。
莫辭憔悴與買取，爲君一曲號青春。
771.06 【廢長行（辨其惑於無益之戲而不務恤民也）】趙摶
紫牙鏤合方如鬥，二十四星銜月口。貴人迷此華筵中，
運木手交如陣鬥。不算勞神運枯木，且廢爲官恤惸獨。
門前有吏嚇孤窮，欲訴門深抱冤哭。耳厭人催坐衙早，
才聞此戲身先到。理人似愛長行心，天下安平多草草。
何當化局爲明鏡，掛在高堂辨邪正。何當化子作筆鋒，
常在手中行法令。莫令終日迷如此，不治生民負天子。
771.07 【玉女詞】張安石
綺薦銀屏空積塵，柳眉桃臉暗銷春。
不須更學陽臺女，爲雨爲雲趁惱人。
771.08 【苦別】張安石
向前不信別離苦，而今自到別離處。
兩行粉淚紅闌干，一朵芙蕖帶殘露。
771.09 【石城】蔣吉
繫纜石城下，恣吟懷暫開。江人橈艇子，將謂莫愁來。
771.010 【漢東道中】蔣吉
九十九岡遙，天寒雪未消。羸童牽瘦馬，不敢過危橋。
771.011 【高溪有懷】蔣吉
駐馬高溪側，旅人千里情。雁山山下水，還作此泉聲。
771.012 【寄進士賈希】蔣吉
恨苦淚不落，耿然東北心。空囊與瘦馬，羈紲意應深。
771.013 【出塞】蔣吉
瘦馬羸童行背秦，暮鴉撩亂入殘雲。
北風吹起寒營角，直至榆關人盡聞。
771.014 【旅泊】蔣吉
霜月正高鸚鵡洲，美人清唱發紅樓。
鄉心暗逐秋江水，直到吳山腳下流。
771.015 【次青雲驛】蔣吉
馬轉櫟林山鳥飛，商溪流水背殘暉。
行人幾在青雲路，底事風塵猶滿衣。
771.016 【大庾驛有懷】蔣吉
一囊書重百餘斤，郵吏寧知去計貧。
莫訝偏吟望鄉句，明朝便見嶺南人。
771.017 【題商山修路僧院】蔣吉
此地修行山幾枯，草堂生計只瓶盂。
支郎既解除艱險，試看人心平得無。
771.018 【題長安僧院】蔣吉
出門爭走九衢塵，總是浮生不了身。
惟有水田衣下客，大家忙處作閒人。
771.019 【次商於感舊寄盧中丞】蔣吉
昔年簪組隘丘門，今日旌幢一院存。
何事商於淚如雨，小儒偏受陸家恩。
771.020 【樵翁】蔣吉
獨入深山信腳行，慣當貙虎不曾驚。
路傍花發無心看，惟見枯枝刮眼明。
771.021 【四老廟】蔣吉
無端舍釣學幹名，不得溪山養性情。
自省此身非達者，今朝羞拜四先生。
771.022 【昭君冢】蔣吉
曾爲漢帝眼中人，今作狂胡陌上塵。
身死不知多少載，冢花猶帶洛陽春。
771.023 【聞歌竹枝】蔣吉
巡堤聽唱竹枝詞，正是月高風靜時。
獨向東南人不會，弟兄俱在楚江湄。
771.024 【重門曲】周濆
憔悴容華怯對春，寂寥宮殿鎖閒門。
此身卻羨宮中樹，不失芳時雨露恩。
771.025 【山下水】周濆
背雲衝石出深山，淺碧泠泠一帶寒。
不獨有聲流出此，會歸滄海助波瀾。
771.026 【逢鄰女】周濆
日高鄰女笑相逢，慢束羅裙半露胸。
莫向秋池照綠水，參差羞殺白芙蓉。
771.027 【廢宅】周濆
牢落畫堂空鎖塵，荒涼庭樹暗消春。
豪家莫笑此中事，曾見此中人笑人。
