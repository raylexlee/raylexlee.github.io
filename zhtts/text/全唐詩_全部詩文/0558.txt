第549卷 趙嘏
549.01 【汾上宴別（一作許渾詩）】趙嘏
雲物如故鄉，山川知異路。年來未歸客，馬上春色暮。
一尊花下酒，殘日水西樹。不待管絃終，搖鞭背花去。
549.02 【書齋雪後】趙嘏
擁褐坐茅檐，春晴喜初日。微風入桃徑，爽氣歸縹帙。
頻時苦風雪，就景理巾櫛。樹暖高鳥來，窗閒曙雲出。
鄉遙路難越，道蹇時易失。欲靜又不能，東山負芝朮。
549.03 【寄道者】趙嘏
洞庭先生歸路長，海雲望極春茫茫。
別來幾度向蓬島，自傍瑤臺折靈草。
549.04 【虎丘寺贈漁處士】趙嘏
蘭若雲深處，前年客重過。巖空秋色動，水闊夕陽多。
早負江湖志，今如鬢髮何。唯思閒勝我，釣艇在煙波。
549.05 【陪崔璞侍御和崔【王並】春日有懷】趙嘏
詩家本多感，況值廣陵春。暖駐含窗日，香餘醉袖塵。
浮名皆有分，一笑最關身。自此容依託，清才兩故人。
549.06 【昔昔鹽二十首（以薛道衡詩每句爲題）·垂柳覆金堤】趙嘏
新年垂柳色，嫋嫋對空閨。不畏芳菲好，自緣離別啼。
因風飄玉戶，向日映金堤。驛使何時度，還將贈隴西。
549.07 【昔昔鹽二十首·蘼蕪葉復齊】趙嘏
提筐紅葉下，度日採蘼蕪。掬翠香盈袖，看花憶故夫。
葉齊誰復見，風暖恨偏孤。一被春光累，容顏與昔殊。
549.08 【昔昔鹽二十首·水溢芙蓉沼】趙嘏
淥沼春光後，青青草色濃。綺羅驚翡翠，暗粉妒芙蓉。
雲遍窗前見，荷翻鏡裏逢。將心託流水，終日渺無從。
549.09 【昔昔鹽二十首·花飛桃李蹊】趙嘏
遠期難可託，桃李自依依。花徑無容跡，戎裘未下機。
隨風開又落，度日掃還飛。欲折枝枝贈，那知歸不歸。
549.010 【昔昔鹽二十首·採桑秦氏女】趙嘏
南陌採桑出，誰知妾姓秦。獨憐傾國貌，不負早鶯春。
珠履蕩花溼，龍鉤折桂新。使君那駐馬，自有侍中人。
549.011 【昔昔鹽二十首·織錦竇家妻】趙嘏
當年誰不羨，分作竇家妻。錦字行行苦，羅幃日日啼。
豈知登隴遠，只恨下機迷。直候陽關使，殷勤寄海西。
549.012 【昔昔鹽二十首·關山別蕩子】趙嘏
那堪聞蕩子，迢遞涉關山。腸爲馬嘶斷，衣從淚滴斑。
愁看塞上路，詎惜鏡中顏。儻見徵西雁，應傳一字還。
549.013 【昔昔鹽二十首·風月守空閨】趙嘏
良人猶遠戍，耿耿夜閨空。繡戶流宵月，羅幃坐晚風。
魂飛沙帳北，腸斷玉關中。尚自無消息，錦衾那得同。
549.014 【昔昔鹽二十首·恆斂千金笑】趙嘏
玉顏恆自斂，羞出鏡臺前。早惑陽城客，今悲華錦筵。
從軍人更遠，投喜鵲空傳。夫婿交河北，迢迢路幾千。
549.015 【昔昔鹽二十首·長垂雙玉啼】趙嘏
雙雙紅淚墮，度日暗中啼。雁出居延北，人猶遼海西。
向燈垂玉枕，對月灑金閨。不惜羅衣溼，惟愁歸意迷。
549.016 【昔昔鹽二十首·蟠龍隨鏡隱】趙嘏
鸞鏡無由照，蛾眉豈忍看。不知愁發換，空見隱龍蟠。
那愜紅顏改，偏傷白日殘。今朝窺玉匣，雙淚落闌干。
549.017 【昔昔鹽二十首·綵鳳逐帷低】趙嘏
巧繡雙飛鳳，朝朝伴下帷。春花那見照，暮色已頻欺。
欲卷思君處，將啼裛淚時。何年征戍客，傳語報佳期。
549.018 【昔昔鹽二十首·驚魂同夜鵲】趙嘏
萬里無人見，衆情難與論。思君常入夢，同鵲屢驚魂。
孤寢紅羅帳，雙啼玉箸痕。妾心甘自保，豈復暫忘恩。
549.019 【昔昔鹽二十首·倦寢聽晨雞】趙嘏
去去邊城騎，愁眠掩夜閨。披衣窺落月，拭淚待鳴雞。
不憤連年別，那看長夜啼。功成應自恨，早晚發遼西。
549.020 【昔昔鹽二十首·暗牖懸蛛網】趙嘏
暗中蛛網織，歷亂綺窗前。萬里終無信，一條徒自懸。
分從珠露滴，愁見隙風牽。妾意何聊賴，看看劇斷絃。
549.021 【昔昔鹽二十首·空梁落燕泥】趙嘏
春至今朝燕，花時伴獨啼。飛斜珠箔隔，語近畫梁低。
帷卷閒窺戶，牀空暗落泥。誰能長對此，雙去復雙棲。
549.022 【昔昔鹽二十首·前年過代北】趙嘏
代北幾千裏，前年又復經。燕山雲自合，胡塞草應青。
鐵馬喧鼙鼓，蛾眉怨錦屏。不知羌笛曲，掩淚若爲聽。
549.023 【昔昔鹽二十首·今歲往遼西】趙嘏
萬里飛書至，聞君已渡遼。只諳新別苦，忘卻舊時嬌。
烽戍年將老，紅顏日向凋。胡沙兼漢苑，相望幾迢迢。
549.024 【昔昔鹽二十首·一去無還意】趙嘏
良人徵絕域，一去不言還。百戰攻胡虜，三冬阻玉關。
蕭蕭邊馬思，獵獵戍旗閒。獨抱千重恨，連年未解顏。
549.025 【昔昔鹽二十首·那能惜馬蹄】趙嘏
雲中路杳杳，江畔草悽悽。妾久垂珠淚，君何惜馬蹄。
邊風悲曉角，營月怨春鼙。未道休徵戰，愁眉又復低。
549.026 【送韋處士歸省朔方】趙嘏
映柳見行色，故山當落暉。青雲知已歿，白首一身歸。
滿袖蕭關雨，連沙塞雁飛。到家翻有喜，借取老萊衣。
549.027 【送權先輩歸覲信安】趙嘏
衣彩獨歸去，一枝蘭更香。馬嘶芳草渡，門掩百花塘。
野色亭臺晚，灘聲枕簟涼。小齋松島上，重葉覆書堂。
549.028 【風蟬】趙嘏
風蟬旦夕鳴，伴夜送秋聲。故里客歸盡，水邊身獨行。
噪軒高樹合，驚枕暮山橫。聽處無人見，塵埃滿甑生。
549.029 【重寄盧中丞】趙嘏
賤子來還去，何人伴使君。放歌迎晚醉，指路上高雲。
此夜雁初至，空山雨獨聞。別多頭欲白，惆悵惜餘醺。
549.030 【曉發（一作姚鵠詩）】趙嘏
旅行宜早發，況復是南歸。月影緣山盡，鐘聲隔浦微。
星殘螢共映，葉落鳥驚飛。去去渡南渚，村深人出稀。
549.031 【送友人鄭州歸覲】趙嘏
爲有趨庭戀，應忘道路賒。風消滎澤凍，雨靜圃田沙。
古陌人來遠，遙天雁勢斜。園林新到日，春酒酌梨花。
549.032 【洛中逢盧郢石歸覲】趙嘏
不堪俱失意，相送出東周。緣切倚門戀，倍添爲客愁。
春山和雪靜，寒水帶冰流。別後期君處，靈源紫閣秋。
549.033 【贈越客】趙嘏
故國波濤隔，明時心久留。獻書雙闕晚，看月五陵秋。
南棹何當返，長江憶共遊。定知釣魚伴，相望在汀州。
549.034 【經無錫縣醉後吟】趙嘏
客過無名姓，扁舟系柳陰。窮秋南國淚，殘日故鄉心。
京洛衣塵在，江湖酒病深。何須覓陶令，乘醉自橫琴。
549.035 【東歸道中二首】趙嘏
平生事行役，今日始知非。歲月老將至，江湖春未歸。
傳家有天爵，主祭用儒衣。何必勞知己，無名亦息機。
未明喚僮僕，江上憶殘春。風雨落花夜，山川驅馬人。
星星一鏡發，草草百年身。此日念前事，滄洲情更親。
549.036 【旅次商山】趙嘏
役役依山水，何曾似問津。斷崖如避馬，芳樹欲留人。
日夕猿鳥伴，古今京洛塵。一枝甘已失，辜負故園春。
549.037 【長洲】趙嘏
扁舟殊不繫，浩蕩路才分。范蠡湖中樹，吳王苑外雲。
悲心人望月，獨夜雁離羣。明發還驅馬，關城見日曛。
549.038 【江邊】趙嘏
終日勞車馬，江邊款行扉。殘花春浪闊，小酒故人稀。
戍鼓客帆遠，津雲夕照微。何由兄與弟，俱及暮春歸。
549.039 【宿靈巖寺（即古吳官）】趙嘏
明月溪頭寺，蟲聲滿橘洲。倚欄香徑晚，移石太湖秋。
古樹雲歸盡，荒臺水更流。無人見惆悵，獨上最高樓。
549.040 【越中寺居】趙嘏
遲客疏林下，斜溪小艇通。野橋連寺月，高竹半樓風。
水靜魚吹浪，枝閒鳥下空。數峯相向綠，日夕郡城東。
549.041 【贈金剛三藏（一作許渾詩）】趙嘏
心法雲無住，流沙歸復來。錫隨山鳥動，經附海船回。
洗足柳遮寺，坐禪花委苔。惟將一童子，又欲過天台。
549.042 【長安晚秋（一作秋望，一作秋夕）】趙嘏
雲物淒涼拂曙流，漢家宮闕動高秋。殘星幾點雁橫塞，
長笛一聲人倚樓。紫豔半開籬菊靜，紅衣落盡渚蓮愁。
鱸魚正美不歸去，空戴南冠學楚囚。
549.043 【齊安早秋】趙嘏
流年堪惜又堪驚，砧杵風來滿郡城。高鳥過時秋色動，
征帆落處暮雲平。思家正嘆江南景，聽角仍含塞北情。
此日沾襟念岐路，不知何處是前程。
549.044 【東望】趙嘏
楚江橫在草堂前，楊柳洲西載酒船。兩見梨花歸不得，
每逢寒食一潸然。斜陽映閣山當寺，微綠含風月滿川。
同郡故人攀桂盡，把詩吟向泬寥天。
549.045 【長安月夜與友人話故山（一作舊山，一作故人）】趙嘏
宅邊秋水浸苔磯，日日持竿去不歸。楊柳風多潮未落，
蒹葭霜冷雁初飛。重嘶匹馬吟紅葉，卻聽疏鍾憶翠微。
今夜秦城滿樓月，故人相見一沾衣。
549.046 【題橫水驛雙峯院松（一作橫水館雙松）】趙嘏
故園溪上雪中別，野館門前雲外逢。白髮漸多何事苦，
清陰長在好相容。迎風幾拂朝天騎，帶月猶含度嶺鍾。
更憶葛洪丹井畔，數株臨水欲成龍。
549.047 【發剡中（武德中置嵊州）】趙嘏
正懷何謝俯長流，更覽餘封識嵊州。樹色老依官舍晚，
溪聲涼傍客衣秋。南巖氣爽橫郛郭，天姥雲晴拂寺樓。
日暮不堪還上馬，蓼花風起路悠悠。
549.048 【登安陸西樓】趙嘏
樓上華筵日日開，眼前人事只堪哀。徵車自入紅塵去，
遠水長穿綠樹來。雲雨暗更歌舞伴，山川不盡別離杯。
無由並寫春風恨，欲下鄖城首重回。
549.049 【九日陪越州元相燕龜山寺】趙嘏
佳晨何處泛花遊，丞相筵開水上頭。雙影旆搖山雨霽，
一聲歌動寺雲秋。林光靜帶高城晚，湖色寒分半檻流。
共賀萬家逢此節，可憐風物似荊州。
549.050 【經漢武泉】趙嘏
芙蓉苑裏起清秋，漢武泉聲落御溝。他日江山映蓬鬢，
二年楊柳別漁舟。竹間駐馬題詩去，物外何人識醉遊。
盡把歸心付紅葉，晚來隨水向東流。
549.051 【曲江春望懷江南故人】趙嘏
杜若洲邊人未歸，水寒煙暖想柴扉。故園何處風吹柳，
新雁南來雪滿衣。目極思隨原草遍，浪高書到海門稀。
此時愁望情多少，萬里春流繞釣磯。
549.052 【上令狐相公】趙嘏
鶚在卿雲冰在壺，代天才業奉訏謨。榮同伊陟傳朱戶，
秀比王商入畫圖。昨夜星辰回劍履，前年風月滿江湖。
不知機務時多暇，猶許詩家屬和無。
549.053 【憶山陽】趙嘏
家在枚皋舊宅邊，竹軒晴與楚坡連。芰荷香繞垂鞭袖，
楊柳風橫弄笛船。城礙十洲煙島路，寺臨千頃夕陽川。
可憐時節堪歸去，花落猿啼又一年。
549.054 【二（一作寒食遣懷）】趙嘏
折柳城邊起暮愁，可憐春色獨懷憂。傷心正嘆人間事，
回首更慚江上鷗。鶗鴂聲中寒食雨，芙蓉花外夕陽樓。
憑高滿眼送清渭，去傍故山山下流。
549.055 【送僧歸廬山】趙嘏
禪棲忽憶五峯遊，去著方袍謝列侯。經啓樓臺千葉曙，
錫含風雨一枝秋。題詩片石侵雲在，洗鉢香泉覆菊流。
卻憶前年別師處，馬嘶殘月虎溪頭。
549.056 【贈天卿寺神亮上人（師不下寺已五年）】趙嘏
五看春盡此江濆，花自飄零日自曛。空有慈悲隨物念，
已無蹤跡在人羣。迎秋日色檐前見，入夜鐘聲竹外聞。
笑指白蓮心自得，世間煩惱是浮雲。
549.057 【降虜】趙嘏
廣武溪頭降虜稀，一聲寒角怨金微。河湟不在春風地，
歌舞空裁雪夜衣。鐵馬半嘶邊草去，狼煙高映塞鴻飛。
揚雄尚白相如喫，今日何人從獵歸。
549.058 【平戎（時諫官諭北虜未回，天德軍帥請修城備之）】趙嘏
邊聲一夜殷秋鼙，牙帳連烽擁萬蹄。武帝未能忘塞北，
董生才足使膠西。冰橫曉渡胡兵合，雪滿窮沙漢騎迷。
自古平戎有良策，將軍不用倚雲梯。
549.059 【宿楚國寺有懷】趙嘏
風動衰荷寂寞香，斷煙殘月共蒼蒼。寒生晚寺波搖壁，
紅墮疏林葉滿牀。起雁似驚南浦棹，陰雲欲護北樓霜。
江邊松菊荒應盡，八月長安夜正長。
549.060 【早發剡中石城寺】趙嘏
暫息勞生樹色間，平明機慮又相關。吟辭宿處煙霞去，
心負秋來水石閒。竹戶半開鍾未絕，松枝靜霽鶴初還。
明朝一倍堪惆悵，回首塵中見此山。
549.061 【寄歸】趙嘏
三年踏盡化衣塵，只見長安不見春。馬過雪街天未曙，
客迷關路淚空頻。桃花塢接啼猿寺，野竹庭通畫鷁津。
早晚相酬身事了，水邊歸去一閒人。
549.062 【獻淮南李相公】趙嘏
傅巖高靜見臺星，廟略當時討不庭。萬里有云歸碧落，
百川無浪到滄溟。軍中老將傳兵術，江上諸侯受政經。
聞道國人思再入，熔金新鑄鶴儀形。
549.063 【宛陵寓居上沈大夫二首】趙嘏
滿耳歌謠滿眼山，宛陵城郭翠微間。人情已覺春長在，
溪戶仍將水共閒。曉色入樓紅藹藹，夜聲尋砌碧潺潺。
幽雲高鳥俱無事，晚伴西風醉客還。
溪樹參差綠可攀，謝家雲水滿東山。能忘天上他年貴，
來結林中一日閒。醉叩玉盤歌嫋嫋，暖鳴幽澗鳥關關。
觥籌不盡須歸去，路在春風縹緲間。
549.064 【淮信賀滕邁台州】趙嘏
凋瘵民思太古風，上賢綏輯副宸衷。舟移清鏡禹祠北，
路轉翠屏天姥東。旌旆影前橫竹馬，詠歌聲裏樂樵童。
遙知到郡滄波晏，三島離離一望中。
549.065 【下第寄宣城幕中諸公】趙嘏
一醉曾將萬事齊，暫陪歡去便如泥。黃花李白墓前路，
碧浪桓彝宅後溪。九月霜中隨計吏，十年江上灌春畦。
莫言春盡不惆悵，自有閒眠到日西。
549.066 【送令狐郎中赴郢州】趙嘏
佐幕纔多始拜侯，一門清貴動神州。霜蹄曉駐秦雲斷，
野旆晴翻郢樹秋。幾處塵生隨候騎，半江帆盡見分流。
大馮罷相吟詩地，莫惜頻登白雪樓。
549.067 【送盧緘歸揚州】趙嘏
曾向雷塘寄掩扉，荀家燈火有餘輝。關河日暮望空極，
楊柳渡頭人獨歸。隋苑荒颱風嫋嫋，灞陵殘雨夢依依。
今年春色還相誤，爲我江邊謝釣磯。
549.068 【送李裴評事】趙嘏
塞垣從事識兵機，只擬平戎不擬歸。入夜笳聲含白髮，
報秋榆葉落征衣。城臨戰壘黃雲晚，馬渡寒沙夕照微。
此別不應書斷絕，滿天霜雪有鴻飛。
549.069 【別麻氏】趙嘏
曉哭呱呱動四鄰，於君我作負心人。出門便涉東西路，
回首初驚枕蓆塵。滿眼淚珠和語咽，舊窗風月更誰親。
分離況值花時節，從此東風不似春。
549.070 【代人贈別】趙嘏
月自斜窗夢自驚，衷腸中有萬愁生。清猿處處三聲盡，
碧落悠悠一水橫。平子定情詞麗絕，詩人匪石誓分明。
會須攜手乘鸞去，簫史樓臺在玉京。
549.071 【寒食新豐別友人】趙嘏
一百五日家未歸，新豐雞犬獨依依。滿樓春色傍人醉，
半夜雨聲前計非。繚繞溝塍含綠晚，荒涼樹石向川微。
東風吹淚對花落，憔悴故交相見稀。
549.072 【李侍御歸山同宿華嚴寺】趙嘏
家有青山近玉京，風流柱史早知名。園林手植自含綠，
霄漢眼看當去程。處處白雲迷駐馬，家家紅樹近流鶯。
相逢一宿最高寺，夜夜翠微泉落聲。
549.073 【今年新先輩以遏密之際每有宴集必資清談書此奉賀】趙嘏
天上高高月桂叢，分明三十一枝風。滿懷春色向人動，
遮路亂花迎馬紅。鶴馭回飄雲雨外，蘭亭不在管絃中。
居然自是前賢事，何必青樓倚翠空。
549.074 【自遣】趙嘏
晚樹疏蟬起別愁，遠人回首憶滄洲。江連故國無窮恨，
日帶殘雲一片秋。久客轉諳時態薄，多情只共酒淹留。
到頭生長煙霞者，須向煙霞老始休。
549.075 【浙東陪元相公遊雲門寺】趙嘏
松下山前一徑通，燭迎千騎滿山紅。溪雲乍斂幽巖雨，
曉氣初高大旆風。小檻宴花容客醉，上方看竹與僧同。
歸來吹盡巖城角，路轉橫塘亂水東。
549.076 【陪韋中丞宴扈都頭花園（一作楚州宴花樓）】趙嘏
門下煙橫載酒船，謝家攜客醉華筵。尋花偶坐將軍樹，
飲水方重刺史天。幾曲豔歌春色裏，斷行高鳥暮雲邊。
分明聽得輿人語，願及行春更一年。
549.077 【花園即事呈常（一作韋中丞）】趙嘏
煙暖池塘柳覆臺，百花園裏看花來。燒衣焰席三千樹，
破鼻醒愁一萬杯。不肯爲歌隨拍落，卻因令舞帶香回。
山公仰爾延賓客，好傍春風次第開。
549.078 【宿何書記先輩延福新居】趙嘏
松下有琴閒未收，一燈高爲石叢留。詩情似到山家夜，
樹色輕含御水秋。小榼提攜終永日，半斑容鬢漫生愁。
因君撫掌問時俗，紫閣堆檐不舉頭。
549.079 【秦中逢王處士】趙嘏
萬水東流去不回，先生獨自負仙才。蕊宮橫浪海邊別，
鶴翅駐雲天上來。幾處吹簫森羽衛，誰家殘月下樓臺。
春風正好分瓊液，乞取當時白玉杯。
549.080 【江上逢許逸人】趙嘏
是非處處生塵埃，唯君襟抱無嫌猜。收帆依雁湓浦宿，
帶雨別僧衡嶽回。芳樽稍駐落日唱，醉袖更拂長雲開。
清秋華髮好相似，卻把釣竿歸去來。
549.081 【和令狐補闕春日獨遊西街】趙嘏
左掖初辭近侍班，馬嘶尋得過街閒。映鞭柳色微遮水，
隨步花枝欲礙山。暖泛鳥聲來席上，醉從詩句落人間。
此時失意哀吟客，更覺風流不可攀。
549.082 【廣陵答崔琛】趙嘏
棹倚隋家舊院牆，柳金梅雪撲檐香。朱樓映日重重晚，
碧水含光灩灩長。八斗已聞傳姓字，一枝何足計行藏。
聲名官職應前定，且把旌麾入醉鄉。
549.083 【答友人】趙嘏
詩家才子酒家仙，遊宦曾依積水邊。窗戶動搖三島樹，
琴尊安穩五湖船。羅浮道士分瓊液，錦席佳人豔楚蓮。
今日相逢朗吟罷，滿城砧杵一燈前。
549.084 【送張又新除溫州】趙嘏
東晉江山稱永嘉，莫辭紅旆向天涯。凝弦夜醉松亭月，
歇馬曉尋溪寺花。地與剡川分水石，境將蓬島共煙霞。
卻愁明詔徵非晚，不得秋來見海槎。
549.085 【送滕邁郎中赴睦州】趙嘏
郡齋秋盡一江橫，頻命郎官地更清。星月去隨新詔動，
旌旗遙映故山明。詩尋片石依依晚，帆掛孤雲杳杳輕。
想到釣臺逢竹馬，只應歌詠伴猿聲。
549.086 【送剡客（一作薛逢詩）】趙嘏
兩重江外片帆斜，數里林塘繞一家。門掩右軍餘水石，
路橫諸謝舊煙霞。扁舟幾處逢溪雪，長笛何人怨柳花。
若到天台洞陽觀，葛洪丹井在雲涯。
549.087 【李先輩擢第東歸有贈送（一作薛逢詩）】趙嘏
金榜前頭無是非，平人分得一枝歸。正憐日暖雲飄路，
何處宴迴風滿衣。門掩長淮心更遠，渡連芳草馬如飛。
茂陵自笑猶多病，空有書齋在翠微。
549.088 【送同年鄭祥先輩歸漢南（時恩門相公鎮山南）】趙嘏
年來驚喜兩心知，高處同攀次第枝。人倚繡屏閒賞夜，
馬嘶花徑醉歸時。聲名本是文章得，藩閫曾勞筆硯隨。
家去恩門四千裏，只應從此夢旌旗。
549.089 【送沈單作尉江都（一作許渾詩）】趙嘏
煬帝都城春水邊，笙歌夜上木蘭船。三千宮女自塗地，
十萬人家如洞天。焰焰花枝官舍晚，重重雲影寺牆連。
少年作尉須矜慎，莫向樓前墜馬鞭。
549.090 【送李蘊赴鄭州因獻盧郎中俶】趙嘏
僕射陂西想到時，滿川晴色見旌旗。馬融閒臥笛聲遠，
王粲醉吟樓影移。幾日賦詩秋水寺，經年草詔白雲司。
唯君此去人多羨，卻是恩深自不知。
549.091 【送韓絳歸淮南寄韓綽先輩】趙嘏
島上花枝系釣船，隋家宮畔水連天。江帆自落鳥飛外，
月觀靜依春色邊。門巷草生車轍在，朝廷恩及雁行聯。
相逢且問昭州事，曾鼓莊盆對逝川。
549.092 【送薛耽先輩歸謁漢南】趙嘏
雪繞千峯驛路長，謝家聯句待檀郎。手持碧落新攀桂，
月在東軒舊選牀。幾日旌幢延駿馬，到時冰玉動華堂。
孔門多少風流處，不遣顏回識醉鄉。
549.093 【送陳嘏登第作尉歸覲】趙嘏
千峯歸去舊林塘，溪縣門前即故鄉。曾把桂誇春里巷，
重憐身稱錦衣裳。洲迷翠羽雲遮檻，露溼紅蕉月滿廊。
就養舉朝人共羨，清資讓卻校書郎。
549.094 【送裴延翰下第歸覲滁州】趙嘏
失意何曾恨解攜，問安歸去秣陵西。郡斜楊柳春風岸，
山映樓臺明月溪。江上詩書懸素業，日邊門戶倚丹梯。
一枝攀折回頭是，莫向清秋惜馬蹄。
549.095 【題崇聖寺簡雲端僧錄】趙嘏
暮塵飄盡客愁長，來扣禪關月滿廊。宋玉逢秋空雪涕，
淨名無地可容牀。高雲覆檻千巖樹，疏磬含風一夜霜。
回首故園紅葉外，只將多病告醫王。
549.096 【越中寺居寄上主人】趙嘏
野寺初容訪靜來，晚晴江上見樓臺。中林有路到花盡，
一日無人看竹回。自曬詩書經雨後，別留門戶爲僧開。
苦心若是酬恩事，不敢吟春憶酒杯。
549.097 【早出洞仙觀】趙嘏
露濃如水灑蒼苔，洞口煙蘿密不開。殘月色低當戶後，
曉鐘聲迥隔山來。春生藥圃芝猶短，夜醮齋壇鶴未回。
愁是獨尋歸路去，人間步步是塵埃。
549.098 【題昭應王明府溪亭】趙嘏
靖節何須彭澤逢，菊洲松島水悠溶。行人自折門前柳，
高鳥不離溪畔峯。曉渭度檐帆的的，晚原含雨樹重重。
軒車過盡無公事，枕上一聲長樂鍾。
549.099 【贈王先生】趙嘏
太一真人隱翠霞，早年曾降蔡經家。羽衣使者峭於鶴，
鳥爪侍娘飄若花。九鼎欄干歸馬齒，三山窕窈步雲涯。
時因弟子偷靈藥，散落人間駐物華。
549.0100 【贈道者】趙嘏
華蓋飄飄綠鬢翁，往來朝謁蕊珠宮。幾年山下陰陽鼎，
盡日澗邊桃李風。野跡似雲無處著，仙容如水與誰同。
應憐有客外妻子，思在長生一顧中。
549.0101 【王先生不別而去】趙嘏
仙翁歸袖拂煙霓，一卷素書還獨攜。劚藥滿囊身不病，
抱琴何處鶴同棲。沾衣盡日看山坐，搔首殘春向路迷。
樹樹白雲幽徑絕，短船空倚武陵溪。
549.0102 【山陽盧明府以雙鶴寄遺，白氏以詩回答，因寄和】趙嘏
緱山雙去羽翰輕，應爲仙家好弟兄。茅固枕前秋對舞，
陸雲溪上夜同鳴。紫泥封處曾回首，碧落歸時莫問程。
自笑滄江一漁叟，何由似爾到層城。
549.0103 【贈李祕書】趙嘏
束帶臨風氣調新，孔門才業獨誰倫。杉松韻冷雪溪暗，
鸞鶴勢高天路春。美玉韞來休問價，芳枝攀去正無塵。
莫將芸閣輕科第，須作人間第一人。
549.0104 【回於道中寄舒州李珏相公】趙嘏
都無鄙吝隔塵埃，昨日丘門避席來。靜語乍臨清廟瑟，
披風如在九層臺。幾煩命妓浮溪棹，再許論詩注酒杯。
從此微塵知感戀，七真臺上望三臺。
549.0105 【舒州獻李相公】趙嘏
野人留得五湖船，丞相興歌郡國年。醉筆倚風飄澗雪，
靜襟披月坐樓天。鶴歸華表山河在，氣返青雲雨露全。
聞說萬方思舊德，一時傾望重陶甄。
549.0106 【成名年獻座主僕射兼呈同年】趙嘏
拂煙披月羽毛新，千里初辭九陌塵。曾失玄珠求象罔，
不將雙耳負伶倫。賈嵩詞賦相如手，楊乘歌篇李白身。
除卻今年仙侶外，堂堂又見兩三春。
549.0107 【抒懷上歙州盧中丞宣州杜侍郎】趙嘏
東來珠履與旌旗，前者登朝亦一時。竹馬迎呼逢稚子，
柏臺長告見男兒。花飄舞袖樓相倚，角送歸軒客盡隨。
獨有賤夫懷感激，十年兩地負恩知。
549.0108 【山陽韋中丞罷郡因獻】趙嘏
笙歌只是舊笙歌，腸斷風流奈別何。照物二年春色在，
感恩千室淚痕多。盡將魂夢隨西去，猶望旌旗暫一過。
今日尊前無限思，萬重雲月隔煙波。
549.0109 【山陽即席獻裴中丞】趙嘏
早年天上見清塵，今日樓中醉一春。暫肯剖符臨水石，
幾曾焚筆動星辰。瓊臺雪映迢迢鶴，蓬島波橫浩浩津。
好是仙家羽衣使，欲教垂涕問何人。
549.0110 【西峯即事獻沈大夫】趙嘏
松竹閒遊道路身，衣襟落盡往來塵。山連謝宅餘霞在，
水映琴溪舊浪春。拂榻從容今有地，酬恩寂寞久無人。
安知不及屠沽者，曾對青萍淚滿巾。
549.0111 【杜陵貽杜牧侍御（一作題杜侍御別業）】趙嘏
紫陌塵多不可尋，南溪酒熟一披襟。山高晝枕石牀隱，
泉落夜窗煙樹深。白首尋人嗟問計，青雲無路覓知音。
唯君懷抱安如水，他日門牆許醉吟。
549.0112 【下第後上李中丞】趙嘏
落第逢人慟哭初，平生志業欲何如。鬢毛灑盡一枝桂，
淚血滴來千里書。谷外風高摧羽翮，江邊春在憶樵漁。
唯應感激知恩地，不待功成死有餘。
549.0113 【浙東贈李副使員外】趙嘏
妙盡戎機佐上臺，少年清苦自霜臺。馬嘶深竹閒宜貴，
花拂朱衣美稱才。早入半緣分務重，晚吟多是看山回。
名高漸少翻飛伴，幾度煙霄獨去來。
549.0114 【寄淮南幕中劉員外】趙嘏
郎官何遜最風流，愛月憐山不下樓。三佐戎旃換朱紱，
一辭蘭省見清秋。桂生岩石本瀟灑，鶴到煙空更自由。
休向西齋久閒臥，滿朝傾蓋是依劉。
549.0115 【薛廷範從事自宣城至因贈】趙嘏
少年從事霍嫖姚，來自楓林度柳橋。金管別筵樓灼灼，
玉溪回首馬蕭蕭。清風氣調真君輩，知己風流滿聖朝。
獨有故人愁欲死，晚檐疏雨動空瓢。
549.0116 【寄潯陽趙校書】趙嘏
簾下秋江夜影空，倚樓人在月明中。不將行止問朝列，
唯脫衣裳與釣翁。幾處別巢悲去燕，十年回首送歸鴻。
那應更結廬山社，見說心閒勝遠公。
549.0117 【贈李從貴】趙嘏
白馬嘶風何處還，鞭梢拂地看南山。珠簾卷盡不回首，
春色慾闌休閉關。花外鳥歸殘雨暮，竹邊人語夕陽閒。
知君舊隱嵩雲下，巖桂從今幾更攀。
549.0118 【贈陳正字】趙嘏
魯儒今日意何如，名掛春官選籍初。野艇幾曾尋水去，
故山從此與雲疏。吟憐受露花陰足，行覺嘶風馬力餘。
聞說晚心心更靜，竹間依舊臥看書。
549.0119 【洞庭寄所思】趙嘏
日斷蘭臺空望歸，錦衾香冷夢來稀。書中自報刀頭約，
天上三看破鏡飛。孤浪謾疑紅臉笑，輕雲忽似舞羅衣。
遙知不語坐相憶，寂寞洞房寒燭微。
549.0120 【代人贈杜牧侍御（宣州會中）】趙嘏
郎作東臺御史時，妾長西望斂雙眉。一從詔下人皆羨，
豈料恩衰不自知。高闕如天縈曉夢，華筵似水隔秋期。
坐來情態猶無限，更向樓前舞柘枝。
549.0121 【旅館聞雁別友人】趙嘏
路繞秋塘首獨搔，背羣燕雁正呼號。故關何處重相失，
碧落有云終自高。旅宿去緘他日恨，單飛誰見此生勞。
行衣溼盡千山雪，腸斷金籠好羽毛。
549.0122 【泊鳧磯江館】趙嘏
風雪晴來歲欲除，孤舟晚下意何如。月當軒色湖平後，
雁斷雲聲夜起初。傍曉管絃何處靜，犯寒楊柳繞津疏。
三間茅屋東溪上，歸去生涯竹與書。
549.0123 【春盡獨遊慈恩寺南池】趙嘏
竹外池塘煙雨收，送春無伴亦遲留。秦城馬上半年客，
潘鬢水邊今日愁。氣變晚雲紅映闕，風含高樹碧遮樓。
杏園花落遊人盡，獨爲圭峯一舉頭。
549.0124 【重遊楚國寺】趙嘏
往事飄然去不回，空餘山色在樓臺。池塘風暖雁尋去，
松桂寺高人獨來。莊叟著書真達者，賈生揮涕信悠哉。
老僧心地閒於水，猶被流年日日催。
549.0125 【三像寺酬元祕書】趙嘏
官總芸香閣署崇，可憐詩句落春風。偶然侍坐水聲裏，
還許醉吟松影中。車馬照來紅樹合，煙霞詠盡翠微空。
不因高寺閒回首，誰識飄飄一寒翁。
549.0126 【獻淮南李僕射】趙嘏
早年曾謁富民侯，今日難甘失鵠羞。新諾似山無力負，
舊恩如水滿身流。馬嘶紅葉蕭蕭晚，日照長江灩灩秋。
功德萬重知不惜，一言拋得百生愁。
549.0127 【江亭晚望】趙嘏
碧江涼冷雁來疏，閒望江雲思有餘。秋館池亭荷葉歇，
野人籬落豆花初。無愁自得仙翁術，多病能忘太史書。
聞說故園香稻熟，片帆歸去就鱸魚。
549.0128 【贈曹處士幽居】趙嘏
勾漏先生冰玉然，曾將八石問羣仙。中山暫醉一千日，
南苑往來三百年。棋局不收花滿洞，霓旌欲別浪翻天。
何須更學鴟夷子，頭白江湖一短船。
549.0129 【重陽日示舍弟（時在吳門）】趙嘏
多少鄉心入酒杯，野塘今日菊花開。新霜何處雁初下，
故國窮秋首正回。漸老向人空感激，一生驅馬傍塵埃。
侯門無路提攜爾，虛共扁舟萬里來。
549.0130 【客至（一作許渾詩）】趙嘏
得路逢津更俊才，可憐鞍馬照春來。殘花幾日小齋閉，
大笑一聲幽抱開。袖拂碧溪寒繚繞，冠欹紅樹晚裴回。
相逢少別更堪恨，何必秋風江上臺。
