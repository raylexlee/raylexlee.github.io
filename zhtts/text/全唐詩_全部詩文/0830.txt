第726卷 陸貞洞
726.01 【和三鄉詩（會昌時有女子題詩三鄉驛和者十人）】陸貞洞
惆悵殘花怨暮春，孤鸞舞鏡倍傷神。
清詞好個幹人事，疑是文姬第二身。
726.02 【和三鄉詩】劉谷
蘭蕙芬香見玉姿，路傍花笑景遲遲。
苧蘿山下無窮意，並在三鄉惜別時。
726.03 【和三鄉詩】王祝
女幾山前嵐氣低，佳人留恨此中題。
不知雲雨歸何處，空使王孫見即迷。
726.04 【和三鄉詩】王滌
浣紗遊女出關東，舊跡新詞一夢中。
槐陌柳亭何限事，年年回首向春風。
726.05 【和三鄉詩】韋冰
來時歡笑去時哀，家國迢迢向越臺。
待寫百年幽思盡，故宮流水莫相催。
726.06 【和三鄉詩】李昌鄴
紅粉蕭娘手自題，分明幽怨發雲閨。
不應更學文君去，泣向殘花歸剡溪。
726.07 【和三鄉詩】王碩
無姓無名越水濱，芳詞空怨路傍人。
莫教才子偏惆悵，宋玉東家是舊鄰。
726.08 【和三鄉詩】李縞
會稽王謝兩風流，王子沉淪謝女愁。
歸思若隨文字在，路傍空爲感千秋。
726.09 【和三鄉詩】張綺
洛川依舊好風光，蓮帳無因見女郎。
雲雨散來音信斷，此生遺恨寄三鄉。
726.010 【和三鄉詩】高衢
南北千山與萬山，軒車誰不思鄉關。
獨留芳翰悲前跡，陌上恐傷桃李顏。
726.011 【復睹三鄉題處留贈】賈馳
壁古字未滅，聲長響不絕。蕙質本如雲，松心應耐雪。
耿耿離幽谷，悠悠望甌越。杞婦哭夫時，城崩無此說。
726.012 【秋入關】賈馳
河上微風來，關頭樹初溼。今朝關城吏，又見孤客入。
上國誰與期，西來徒自急。
726.013 【詠手二首】趙光遠
妝成皓腕洗凝脂，背接紅巾掬水時。薄霧袖中拈玉斝，
斜陽屏上撚青絲。喚人急拍臨前檻，摘杏高揎近曲池。
好是琵琶弦畔見，細圓無節玉參差。
撚玉搓瓊軟復圓，綠窗誰見上琴絃。慢籠彩筆閒書字，
斜指瑤階笑打錢。爐面試香添麝炷，舌頭輕點貼金鈿。
象牀珍簟宮棋處，拈定文楸佔角邊。
726.014 【題妓萊兒壁（一作題北里妓人壁）】趙光遠
魚鑰獸環斜掩門，萋萋芳草憶王孫。醉憑青瑣窺韓壽，
閒擲金梭惱謝鯤。不夜珠光連玉匣，闢寒釵影落瑤尊。
欲知腸斷相思處，役盡江淹別後魂。
726.015 【題興化高田院橋亭】鄭良士
到此溪亭上，浮生始覺非。野僧還惜別，遊客亦忘歸。
月滿千巖靜，風清一磬微。何時脫塵役，杖履願相依。
726.016 【遊九鯉湖】鄭良士
仄徑傾崖不可通，湖嵐林靄共溟濛。九溪瀑影飛花外，
萬樹春聲細雨中。覆石雲閒丹竈冷，採芝人去洞門空。
我來不乞邯鄲夢，取醉聊乘鄭國風。
726.017 【寄富洋院禪者】鄭良士
畫破青山路一條，走鞭飛蓋去何遙。礙天巖樹春先冷，
鎖院溪雲晝不銷。霅上茗芽因客煮，海南沈屑爲齋燒。
誰能學得空門士，冷卻心灰守寂寥。
726.018 【贈翁承贊漆林書堂詩】蕭項
軺車故國世應稀，昔日書堂二紀歸。手植松筠同茂盛，
身榮金紫倍光輝。入門鄰里喧迎接，列坐兒童見等威。
卻對芸窗勤苦處，舉頭全是錦爲衣。
