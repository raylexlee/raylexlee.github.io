第497卷 姚合
497.01 【寄贾岛】姚合
漫向城中住，儿童不识钱。瓮头寒绝酒，灶额晓无烟。
狂发吟如哭，愁来坐似禅。新诗有几首，旋被世人传。
497.02 【寄王度居士】姚合
憔悴王居士，颠狂不称时。天公与贫病，时辈复轻欺。
茅屋随年借，盘餐逐日移。弃嫌官似梦，珍重酒如师。
无竹栽芦看，思山叠石为。静窗留客话，古寺觅僧棋。
瘦马寒来死，羸童饿得痴。唯应寻阮籍，心事远相知。
497.03 【寄杨茂卿校书】姚合
去年别君时，同宿黎阳城。黄河冻欲合，船入冰罅行。
君为使滑州，我来西入京。丈夫不泣别，旁人叹无情。
到京就省试，落籍先有名。惭辱乡荐书，忽欲自受刑。
还家岂无路，羞为路人轻。决心住城中，百败望一成。
腐草众所弃，犹能化为萤。岂我愚暗身，终久不发明。
所悲道路长，亲爱难合并。还如舟与车，奔走各异程。
耳目甚短狭，背面若聋盲。安得学白日，远见君仪形。
497.04 【寄杜师义】姚合
出处难相见，同城似异乡。点兵寻户籍，烧药试仙方。
事校千般别，心还一种忙。黄金如化得，相寄亦何妨。
497.05 【寄陆浑县尉李景先】姚合
微俸还同请，唯君独自闲。地偏无驿路，药贱管仙山。
月色生松里，泉声在石间。吟诗复饮酒，何事更相关。
497.06 【寄酬卢侍御】姚合
诗新得意恣狂疏，挥手终朝力有馀。
今到诗家浑手战，欲题名字倩人书。
497.07 【寄主客张郎中】姚合
年长方慕道，金丹事参差。故园归未得，秋风思难持。
蹇拙公府弃，朴静高人知。以我齐杖屦，昏旭讵相离。
吟诗红叶寺，对酒黄菊篱。所赏未及毕，后游良有期。
粲粲华省步，屑屑旅客姿。未同山中去，固当殊路岐。
497.08 【寄鄠县尉李廓少府】姚合
岁满休为吏，吟诗著白衣。爱山闲卧久，在世此心稀。
听鹤向风立，捕鱼乘月归。此君才不及，谬得侍彤闱。
497.09 【寄紫阁隐者】姚合
自闻憔客说，无计得相寻。几世传高卧，全家在一林。
养情书览苦，采药路多深。愿得为邻里，谁能说此心。
497.010 【寄国子杨巨源祭酒】姚合
日日新诗出，城中写不禁。清高疑对竹，闲雅胜闻琴。
门户饶秋景，儿童解冷吟。云山今作主，还借外人寻。
497.011 【寄永乐长官殷尧藩】姚合
故人为吏隐，高卧簿书间。绕院唯栽药，逢僧只说山。
此宵欢不接，穷岁信空还。何计相寻去，严风雪满关。
497.012 【冬夜书事寄两省阁老】姚合
天寒渐觉雁声疏，新月微微玉漏初。海峤只宜今日去，
故乡已过十年馀。发稀岂易胜玄冕，眼暗应难写谏书。
阁下群公尽高思，谁能携酒访贫居。
497.013 【寄灵一律师】姚合
梵书钞律千馀纸，净院焚香独受持。
童子病来烟火绝，清泉漱口过斋时。
497.014 【郡中书事寄默然上人】姚合
郡中饶野兴，过客亦淹留。看月江楼晓，寻山石径秋。
意归何处老，谁免此生愁。长爱东林子，安禅百事休。
497.015 【寄张徯】姚合
幽处寻书坐，朝朝闭竹扉。山僧封茗寄，野客乞诗归。
秋卷多唯好，时名屈更肥。明年取前字，杯酒赛春辉。
497.016 【寄李频】姚合
闭门常不出，惟觉长庭莎。朋友来看少，诗书卧读多。
命随才共薄，愁与醉相和。珍重君名字，新登甲乙科。
497.017 【寄李群玉】姚合
九衢名与利，无计扰闲人。道远期轻世，才高贵重身。
石脂稀胜乳，玉粉细于尘。骨换肌肤腻，心灵气色真。
嵩山高到日，洛水暖如春。居住应安稳，黄金几灶新。
497.018 【病中书事寄友人】姚合
终日自缠绕，此身无适缘。万愁生雨夜，百病凑衰年。
多睡憎明屋，慵行待暖天。疮头梳有虱，风耳乱无蝉。
换白方多错，回金法不全。家贫何所怨，将在老僧边。
497.019 【九日寄钱可复】姚合
数杯黄菊酒，千里白云天。上国名方振，戎州病未痊。
静愁惟忆醉，闲走不胜眠。惆怅东门别，相逢知几年。
497.020 【春日早朝寄刘起居】姚合
九衢寒雾敛，双阙曙光分。彩仗迎春日，香烟接瑞雪。
珮声清漏间，天语侍臣闻。莫笑冯唐老，还来谒圣君。
497.021 【秋日寄李支使】姚合
秋思朝来起，侵人暑稍微。晓眠离北户，午饭尚生衣。
山静云初白，枝高果渐稀。闻君家海上，莫与燕同归。
497.022 【寄汴州令狐楚相公】姚合
汴水从今不复浑，秋风鼙鼓动城根。梁园台馆关东少，
相府旌旗天下尊。诗好四方谁敢和，政成三郡自无冤。
几时诏下归丹阙，还领千官入阁门。
497.023 【寄东都分司白宾客】姚合
阙下高眠过十旬，南宫印绶乞离身。诗中得意应千首，
海内嫌官只一人。宾客分司真是隐，山泉绕宅岂辞贫。
竹斋晚起多无事，唯到龙门寺里频。
497.024 【寄裴起居】姚合
千官晓立炉烟里，立近丹墀是起居。
彩笔专书皇帝语，书成几卷太平书。
497.025 【寄狄拾遗，时为魏州从事】姚合
少在兵马间，长还系戎职。鸡飞不得远，岂要生羽翼。
三年城中游，与君最相识。应知我中肠，不苟念衣食。
主人树勋名，欲灭天下贼。愚虽乏智谋，愿陈一夫力。
人生须气健，饥冻缚不得。睡当一席宽，觉乃千里窄。
古人不惧死，所惧死无益。至交不可合，一合难离坼。
君尝相劝勉，苦语毒胸臆。百年心知同，谁限河南北。
497.026 【金州书事寄山中旧友】姚合
安康虽好郡，刺史是憨翁。买酒终朝饮，吟诗一室空。
自知为政拙，众亦觉心公。亲事星河在，忧人骨肉同。
簿书岚色里，鼓角水声中。井邑神州接，帆樯海路通。
野亭晴带雾，竹寺夏多风。溉稻长洲白，烧林远岫红。
旧山期已失，芳草思何穷。林下无相笑，男儿五马雄。
497.027 【寄紫阁无名头陀（自新罗来）】姚合
峭行得如如，谁分圣与愚。不眠知梦妄，无号免人呼。
山海禅皆遍，华夷佛岂殊。何因接师话，清净在斯须。
497.028 【寄郁上人】姚合
此生修道浅，愁见未来身。谁为传真谛，唯应是上人。
自悲年已长，渐觉事难亲。不向禅门去，他门无了因。
497.029 【寄孙路秀才】姚合
幽居邻里少，江际复山阿。潮去蝉声出，天晴鹤语多。
老人能步蹇，才子奈贫何。曾见春官语，年来虚甲科。
497.030 【寄安陆友人】姚合
别路在春色，故人云梦中。鸟啼三月雨，蝶舞百花风。
烟束远山碧，霞欹落照红。想君登此兴，回首念飘蓬。
497.031 【寄马戴】姚合
天府鹿鸣客，幽山秋未归。我知方甚爱，众说以为非。
隔屋闻泉细，和云见鹤微。新诗此处得，清峭比应稀。
497.032 【寄贾岛，时任普州司仓】姚合
长沙事可悲，普掾罪谁知。千载人空尽，一家冤不移。
吟寒应齿落，才峭自名垂。地远山重叠，难传相忆词。
497.033 【寄杨工部，闻毗陵舍弟自罨溪入茶山】姚合
采茶溪路好，花影半浮沉。画舸僧同上，春山客共寻。
芳新生石际，幽嫩在山阴。色是春光染，香惊日气侵。
试尝应酒醒，封进定恩深。芳贻千里外，怡怡太府吟。
497.034 【寄陕州王司马】姚合
家寄秦城非本心，偶然头上有朝簪。自当台直无因醉，
一别诗宗更懒吟。世事每将愁见扰，年光唯与老相侵。
欲知居处堪长久，须向山中学煮金。
497.035 【寄贾岛】姚合
寂寞荒原下，南山只隔篱。家贫唯我并，诗好复谁知。
草色无穷处，虫声少尽时。朝昏鼓不到，闲卧益相宜。
497.036 【寄崔之仁山人】姚合
百门坡上住，石屋两三间。日月难教老，妻儿乞与闲。
仙经拣客问，药债煮金还。何计能相访，终身得在山。
497.037 【寄嵩岳程光范】姚合
相别何容易，相逢便岁年。客来嫌路远，谁得到君边。
岳色鸟啼里，钟声竹影前。只应访支遁，时得话诗篇。
497.038 【洛下夜会寄贾岛】姚合
洛下攻诗客，相逢只是吟。夜觞欢稍静，寒屋坐多深。
乌府偶为吏，沧江长在心。忆君难就寝，烛灭复星沉。
497.039 【寄华州李中丞】姚合
毛女峰前郡，烟霞气转清。庭分灵掌影，窗度瀑泉声。
藓径人稀到，松斋药自生。常餐亦芝朮，闲客是公卿。
看水逢仙鹤，登楼见帝城。养生非酒病，难隐是诗名。
省署尝连步，江皋欲独耕。偶题无六义，聊以达微诚。
497.040 【病中辱谏议惠甘菊药苗，因以诗赠】姚合
萧萧一亩宫，种菊十馀丛。采摘和芳露，封题寄病翁。
熟宜茶鼎里，餐称石瓯中。香洁将何比，从来味不同。
497.041 【舟行书事，寄杭州崔员外】姚合
张颐任酒浇，开眼信花烧。旧国归何滞，新知别又遥。
夜行篙触石，晚泊缆依桥。若未重相见，无门解寂寥。
497.042 【寄元绪上人】姚合
石窗紫藓墙，此世此清凉。研露题诗洁，消冰煮茗香。
闲云春影薄，孤磬夜声长。何计休为吏，从师老草堂。
497.043 【寄白阁默然】姚合
白阁峰头雪，城中望亦寒。高僧多默坐，清夜到明看。
世上无诸苦，林间只一餐。尝闻南北教，所得比师难。
497.044 【夏日书事寄丘亢处士】姚合
暑天难可度，岂复更持觞。树里鸣蝉咽，宫中午漏长。
病夫心益躁，静者室应凉。几欲相寻去，红尘满路旁。
497.045 【秋中寄崔道士】姚合
贫居雀喧噪，况乃静巷陌。夜眠睡不成，空庭闻露滴。
旁有一杯酒，欢然如对客。月光久逾明，照得笔墨白。
平生志舒豁，难可似兹夕。四肢得自便，虽劳不为役。
故人山中住，善治活身策。五谷口不尝，比僧更闲寂。
我今暂得安，自谓脱幽戚。君身长逍遥，日月争老得。
497.046 【寄华州崔中丞】姚合
莲华峰下郡，仙洞亦难胜。闾里苍苔水，虚空瀑布冰。
酒香和药熟，山峭过云登。清净黎人泰，唯忧急诏征。
497.047 【秋日书事，寄秘书窦少监】姚合
秋气日骚骚，星星双鬓毛。凉天吟自远，清夜梦还高。
林下期同去，人间共是劳。头巾何所直，且漉瓮头糟。
497.048 【友人南游不回因寄】姚合
相思春树绿，千里亦依依。鄠杜月频满，潇湘人不归。
桂花风畔落，烟草蝶双飞。一别无消息，水南车迹稀。
497.049 【早春山居寄城中知己】姚合
阳和潜发荡寒阴，便使川原景象深。入户风泉声沥沥，
当轩云岫影沉沉。残云带雨轻飘雪，嫩柳含烟小绽金。
虽有眼前诗酒兴，邀游争得称闲心。
497.050 【辞白宾客归后寄】姚合
千骑红旗不可攀，水头独立暮方还。
家人怪我浑如病，尊酒休倾笔砚间。
497.051 【寄右史李定言（许浑集寄李定言律诗第二三联即此四句）】姚合
才归龙尾含鸡舌，更立螭头运兔毫。
阊阖欲开金漏尽，冕旒初坐御香高。
497.052 【寄绛州李使君】姚合
独施清静化，千里管横汾。黎庶应深感，朝廷亦细闻。
心期在黄老，家事是功勋。物外须仙侣，人间要使君。
花多匀地落，山近满厅云。戎客无因去，西看白日曛。
497.053 【寄送卢拱秘书游魏州】姚合
太行山下路，荆棘昨来平。一自开元后，今逢上客行。
地形吞北虏，人事接东京。扫洒氛埃静，游从气概生。
蓟门春不艳，淇水暖还清。看野风情远，寻花酒病成。
官闲身自在，诗逸语纵横。车马回应晚，烟光满去程。
497.054 【秋晚夜坐寄院中诸曹长】姚合
腰间垂印囊，白发未归乡。还往应相责，朝昏亦自伤。
穷愁山影峭，独夜漏声长。寂寞难成寐，寒灯侵晓光。
497.055 【书怀寄友人】姚合
精心奉北宗，微宦在南宫。举世劳为适，开门事不穷。
年来复几日，蝉去又鸣鸿。衰疾谁人问，闲情与酒通。
四邻寒稍静，九陌夜方空。知老何山是，思归愚谷中。
497.056 【寄无可上人】姚合
十二门中寺，诗僧寺独幽。多年松色别，后夜磬声秋。
见世虑皆尽，来生事更修。终须执瓶钵，相逐入牛头。
497.057 【寄晖上人】姚合
日出月复没，悠悠昏与明。修持经几劫，清净到今生。
林下知无相，人间苦是情。终期逐师去，不拟老尘缨。
497.058 【寄李干】姚合
寻常自怪诗无味，虽被人吟不喜闻。
见说与君同一格，数篇到火却休焚。
497.059 【寄贾岛浪仙】姚合
悄悄掩门扉，穷窘自维絷。世途已昧履，生计复乖缉。
疏我非常性，端峭尔孤立。往还纵云久，贫蹇岂自习。
所居率荒野，宁似在京邑。院落夕弥空，虫声雁相及。
衣巾半僧施，蔬药常自拾。凛凛寝席单，翳翳灶烟湿。
颓篱里人度，败壁邻灯入。晓思已暂舒，暮愁还更集。
风凄林叶萎，苔糁行径涩。海峤誓同归，橡栗充朝给。
497.060 【寄九华费冠卿】姚合
逍遥罾缴外，高鸟与潜鱼。阙下无朝籍，林间有诏书。
夜眠青玉洞，晓饭白云蔬。四海人空老，九华君独居。
此心谁复识，日与世情疏。
497.061 【寄不疑上人】姚合
是法修行遍，方栖不二门。随缘嫌寺著，见性觉经繁。
所叹身将老，始闻师一言。尘沙千万劫，劫尽佛长存。
497.062 【寄主客刘郎中】姚合
汉朝共许贾生贤，迁谪还应是宿缘。仰德多时方会面，
拜兄何暇更论年。嵩山晴色来城里，洛水寒光出岸边。
清景早朝吟丽思，题诗应费益州笺。
497.063 【寄周十七起居】姚合
冬冬九陌鼓声齐，百辟朝天马乱嘶。月照浓霜寒更远，
风吹红烛举还低。官清立在金炉北，仗下归眠玉殿西。
莫笑老人多独出，晴山荒景觅诗题。
497.064 【秋夜寄默然上人】姚合
霜月静幽居，闲吟梦觉初。秋深夜迢递，年长意萧疏。
海上归难遂，人间事尽虚。赖师方便语，渐得识真如。
497.065 【寄王玄伯】姚合
夜归晓出满衣尘，转觉才名带累身。
莫觅旧来终日醉，世间杯酒属闲人。
497.066 【寄山中友人】姚合
昨秋今复春，役役是非身。海上无归路，城中作老人。
流年何处在，白日每朝新。闻有长生术，将求未有因。
497.067 【寄陕府内兄郭冏端公】姚合
蹇钝无大计，酷嗜进士名。为文性不高，三年住西京。
相府执文柄，念其心专精。薄艺不退辱，特列为门生。
事出自非意，喜常少于惊。春榜四散飞，数日遍八纮。
眼始见花发，耳得闻鸟鸣。免同去年春，兀兀聋与盲。
家寄河朔间，道路出陕城。暌违逾十年，一会豁素诚。
同游山水穷，狂饮飞大觥。起坐不相离，有若亲弟兄。
中外无亲疏，所算在其情。久客贵优饶，一醉旧疾平。
家远归思切，风雨甚亦行。到兹恋仁贤，淹滞一月程。
新诗忽见示，气逸言纵横。缠绵意千里，骚雅文发明。
永昼吟不休，咽喉干无声。羁贫重金玉，今日金玉轻。
497.068 【寄题蔡州蒋亭兼简田使君】姚合
几岁乱军里，蒋亭名不销。无人知旧径，有药长新苗。
树宿山禽静，池通野水遥。何因同此醉，永望思萧条。
497.069 【山居寄友人】姚合
独在山阿里，朝朝遂性情。晓泉和雨落，秋草上阶生。
因客始沽酒，借书方到城。诗情聊自遣，不是趁声名。
497.070 【寄崔之仁山人】姚合
不得之仁消息久，秋来体色复何如。苦将杯酒判身病，
狂作文章信手书。官职卑微从客笑，性灵闲野向钱疏。
几时身计浑无事，拣取深山一处居。
497.071 【寄主客刘员外（禹锡）】姚合
蝉稀虫唧唧，露重思悠悠。静者多便夜，豪家不见秋。
同归方欲就，微恙几时瘳。今日沧江上，何人理钓舟。
497.072 【山中寄友人】姚合
路岐何渺邈，在客易蹉跎。却是去家远，因循住日多。
几看春草绿，又见塞鸿过。未有进身处，忍教抛薜萝。
497.073 【寄友人】姚合
日暮掩重扉，抽簪复解衣。漏声林下静，萤色月中微。
秋霁露华结，夜深人语稀。殷勤故山路，谁与我同归。
497.074 【寄李馀卧疾】姚合
穷节弥惨栗，我讵自云乐。伊人婴疾恙，所对唯苦药。
寂寞行稍稀，清羸餐自薄。幽斋外浮事，梦寐亦简略。
雪户掩复明，风帘卷还落。方持数杯酒，勉子同斟酌。
497.075 【寄白石师（师无名，常居白石谷中，因为号）】姚合
白石师何在，师禅白石中。无情云可比，不食鸟难同。
屦下苍苔雪，龛前瀑布风。相寻未有计，只是礼虚空。
497.076 【寄贾岛】姚合
疏拙只如此，此身谁与同。高情向酒上，无事在山中。
渐老病难理，久贫吟益空。赖君时访宿，不避北斋风。
497.077 【寄默然上人】姚合
晨餐夜复眠，日与月相连。天下谁无病，人间乐是禅。
几生通佛性，一室但香烟。结得无为社，还应有宿缘。
497.078 【寄不出院僧】姚合
不行门外地，斋戒得清真。长食施来饭，深居锁定身。
朝昏常傍佛，起坐省逢人。非独心常净，衣无一点尘。
497.079 【万年县中雨夜会宿寄皇甫甸】姚合
县斋还寂寞，夕雨洗苍苔。清气灯微润，寒声竹共来。
虫移上阶近，客起到门回。想得吟诗处，唯应对酒杯。
497.080 【寄旧山隐者】姚合
别君须臾间，历日两度新。念彼白日长，复值人事并。
未改当时居，心事如野云。朝朝恣行坐，百事都不闻。
奈何道未尽，出山最艰辛。奔走衢路间，四枝不属身。
名在进士场，笔毫争等伦。我性本朴直，词理安得文。
纵然自称心，又不合众人。以此名字低，不如风中尘。
昨逢卖药客，云是居山邻。说君忆我心，憔悴其形神。
昔是同枝鸟，今作万里分。万里亦未遥，喧静终难群。
497.081 【新居秋夕寄李廓】姚合
羁滞多共趣，屡屡同室眠。稍暇更访诣，宁唯候招延。
愧君备蔬药，识我性所便。罢吏童仆去，洒扫或自专。
古巷人易息，疏迥自江边。幸当中秋夕，复此无云天。
月华更漏清，露叶光彩鲜。四邻亦悄悄，中怀益缠绵。
兹境罕能致，居闲得弥偏。数杯罢复饮，共想山中年。
497.082 【赠卢大夫将军】姚合
将军身在城，讵得虏尘清。酿酒邀闲客，吟诗直禁营。
苍鹰春不下，战马夜空鸣。碣石应无业，皇州独有名。
上山嫌髀重，拔剑叹衣生。公议今如此，登坛到即行。
497.083 【赠供奉僧次融】姚合
会解如来意，僧家独有君。开经对天子，骑马过声闻。
本寺远于日，新诗高似云。热时吟一句，凉冷胜秋分。
497.084 【赠王尊师】姚合
先生自说瀛洲路，多在青松白石间。海岸夜中常见日，
仙宫深处却无山。犬随鹤去游诸洞，龙作人来问大还。
今日偶闻尘外事，朝簪未掷复何颜。
497.085 【赠常州院僧】姚合
一住毗陵寺，师应只信缘。院贫人施食，窗静鸟窥禅。
古磬声难尽，秋灯色更鲜。仍闻开讲日，湖上少鱼船。
497.086 【赠卢沙弥小师】姚合
怕见世间事，削头披佛衣。年小未受戒，会解如老师。
天与出家肠，一食斋不饥。麻履踏雪路，与马不肯骑。
嫌我身腥膻，似我见戎夷。彼此见会异，对面成别离。
我师文宣王，立教垂书诗。但全仁义心，自然便慈悲。
两教大体同，无处辨是非。莫以衣服别，到头不相知。
497.087 【赠张籍太祝】姚合
绝妙江南曲，凄凉怨女诗。古风无手敌，新语是人知。
飞动应由格，功夫过却奇。麟台添集卷，乐府换歌词。
李白应先拜，刘祯必自疑。贫须君子救，病合国家医。
野客开山借，邻僧与米炊。甘贫辞聘币，依选受官资。
多见愁连晓，稀闻债尽时。圣朝文物盛，太祝独低眉。
497.088 【赠丘郎中】姚合
绕篱栽杏种黄精，晓侍炉烟暮出城。
万事将身求总易，学君难得是长生。
497.089 【赠王建司马】姚合
久向空门隐，交亲亦不知。文高轻古意，官冷似前资。
老觉僧斋健，贫还酒债迟。仙方小字写，行坐把相随。
497.090 【赠任士曹】姚合
宪皇十一祀，共得春闱书。道直淹曹掾，命通侍玉除。
浮生年月促，九陌笑言疏。何计同归去，沧江有弊庐。
497.091 【赠刘叉】姚合
自君离海上，垂钓更何人。独宿空堂雨，闲行九陌尘。
避时曾变姓，救难似嫌身。何处相期宿，咸阳酒市春。
497.092 【赠僧绍明】姚合
西方清净路，此路出何门。见说师知处，从来佛不言。
今生多病恼，自晓至黄昏。唯寐方无事，那堪梦亦喧。
497.093 【赠张质山人】姚合
先生居处僻，荆棘与墙齐。酒好宁论价，诗狂不著题。
烧成度世药，踏尽上山梯。懒听闲人语，争如谷鸟啼。
497.094 【赠少室山麻襦僧】姚合
只辫麻为衲，此中经几春。庵前多猛兽，径小绝行人。
泉近濆瓶履，山深少垢尘。想师正法指，喻我独迷津。
497.095 【赠王山人】姚合
贤哲论独诞，吾宗次定今。诗吟天地广，觉印果因深。
教演归恭敬，名标中外钦。既能施六度，了悟达双林。
497.096 【赠终南山傅山人】姚合
七十未成事，终南苍鬓翁。老来诗兴苦，贫去酒肠空。
蟠蛰身仍病，鹏抟力未通。已无烧药本，唯有著书功。
白马时何晚，青龙岁欲终。生涯枯叶下，家口乱云中。
潭静鱼惊水，天晴鹤唳风。悲君还姓傅，独不梦高宗。
497.097 【使两浙赠罗隐】姚合
平日时风好涕流，谗书虽盛一名休。寰区叹屈瞻天问，
夷貊闻诗过海求。向夕便思青琐拜，近年寻伴赤松游。
何当世祖从人望，早以公台命卓侯。
