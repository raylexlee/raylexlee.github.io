第742卷 張泌
742.01 【惜花】張泌
蝶散鶯啼尚數枝，日斜風定更離披。
看多記得傷心事，金谷樓前委地時。
742.02 【寄人】張泌
別夢依依到謝家，小廊回合曲闌斜。
多情只有春庭月，猶爲離人照落花。
酷憐風月爲多情，還到春時別恨生。
倚柱尋思倍惆悵，一場春夢不分明。
742.03 【邊上】張泌
戍樓吹角起徵鴻，獵獵寒旌背晚風。千里暮煙愁不盡，
一川秋草恨無窮。山河慘澹關城閉，人物蕭條市井空。
只此旅魂招未得，更堪回首夕陽中。
742.04 【長安道中早行】張泌
客離孤館一燈殘，牢落星河欲曙天。雞唱未沈函谷月，
雁聲新度灞陵煙。浮生已悟莊周蝶，壯志仍輸祖逖鞭。
何事悠悠策羸馬，此中辛苦過流年。
742.05 【洞庭阻風】張泌
空江浩蕩景蕭然，盡日菰蒲泊釣船。青草浪高三月渡，
綠楊花撲一溪煙。情多莫舉傷春目，愁極兼無買酒錢。
猶有漁人數家住，不成村落夕陽邊。
742.06 【春日旅泊桂州】張泌
暖風芳草竟芊綿，多病多愁負少年。弱柳未勝寒食雨，
好花爭奈夕陽天。溪邊物色堪圖畫，林畔鶯聲似管絃。
獨有離人開淚眼，強憑杯酒亦潸然。
742.07 【晚次湘源縣】張泌
煙郭遙聞向晚雞，水平舟靜浪聲齊。高林帶雨楊梅熟，
曲岸籠雲謝豹啼。二女廟荒汀樹老，九疑山碧楚天低。
湘南自古多離怨，莫動哀吟易慘悽。
742.08 【惆悵吟】張泌
秋風丹葉動荒城，慘澹雲遮日半明。晝夢卻因惆悵得，
晚愁多爲別離生。江淹彩筆空留恨，壯叟玄譚未及情。
千古怨魂銷不得，一江寒浪若爲平。
742.09 【秋晚過洞庭】張泌
征帆初掛酒初酣，暮景離情兩不堪。千里晚霞雲夢北，
一洲霜橘洞庭南。溪風送雨過秋寺，澗石驚龍落夜潭。
莫把羈魂吊湘魄，九疑愁絕鎖煙嵐。
742.010 【題華嚴寺木塔】張泌
六街晴色動秋光，雨霽憑高只易傷。一曲晚煙浮渭水，
半橋斜日照咸陽。休將世路悲塵事，莫指雲山認故鄉。
回首漢宮樓閣暮，數聲鐘鼓自微茫。
742.011 【經舊遊】張泌
暫到高唐曉又還，丁香結夢水潺潺。
不知雲雨歸何處，歷歷空留十二山。
742.012 【碧戶】張泌
碧戶扃魚鎖，蘭窗掩鏡臺。落花疑悵望，歸燕自裴回。
詠絮知難敵，傷春不易裁。恨從芳草起，愁爲晚風來。
衣惹湘雲薄，眉分楚岫開。香濃眠舊枕，夢好醉春杯。
小障明金鳳，幽屏點翠苔。寶箏橫塞雁，怨笛落江梅。
卓氏仍多酒，相如正富才。莫教琴上意，翻作鶴聲哀。
742.013 【芍藥】張泌
香清粉澹怨殘春，蝶翅蜂須戀蕊塵。閒倚晚風生悵望，
靜留遲日學因循。休將薜荔爲青瑣，好與玫瑰作近鄰。
零落若教隨暮雨，又應愁殺別離人。
742.014 【春晚謠】張泌
雨微微，煙霏霏，小庭半拆紅薔薇。鈿箏斜倚畫屏曲，
零落幾行金雁飛。蕭關夢斷無尋處，萬疊春波起南浦。
凌亂楊花撲繡簾，晚窗時有流鶯語。
742.015 【所思】張泌
空塘水碧春雨微，東風散漫楊柳飛。依依南浦夢猶在，
脈脈高唐雲不歸。江頭日暮多芳草，極目傷心煙悄悄。
隔江紅杏一枝明，似玉佳人俯清沼。休向春臺更回望，
銷魂自古因惆悵。銀河碧海共無情，兩處悠悠起風浪。
742.016 【春夕言懷】張泌
風透疏簾月滿庭，倚欄無事倍傷情。煙垂柳帶纖腰軟，
露滴花房怨臉明。愁逐野雲銷不盡，情隨春浪去難平。
幽窗謾結相思夢，欲化西園蝶未成。
742.017 【春江雨】張泌
雨溟溟，風泠泠，老松瘦竹臨煙汀。空江冷落野雲重，
村中鬼火微如星。夜驚溪上漁人起，滴瀝篷聲滿愁耳。
子規叫斷獨未眠，罨岸春濤打船尾。
742.018 【送容州中丞赴鎮】張泌
交趾同星坐，龍泉佩鬥文。燒香翠羽帳，看舞鬱金裙。
鷁首衝瀧浪，犀渠拂嶺雲。莫教銅柱北，只說馬將軍。
742.019 【贈韓道士】張泌
日暮秋風吹野花，上清歸客意無涯。桃源寂寂煙霞閉，
天路悠悠星漢斜。還似世人生白髮，定知仙骨變黃芽。
東城南陌頻相見，應是壺中別有家。
