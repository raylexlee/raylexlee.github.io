第765卷 王周
765.01 【泊姑熟口】王周
杳杳金陵路，難禁慾斷魂。雨晴山有態，風晚水無痕。
遠色千檣岸，愁聲一笛村。如何遣懷抱，詩畢自開尊。
765.02 【湖口縣】王周
柴桑分邑載圖經，屈曲山光展畫屏。
最是蘆洲東北望，人家殘照隔煙汀。
765.03 【嶽州衆湖阻風二首】王周
衆湖湖口系蘭船，睡起中餐又卻眠。
風伯如何解回怒，數宵檣倚碧蘆煙。
偶系扁舟枕綠莎，旋移深處避驚波。
曉來閒共漁人話，此去巴陵路幾多。
765.04 【問春】王周
遊絲垂幄雨依依，枝上紅香片片飛。
把酒問春因底意，爲誰來後爲誰歸。
765.05 【春答】王周
花枝千萬趁春開，三月瓓珊即自回。
剩向東園種桃李，明年依舊爲君來。
765.06 【西塞山二首（今謂之道士磯，即興國軍大冶縣所隸也）】王周
西塞名山立翠屏，濃嵐橫入半江青。
千尋鐵鎖無由問，石壁空存道者形。
匹婦頑然莫問因，匹夫何去望千春。
翻思岵屺傳詩什，舉世曾無化石人。
765.07 【使風】王周
風起即千里，風回翻問津。沈思宦遊者，何啻使風人。
765.08 【石首山】王周
首出崔嵬佔上游，迥存濃翠向荊州。
空聞別有回山力，卻見長江曲尺流。
765.09 【金口步（在江北漢陽軍，下必鐵也）】王周
兩山斗咽喉，羣石矗牙齒。行客無限愁，橫吞一江水。
765.010 【採桑女二首】王周
渡水採桑歸，蠶老催上機。扎扎得盈尺，輕素何人衣。
採桑知蠶飢，投梭惜夜遲。誰誇羅綺叢，新畫學月眉。
765.011 【渡溪】王周
渡溪溪水急，水濺羅衣溼。日暮猶未歸，盈盈水邊立。
765.012 【落葉】王周
素律鑠欲脆，青女妒復稀。月冷天風吹，葉葉乾紅飛。
765.013 【宿疏陂驛】王周
秋染棠梨葉半紅，荊州東望草平空。
誰知孤宦天涯意，微雨蕭蕭古驛中。
765.014 【再經秭歸二首】王周
總角曾隨上峽船，尋思如夢可悽然。
夜來孤館重來宿，枕底灘聲似舊年。
秭歸城邑昔曾過，舊識無人奈老何。
獨有悽清難改處，月明聞唱竹枝歌。
765.015 【霞】王周
拂拂生殘暉，層層如裂緋。天風剪成片，疑作仙人衣。
765.016 【巫山公署壁有無名氏戲書二韻（施州路一百八盤）】王周
南陵直上路盤盤，平地凌雲勢萬端。
堪笑巴民不厭足，更嫌山少畫山看。
765.017 【道院】王周
白日人稀到，簾垂道院深。雨苔生古壁，雪雀聚寒林。
忘慮憑三樂，消閒信五禽。誰知是官府，煙縷滿爐沈。
765.018 【會噲岑山人（戊寅仲冬六日）】王周
渝州江上忽相逢，說隱西山最上峯。
略坐移時又分別，片雲孤鶴一枝筇。
765.019 【巴江】王周
巴江江水色，一帶濃藍碧。仙女瑟瑟衣，風梭晚來織。
765.020 【小園桃李始花，偶以成詠】王周
桃李栽成豔格新，數枝留得小園春。
半紅半白無風雨，隨分夭容解笑人。
765.021 【公居】王周
公居門館靜，旅寄萬州城。山共秋煙紫，霜並夜月清。
無愁幹酒律，有句入詩評。何必須林下，方馳吏隱名。
765.022 【富池口】王周
扁舟閒引望，望極更盤桓。山密礙江曲，雨多饒地寒。
短莎煙苒苒，驚浪雪漫漫。難寫愁何限，鄉關在一端。
765.023 【夔州病中】王周
隱几經旬疾未痊，孤燈孤驛若爲眠。
郡樓昨夜西風急，一一更籌到枕前。
765.024 【題廳壁】王周
永日無他念，孤清吏隱心。竹聲並雪碎，溪色共煙深。
數息閒憑几，緣情默寄琴。誰知同寂寞，相與結知音。
765.025 【過武寧縣（九月十九日）】王周
行過武寧縣，初晴物景和。岸回驚水急，山淺見天多。
細草濃藍潑，輕煙匹練拖。晚來何處宿，一笛起漁歌。
765.026 【路次覆盆驛】王周
曾上青泥蜀道難，架空成路入雲寒。
如何卻向巴東去，三十六盤天外盤。
765.027 【藕池阻風，寄同行撫牧裘駕】王周
船檣相望荊江中，岸蘆汀樹煙濛濛。
路間堤缺水如箭，未知何日生南風。
765.028 【無題二首】王周
冰雪肌膚力不勝，落花飛絮繞風亭。
不知何事鞦韆下，蹙破愁眉兩點青。
梨花如雪已相迷，更被驚烏半夜啼。
簾卷玉樓人寂寂，一鉤新月未沈西。
765.029 【泊巴東】王周
偶泊巴東古縣前，宦情鄉思兩綿綿。
不堪蠟炬燒殘淚，雨打船窗半夜天。
765.030 【道中未開木杏花】王周
粉英香萼一般般，無限行人立馬看。
村女浴蠶桑柘綠，枉將顏色忍春寒。
765.031 【西山晚景】王周
公局長清淡，池亭晚景中。蔗竿閒倚碧，蓮朵靜淹紅。
半引彎彎月，微生飋飋風。無思復無慮，此味幾人同。
765.032 【自和】王周
一片殘陽景，朦朧淡月中。蘭芽紆嫩紫，梨頰抹生紅。
琴阮資清格，冠簪養素風。煙霄半知足，吏隱少相同。
765.033 【齒落詞】王周
己卯至庚辰，仲夏晦之暮。吾齒右排上，一齒脫而去。
呼吸缺吾防，咀嚼欠吾助。年龠惜不返，日馭走爲蠹。
脣亡得無寒，舌在從何訴。輔車宜長依，髮膚可增懼。
不須考前古，聊且爲近喻。有如雲中雨，雨散絕回顧。
有如枝上葉，葉脫難再附。白髮非獨愁，紅顏豈私駐。
何必鬱九回，何必牽百慮。開尊復開懷，引筆作長句。
765.034 【淘金磧】王周
畫船晚過淘金磧，不見黃金惟見石。
猶恐黃金價未高，見得錙銖幾多力。
765.035 【施南路偶書】王周
大石嶺頭梅欲發，南陵陂上雪初飛。
苦無酒解愁成陣，又附蘭橈向秭歸。
765.036 【大石嶺驛梅花（己卯十一月十三日）】王周
仙中姑射接瑤姬，成陣清香擁路岐。
半出驛牆誰畫得，雪英相倚兩三枝。
765.037 【贈怤師】王周
水中有片月，照耀嬋娟姿。庭前有孤柏，竦秀歲寒期。
堅然物莫遷，寂焉心爲師。聲發響必答，形存影即隨。
雪花安結子，雪葉寧附枝。蘭死不改香，井寒豈生澌。
晨爐煙嫋嫋，病發霜絲絲。丈室冰凜冽，一衲雲離披。
顧此名利場，得不慚冠綏。
765.038 【遊仙都觀】王周
冷杉枯柏路盤空，毛髮生寒略略風。
兩漢真仙在何處，巡香行繞蕊珠宮。
765.039 【志峽船具詩·梢】王周
制之居首尾，俾之辨斜正。首動尾聿隨，斜取正爲定。
有如提吏筆，有如執時柄。有如秉師律，有如宣命令。
守彼方與直，得其剛且勁。既能濟險難，何畏涉遼夐。
招招俾作主，泛泛實司命。風烏愧斟酌，畫鷁空輝映。
古人存豐規，猗歟聊引證。
765.040 【志峽船具詩·櫓】王周
用之大曰櫓，冠乎小者楫。通津既能濟，巨浸即橫涉。
身之使者頰，虎之拏者爪。魚之撥者鬣，弩之進者筴。
此實爲相須，相須航一葉。
765.041 【志峽船具詩·戙】王周
箭飛峽中水，鋸立峽中石。峽與水爲隘，水與石相擊。
濆爲生險艱，聲發甚霹靂。三老航一葉，百丈空千尺。
蒼黃徒爾爲，倏忽何可測。篙之小難制，戙之獨有力。
猗嗟戙之爲，彬彬堅且直。有如用武人，森森矗戈戟。
有如敢言士，落落吐胸臆。拯危居坦夷，濟險免兢惕。
志彼哲匠心，俾其來者識。
765.042 【志峽船具詩·百丈】王周
少嘗侍先君，餘閒誦白氏。始得入峽詩，深味作詩旨。
雲有萬仞山，雲有千丈水。自念坎壈時，尤多兢慎理。
山束峽如口，水漱石如齒。孤舟行其中，薄冰猶坦履。
孱顏屹焉立，洶湧勃然起。百丈爲前牽，萬險即平砥。
破之以篔簹，續之以麻枲。礪之堅以節，引之直如矢。
杼軸連半空，長短隨兩涘。鐵鎖枉馳名，錦纜謾稱美。
長繩豈能系，朽索何足擬。苟非総之爲，胡可力行此。
765.043 【早春西園】王周
引步攜筇竹，西園小徑通。雪欹梅蒂綠，春入杏梢紅。
靜意崖穿溜，孤愁笛破空。如何將此景，收拾向圖中。
765.044 【金盤草詩（生寧江巫山南陵林木中）】王周
今春從南陵，得草名金盤。金盤有仁性，生在林一端。
根節歲一節，食之甘而酸。風俗競採掇，俾人防急難。
巴中蛇虺毒，解之如走丸。巨葉展六出，軟幹分長竿。
搖搖綠玉活，嫋嫋香荷寒。世雲暑酷月，鬱有神物看。
天之產於此，意欲生民安。今之爲政者，何不反此觀。
知彼苛且猛，慎勿虐而殘。一物苟失所，萬金惟可嘆。
莫並蒿與萊，豈羨芝及蘭。勤渠護根本，栽植當庭欄。
寄言好生者，休說神仙丹。
765.045 【和程刑部三首·公會亭】王周
公事公言地，標名姓必臧。江山如得助，談笑若爲妨。
均賦鄉原肅，詳刑郡邑康。官箴居座右，夙夜算難忘。
765.046 【和程刑部三首·碧鮮亭】王周
飋飋籠清籟，蕭蕭鎖翠陰。向高思盡節，從直美虛心。
迥砌滋蒼蘚，幽窗伴素琴。公餘時引步，一徑靜中深。
765.047 【和程刑部三首·清漣閤】王周
照影翻窗綺，層紋滉額波。絲青迷岸柳，茸綠蘸汀莎。
片雪翹飢鷺，孤香卷嫩荷。憑欄堪入畫，時聽竹枝歌。
765.048 【自喻】王周
予念天之生，生本空疏器。五歲稟慈訓，憤悱讀書志。
七歲辨聲律，勤苦會詩賦。九歲執公卷，倜儻幹名意。
乞薦鄉老書，幸會春官試。折桂愧巍峨，依蓮何氣味。
性拙絕不佞，才短無餘地。前年會知己，薦章實非據。
寧見民說平，空荷君恩寄。瞿唐抵巴渝，往來名攬轡。
孤舟一水中，艱險實可畏。羣操百丈牽，臨難無苟避。
濆向江底發，水在石中沸。槌鼓稱打寬，系紉呼下緯。
善惡胡可分，死生何足諱。騎衡與垂堂，非不知前喻。
臨淵與履冰，非不知深慮。我今縻搢紳，善地誰人致。
城狐與社鼠，巧佞誰從庇。奴顏與婢膝，醜直誰從媚。
妻兒夐限越，容顏幾憔悴。致身霄漢人，呃嚱盡賢智。
765.049 【巫山廟】王周
廟前溪水流潺潺，廟中修竹聲珊珊。
襄王一夢杳難問，晚晴天氣歸雲閒。
765.050 【下瞿塘寄時同年】王周
春寒天氣下瞿塘，大壤溪前柳線長。
須信孤雲似孤宦，莫將鄉思附歸艎。
765.051 【和杜運使巴峽地暖節物與中土異黯然有感詩三首】王周
隨柳參差破綠芽，此中依約欲飛花。
春光是處傷離思，何況歸期未有涯。
始看菊蕊開籬下，又見梅花寄嶺頭。
攬轡巴西官局冷，幾憑春酒沃鄉愁。
花品姚黃冠洛陽，巴中春早羨孤芳。
不知別有栽培力，流詠新詩與激昂。
765.052 【施南太守以猿兒爲寄作詩答之（得之黔中，生即頭白）】王周
虞人初獲酉江西，長臂難將意馬齊。
今日未啼頭已白，不堪深入白雲啼。
765.053 【巫廟】王周
巴水走若箭，峽山開如屏。洶湧匹練白，崷崒濃藍青。
崖空蓄雲雨，灘惡驚雷霆。神仙宅幽邃，廟貌橫杳冥。
隱約可一夢，縹緲餘千齡。名利有所役，舟楫無暫停。
悉窣垂肸蠁，祠禱希安寧。鴉鴉爾何物，飛飛來廟庭。
紛紛颺寥泬，遠近隨虛舲。鐵石礪觜爪，金碧輝光翎。
翔集託陰險，鵮啄貪羶腥。日既恃威福，歲久爲精靈。
依草與附木，誣詭殊不經。城狐與社鼠，瑣細何足聽。
況乎人假人，心闊吞滄溟。
