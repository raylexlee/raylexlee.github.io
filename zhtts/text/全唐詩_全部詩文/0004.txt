第004卷 李亨 等
4.01 【延英殿玉灵芝诗三章，章八句】李亨
玉殿肃肃，灵芝煌煌。重英发秀，连叶分房。
宗庙之福，垂其耿光。（此章缺二句）
元气产芝，明神合德。紫微间采，白蕣呈色。
载启瑞图，庶符皇极。天心有眷，王道惟直。
幸生芳本，当我扆旒。效此灵质，贲其王猷。
神惟不爱，道亦无求。端拱思惟，永荷天休。
4.02 【赐梨李泌与诸王联句】李亨
先生年几许，颜色似童儿。—颍王
夜抱九仙骨，朝披一品衣。—信王
不食千钟粟，唯餐两颗梨。—益王
天生此间气，助我化无为。—李亨
4.03 【中和节日宴百僚赐诗】李适
韶年启仲序，初吉谐良辰。肇兹中和节，式庆天地春。
欢酣朝野同，生德区宇均。云开洒膏露，草疏芳河津。
岁华今载阳，东作方肆勤。惭非熏风唱，曷用慰吾人。
4.04 【中和节赐百官燕集因示所怀】李适
至化恒在宥，保和兹息人。推诚抚诸夏，与物长为春。
仲月风景暖，禁城花柳新。芳时协金奏，赐宴同群臣。
丝竹岂云乐，忠贤惟所亲。庶洽朝野意，旷然天地均。
4.05 【重阳日赐宴曲江亭，赋六韵诗用清字】李适
早衣对庭燎，躬化勤意诚。时此万机暇，适与佳节并。
曲池洁寒流，芳菊舒金英。乾坤爽气满，台殿秋光清。
朝野庆年丰，高会多欢声。永怀无荒戒，良士同斯情。
4.06 【九月十八赐百僚追赏因书所怀】李适
雨霁霜气肃，天高云日明。繁林已坠叶，寒菊仍舒荣。
懿此秋节时，更延追赏情。池台列广宴，丝竹传新声。
至乐非外奖，浃欢同中诚。庶敦朝野意，永使风化清。
4.07 【送徐州张建封还镇】李适
牧守寄所重，才贤生为时。宣风自淮甸，授钺膺藩维。
入觐展遐恋，临轩慰来思。忠诚在方寸，感激陈情词。
报国尔所向，恤人予是资。欢宴不尽怀，车马当还期。
谷雨将应候，行春犹未迟。勿以千里遥，而云无己知。
4.08 【麟德殿宴百僚】李适
忧勤承圣绪，开泰喜时康。恭己临群后，垂衣御八荒。
务闲春向暮，朝罢日犹长。紫殿初筵列，彤庭广乐张。
成功归辅弼，致理赖忠良。共此欢娱事，千秋乐未央。
4.09 【元日退朝观军仗归营】李适
献岁视元朔，万方咸在庭。端旒揖群后，回辇阅师贞。
彩仗宿华殿，退朝归禁营。分行左右出，转旆风云生。
历历趋复道，容容映层城。勇馀矜捷技，令肃无喧声。
眷此戎旅节，载嘉良士诚。顺时倾宴赏，亦以助文经。
4.010 【中和节赐群臣宴赋七韵】李适
东风变梅柳，万汇生春光。中和纪月令，方与天地长。
耽乐岂予尚，懿兹时景良。庶遂亭育恩，同致寰海康。
君臣永终始，交泰符阴阳。曲沼水新碧，华林桃稍芳。
胜赏信多欢，戒之在无荒。
4.011 【三日书怀因示百僚】李适
佳节上元巳，芳时属暮春。流觞想兰亭，捧剑得金人。
风轻水初绿，日晴花更新。天文信昭回，皇道颇敷陈。
恭己每从俭，清心常保真。戒兹游衍乐，书以示群臣。
4.012 【重阳日中外同欢，以诗言志，因示群官】李适
爽节在重九，物华新雨馀。清秋黄叶下，菊散金潭初。
万实行就稔，百工欣所如。欢心畅遐迩，殊俗同车书。
至化自敦睦，佳辰宜宴胥。锵锵间丝竹，济济罗簪裾。
此乐匪足耽，此诚期永孚。
4.013 【重阳日即事】李适
令节晓澄霁，四郊烟霭空。天清白露洁，菊散黄金丛。
寡德荷天贶，顺时休百工。岂怀歌钟乐，思为君臣同。
至化在亭育，相成资始终。未知康衢咏，所仰惟年丰。
4.014 【丰年多庆，九日示怀】李适
爽气肃时令，早衣闻朔鸿。重阳有佳节，具物欣年丰。
皎洁暮潭色，芬敷新菊丛。芳尊满衢室，繁吹凝烟空。
惠合信吾道，保和惟尔同。推诚至玄化，天下期为公。
4.015 【七月十五日题章敬寺】李适
招提迩皇邑，复道连重城。法筵会早秋，驾言访禅扃。
尝闻大仙教，清净宗无生。七物匪吾宝，万行先求成。
名相既双寂，繁华奚所荣。金风扇微凉，远烟凝翠晶。
松院静苔色，竹房深磬声。境幽真虑恬，道胜外物轻。
意适本非说，含毫空复情。
4.016 【中春麟德殿会百僚观新乐诗一章，章十六句】李适
芳岁肇佳节，物华当仲春。乾坤既昭泰，烟景含氤氲。
德浅荷玄贶，乐成思治人。前庭列钟鼓，广殿延群臣。
八卦随舞意，五音转曲新。顾非咸池奏，庶协南风熏。
式宴礼所重，浃欢情必均。同和谅在兹，万国希可亲。
4.017 【九日绝句】李适
禁苑秋来爽气多，昆明风动起沧波。
中流箫鼓诚堪赏，讵假横汾发棹歌。
4.018 【暮春喜雨诗】李昂1
风云喜际会，雷雨遂流滋。荐币虚陈礼，动天实精思。
渐侵九夏节，复在三春时。霢霂垂朱阙，飘飖入绿墀。
郊坰既沾足，黍稷有丰期。百辟同康乐，万方伫雍熙。
4.019 【题程修己竹障】李昂1
良工运精思，巧极似有神。
临窗忽睹繁阴合，再盼真假殊未分。
4.020 【宫中题】李昂1
辇路生春草，上林花发时。凭高何限意，无复侍臣知。
4.021 【上巳日赐裴度】李昂1
注想待元老，识君恨不早。我家柱石衰，忧来学丘祷。
4.022 【上元日二首】李昂1
上元高会集群仙，心斋何事欲祈年。
丹诚傥彻玉帝座，且共吾人庆大田。
蓂生三五叶初齐，上元羽客出桃蹊。
不爱仙家登真诀，愿蒙四海福黔黎。
4.023 【夏日联句】李昂1
人皆苦炎热，我爱夏日长。—李昂1
熏风自南来，殿阁生微凉。 —柳公权
4.024 【百丈山】李忱
大雄真迹枕危峦，梵宇层楼耸万般。日月每从肩上过，
山河长在掌中看。仙峰不间三春秀，灵境何时六月寒。
更有上方人罕到，暮钟朝磬碧云端。
4.025 【吊白居易】李忱
缀玉联珠六十年，谁教冥路作诗仙。浮云不系名居易，
造化无为字乐天。童子解吟长恨曲，胡儿能唱琵琶篇。
文章已满行人耳，一度思卿一怆然。
4.026 【幸华严寺】李忱
云散晴山几万重，烟收春色更冲融。帐殿出空登碧汉，
遐川俯望色蓝笼。林光入户低韶景，岭气通宵展霁风。
今日追游何所似，莫惭汉武赏汾中。
4.027 【重阳锡宴群臣】李忱
款塞旋征骑，和戎委庙贤。倾心方倚注，叶力共安边。
4.028 【题泾县水西寺】李忱
大殿连云接爽溪，钟声还与鼓声齐。
长安若问江南事，说道风光在水西。
4.029 【瀑布联句】李忱
千岩万壑不辞劳，远看方知出处高。—黄檗
溪涧岂能留得住，终归大海作波涛。 —李忱
4.030 【句】李忱
海岳宴咸通。
七载秉钧调四序，一方狱市获来苏。
4.031 【句】李晔1
只解劈牛兼劈树，不能诛恶与诛凶。（咏雷）
