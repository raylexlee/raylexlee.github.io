第696卷 韋莊
696.01 【雨霽晚眺（庚子年冬大駕幸蜀後作）】韋莊
入谷路縈紆，巖巔日欲晡。嶺雲寒掃蓋，溪雪凍黏須。
臥草跧如兔，聽冰怯似狐。仍聞關外火，昨夜徹皇都。
696.02 【立春日作】韋莊
九重天子去蒙塵，御柳無情依舊春。
今日不關妃妾事，始知辜負馬嵬人。
696.03 【贈雲陽裴明府】韋莊
南北三年一解攜，海爲深谷岸爲蹊。已聞陳勝心降漢，
誰爲田橫國號齊。暴客至今猶戰鶴，故人何處尚驅雞。
歸來能作煙波伴，我有魚舟在五溪。
696.04 【賊中與蕭韋二秀才同臥重疾二君尋愈…因有題】韋莊
與君同臥疾，獨我漸彌留。弟妹不知處，兵戈殊未休。
胸中疑晉豎，耳下鬥殷牛。縱有秦醫在，懷鄉亦淚流。
696.05 【重圍中逢蕭校書】韋莊
相逢俱此地，此地是何鄉。側目不成語，撫心空自傷。
劍高無鳥度，樹暗有兵藏。底事徵西將，年年戍洛陽。
696.06 【鹹通】韋莊
鹹通時代物情奢，歡殺金張許史家。破產競留天上樂，
鑄山爭買洞中花。諸郎宴罷銀燈合，仙子游回璧月斜。
人意似知今日事，急催弦管送年華。
696.07 【白櫻桃（一作於鄴詩）】韋莊
王母階前種幾株，水精簾外看如無。
只應漢武金盤上，瀉得珊珊白露珠。
696.08 【夜景】韋莊
滿庭松桂雨餘天，宋玉秋聲韻蜀弦。烏兔不知多事世，
星辰長似太平年。誰家一笛吹殘暑，何處雙砧搗暮煙。
欲把傷心問明月，素娥無語淚娟娟。
696.09 【宿山家】韋莊
山行侵夜到，雲竇一星燈。草動蛇尋穴，枝搖鼠上藤。
背風開藥竈，向月展漁罾。明日前溪路，煙蘿更幾層。
696.010 【長年】韋莊
長年方悟少年非，人道新詩勝舊詩。十畝野塘留客釣，
一軒春雨對僧棋。花間醉任黃鶯語，亭上吟從白鷺窺。
大盜不將爐冶去，有心重築太平基。
696.011 【辛丑年】韋莊
九衢漂杵已成川，塞上黃雲戰馬閒。但有羸兵填渭水，
更無奇士出商山。田園已沒紅塵裏，弟妹相逢白刃間。
西望翠華殊未返，淚痕空溼劍文斑。
696.012 【思歸】韋莊
暖絲無力自悠揚，牽引東風斷客腸。外地見花終寂寞，
異鄉聞樂更淒涼。紅垂野岸櫻還熟，綠染回汀草又芳。
舊裏若爲歸去好，子期凋謝呂安亡。
696.013 【憶昔】韋莊
昔年曾向五陵遊，子夜歌清月滿樓。銀燭樹前長似晝，
露桃華里不知秋。西園公子名無忌，南國佳人號莫愁。
今日亂離俱是夢，夕陽唯見水東流。
696.014 【合歡蓮花】韋莊
虞舜南巡去不歸，二妃相誓死江湄。
空留萬古香魂在，結作雙葩合一枝。
696.015 【覽蕭必先卷】韋莊
滿軸編新句，翛然大雅風。名因五字得，命合一言通。
景盡才難盡，吟終意未終。似逢曹與謝，煙雨思何窮。
696.016 【和人歲宴旅舍見寄】韋莊
積雪滿前除，寒光夜皎如。老憂新歲近，貧覺故交疏。
意合論文後，心降得句初。莫言常鬱郁，天道有盈虛。
696.017 【宿泊孟津寄三堂友人】韋莊
解纜西征未有期，槐花又逼桂花時。鴻臚陌上歸耕晚，
金馬門前獻賦遲。只恐愁苗生兩鬢，不堪離恨入雙眉。
分明昨夜南池夢，還把漁竿詠楚詞。
696.018 【對酒賦友人】韋莊
多病仍多感，君心自我心。浮生都是夢，浩嘆不如吟。
白雪篇篇麗，清酤盞盞深。亂離俱老大，強醉莫沾襟。
696.019 【天井關】韋莊
太行山上雲深處，誰向雲中築女牆。短綆詎能垂玉甃，
繚垣何用學金湯。劚開嵐翠爲高壘，截斷雲霞作巨防。
守吏不教飛鳥過，赤眉何路到吾鄉。
696.020 【贈邊將】韋莊
昔因徵遠向金微，馬出榆關一鳥飛。萬里只攜孤劍去，
十年空逐塞鴻歸。手招都護新降虜，身著文皇舊賜衣。
只待煙塵報天子，滿頭霜雪爲兵機。
696.021 【春日】韋莊
忽覺東風景漸遲，野梅山杏暗芳菲。落星樓上吹殘角，
偃月營中掛夕暉。旅夢亂隨蝴蝶散，離魂漸逐杜鵑飛。
紅塵遮斷長安陌，芳草王孫暮不歸。
696.022 【早秋夜作】韋莊
翠簟初清暑半銷，撇簾松韻送輕飆。莎庭露永琴書潤，
山郭月明砧杵遙。傍砌綠苔鳴蟋蟀，繞檐紅樹織蠨蛸。
不須更作悲秋賦，王粲辭家鬢已凋。
696.023 【寄江南逐客】韋莊
二年音信阻湘潭，花下相思酒半酣。
記得竹齋風雨夜，對牀孤枕話江南。
696.024 【冬夜】韋莊
睡覺寒爐酒半消，客情鄉夢兩遙遙。
無人爲我磨心劍，割斷愁腸一寸苗。
696.025 【又聞湖南荊渚相次陷沒】韋莊
幾時聞唱凱旋歌，處處屯兵未倒戈。天子只憑紅旆壯，
將軍空恃紫髯多。屍填漢水連荊阜，血染湘雲接楚波。
莫問流離南越事，戰餘空有舊山河。
696.026 【家叔南遊卻歸因獻賀】韋莊
繚繞江南一歲歸，歸來行色滿戎衣。長聞鳳詔徵兵急，
何事龍韜獻捷稀。旅夢遠依湘水闊，離魂空伴越禽飛。
遙知倚棹思家處，澤國煙深暮雨微。
696.027 【楚行吟】韋莊
章華臺下草如煙，故郢城頭月似弦。
惆悵楚宮雲雨後，露啼花笑一年年。
696.028 【洛陽吟（時大駕在蜀，巢寇未平，洛中寓居作七言）】韋莊
萬戶千門夕照邊，開元時節舊風煙。宮官試馬遊三市，
舞女乘舟上九天。胡騎北來空進主，漢皇西去竟昇仙。
如今父老偏垂淚，不見承平四十年。
696.029 【過舊宅】韋莊
華軒不見馬蕭蕭，廷尉門人久寂寥。朱檻翠樓爲卜肆，
玉欄仙杏作春樵。階前雨落鴛鴦瓦，竹裏苔封螮蝀橋。
莫問此中銷歇寺，娟娟紅淚滴芭蕉。
696.030 【喻東軍】韋莊
四年龍馭守峨嵋，鐵馬西來步步遲。五運未教移漢鼎，
六韜何必待秦師。幾時鸞鳳歸丹闕，到處烏鳶從白旗。
獨把一樽和淚酒，隔雲遙奠武侯祠。
696.031 【清河縣樓作】韋莊
有客微吟獨憑樓，碧雲紅樹不勝愁。盤雕迥印天心沒，
遠水斜牽日腳流。千里戰塵連上苑，九江歸路隔東周。
故人此地揚帆去，何處相思雪滿頭。
696.032 【北原閒眺】韋莊
春城回首樹重重，立馬平原夕照中。五鳳灰殘金翠滅，
六龍游去市朝空。千年王氣浮清洛，萬古坤靈鎮碧嵩。
欲問向來陵谷事，野桃無語淚花紅。
696.033 【贈戍兵】韋莊
漢皇無事暫遊汾，底事狐狸嘯作羣。夜指碧天佔晉分，
曉磨孤劍望秦雲。紅旌不捲風長急，畫角閒吹日又曛。
止竟有徵須有戰，洛陽何用久屯軍。
696.034 【睹軍回戈】韋莊
關中羣盜已心離，關外猶聞羽檄飛。御苑綠莎嘶戰馬，
禁城寒月搗征衣。漫教韓信兵塗地，不及劉琨嘯解圍。
昨日屯軍還夜遁，滿車空載洛神歸。
696.035 【中渡晚眺】韋莊
魏王堤畔草如煙，有客傷時獨扣舷。妖氣欲昏唐社稷，
夕陽空照漢山川。千重碧樹籠春苑，萬縷紅霞襯碧天。
家寄杜陵歸不得，一回回首一潸然。
696.036 【河內別村業閒題】韋莊
阮氏清風竹巷深，滿溪松竹似山陰。門當谷路多樵客，
地帶河聲足水禽。閒伴爾曹雖適意，靜思吾道好沾襟。
鄰翁莫問傷時事，一曲高歌夕照沈。
696.037 【聞官軍繼至未睹凱旋】韋莊
嫖姚何日破重圍，秋草深來戰馬肥。已有孔明傳將略，
更聞王導得神機。陣前鼙鼓晴應響，城上烏鳶飽不飛。
何事小臣偏注目，帝鄉遙羨白雲歸。
696.038 【和集賢侯學士分司丁侍御秋日雨霽之作】韋莊
洛岸秋晴夕照長，鳳樓龍闕倚清光。玉泉山淨雲初散，
金谷樹多風正涼。席上客知蓬島路，坐中寒有柏臺霜。
多慚十載遊梁士，卻伴賓鴻入帝鄉。
696.039 【題安定張使君】韋莊
器度風標合出塵，桂宮何負一枝新。成丹始見金無滓，
衝斗方知劍有神。憤氣不銷頭上雪，政聲空布海邊春。
中興若繼開元事，堪向龍池作近臣。
696.040 【潁陽縣】韋莊
琴堂連少室，故事即仙蹤。樹老風聲壯，山高臘候濃。
雪多庭有鹿，縣僻寺無鍾。何處留詩客，茆檐倚後峯。
696.041 【寄園林主人】韋莊
主人常不在，春物爲誰開。桃豔紅將落，梨華雪又摧。
曉鶯閒自囀，遊客暮空回。尚有餘芳在，猶堪載酒來。
696.042 【洛北村居】韋莊
十畝松篁百畝田，歸來方屬大兵年。巖邊石室低臨水，
雲外嵐峯半入天。鳥勢去投金谷樹，鐘聲遙出上陽煙。
無人說得中興事，獨倚斜暉憶仲宣。
696.043 【對梨花贈皇甫秀才】韋莊
林上梨花雪壓枝，獨攀瓊豔不勝悲。依前此地逢君處，
還是去年今日時。且戀殘陽留綺席，莫推紅袖訴金卮。
騰騰戰鼓正多事，須信明朝難重持。
696.044 【立春】韋莊
青帝東來日馭遲，暖煙輕逐曉風吹。罽袍公子樽前覺，
錦帳佳人夢裏知。雪圃乍開紅菜甲，彩幡新翦綠楊絲。
殷勤爲作宜春曲，題向花箋帖繡楣。
696.045 【村笛】韋莊
簫韶九奏韻悽鏘，曲度雖高調不傷。
卻見孤村明月夜，一聲牛笛斷人腸。
696.046 【題李斯傳】韋莊
蜀魄湘魂萬古悲，未悲秦相死秦時。
臨刑莫恨倉中鼠，上蔡東門去自遲。
696.047 【贈薛秀才】韋莊
相辭因避世，相見尚兵戈。亂後故人少，別來新話多。
但聞哀痛詔，未睹凱旋歌。欲結巖棲伴，何山好薜蘿。
696.048 【和元秀才別業書事】韋莊
僻居春事好，水曲亂花陰。浪過河移岸，雛成鳥別林。
綠錢榆貫重，紅障杏籬深。莫飲宜城酒，愁多醉易沈。
696.049 【紀村事】韋莊
綠蔓映雙扉，循牆一徑微。雨多庭果爛，稻熟渚禽肥。
釀酒迎新社，遙砧送暮暉。數聲牛上笛，何處餉田歸。
696.050 【題許仙師院】韋莊
地古多喬木，遊人到且吟。院開金鎖澀，門映綠篁深。
山色不離眼，鶴聲長在琴。往來誰與熟，乳鹿住前林。
696.051 【離筵訴酒】韋莊
感君情重惜分離，送我殷勤酒滿卮。
不是不能判酩酊，卻憂前路酒醒時。
696.052 【不寐】韋莊
不寐天將曉，心勞轉似灰。蚊吟頻到耳，鼠鬥競緣臺。
戶闇知蟾落，林喧覺雨來。馬嘶朝客過，知是禁門開。
696.053 【贈武處士】韋莊
一身唯一室，高靜若僧家。掃地留疏影，穿池浸落霞。
綠蘿臨水合，白道向村斜。賣藥歸來醉，吟詩倚釣查。
696.054 【題吉澗盧拾遺莊】韋莊
主人西遊去不歸，滿溪春雨長春薇。
怪來馬上詩情好，印破青山白鷺飛。
696.055 【題潁源廟】韋莊
曾是巢由棲隱地，百川唯說潁源清。微波乍向雲根吐，
去浪遙衝雪嶂橫。萬木倚檐疏幹直，羣峯當戶曉嵐晴。
臨川試問堯年事，猶被封人勸濯纓。
696.056 【東遊遠歸】韋莊
扣角幹名計已疏，劍歌休恨食無魚。辭家柳絮三春半，
臨路槐花七月初。江上欲尋漁父醉，日邊時得故人書。
青雲不識楊生面，天子何由問子虛。
696.057 【新正日商南道中作寄李明府】韋莊
相看又見歲華新，依舊楊朱拭淚巾。踏雪偶因尋戴客，
論文還比聚星人。嵩山不改千年色，洛邑長生一路塵。
今日與君同避世，卻憐無事是家貧。
696.058 【春暮】韋莊
一春春事好，病酒起常遲。流水綠縈砌，落花紅墮枝。
樓高喧乳燕，樹密鬥雛鸝。不學山公醉，將何自解頤。
696.059 【哭麻處士】韋莊
卻到歌吟地，閒門草色中。百年流水盡，萬事落花空。
繐帳扃秋月，詩樓鎖夜蟲。少微何處墮，留恨白楊風。
696.060 【春早】韋莊
聞鶯才覺曉，閉戶已知晴。一帶窗間月，斜穿枕上生。
696.061 【和友人】韋莊
閉門同隱士，不出動經時。靜閱王維畫，閒翻褚胤棋。
落泉當戶急，殘月下窗遲。卻想從來意，譙周亦自嗤。
696.062 【春愁】韋莊
寓思本多傷，逢春恨更長。露沾湘竹淚，花墮越梅妝。
睡怯交加夢，閒傾瀲灩觴。後庭人不到，斜月上松篁。
696.063 【晚春】韋莊
花開疑乍富，花落似初貧。萬物不如酒，四時唯愛春。
峨峨秦氏髻，皎皎洛川神。風月應相笑，年年醉病身。
696.064 【題許渾詩卷】韋莊
江南才子許渾詩，字字清新句句奇。
十斛明珠量不盡，惠休虛作碧雲詞。
696.065 【贈禮佛名者】韋莊
何用辛勤禮佛名，我從無得到真庭。
尋思六祖傳心印，可是從來讀藏經。
696.066 【殘花（一作於鄴詩）】韋莊
和煙和露雪離披，金蕊紅須尚滿枝。
十日笙歌一宵夢，苧蘿因雨失西施。
