第696卷 韦庄
696.01 【雨霁晚眺（庚子年冬大驾幸蜀后作）】韦庄
入谷路萦纡，岩巅日欲晡。岭云寒扫盖，溪雪冻黏须。
卧草跧如兔，听冰怯似狐。仍闻关外火，昨夜彻皇都。
696.02 【立春日作】韦庄
九重天子去蒙尘，御柳无情依旧春。
今日不关妃妾事，始知辜负马嵬人。
696.03 【赠云阳裴明府】韦庄
南北三年一解携，海为深谷岸为蹊。已闻陈胜心降汉，
谁为田横国号齐。暴客至今犹战鹤，故人何处尚驱鸡。
归来能作烟波伴，我有鱼舟在五溪。
696.04 【贼中与萧韦二秀才同卧重疾二君寻愈…因有题】韦庄
与君同卧疾，独我渐弥留。弟妹不知处，兵戈殊未休。
胸中疑晋竖，耳下斗殷牛。纵有秦医在，怀乡亦泪流。
696.05 【重围中逢萧校书】韦庄
相逢俱此地，此地是何乡。侧目不成语，抚心空自伤。
剑高无鸟度，树暗有兵藏。底事征西将，年年戍洛阳。
696.06 【咸通】韦庄
咸通时代物情奢，欢杀金张许史家。破产竞留天上乐，
铸山争买洞中花。诸郎宴罢银灯合，仙子游回璧月斜。
人意似知今日事，急催弦管送年华。
696.07 【白樱桃（一作于邺诗）】韦庄
王母阶前种几株，水精帘外看如无。
只应汉武金盘上，泻得珊珊白露珠。
696.08 【夜景】韦庄
满庭松桂雨馀天，宋玉秋声韵蜀弦。乌兔不知多事世，
星辰长似太平年。谁家一笛吹残暑，何处双砧捣暮烟。
欲把伤心问明月，素娥无语泪娟娟。
696.09 【宿山家】韦庄
山行侵夜到，云窦一星灯。草动蛇寻穴，枝摇鼠上藤。
背风开药灶，向月展渔罾。明日前溪路，烟萝更几层。
696.010 【长年】韦庄
长年方悟少年非，人道新诗胜旧诗。十亩野塘留客钓，
一轩春雨对僧棋。花间醉任黄莺语，亭上吟从白鹭窥。
大盗不将炉冶去，有心重筑太平基。
696.011 【辛丑年】韦庄
九衢漂杵已成川，塞上黄云战马闲。但有羸兵填渭水，
更无奇士出商山。田园已没红尘里，弟妹相逢白刃间。
西望翠华殊未返，泪痕空湿剑文斑。
696.012 【思归】韦庄
暖丝无力自悠扬，牵引东风断客肠。外地见花终寂寞，
异乡闻乐更凄凉。红垂野岸樱还熟，绿染回汀草又芳。
旧里若为归去好，子期凋谢吕安亡。
696.013 【忆昔】韦庄
昔年曾向五陵游，子夜歌清月满楼。银烛树前长似昼，
露桃华里不知秋。西园公子名无忌，南国佳人号莫愁。
今日乱离俱是梦，夕阳唯见水东流。
696.014 【合欢莲花】韦庄
虞舜南巡去不归，二妃相誓死江湄。
空留万古香魂在，结作双葩合一枝。
696.015 【览萧必先卷】韦庄
满轴编新句，翛然大雅风。名因五字得，命合一言通。
景尽才难尽，吟终意未终。似逢曹与谢，烟雨思何穷。
696.016 【和人岁宴旅舍见寄】韦庄
积雪满前除，寒光夜皎如。老忧新岁近，贫觉故交疏。
意合论文后，心降得句初。莫言常郁郁，天道有盈虚。
696.017 【宿泊孟津寄三堂友人】韦庄
解缆西征未有期，槐花又逼桂花时。鸿胪陌上归耕晚，
金马门前献赋迟。只恐愁苗生两鬓，不堪离恨入双眉。
分明昨夜南池梦，还把渔竿咏楚词。
696.018 【对酒赋友人】韦庄
多病仍多感，君心自我心。浮生都是梦，浩叹不如吟。
白雪篇篇丽，清酤盏盏深。乱离俱老大，强醉莫沾襟。
696.019 【天井关】韦庄
太行山上云深处，谁向云中筑女墙。短绠讵能垂玉甃，
缭垣何用学金汤。劚开岚翠为高垒，截断云霞作巨防。
守吏不教飞鸟过，赤眉何路到吾乡。
696.020 【赠边将】韦庄
昔因征远向金微，马出榆关一鸟飞。万里只携孤剑去，
十年空逐塞鸿归。手招都护新降虏，身著文皇旧赐衣。
只待烟尘报天子，满头霜雪为兵机。
696.021 【春日】韦庄
忽觉东风景渐迟，野梅山杏暗芳菲。落星楼上吹残角，
偃月营中挂夕晖。旅梦乱随蝴蝶散，离魂渐逐杜鹃飞。
红尘遮断长安陌，芳草王孙暮不归。
696.022 【早秋夜作】韦庄
翠簟初清暑半销，撇帘松韵送轻飙。莎庭露永琴书润，
山郭月明砧杵遥。傍砌绿苔鸣蟋蟀，绕檐红树织蟏蛸。
不须更作悲秋赋，王粲辞家鬓已凋。
696.023 【寄江南逐客】韦庄
二年音信阻湘潭，花下相思酒半酣。
记得竹斋风雨夜，对床孤枕话江南。
696.024 【冬夜】韦庄
睡觉寒炉酒半消，客情乡梦两遥遥。
无人为我磨心剑，割断愁肠一寸苗。
696.025 【又闻湖南荆渚相次陷没】韦庄
几时闻唱凯旋歌，处处屯兵未倒戈。天子只凭红旆壮，
将军空恃紫髯多。尸填汉水连荆阜，血染湘云接楚波。
莫问流离南越事，战馀空有旧山河。
696.026 【家叔南游却归因献贺】韦庄
缭绕江南一岁归，归来行色满戎衣。长闻凤诏征兵急，
何事龙韬献捷稀。旅梦远依湘水阔，离魂空伴越禽飞。
遥知倚棹思家处，泽国烟深暮雨微。
696.027 【楚行吟】韦庄
章华台下草如烟，故郢城头月似弦。
惆怅楚宫云雨后，露啼花笑一年年。
696.028 【洛阳吟（时大驾在蜀，巢寇未平，洛中寓居作七言）】韦庄
万户千门夕照边，开元时节旧风烟。宫官试马游三市，
舞女乘舟上九天。胡骑北来空进主，汉皇西去竟升仙。
如今父老偏垂泪，不见承平四十年。
696.029 【过旧宅】韦庄
华轩不见马萧萧，廷尉门人久寂寥。朱槛翠楼为卜肆，
玉栏仙杏作春樵。阶前雨落鸳鸯瓦，竹里苔封螮蝀桥。
莫问此中销歇寺，娟娟红泪滴芭蕉。
696.030 【喻东军】韦庄
四年龙驭守峨嵋，铁马西来步步迟。五运未教移汉鼎，
六韬何必待秦师。几时鸾凤归丹阙，到处乌鸢从白旗。
独把一樽和泪酒，隔云遥奠武侯祠。
696.031 【清河县楼作】韦庄
有客微吟独凭楼，碧云红树不胜愁。盘雕迥印天心没，
远水斜牵日脚流。千里战尘连上苑，九江归路隔东周。
故人此地扬帆去，何处相思雪满头。
696.032 【北原闲眺】韦庄
春城回首树重重，立马平原夕照中。五凤灰残金翠灭，
六龙游去市朝空。千年王气浮清洛，万古坤灵镇碧嵩。
欲问向来陵谷事，野桃无语泪花红。
696.033 【赠戍兵】韦庄
汉皇无事暂游汾，底事狐狸啸作群。夜指碧天占晋分，
晓磨孤剑望秦云。红旌不卷风长急，画角闲吹日又曛。
止竟有征须有战，洛阳何用久屯军。
696.034 【睹军回戈】韦庄
关中群盗已心离，关外犹闻羽檄飞。御苑绿莎嘶战马，
禁城寒月捣征衣。漫教韩信兵涂地，不及刘琨啸解围。
昨日屯军还夜遁，满车空载洛神归。
696.035 【中渡晚眺】韦庄
魏王堤畔草如烟，有客伤时独扣舷。妖气欲昏唐社稷，
夕阳空照汉山川。千重碧树笼春苑，万缕红霞衬碧天。
家寄杜陵归不得，一回回首一潸然。
696.036 【河内别村业闲题】韦庄
阮氏清风竹巷深，满溪松竹似山阴。门当谷路多樵客，
地带河声足水禽。闲伴尔曹虽适意，静思吾道好沾襟。
邻翁莫问伤时事，一曲高歌夕照沈。
696.037 【闻官军继至未睹凯旋】韦庄
嫖姚何日破重围，秋草深来战马肥。已有孔明传将略，
更闻王导得神机。阵前鼙鼓晴应响，城上乌鸢饱不飞。
何事小臣偏注目，帝乡遥羡白云归。
696.038 【和集贤侯学士分司丁侍御秋日雨霁之作】韦庄
洛岸秋晴夕照长，凤楼龙阙倚清光。玉泉山净云初散，
金谷树多风正凉。席上客知蓬岛路，坐中寒有柏台霜。
多惭十载游梁士，却伴宾鸿入帝乡。
696.039 【题安定张使君】韦庄
器度风标合出尘，桂宫何负一枝新。成丹始见金无滓，
冲斗方知剑有神。愤气不销头上雪，政声空布海边春。
中兴若继开元事，堪向龙池作近臣。
696.040 【颍阳县】韦庄
琴堂连少室，故事即仙踪。树老风声壮，山高腊候浓。
雪多庭有鹿，县僻寺无钟。何处留诗客，茆檐倚后峰。
696.041 【寄园林主人】韦庄
主人常不在，春物为谁开。桃艳红将落，梨华雪又摧。
晓莺闲自啭，游客暮空回。尚有馀芳在，犹堪载酒来。
696.042 【洛北村居】韦庄
十亩松篁百亩田，归来方属大兵年。岩边石室低临水，
云外岚峰半入天。鸟势去投金谷树，钟声遥出上阳烟。
无人说得中兴事，独倚斜晖忆仲宣。
696.043 【对梨花赠皇甫秀才】韦庄
林上梨花雪压枝，独攀琼艳不胜悲。依前此地逢君处，
还是去年今日时。且恋残阳留绮席，莫推红袖诉金卮。
腾腾战鼓正多事，须信明朝难重持。
696.044 【立春】韦庄
青帝东来日驭迟，暖烟轻逐晓风吹。罽袍公子樽前觉，
锦帐佳人梦里知。雪圃乍开红菜甲，彩幡新翦绿杨丝。
殷勤为作宜春曲，题向花笺帖绣楣。
696.045 【村笛】韦庄
箫韶九奏韵凄锵，曲度虽高调不伤。
却见孤村明月夜，一声牛笛断人肠。
696.046 【题李斯传】韦庄
蜀魄湘魂万古悲，未悲秦相死秦时。
临刑莫恨仓中鼠，上蔡东门去自迟。
696.047 【赠薛秀才】韦庄
相辞因避世，相见尚兵戈。乱后故人少，别来新话多。
但闻哀痛诏，未睹凯旋歌。欲结岩栖伴，何山好薜萝。
696.048 【和元秀才别业书事】韦庄
僻居春事好，水曲乱花阴。浪过河移岸，雏成鸟别林。
绿钱榆贯重，红障杏篱深。莫饮宜城酒，愁多醉易沈。
696.049 【纪村事】韦庄
绿蔓映双扉，循墙一径微。雨多庭果烂，稻熟渚禽肥。
酿酒迎新社，遥砧送暮晖。数声牛上笛，何处饷田归。
696.050 【题许仙师院】韦庄
地古多乔木，游人到且吟。院开金锁涩，门映绿篁深。
山色不离眼，鹤声长在琴。往来谁与熟，乳鹿住前林。
696.051 【离筵诉酒】韦庄
感君情重惜分离，送我殷勤酒满卮。
不是不能判酩酊，却忧前路酒醒时。
696.052 【不寐】韦庄
不寐天将晓，心劳转似灰。蚊吟频到耳，鼠斗竞缘台。
户闇知蟾落，林喧觉雨来。马嘶朝客过，知是禁门开。
696.053 【赠武处士】韦庄
一身唯一室，高静若僧家。扫地留疏影，穿池浸落霞。
绿萝临水合，白道向村斜。卖药归来醉，吟诗倚钓查。
696.054 【题吉涧卢拾遗庄】韦庄
主人西游去不归，满溪春雨长春薇。
怪来马上诗情好，印破青山白鹭飞。
696.055 【题颍源庙】韦庄
曾是巢由栖隐地，百川唯说颍源清。微波乍向云根吐，
去浪遥冲雪嶂横。万木倚檐疏干直，群峰当户晓岚晴。
临川试问尧年事，犹被封人劝濯缨。
696.056 【东游远归】韦庄
扣角干名计已疏，剑歌休恨食无鱼。辞家柳絮三春半，
临路槐花七月初。江上欲寻渔父醉，日边时得故人书。
青云不识杨生面，天子何由问子虚。
696.057 【新正日商南道中作寄李明府】韦庄
相看又见岁华新，依旧杨朱拭泪巾。踏雪偶因寻戴客，
论文还比聚星人。嵩山不改千年色，洛邑长生一路尘。
今日与君同避世，却怜无事是家贫。
696.058 【春暮】韦庄
一春春事好，病酒起常迟。流水绿萦砌，落花红堕枝。
楼高喧乳燕，树密斗雏鹂。不学山公醉，将何自解颐。
696.059 【哭麻处士】韦庄
却到歌吟地，闲门草色中。百年流水尽，万事落花空。
繐帐扃秋月，诗楼锁夜虫。少微何处堕，留恨白杨风。
696.060 【春早】韦庄
闻莺才觉晓，闭户已知晴。一带窗间月，斜穿枕上生。
696.061 【和友人】韦庄
闭门同隐士，不出动经时。静阅王维画，闲翻褚胤棋。
落泉当户急，残月下窗迟。却想从来意，谯周亦自嗤。
696.062 【春愁】韦庄
寓思本多伤，逢春恨更长。露沾湘竹泪，花堕越梅妆。
睡怯交加梦，闲倾潋滟觞。后庭人不到，斜月上松篁。
696.063 【晚春】韦庄
花开疑乍富，花落似初贫。万物不如酒，四时唯爱春。
峨峨秦氏髻，皎皎洛川神。风月应相笑，年年醉病身。
696.064 【题许浑诗卷】韦庄
江南才子许浑诗，字字清新句句奇。
十斛明珠量不尽，惠休虚作碧云词。
696.065 【赠礼佛名者】韦庄
何用辛勤礼佛名，我从无得到真庭。
寻思六祖传心印，可是从来读藏经。
696.066 【残花（一作于邺诗）】韦庄
和烟和露雪离披，金蕊红须尚满枝。
十日笙歌一宵梦，苎萝因雨失西施。
