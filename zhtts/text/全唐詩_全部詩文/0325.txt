第324卷 權德輿
324.01 【送杜尹赴東都】權德輿
商於留異績，河洛賀新遷。朝選吳公守，時推杜尹賢。
如綸披鳳詔，出匣淬龍泉。風雨交中土，簪裾敞別筵。
清明人比玉，照灼府如蓮。佇報司州政，徵黃似潁川。
324.02 【送孔江州（一作送人之九江）】權德輿
九派尋陽郡，分明似畫圖。秋光連瀑布，晴翠辨香爐。
才子厭蘭省，邦君榮竹符。江城多暇日，能寄八行無。
324.03 【送渾鄧州】權德輿
年少守南陽，新恩印綬光。輕軒出繞霤，利刃發乾將。
風勁初下葉，雲寒方護霜。想君行縣處，露冕菊潭香。
324.04 【埇橋達奚四、於十九、陳大三侍御夜宴敘各賦二韻】權德輿
滿樹鐵冠瓊樹枝，樽前燭下心相知。
明朝又與白雲遠，自古河梁多別離。
324.05 【酬別蔡十二見贈】權德輿
伊人茂天爵，恬澹臥郊園。傲世方隱几，說經久顓門。
浩歌曳柴車，詎羨丹轂尊。嚴霜被鶉衣，不知狐白溫。
遊心羲文際，愛我相討論。潢污忽朝宗，傳騎令載奔。
崢嶸歲陰晚，愀愴離念繁。別館絲桐清，寒郊煙雨昏。
中飲見逸氣，縱談窮化元。佇見公車起，聖代待乞言。
324.06 【揚州與丁山人別】權德輿
將軍易道令威仙，華髮清談得此賢。
惆悵今朝廣陵別，遼東後會復何年。
324.07 【送台州崔錄事】權德輿
不嫌臨海遠，微祿代躬耕。古郡紀綱職，扁舟山水程。
詩因琪樹麗，心與瀑泉清。盛府知音在，何時薦政成。
324.08 【送信安劉少府（自常州參軍選授）】權德輿
相看結離念，盡此林中淥。夷代輕遠遊，上才隨薄祿。
參卿滯孫楚，隱市同梅福。吏散時泛弦，賓來閒覆局。
襟情無俗慮，談笑成逸躅。此路足灘聲，羨君多水宿。
324.09 【送李城門罷官歸嵩陽（城門院在遺補院東）】權德輿
與君相識處，吏隱在牆東。啓閉千門靜，逢迎兩掖通。
罷官多暇日，肄業有儒風。歸去塵寰外，春山桂樹叢。
324.010 【送上虞丞】權德輿
越郡佳山水，菁江接上虞。計程航一葦，試吏佐雙鳧。
雲壑窺仙籍，風謠驗地圖。因尋黃絹字，爲我吊曹盱。
324.011 【送盧評事婺州省覲】權德輿
知向東陽去，晨裝見綵衣。客愁青眼別，家喜玉人歸。
漠漠水煙晚，蕭蕭楓葉飛。雙溪泊船處，候吏拜胡威。
324.012 【送崔端公郎君入京覲省】權德輿
已見風姿美，仍聞藝業勤。清秋上國路，白皙少年人。
帶月輕帆疾，迎霜彩服新。過庭若有問，一爲說漳濱。
324.013 【送張週二秀才謁宣州薛侍郎】權德輿
儒衣兩少年，春棹轂溪船。湖月供詩興，嵐風費酒錢。
上帆涵浦岸，欹枕傲晴天。不用愁羈旅，宣城太守賢。
324.014 【送張將軍歸東都舊業】權德輿
功名不復求，舊業向東周。白草辭邊騎，青門別故侯。
摧殘寶劍折，羸病綠珠愁。日暮寒風起，猶疑大漠秋。
324.015 【送句容王少府簿領赴上都】權德輿
上國路綿綿，行人候曉天。離亭綠綺奏，鄉樹白雲連。
江露溼徵袂，山鶯宜泊船。春風若爲別，相顧起尊前。
324.016 【送從弟謁員外叔父迴歸義興】權德輿
異鄉兄弟少，見爾自依然。來酌林中酒，去耕湖上田。
何朝逢暑雨，幾夜泊魚煙。餘力當勤學，成名貴少年。
324.017 【送梁道士謁壽州崔大夫】權德輿
年少一仙官，清羸駕綵鸞。洞宮雲渺渺，花路水漫漫。
歲計芝田熟，晨裝月帔寒。遙知小山桂，五馬待邀歡。
324.018 【送鄭秀才貢舉】權德輿
西笑意如何，知隨貢舉科。吟詩向月露，驅馬出煙蘿。
晚色平蕪遠，秋聲候雁多。自憐歸未得，相送一勞歌。
324.019 【送謝孝廉移家越州】權德輿
家承晉太傅，身慕魯諸生。又見一帆去，共愁千里程。
沙平古樹迥，潮滿曉江晴。從此幽深去，無妨隱姓名。
324.020 【送韓孝廉侍從赴舉】權德輿
貢士去翩翩，如君最少年。綵衣行不廢，儒服代相傳。
曉月經淮路，繁陰過楚天。清談遇知己，應訪孝廉船。
324.021 【送陸拾遺祗召赴行在】權德輿
鵷鷺承新命，翻飛入漢庭。歌詩能合雅，獻納每論經。
月曉蜀江迥，猿啼楚樹青。幸因焚草暇，書札訪沈冥。
324.022 【送映師歸本寺】權德輿
還歸柳市去，遠遠出人羣。苔甃桐花落，山窗桂樹薰。
引泉通絕澗，放鶴入孤雲。幸許宗雷到，清談不易聞。
324.023 【送宇文文府赴行在】權德輿
送君當歲暮，斗酒破離顏。車騎擁寒水，雪雲凝遠山。
且安黃綬屈，莫羨白鷗閒。從此圖南路，青雲步武間。
324.024 【送嶽州溫錄事赴任】權德輿
解巾州主簿，捧檄不辭遙。獨鶴九霄翼，寒松百尺條。
晨裝沾雨雪，旅宿候風潮。爲政閒無事，清談肅郡僚。
324.025 【送山人歸舊隱】權德輿
工爲楚辭賦，更著魯衣冠。歲儉山田薄，秋深晨服寒。
武人榮燕頷，志士戀漁竿。會被公車薦，知君久晦難。
324.026 【惠上人房宴別】權德輿
方袍相引到龍華，支策開襟路不賒。法味已同香積會，
禮容疑在少施家。逸民羽客期皆至，疏竹青苔景半斜。
究竟相依何處好，匡山古社足煙霞。
324.027 【送裴秀才貢舉】權德輿
儒衣風貌清，去抵漢公卿。賓貢年猶少，篇章藝已成。
臨流惜暮景，話別起鄉情。離酌不辭醉，西江春草生。
324.028 【送袁太祝衢婺巡覆（同用山字）】權德輿
校緡稅畝不妨閒，清興自隨魚鳥間。
知君此去足佳句，路出桐溪千萬山。
324.029 【送湖南李侍御赴本使賦採菱亭詩】權德輿
舊俗採菱處，津亭風景和。沅江收暮靄，楚女發清歌。
曲岸縈湘葉，荒階上白波。蘭橈向蓮府，一爲枉帆過。
324.030 【送穆侍御歸東都】權德輿
知君儒服貴，彩繡兩相輝。婉婉成名後，翩翩擁傳歸。
江深煙嶼沒，山暗雨雲飛。共待酬恩罷，相將去息機。
324.031 【送崔端公赴度支江陵院三韻（照字）】權德輿
津亭風雪霽，斗酒留徵棹。星傳指湘江，瑤琴多楚調。
偏愁欲別處，黯黯頹陽照。
324.032 【送陸太祝赴湖南幕同用送字（三韻）】權德輿
不憚徵路遙，定緣賓禮重。新知折柳贈，舊侶乘籃送。
此去佳句多，楓江接雲夢。
324.033 【送李處士歸弋陽山居（限姓名中用韻）】權德輿
暫來城市意何如，卻憶葛陽溪上居。不憚薄田輸井稅，
自將嘉句著州閭。波翻極浦檣竿出，霜落秋郊樹影疏。
想到家山無俗侶，逢迎只是坐籃輿。
324.034 【送清洨上人謁信州陸員外】權德輿
暫辭長老去隨緣，候曉輕裝寄客船。佳句已齊康寶月，
清談遠指謝臨川。灘經水瀨逢新雪，路過漁潭宿暝煙。
暇日若隨千騎出，南巖只在郡樓前。
324.035 【送別同用闊字（三韻）】權德輿
耿耿離念繁，蕭蕭涼葉脫。緇塵素衣敝，風露秋江闊。
想得讀書窗，巖花對巾褐。
324.036 【送人使之江陵（賞字）】權德輿
嘉招不辭遠，捧檄利攸往。行役念前程，宴遊暌舊賞。
徵軺星乍動，江信潮應上。煙水飛一帆，霜風搖五兩。
紛紛別袂舉，切切離鴻響。後會杳何時，悠然勞夢想。
324.037 【餘幹贈別張二十二侍御（一作餘幹別張侍御）】權德輿
蕪城陌上春風別，幹越亭邊歲暮逢。
驅車又愴南北路，返照寒江千萬峯。
324.038 【雜言賦得風送崔秀才歸白田限三五六七言（暄字）】權德輿
響深澗，思啼猿。闇入蘋洲暖，輕隨柳陌暄。
澹盪乍飄雲影，芳菲遍滿花源。寂寞春江別君處，
和煙帶雨送徵軒。
324.039 【雜言同用離騷體送張評事襄陽覲省】權德輿
黯離堂兮日晚，儼壺觴兮送遠。遠水霽兮微明，
杜蘅秀兮白芷生。波泫泫兮煙冪冪，凝暮色於空碧。
紛離念兮隨君，溯九江兮經七澤。君之去兮不可留，
五彩裳兮木蘭舟。
324.040 【嶺上逢久別者又別】權德輿
十年曾一別，徵路此相逢。馬首向何處，夕陽千萬峯。
324.041 【贈別表兄韋卿】權德輿
新讀兵書事護羌，腰間寶劍映金章。
少年百戰應輕別，莫笑儒生淚數行。
324.042 【古離別（一作古別離）】權德輿
人生天地間，瞥若六轡馳。夭壽既常數，奈何生別離。
跡當中人域，正性日已衰。是非千萬境，杳靄情塵滋。
出門事何常，暫別亦難期。冉冉嘆流景，悠悠限山陂。
盡此一夕歡，華樽會前墀。雞鳴東方曙，夙駕臨通逵。
欲出強移步，欲留難致辭。兩情不得已，念此留何爲。
天明去已遠，寂默居人歸。入門覆上堂，怳怳生驚疑。
經履同遊處，猶言常相隨。覽物或臨盤，翻怪來何遲。
乃知前日歡，本爲今日悲。特此別後心，寧及未見時。
則知交疏分，久久翻易持。報君未別後，別後當自知。
