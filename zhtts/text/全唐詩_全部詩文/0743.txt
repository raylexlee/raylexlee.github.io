第730卷 李九龄
730.01 【上清辞五首】李九龄
入海浮生汗漫秋，紫皇高宴五云楼。
霓裳曲罢天风起，吹散仙香满十洲。
楼锁彤霞地绝尘，碧桃花发九天春。
东皇近日慵游宴，闲煞瑶池五色麟。
上清仙路有丹梯，影响行人到即迷。
不会无端个渔父，阿谁教入武陵溪。
本来方朔是真仙，偶别丹台未得还。
何事玉皇消息晚，忍教憔悴向人间。
新拜天官上玉都，紫皇亲授五灵符。
群仙个个来相问，人世风光似此无。
730.02 【读三国志】李九龄
有国由来在得贤，莫言兴废是循环。
武侯星落周瑜死，平蜀降吴似等闲。
730.03 【山舍南溪小桃花】李九龄
一树繁英夺眼红，开时先合占东风。
可怜地僻无人赏，抛掷深山乱木中。
730.04 【春行遇雨】李九龄
夹路轻风撼柳条，雨侵春态动无憀。
采香陌上谁家女，湿损钗头翡翠翘。
730.05 【登楼寄远】李九龄
满城春色花如雪，极目烟光月似钩。
总是动人乡思处，更堪容易上高楼。
730.06 【望思台】李九龄
汉武年高慢帝图，任人曾不问贤愚。
直饶四老依前出，消得江充宠佞无。
730.07 【山舍偶题】李九龄
门掩松萝一径深，偶携藜杖出前林。
谁知尽日看山坐，万古兴亡总在心。
730.08 【荆溪夜泊】李九龄
点点渔灯照浪清，水烟疏碧月胧明。
小滩惊起鸳鸯处，一双采莲船过声。
730.09 【旅舍卧病】李九龄
家隔西秦无远信，身随东洛度流年。
病来旅馆谁相问，牢落闲庭一树蝉。
730.010 【登昭福寺楼】李九龄
旅怀秋兴正无涯，独倚危楼四望赊。
谷变陵迁何处问，满川空有旧烟霞。
730.011 【代边将】李九龄
雪冻阴河半夜风，战回狂虏血漂红。
据鞍遥指长安路，须刻麟台第一功。
730.012 【夜与张舒话别】李九龄
愁听南楼角又吹，晓鸡啼后更分离。
如何销得凄凉思，更劝灯前酒一卮。
730.013 【寒梅词】李九龄
霜梅先拆岭头枝，万卉千花冻不知。
留得和羹滋味在，任他风雪苦相欺。
730.014 【题灵泉寺】李九龄
入谷先生一阵香，异花奇木簇禅堂。
可怜门外高低路，万毂千蹄日日忙。
730.015 【宿张正字别业】李九龄
茅屋萧寥烟暗后，松窗寂历月明初。
此时谁念孤吟客，唯有黄公一帙书。
730.016 【鹤】李九龄
天上瑶池覆五云，玉麟金凤好为群。
不须更饮人间水，直是清流也汗君。
730.017 【过相思谷】李九龄
悠悠信马春山曲，芳草和烟铺嫩绿。
正被离愁著莫人，那堪更过相思谷。
730.018 【写庄子】李九龄
圣泽安排当散地，贤侯优贷借新居。
闲中亦有闲生计，写得南华一部书。
730.019 【山中寄友人】李九龄
乱云堆里结茅庐，已共红尘迹渐疏。
莫问野人生计事，窗前流水枕前书。
