第210卷 皇甫曾
210.01 【奉陪韋中丞使君遊鶴林寺】皇甫曾
古寺傳燈久，層城閉閣閒。香花同法侶，旌旆入深山。
寒磬虛空裏，孤雲起滅間。謝公憶高臥，徒御欲東還。
210.02 【奉送杜侍御還京（一作杜中丞，一作林中丞）】皇甫曾
罷戰回龍節，朝天上鳳池。寒生五湖道，春入萬年枝。
召化多遺愛，胡清已畏知。懷恩偏感別，墮淚向旌麾。
210.03 【酬鄭侍御秋夜見寄】皇甫曾
搖落空林夜，河陽興已生。未辭公府步，知結遠山情。
高柳風難定，寒泉月助明。袁公方臥雪，尺素及柴荊。
210.04 【酬竇拾遺秋日見呈（時此公自江陰令除諫官）】皇甫曾
孤城永巷時相見，衰柳閒門日半斜。
欲送近臣朝魏闕，猶憐殘菊在陶家。
210.05 【韋使君宅海榴詠】皇甫曾
淮陽臥理有清風，臘月榴花帶雪紅。
閉閣寂寥常對此，江湖心在數枝中。
210.06 【送普上人還陽羨（一作皇甫冉詩）】皇甫曾
花宮難久別，道者憶千燈。殘雪入林路，暮山歸寺僧。
日光依嫩草，泉響滴春冰。何用求方便，看心是一乘。
210.07 【送李中丞歸本道（一作送人作使歸）】皇甫曾
上將還專席，雙旌復出秦。關河三晉路，賓從五原人。
孤戍雲連海，平沙雪度春。酬恩看玉劍，何處有煙塵。
210.08 【和謝舍人雪夜寓直】皇甫曾
禁省夜沉沉，春風雪滿林。滄洲歸客夢，青瑣近臣心。
揮翰宣鳴玉，承恩在賜金。建章寒漏起，更助掖垣深。
210.09 【尋劉處士】皇甫曾
幾年人不見，林下掩柴關。留客當清夜，逢君話舊山。
隔城寒杵急，帶月早鴻還。南陌雖相近，其如隱者閒。
210.010 【哭陸處士】皇甫曾
從此無期見，柴門對雪開。二毛逢世難，萬恨掩泉臺。
返照空堂夕，孤城弔客回。漢家偏訪道，猶畏鶴書來。
210.011 【烏程水樓留別】皇甫曾
悠悠千里去，惜此一尊同。客散高樓上，帆飛細雨中。
山程隨遠水，楚思在青楓。共說前期易，滄波處處同。
210.012 【題贈吳門邕上人】皇甫曾
春山唯一室，獨坐草萋萋。身寂心成道，花閒鳥自啼。
細泉松徑裏，返景竹林西。晚與門人別，依依出虎溪。
210.013 【送陸鴻漸山人採茶回】皇甫曾
千峯待逋客，香茗復叢生。採摘知深處，煙霞羨獨行。
幽期山寺遠，野飯石泉清。寂寂燃燈夜，相思一磬聲。
210.014 【寄劉員外長卿】皇甫曾
南憶新安郡，千山帶夕陽。斷猿知夜久，秋草助江長。
疏發應成素，青松獨耐霜。愛才稱漢主，題柱待回鄉。
210.015 【寄張仲甫】皇甫曾
悲風生舊浦，雲嶺隔東田。伏臘同雞黍，柴門閉雪天。
孤村明夜火，稚子候歸船。靜者心相憶，離居畏度年。
210.016 【送元侍御充使湖南】皇甫曾
雲夢南行盡，三湘萬里流。山川重分手，徒御亦悲秋。
白簡勞王事，清猿助客愁。離羣復多病，歲晚憶滄洲。
210.017 【晚至華陰】皇甫曾
臘盡促歸心，行人及華陰。雲霞仙掌出，松柏古祠深。
野渡冰生岸，寒川燒隔林。溫泉看漸近，宮樹晚沈沈。
210.018 【送孔徵士】皇甫曾
谷口山多處，君歸不可尋。家貧青史在，身老白雲深。
掃雪開松徑，疏泉過竹林。餘生負丘壑，相送亦何心。
210.019 【秋興】皇甫曾
流螢與落葉，秋晚共紛紛。返照城中盡，寒砧雨外聞。
離人見衰鬢，獨鶴暮何羣。楚客在千里，相思看碧雲。
210.020 【送歸中丞使新羅】皇甫曾
南幰銜恩去，東夷泛海行。天遙辭上國，水盡到孤城。
已變炎涼氣，仍愁浩淼程。雲濤不可極，來往見雙旌。
210.021 【送少微上人東南遊】皇甫曾
石樑人不到，獨往更迢迢。乞食山家少，尋鍾野寺遙。
松門風自掃，瀑布雪難消。秋夜聞清梵，餘音逐海潮。
210.022 【送韋判官赴閩中】皇甫曾
孤棹閩中客，雙旌海上軍。路人從北少，海水向南分。
野鶴傷秋別，林猿忌夜聞。漢家崇亞相，知子遠邀勳。
210.023 【送人還荊州（一作李嘉祐詩）】皇甫曾
草色隨驄馬，悠悠同出秦。水傳雲夢曉，山接洞庭春。
帆影連三峽，猿聲近四鄰。青門一分手，難見杜陵人。
210.024 【寄淨虛上人初至雲門（一作劉長聊詩）】皇甫曾
寒蹤白雲裏，法侶自提攜。竹徑通城下，松門隔水西。
方同沃洲去，不似武陵迷。彷彿方知處，高峯是會稽。
210.025 【春和杜相公移入長興宅，奉呈諸宰執】皇甫曾
欲向幽偏適，還從絕地移。秦官鼎食貴，堯世土階卑。
戟戶槐陰滿，書窗竹葉垂。才分午夜漏，遙隔萬年枝。
北闕深恩在，東林遠夢知。日斜門掩映，山遠樹參差。
論道齊鴛翼，題詩憶鳳池。從公亦何幸，長與珮聲隨。
210.026 【路中口號】皇甫曾
還鄉不見家，年老眼多淚。車馬上河橋，城中好天氣。
210.027 【山下泉】皇甫曾
漾漾帶山光，澄澄倒林影。那知石上喧，卻憶山中靜。
210.028 【早朝日寄所知】皇甫曾
長安雪夜見歸鴻，紫禁朝天拜舞同。曙色漸分雙闕下，
漏聲遙在百花中。爐煙乍起開仙仗，玉佩才成引上公。
共荷發生同雨露，不應黃葉久隨風。
210.029 【秋夕寄懷契上人】皇甫曾
已見槿花朝委露，獨悲孤鶴在人羣。真僧出世心無事，
靜夜名香手自焚。窗臨絕澗聞流水，客至孤峯掃白雲。
更想清晨誦經處，獨看松上雪紛紛。
210.030 【張芬見訪郊居作】皇甫曾
林中雨散早涼生，已有迎秋促織聲。三徑荒蕪羞對客，
十年衰老愧稱兄。愁心自惜江蘺晚，世事方看木槿榮。
君若罷官攜手日，尋山莫算白雲程。
210.031 【贈鑑上人（一作贈別筌公）】皇甫曾
律儀傳教誘，僧臘老煙霄。樹色依禪誦，泉聲入寂寥。
寶龕經末劫，畫壁見南朝。深竹風開合，寒潭月動搖。
息心歸靜理，愛道坐中宵。更欲尋真去，乘船過海潮。
210.032 【奉寄中書王舍人】皇甫曾
腰金載筆謁承明，至道安禪得此生，西掖幾年綸綍貴，
東山遙夜薜蘿情。風傳刻漏星河曙，月上梧桐雨露清。
聖主好文誰爲薦，閉門空賦子虛成。
210.033 【送湯中丞和蕃】皇甫曾
繼好中司出，天心外國知。已傳堯雨露，更說漢威儀。
隴上應回首，河源覆載馳。孤峯問徒御，空磧見旌麾。
春草鄉愁起，邊城旅夢移。莫嗟行遠地，此去答恩私。
210.034 【送和西蕃使】皇甫曾
白簡初分命，黃金已在腰。恩華通外國，徒御發中朝。
雨雪從邊起，旌旗上隴遙。暮天沙漠漠，空磧馬蕭蕭。
寒路隨河水，關城見柳條。和戎先罷戰，知勝霍嫖姚。
210.035 【送王相公赴幽州】皇甫曾
臺袞兼戎律，勤憂秉化元。鳳池東掖寵，龍節北方尊。
長路山河轉，前驅鼓角喧。人安布時令，地遠答君恩。
暮日平沙迥，秋風大旆翻。漁陽在天末，戀別信陵門。
210.036 【送徐大夫赴南海】皇甫曾
舊國當分閫，天涯答聖私。大軍傳羽檄，老將拜旌旗。
位重登壇後，恩深弄印時。何年諫獵賦，今日飲泉詩。
海內求民瘼，城隅見島夷。由來黃霸去，自有上臺期。
210.037 【贈沛禪師】皇甫曾
南嶽滿湘沅，吾師經利涉。身歸沃洲老，名與支公接。
淨教傳荊吳，道緣止漁獵。觀空色不染，對境心自愜。
室中人寂寞，門外山重疊。天台積幽夢，早晚當負笈。
210.038 【萼嶺四望】皇甫曾
漢家仙仗在咸陽，洛水東流出建章。
野老至今猶望幸，離宮秋樹獨蒼蒼。
210.039 【過劉員外長卿別墅（一作碧澗別業）】皇甫曾
謝客開山後，郊扉積水通。江湖千里別，衰老一尊同。
返照寒川滿，平田暮雪空。滄洲自有趣，不便哭途窮。
210.040 【遇風雨作（一作權德輿詩）】皇甫曾
草草理夜裝，涉江又登陸。望路殊未窮，指期今已促。
傳呼戒徒馭，振轡轉林麓。陰雲擁巖端，沾雨當山腹。
震雷如在耳，飛電來照目。獸跡不敢窺，馬蹄惟務速。
虔心若齋禱，濡體如沐浴。萬竅相怒號，百泉暗奔瀑。
危梁慮足跌，峻坂憂車覆。問我何以然，前日愛微祿。
轉知人代事，纓組乃徽束。向若家居時，安枕春夢熟。
遵途稍已近，候吏來相續。曉霽心始安，林端見初旭。
210.041 【送商州杜中丞赴任】皇甫曾
安康地理接商於，帝命專城總賦輿。夕拜忽辭青瑣闥，
晨裝獨捧紫泥書。深山古驛分騶騎，芳草閒雲逐隼旟。
綺皓清風千古在，因君一爲謝巖居。
210.042 【送著公歸越】皇甫曾
誰能愁此別，到越會相逢。長憶雲門寺，門前千萬峯。
石牀埋積雪，山路倒枯松。莫學白居士，無人知去蹤。
210.043 【送鄭秀才貢舉】皇甫曾
西去意如何，知隨貢士科。吟詩向月路，驅馬出煙蘿。
晚色寒蕪遠，秋聲候雁多。自憐歸未得，相送一勞歌。
210.044 【錫杖歌，送明楚上人歸佛川（一作權德輿詩）】皇甫曾
上人遠自西天至，頭陀行遍南朝寺。口翻貝葉古字經，
手持金策聲泠泠。護法護身惟振錫，石瀨云溪深寂寂。
乍來松徑風露寒，遙映霜天月成魄。後夜空山禪誦時，
寥寥掛在枯樹枝。真法嘗傳心不住，東西南北隨緣路。
佛川此去何時回，應真莫便遊天台。
210.045 【玉山嶺上作】皇甫曾
悠悠驅匹馬，徵路上連岡。晚翠深雲竇，寒臺淨石樑。
秋花偏似雪，楓葉不禁霜。愁見前程遠，空郊下夕陽。
210.046 【國子柳博士兼領太常博士，輒申賀贈】皇甫曾
博士本秦官，求才帖職難。臨風曲臺淨，對月碧池寒。
講學分陰重，齋祠曉漏殘。朝衣辨色處，雙綬更宜看。
210.047 【送裴秀才貢舉】皇甫曾
儒衣羞此別，去抵漢公卿。賓貢年猶少，篇章藝已成。
臨流惜暮景，話別起鄉情。離酌不辭醉，西江春草生。
210.048 【贈老將】皇甫曾
白草黃雲塞上秋，曾隨驃騎出幷州。
轆轤劍折虯髯白，轉戰功多獨不侯。
