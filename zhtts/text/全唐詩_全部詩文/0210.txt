第210卷 皇甫曾
210.01 【奉陪韦中丞使君游鹤林寺】皇甫曾
古寺传灯久，层城闭阁闲。香花同法侣，旌旆入深山。
寒磬虚空里，孤云起灭间。谢公忆高卧，徒御欲东还。
210.02 【奉送杜侍御还京（一作杜中丞，一作林中丞）】皇甫曾
罢战回龙节，朝天上凤池。寒生五湖道，春入万年枝。
召化多遗爱，胡清已畏知。怀恩偏感别，堕泪向旌麾。
210.03 【酬郑侍御秋夜见寄】皇甫曾
摇落空林夜，河阳兴已生。未辞公府步，知结远山情。
高柳风难定，寒泉月助明。袁公方卧雪，尺素及柴荆。
210.04 【酬窦拾遗秋日见呈（时此公自江阴令除谏官）】皇甫曾
孤城永巷时相见，衰柳闲门日半斜。
欲送近臣朝魏阙，犹怜残菊在陶家。
210.05 【韦使君宅海榴咏】皇甫曾
淮阳卧理有清风，腊月榴花带雪红。
闭阁寂寥常对此，江湖心在数枝中。
210.06 【送普上人还阳羡（一作皇甫冉诗）】皇甫曾
花宫难久别，道者忆千灯。残雪入林路，暮山归寺僧。
日光依嫩草，泉响滴春冰。何用求方便，看心是一乘。
210.07 【送李中丞归本道（一作送人作使归）】皇甫曾
上将还专席，双旌复出秦。关河三晋路，宾从五原人。
孤戍云连海，平沙雪度春。酬恩看玉剑，何处有烟尘。
210.08 【和谢舍人雪夜寓直】皇甫曾
禁省夜沉沉，春风雪满林。沧洲归客梦，青琐近臣心。
挥翰宣鸣玉，承恩在赐金。建章寒漏起，更助掖垣深。
210.09 【寻刘处士】皇甫曾
几年人不见，林下掩柴关。留客当清夜，逢君话旧山。
隔城寒杵急，带月早鸿还。南陌虽相近，其如隐者闲。
210.010 【哭陆处士】皇甫曾
从此无期见，柴门对雪开。二毛逢世难，万恨掩泉台。
返照空堂夕，孤城吊客回。汉家偏访道，犹畏鹤书来。
210.011 【乌程水楼留别】皇甫曾
悠悠千里去，惜此一尊同。客散高楼上，帆飞细雨中。
山程随远水，楚思在青枫。共说前期易，沧波处处同。
210.012 【题赠吴门邕上人】皇甫曾
春山唯一室，独坐草萋萋。身寂心成道，花闲鸟自啼。
细泉松径里，返景竹林西。晚与门人别，依依出虎溪。
210.013 【送陆鸿渐山人采茶回】皇甫曾
千峰待逋客，香茗复丛生。采摘知深处，烟霞羡独行。
幽期山寺远，野饭石泉清。寂寂燃灯夜，相思一磬声。
210.014 【寄刘员外长卿】皇甫曾
南忆新安郡，千山带夕阳。断猿知夜久，秋草助江长。
疏发应成素，青松独耐霜。爱才称汉主，题柱待回乡。
210.015 【寄张仲甫】皇甫曾
悲风生旧浦，云岭隔东田。伏腊同鸡黍，柴门闭雪天。
孤村明夜火，稚子候归船。静者心相忆，离居畏度年。
210.016 【送元侍御充使湖南】皇甫曾
云梦南行尽，三湘万里流。山川重分手，徒御亦悲秋。
白简劳王事，清猿助客愁。离群复多病，岁晚忆沧洲。
210.017 【晚至华阴】皇甫曾
腊尽促归心，行人及华阴。云霞仙掌出，松柏古祠深。
野渡冰生岸，寒川烧隔林。温泉看渐近，宫树晚沈沈。
210.018 【送孔征士】皇甫曾
谷口山多处，君归不可寻。家贫青史在，身老白云深。
扫雪开松径，疏泉过竹林。馀生负丘壑，相送亦何心。
210.019 【秋兴】皇甫曾
流萤与落叶，秋晚共纷纷。返照城中尽，寒砧雨外闻。
离人见衰鬓，独鹤暮何群。楚客在千里，相思看碧云。
210.020 【送归中丞使新罗】皇甫曾
南幰衔恩去，东夷泛海行。天遥辞上国，水尽到孤城。
已变炎凉气，仍愁浩淼程。云涛不可极，来往见双旌。
210.021 【送少微上人东南游】皇甫曾
石梁人不到，独往更迢迢。乞食山家少，寻钟野寺遥。
松门风自扫，瀑布雪难消。秋夜闻清梵，馀音逐海潮。
210.022 【送韦判官赴闽中】皇甫曾
孤棹闽中客，双旌海上军。路人从北少，海水向南分。
野鹤伤秋别，林猿忌夜闻。汉家崇亚相，知子远邀勋。
210.023 【送人还荆州（一作李嘉祐诗）】皇甫曾
草色随骢马，悠悠同出秦。水传云梦晓，山接洞庭春。
帆影连三峡，猿声近四邻。青门一分手，难见杜陵人。
210.024 【寄净虚上人初至云门（一作刘长聊诗）】皇甫曾
寒踪白云里，法侣自提携。竹径通城下，松门隔水西。
方同沃洲去，不似武陵迷。仿佛方知处，高峰是会稽。
210.025 【春和杜相公移入长兴宅，奉呈诸宰执】皇甫曾
欲向幽偏适，还从绝地移。秦官鼎食贵，尧世土阶卑。
戟户槐阴满，书窗竹叶垂。才分午夜漏，遥隔万年枝。
北阙深恩在，东林远梦知。日斜门掩映，山远树参差。
论道齐鸳翼，题诗忆凤池。从公亦何幸，长与珮声随。
210.026 【路中口号】皇甫曾
还乡不见家，年老眼多泪。车马上河桥，城中好天气。
210.027 【山下泉】皇甫曾
漾漾带山光，澄澄倒林影。那知石上喧，却忆山中静。
210.028 【早朝日寄所知】皇甫曾
长安雪夜见归鸿，紫禁朝天拜舞同。曙色渐分双阙下，
漏声遥在百花中。炉烟乍起开仙仗，玉佩才成引上公。
共荷发生同雨露，不应黄叶久随风。
210.029 【秋夕寄怀契上人】皇甫曾
已见槿花朝委露，独悲孤鹤在人群。真僧出世心无事，
静夜名香手自焚。窗临绝涧闻流水，客至孤峰扫白云。
更想清晨诵经处，独看松上雪纷纷。
210.030 【张芬见访郊居作】皇甫曾
林中雨散早凉生，已有迎秋促织声。三径荒芜羞对客，
十年衰老愧称兄。愁心自惜江蓠晚，世事方看木槿荣。
君若罢官携手日，寻山莫算白云程。
210.031 【赠鉴上人（一作赠别筌公）】皇甫曾
律仪传教诱，僧腊老烟霄。树色依禅诵，泉声入寂寥。
宝龛经末劫，画壁见南朝。深竹风开合，寒潭月动摇。
息心归静理，爱道坐中宵。更欲寻真去，乘船过海潮。
210.032 【奉寄中书王舍人】皇甫曾
腰金载笔谒承明，至道安禅得此生，西掖几年纶綍贵，
东山遥夜薜萝情。风传刻漏星河曙，月上梧桐雨露清。
圣主好文谁为荐，闭门空赋子虚成。
210.033 【送汤中丞和蕃】皇甫曾
继好中司出，天心外国知。已传尧雨露，更说汉威仪。
陇上应回首，河源复载驰。孤峰问徒御，空碛见旌麾。
春草乡愁起，边城旅梦移。莫嗟行远地，此去答恩私。
210.034 【送和西蕃使】皇甫曾
白简初分命，黄金已在腰。恩华通外国，徒御发中朝。
雨雪从边起，旌旗上陇遥。暮天沙漠漠，空碛马萧萧。
寒路随河水，关城见柳条。和戎先罢战，知胜霍嫖姚。
210.035 【送王相公赴幽州】皇甫曾
台衮兼戎律，勤忧秉化元。凤池东掖宠，龙节北方尊。
长路山河转，前驱鼓角喧。人安布时令，地远答君恩。
暮日平沙迥，秋风大旆翻。渔阳在天末，恋别信陵门。
210.036 【送徐大夫赴南海】皇甫曾
旧国当分阃，天涯答圣私。大军传羽檄，老将拜旌旗。
位重登坛后，恩深弄印时。何年谏猎赋，今日饮泉诗。
海内求民瘼，城隅见岛夷。由来黄霸去，自有上台期。
210.037 【赠沛禅师】皇甫曾
南岳满湘沅，吾师经利涉。身归沃洲老，名与支公接。
净教传荆吴，道缘止渔猎。观空色不染，对境心自惬。
室中人寂寞，门外山重叠。天台积幽梦，早晚当负笈。
210.038 【萼岭四望】皇甫曾
汉家仙仗在咸阳，洛水东流出建章。
野老至今犹望幸，离宫秋树独苍苍。
210.039 【过刘员外长卿别墅（一作碧涧别业）】皇甫曾
谢客开山后，郊扉积水通。江湖千里别，衰老一尊同。
返照寒川满，平田暮雪空。沧洲自有趣，不便哭途穷。
210.040 【遇风雨作（一作权德舆诗）】皇甫曾
草草理夜装，涉江又登陆。望路殊未穷，指期今已促。
传呼戒徒驭，振辔转林麓。阴云拥岩端，沾雨当山腹。
震雷如在耳，飞电来照目。兽迹不敢窥，马蹄惟务速。
虔心若斋祷，濡体如沐浴。万窍相怒号，百泉暗奔瀑。
危梁虑足跌，峻坂忧车覆。问我何以然，前日爱微禄。
转知人代事，缨组乃徽束。向若家居时，安枕春梦熟。
遵途稍已近，候吏来相续。晓霁心始安，林端见初旭。
210.041 【送商州杜中丞赴任】皇甫曾
安康地理接商於，帝命专城总赋舆。夕拜忽辞青琐闼，
晨装独捧紫泥书。深山古驿分驺骑，芳草闲云逐隼旟。
绮皓清风千古在，因君一为谢岩居。
210.042 【送著公归越】皇甫曾
谁能愁此别，到越会相逢。长忆云门寺，门前千万峰。
石床埋积雪，山路倒枯松。莫学白居士，无人知去踪。
210.043 【送郑秀才贡举】皇甫曾
西去意如何，知随贡士科。吟诗向月路，驱马出烟萝。
晚色寒芜远，秋声候雁多。自怜归未得，相送一劳歌。
210.044 【锡杖歌，送明楚上人归佛川（一作权德舆诗）】皇甫曾
上人远自西天至，头陀行遍南朝寺。口翻贝叶古字经，
手持金策声泠泠。护法护身惟振锡，石濑云溪深寂寂。
乍来松径风露寒，遥映霜天月成魄。后夜空山禅诵时，
寥寥挂在枯树枝。真法尝传心不住，东西南北随缘路。
佛川此去何时回，应真莫便游天台。
210.045 【玉山岭上作】皇甫曾
悠悠驱匹马，征路上连冈。晚翠深云窦，寒台净石梁。
秋花偏似雪，枫叶不禁霜。愁见前程远，空郊下夕阳。
210.046 【国子柳博士兼领太常博士，辄申贺赠】皇甫曾
博士本秦官，求才帖职难。临风曲台净，对月碧池寒。
讲学分阴重，斋祠晓漏残。朝衣辨色处，双绶更宜看。
210.047 【送裴秀才贡举】皇甫曾
儒衣羞此别，去抵汉公卿。宾贡年犹少，篇章艺已成。
临流惜暮景，话别起乡情。离酌不辞醉，西江春草生。
210.048 【赠老将】皇甫曾
白草黄云塞上秋，曾随骠骑出并州。
辘轳剑折虬髯白，转战功多独不侯。
