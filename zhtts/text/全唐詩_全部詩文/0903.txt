第一錦標誰奪得，右軍輸卻小龍船。
夜色樓臺月數層，金猊煙穗繞觚棱。
重廊屈折連三殿，密上真珠百寶燈。
天門晏閉九重關，樓倚銀河氣象間。
一點星球重絳闕，五雲仙仗下蓬山。
禁裏春濃蝶自飛，御蠶眠處弄新絲。
碧窗盡日教鸚鵡，念得君王數首詩。
鬥草深宮玉檻前，春蒲如箭荇如錢。
不知紅藥闌干曲，日暮何人落翠鈿。
太液波清水殿涼，畫船驚起宿鴛鴦。
翠眉不及池邊柳，取次飛花入建章。
御座垂簾繡額單，冰山重疊貯金盤。
玉清迢遞無塵到，殿角東西五月寒。
春心滴破花邊漏，曉夢敲回禁裏鍾。
十二楚山何處是，御樓曾見兩三峯。
博山夜宿沈香火，帳外時聞暖鳳笙。
理遍從頭新上曲，殿前龍直未交更。
春殿千官宴卻歸，上林鶯舌報花時。
宣徽旋進新裁曲，學士爭吟應詔詩。
釣線沈波漾彩舟，魚爭芳餌上龍鉤。
內人急捧金盤接，撥剌紅鱗躍未休。
蕙炷香銷燭影殘，御衣燻盡輒更闌。
歸來困頓眠紅帳，一枕西風夢裏寒。
東宮降誕挺佳辰，少海星邊擁瑞雲。
中尉傳聞三日宴，翰林當撰洗兒文。
酒庫新修近水傍，潑醅初熟五雲漿。
殿前供御頻宣索，追入花間一陣香。
白藤花限白銀花，閤子門當寢殿斜。
近被宮中知了事，每來隨駕使煎茶。
西球場裏打球回，御宴先於苑內開。
宣索教坊諸伎樂，傍池催喚入船來。
昭儀侍宴足精神，玉燭抽看記飲巡。
倚賴識書爲錄事，燈前時復錯瞞人。
後宮阿監裹羅巾，出入經過苑囿頻。
承奉聖顏憂誤失，就中長怕內夫人。
管絃聲急滿龍池，宮女藏鉤夜宴時。
好是聖人親捉得，便將濃墨掃雙眉。
密室紅泥地火爐，內人冬日晚傳呼。
今宵駕幸池頭宿，排比椒房得暖無。
畫船花舫總新妝，進入池心近島傍。
松柏樓窗楠木板，暖風吹過一團香。
三清檯近苑牆東，樓檻層層映水紅。
盡日綺羅人度曲，管絃聲在半天中。
安排諸院接行廊，外檻週迴十里強。
青錦地衣紅繡毯，盡鋪龍腦鬱金香。
安排竹柵與笆籬，養得新生鵓鴿兒。
宣受內家專喂飼，花毛間看總皆知。
年初十五最風流，新賜雲鬟便上頭。
按罷霓裳歸院裏，畫樓雲閣總重修。
金畫香臺出露盤，黃龍雕刻繞朱闌。
焚修每遇三元節，天子親簪白玉冠。
六宮一例雞冠子，新樣交鐫白玉花。
欲試澹妝兼道服，面前宣與唾盂家。
三月櫻桃乍熟時，內人相引看紅枝。
回頭索取黃金彈，繞樹藏身打雀兒。
小小宮娥到內園，未梳雲鬢臉如蓮。
自從配與夫人後，不使尋花亂入船。
錦城上起凝煙閣，擁殿遮樓一向高。
認得聖顏遙望見，碧闌干映赭黃袍。
水車踏水上宮城，寢殿檐頭滴滴鳴。
助得聖人高枕興，夜涼長作遠灘聲。
平頭船子小龍牀，多少神仙立御旁。
旋刺篙竿令過岸，滿池春水蘸紅妝。
苑東天子愛巡遊，御岸花堤枕碧流。
新教內人供射鴨，長將弓箭繞池頭。
羅衫玉帶最風流，斜插銀篦慢裹頭。
閒向殿前騎御馬，揮鞭橫過小紅樓。
沉香亭子傍池斜，夏日巡遊歇翠華。
簾畔玉盆盛淨水，內人手裏剖銀瓜。
薄羅衫子透肌膚，夏日初長板閣虛。
獨自憑闌無一事，水風涼處讀文書。
婕妤生長帝王家，常近龍顏逐翠華。
楊柳岸長春日暮，傍池行困倚桃花。
月頭支給買花錢，滿殿宮人近數千。
遇著唱名多不語，含羞走過御牀前。
小雨霏微潤綠苔，石楠紅杏傍池開。
一枝插向金瓶裏，捧進君王玉殿來。
錦鱗躍水出浮萍，荇草牽風翠帶橫。
恰似金梭攛碧沼，好題幽恨寫閨情。
春天睡起曉妝成，隨侍君王觸處行。
畫得自家梳洗樣，相憑女伴把來呈。
舞頭皆著畫羅衣，唱得新翻御製詞。
每日內庭聞教隊，樂聲飛上到龍墀。
春早尋花入內園，競傳宣旨欲黃昏。
明朝駕幸遊蠶市，暗使氈車就苑門。
半夜搖船載內家，水門紅蠟一行斜。
聖人正在宮中飲，宣使池頭旋折花。
春日龍池小宴開，岸邊亭子號流杯。
沈檀刻作神仙女，對捧金尊水上來。
梨園子弟簇池頭，小樂攜來候宴遊。
旋炙銀笙先按拍，海棠花下合梁州。
慢梳鬟髻著輕紅，春早爭求芍藥叢。
近日承恩移住處，夾城裏面佔新宮。
別色官司御輦家，黃衫束帶臉如花。
深宮內院參承慣，常從金輿到日斜。
日高房裏學圍棋，等候官家未出時。
爲賭金錢爭路數，專憂女伴怪來遲。
摴蒱冷澹學投壺，箭倚腰身約畫圖。
盡對君王稱妙手，一人來射一人輸。
慢揎紅袖指纖纖，學釣池魚傍水邊。
忍冷不禁還自去，釣竿常被別人牽。
宣城院約池南岸，粉壁紅窗畫不成。
總是一人行幸處，徹宵聞奏管絃聲。
丹霞亭浸池心冷，曲沼門含水腳清。
傍岸鴛鴦皆著對，時時出向淺沙行。
楊柳陰中引御溝，碧梧桐樹擁朱樓。
金陵城共滕王閣，畫向丹青也合羞。
晚來隨駕上城遊，行到東西百子樓。
回望苑中花柳色，綠陰紅豔滿池頭。
牡丹移向苑中栽，盡是藩方進入來。
未到末春緣地暖，數般顏色一時開。
明朝臘日官家出，隨駕先須點內人。
回鶻衣裝回鶻馬，就中偏稱小腰身。
盤鳳鞍韉閃色妝，黃金壓胯紫遊繮。
自從揀得真龍種，別置東頭小馬坊。
翠輦每從城畔出，內人相次簇池隈。
嫩荷花裏搖船去，一陣香風逐水來。
高燒紅燭點銀燈，秋晚花池景色澄。
今夜聖人新殿宿，後宮相競覓祇承。
苑中排比宴秋宵，弦管掙摐各自調。
日晚閣門傳聖旨，明朝盡放紫宸朝。
夜深飲散月初斜，無限宮嬪亂插花。
近侍婕妤先過水，遙聞隔岸喚船家。
宮娥小小豔紅妝，唱得歌聲繞畫梁。
緣是太妃新進入，座前頒賜小羅箱。
池心小樣釣魚船，入玩偏宜向晚天。
掛得彩帆教便放，急風吹過水門前。
傍池居住有漁家，收網搖船到淺沙。
預進活魚供日料，滿筐跳躍白銀花。
秋晚紅妝傍水行，競將衣袖撲蜻蜓。
回頭瞥見宮中喚，幾度藏身入畫屏。
御溝春水碧於天，宮女尋花入內園。
汗溼紅妝行漸困，岸頭相喚洗花鈿。
亭高百尺立春風，引得君王到此中。
牀上翠屏開六扇，折枝花綻牡丹紅。
內人承寵賜新房，紅紙泥窗繞畫廊。
種得海柑才結子，乞求自送與君王。
翡翠簾前日影斜，御溝春水浸成霞。
侍臣向晚隨天步，共看池頭滿樹花。
金碧闌干倚岸邊，捲簾初聽一聲蟬。
殿頭日午搖紈扇，宮女爭來玉座前。
嫩荷香撲釣魚亭，水面文魚作隊行。
宮女齊來池畔看，傍簾呼喚勿高聲。
新翻酒令著詞章，侍宴初聞憶卻忙。
宣使近臣傳賜本，書家院裏遍抄將。
寒食清明小殿旁，綵樓雙夾鬥雞場。
內人對御分明看，先賭紅羅被十牀。
寢殿門前曉色開，紅泥藥樹間花栽。
君王未起翠簾卷，又發宮人上直來。
海棠花發盛春天，遊賞無時引御筵。
繞岸結成紅錦帳，暖枝猶拂畫樓船。
日晚宮人外按回，自牽驄馬出林隈。
御前接得高叉手，射得山雞喜進來。
朱雀門高花外開，球場空闊淨塵埃。
預排白兔兼蒼狗，等候君王按鶻來。
會仙觀內玉清壇，新點宮人作女冠。
每度駕來羞不出，羽衣初著怕人看。
老大初教學道人，鹿皮冠子澹黃裙。
後宮歌舞今拋擲，每日焚香事老君。
法雲寺裏中元節，又是官家誕降辰。
滿殿香花爭供養，內園先佔得鋪陳。
金章紫綬選高班，每每東頭近聖顏。
才藝足當恩寵別，只堪供奉一場閒。
內人深夜學迷藏，遍繞花叢水岸傍。
乘興忽來仙洞裏，大家尋覓一時忙。
小院珠簾著地垂，院中排比不相知。
羨他鸚鵡能言語，窗裏偷教鴝鵒兒。
島樹高低約浪痕，苑中斜日欲黃昏。
樹頭木刻雙飛鶴，蕩起晴空映水門。
大臣承寵賜新莊，梔子園東柳岸傍。
今日聖恩親倖到，板橋頭是讀書堂。
樹葉初成鳥護窠，石榴花裏笑聲多。
衆中遺卻金釵子，拾得從他要贖麼。
小殿初成粉未乾，貴妃姊妹自來看。
爲逢好日先移入，續向街西索牡丹。
內人相續報花開，準擬君王便看來。
逢著五絃琴繡袋，宜春院裏按歌回。
巡吹慢遍不相和，暗數看誰曲校多。
明日梨花園裏見，先須逐得內家歌。
黃金合裏盛紅雪，重結香羅四出花。
一一傍邊書敕字，中官送與大臣家。
宮人早起笑相呼，不識階前掃地夫。
乞與金錢爭借問，外頭還似此間無。
小隨阿姊學吹笙，見好君王賜與名。
夜拂玉牀朝把鏡，黃金殿外不教行。
日高殿裏有香菸，萬歲聲長動九天。
妃子院中初降誕，內人爭乞洗兒錢。
宮花不共外花同，正月長生一半紅。
供御櫻桃看守別，直無鴉鵲到園中。
殿前鋪設兩邊樓，寒食宮人步打球。
一半走來爭跪拜，上棚先謝得頭籌。
大儀前日暖房來，囑向朝陽乞藥栽。
敕賜一窠紅躑躅，謝恩未了奏花開。
御前新賜紫羅襦，步步金階上軟輿。
宮局總來爲喜樂，院中新拜內尚書。
鸚鵡誰教轉舌關，內人手裏養來奸。
語多更覺承恩澤，數對君王憶隴山。
分朋閒坐賭櫻桃，收卻投壺玉腕勞。
各把沈香雙陸子，局中鬥累阿誰高。
禁寺紅樓內裏通，笙歌引駕夾城東。
裹頭宮監堂前立，手把牙鞘竹彈弓。
舞來汗溼羅衣徹，樓上人扶下玉梯。
歸到院中重洗面，金花盆裏潑銀泥。
宿妝殘粉未明天，總立昭陽花樹邊。
寒食內人長白打，庫中先散與金錢。
衆中偏得君王笑，偷把金箱筆硯開。
書破紅蠻隔子上，旋推當直美人來。
水中芹葉土中花，拾得還將避衆家。
總待別人般數盡，袖中拈出鬱金芽。
玉簫改調箏移柱，催換紅羅繡舞筵。
未戴柘枝花帽子，兩行宮監在簾前。
窗窗戶戶院相當，總有珠簾玳瑁牀。
雖道君王不來宿，帳中長是炷牙香。
798.02 【述國亡詩】花蕊夫人
君王城上豎降旗，妾在深宮那得知。
十四萬人齊解甲，寧無一個是男兒。
