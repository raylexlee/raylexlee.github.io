第065卷 苏味道
65.01 【初春行宫侍宴应制（得天字）】苏味道
温液吐涓涓，跳波急应弦。簪裾承睿赏，花柳发韶年。
圣酒千钟洽，宸章七曜悬。微臣从此醉，还似梦钧天。
65.02 【单于川对雨二首】苏味道
崇朝遘行雨，薄晚屯密云。缘阶起素沫，竟水聚圆文。
河柳低未举，山花落已芬。清尊久不荐，淹留遂待君。
飞雨欲迎旬，浮云已送春。还从濯枝后，来应洗兵辰。
气合龙祠外，声过鲸海滨。伐邢知有属，已见静边尘。
65.03 【正月十五夜】苏味道
火树银花合，星桥铁锁开。暗尘随马去，明月逐人来。
游伎皆秾李，行歌尽落梅。金吾不禁夜，玉漏莫相催。
65.04 【咏雾】苏味道
氤氲起洞壑，遥裔匝平畴。乍似含龙剑，还疑映蜃楼。
拂林随雨密，度径带烟浮。方谢公超步，终从彦辅游。
65.05 【咏虹】苏味道
纡馀带星渚，窈窕架天浔。空因壮士见，还共美人沉。
逸照含良玉，神花藻瑞金。独留长剑彩，终负昔贤心。
65.06 【咏霜】苏味道
金祇暮律尽，玉女暝氛归。孕冷随钟彻，飘华逐剑飞。
带日浮寒影，乘风进晚威。自有贞筠质，宁将庶草腓。
65.07 【咏井】苏味道
玲珑映玉槛，澄澈泻银床。流声集孔雀，带影出羵羊。
桐落秋蛙散，桃舒春锦芳。帝力终何有，机心庶此忘。
65.08 【咏石】苏味道
济北甄神贶，河西濯锦文。声应天池雨，影触岱宗云。
燕归犹可候，羊起自成群。何当握灵髓，高枕绝嚣氛。
65.09 【奉和受图温洛应制】苏味道
绿绮膺河检，清坛俯洛滨。天旋俄制跸，孝享属严禋。
陟配光三祖，怀柔洎百神。雾开中道日，雪敛属车尘。
预奉咸英奏，长歌亿万春。
65.010 【使岭南闻崔马二御史并拜台郎】苏味道
振鹭齐飞日，迁莺远听闻。明光共待漏，清鉴各披云。
喜得廊庙举，嗟为台阁分。故林怀柏悦，新幄阻兰薰。
冠去神羊影，车迎瑞雉群。远从南斗外，遥仰列星文。
65.011 【赠封御史入台】苏味道
故事推三独，兹辰对两闱。夕鸦共鸣舞，屈草接芳菲。
盛府持清橐，殊章动绣衣。风连台阁起，霜就简书飞。
凛凛当朝色，行行满路威。惟当击隼去，复睹落雕归。
65.012 【始背洛城秋郊瞩目奉怀台中诸侍御】苏味道
薄游忝霜署，直指戒冰心。荔浦方南纪，蘅皋暂北临。
山晴关塞断，川暮广城阴。场圃通圭甸，沟塍碍石林。
野童来捃拾，田叟去讴吟。蟋蟀秋风起，蒹葭晚露深。
帝城犹郁郁，征传几駸駸。回忆披书地，劳歌谢所钦。
65.013 【九江口南济北接蕲春南与浔阳岸】苏味道
江路一悠哉，滔滔九派来。远潭昏似雾，前浦沸成雷。
鳞介多潜育，渔商几溯洄。风摇蜀柿下，日照楚萍开。
近漱湓城曲，斜吹蠡泽隈。锡龟犹入贡，浮兽罢为灾。
津吏挥桡疾，邮童整传催。归心讵可问，为视落潮回。
65.014 【和武三思于天中寺寻复礼上人之作】苏味道
藩戚三雍暇，禅居二室隈。忽闻从桂苑，移步践花台。
敏学推多艺，高谈属辩才。是非宁滞著，空有掠嫌猜。
五行幽机畅，三蕃妙键开。味同甘露洒，香似逆风来。
砌古留方石，池清辨烧灰。人寻鹤洲返，月逐虎谿回。
企躅瞻飞盖，攀游想渡杯。愿陪为善乐，从此去尘埃。
65.015 【嵩山石淙侍宴应制】苏味道
雕舆藻卫拥千官，仙洞灵谿访九丹。隐暧源花迷近路，
参差岭竹扫危坛。重崖对耸霞文驳，瀑水交飞雨气寒。
天洛宸襟有馀兴，裴回周矖驻归銮。
