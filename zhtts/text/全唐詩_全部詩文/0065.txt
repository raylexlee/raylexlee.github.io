第065卷 蘇味道
65.01 【初春行宮侍宴應制（得天字）】蘇味道
溫液吐涓涓，跳波急應弦。簪裾承睿賞，花柳發韶年。
聖酒千鍾洽，宸章七曜懸。微臣從此醉，還似夢鈞天。
65.02 【單于川對雨二首】蘇味道
崇朝遘行雨，薄晚屯密雲。緣階起素沫，竟水聚圓文。
河柳低未舉，山花落已芬。清尊久不薦，淹留遂待君。
飛雨欲迎旬，浮雲已送春。還從濯枝後，來應洗兵辰。
氣合龍祠外，聲過鯨海濱。伐邢知有屬，已見靜邊塵。
65.03 【正月十五夜】蘇味道
火樹銀花合，星橋鐵鎖開。暗塵隨馬去，明月逐人來。
遊伎皆穠李，行歌盡落梅。金吾不禁夜，玉漏莫相催。
65.04 【詠霧】蘇味道
氤氳起洞壑，遙裔匝平疇。乍似含龍劍，還疑映蜃樓。
拂林隨雨密，度徑帶煙浮。方謝公超步，終從彥輔遊。
65.05 【詠虹】蘇味道
紆餘帶星渚，窈窕架天潯。空因壯士見，還共美人沉。
逸照含良玉，神花藻瑞金。獨留長劍彩，終負昔賢心。
65.06 【詠霜】蘇味道
金祇暮律盡，玉女暝氛歸。孕冷隨鍾徹，飄華逐劍飛。
帶日浮寒影，乘風進晚威。自有貞筠質，寧將庶草腓。
65.07 【詠井】蘇味道
玲瓏映玉檻，澄澈瀉銀牀。流聲集孔雀，帶影出羵羊。
桐落秋蛙散，桃舒春錦芳。帝力終何有，機心庶此忘。
65.08 【詠石】蘇味道
濟北甄神貺，河西濯錦文。聲應天池雨，影觸岱宗雲。
燕歸猶可候，羊起自成羣。何當握靈髓，高枕絕囂氛。
65.09 【奉和受圖溫洛應制】蘇味道
綠綺膺河檢，清壇俯洛濱。天旋俄製蹕，孝享屬嚴禋。
陟配光三祖，懷柔洎百神。霧開中道日，雪斂屬車塵。
預奉鹹英奏，長歌億萬春。
65.010 【使嶺南聞崔馬二御史並拜臺郎】蘇味道
振鷺齊飛日，遷鶯遠聽聞。明光共待漏，清鑑各披雲。
喜得廊廟舉，嗟爲臺閣分。故林懷柏悅，新幄阻蘭薰。
冠去神羊影，車迎瑞雉羣。遠從南鬥外，遙仰列星文。
65.011 【贈封御史入臺】蘇味道
故事推三獨，茲辰對兩闈。夕鴉共鳴舞，屈草接芳菲。
盛府持清橐，殊章動繡衣。風連臺閣起，霜就簡書飛。
凜凜當朝色，行行滿路威。惟當擊隼去，復睹落雕歸。
65.012 【始背洛城秋郊矚目奉懷臺中諸侍御】蘇味道
薄遊忝霜署，直指戒冰心。荔浦方南紀，蘅皋暫北臨。
山晴關塞斷，川暮廣城陰。場圃通圭甸，溝塍礙石林。
野童來捃拾，田叟去謳吟。蟋蟀秋風起，蒹葭晚露深。
帝城猶鬱郁，徵傳幾駸駸。回憶披書地，勞歌謝所欽。
65.013 【九江口南濟北接蘄春南與潯陽岸】蘇味道
江路一悠哉，滔滔九派來。遠潭昏似霧，前浦沸成雷。
鱗介多潛育，漁商幾溯洄。風搖蜀柿下，日照楚萍開。
近漱湓城曲，斜吹蠡澤隈。錫龜猶入貢，浮獸罷爲災。
津吏揮橈疾，郵童整傳催。歸心詎可問，爲視落潮回。
65.014 【和武三思於天中寺尋復禮上人之作】蘇味道
藩戚三雍暇，禪居二室隈。忽聞從桂苑，移步踐花臺。
敏學推多藝，高談屬辯才。是非寧滯著，空有掠嫌猜。
五行幽機暢，三蕃妙鍵開。味同甘露灑，香似逆風來。
砌古留方石，池清辨燒灰。人尋鶴洲返，月逐虎谿回。
企躅瞻飛蓋，攀遊想渡杯。願陪爲善樂，從此去塵埃。
65.015 【嵩山石淙侍宴應制】蘇味道
雕輿藻衛擁千官，仙洞靈谿訪九丹。隱曖源花迷近路，
參差嶺竹掃危壇。重崖對聳霞文駁，瀑水交飛雨氣寒。
天洛宸襟有餘興，裴回周矖駐歸鑾。
