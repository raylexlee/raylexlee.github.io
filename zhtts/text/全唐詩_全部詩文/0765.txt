第752卷 徐铉
752.01 【观人读《春秋》】徐铉
日觉儒风薄，谁将霸道羞。乱臣无所惧，何用读春秋。
752.02 【秋日雨中与萧赞善访殷舍人于翰林座中作】徐铉
野出西垣步步迟，秋光如水雨如丝。铜龙楼下逢闲客，
红药阶前访旧知。乱点乍滋承露处，碎声因想滴蓬时。
银台钥入须归去，不惜馀欢尽酒卮。
752.03 【送和州张员外为江都令】徐铉
经年相望隔重湖，一旦相逢在上都。塞诏官班聊慰否，
埋轮意气尚存无。由来圣代怜才子，始觉清风激懦夫。
若向西冈寻胜赏，旧题名处为踌躇。
752.04 【和明道人宿山寺】徐铉
闻道经行处，山前与水阳。磬声深小院，灯影迥高房。
落宿依楼角，归云拥殿廊。羡师闲未得，早起逐班行。
752.05 【晚归】徐铉
暑服道情出，烟街薄暮还。风清飘短袂，马健弄连环。
水静闻归橹，霞明见远山。过从本无事，从此涉旬间。
752.06 【月真歌】徐铉
扬州胜地多丽人，其间丽者名月真。月真初年十四五，
能弹琵琶善歌舞。风前弱柳一枝春，花里娇莺百般语。
扬州帝京多名贤，其间贤者殷德川。德川初秉纶闱笔，
职近名高常罕出。花前月下或游从，一见月真如旧识。
闲庭深院资贤宅，宅门严峻无凡客。垂帘偶坐唯月真，
调弄琵琶郎为拍。殷郎一旦过江去，镜中懒作孤鸾舞。
朝云暮雨镇相随，石头城下还相遇。二月三月江南春，
满城濛濛起香尘。隔墙试听歌一曲，乃是资贤宅里人。
绿窗绣幌天将晓，残烛依依香袅袅。离肠却恨苦多情，
软障薰笼空悄悄。殷郎去冬入翰林，九霄官署转深沉。
人间想望不可见，唯向月真存旧心。我惭闒茸何为者，
长感馀光每相假。陋巷萧条正掩扉，相携访我衡茅下。
我本山人愚且贞，歌筵歌席常无情。自从一见月真后，
至今赢得颠狂名。殷郎月真听我语，少壮光阴能几许。
良辰美景数追随，莫教长说相思苦。
752.07 【走笔送义兴令赵宣辅】徐铉
闻君孤棹泛荆谿，陇首云随别恨飞。
杜牧旧居凭买取，他年藜杖愿同归。
752.08 【天阙山绝句】徐铉
散诞爱山客，凄凉怀古心。寒风天阙晚，尽日倚轩吟。
752.09 【除夜】徐铉
寒灯耿耿漏迟迟，送故迎新了不欺。往事并随残历日，
春风宁识旧容仪。预惭岁酒难先饮，更对乡傩羡小儿。
吟罢明朝赠知己，便须题作去年诗。
752.010 【寄钟谟】徐铉
看看潘鬓二毛生，昨日林梢又转莺。欲对春风忘世虑，
敢言尊酒召时英。假中西阁应无事，筵上南威幸有情。
不得车公终不乐，已教红袖出门迎。
752.011 【正初答钟郎中见招】徐铉
高斋迟景雪初晴，风拂乔枝待早莺。南省郎官名籍籍，
东邻妓女字英英。流年倏忽成陈事，春物依稀有旧情。
新岁相思自过访，不烦虚左远相迎。
752.012 【闻雁寄故人】徐铉
久作他乡客，深惭薄宦非。不知云上雁，何得每年归。
夜静声弥怨，天空影更微。往年离别泪，今夕重沾衣。
752.013 【江舍人宅筵上有妓唱和州韩舍人歌辞，因以寄】徐铉
良宵丝竹偶成欢，中有佳人俯翠鬟。白雪飘飖传乐府，
阮郎憔悴在人间。清风朗月长相忆，佩蕙纫兰早晚还。
深夜酒空筵欲散，向隅惆怅鬓堪斑。
752.014 【寒食日作】徐铉
厨冷烟初禁，门闲日更斜。东风不好事，吹落满庭花。
过社纷纷燕，新晴淡淡霞。京都盛游观，谁访子云家。
752.015 【贺殷游二舍人入翰林、江给事拜中丞】徐铉
清晨待漏独徘徊，霄汉悬心不易裁。阁老深严归翰苑，
夕郎威望拜霜台。青绫对覆蓬壶晚，赤棒前驱道路开。
犹有西垣厅记在，莫忘同草紫泥来。
752.016 【欧阳太监雨中视决堤因堕水明日见于省中因戏之】徐铉
闻道张晨盖，徘徊石首东。濬川非伯禹，落水异三公。
衣湿仍愁雨，冠欹更怯风。今朝复相见，疑是葛仙翁。
752.017 【送吴郎中为宣州推官知泾县】徐铉
征虏亭边月，鸡鸣伴客行。可怜何水部，今事谢宣城。
风物聊供赏，班资莫系情。同心不同载，留滞为浮名。
752.018 【寄舒州杜员外】徐铉
信到得君书，知君已下车。粉闱情在否，莲幕兴何如。
人望征贤入，余思从子居。灊山真隐地，凭为卜茅庐。
752.019 【九月十一日寄陈郎中】徐铉
我多吏事君多病，寂绝过从又几旬。
前日龙山烟景好，风前落帽是何人。
752.020 【和司门郎中陈彦】徐铉
衡门寂寂逢迎少，不见仙郎向五旬。
莫问龙山前日事，菊花开却为闲人。
752.021 【赋得捣衣】徐铉
江上多离别，居人夜捣衣。拂砧知露滴，促杵恐霜飞。
漏转声频断，愁多力自微。裁缝依梦见，腰带定应非。
752.022 【九月三十夜雨寄故人】徐铉
独听空阶雨，方知秋事悲。寂寥旬假日，萧飒夜长时。
别念纷纷起，寒更故故迟。情人如不醉，定是两相思。
752.023 【寄抚州钟郎中（时王师败绩于闽中，谟在建州）】徐铉
去载分襟后，寻闻在建安。封疆正多事，尊俎若为欢。
都护空遗镞，明君欲舞干。绕朝时不用，非是杀身难。
752.024 【送欧阳太监游庐山】徐铉
家家门外庐山路，唯有夫君乞假游。案牍乍抛公署晚，
林泉已近暑天秋。海潮尽处逢陶石，江月圆时上庾楼。
此去萧然好长往，人间何事不悠悠。
752.025 【立秋后一日与朱舍人同直】徐铉
一宿秋风未觉凉，数声宫漏日犹长。
林泉无计消残暑，虚向华池费稻粱。
752.026 【赋得霍将军辞第】徐铉
汉将承恩久，图勋肯顾私。匈奴犹未灭，安用以家为。
郢匠虽闻诏，衡门竟不移。宁烦张老颂，无待晏婴辞。
甲乙人徒费，亲邻我自持。悠悠千载下，长作帅臣师。
752.027 【和元帅书记萧郎中观习水师】徐铉
元帅楼船出治兵，落星山外火旗明。千帆日助江陵势，
万里风驰下濑声。杀气晓严波上鹢，凯歌遥骇海边鲸。
仲宣一作从军咏，回顾儒衣自不平。
752.028 【秋日卢龙村舍】徐铉
置却人间事，闲从野老游。树声村店晚，草色古城秋。
独鸟飞天外，闲云度陇头。姓名君莫问，山木与虚舟。
752.029 【和萧郎中小雪日作】徐铉
征西府里日西斜，独试新炉自煮茶。篱菊尽来低覆水，
塞鸿飞去远连霞。寂寥小雪闲中过，斑驳轻霜鬓上加。
算得流年无奈处，莫将诗句祝苍华。
752.030 【中书相公谿亭闲宴依韵（李建勋）】徐铉
雨霁秋光晚，亭虚野兴回。沙鸥掠岸去，溪水上阶来。
客傲风欹帻，筵香菊在杯。东山长许醉，何事忆天台。
752.031 【寄饶州王郎中效李白体】徐铉
珍重王光嗣，交情尚在不。芜城连宅住，楚塞并车游。
别后官三改，年来岁六周。银钩无一字，何以缓离愁。
752.032 【寄歙州吕判官】徐铉
任公郡占好山川，溪水萦回路屈盘。南国自来推胜境，
故人此地作郎官。风光适意须留恋，禄秩资贫且喜欢。
莫忆班行重回首，是非多处是长安。
752.033 【宣威苗将军贬官后重经故宅】徐铉
蒋山南望近西坊，亭馆依然锁院墙。天子未尝过细柳，
将军寻已戍敦煌。欹倾怪石山无色，零落圆荷水不香。
为将为儒皆寂寞，门前愁杀马中郎。
752.034 【附池州薛郎中书因寄歙州张员外】徐铉
新安从事旧台郎，直气多才不可忘。一旦江山驰别梦，
几年簪绂共周行。岐分出处何方是，情共穷通此义长。
因附邻州寄消息，接舆今日信为狂。
752.035 【寄江都路员外】徐铉
吾兄失意在东都，闻说襟怀任所如。已纵乖慵为傲吏，
有何关键制豪胥。县斋晓闭多移病，南亩秋荒忆遂初。
知道故人相忆否，嵇康不得懒修书。
752.036 【张员外好茅山风景，求为句容令，作此送】徐铉
句曲山前县，依依数舍程。还同适勾漏，非是厌承明。
柳谷供诗景，华阳契道情。金门容傲吏，官满且还城。
752.037 【送应之道人归江西】徐铉
曾骑竹马傍洪厓，二十馀年变物华。客梦等闲过驿阁，
归帆遥羡指龙沙。名垂小篆矜垂露，诗作吴吟对绮霞。
岁暮定知回未得，信来凭为寄梅花。
752.038 【送元帅书记高郎中出为婺源建威军使】徐铉
寒风萧瑟楚江南，记室戎装挂锦帆。倚马未曾妨笑傲，
斩牲先要厉威严。危言昔日尝无隐，壮节今来信不凡。
惟有杯盘思上国，酒醪甜淡菜蔬甘。
752.039 【游方山宿李道士房】徐铉
从来未面李先生，借我西窗卧月明。
二十三家同愿识，素骡何日暂还城。
752.040 【题画石山】徐铉
彼美巉岩石，谁施黼藻功。回岩明照地，绝壁烂临空。
锦段鲜须濯，罗屏展易穷。不因秋藓绿，非假晚霞红。
羽客藏书洞，樵人取箭风。灵踪理难问，仙路去何通。
返驾归尘里，留情向此中。回瞻画图畔，遥羡面山翁。
752.041 【临石步港】徐铉
埼岸堕萦带，微风起细涟。绿阴三月后，倒影乱峰前。
吹浪游鳞小，黏苔碎石圆。会将腰下组，换取钓鱼船。
752.042 【病题二首】徐铉
性灵慵懒百无能，唯被朝参遣夙兴。圣主优容恩未答，
丹经疏阔病相陵。脾伤对客偏愁酒，眼暗看书每愧灯。
进与时乖不知退，可怜身计谩腾腾。
人间多事本难论，况是人间懒慢人。不解养生何怪病，
已能知命敢辞贫。向空咄咄烦书字，举世滔滔莫问津。
金马门前君识否，东方曼倩是前身。
752.043 【寄江州萧给事】徐铉
夕郎忧国不忧身，今向天涯作逐臣。魂梦暗驰龙阙曙，
啸吟闲绕虎谿春。朝车载酒过山寺，谏纸题诗寄野人。
惆怅懦夫何足道，自离群后已同尘。
752.044 【和江州江中丞见寄】徐铉
贾傅南迁久，江关道路遥。北来空见雁，西去不如潮。
鼠穴依城社，鸿飞在泬寥。高低各有处，不拟更相招。
752.045 【和钟郎中送朱先辈还京垂寄】徐铉
分司洗马无人问，辞客殷勤辍棹歌。苍藓满庭行径小，
高梧临槛雨声多。春愁尽付千杯酒，乡思遥闻一曲歌。
且共胜游消永日，西冈风物近如何。
752.046 【送郝郎中为浙西判官】徐铉
大藩从事本优贤，幕府仍当北固前。花绕楼台山倚郭，
寺临江海水连天。恐君到即忘归日，忆我游曾历二年。
若许他时作闲伴，殷勤为买钓鱼船。
752.047 【翰林游舍人清明日入院中途见过余明日…因寄游君】徐铉
榆柳开新焰，梨花发故枝。辎輧隘城市，圭组坐曹司。
独对芝泥检，遥怜白马儿。禁林还视草，气味两相知。
752.048 【陪王庶子游后湖涵虚阁（东宫园）】徐铉
悬圃清虚乍过秋，看山寻水上兹楼。轻鸥的的飞难没，
红叶纷纷晚更稠。风卷微云分远岫，浪摇晴日照中洲。
跻攀况有承华客，如在南皮奉胜游。
752.049 【柳枝辞十二首】徐铉
把酒凭君唱柳枝，也从丝管递相随。
逢春只合朝朝醉，记取秋风落叶时。
南园日暮起春风，吹散杨花雪满空。
不惜杨花飞也得，愁君老尽脸边红。
陌上朱门柳映花，帘钩半卷绿阴斜。
凭郎暂驻青骢马，此是钱塘小小家。
夹岸朱栏柳映楼，绿波平幔带花流。
歌声不出长条密，忽地风回见彩舟。
老大逢春总恨春，绿杨阴里最愁人。
旧游一别无因见，嫩叶如眉处处新。
濛濛堤畔柳含烟，疑是阳和二月天。
醉里不知时节改，漫随儿女打秋千。
水阁春来乍减寒，晓妆初罢倚栏干。
长条乱拂春波动，不许佳人照影看。
柳岸烟昏醉里归，不知深处有芳菲。
重来已见花飘尽，唯有黄莺啭树飞。
此去仙源不是遥，垂杨深处有朱桥。
共君同过朱桥去，索映垂杨听洞箫。
暂别扬州十度春，不知光景属何人。
一帆归客千条柳，肠断东风扬子津。
仙乐春来按舞腰，清声偏似傍娇饶。
应缘莺舌多情赖，长向双成说翠条。
凤笙临槛不能吹，舞袖当筵亦自疑。
唯有美人多意绪，解依芳态画双眉。
752.050 【贬官泰州出城作】徐铉
浮名浮利信悠悠，四海干戈痛主忧。三谏不从为逐客，
一身无累似虚舟。满朝权贵皆曾忤，绕郭林泉已遍游。
惟有恋恩终不改，半程犹自望城楼。
752.051 【过江】徐铉
别路知何极，离肠有所思。登舻望城远，摇橹过江迟。
断岸烟中失，长天水际垂。此心非橘柚，不为两乡移。
752.052 【经东都太子桥】徐铉
纶闱放逐知何道，桂苑风流且暂归。
莫问升迁桥上客，身谋疏拙旧心违。
