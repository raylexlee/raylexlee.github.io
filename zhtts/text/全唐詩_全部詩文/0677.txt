第664卷 羅隱
664.01 【虛白堂前牡丹相傳雲太傅手植在錢塘】羅隱
欲詢往事奈無言，六十年來託此根。香暖幾飄袁虎扇，
格高長對孔融樽。曾憂世亂陰難合，且喜春殘色上存。
莫背闌干便相笑，與君俱受主人恩。
664.02 【縣齋秋晚酬友人朱瓚見寄】羅隱
中和節後捧瓊瑰，坐讀行吟數月來。只嘆雕龍方擅價，
不知赬尾竟空回。千枝白露陶潛柳，百尺黃金郭隗臺。
惆悵報君無玉案，水天東望一裴回。
664.03 【第五將軍於餘杭天柱宮入道因題寄】羅隱
交梨火棗味何如，聞說苕川已下車。瓦榼尚攜京口酒，
草堂應寫潁陽書。亦知得意須乘鶴，未必忘機便釣魚。
卻恐武皇還望祀，軟輪徵入問玄虛。
664.04 【寄無相禪師】羅隱
老住西峯第幾層，爲師回首憶南能。有緣有相應非佛，
無我無人始是僧。爛椹作袍名複利，鑠金爲講愛兼憎。
何如一衲塵埃外，日日香菸夜夜燈。
664.05 【秋日有寄】羅隱
丹青未合便回頭，見盡人間事始休。只有百神朝寶鏡，
永無纖浪犯虛舟。曾臨鐵甕雖分職，近得金陵亦偶遊。
東去西來人不會，上卿蹤跡本玄洲。
664.06 【送前南昌崔令替任映攝新城縣（一作崔令映替任）】羅隱
五年苛政甚蟲螟，深喜夫君已戴星。大族不唯專禮樂，
上才終是惜生靈。亦知單父琴猶在，莫厭東歸酒未醒。
二月春風何處好，亞夫營畔柳青青。
664.07 【下第作】羅隱
年年模樣一般般，何似東歸把釣竿。巖谷謾勞思雨露，
彩雲終是逐鵷鸞。塵迷魏闕身應老，水到吳門葉欲殘。
至竟窮途也須達，不能長與世人看。
664.08 【丁亥歲作（中元甲子）】羅隱
病想醫門渴望梅，十年心地僅成灰。早知世事長如此，
自是孤寒不合來。谷畔氣濃高蔽日，蟄邊聲暖乍聞雷。
滿城桃李君看取，一一還從舊處開。
664.09 【北邙山】羅隱
一種山前路入秦，嵩山堪愛此傷神。魏明未死虛留意，
莊叟雖生酌滿巾。何必更尋無主骨，也知曾有弄權人。
羨他緱嶺吹簫客，閒訪雲頭看俗塵。
664.010 【重過三衢哭孫員外】羅隱
爛柯山下忍重到，雙檜樓前日欲殘。華屋未移春照灼，
故侯何在淚汍瀾。不唯濟物工夫大，長憶容才尺度寬。
一慟旁人莫相笑，知音衰盡路行難。
664.011 【送蘄州裴員外】羅隱
六枝仙桂最先春，蕭灑高辭九陌塵。兩晉家聲須有主，
六朝文雅別無人。榮驅豹尾拋同輩，貴上螭頭見近臣。
蘄水蒼生莫相羨，早看歸去掌絲綸。
664.012 【重九日廣陵道中】羅隱
秋山抱病何處登，前時韋曲今廣陵。廣陵大醉不解悶，
韋曲舊遊堪拊膺。佳節縱饒隨分過，流年無奈得人憎。
卻驅羸馬向前去，牢落路岐非所能。
664.013 【東歸別所知】羅隱
芙蓉宮闕二妃壇，兩處因依五歲寒。鄒律有風吹不變，
郄枝無分住應難。愁心似火還燒鬢，別淚非珠謾落盤。
卻羨淮南好雞犬，也能終始逐劉安。
664.014 【旅舍書懷寄所知二首（後首一作漢東秋思）】羅隱
思量前事不堪尋，牢落餘情滿素琴。四海豈無騰躍路，
一家長有別離心。道從汩沒甘雌伏，跡恐因循更陸沈。
寂寞誰應吊空館，異鄉時節獨沾襟。
簟卷兩牀琴瑟秋，暫憑前計奈相尤。塵飄馬尾甘蓬轉，
酒憶江邊有夢留。隋帝舊祠雖寂寞，楚妃清唱亦風流。
可憐別恨無人見，獨背殘陽下寺樓。
664.015 【西京道中】羅隱
半夜秋聲觸斷蓬，百年身事算成空。禰生詞賦拋江夏，
漢祖精神憶沛中。未必他時能富貴，只應從此見窮通。
邊禽隴水休相笑，自有滄洲一棹風。
664.016 【粉】羅隱
每持纖白助君時，霜自無憀雪自疑。郎若姓何應解傅，
女能窺宋不勞施。妝成麗色唯花妒，落盡啼痕只鏡知。
最好玉京仙署裏，更和秋月照瓊枝。
664.017 【贈漁翁】羅隱
葉艇悠揚鶴髮垂，生涯空託一綸絲。是非不向眼前起，
寒暑任從波上移。風漾長歌籠月裏，夢和春雨晝眠時。
逍遙此意誰人會，應有青山淥水知。
664.018 【下第寄張坤】羅隱
謾費精神掉五侯，破琴孤劍是身仇。九衢雙闕擬何去，
玉壘銅梁空舊遊。蝴蝶有情牽晚夢，杜鵑無賴伴春愁。
思量不及張公子，經歲池江倚酒樓。
664.019 【東歸別常修】羅隱
六載辛勤九陌中，卻尋歸路五湖東。名慚桂苑一枝綠，
鱠憶松江兩箸紅。浮世到頭須適性，男兒何必盡成功。
唯慚鮑叔深知我，他日蒲帆百尺風。
664.020 【言】羅隱
珪玷由來尚可磨，似簧終日復如何。成名成事皆因慎，
亡國亡家只爲多。須信禍胎生利口，莫將譏思逞懸河。
猩猩鸚鵡無端解，長向人間被網羅。
664.021 【簡令生日】羅隱
祥煙靄靄拂樓臺，慶積玄元節後來。已向青陽標四序，
便從嵩嶽應三臺。龜銜玉柄增年算，鶴舞瓊筵獻壽杯。
自顧下儒何以祝，柱天功業濟時才。
664.022 【晚眺】羅隱
憑古城邊眺晚晴，遠村高樹轉分明。天如鏡面都來靜，
地似人心總不平。雲向嶺頭閒不徹，水流溪裏太忙生。
誰人得及莊居老，免被榮枯寵辱驚。
664.023 【野花（一作羅鄴詩）】羅隱
萬點紅芳血色殷，爲無名字對空山。多因戲蝶尋香住，
少有行人輟棹攀。若在侯門看不足，爲生江岸見如閒。
結根必竟輸桃李，長向春城紫陌間。
664.024 【病驄馬】羅隱
櫪上病驄蹄褭褭，江邊廢宅路迢迢。自經梅雨長垂耳，
乍食菰漿欲折腰。金絡銜頭光未滅，玉花毛色瘦來焦。
曾聽禁漏驚街鼓，慣踏康莊怕小橋。夜半雄聲心尚壯，
日中高臥尾還搖。龍媒落地天池遠，何事牽牛在碧霄？
664.025 【狄浦】羅隱
晴川倚落暉，極目思依依。野色寒來淺，人家亂後稀。
久貧身不達，多病意長違。還有漁舟在，時時夢裏歸。
664.026 【南康道中】羅隱
弱冠負文翰，此中聽鹿鳴。使君延上榻，時輩仰前程。
丹桂竟多故，白雲空有情。唯餘路旁淚，沾灑向塵纓。
664.027 【北固亭東望寄默師】羅隱
高亭暮色中，往事更誰同。水謾矜天闊，山應到此窮。
病憐京口酒，老怯海門風。唯有言堪解，何由見遠公。
664.028 【華清宮】羅隱
樓殿層層佳氣多，開元時節好笙歌。
也知道德勝堯舜，爭奈楊妃解笑何。
664.029 【韓信廟】羅隱
剪項移秦勢自雄，布衣還是負深功。
寡妻稚女俱堪恨，卻把餘杯奠蒯通。
664.030 【韋公子】羅隱
擊柱狂歌慘別顏，百年人事夢魂間。
李將軍自嘉聲在，不得封侯亦自閒。
664.031 【望思臺】羅隱
芳草臺邊魂不歸，野煙喬木弄殘暉。
可憐高祖清平業，留與閒人作是非。
664.032 【帝幸蜀（乾符歲，一作狄歸昌詩）】羅隱
馬嵬山色翠依依，又見鑾輿幸蜀歸。
泉下阿蠻應有語，這回休更怨楊妃。
664.033 【王夷甫】羅隱
把得閒書坐水濱，讀來前事亦酸辛。
莫言麈尾清譚柄，壞卻淳風是此人。
664.034 【鷺鷥】羅隱
斜陽澹澹柳陰陰，風嫋寒絲映水深。
不要向人誇素白，也知常有羨魚心。
664.035 【書淮陰侯傳】羅隱
寒燈挑盡見遺塵，試瀝椒漿合有神。
莫恨高皇不終始，滅秦謀項是何人。
664.036 【青山廟（子胥廟）】羅隱
市簫聲咽跡崎嶇，雪恥酬恩此丈夫。
霸主兩亡時亦異，不知魂魄更無歸。
664.037 【小松】羅隱
已有清陰逼座隅，愛聲仙客肯過無。
陵遷谷變須高節，莫向人間作大夫。
664.038 【竹】羅隱
籬外清陰接藥闌，曉風交戛碧琅玕。
子猷死後知音少，粉節霜筠謾歲寒。
664.039 【謾天嶺】羅隱
西去休言蜀道難，此中危峻已多端。
到頭未會蒼蒼色，爭得禁他兩度謾。
