第187卷 韋應物
187.01 【城中臥疾，知閻、薛二子屢從邑令飲，因以贈之】韋應物
車馬日蕭蕭，胡不枉我廬。方來從令飲，臥病獨何如。
秋風起漢皋，開戶望平蕪。即此吝音素，焉知中密疏。
渴者不思火，寒者不求水。人生羈寓時，去就當如此。
猶希心異跡，眷眷存終始。
187.02 【聽嘉陵江水聲，寄深上人】韋應物
鑿崖泄奔湍，稱古神禹跡。夜喧山門店，獨宿不安席。
水性自雲靜，石中本無聲。如何兩相激，雷轉空山驚。
貽之道門舊，了此物我情。
187.03 【高陵書情，寄三原盧少府】韋應物
直方難爲進，守此微賤班。開卷不及顧，沉埋案牘間。
兵兇久相踐，徭賦豈得閒。促戚下可哀，寬政身致患。
日夕思自退，出門望故山。君心倘如此，攜手相與還。
187.04 【假中對雨，呈縣中僚友】韋應物
卻足甘爲笑，閒居夢杜陵。殘鶯知夏淺，社雨報年登。
流麥非關忘，收書獨不能。自然憂曠職，緘此謝良朋。
187.05 【贈蕭河南】韋應物
厭劇辭京縣，褒賢待詔書。酇侯方繼業，潘令且閒居。
霽後三川冷，秋深萬木疏。對琴無一事，新興復何如。
187.06 【示從子河南尉班】韋應物
拙直餘恆守，公方爾所存。同佔朱鳥克，俱起小人言。
立政思懸棒，謀身類觸藩。不能林下去，只戀府廷恩。
187.07 【趨府候曉，呈兩縣僚友】韋應物
趨府不遑安，中宵出戶看。滿天星尚在，近壁燭仍殘。
立馬頻驚曙，垂簾卻避寒。可憐同宦者，應悟下流難。
187.08 【贈李儋】韋應物
絲桐本異質，音響合自然。吾觀造化意，二物相因緣。
誤觸龍鳳嘯，靜聞寒夜泉。心神自安宅，煩慮頓可捐。
何因知久要，絲白漆亦堅。
187.09 【贈盧嵩】韋應物
百川注東海，東海無虛盈。泥滓不能濁，澄波非益清。
恬然自安流，日照萬里晴。雲物不隱象，三山共分明。
奈何疾風怒，忽若砥柱傾。海水雖無心，洪濤亦相驚。
怒號在倏忽，誰識變化情。
187.010 【寄馮著】韋應物
春雷起萌蟄，土壤日已疏。胡能遭盛明，才俊伏里閭。
偃仰遂真性，所求惟斗儲。披衣出茅屋，盥漱臨清渠。
吾道亦自適，退身保玄虛。幸無職事牽，且覽案上書。
親友各馳騖，誰當訪敝廬。思君在何夕，明月照廣除。
187.011 【早春對雪，寄前殿中元侍御】韋應物
掃雪開幽徑，端居望故人。猶殘臘月酒，更值早梅春。
幾日東城陌，何時曲水濱。聞閒且共賞，莫待繡衣新。
187.012 【贈王侍御】韋應物
心同野鶴與塵遠，詩似冰壺見底清。府縣同趨昨日事，
升沉不改故人情。上陽秋晚蕭蕭雨，洛水寒來夜夜聲。
自嘆猶爲折腰吏，可憐驄馬路傍行。
187.013 【將往江淮，寄李十九儋】韋應物
燕燕東向來，文鵷亦西飛。如何不相見，羽翼有高卑。
徘徊到河洛，華屋未及窺。秋風飄我行，遠與淮海期。
回首隔煙霧，遙遙兩相思。陽春自當返，短翮欲追隨。
187.014 【自鞏洛舟行入黃河即事，寄府縣僚友】韋應物
夾水蒼山路向東，東南山豁大河通。寒樹依微遠天外，
夕陽明滅亂流中。孤村幾歲臨伊岸，一雁初晴下朔風。
爲報洛橋遊宦侶，扁舟不繫與心同。
187.015 【寄盧庾】韋應物
悠悠遠離別，分此歡會難。如何兩相近，反使心不安。
亂髮思一櫛，垢衣思一浣。豈如望友生，對酒起長嘆。
時節異京洛，孟冬天未寒。廣陵多車馬，日夕自遊盤。
獨我何耿耿，非君誰爲歡。
187.016 【發廣陵留上家兄兼寄上長沙】韋應物
將違安可懷，宿戀復一方。家貧無舊業，薄宦各飄颺。
執板身有屬，淹時心恐惶。拜言不得留，聲結淚滿裳。
漾漾動行舫，亭亭遠相望。離晨苦須臾，獨往道路長。
蕭條風雨過，得此海氣涼。感秋意已違，況自結中腸。
推道固當遣，及情豈所忘。何時共還歸，舉翼鳴春陽。
187.017 【初發揚子，寄元大校書】韋應物
悽悽去親愛，泛泛入煙霧。歸棹洛陽人，殘鍾廣陵樹。
今朝此爲別，何處還相遇。世事波上舟，沿洄安得住。
187.018 【淮上即事，寄廣陵親故】韋應物
前舟已眇眇，欲渡誰相待。秋山起暮鍾，楚雨連滄海。
風波離思滿，宿昔容鬢改。獨鳥下東南，廣陵何處在。
187.019 【寄洪州幕府盧二十一侍御（自南昌令拜，頃同官洛陽）】韋應物
忽報南昌令，乘驄入郡城。同時趨府客，此日望塵迎。
文苑臺中妙，冰壺幕下清。洛陽相去遠，猶使故林榮。
187.020 【經少林精舍，寄都邑親友】韋應物
息駕依松嶺，高閣一攀緣。前瞻路已窮，既詣喜更延。
出巘聽萬籟，入林濯幽泉。鳴鐘生道心，暮磬空雲煙。
獨往雖暫適，多累終見牽。方思結茅地，歸息期暮年。
187.021 【同長源歸南徐，寄子西、子烈、有道】韋應物
東洛何蕭條，相思邈遐路。策駕復誰遊，入門無與晤。
還因送歸客，達此緘中素。屢暌心所歡，豈得顏如故。
所歡不可暌，嚴霜晨悽悽。如彼萬里行，孤妾守空閨。
臨觴一長嘆，素欲何時諧。
187.022 【雪中聞李儋過門不訪，聊以寄贈】韋應物
度門能不訪，冒雪屢西東。已想人如玉，遙憐馬似驄。
乍迷金谷路，稍變上陽宮。還比相思意，紛紛正滿空。
187.023 【同德精舍養疾，寄河南兵曹東廳掾】韋應物
逍遙東城隅，雙樹寒蔥茜。廣庭流華月，高閣凝餘霰。
杜門非養素，抱疾阻良宴。孰謂無他人，思君歲雲變。
官曹亮先忝，陳躅慚俊彥。豈知晨與夜，相代不相見。
緘書問所如，酬藻當芬絢。
187.024 【同德寺雨後，寄元侍御、李博士】韋應物
川上風雨來，須臾滿城闕。岧嶢青蓮界，蕭條孤興發。
前山遽已淨，陰靄夜來歇。喬木生夏涼，流雲吐華月。
嚴城自有限，一水非難越。相望曙河遠，高齋坐超忽。
187.025 【同德閣期元侍御、李博士不至，各投贈二首】韋應物
庭樹忽已暗，故人那不來。只因厭煩暑，永日坐霜臺。
官榮多所繫，閒居亦愆期。高閣猶相望，青山欲暮時。
187.026 【使雲陽寄府曹】韋應物
夙駕祗府命，冒炎不遑息。百里次雲陽，閭閻問漂溺。
上天屢愆氣，胡不均寸澤。仰瞻喬樹巔，見此洪流跡。
良苗免湮沒，蔓草生宿昔。頹墉滿故墟，喜返將安宅。
周旋涉塗潦，側峭緣溝脈。仁賢憂斯民，賤子甘所役。
公堂衆君子，言笑思與覿。
187.027 【過扶風精舍舊居，簡朝宗、巨川兄弟】韋應物
佛剎出高樹，晨光閭井中。年深念陳跡，迨此獨忡忡。
零落逢故老，寂寥悲草蟲。舊宇多改構，幽篁延本叢。
棲止事如昨，芳時去已空。佳人亦攜手，再往今不同。
新文聊感舊，想子意無窮。
187.028 【贈令狐士曹】韋應物
秋檐滴滴對牀寢，山路迢迢聯騎行。
到傢俱及東籬菊，何事先歸半日程。
187.029 【贈馮著】韋應物
契闊仕兩京，念子亦飄蓬。方來屬追往，十載事不同。
歲晏乃雲至，微褐還未充。慘悽遊子情，風雪自關東。
華觴發歡顏，嘉藻播清風。始此盈抱恨，曠然一夕中。
善蘊豈輕售，懷才希國工。誰當念素士，零落歲華空。
187.030 【對雨寄韓庫部協】韋應物
颯至池館涼，靄然和曉霧。蕭條集新荷，氤氳散高樹。
閒居興方澹，默想心已屢。暫出仍溼衣，況君東城住。
187.031 【寄子西】韋應物
夏景已難度，懷賢思方續。喬樹落疏陰，微風散煩燠。
傷離枉芳札，忻遂見心曲。藍上舍已成，田家雨新足。
託鄰素多欲，殘帙猶見束。日夕上高齋，但望東原綠。
187.032 【縣內閒居贈溫公】韋應物
滿郭春風嵐已昏，鴉棲散吏掩重門。
雖居世網常清淨，夜對高僧無一言。
187.033 【對雪贈徐秀才】韋應物
靡靡寒欲收，靄靄陰還結。晨起望南端，千林散春雪。
妍光屬瑤階，亂緒陵新節。無爲掩扉臥，獨守袁生轍。
187.034 【西郊遊宴，寄贈邑僚李巽】韋應物
昇陽曖春物，置酒臨芳席。高宴闕英僚，衆賓寡歡懌。
是時尚多壘，板築興頹壁。羈旅念越疆，領徒方祗役。
如何嘉會日，當子憂勤夕。西郊鬱已茂，春嵐重如積。
何當返徂雨，雜英紛可惜。
187.035 【對雨贈李主簿、高秀才】韋應物
邐迤曙雲薄，散漫東風來。青山滿春野，微雨灑輕埃。
吏局勞佳士，賓筵得上才。終朝狎文墨，高興共徘徊。
187.036 【休沐東還胄貴裏示端】韋應物
宦遊三十載，田野久已疏。休沐遂茲日，一來還故墟。
山明宿雨霽，風暖百卉舒。泓泓野泉潔，熠熠林光初。
竹木稍摧翳，園場亦荒蕪。俯驚鬢已衰，周覽昔所娛。
存沒惻私懷，遷變傷里閭。欲言少留心，中復畏簡書。
世道良自退，榮名亦空虛。與子終攜手，歲晏當來居。
187.037 【朝請後還邑，寄諸友生】韋應物
宰邑分甸服，夙駕朝上京。是時當暮春，休沐集友生。
抗志青雲表，俱踐高世名。樽酒且歡樂，文翰亦縱橫。
良遊昔所希，累宴夜復明。晨露含瑤琴，夕風殞素英。
一旦遵歸路，伏軾出京城。誰言再念別，忽若千里行。
閒閤寡喧訟，端居結幽情。況茲晝方永，展轉何由平。
187.038 【灃上西齋寄諸友（七月中善福之西齋作）】韋應物
絕岸臨西野，曠然塵事遙。清川下邐迤，茅棟上岧嶢。
玩月愛佳夕，望山屬清朝。俯砌視歸翼，開襟納遠飆。
等陶辭小秩，效朱方負樵。閒遊忽無累，心跡隨景超。
明世重才彥，雨露降丹霄。羣公正雲集，獨予忻寂寥。
187.039 【獨遊西齋，寄崔主簿】韋應物
同心忽已別，昨事方成昔。幽徑還獨尋，綠苔見行跡。
秋齋正蕭散，煙水易昏夕。憂來結幾重，非君不可釋。
187.040 【紫閣東林居士叔緘賜松英丸捧對忻喜…所當服輒獻詩代啓】韋應物
碧澗蒼松五粒稀，侵雲採去露沾衣。夜啓羣仙合靈藥，
朝思俗侶寄將歸。道場齋戒今初服，人事葷羶已覺非。
一望嵐峯拜還使，腰間銅印與心違。
187.041 【秋集罷還途中作，謹獻壽春公、黎公】韋應物
束帶自衡門，奉命宰王畿。君侯枉高鑑，舉善掩瑕疵。
斯民本已安，工拙兩無施。何以酬明德，歲晏不磷緇。
時節乃來集，欣懷方載馳。平明大府開，一得拜光輝。
溫如春風至，肅若嚴霜威。羣屬所載瞻，而忘倦與飢。
公堂燕華筵，禮罷復言辭。將從平門道，憩車灃水湄。
山川降嘉歲，草木蒙潤滋。孰雲還本邑，懷戀獨遲遲。
187.042 【閒居贈友】韋應物
補吏多下遷，罷歸聊自度。園廬既蕪沒，煙景空澹泊。
閒居養痾瘵，守素甘葵藿。顏鬢日衰耗，冠帶亦寥落。
青苔已生路，綠筠始分籜。夕氣下遙陰，微風動疏薄。
草玄良見誚，杜門無請託。非君好事者，誰來顧寂寞。
187.043 【四禪精舍登覽悲舊，寄朝宗、巨川兄弟】韋應物
蕭散人事憂，迢遞古原行。春風日已暄，百草亦復生。
躋閣謁金像，攀雲造禪扃。新景林際曙，雜花川上明。
徂歲方緬邈，陳事尚縱橫。溫泉有佳氣，馳道指京城。
攜手思故日，山河留恨情。存者邈難見，去者已冥冥。
臨風一長慟，誰畏行路驚。
187.044 【善福閣對雨，寄李儋幼遐】韋應物
飛閣凌太虛，晨躋鬱崢嶸。驚飆觸懸檻，白雲冒層甍。
太陰布其地，密雨垂八紘。仰觀固不測，俯視但冥冥。
感此窮秋氣，沈鬱命友生。及時未高步，羈旅遊帝京。
聖朝無隱才，品物俱昭形。國士秉繩墨，何以表堅貞。
寸心東北馳，思與一會並。我車夙已駕，將逐晨風徵。
郊途住成淹，默默阻中情。
187.045 【寺居獨夜，寄崔主簿】韋應物
幽人寂不寐，木葉紛紛落。寒雨暗深更，流螢度高閣。
坐使青燈曉，還傷夏衣薄。寧知歲方晏，離居更蕭索。
187.046 【九日灃上作，寄崔主簿倬二李端系】韋應物
悽悽感時節，望望臨灃涘。翠嶺明華秋，高天澄遙滓。
川寒流愈迅，霜交物初委。林葉索已空，晨禽迎飆起。
時菊乃盈泛，濁醪自爲美。良遊雖可娛，殷念在之子。
人生不自省，營欲無終已。孰能同一酌，陶然冥斯理。
187.047 【西郊養疾聞暢校書有新什見贈久佇不至先寄此詩】韋應物
養病愜清夏，郊園敷卉木。窗夕含澗涼，雨餘愛筠綠。
披懷始高詠，對琴轉幽獨。仰子游羣英，吐詞如蘭馥。
還聞枉嘉藻，佇望延昏旭。唯見草青青，閉戶灃水曲。
187.048 【灃上寄幼遐】韋應物
寂寞到城闕，惆悵返柴荊。端居無所爲，念子遠徂徵。
夏晝人已息，我懷獨未寧。忽從東齋起，兀兀尋澗行。
罥掛叢榛密，披玩孤花明。曠然西南望，一極山水情。
周覽同遊處，逾恨阻音形。壯圖非旦夕，君子勤令名。
勿復久留燕，蹉跎在北京。
187.049 【善福精舍示諸生】韋應物
湛湛嘉樹陰，清露夜景沉。悄然羣物寂，高閣似陰岑。
方以玄默處，豈爲名跡侵。法妙不知歸，獨此抱沖襟。
齋舍無餘物，陶器與單衾。諸生時列坐，共愛風滿林。
187.050 【晚出灃上，贈崔都水】韋應物
臨流一舒嘯，望山意轉延。隔林分落景，餘霞明遠川。
首起趣東作，已看耘夏田。一從民里居，歲月再徂遷。
昧質得全性，世名良自牽。行忻攜手歸，聊復飲酒眠。
187.051 【寓居灃上精舍，寄於、張二舍人】韋應物
萬木叢雲出香閣，西連碧澗竹林園。高齋猶宿遠山曙，
微霰下庭寒雀喧。道心淡泊對流水，生事蕭疏空掩門。
時憶故交那得見，曉排閶闔奉明恩。
187.052 【開元觀懷舊寄李二、韓二、裴四兼呈崔郎中、嚴家令】韋應物
宿昔清都燕，分散各西東。車馬行跡在，霜雪竹林空。
方軫故物念，誰復一樽同。聊披道書暇，還此聽松風。
187.053 【春日郊居寄萬年吉少府中孚、三原少府偉、夏侯校書審】韋應物
谷鳥時一囀，田園春雨餘。光風動林早，高窗照日初。
獨飲澗中水，吟詠老氏書。城闕應多事，誰憶此閒居。
187.054 【灃上醉題寄滌武】韋應物
芳園知夕燕，西郊已獨還。誰言不同賞，俱是醉花間。
187.055 【西郊期滌武不至，書示】韋應物
山高鳴過雨，澗樹落殘花。非關春不待，當由期自賒。
187.056 【灃上對月，寄孔諫議】韋應物
思懷在雲闕，泊素守中林。出處雖殊跡，明月兩知心。
187.057 【將往滁城戀新竹，簡崔都水示端】韋應物
停車欲去繞叢竹，偏愛新筠十數竿。
莫遣兒童觸瓊粉，留待幽人回日看。
187.058 【還闕首途，寄精舍親友】韋應物
休沐日雲滿，衝然將罷觀。嚴車候門側，晨起正朝冠。
山澤含餘雨，川澗注驚湍。攬轡遵東路，回首一長嘆。
居人已不見，高閣在林端。
187.059 【秋夜南宮，寄灃上弟及諸生】韋應物
暝色起煙閣，沉抱積離憂。況茲風雨夜，蕭條梧葉秋。
空宇感涼至，頹顏驚歲周。日夕遊闕下，山水憶同遊。
187.060 【途中書情，寄灃上兩弟，因送二甥卻還】韋應物
華簪豈足戀，幽林徒自違。遙知別後意，寂寞掩郊扉。
回首昆池上，更羨爾同歸。
187.061 【雪夜下朝，呈省中一絕】韋應物
南望青山滿禁闈，曉陪鴛鷺正差池。
共愛朝來何處雪，蓬萊宮裏拂松枝。
