第684卷 吳融
684.01 【奉和御製】吳融
嶽寺清秋霽，宸遊永日閒。霓旌森物外，鳳吹落人間。
玉漱穿城水，屏開對闕山。皆知聖情悅，麗藻灑芳蘭。
684.02 【和集賢相公西溪侍宴觀競渡】吳融
片水聳層橋，祥煙靄慶霄。晝花鋪廣宴，晴電閃飛橈。
浪疊搖仙仗，風微定彩標。都人同盛觀，不覺在行朝。
684.03 【山居即事四首】吳融
桂樹秋來風滿枝，碧巖歸日免乖期。
故人盡向蟾宮折，獨我攀條欲寄誰。
不傲南窗且採樵，幹松每帶溼雲燒。
庖廚卻得長兼味，三秀芝根五朮苗。
萬事翛然只有棋，小軒高淨簟涼時。
闌珊半局和微醉，花落中庭樹影移。
無鄰無裏不成村，水曲雲重掩石門。
何用深求避秦客，吾家便是武陵源。
684.04 【紅白牡丹】吳融
不必繁弦不必歌，靜中相對更情多。殷鮮一半霞分綺，
潔澈旁邊月颭波。看久願成莊叟夢，惜留須倩魯陽戈。
重來應共今來別，風墮香殘襯綠莎。
684.05 【中秋陪熙用學士禁中玩月】吳融
月圓年十二，秋半每多陰。此夕無纖靄，同君宿禁林。
未高知海闊，當午見宮深。衣似繁霜透，身疑積水沈。
遭逢陪侍輦，歸去憶抽簪。太液池南岸，相期到曉吟。
684.06 【題豪家故池】吳融
歲久無泉引，春來仰雨流。萍枯黏朽檻，沙淺露沉舟。
照影人何在，持竿客寄遊。翛然興廢外，回首謝眠鷗。
684.07 【偶題】吳融
賤子曾塵國士知，登門倒屣憶當時。西州酌盡看花酒，
東閣編成詠雪詩。莫道精靈無伯有，尋聞任俠報爰絲。
烏衣舊宅猶能認，粉竹金松一兩枝。
684.08 【渚宮立春書懷】吳融
春候侵殘臘，江蕪綠已齊。風高鶯囀澀，雨密雁飛低。
向日心須在，歸朝路欲迷。近聞驚御火，猶及灞陵西。
684.09 【聞李翰林遊池上有寄】吳融
花飛絮落水和流，玉署詞臣奉詔遊。四面看人隨畫鷁，
中流合樂起眠鷗。皇恩自抱丹心報，清頌誰將白雪酬。
不爲禁鍾催入宿，前峯月上未回舟。
684.010 【谷口寓居偶題】吳融
涔涔病骨怯朝天，谷口歸來取性眠。峭壁削成開畫障，
急溪飛下嚥繁弦。不能塵土爭閒事，且放形神學散仙。
已熟前峯採芝徑，更於何處養殘年。
684.011 【無題】吳融
萬態千端一瞬中，沁園蕪沒佇秋風。鵁鶄夜警池塘冷，
蝙蝠晝飛樓閣空。粉貌早聞殘洛市，簫聲猶自傍秦宮。
今朝陌上相非者，曾此歌鐘幾醉同。
684.012 【賦雪】吳融
一夜陰風度，平明顥氣交。未知融結判，唯見混茫包。
路莫藏行跡，林難出樹梢。氣應封獸穴，險必墮禽巢。
影密燈回照，聲繁竹送敲。玩宜蘇讓點，餐稱蜜勻抄。
結凍防魚躍，黏沙費馬跑。爐寒資爇荻，屋暖賴編茅。
遠不分山疊，低宜失地坳。闌干高百尺，新霽若爲拋。
684.013 【寄僧】吳融
柳拂池光一點清，紫方袍袖杖藜行。偶傳新句來中禁，
誰把閒書寄上卿。錫倚山根重蘚破，棋敲石面碎雲生。
應憐正視淮王詔，不識東林物外情。
684.014 【酬僧】吳融
吾師既續惠休才，況值高秋萬象開。吟處遠峯橫落照，
定中黃葉下青苔。雙林不見金蘭久，丹楚空翻組繡來。
聞說近郊寒尚綠，登臨應待一追陪。
684.015 【題延壽坊東南角古池】吳融
蔓草蕭森曲岸摧，水籠沙淺露莓苔。更無蔟蔟紅妝點，
猶有雙雙翠羽來。雨細幾逢耕犢去，日斜時見釣人回。
繁華自古皆相似，金谷荒園土一堆。
684.016 【登鸛雀樓】吳融
鳥在林梢腳底看，夕陽無際戍煙殘。凍開河水奔渾急，
雪洗條山錯落寒。始爲一名拋故國，近因多難怕長安。
祖鞭掉折徒爲爾，贏得云溪負釣竿。
684.017 【和峽州馮使君題所居】吳融
三年拔薤成仁政，一日誅茅葺所居。曉岫近排吟閣冷，
夜江遙響寢堂虛。唯懷避地逃多難，不羨朝天臥直廬。
記得街西鄰舍否，投荒南去五千餘。
684.018 【秋日感事】吳融
一葉飄然夕照沈，世間何事不經心。幾人欲話雲臺峻，
獨我方探禹穴深。雞檄固應無下策，鶴書還要問中林。
自憐情爲多憂動，不爲西風白露吟。
684.019 【鶯】吳融
日落林西鳥未知，自先飛上最高枝。千啼萬語不離恨，
已去又來如有期。慣識江南春早處，長驚薊北夢迴時。
謝家園裏成吟久，只欠池塘一句詩。
684.020 【次韻和王員外雜遊四韻】吳融
一分難減亦難加，得似溪頭浣越紗。兩槳慣邀催去艇，
七香曾佔取來車。黃昏忽墮當樓月，清曉休開滿鏡花。
誰見玉郎腸斷處，露牀風簟半欹斜。
684.021 【秋事】吳融
江天暑氣自涼清，物候須知一雨成。松竹健來唯欠語，
蕙蘭衰去始多情。他年擬獻書空在，此日知機意盡平。
更欲輕橈放煙浪，葦花深處睡秋聲。
684.022 【和陸拾遺題諫院松】吳融
落落孤松何處尋，月華西畔結根深。曉含仙掌三清露，
晚上宮牆百雉陰。野鶴不歸應有怨，白雲高去太無心。
碧巖秋澗休相望，捧日元須在禁林。
684.023 【題揚子津亭】吳融
揚子江津十四經，紀行文字遍長亭。驚人旅鬢斬新白，
無事海門依舊青。前路莫知霜凜凜，故鄉何處雁冥冥。
可憐不識生離者，數點漁帆落暮汀。
684.024 【閒望】吳融
三點五點映山雨，一枝兩枝臨水花。蛺蝶狂飛掠芳草，
鴛鴦穩睡翹暖沙。闕下新居成別業，江南舊隱是誰家。
東遷西去俱無計，卻羨暝歸林上鴉。
684.025 【雪後過昭應】吳融
路過章臺氣象寬，九重城闕在雲端。煙含上苑沈沈紫，
雪露南山愯愯寒。綺陌已堪騎寶馬，綠蕪行即彈金丸。
灞川南北真圖畫，更待殘陽一望看。
684.026 【商人】吳融
百尺竿頭五兩斜，此生何處不爲家。北拋衡嶽南過雁，
朝發襄陽暮看花。蹭蹬也應無陸地，團圓應覺有天涯。
隨風逐浪年年別，卻笑如期八月槎。
684.027 【岐下聞杜鵑】吳融
化去蠻鄉北，飛來渭水西。爲多亡國恨，不忍故山啼。
怨已驚秦鳳，靈應識漢雞。數聲煙漠漠，餘思草萋萋。
樓迥波無際，林昏日又低。如何不腸斷，家近五云溪。
684.028 【雨後聞思歸樂二首】吳融
山禽連夜叫，兼雨未嘗休。盡道思歸樂，應多離別愁。
我家方旅食，故國在滄洲。聞此不能寐，青燈茆屋幽。
一夜鳥飛鳴，關關徹五更。似因歸路隔，長使別魂驚。
未省愁雨暗，就中傷月明。須知越吟客，欹枕不勝情。
684.029 【中夜聞啼禽】吳融
漠漠蒼蒼未五更，宿禽何處兩三聲。若非西澗回波觸，
即是南塘急雨驚。金屋獨眠堪寄恨，商陵永訣更牽情。
此時歸夢隨腸斷，半壁殘燈閃閃明。
684.030 【靈池縣見早梅（時太尉中書令京兆公奉詔討蜀餘在幕中）】吳融
小園晴日見寒梅，一寸鄉心萬里回。春日暖時拋笠澤，
戰塵飛處上琴臺。棲身未識登龍地，落筆元非倚馬才。
待勒燕然歸未得，雪枝南畔少徘徊。
684.031 【野廟】吳融
古原荒廟掩莓苔，何處喧喧鼓笛來。
日暮鳥歸人散盡，野風吹起紙錢灰。
684.032 【閒書】吳融
接鷺陪鸞漫得羣，未如高臥紫溪雲。晉陽起義尋常見，
湖口屯營取次聞。大底鷦鵬須自適，何嘗玉石不同焚。
回看帶礪山河者，濟得危時沒舊勳。
684.033 【寄貫休上人】吳融
別來如夢亦如雲，八字微言不復聞。世上浮沈應念我，
筆端飛動只降君。幾同江步吟秋霽，更憶山房語夜分。
見擬沃州尋舊約，且教丹頂許爲鄰。
684.034 【書懷】吳融
傍巖依樹結檐楹，夏物蕭疏景更清。灘響忽高何處雨，
松陰自轉遠山晴。見多鄰犬遙相認，來慣幽禽近不驚。
爭得便誇饒勝事，九衢塵裏免勞生。
684.035 【重陽日荊州作】吳融
萬里投荒已自哀，高秋寓目更徘徊。濁醪任冷難辭醉，
黃菊因暄卻未開。上國莫歸戎馬亂，故人何在塞鴻來。
驚時感事俱無奈，不待殘陽下楚臺。
684.036 【寄貫休】吳融
休公何處在，知我宦情無。已似馮唐老，方知武子愚。
一身仍更病，雙闕又須趨。若得重相見，冥心學半銖。
684.037 【秋日渚宮即事】吳融
漠漠澹雲煙，秋歸澤國天。風高還促燕，雨細未妨蟬。
靜引荒城望，涼驚旅枕眠。更堪憔悴裏，欲泛洞庭船。
684.038 【荊州寓居書懷】吳融
一室四無鄰，荒郊接古津。幽閒消俗態，搖落露家貧。
絕跡思浮海，修書懶寄秦。東西不復問，翻笑泣岐人。
684.039 【和嚴諫議蕭山廟十韻（舊說常聞簫管之聲因而得名次韻）】吳融
澤國瞻遺廟，雲韶仰舊名。一隅連障影，千仞落泉聲。
老狖尋危棟，秋蛇束畫楹。路長資稅駕，歲儉絕豐盛。
默默雖難測，昭昭本至平。豈知遷去客，自有復來兵。
美舜歌徒作，欺堯犬正獰。近兼聞順動，敢復怨徂徵。
日出天須霽，風休海自清。肺腸無處說，一爲啓聰明。
684.040 【松江晚泊】吳融
樹遠天疑盡，江奔地欲隨。孤帆落何處，殘日更新離。
客是淒涼本，情爲系滯枝。寸腸無計免，應只楚猿知。
684.041 【湖州溪樓書獻鄭員外】吳融
危檻等飛檣，閒追晚際涼。青林上雨色，白鳥破溪光。
目以高須極，心因靜更傷。唯公舊相許，早晚侍長楊。
684.042 【秋興】吳融
微雨過菰葦，野居生早涼。襟期漸蕭灑，精爽欲飛揚。
魚買罾頭活，酒沽船上香。不緣人不用，始道靜勝忙。
684.043 【端居】吳融
片雨過前汀，端居枕簟清。病魔隨暑退，詩思傍涼生。
別燕殷勤語，殘蟬彷彿鳴。古來悲不盡，況我本多情。
684.044 【途中】吳融
一棹歸何處，蒼茫落照昏。無人應失路，有樹始知春。
湖岸春耕廢，江城戰鼓喧。儒冠解相誤，學劍盡乘軒。
684.045 【西陵夜居】吳融
寒潮落遠汀，暝色入柴扃。漏永沈沈靜，燈孤的的清。
林風移宿鳥，池雨定流螢。盡夜成愁絕，啼蛩莫近庭。
684.046 【燕雛】吳融
掠水身猶重，偎風力尚微。瓦苔難定立，檐雨忽喧歸。
未識重溟遠，先愁一葉飛。銜泥在他日，兩兩佔春暉。
684.047 【新秋】吳融
白髮又經秋，端居海上洲。無機因事發，有涕爲時流。
新酒乘涼壓，殘棋隔夜收。公車無路入，同拜老閒侯。
684.048 【題越州法華寺】吳融
寺在五峯陰，穿緣一徑尋。雲藏古殿暗，石護小房深。
宿鳥連僧定，寒猿應客吟。上方應見海，月出試登臨。
684.049 【寒食洛陽道】吳融
路岐無樂處，時節倍思家。彩索颺輕吹，黃鸝啼落花。
連乾馳寶馬，歷祿斗香車。行客勝回首，看看春日斜。
684.050 【憶事】吳融
去年花下把金卮，曾賦楊花數句詩。
回首朱門閉荒草，如今愁到牡丹時。
684.051 【金陵遇悟空上人（上人與故相國楊公有舊）】吳融
東閣無人事渺茫，老僧持鉢過丹陽。
十年棲止如何報，好與南譙剩炷香。
684.052 【途中】吳融
柳弱風長在，雲輕雨易休。不勞芳草色，更惹夕陽愁。
萬里獨歸去，五陵無與遊。春心漸傷盡，何處有高樓。
684.053 【秋園】吳融
始憐春草細霏霏，不覺秋來綠漸稀。
惆悵擷芳人散盡，滿園煙露蝶高飛。
684.054 【富春】吳融
天下有水亦有山，富春山水非人寰。
長川不是春來綠，千峯倒影落其間。
684.055 【山居即事】吳融
小亭前面接青崖，白石交加襯綠苔。
日暮松聲滿階砌，不關風雨鶴歸來。
684.056 【寓言】吳融
非明非暗朦朦月，不暖不寒慢慢風。
獨臥空牀好天氣，平生閒事到心中。
684.057 【華清宮二首】吳融
四郊飛雪暗雲端，唯此宮中落旋幹。
綠樹碧檐相掩映，無人知道外邊寒。
長生祕殿倚青蒼，擬敵金庭不死鄉。
無奈逝川東去急，秦陵松柏滿殘陽。
684.058 【過九成宮】吳融
鳳輦東歸二百年，九成宮殿半荒阡。魏公碑字封蒼蘚，
文帝泉聲落野田。碧草斷沾仙掌露，綠楊猶憶御爐煙。
昇平舊事無人說，萬疊青山但一川。
684.059 【出潼關】吳融
重門隨地險，一徑入天開。華嶽眼前盡，黃河腳底來。
飛軒何滿路，丹陛正求才。獨我疏慵質，飄然又此回。
684.060 【過丹陽】吳融
雲陽縣郭半郊坰，風雨蕭條萬古情。山帶梁朝陵路斷，
水連劉尹宅基平。桂枝自折思前代，藻鑑難逢恥後生。
遺事滿懷兼滿目，不堪孤棹艤荒城。
684.061 【和人題武城寺】吳融
神清已覺三清近，目斷仍勞萬象牽。渭水遠含秋草渡，
漢陵高枕夕陽天。半巖雲粉千竿竹，滿寺風雷百尺泉。
別有闌干壓行路，看人塵土竟流年。
684.062 【長安裏中聞猿】吳融
夾巷重門似海深，楚猿爭得此中吟。一聲紫陌纔回首，
萬里青山已到心。慣倚客船和雨聽，可堪侯第見塵侵。
無因永夜聞清嘯，禁路人歸月自沈。
684.063 【岐下聞子規】吳融
劍閣西南遠鳳台，蜀魂何事此飛來。偶因隴樹相迷至，
唯恐邊風卻送回。只有花知啼血處，更無猿替斷腸哀。
誰憐越客曾聞處，月落江平曉霧開。
684.064 【敷水有丐者雲是馬侍中諸孫，憫而有贈】吳融
天地塵昏九鼎危，大貂曾出武侯師。一心忠赤山河見，
百戰功名日月知。舊宅已聞栽禁樹，諸孫仍見丐徵岐。
而今不要教人識，正藉將軍死鬥時。
684.065 【還俗尼（本是歌妓）】吳融
柳眉梅額倩妝新，笑脫袈裟得舊身。三峽卻爲行雨客，
九天曾是散花人。空門付與悠悠夢，寶帳迎回暗暗春。
寄語江南徐孝克，一生長短託清塵。
684.066 【彭門用兵後經汴路三首】吳融
長亭一望一徘徊，千里關河百戰來。細柳舊營猶鎖月，
祁連新冢已封苔。霜凋綠野愁無際，燒接黃雲慘不開。
若比江南更牢落，子山詞賦莫興哀。
隋堤風物已淒涼，堤下仍多舊戰場。金鏃有苔人拾得，
蘆花無主鳥銜將。秋聲暗促河聲急，野色遙連日色黃。
獨上寒城正愁絕，戍鼙驚起雁行行。
鐵馬雲旗夢渺茫，東來無處不堪傷。風吹白草人行少，
月落空城鬼嘯長。一自紛爭驚宇宙，可憐蕭索絕煙光。
曾爲塞北閒遊客，遼水天山未斷腸。
684.067 【寄殿院高侍御】吳融
黃梅雨細冪長洲，柳密花疏水慢流。釣艇正尋逋客去，
繡衣方結少年遊。風前不肯看垂手，燈下還應惜裹頭。
一夜自憐無羽翼，獨當何遜滴階愁。
684.068 【新安道中玩流水】吳融
一渠春碧弄潺潺，密竹繁花掩映間。看處便須終日住，
算來爭得此身閒。縈紆似接迷春洞，清冷應連有雪山。
上卻徵車再回首，瞭然塵土不相關。
684.069 【憶釣舟】吳融
青山小隱枕潺湲，一葉垂綸幾溯沿。後浦春風隨興去，
南塘秋雨有時眠。慣衝曉霧驚羣雁，愛颭殘陽入亂煙。
回首無人寄惆悵，九衢塵土困揚鞭。
684.070 【靈寶縣西側津】吳融
碧溪瀲瀲流殘陽，晴沙兩兩眠鴛鴦。柳花無賴苦多暇，
蛺蝶有情長自忙。千里宦遊成底事，每年風景是他鄉。
高歌一曲垂鞭去，盡日無人識楚狂。
684.071 【即席】吳融
家住叢臺舊，名參絳圃新。醉波疑奪燭，嬌態欲沈春。
伴雨聊過楚，歸雲定佔秦。桃花正濃暖，爭不浪迷人。
684.072 【出遲】吳融
園密花藏易，樓深月到難。酒虛留客盡，燈暗遠更殘。
麝想眉間印，鴉知頂上盤。文王之囿小，莫惜借人看。
684.073 【送僧歸日本國】吳融
滄溟分故國，渺渺泛杯歸。天盡終期到，人生此別稀。
無風亦駭浪，未午已斜暉。系帛何須雁，金烏日日飛。
684.074 【送僧歸破山寺】吳融
萬里指吳山，高秋杖錫還。別來雙闕老，歸去片雲閒。
師在有無外，我嬰塵土間。居然本相別，不要慘離顏。
684.075 【夏夜有寄】吳融
月上簟如水，軒高簾在鉤。竹聲寒不夏，蛩思靜先秋。
偶得清宵興，方知白日愁。所思何處遠，斜漢欲低流。
684.076 【春詞】吳融
鸞鏡長侵夜，鴛衾不識寒。羞多轉面語，妒極定睛看。
金市舊居近，鈿車新造寬。春期莫相誤，一日百花殘。
684.077 【汴上晚泊】吳融
亭上風猶急，橋邊月已斜。柳寒難吐絮，浪濁不成花。
岐路春三月，園林海一涯。蕭然正無寐，夜櫓莫咿啞。
684.078 【送僧南遊】吳融
戰鼙鳴未已，瓶屨抵何鄉。偶別塵中易，貪歸物外忙。
後蟬拋鄠杜，先雁下瀟湘。不得從師去，殷勤謝草堂。
684.079 【戲】吳融
恨極同填海，情長抵導江。丁香從小結，蓮子徹枝雙。
整髻花當檻，吹燈月在窗。秦臺非久計，早晚降霓幢。
684.080 【雪中寄盧延讓秀才】吳融
苦貧皆共雪，吾子豈同悲。永日應無食，經宵必有詩。
渚宮寒過節，華省試臨期。努力圖西去，休將凍餒辭。
