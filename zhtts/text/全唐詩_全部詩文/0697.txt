第684卷 吴融
684.01 【奉和御制】吴融
岳寺清秋霁，宸游永日闲。霓旌森物外，凤吹落人间。
玉漱穿城水，屏开对阙山。皆知圣情悦，丽藻洒芳兰。
684.02 【和集贤相公西溪侍宴观竞渡】吴融
片水耸层桥，祥烟霭庆霄。昼花铺广宴，晴电闪飞桡。
浪叠摇仙仗，风微定彩标。都人同盛观，不觉在行朝。
684.03 【山居即事四首】吴融
桂树秋来风满枝，碧岩归日免乖期。
故人尽向蟾宫折，独我攀条欲寄谁。
不傲南窗且采樵，干松每带湿云烧。
庖厨却得长兼味，三秀芝根五朮苗。
万事翛然只有棋，小轩高净簟凉时。
阑珊半局和微醉，花落中庭树影移。
无邻无里不成村，水曲云重掩石门。
何用深求避秦客，吾家便是武陵源。
684.04 【红白牡丹】吴融
不必繁弦不必歌，静中相对更情多。殷鲜一半霞分绮，
洁澈旁边月飐波。看久愿成庄叟梦，惜留须倩鲁阳戈。
重来应共今来别，风堕香残衬绿莎。
684.05 【中秋陪熙用学士禁中玩月】吴融
月圆年十二，秋半每多阴。此夕无纤霭，同君宿禁林。
未高知海阔，当午见宫深。衣似繁霜透，身疑积水沈。
遭逢陪侍辇，归去忆抽簪。太液池南岸，相期到晓吟。
684.06 【题豪家故池】吴融
岁久无泉引，春来仰雨流。萍枯黏朽槛，沙浅露沉舟。
照影人何在，持竿客寄游。翛然兴废外，回首谢眠鸥。
684.07 【偶题】吴融
贱子曾尘国士知，登门倒屣忆当时。西州酌尽看花酒，
东阁编成咏雪诗。莫道精灵无伯有，寻闻任侠报爰丝。
乌衣旧宅犹能认，粉竹金松一两枝。
684.08 【渚宫立春书怀】吴融
春候侵残腊，江芜绿已齐。风高莺啭涩，雨密雁飞低。
向日心须在，归朝路欲迷。近闻惊御火，犹及灞陵西。
684.09 【闻李翰林游池上有寄】吴融
花飞絮落水和流，玉署词臣奉诏游。四面看人随画鹢，
中流合乐起眠鸥。皇恩自抱丹心报，清颂谁将白雪酬。
不为禁钟催入宿，前峰月上未回舟。
684.010 【谷口寓居偶题】吴融
涔涔病骨怯朝天，谷口归来取性眠。峭壁削成开画障，
急溪飞下咽繁弦。不能尘土争闲事，且放形神学散仙。
已熟前峰采芝径，更于何处养残年。
684.011 【无题】吴融
万态千端一瞬中，沁园芜没伫秋风。䴔䴖夜警池塘冷，
蝙蝠昼飞楼阁空。粉貌早闻残洛市，箫声犹自傍秦宫。
今朝陌上相非者，曾此歌钟几醉同。
684.012 【赋雪】吴融
一夜阴风度，平明颢气交。未知融结判，唯见混茫包。
路莫藏行迹，林难出树梢。气应封兽穴，险必堕禽巢。
影密灯回照，声繁竹送敲。玩宜苏让点，餐称蜜匀抄。
结冻防鱼跃，黏沙费马跑。炉寒资爇荻，屋暖赖编茅。
远不分山叠，低宜失地坳。阑干高百尺，新霁若为抛。
684.013 【寄僧】吴融
柳拂池光一点清，紫方袍袖杖藜行。偶传新句来中禁，
谁把闲书寄上卿。锡倚山根重藓破，棋敲石面碎云生。
应怜正视淮王诏，不识东林物外情。
684.014 【酬僧】吴融
吾师既续惠休才，况值高秋万象开。吟处远峰横落照，
定中黄叶下青苔。双林不见金兰久，丹楚空翻组绣来。
闻说近郊寒尚绿，登临应待一追陪。
684.015 【题延寿坊东南角古池】吴融
蔓草萧森曲岸摧，水笼沙浅露莓苔。更无蔟蔟红妆点，
犹有双双翠羽来。雨细几逢耕犊去，日斜时见钓人回。
繁华自古皆相似，金谷荒园土一堆。
684.016 【登鹳雀楼】吴融
鸟在林梢脚底看，夕阳无际戍烟残。冻开河水奔浑急，
雪洗条山错落寒。始为一名抛故国，近因多难怕长安。
祖鞭掉折徒为尔，赢得云溪负钓竿。
684.017 【和峡州冯使君题所居】吴融
三年拔薤成仁政，一日诛茅葺所居。晓岫近排吟阁冷，
夜江遥响寝堂虚。唯怀避地逃多难，不羡朝天卧直庐。
记得街西邻舍否，投荒南去五千馀。
684.018 【秋日感事】吴融
一叶飘然夕照沈，世间何事不经心。几人欲话云台峻，
独我方探禹穴深。鸡檄固应无下策，鹤书还要问中林。
自怜情为多忧动，不为西风白露吟。
684.019 【莺】吴融
日落林西鸟未知，自先飞上最高枝。千啼万语不离恨，
已去又来如有期。惯识江南春早处，长惊蓟北梦回时。
谢家园里成吟久，只欠池塘一句诗。
684.020 【次韵和王员外杂游四韵】吴融
一分难减亦难加，得似溪头浣越纱。两桨惯邀催去艇，
七香曾占取来车。黄昏忽堕当楼月，清晓休开满镜花。
谁见玉郎肠断处，露床风簟半欹斜。
684.021 【秋事】吴融
江天暑气自凉清，物候须知一雨成。松竹健来唯欠语，
蕙兰衰去始多情。他年拟献书空在，此日知机意尽平。
更欲轻桡放烟浪，苇花深处睡秋声。
684.022 【和陆拾遗题谏院松】吴融
落落孤松何处寻，月华西畔结根深。晓含仙掌三清露，
晚上宫墙百雉阴。野鹤不归应有怨，白云高去太无心。
碧岩秋涧休相望，捧日元须在禁林。
684.023 【题扬子津亭】吴融
扬子江津十四经，纪行文字遍长亭。惊人旅鬓斩新白，
无事海门依旧青。前路莫知霜凛凛，故乡何处雁冥冥。
可怜不识生离者，数点渔帆落暮汀。
684.024 【闲望】吴融
三点五点映山雨，一枝两枝临水花。蛱蝶狂飞掠芳草，
鸳鸯稳睡翘暖沙。阙下新居成别业，江南旧隐是谁家。
东迁西去俱无计，却羡暝归林上鸦。
684.025 【雪后过昭应】吴融
路过章台气象宽，九重城阙在云端。烟含上苑沈沈紫，
雪露南山愯愯寒。绮陌已堪骑宝马，绿芜行即弹金丸。
灞川南北真图画，更待残阳一望看。
684.026 【商人】吴融
百尺竿头五两斜，此生何处不为家。北抛衡岳南过雁，
朝发襄阳暮看花。蹭蹬也应无陆地，团圆应觉有天涯。
随风逐浪年年别，却笑如期八月槎。
684.027 【岐下闻杜鹃】吴融
化去蛮乡北，飞来渭水西。为多亡国恨，不忍故山啼。
怨已惊秦凤，灵应识汉鸡。数声烟漠漠，馀思草萋萋。
楼迥波无际，林昏日又低。如何不肠断，家近五云溪。
684.028 【雨后闻思归乐二首】吴融
山禽连夜叫，兼雨未尝休。尽道思归乐，应多离别愁。
我家方旅食，故国在沧洲。闻此不能寐，青灯茆屋幽。
一夜鸟飞鸣，关关彻五更。似因归路隔，长使别魂惊。
未省愁雨暗，就中伤月明。须知越吟客，欹枕不胜情。
684.029 【中夜闻啼禽】吴融
漠漠苍苍未五更，宿禽何处两三声。若非西涧回波触，
即是南塘急雨惊。金屋独眠堪寄恨，商陵永诀更牵情。
此时归梦随肠断，半壁残灯闪闪明。
684.030 【灵池县见早梅（时太尉中书令京兆公奉诏讨蜀余在幕中）】吴融
小园晴日见寒梅，一寸乡心万里回。春日暖时抛笠泽，
战尘飞处上琴台。栖身未识登龙地，落笔元非倚马才。
待勒燕然归未得，雪枝南畔少徘徊。
684.031 【野庙】吴融
古原荒庙掩莓苔，何处喧喧鼓笛来。
日暮鸟归人散尽，野风吹起纸钱灰。
684.032 【闲书】吴融
接鹭陪鸾漫得群，未如高卧紫溪云。晋阳起义寻常见，
湖口屯营取次闻。大底鹪鹏须自适，何尝玉石不同焚。
回看带砺山河者，济得危时没旧勋。
684.033 【寄贯休上人】吴融
别来如梦亦如云，八字微言不复闻。世上浮沈应念我，
笔端飞动只降君。几同江步吟秋霁，更忆山房语夜分。
见拟沃州寻旧约，且教丹顶许为邻。
684.034 【书怀】吴融
傍岩依树结檐楹，夏物萧疏景更清。滩响忽高何处雨，
松阴自转远山晴。见多邻犬遥相认，来惯幽禽近不惊。
争得便夸饶胜事，九衢尘里免劳生。
684.035 【重阳日荆州作】吴融
万里投荒已自哀，高秋寓目更徘徊。浊醪任冷难辞醉，
黄菊因暄却未开。上国莫归戎马乱，故人何在塞鸿来。
惊时感事俱无奈，不待残阳下楚台。
684.036 【寄贯休】吴融
休公何处在，知我宦情无。已似冯唐老，方知武子愚。
一身仍更病，双阙又须趋。若得重相见，冥心学半铢。
684.037 【秋日渚宫即事】吴融
漠漠澹云烟，秋归泽国天。风高还促燕，雨细未妨蝉。
静引荒城望，凉惊旅枕眠。更堪憔悴里，欲泛洞庭船。
684.038 【荆州寓居书怀】吴融
一室四无邻，荒郊接古津。幽闲消俗态，摇落露家贫。
绝迹思浮海，修书懒寄秦。东西不复问，翻笑泣岐人。
684.039 【和严谏议萧山庙十韵（旧说常闻箫管之声因而得名次韵）】吴融
泽国瞻遗庙，云韶仰旧名。一隅连障影，千仞落泉声。
老狖寻危栋，秋蛇束画楹。路长资税驾，岁俭绝丰盛。
默默虽难测，昭昭本至平。岂知迁去客，自有复来兵。
美舜歌徒作，欺尧犬正狞。近兼闻顺动，敢复怨徂征。
日出天须霁，风休海自清。肺肠无处说，一为启聪明。
684.040 【松江晚泊】吴融
树远天疑尽，江奔地欲随。孤帆落何处，残日更新离。
客是凄凉本，情为系滞枝。寸肠无计免，应只楚猿知。
684.041 【湖州溪楼书献郑员外】吴融
危槛等飞樯，闲追晚际凉。青林上雨色，白鸟破溪光。
目以高须极，心因静更伤。唯公旧相许，早晚侍长杨。
684.042 【秋兴】吴融
微雨过菰苇，野居生早凉。襟期渐萧洒，精爽欲飞扬。
鱼买罾头活，酒沽船上香。不缘人不用，始道静胜忙。
684.043 【端居】吴融
片雨过前汀，端居枕簟清。病魔随暑退，诗思傍凉生。
别燕殷勤语，残蝉仿佛鸣。古来悲不尽，况我本多情。
684.044 【途中】吴融
一棹归何处，苍茫落照昏。无人应失路，有树始知春。
湖岸春耕废，江城战鼓喧。儒冠解相误，学剑尽乘轩。
684.045 【西陵夜居】吴融
寒潮落远汀，暝色入柴扃。漏永沈沈静，灯孤的的清。
林风移宿鸟，池雨定流萤。尽夜成愁绝，啼蛩莫近庭。
684.046 【燕雏】吴融
掠水身犹重，偎风力尚微。瓦苔难定立，檐雨忽喧归。
未识重溟远，先愁一叶飞。衔泥在他日，两两占春晖。
684.047 【新秋】吴融
白发又经秋，端居海上洲。无机因事发，有涕为时流。
新酒乘凉压，残棋隔夜收。公车无路入，同拜老闲侯。
684.048 【题越州法华寺】吴融
寺在五峰阴，穿缘一径寻。云藏古殿暗，石护小房深。
宿鸟连僧定，寒猿应客吟。上方应见海，月出试登临。
684.049 【寒食洛阳道】吴融
路岐无乐处，时节倍思家。彩索飏轻吹，黄鹂啼落花。
连乾驰宝马，历禄斗香车。行客胜回首，看看春日斜。
684.050 【忆事】吴融
去年花下把金卮，曾赋杨花数句诗。
回首朱门闭荒草，如今愁到牡丹时。
684.051 【金陵遇悟空上人（上人与故相国杨公有旧）】吴融
东阁无人事渺茫，老僧持钵过丹阳。
十年栖止如何报，好与南谯剩炷香。
684.052 【途中】吴融
柳弱风长在，云轻雨易休。不劳芳草色，更惹夕阳愁。
万里独归去，五陵无与游。春心渐伤尽，何处有高楼。
684.053 【秋园】吴融
始怜春草细霏霏，不觉秋来绿渐稀。
惆怅撷芳人散尽，满园烟露蝶高飞。
684.054 【富春】吴融
天下有水亦有山，富春山水非人寰。
长川不是春来绿，千峰倒影落其间。
684.055 【山居即事】吴融
小亭前面接青崖，白石交加衬绿苔。
日暮松声满阶砌，不关风雨鹤归来。
684.056 【寓言】吴融
非明非暗朦朦月，不暖不寒慢慢风。
独卧空床好天气，平生闲事到心中。
684.057 【华清宫二首】吴融
四郊飞雪暗云端，唯此宫中落旋干。
绿树碧檐相掩映，无人知道外边寒。
长生秘殿倚青苍，拟敌金庭不死乡。
无奈逝川东去急，秦陵松柏满残阳。
684.058 【过九成宫】吴融
凤辇东归二百年，九成宫殿半荒阡。魏公碑字封苍藓，
文帝泉声落野田。碧草断沾仙掌露，绿杨犹忆御炉烟。
升平旧事无人说，万叠青山但一川。
684.059 【出潼关】吴融
重门随地险，一径入天开。华岳眼前尽，黄河脚底来。
飞轩何满路，丹陛正求才。独我疏慵质，飘然又此回。
684.060 【过丹阳】吴融
云阳县郭半郊坰，风雨萧条万古情。山带梁朝陵路断，
水连刘尹宅基平。桂枝自折思前代，藻鉴难逢耻后生。
遗事满怀兼满目，不堪孤棹舣荒城。
684.061 【和人题武城寺】吴融
神清已觉三清近，目断仍劳万象牵。渭水远含秋草渡，
汉陵高枕夕阳天。半岩云粉千竿竹，满寺风雷百尺泉。
别有阑干压行路，看人尘土竟流年。
684.062 【长安里中闻猿】吴融
夹巷重门似海深，楚猿争得此中吟。一声紫陌才回首，
万里青山已到心。惯倚客船和雨听，可堪侯第见尘侵。
无因永夜闻清啸，禁路人归月自沈。
684.063 【岐下闻子规】吴融
剑阁西南远凤台，蜀魂何事此飞来。偶因陇树相迷至，
唯恐边风却送回。只有花知啼血处，更无猿替断肠哀。
谁怜越客曾闻处，月落江平晓雾开。
684.064 【敷水有丐者云是马侍中诸孙，悯而有赠】吴融
天地尘昏九鼎危，大貂曾出武侯师。一心忠赤山河见，
百战功名日月知。旧宅已闻栽禁树，诸孙仍见丐征岐。
而今不要教人识，正藉将军死斗时。
684.065 【还俗尼（本是歌妓）】吴融
柳眉梅额倩妆新，笑脱袈裟得旧身。三峡却为行雨客，
九天曾是散花人。空门付与悠悠梦，宝帐迎回暗暗春。
寄语江南徐孝克，一生长短托清尘。
684.066 【彭门用兵后经汴路三首】吴融
长亭一望一徘徊，千里关河百战来。细柳旧营犹锁月，
祁连新冢已封苔。霜凋绿野愁无际，烧接黄云惨不开。
若比江南更牢落，子山词赋莫兴哀。
隋堤风物已凄凉，堤下仍多旧战场。金镞有苔人拾得，
芦花无主鸟衔将。秋声暗促河声急，野色遥连日色黄。
独上寒城正愁绝，戍鼙惊起雁行行。
铁马云旗梦渺茫，东来无处不堪伤。风吹白草人行少，
月落空城鬼啸长。一自纷争惊宇宙，可怜萧索绝烟光。
曾为塞北闲游客，辽水天山未断肠。
684.067 【寄殿院高侍御】吴融
黄梅雨细幂长洲，柳密花疏水慢流。钓艇正寻逋客去，
绣衣方结少年游。风前不肯看垂手，灯下还应惜裹头。
一夜自怜无羽翼，独当何逊滴阶愁。
684.068 【新安道中玩流水】吴融
一渠春碧弄潺潺，密竹繁花掩映间。看处便须终日住，
算来争得此身闲。萦纡似接迷春洞，清冷应连有雪山。
上却征车再回首，了然尘土不相关。
684.069 【忆钓舟】吴融
青山小隐枕潺湲，一叶垂纶几溯沿。后浦春风随兴去，
南塘秋雨有时眠。惯冲晓雾惊群雁，爱飐残阳入乱烟。
回首无人寄惆怅，九衢尘土困扬鞭。
684.070 【灵宝县西侧津】吴融
碧溪潋潋流残阳，晴沙两两眠鸳鸯。柳花无赖苦多暇，
蛱蝶有情长自忙。千里宦游成底事，每年风景是他乡。
高歌一曲垂鞭去，尽日无人识楚狂。
684.071 【即席】吴融
家住丛台旧，名参绛圃新。醉波疑夺烛，娇态欲沈春。
伴雨聊过楚，归云定占秦。桃花正浓暖，争不浪迷人。
684.072 【出迟】吴融
园密花藏易，楼深月到难。酒虚留客尽，灯暗远更残。
麝想眉间印，鸦知顶上盘。文王之囿小，莫惜借人看。
684.073 【送僧归日本国】吴融
沧溟分故国，渺渺泛杯归。天尽终期到，人生此别稀。
无风亦骇浪，未午已斜晖。系帛何须雁，金乌日日飞。
684.074 【送僧归破山寺】吴融
万里指吴山，高秋杖锡还。别来双阙老，归去片云闲。
师在有无外，我婴尘土间。居然本相别，不要惨离颜。
684.075 【夏夜有寄】吴融
月上簟如水，轩高帘在钩。竹声寒不夏，蛩思静先秋。
偶得清宵兴，方知白日愁。所思何处远，斜汉欲低流。
684.076 【春词】吴融
鸾镜长侵夜，鸳衾不识寒。羞多转面语，妒极定睛看。
金市旧居近，钿车新造宽。春期莫相误，一日百花残。
684.077 【汴上晚泊】吴融
亭上风犹急，桥边月已斜。柳寒难吐絮，浪浊不成花。
岐路春三月，园林海一涯。萧然正无寐，夜橹莫咿哑。
684.078 【送僧南游】吴融
战鼙鸣未已，瓶屦抵何乡。偶别尘中易，贪归物外忙。
后蝉抛鄠杜，先雁下潇湘。不得从师去，殷勤谢草堂。
684.079 【戏】吴融
恨极同填海，情长抵导江。丁香从小结，莲子彻枝双。
整髻花当槛，吹灯月在窗。秦台非久计，早晚降霓幢。
684.080 【雪中寄卢延让秀才】吴融
苦贫皆共雪，吾子岂同悲。永日应无食，经宵必有诗。
渚宫寒过节，华省试临期。努力图西去，休将冻馁辞。
