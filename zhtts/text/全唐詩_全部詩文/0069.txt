第069卷 阎朝隐 等
69.01 【侍从途中口号应制】阎朝隐
疵贱出山东，忠贞任土风。因敷河朔藻，得奉洛阳宫。
一顾侍御史，再顾给事中。常愿粉肌骨，特答造化功。
69.02 【奉和圣制夏日游石淙山】阎朝隐
金台隐隐陵黄道，玉辇亭亭下绛雰。千种冈峦千种树，
一重岩壑一重云。花落风吹红的历，藤垂日晃绿葐蒀。
五百里内贤人聚，愿陪阊阖侍天文。
69.03 【鹦鹉猫儿篇】阎朝隐
霹雳引，丰隆鸣，猛兽噫气蛇吼声。鹦鹉鸟，
同资造化兮殊粹精。鹔鹴毛，翡翠翼。鹓雏延颈，
鹍鸡弄色。鹦鹉鸟，同禀阴阳兮异埏埴。彼何为兮，
隐隐振振；此何为兮，绿衣翠襟。彼何为兮，窘窘蠢蠢；
此何为兮，好貌好音。彷彷兮徉徉，似妖姬躧步兮动罗裳；
趋趋兮跄跄，若处子回眸兮登玉堂。爰有兽也，安其忍，
觜其胁，距其胸，与之放旷浪浪兮，从从容容。
钩爪锯牙也，宵行昼伏无以当。遇之兮忘味，抟击腾掷也，
朝飞暮噪无以拒，逢之兮屏气。由是言之，
贪残薄则智慧作，贪残临之兮不复攫；由是言之，
智慧周则贪残囚，智慧犯之兮不复忧。菲形陋质虽贱微，
皇王顾遇长光辉。离宫别馆临朝市，妙舞繁弦杂宫徵。
嘉喜堂前景福内，合欢殿上明光里。云母屏风文彩合，
流苏斗帐香烟起，承恩宴盼接宴喜。高视七头金骆驼，
平怀五尺铜狮子。国有君兮国有臣，君为主兮臣为宾。
朝有贤兮朝有德，贤为君兮德为饰，千年万岁兮心转忆。
69.04 【三日曲水侍宴应制】阎朝隐
三月重三日，千春续万春。圣泽如东海，天文似北辰。
荷叶珠盘净，莲花宝盖新。陛下制万国，臣作水心人。
69.05 【奉和九日幸临渭亭，登高应制得筵字】阎朝隐
九九侍神仙，高高坐半天。文章二曜动，气色五星连。
簪绂趋皇极，笙歌接御筵。愿因茱菊酒，相守百千年。
69.06 【奉和送金城公主适西蕃应制】阎朝隐
甥舅重亲地，君臣厚义乡。还将贵公主，嫁与耨檀王。
卤簿山河暗，琵琶道路长。回瞻父母国，日出在东方。
69.07 【奉和立春游苑迎春应制】阎朝隐
管籥周移寰极里，乘舆望幸斗城闉。草根未结青丝缕，
萝茑犹垂绿帔巾。鹊入巢中言改岁，燕衔书上道宜新。
愿得长绳系取日，光临天子万年春。
69.08 【奉和圣制春日幸望春宫应制】阎朝隐
句芒人面乘两龙，道是春神卫九重。彩胜年年逢七日，
酴醿岁岁满千钟。宫梅间雪祥光遍，城柳含烟淑气浓。
醉倒君前情未尽，愿因歌舞自为容。
69.09 【夜宴安乐公主新宅】阎朝隐
凤凰鸣舞乐昌年，蜡炬开花夜管弦。
半醉徐击珊瑚树，已闻钟漏晓声传。
69.010 【饯唐永昌】阎朝隐
洛阳难理若棼丝，椎破连环定不疑。
鹦鹉休言秦地乐，回头一顾一相思。
69.011 【明月歌】阎朝隐
梅花雪白柳叶黄，云雾四起月苍苍。箭水泠泠刻漏长。
挥玉指，拂罗裳，为君一奏楚明光。
69.012 【采莲女】阎朝隐
采莲女，采莲舟，春日春江碧水流。莲衣承玉钏，
莲刺罥银钩。薄暮敛容歌一曲，氛氲香气满汀洲。
69.013 【奉和登骊山应制】阎朝隐
龙行踏绛气，天半语相闻。混沌疑初判，洪荒若始分。
69.014 【奉和九日幸临渭亭登高应制得月字】韦元旦
云物开千里，天行乘九月。丝言丹凤池，旆转苍龙阙。
灞水欢娱地，秦京游侠窟。欣承解愠词，圣酒黄花发。
69.015 【奉和送金城公主适西蕃应制】韦元旦
柔远安夷俗，和亲重汉年。军容旌节送，国命锦车传。
琴曲悲千里，箫声恋九天。唯应西海月，来就掌珠圆。
69.016 【饯唐州高使君赴任】韦元旦
桐柏膺新命，芝兰惜旧游。鸣皋夜鹤在，迁木早莺求。
传拥淮源路，尊空灞水流。落花纷送远，春色引离忧。
69.017 【早朝】韦元旦
震维芳月季，宸极众星尊。珮玉朝三陛，鸣珂度九门。
挈壶分早漏，伏槛耀初暾。北倚苍龙阙，西临紫凤垣。
词庭草欲奏，温室树无言。鳞翰空为忝，长怀圣主恩。
69.018 【奉和立春游苑迎春应制】韦元旦
灞涘长安恒近日，殷正腊月早迎新。池鱼戏叶仍含冻，
宫女裁花已作春。向苑云疑承翠幄，入林风若起青蘋。
年年斗柄东无限，愿挹琼觞寿北辰。
69.019 【奉和圣制春日幸望春宫应制】韦元旦
九重楼阁半山霞，四望韶阳春未赊。侍跸妍歌临灞涘，
留觞艳舞出京华。危竿竞捧中街日，戏马争衔上苑花。
景色欢娱长若此，承恩不醉不还家。
69.020 【奉和人日宴大明宫恩赐彩缕人胜应制】韦元旦
鸾凤旌旗拂晓陈，鱼龙角牴大明辰。青韶既肇人为日，
绮胜初成日作人。圣藻凌云裁柏赋，仙歌促宴摘梅春。
垂旒一庆宜年酒，朝野俱欢荐寿新。
69.021 【奉和幸安乐公主山庄应制】韦元旦
银河南渚帝城隅，帝辇平明出九衢。刻凤蟠螭凌桂邸，
穿池叠石写蓬壶。琼箫暂下钧天乐，绮缀长悬明月珠。
仙榜承恩争既醉，方知朝野更欢娱。
69.022 【兴庆池侍宴应制】韦元旦
沧池漭沆帝城边，殊胜昆明凿汉年。夹岸旌旗疏辇道，
中流箫鼓振楼船。云峰四起迎宸幄，水树千重入御筵。
宴乐已深鱼藻咏，承恩更欲奏甘泉。
69.023 【夜宴安乐公主宅】韦元旦
主第新成银作榜，宾筵广宴玉为楼。
壶觞既卜仙人夜，歌舞宜停织女秋。
69.024 【奉和初春幸太平公主南庄应制】邵升
沁园佳丽夺蓬瀛，翠壁红泉绕上京。二圣忽从鸾殿幸，
双仙正下凤楼迎。花含步辇空间出，树杂帷宫画里行。
无路乘槎窥汉渚，徒知访卜就君平。
69.025 【奉和送金城公主适西蕃应制】唐远悊
皇恩眷下人，割爱远和亲。少女风游兑，姮娥月去秦。
龙笛迎金榜，骊歌送锦轮。那堪桃李色，移向虏庭春。
