第299卷 王建
299.01 【送人遊塞】王建
初晴天墮絲，晚色上春枝。城下路分處，邊頭人去時。
停車數行日，勸酒問回期。亦是茫茫客，還從此別離。
299.02 【塞上逢故人】王建
百戰一身在，相逢白髮生。何時得鄉信，每日算歸程。
走馬登寒壟，驅羊入廢城。羌笳三兩曲，人醉海西營。
299.03 【南中】王建
天南多鳥聲，州縣半無城。野市依蠻姓，山村逐水名。
瘴煙沙上起，陰火雨中生。獨有求珠客，年年入海行。
299.04 【汴路水驛】王建
晚泊水邊驛，柳塘初起風。蛙鳴蒲葉下，魚入稻花中。
去舍已雲遠，問程猶向東。近來多怨別，不與少年同。
299.05 【淮南使回留別竇侍御】王建
戀戀春恨結，綿綿淮草深。病身愁至夜，遠道畏逢陰。
忽逐酒杯會，暫同風景心。從今一分散，還是曉枝禽。
299.06 【汴路即事】王建
千里河煙直，青槐夾岸長。天涯同此路，人語各殊方。
草市迎江貨，津橋稅海商。回看故宮柳，憔悴不成行。
299.07 【山居】王建
屋在瀑泉西，茅檐下有溪。閉門留野鹿，分食養山雞。
桂熟長收子，蘭生不作畦。初開洞中路，深處轉松梯。
299.08 【醉後憶山中故人（一作故人山中）】王建
花開草復秋，雲水自悠悠。因醉暫無事，在山難免愁。
遇晴須看月，鬥健且登樓。暗想山中伴，如今盡白頭。
299.09 【送流人】王建
見說長沙去，無親亦共愁。陰雲鬼門夜，寒雨瘴江秋。
水國山魈引，蠻鄉洞主留。漸看歸處遠，垂白住炎州。
299.010 【貧居】王建
眼底貧家計，多時總莫嫌。蠹生騰藥紙，字暗換書籤。
避雨拾黃葉，遮風下黑簾。近來身不健，時就六壬佔。
299.011 【過趙居士擬置草堂處所】王建
休師竹林北，空可兩三間。雖愛獨居好，終來相伴閒。
猶嫌近前樹，爲礙看南山。的有深耕處，春初須早還。
299.012 【新開望山處】王建
新開望山處，今朝減病眠。應移千里道，猶自數峯偏。
故欲遮春巷，還來繞暮天。老夫行步弱，免到寺門前。
299.013 【題東華觀】王建
路盡煙水外，院門題上清。鶴雛靈解語，瓊葉軟無聲。
白髮道心熟，黃衣仙骨輕。寂寥虛境裏，何處覓長生。
299.014 【飯僧】王建
別屋炊香飯，薰辛不入家。溫泉調葛面，淨手摘藤花。
蒲鮓除青葉，芹齏帶紫芽。願師常伴食，消氣有薑茶。
299.015 【照鏡】王建
忽自見憔悴，壯年人亦疑。發緣多病落，力爲不行衰。
暖手揉雙目，看圖引四肢。老來真愛道，所恨覺還遲。
299.016 【歸昭應留別城中】王建
喜得近京城，官卑意亦榮。並牀歡未定，離室思還生。
計拙偷閒住，經過買日行。如無自來分，一驛是遙程。
299.017 【答寄芙蓉冠子】王建
一學芙蓉葉，初開映水幽。雖經小兒手，不稱老夫頭。
枕上眠常戴，風前醉恐柔。明年有閨閣，此樣必難求。
299.018 【長安春遊】王建
騎馬傍閒坊，新衣著雨香。桃花紅粉醉，柳樹白雲狂。
不覺愁春去，何曾得日長。牡丹相次發，城裏又須忙。
299.019 【冬夜感懷】王建
晚年恩愛少，耳目靜於僧。竟夜不聞語，空房唯有燈。
氣噓寒被溼，霜入破窗凝。斷得人間事，長如此亦能。
299.020 【初到昭應呈同僚】王建
白髮初爲吏，有慚年少郎。自知身上拙，不稱世間忙。
秋雨懸牆綠，暮山宮樹黃。同官若容許，長借老僧房。
299.021 【縣丞廳即事】王建
宮殿半山上，人家高下居。古廳眠受魘，老吏語多虛。
雨水洗荒竹，溪沙填廢渠。聖朝收外府，皆自九天除。
299.022 【閒居即事】王建
老病貪光景，尋常不下簾。妻愁耽酒僻，人怪考詩嚴。
小婢偷紅紙，嬌兒弄白髯。有時看舊卷，未免意中嫌。
299.023 【林居】王建
荒林四面通，門在野田中。頑僕長如客，貧居未勝蓬。
舊綿衣不暖，新草屋多風。唯去山南近，閒親販藥翁。
299.024 【原上新居十三首】王建
新佔原頭地，本無山可歸。荒藤生葉晚，老杏著花稀。
廚舍近泥竈，家人初飽薇。弟兄今四散，何日更相依。
一家榆柳新，四面遠無鄰。人少愁聞病，莊孤幸得貧。
耕牛長願飽，樵僕每憐勤。終日憂衣食，何由脫此身。
長安無舊識，百里是天涯。寂寞思逢客，荒涼喜見花。
訪僧求賤藥，將馬中豪家。乍得新蔬菜，朝盤忽覺奢。
雞鳴村舍遙，花發亦蕭條。野竹初生筍，溪田未得苗。
家貧僮僕瘦，春冷菜蔬焦。甘分長如此，無名在聖朝。
春來梨棗盡，啼哭小兒飢。鄰富雞常去，莊貧客漸稀。
借牛耕地晚，賣樹納錢遲。牆下當官路，依山補竹籬。
自掃一間房，唯鋪獨臥牀。野羹溪菜滑，山紙水苔香。
陳藥初和白，新經未入黃。近來心力少，休讀養生方。
擬作讀經人，空房置淨巾。鎖茶藤篋密，曝藥竹牀新。
老病應隨業，因緣不離身。焚香向居士，無計出諸塵。
移家近住村，貧苦自安存。細問梨果植，遠求花葯根。
倩人開廢井，趁犢入新園。長愛當山立，黃昏不閉門。
和暖繞林行，新貧足喜聲。掃渠憂竹旱，澆地引蘭生。
山客憑栽樹，家僮使入城。門前粉壁上，書著縣官名。
住處鐘鼓外，免爭當路橋。身閒時卻困，兒病可來嬌。
雞睡日陽暖，蜂狂花豔燒。長安足門戶，疊疊看登朝。
近來年紀到，世事總無心。古碣憑人拓，閒詩任客吟。
送經還野苑，移石入幽林。谷口春風惡，梨花蓋地深。
懶更學諸餘，林中掃地居。膩衣穿不洗，白髮短慵梳。
苦相常多淚，勞生自悟虛。閒行人事絕，親故亦無書。
住處去山近，傍園麋鹿行。野桑穿井長，荒竹過牆生。
新識鄰里面，未諳村社情。石田無力及，賤賃與人耕。
299.025 【送李評事使蜀】王建
勸酒不依巡，明朝萬里人。轉江雲棧細，近驛板橋新。
石冷啼猿影，松昏戲鹿塵。少年爲客好，況是益州春。
299.026 【新修道居】王建
世間無所入，學道處新成。兩面有山色，六時聞磬聲。
閒加經遍數，老愛字分明。若得離煩惱，焚香過一生。
299.027 【贈洪誓師】王建
老僧真古畫，閒坐語中聽。識病方書聖，諳山草木靈。
人來多施藥，願滿不持經。相伴尋溪竹，秋苔襪履青。
299.028 【題法雲禪院僧】王建
不剃頭多日，禪來白髮長。合村迎住寺，同學乞修房。
覺少持經力，憂無養病糧。上山猶得在，自解衲衣裳。
299.029 【贈溪翁】王建
溪田借四鄰，不省解憂身。看日和仙藥，書符救病人。
伴僧齋過夏，中酒臥經旬。應得丹砂力，春來黑髮新。
299.030 【謝李續主簿】王建
館舍幸相近，因風及病身。一官雖隔水，四韻是同人。
衰臥朦朧曉，貧居冷落春。少年無不好，莫恨滿頭塵。
299.031 【寒食（一作張籍詩）】王建
田舍清明日，家家出火遲。白衫眠古巷，紅索搭高枝。
紗帶生難結，銅釵重欲垂。斬新衣踏盡，還似去年時。
299.032 【貽小尼師】王建
新剃青頭髮，生來未掃眉。身輕禮拜穩，心慢記經遲。
喚起猶侵曉，催齋已過時。春晴階下立，私地弄花枝。
299.033 【惜歡】王建
當歡須且歡，過後買應難。歲去停燈守，花開把火看。
狂來欺酒淺，愁盡覺天寬。次第頭皆白，齊年人已殘。
299.034 【山中惜花】王建
忽看花漸稀，罪過酒醒時。尋覓風來處，驚張夜落時。
遊絲纏故蕊，宿夜守空枝。開取當軒地，年年樹底期。
299.035 【和武門下傷韋令孔雀】王建
孤號秋閣陰，韋令在時禽。覓伴海山黑，思鄉橘柚深。
舉頭聞舊曲，顧尾惜殘金。憔悴不飛去，重君池上心。
299.036 【題所賃宅牡丹花】王建
賃宅得花饒，初開恐是妖。粉光深紫膩，肉色退紅嬌。
且願風留著，惟愁日炙燋。可憐零落蕊，收取作香燒。
299.037 【隱者居】王建
山人住處高，看日上蟠桃。雪縷青山脈，雲生白鶴毛。
朱書護身咒，水噀斷邪刀。何物中長食，胡麻慢火熬。
299.038 【昭應官舍】王建
繞廳春草合，知道縣家閒。行見雨遮院，臥看人上山。
避風新浴後，請假未醒間。朝客輕卑吏，從他不往還。
299.039 【送嚴大夫赴桂州】王建
嶺頭分界候，一半屬湘潭。水驛門旗出，山戀洞主參。
辟邪犀角重，解酒荔枝甘。莫嘆京華遠，安南更有南。
299.040 【望行人】王建
自從江樹秋，日日望江樓。夢見離珠浦，書來在桂州。
不同魚比目，終恨水分流。久不開明鏡，多應是白頭。
299.041 【塞上】王建
漫漫復悽悽，黃沙暮漸迷。人當故鄉立，馬過舊營嘶。
斷雁逢冰磧，回軍佔雪溪。夜來山下哭，應是送降奚。
299.042 【杜中丞書院新移小竹】王建
此地本無竹，遠從山寺移。經年求養法，隔日記澆時。
嫩綠卷新葉，殘黃收故枝。色經寒不動，聲與靜相宜。
愛護出常數，稀稠看自知。貧來緣未有，客散獨行遲。
299.043 【同於汝錫賞白牡丹】王建
曉日花初吐，春寒白未凝。月光裁不得，蘇合點難勝。
柔膩於雲葉，新鮮掩鶴膺。統心黃倒暈，側莖紫重棱。
乍斂看如睡，初開問欲應。並香幽蕙死，比豔美人憎。
價數千金貴，形相兩眼疼。自知顏色好，愁被彩光凌。
299.044 【送吳郎中赴忠州】王建
西臺復南省，清白上天知。家每因窮散，官多爲直移。
遙邊過驛近，買藥出城遲。朝野憑人別，親情伴酒悲。
故園愁去後，白髮想回時。何處忠州界，山頭卓望旗。
299.045 【照鏡】王建
終日自纏繞，此身無適緣。萬愁生旅夜，百病湊衰年。
少睡憎明屋，慵行待暖天。癢頭梳有蝨，風耳炙聞蟬。
搖白方多錯，回金法不全。家貧何所戀，時在老僧邊。
299.046 【秋日送杜虔州】王建
憶得宿新宅，別來餘蕙香。初聞守郡遠，一日臥空牀。
野驛煙火溼，路人消息狂。山樓添鼓角，村柵立旗槍。
晚渚露荷敗，早衙風桂涼。謝家章句出，江月少輝光。
299.047 【送鄭權尚書南海】王建
七郡雙旌貴，人皆不憶回。戍頭龍腦鋪，關口象牙堆。
敕設薰爐出，蠻辭咒節開。市喧山賊破，金賤海船來。
白氎家家織，紅蕉處處栽。已將身報國，莫起望鄉臺。
299.048 【題別遺愛草堂兼呈李十使君（李十亦嘗隱廬山白鹿洞）】王建
曾住爐峯下，書堂對藥臺。斬新蘿徑合，依舊竹窗開。
砌水親看決，池荷手自栽。五年方暫至，一宿又須回。
縱未長歸得，猶勝不到來。君家白鹿洞，聞道亦生苔。
299.049 【賞牡丹】王建
此花名價別，開豔益皇都。香遍苓菱死，紅燒躑躅枯。
軟光籠細脈，妖色暖鮮膚。滿蕊攢黃粉，含棱縷絳蘇。
好和薰御服，堪畫入宮圖。晚態愁新婦，殘妝望病夫。
教人知個數，留客賞斯須。一夜輕風起，千金買亦無。
