第299卷 王建
299.01 【送人游塞】王建
初晴天堕丝，晚色上春枝。城下路分处，边头人去时。
停车数行日，劝酒问回期。亦是茫茫客，还从此别离。
299.02 【塞上逢故人】王建
百战一身在，相逢白发生。何时得乡信，每日算归程。
走马登寒垄，驱羊入废城。羌笳三两曲，人醉海西营。
299.03 【南中】王建
天南多鸟声，州县半无城。野市依蛮姓，山村逐水名。
瘴烟沙上起，阴火雨中生。独有求珠客，年年入海行。
299.04 【汴路水驿】王建
晚泊水边驿，柳塘初起风。蛙鸣蒲叶下，鱼入稻花中。
去舍已云远，问程犹向东。近来多怨别，不与少年同。
299.05 【淮南使回留别窦侍御】王建
恋恋春恨结，绵绵淮草深。病身愁至夜，远道畏逢阴。
忽逐酒杯会，暂同风景心。从今一分散，还是晓枝禽。
299.06 【汴路即事】王建
千里河烟直，青槐夹岸长。天涯同此路，人语各殊方。
草市迎江货，津桥税海商。回看故宫柳，憔悴不成行。
299.07 【山居】王建
屋在瀑泉西，茅檐下有溪。闭门留野鹿，分食养山鸡。
桂熟长收子，兰生不作畦。初开洞中路，深处转松梯。
299.08 【醉后忆山中故人（一作故人山中）】王建
花开草复秋，云水自悠悠。因醉暂无事，在山难免愁。
遇晴须看月，斗健且登楼。暗想山中伴，如今尽白头。
299.09 【送流人】王建
见说长沙去，无亲亦共愁。阴云鬼门夜，寒雨瘴江秋。
水国山魈引，蛮乡洞主留。渐看归处远，垂白住炎州。
299.010 【贫居】王建
眼底贫家计，多时总莫嫌。蠹生腾药纸，字暗换书签。
避雨拾黄叶，遮风下黑帘。近来身不健，时就六壬占。
299.011 【过赵居士拟置草堂处所】王建
休师竹林北，空可两三间。虽爱独居好，终来相伴闲。
犹嫌近前树，为碍看南山。的有深耕处，春初须早还。
299.012 【新开望山处】王建
新开望山处，今朝减病眠。应移千里道，犹自数峰偏。
故欲遮春巷，还来绕暮天。老夫行步弱，免到寺门前。
299.013 【题东华观】王建
路尽烟水外，院门题上清。鹤雏灵解语，琼叶软无声。
白发道心熟，黄衣仙骨轻。寂寥虚境里，何处觅长生。
299.014 【饭僧】王建
别屋炊香饭，薰辛不入家。温泉调葛面，净手摘藤花。
蒲鲊除青叶，芹齑带紫芽。愿师常伴食，消气有姜茶。
299.015 【照镜】王建
忽自见憔悴，壮年人亦疑。发缘多病落，力为不行衰。
暖手揉双目，看图引四肢。老来真爱道，所恨觉还迟。
299.016 【归昭应留别城中】王建
喜得近京城，官卑意亦荣。并床欢未定，离室思还生。
计拙偷闲住，经过买日行。如无自来分，一驿是遥程。
299.017 【答寄芙蓉冠子】王建
一学芙蓉叶，初开映水幽。虽经小儿手，不称老夫头。
枕上眠常戴，风前醉恐柔。明年有闺阁，此样必难求。
299.018 【长安春游】王建
骑马傍闲坊，新衣著雨香。桃花红粉醉，柳树白云狂。
不觉愁春去，何曾得日长。牡丹相次发，城里又须忙。
299.019 【冬夜感怀】王建
晚年恩爱少，耳目静于僧。竟夜不闻语，空房唯有灯。
气嘘寒被湿，霜入破窗凝。断得人间事，长如此亦能。
299.020 【初到昭应呈同僚】王建
白发初为吏，有惭年少郎。自知身上拙，不称世间忙。
秋雨悬墙绿，暮山宫树黄。同官若容许，长借老僧房。
299.021 【县丞厅即事】王建
宫殿半山上，人家高下居。古厅眠受魇，老吏语多虚。
雨水洗荒竹，溪沙填废渠。圣朝收外府，皆自九天除。
299.022 【闲居即事】王建
老病贪光景，寻常不下帘。妻愁耽酒僻，人怪考诗严。
小婢偷红纸，娇儿弄白髯。有时看旧卷，未免意中嫌。
299.023 【林居】王建
荒林四面通，门在野田中。顽仆长如客，贫居未胜蓬。
旧绵衣不暖，新草屋多风。唯去山南近，闲亲贩药翁。
299.024 【原上新居十三首】王建
新占原头地，本无山可归。荒藤生叶晚，老杏著花稀。
厨舍近泥灶，家人初饱薇。弟兄今四散，何日更相依。
一家榆柳新，四面远无邻。人少愁闻病，庄孤幸得贫。
耕牛长愿饱，樵仆每怜勤。终日忧衣食，何由脱此身。
长安无旧识，百里是天涯。寂寞思逢客，荒凉喜见花。
访僧求贱药，将马中豪家。乍得新蔬菜，朝盘忽觉奢。
鸡鸣村舍遥，花发亦萧条。野竹初生笋，溪田未得苗。
家贫僮仆瘦，春冷菜蔬焦。甘分长如此，无名在圣朝。
春来梨枣尽，啼哭小儿饥。邻富鸡常去，庄贫客渐稀。
借牛耕地晚，卖树纳钱迟。墙下当官路，依山补竹篱。
自扫一间房，唯铺独卧床。野羹溪菜滑，山纸水苔香。
陈药初和白，新经未入黄。近来心力少，休读养生方。
拟作读经人，空房置净巾。锁茶藤箧密，曝药竹床新。
老病应随业，因缘不离身。焚香向居士，无计出诸尘。
移家近住村，贫苦自安存。细问梨果植，远求花药根。
倩人开废井，趁犊入新园。长爱当山立，黄昏不闭门。
和暖绕林行，新贫足喜声。扫渠忧竹旱，浇地引兰生。
山客凭栽树，家僮使入城。门前粉壁上，书著县官名。
住处钟鼓外，免争当路桥。身闲时却困，儿病可来娇。
鸡睡日阳暖，蜂狂花艳烧。长安足门户，叠叠看登朝。
近来年纪到，世事总无心。古碣凭人拓，闲诗任客吟。
送经还野苑，移石入幽林。谷口春风恶，梨花盖地深。
懒更学诸馀，林中扫地居。腻衣穿不洗，白发短慵梳。
苦相常多泪，劳生自悟虚。闲行人事绝，亲故亦无书。
住处去山近，傍园麋鹿行。野桑穿井长，荒竹过墙生。
新识邻里面，未谙村社情。石田无力及，贱赁与人耕。
299.025 【送李评事使蜀】王建
劝酒不依巡，明朝万里人。转江云栈细，近驿板桥新。
石冷啼猿影，松昏戏鹿尘。少年为客好，况是益州春。
299.026 【新修道居】王建
世间无所入，学道处新成。两面有山色，六时闻磬声。
闲加经遍数，老爱字分明。若得离烦恼，焚香过一生。
299.027 【赠洪誓师】王建
老僧真古画，闲坐语中听。识病方书圣，谙山草木灵。
人来多施药，愿满不持经。相伴寻溪竹，秋苔袜履青。
299.028 【题法云禅院僧】王建
不剃头多日，禅来白发长。合村迎住寺，同学乞修房。
觉少持经力，忧无养病粮。上山犹得在，自解衲衣裳。
299.029 【赠溪翁】王建
溪田借四邻，不省解忧身。看日和仙药，书符救病人。
伴僧斋过夏，中酒卧经旬。应得丹砂力，春来黑发新。
299.030 【谢李续主簿】王建
馆舍幸相近，因风及病身。一官虽隔水，四韵是同人。
衰卧朦胧晓，贫居冷落春。少年无不好，莫恨满头尘。
299.031 【寒食（一作张籍诗）】王建
田舍清明日，家家出火迟。白衫眠古巷，红索搭高枝。
纱带生难结，铜钗重欲垂。斩新衣踏尽，还似去年时。
299.032 【贻小尼师】王建
新剃青头发，生来未扫眉。身轻礼拜稳，心慢记经迟。
唤起犹侵晓，催斋已过时。春晴阶下立，私地弄花枝。
299.033 【惜欢】王建
当欢须且欢，过后买应难。岁去停灯守，花开把火看。
狂来欺酒浅，愁尽觉天宽。次第头皆白，齐年人已残。
299.034 【山中惜花】王建
忽看花渐稀，罪过酒醒时。寻觅风来处，惊张夜落时。
游丝缠故蕊，宿夜守空枝。开取当轩地，年年树底期。
299.035 【和武门下伤韦令孔雀】王建
孤号秋阁阴，韦令在时禽。觅伴海山黑，思乡橘柚深。
举头闻旧曲，顾尾惜残金。憔悴不飞去，重君池上心。
299.036 【题所赁宅牡丹花】王建
赁宅得花饶，初开恐是妖。粉光深紫腻，肉色退红娇。
且愿风留著，惟愁日炙燋。可怜零落蕊，收取作香烧。
299.037 【隐者居】王建
山人住处高，看日上蟠桃。雪缕青山脉，云生白鹤毛。
朱书护身咒，水噀断邪刀。何物中长食，胡麻慢火熬。
299.038 【昭应官舍】王建
绕厅春草合，知道县家闲。行见雨遮院，卧看人上山。
避风新浴后，请假未醒间。朝客轻卑吏，从他不往还。
299.039 【送严大夫赴桂州】王建
岭头分界候，一半属湘潭。水驿门旗出，山恋洞主参。
辟邪犀角重，解酒荔枝甘。莫叹京华远，安南更有南。
299.040 【望行人】王建
自从江树秋，日日望江楼。梦见离珠浦，书来在桂州。
不同鱼比目，终恨水分流。久不开明镜，多应是白头。
299.041 【塞上】王建
漫漫复凄凄，黄沙暮渐迷。人当故乡立，马过旧营嘶。
断雁逢冰碛，回军占雪溪。夜来山下哭，应是送降奚。
299.042 【杜中丞书院新移小竹】王建
此地本无竹，远从山寺移。经年求养法，隔日记浇时。
嫩绿卷新叶，残黄收故枝。色经寒不动，声与静相宜。
爱护出常数，稀稠看自知。贫来缘未有，客散独行迟。
299.043 【同于汝锡赏白牡丹】王建
晓日花初吐，春寒白未凝。月光裁不得，苏合点难胜。
柔腻于云叶，新鲜掩鹤膺。统心黄倒晕，侧茎紫重棱。
乍敛看如睡，初开问欲应。并香幽蕙死，比艳美人憎。
价数千金贵，形相两眼疼。自知颜色好，愁被彩光凌。
299.044 【送吴郎中赴忠州】王建
西台复南省，清白上天知。家每因穷散，官多为直移。
遥边过驿近，买药出城迟。朝野凭人别，亲情伴酒悲。
故园愁去后，白发想回时。何处忠州界，山头卓望旗。
299.045 【照镜】王建
终日自缠绕，此身无适缘。万愁生旅夜，百病凑衰年。
少睡憎明屋，慵行待暖天。痒头梳有虱，风耳炙闻蝉。
摇白方多错，回金法不全。家贫何所恋，时在老僧边。
299.046 【秋日送杜虔州】王建
忆得宿新宅，别来馀蕙香。初闻守郡远，一日卧空床。
野驿烟火湿，路人消息狂。山楼添鼓角，村栅立旗枪。
晚渚露荷败，早衙风桂凉。谢家章句出，江月少辉光。
299.047 【送郑权尚书南海】王建
七郡双旌贵，人皆不忆回。戍头龙脑铺，关口象牙堆。
敕设薰炉出，蛮辞咒节开。市喧山贼破，金贱海船来。
白氎家家织，红蕉处处栽。已将身报国，莫起望乡台。
299.048 【题别遗爱草堂兼呈李十使君（李十亦尝隐庐山白鹿洞）】王建
曾住炉峰下，书堂对药台。斩新萝径合，依旧竹窗开。
砌水亲看决，池荷手自栽。五年方暂至，一宿又须回。
纵未长归得，犹胜不到来。君家白鹿洞，闻道亦生苔。
299.049 【赏牡丹】王建
此花名价别，开艳益皇都。香遍苓菱死，红烧踯躅枯。
软光笼细脉，妖色暖鲜肤。满蕊攒黄粉，含棱缕绛苏。
好和薰御服，堪画入宫图。晚态愁新妇，残妆望病夫。
教人知个数，留客赏斯须。一夜轻风起，千金买亦无。
