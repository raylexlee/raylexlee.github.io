第393卷 李賀
393.01 【艾如張】李賀
錦襜褕，繡襠襦。強飲啄，哺爾雛。隴東臥穟滿風雨，
莫信籠媒隴西去。齊人織網如素空，張在野田平碧中。
網絲漠漠無形影，誤爾觸之傷首紅。艾葉綠花誰剪刻，
中藏禍機不可測。
393.02 【上雲樂】李賀
飛香走紅滿天春，花龍盤盤上紫雲。三千宮女列金屋，
五十弦瑟海上聞。天江碎碎銀沙路，嬴女機中斷煙素。
斷煙素，縫衣縷，八月一日君前舞。
393.03 【摩多樓子】李賀
玉塞去金人，二萬四千裏。風吹沙作雲，一時渡遼水。
天白水如練，甲絲雙串斷。行行莫苦辛，城月猶殘半。
曉氣朔煙上，趢趗胡馬蹄。行人臨水別，隔隴長東西。
393.04 【猛虎行（四言）】李賀
長戈莫舂，長弩莫抨。乳孫哺子，教得生獰。
舉頭爲城，掉尾爲旌。東海黃公，愁見夜行。
道逢騶虞，牛哀不平。何用尺刀，壁上雷鳴。
泰山之下，婦人哭聲。官家有程，吏不敢聽。
393.05 【日出行】李賀
白日下崑崙，發光如舒絲。徒照葵藿心，不照遊子悲。
折折黃河曲，日從中央轉。暘谷耳曾聞，若木眼不見。
奈爾鑠石，胡爲銷人。羿彎弓屬矢那不中，
足令久不得奔，詎教晨光夕昏。
393.06 【苦篁調嘯引】李賀
請說軒轅在時事，伶倫採竹二十四。伶倫採之自昆丘，
軒轅詔遣中分作十二。伶倫以之正音律，軒轅以之調元氣。
當時黃帝上天時，二十三管鹹相隨，唯留一管人間吹。
無德不能得此管，此管沉埋虞舜祠。
393.07 【拂舞歌辭】李賀
吳娥聲絕天，空雲閒裴回。門外滿車馬，亦須生綠苔。
尊有烏程酒，勸君千萬壽。全勝漢武錦樓上，
曉望晴寒飲花露。東方日不破，天光無老時。
丹成作蛇乘白霧，千年重化玉井土。從蛇作土一千載，
吳堤綠草年年在。背有八卦稱神仙，邪鱗頑甲滑腥涎。
393.08 【夜坐吟】李賀
踏踏馬蹄誰見過，眼看北斗直天河。西風羅幕生翠波，
鉛華笑妾顰青蛾。爲君起唱長相思，簾外嚴霜皆倒飛。
明星爛爛東方陲，紅霞梢出東南涯，陸郎去矣乘班騅。
393.09 【箜篌引（又曰公無渡河）】李賀
公乎公乎，提壺將焉如。屈平沉湘不足慕，
徐衍入海誠爲愚。公乎公乎，牀有菅席盤有魚。
北里有賢兄，東鄰有小姑。隴畝油油黍與葫，
瓦甒濁醪蟻浮浮。黍可食，醪可飲，公乎公乎其奈居。
被髮奔流竟何如，賢兄小姑哭嗚嗚。
393.010 【巫山高】李賀
碧叢叢，高插天，大江翻瀾神曳煙。楚魂尋夢風颸然，
曉風飛雨生苔錢。瑤姬一去一千年，丁香筇竹啼老猿。
古祠近月蟾桂寒，椒花墜紅溼雲間。
393.011 【平城下】李賀
飢寒平城下，夜夜守明月。別劍無玉花，海風斷鬢髮。
塞長連白空，遙見漢旗紅。青帳吹短笛，煙霧溼晝龍。
日晚在城上，依稀望城下。風吹枯蓬起，城中嘶瘦馬。
借問築城吏，去關幾千裏。惟愁裹屍歸，不惜倒戈死。
393.012 【江南弄】李賀
江中綠霧起涼波，天上疊巘紅嵯峨。水風浦雲生老竹，
渚暝蒲帆如一幅。鱸魚千頭酒百斛，酒中倒臥南山綠。
吳歈越吟未終曲，江上團團帖寒玉。
393.013 【榮華樂（一作東洛梁家謠）】李賀
鳶肩公子二十餘，齒編貝，脣激朱。氣如虹霓，飲如建瓴，
走馬夜歸叫嚴更。徑穿複道遊椒房，龍裘金玦雜花光。
玉堂調笑金樓子，臺下戲學邯鄲倡。口吟舌話稱女郎，
錦袪繡面漢帝旁。得明珠十斛，白璧一雙，
新詔垂金曳紫光煌煌。馬如飛，人如水，九卿六官皆望履。
將回日月先反掌，欲作江河唯畫地。峨峨虎冠上切雲，
竦劍晨趨凌紫氛。繡段千尋貽皁隸，黃金百鎰貺家臣。
十二門前張大宅，晴春煙起連天碧。金鋪綴日雜紅光，
銅龍齧環似爭力。瑤姬凝醉臥芳席，海素籠窗空下隔。
丹穴取鳳充行庖，玃玃如拳那足食。金蟾呀呀蘭燭香，
軍裝武妓聲琅璫。誰知花雨夜來過，但見池臺春草長。
嘈嘈弦吹匝天開，洪崖簫聲繞天來。天長一矢貫雙虎，
雲弝絕騁聒旱雷。亂袖交竿管兒舞，吳音綠鳥學言語。
能教刻石平紫金，解送刻毛寄新兔。三皇皇后七貴人，
五十校尉二將軍。當時飛去逐彩雲，化作今日京華春。
393.014 【相勸酒】李賀
羲和騁六轡，晝夕不曾閒。彈烏崦嵫竹，抶馬蟠桃鞭。
蓐收既斷翠柳，青帝又造紅蘭。堯舜至今萬萬歲，
數子將爲傾蓋間。青錢白璧買無端，丈夫快意方爲歡。
臛蠵臑熊何足雲。會須鍾飲北海，箕踞南山。
歌淫淫，管愔愔，橫波好送雕題金。人生得意且如此，
何用強知元化心。相勸酒，終無輟。
伏願陛下鴻名終不歇，子孫綿如石上葛。
來長安，車駢駢。中有梁冀舊宅，石崇故園。
393.015 【瑤華樂】李賀
穆天子，走龍媒。八轡冬瓏逐天回，五精掃地凝雲開。
高門左右日月環，四方錯鏤棱層殷。舞霞垂尾長盤珊，
江澄海淨神母顏。施紅點翠照虞泉，曳雲拖玉下崑山。
列旆如松，張蓋如輪。金風殿秋，清明發春。八鑾十乘，
矗如雲屯。瓊鍾瑤席甘露文，玄霜絳雪何足雲。
薰梅染柳將贈君。鉛華之水洗君骨，與君相對作真質。
393.016 【北中寒】李賀
一方黑照三方紫，黃河冰合魚龍死。三尺木皮斷文理，
百石強車上河水。霜花草上大如錢，揮刀不入迷濛天。
爭瀯海水飛凌喧，山瀑無聲玉虹懸。
393.017 【梁臺古愁】李賀
梁王臺沼空中立，天河之水夜飛入。臺前鬥玉作蛟龍，
綠粉掃天愁露溼。撞鐘飲酒行射天，金虎蹙裘噴血斑。
朝朝暮暮愁海翻，長繩繫日樂當年。芙蓉凝紅得秋色，
蘭臉別春啼脈脈。蘆洲客雁報春來，寥落野篁秋漫白。
393.018 【公無出門】李賀
天迷迷，地密密。熊虺食人魂，雪霜斷人骨。
嗾犬狺狺相索索，舐掌偏宜佩蘭客。帝遣乘軒災自息，
玉星點劍黃金軛。我雖跨馬不得還，歷陽湖波大如山。
毒虯相視振金環，狻猊猰貐吐饞涎。鮑焦一世披草眠，
顏回廿九鬢毛斑。顏回非血衰，鮑焦不違天。天畏遭銜齧，
所以致之然。分明猶懼公不信，公看呵壁書問天。
393.019 【神弦別曲】李賀
巫山小女隔雲別，春風松花山上發。綠蓋獨穿香徑歸，
白馬花竿前孑孑。蜀江風澹水如羅，墮蘭誰泛相經過。
南山桂樹爲君死，雲衫淺污紅脂花。
393.020 【綠水詞】李賀
今宵好風月，阿侯在何處。爲有傾人色，翻成足愁苦。
東湖採蓮葉，南湖拔蒲根。未持寄小姑，且持感愁魂。
393.021 【沙路曲】李賀
柳臉半眠丞相樹，珮馬釘鈴踏沙路。斷燼遺香嫋翠煙，
燭騎啼烏上天去。帝家玉龍開九關，帝前動笏移南山。
獨垂重印押千官，金窠篆字紅屈盤。沙路歸來聞好語，
旱火不光天下雨。
393.022 【上之回】李賀
上之回，大旗喜。懸紅雲，撻鳳尾。劍匣破，舞蛟龍。
蚩尤死，鼓逢逢。天高慶雷齊墜地，地無驚煙海千里。
393.023 【高軒過（韓員外愈、皇甫侍御湜見過，因而命作）】李賀
華裾織翠青如蔥，金環壓轡搖玲瓏。馬蹄隱耳聲隆隆，
入門下馬氣如虹。雲是東京才子，文章鉅公。
二十八宿羅心胸，九精照耀貫當中。殿前作賦聲摩空，
筆補造化天無功。龐眉書客感秋蓬，誰知死草生華風。
我今垂翅附冥鴻，他日不羞蛇作龍。
393.024 【貝宮夫人】李賀
丁丁海女弄金環，雀釵翹揭雙翅關。六宮不語一生閒，
高懸銀榜照青山。長眉凝綠幾千年，清涼堪老鏡中鸞。
秋肌稍覺玉衣寒，空光帖妥水如天。
393.025 【蘭香神女廟（三月中作）】李賀
古春年年在，閒綠搖暖雲。松香飛晚華，柳渚含日昏。
沙砌落紅滿，石泉生水芹。幽篁畫新粉，蛾綠橫曉門。
弱蕙不勝露，山秀愁空春。舞珮剪鸞翼，帳帶塗輕銀。
蘭桂吹濃香，菱藕長莘莘。看雨逢瑤姬，乘船值江君。
吹簫飲酒醉，結綬金絲裙。走天呵白鹿，游水鞭錦鱗。
密發虛鬟飛，膩頰凝花勻。團鬢分蛛巢，穠眉籠小脣。
弄蝶和輕妍，風光怯腰身。深幃金鴨冷，奩鏡幽鳳塵。
踏霧乘同歸，撼玉山上聞。
393.026 【送韋仁實兄弟入關】李賀
送客飲別酒，千觴無赭顏。何物最傷心，馬首鳴金鐶。
野色浩無主，秋明空曠間。坐來壯膽破，斷目不能看。
行槐引西道，青梢長攢攢。韋郎好兄弟，疊玉生文翰。
我在山上舍，一畝蒿磽田。夜雨叫租吏，春聲暗交關。
誰解念勞勞，蒼突唯南山。
393.027 【洛陽城外別皇甫湜】李賀
洛陽吹別風，龍門起斷煙。冬樹束生澀，晚紫凝華天。
單身野霜上，疲馬飛蓬間。憑軒一雙淚，奉墜綠衣前。
393.028 【溪晚涼】李賀
白狐向月號山風，秋寒掃雲留碧空。玉煙青溼白如幢，
銀灣曉轉流天東。溪汀眠鷺夢徵鴻，輕漣不語細遊溶。
層岫回岑復疊龍，苦篁對客吟歌筒。
393.029 【官不來，題皇甫湜先輩廳】李賀
官不來，官庭秋，老桐錯幹青龍愁。書司曹佐走如牛，
疊聲問佐官來不。官不來，門幽幽。
393.030 【長平箭頭歌】李賀
漆灰骨末丹水沙，悽悽古血生銅花。白翎金簳雨中盡，
直餘三脊殘狼牙。我尋平原乘兩馬，驛東石田蒿塢下。
風長日短星蕭蕭，黑旗雲溼懸空夜。左魂右魄啼肌瘦，
酪瓶倒盡將羊炙。蟲棲雁病蘆筍紅，迴風送客吹陰火。
訪古汍瀾收斷鏃，折鋒赤璺曾刲肉。南陌東城馬上兒，
勸我將金換簝竹。
393.031 【江樓曲】李賀
樓前流水江陵道，鯉魚風起芙蓉老。曉釵催鬢語南風，
抽帆歸來一日功。鼉吟浦口飛梅雨，竿頭酒旗換青苧。
蕭騷浪白雲差池，黃粉油衫寄郎主。新槽酒聲苦無力，
南湖一頃菱花白。眼前便有千里愁，小玉開屏見山色。
393.032 【塞下曲】李賀
胡角引北風，薊門白於水。天含青海道，城頭月千里。
露下旗濛濛，寒金鳴夜刻。蕃甲鎖蛇鱗，馬嘶青冢白。
秋靜見旄頭，沙遠席羈愁。帳北天應盡，河聲出塞流。
393.033 【染絲上春機】李賀
玉罌泣水桐花井，蒨絲沉水如雲影。美人懶態燕脂愁，
春梭拋擲鳴高樓。綵線結茸背復疊，白袷玉郎寄桃葉，
爲君挑鸞作腰綬，願君處處宜春酒。
393.034 【五粒小松歌】李賀
蛇子蛇孫鱗蜿蜿，新香幾粒洪崖飯。綠波浸葉滿濃光，
細束龍髯鉸刀剪。主人壁上鋪州圖，主人堂前多俗儒。
月明白露秋淚滴，石筍溪雲肯寄書。
393.035 【塘上行】李賀
藕花涼露溼，花缺藕根澀。飛下雌鴛鴦，塘水聲溘溘。
393.036 【呂將軍歌】李賀
呂將軍，騎赤兔。獨攜大膽出秦門，金粟堆邊哭陵樹。
北方逆氣污青天，劍龍夜叫將軍閒。將軍振袖揮劍鍔，
玉闕朱城有門閣。榼榼銀龜搖白馬，傅粉女郎火旗下。
恆山鐵騎請金槍，遙聞箙中花箭香。西郊寒蓬葉如刺，
皇天新栽養神驥。廄中高桁排蹇蹄，飽食青芻飲白水。
圓蒼低迷蓋張地，九州人事皆如此。赤山秀鋌御時英，
綠眼將軍會天意。
393.037 【休洗紅】李賀
休洗紅，洗多紅色淺。卿卿騁少年，昨日殷橋見。
封侯早歸來，莫作弦上箭。
393.038 【神弦曲】李賀
西山日沒東山昏，旋風吹馬馬踏雲。畫弦素管聲淺繁，
花裙綷縩步秋塵。桂葉刷風桂墜子，青狸哭血寒狐死。
古壁彩虯金帖尾，雨工騎入秋潭水。百年老鴞成木魅，
笑聲碧火巢中起。
393.039 【野歌】李賀
鴉翎羽箭山桑弓，仰天射落銜蘆鴻。麻衣黑肥衝北風，
帶酒日晚歌田中。男兒屈窮心不窮，枯榮不等嗔天公。
寒風又變爲春柳，條條看即煙濛濛。
393.040 【神弦】李賀
女巫澆酒雲滿空，玉爐炭火香鼕鼕。海神山鬼來座中，
紙錢窸窣鳴旋風。相思木帖金舞鸞，攢蛾一啑重一彈。
呼星召鬼歆杯盤，山魅食時人森寒。終南日色低平灣，
神兮長在有無間。神嗔神喜師更顏，送神萬騎還青山。
393.041 【將進酒】李賀
琉璃鍾，琥珀濃，小槽酒滴真珠紅。烹龍炮鳳玉脂泣，
羅屏繡幕圍香風。吹龍笛，擊鼉鼓。皓齒歌，細腰舞。
況是青春日將暮，桃花亂落如紅雨。勸君終日酩酊醉，
酒不到劉伶墳上土。
393.042 【美人梳頭歌】李賀
西施曉夢綃帳寒，香鬟墮髻半沉檀。轆轤咿啞轉鳴玉，
驚起芙蓉睡新足。雙鸞開鏡秋水光，解鬟臨鏡立象牀。
一編香絲雲撒地，玉釵落處無聲膩。纖手卻盤老鴉色，
翠滑寶釵簪不得。春風爛熳惱嬌慵，十八鬟多無氣力。
妝成鬈鬌欹不斜，雲裾數步踏雁沙。揹人不語向何處，
下階自折櫻桃花。
393.043 【月漉漉篇】李賀
月漉漉，波煙玉。莎青桂花繁，芙蓉別江木。
粉態袷羅寒，雁羽鋪煙溼。誰能看石帆，乘船鏡中入。
秋白鮮紅死，水香蓮子齊。挽菱隔歌袖，綠刺罥銀泥。
393.044 【京城】李賀
驅馬出門意，牢落長安心。兩事誰向道，自作秋風吟。
393.045 【官街鼓】李賀
曉聲隆隆催轉日，暮聲隆隆呼月出。漢城黃柳映新簾，
柏陵飛燕埋香骨。磓發千年日長白，孝武秦王聽不得。
從君翠發蘆花色，獨共南山守中國。幾回天上葬神仙，
漏聲相將無斷緣。
393.046 【許公子鄭姬歌（鄭園中請賀作）】李賀
許史世家外親貴，宮錦千端買沉醉。銅駝酒熟烘明膠，
古堤大柳煙中翠。桂開客花名鄭袖，入洛聞香鼎門口。
先將芍藥獻妝臺，後解黃金大如鬥。莫愁簾中許合歡，
清弦五十爲君彈。彈聲咽春弄君骨，骨興牽人馬上鞍。
兩馬八蹄踏蘭苑，情如合竹誰能見。夜光玉枕棲鳳凰，
袷羅當門刺純線。長翻蜀紙卷明君，轉角含商破碧雲。
自從小靨來東道，曲里長眉少見人。相如冢上生秋柏，
三秦誰是言情客。蛾鬟醉眼拜諸宗，爲謁皇孫請曹植。
393.047 【新夏歌】李賀
曉木千籠真蠟彩，落蕊枯香數分在。陰枝秀牙卷縹茸，
長風回氣扶蔥蘢。野家麥畦上新壟，長畛裴回桑柘重。
刺香滿地菖蒲草，雨梁燕語悲身老。三月搖揚入河道，
天濃地濃柳梳掃。
393.048 【題歸夢】李賀
長安風雨夜，書客夢昌谷。怡怡中堂笑，小弟栽澗菉。
家門厚重意，望我飽飢腹。勞勞一寸心，燈花照魚目。
393.049 【經沙苑】李賀
野水泛長瀾，宮牙開小蒨。無人柳自春，草渚鴛鴦暖。
晴嘶臥沙馬，老去悲啼展。今春還不歸，塞嚶折翅雁。
393.050 【出城別張又新酬李漢】李賀
李子別上國，南山崆峒春。不聞今夕鼓，差慰煎情人。
趙壹賦命薄，馬卿家業貧。鄉書何所報，紫蕨生石雲。
長安玉桂國，戟帶披侯門。慘陰地自光，寶馬踏曉昏。
臘春戲草苑，玉輓鳴𨏈轔。綠網縋金鈴，霞卷清池漘。
開貫瀉蚨母，買冰防夏蠅。時宜裂大袂，劍客車盤茵。
小人如死灰，心切生秋榛。皇圖跨四海，百姓拖長紳。
光明靄不發，腰龜徒甃銀。吾將噪禮樂，聲調摩清新。
欲使十千歲，帝道如飛神。華實自蒼老，流採長傾湓。
沒沒暗齰舌，涕血不敢論。今將下東道，祭酒而別秦。
六郡無剿兒，長刀誰拭塵。地理陽無正，快馬逐服轅。
二子美年少，調道講清渾。譏笑斷冬夜，家庭疏筱穿。
曙風起四方，秋月當東懸。賦詩面投擲，悲哉不遇人。
此別定沾臆，越布先裁巾。
