第078卷 駱賓王
78.01 【從軍行】駱賓王
平生一顧重，意氣溢三軍。野日分戈影，天星合劍文。
弓弦抱漢月，馬足踐胡塵。不求生入塞，唯當死報君。
78.02 【王昭君（一作昭君怨）】駱賓王
斂容辭豹尾，緘恨度龍鱗。金鈿明漢月，玉箸染胡塵。
古鏡菱花暗，愁眉柳葉顰。唯有清笳曲，時聞芳樹春。
78.03 【於紫雲觀贈道士】駱賓王
碧落澄秋景，玄門啓曙關。人疑列御至，客似令威還。
羽蓋徒欣仰，雲車未可攀。只應傾玉醴，時許寄頹顏。
78.04 【渡瓜步江】駱賓王
捧檄辭幽徑，鳴榔下貴洲。驚濤疑躍馬，積氣似連牛。
月迥寒沙淨，風急夜江秋。不學浮雲影，他鄉空滯留。
78.05 【途中有懷】駱賓王
眷然懷楚奏，悵矣背秦關。涸鱗驚照轍，墜羽怯虛彎。
素服三川化，烏裘十上還。莫言無皓齒，時俗薄朱顏。
78.06 【至分水戍】駱賓王
行役忽離憂，復此愴分流。濺石回湍咽，縈叢曲澗幽。
陰巖常結晦，宿莽競含秋。況乃霜晨早，寒風入戍樓。
78.07 【望鄉夕泛】駱賓王
歸懷剩不安，促榜犯風瀾。落宿含樓近，浮月帶江寒。
喜逐行前至，憂從望裏寬。今夜南枝鵲，應無繞樹難。
78.08 【久客臨海有懷】駱賓王
天涯非日觀，地屺望星樓。練光搖亂馬，劍氣上連牛。
草溼姑蘇夕，葉下洞庭秋。欲知悽斷意，江上涉安流。
78.09 【遊兗部逢孔君自衛來，欣然相遇若舊】駱賓王
遊人自衛返，背客隔淮來。傾蓋金蘭合，忘筌玉葉開。
繁花明日柳，疏蕊落風梅。將期重交態，時慰不然灰。
78.010 【西京守歲】駱賓王
閒居寡言宴，獨坐慘風塵。忽見嚴冬盡，方知列宿春。
夜將寒色去，年共曉光新。耿耿他鄉夕，無由展舊親。
78.011 【同辛簿簡仰酬思玄上人林泉四首】駱賓王
聞君招隱地，彷彿武陵春。緝芰知還楚，披榛似避秦。
崩查年祀積，幽草歲時新。一謝滄浪水，安知有逸人。
芳晨臨上月，幽賞狎中園。有蝶堪成夢，無羊可觸藩。
忘懷南澗藻，蠲思北堂萱。坐嘆華滋歇，思君誰爲言。
林泉恣探歷，風景暫裴徊。客有遷鶯處，人無結駟來。
聚花如薄雪，沸水若輕雷。今日徒招隱，終知異鑿壞。
俗遠風塵隔，春還初服遲。林疑中散地，人似上皇時。
芳杜湘君曲，幽蘭楚客詞。山中有春草，長似寄相思。
78.012 【秋日餞陸道士陳文林】駱賓王
青牛遊華嶽，赤馬走吳宮。玉柱離鴻怨，金罍浮蟻空。
日霽崤陵雨，塵起洛陽風。唯當玄度月，千里與君同。
78.013 【送鄭少府入遼共賦俠客遠從戎】駱賓王
邊烽警榆塞，俠客度桑乾。柳葉開銀鏑，桃花照玉鞍。
滿月臨弓影，連星入劍端。不學燕丹客，空歌易水寒。
78.014 【送費六還蜀】駱賓王
星樓望蜀道，月峽指吳門。萬行流別淚，九折切驚魂。
雪影含花落，雲陰帶葉昏。還愁三徑晚，獨對一清尊。
78.015 【秋日送侯四得彈字】駱賓王
我留安豹隱，君去學鵬摶。岐路分襟易，風雲促膝難。
夕漲流波急，秋山落日寒。惟有思歸引，悽斷爲君彈。
78.016 【秋日送尹大赴京】駱賓王
掛瓢餘隱舜，負鼎爾幹湯。竹葉離樽滿，桃花別路長。
低河耿秋色，落月抱寒光。素書如可嗣，幽谷佇賓行。
78.017 【秋夜送閻五還潤州】駱賓王
通莊抵舊裏，溝水泣新知。斷雲飄易滯，連露積難披。
素風啼迥堞，驚月繞疏枝。無力勵短翰，輕舉送長離。
78.018 【送王明府參選賦得鶴】駱賓王
振衣遊紫府，飛蓋背青田。虛心恆警露，孤影尚凌煙。
離歌悽妙曲，別操繞繁弦。在陰如可和，清響會聞天。
78.019 【秋日送別】駱賓王
寂寥心事晚，搖落歲時秋。共此傷年發，相看惜去留。
當歌應破涕，哀命返窮愁。別後能相憶，東陵有故侯。
78.020 【別李嶠得勝字】駱賓王
芳尊徒自滿，別恨轉難勝。客似遊江岸，人疑上灞陵。
寒更承夜永，涼景向秋澄。離心何以贈，自有玉壺冰。
78.021 【在兗州餞宋五之問】駱賓王
淮沂泗水地，梁甫汶陽東。別路青驪遠，離尊綠蟻空。
柳寒凋密翠，棠晚落疏紅。別後相思曲，悽斷入琴風。
78.022 【遊靈公觀】駱賓王
靈峯標勝境，神府枕通川。玉殿斜連漢，金堂迥架煙。
斷風疏晚竹，流水切危弦。別有青門外，空懷玄圃仙。
78.023 【夏日遊山家同夏少府】駱賓王
返照下層岑，物外狎招尋。蘭徑薰幽珮，槐庭落暗金。
谷靜風聲徹，山空月色深。一遣樊籠累，唯餘松桂心。
78.024 【初秋登王司馬樓宴得同字】駱賓王
展驥端居暇，登龍喜宴同。締賞三清滿，承歡六義通。
野晦寒陰積，潭虛夕照空。顧慚非夢鳥，濫此廁雕蟲。
78.025 【初秋於竇六郎宅宴】駱賓王
千里風雲契，一朝心賞同。意盡深交合，神靈俗累空。
草帶銷寒翠，花枝發夜紅。唯將澹若水，長揖古人風。
78.026 【冬日宴】駱賓王
二三物外友，一百杖頭錢。賞洽袁公地，情披樂令天。
促席鸞觴滿，當爐獸炭然。何須攀桂樹，逢此自留連。
78.027 【鏤雞子】駱賓王
幸遇清明節，欣逢舊練人。刻花爭臉態，寫月競眉新。
暈罷空餘月，詩成並道春。誰知懷玉者，含響未吟晨。
78.028 【詠美人在天津橋】駱賓王
美女出東鄰，容與上天津。整衣香滿路，移步襪生塵。
水下看妝影，眉頭畫月新。寄言曹子建，個是洛川神。
78.029 【送宋五之問得涼字】駱賓王
願言遊泗水，支離去二漳。道術君所篤，筌蹄餘自忘。
雪威侵竹冷，秋爽帶池涼。欲驗離襟切，岐路在他鄉。
78.030 【憲臺出縶寒夜有懷】駱賓王
獨坐懷明發，長謠苦未安。自應迷北叟，誰肯問南冠。
生死交情異，殷憂歲序闌。空餘朝夕鳥，相伴夜啼寒。
78.031 【送郭少府探得憂字】駱賓王
開筵枕德水，輟棹艤仙舟。貝闕桃花浪，龍門竹箭流。
當歌悽別曲，對酒泣離憂。還望青門外，空見白雲浮。
78.032 【冬日過故人任處士書齋】駱賓王
神交尚投漆，虛室罷遊蘭。網積窗文亂，苔深履跡殘。
雪明書帳冷，水靜墨池寒。獨此琴臺夜，流水爲誰彈。
78.033 【送劉少府遊越州】駱賓王
一丘餘枕石，三越爾懷鉛。離亭分鶴蓋，別岸指龍川。
露下蟬聲斷，寒來雁影連。如何溝水上，悽斷聽離弦。
78.034 【賦得白雲抱幽石】駱賓王
重巖抱危石，幽澗曳輕雲。繞鎮仙衣動，飄蓬羽蓋分。
錦色連花靜，苔光帶葉燻。詎知吳會影，長抱穀城文。
78.035 【賦得春雲處處生】駱賓王
千里年光靜，四望春雲生。槧日祥光舉，疏雲瑞葉輕。
蓋陰籠迥樹，陣影抱危城。非將吳會遠，飄蕩帝鄉情。
78.036 【在獄詠蟬】駱賓王
西陸蟬聲唱，南冠客思侵。那堪玄鬢影，來對白頭吟。
露重飛難進，風多響易沉。無人信高潔，誰爲表予心。
78.037 【詠水】駱賓王
列名通地紀，疏派合天津。波隨月色淨，態逐桃花春。
照霞如隱石，映柳似沉鱗。終當挹上善，屬意澹交人。
78.038 【同張二詠雁】駱賓王
唼藻滄江遠，銜蘆紫塞長。霧深迷曉景，風急斷秋行。
陣照通宵月，書封幾夜霜。無復能鳴分，空知愧稻粱。
78.039 【詠雪】駱賓王
龍雲玉葉上，鶴雪瑞花新。影亂銅烏吹，光銷玉馬津。
含輝明素篆，隱跡表祥輪。幽蘭不可儷，徒自繞陽春。
78.040 【詠雲酒】駱賓王
朔空曾紀曆，帶地舊疏泉。色泛臨碭瑞，香流赴蜀仙。
款交欣散玉，洽友悅沉錢。無復中山賞，空吟吳會篇。
78.041 【塵灰】駱賓王
洛川流雅韻，秦道擅苛威。聽歌樑上動，應律管中飛。
光飄神女襪，影落羽人衣。願言心未翳，終冀效輕微。
78.042 【秋晨同淄川毛司馬秋九詠·秋風】駱賓王
紫陌炎氛歇，青蘋晚吹浮。亂竹搖疏影，縈池織細流。
飄香曳舞袖，帶粉泛妝樓。不分君恩絕，紈扇曲中秋。
78.043 【秋晨同淄川毛司馬秋九詠·秋雲】駱賓王
南陸銅渾改，西郊玉葉輕。泛鬥瑤光動，臨陽瑞色明。
蓋陰連鳳闕，陣影翼龍城。詎知時不遇，空傷流滯情。
78.044 【秋晨同淄川毛司馬秋九詠·秋蟬】駱賓王
九秋行已暮，一枝聊暫安。隱榆非諫楚，噪柳異悲潘。
分形妝薄鬢，鏤影飾危冠。自憐疏影斷，寒林夕吹寒。
78.045 【秋晨同淄川毛司馬秋九詠·秋露】駱賓王
玉關寒氣早，金塘秋色歸。泛掌光逾淨，添荷滴尚微。
變霜凝曉液，承月委圓輝。別有吳臺上，應溼楚臣衣。
78.046 【秋晨同淄川毛司馬秋九詠·秋月】駱賓王
雲披玉繩淨，月滿鏡輪圓。裛露珠暉冷，凌霜桂影寒。
漏彩含疏薄，浮光漾急瀾。西園徒自賞，南飛終未安。
78.047 【秋晨同淄川毛司馬秋九詠·秋水】駱賓王
貝闕寒流徹，玉輪秋浪清。圖雲錦色淨，寫月練花明。
泛曲鵾絃動，隨軒鳳轄驚。唯當御溝上，悽斷送歸情。
78.048 【秋晨同淄川毛司馬秋九詠·秋螢】駱賓王
玉虯分靜夜，金螢照晚涼。含輝疑泛月，帶火怯凌霜。
散彩縈虛牖，飄花繞洞房。下帷如不倦，當解惜餘光。
78.049 【秋晨同淄川毛司馬秋九詠·秋菊】駱賓王
擢秀三秋晚，開芳十步中。分黃俱笑日，含翠共搖風。
碎影涵流動，浮香隔岸通。金翹徒可泛，玉斝竟誰同。
78.050 【秋晨同淄川毛司馬秋九詠·秋雁】駱賓王
聯翩辭海曲，遙曳指江干。陣去金河冷，書歸玉塞寒。
帶月凌空易，迷煙逗浦難。何當同顧影，刷羽泛清瀾。
78.051 【樂大夫輓詞五首】駱賓王
可嘆浮生促，吁嗟此路難。丘陵一起恨，言笑幾時歡。
蕭索郊埏晚，荒涼井徑寒。誰當門下客，獨見有任安。
蒿里誰家地，松門何代丘。百年三萬日，一別幾千秋。
返照寒無影，窮泉凍不流。居然同物化，何處欲藏舟。
昔去梅笳發，今來薤露晞。彤騶朝帝闕，丹旐背王畿。
城郭猶疑是，原陵稍覺非。九原如可作，千載與誰歸。
一旦先朝菌，千秋掩夜臺。青烏新兆去，白馬故人來。
草露當春泣，松風向暮哀。寧知荒壟外，弔鶴自裴徊。
忽見泉臺路，猶疑水鏡懸。何如開白日，非復睹青天。
華表迎千歲，幽扃送百年。獨嗟流水引，長掩伯牙弦。
78.052 【丹陽刺史輓詞三首】駱賓王
百齡嗟倏忽，一旦向山阿。丹桂銷已盡，青松哀更多。
薰風虛聽曲，薤露反成歌。自有藏舟處，誰憐隙駟過。
惻愴恆山羽，留連棣萼篇。佳城非舊日，京兆即新阡。
城郭三千歲，丘陵幾萬年。唯餘松柏壟，朝夕起寒煙。
短歌三獻曲，長夜九泉臺。此室玄扃掩，何年白日開。
荒郊疏古木，寒隧積陳荄。獨此傷心地，松聲薄暮來。
78.053 【稱心寺】駱賓王
征帆恣遠尋，逶迤過稱心。凝滯蘅灌岸，沿洄楂柚林。
穿漵不厭曲，艤潭惟愛深。爲樂凡幾許，聽取舟中琴。
78.054 【陪潤州薛司空丹徒桂明府遊招隱寺】駱賓王
共尋招隱寺，初識戴顒家。還依舊泉壑，應改昔雲霞。
綠竹寒天筍，紅蕉臘月花。金繩倘留客，爲系日光斜。
