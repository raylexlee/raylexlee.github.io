第078卷 骆宾王
78.01 【从军行】骆宾王
平生一顾重，意气溢三军。野日分戈影，天星合剑文。
弓弦抱汉月，马足践胡尘。不求生入塞，唯当死报君。
78.02 【王昭君（一作昭君怨）】骆宾王
敛容辞豹尾，缄恨度龙鳞。金钿明汉月，玉箸染胡尘。
古镜菱花暗，愁眉柳叶颦。唯有清笳曲，时闻芳树春。
78.03 【于紫云观赠道士】骆宾王
碧落澄秋景，玄门启曙关。人疑列御至，客似令威还。
羽盖徒欣仰，云车未可攀。只应倾玉醴，时许寄颓颜。
78.04 【渡瓜步江】骆宾王
捧檄辞幽径，鸣榔下贵洲。惊涛疑跃马，积气似连牛。
月迥寒沙净，风急夜江秋。不学浮云影，他乡空滞留。
78.05 【途中有怀】骆宾王
眷然怀楚奏，怅矣背秦关。涸鳞惊照辙，坠羽怯虚弯。
素服三川化，乌裘十上还。莫言无皓齿，时俗薄朱颜。
78.06 【至分水戍】骆宾王
行役忽离忧，复此怆分流。溅石回湍咽，萦丛曲涧幽。
阴岩常结晦，宿莽竞含秋。况乃霜晨早，寒风入戍楼。
78.07 【望乡夕泛】骆宾王
归怀剩不安，促榜犯风澜。落宿含楼近，浮月带江寒。
喜逐行前至，忧从望里宽。今夜南枝鹊，应无绕树难。
78.08 【久客临海有怀】骆宾王
天涯非日观，地屺望星楼。练光摇乱马，剑气上连牛。
草湿姑苏夕，叶下洞庭秋。欲知凄断意，江上涉安流。
78.09 【游兖部逢孔君自卫来，欣然相遇若旧】骆宾王
游人自卫返，背客隔淮来。倾盖金兰合，忘筌玉叶开。
繁花明日柳，疏蕊落风梅。将期重交态，时慰不然灰。
78.010 【西京守岁】骆宾王
闲居寡言宴，独坐惨风尘。忽见严冬尽，方知列宿春。
夜将寒色去，年共晓光新。耿耿他乡夕，无由展旧亲。
78.011 【同辛簿简仰酬思玄上人林泉四首】骆宾王
闻君招隐地，仿佛武陵春。缉芰知还楚，披榛似避秦。
崩查年祀积，幽草岁时新。一谢沧浪水，安知有逸人。
芳晨临上月，幽赏狎中园。有蝶堪成梦，无羊可触藩。
忘怀南涧藻，蠲思北堂萱。坐叹华滋歇，思君谁为言。
林泉恣探历，风景暂裴徊。客有迁莺处，人无结驷来。
聚花如薄雪，沸水若轻雷。今日徒招隐，终知异凿坏。
俗远风尘隔，春还初服迟。林疑中散地，人似上皇时。
芳杜湘君曲，幽兰楚客词。山中有春草，长似寄相思。
78.012 【秋日饯陆道士陈文林】骆宾王
青牛游华岳，赤马走吴宫。玉柱离鸿怨，金罍浮蚁空。
日霁崤陵雨，尘起洛阳风。唯当玄度月，千里与君同。
78.013 【送郑少府入辽共赋侠客远从戎】骆宾王
边烽警榆塞，侠客度桑干。柳叶开银镝，桃花照玉鞍。
满月临弓影，连星入剑端。不学燕丹客，空歌易水寒。
78.014 【送费六还蜀】骆宾王
星楼望蜀道，月峡指吴门。万行流别泪，九折切惊魂。
雪影含花落，云阴带叶昏。还愁三径晚，独对一清尊。
78.015 【秋日送侯四得弹字】骆宾王
我留安豹隐，君去学鹏抟。岐路分襟易，风云促膝难。
夕涨流波急，秋山落日寒。惟有思归引，凄断为君弹。
78.016 【秋日送尹大赴京】骆宾王
挂瓢余隐舜，负鼎尔干汤。竹叶离樽满，桃花别路长。
低河耿秋色，落月抱寒光。素书如可嗣，幽谷伫宾行。
78.017 【秋夜送阎五还润州】骆宾王
通庄抵旧里，沟水泣新知。断云飘易滞，连露积难披。
素风啼迥堞，惊月绕疏枝。无力励短翰，轻举送长离。
78.018 【送王明府参选赋得鹤】骆宾王
振衣游紫府，飞盖背青田。虚心恒警露，孤影尚凌烟。
离歌凄妙曲，别操绕繁弦。在阴如可和，清响会闻天。
78.019 【秋日送别】骆宾王
寂寥心事晚，摇落岁时秋。共此伤年发，相看惜去留。
当歌应破涕，哀命返穷愁。别后能相忆，东陵有故侯。
78.020 【别李峤得胜字】骆宾王
芳尊徒自满，别恨转难胜。客似游江岸，人疑上灞陵。
寒更承夜永，凉景向秋澄。离心何以赠，自有玉壶冰。
78.021 【在兖州饯宋五之问】骆宾王
淮沂泗水地，梁甫汶阳东。别路青骊远，离尊绿蚁空。
柳寒凋密翠，棠晚落疏红。别后相思曲，凄断入琴风。
78.022 【游灵公观】骆宾王
灵峰标胜境，神府枕通川。玉殿斜连汉，金堂迥架烟。
断风疏晚竹，流水切危弦。别有青门外，空怀玄圃仙。
78.023 【夏日游山家同夏少府】骆宾王
返照下层岑，物外狎招寻。兰径薰幽珮，槐庭落暗金。
谷静风声彻，山空月色深。一遣樊笼累，唯馀松桂心。
78.024 【初秋登王司马楼宴得同字】骆宾王
展骥端居暇，登龙喜宴同。缔赏三清满，承欢六义通。
野晦寒阴积，潭虚夕照空。顾惭非梦鸟，滥此厕雕虫。
78.025 【初秋于窦六郎宅宴】骆宾王
千里风云契，一朝心赏同。意尽深交合，神灵俗累空。
草带销寒翠，花枝发夜红。唯将澹若水，长揖古人风。
78.026 【冬日宴】骆宾王
二三物外友，一百杖头钱。赏洽袁公地，情披乐令天。
促席鸾觞满，当炉兽炭然。何须攀桂树，逢此自留连。
78.027 【镂鸡子】骆宾王
幸遇清明节，欣逢旧练人。刻花争脸态，写月竞眉新。
晕罢空馀月，诗成并道春。谁知怀玉者，含响未吟晨。
78.028 【咏美人在天津桥】骆宾王
美女出东邻，容与上天津。整衣香满路，移步袜生尘。
水下看妆影，眉头画月新。寄言曹子建，个是洛川神。
78.029 【送宋五之问得凉字】骆宾王
愿言游泗水，支离去二漳。道术君所笃，筌蹄余自忘。
雪威侵竹冷，秋爽带池凉。欲验离襟切，岐路在他乡。
78.030 【宪台出絷寒夜有怀】骆宾王
独坐怀明发，长谣苦未安。自应迷北叟，谁肯问南冠。
生死交情异，殷忧岁序阑。空馀朝夕鸟，相伴夜啼寒。
78.031 【送郭少府探得忧字】骆宾王
开筵枕德水，辍棹舣仙舟。贝阙桃花浪，龙门竹箭流。
当歌凄别曲，对酒泣离忧。还望青门外，空见白云浮。
78.032 【冬日过故人任处士书斋】骆宾王
神交尚投漆，虚室罢游兰。网积窗文乱，苔深履迹残。
雪明书帐冷，水静墨池寒。独此琴台夜，流水为谁弹。
78.033 【送刘少府游越州】骆宾王
一丘余枕石，三越尔怀铅。离亭分鹤盖，别岸指龙川。
露下蝉声断，寒来雁影连。如何沟水上，凄断听离弦。
78.034 【赋得白云抱幽石】骆宾王
重岩抱危石，幽涧曳轻云。绕镇仙衣动，飘蓬羽盖分。
锦色连花静，苔光带叶熏。讵知吴会影，长抱穀城文。
78.035 【赋得春云处处生】骆宾王
千里年光静，四望春云生。椠日祥光举，疏云瑞叶轻。
盖阴笼迥树，阵影抱危城。非将吴会远，飘荡帝乡情。
78.036 【在狱咏蝉】骆宾王
西陆蝉声唱，南冠客思侵。那堪玄鬓影，来对白头吟。
露重飞难进，风多响易沉。无人信高洁，谁为表予心。
78.037 【咏水】骆宾王
列名通地纪，疏派合天津。波随月色净，态逐桃花春。
照霞如隐石，映柳似沉鳞。终当挹上善，属意澹交人。
78.038 【同张二咏雁】骆宾王
唼藻沧江远，衔芦紫塞长。雾深迷晓景，风急断秋行。
阵照通宵月，书封几夜霜。无复能鸣分，空知愧稻粱。
78.039 【咏雪】骆宾王
龙云玉叶上，鹤雪瑞花新。影乱铜乌吹，光销玉马津。
含辉明素篆，隐迹表祥轮。幽兰不可俪，徒自绕阳春。
78.040 【咏云酒】骆宾王
朔空曾纪历，带地旧疏泉。色泛临砀瑞，香流赴蜀仙。
款交欣散玉，洽友悦沉钱。无复中山赏，空吟吴会篇。
78.041 【尘灰】骆宾王
洛川流雅韵，秦道擅苛威。听歌梁上动，应律管中飞。
光飘神女袜，影落羽人衣。愿言心未翳，终冀效轻微。
78.042 【秋晨同淄川毛司马秋九咏·秋风】骆宾王
紫陌炎氛歇，青蘋晚吹浮。乱竹摇疏影，萦池织细流。
飘香曳舞袖，带粉泛妆楼。不分君恩绝，纨扇曲中秋。
78.043 【秋晨同淄川毛司马秋九咏·秋云】骆宾王
南陆铜浑改，西郊玉叶轻。泛斗瑶光动，临阳瑞色明。
盖阴连凤阙，阵影翼龙城。讵知时不遇，空伤流滞情。
78.044 【秋晨同淄川毛司马秋九咏·秋蝉】骆宾王
九秋行已暮，一枝聊暂安。隐榆非谏楚，噪柳异悲潘。
分形妆薄鬓，镂影饰危冠。自怜疏影断，寒林夕吹寒。
78.045 【秋晨同淄川毛司马秋九咏·秋露】骆宾王
玉关寒气早，金塘秋色归。泛掌光逾净，添荷滴尚微。
变霜凝晓液，承月委圆辉。别有吴台上，应湿楚臣衣。
78.046 【秋晨同淄川毛司马秋九咏·秋月】骆宾王
云披玉绳净，月满镜轮圆。裛露珠晖冷，凌霜桂影寒。
漏彩含疏薄，浮光漾急澜。西园徒自赏，南飞终未安。
78.047 【秋晨同淄川毛司马秋九咏·秋水】骆宾王
贝阙寒流彻，玉轮秋浪清。图云锦色净，写月练花明。
泛曲鹍弦动，随轩凤辖惊。唯当御沟上，凄断送归情。
78.048 【秋晨同淄川毛司马秋九咏·秋萤】骆宾王
玉虬分静夜，金萤照晚凉。含辉疑泛月，带火怯凌霜。
散彩萦虚牖，飘花绕洞房。下帷如不倦，当解惜馀光。
78.049 【秋晨同淄川毛司马秋九咏·秋菊】骆宾王
擢秀三秋晚，开芳十步中。分黄俱笑日，含翠共摇风。
碎影涵流动，浮香隔岸通。金翘徒可泛，玉斝竟谁同。
78.050 【秋晨同淄川毛司马秋九咏·秋雁】骆宾王
联翩辞海曲，遥曳指江干。阵去金河冷，书归玉塞寒。
带月凌空易，迷烟逗浦难。何当同顾影，刷羽泛清澜。
78.051 【乐大夫挽词五首】骆宾王
可叹浮生促，吁嗟此路难。丘陵一起恨，言笑几时欢。
萧索郊埏晚，荒凉井径寒。谁当门下客，独见有任安。
蒿里谁家地，松门何代丘。百年三万日，一别几千秋。
返照寒无影，穷泉冻不流。居然同物化，何处欲藏舟。
昔去梅笳发，今来薤露晞。彤驺朝帝阙，丹旐背王畿。
城郭犹疑是，原陵稍觉非。九原如可作，千载与谁归。
一旦先朝菌，千秋掩夜台。青乌新兆去，白马故人来。
草露当春泣，松风向暮哀。宁知荒垄外，吊鹤自裴徊。
忽见泉台路，犹疑水镜悬。何如开白日，非复睹青天。
华表迎千岁，幽扃送百年。独嗟流水引，长掩伯牙弦。
78.052 【丹阳刺史挽词三首】骆宾王
百龄嗟倏忽，一旦向山阿。丹桂销已尽，青松哀更多。
薰风虚听曲，薤露反成歌。自有藏舟处，谁怜隙驷过。
恻怆恒山羽，留连棣萼篇。佳城非旧日，京兆即新阡。
城郭三千岁，丘陵几万年。唯馀松柏垄，朝夕起寒烟。
短歌三献曲，长夜九泉台。此室玄扃掩，何年白日开。
荒郊疏古木，寒隧积陈荄。独此伤心地，松声薄暮来。
78.053 【称心寺】骆宾王
征帆恣远寻，逶迤过称心。凝滞蘅灌岸，沿洄楂柚林。
穿溆不厌曲，舣潭惟爱深。为乐凡几许，听取舟中琴。
78.054 【陪润州薛司空丹徒桂明府游招隐寺】骆宾王
共寻招隐寺，初识戴颙家。还依旧泉壑，应改昔云霞。
绿竹寒天笋，红蕉腊月花。金绳倘留客，为系日光斜。
