第827卷 貫休
827.01 【循吏曲上王使君】貫休
需宿需宿，炳爛光合。蒸蒸婺民，鍾此多福。自東自西，
自南自北。伊飛伊走，乳乳良牧。和氣無形，春光自成。
大信不信，貽厥無朕。需女需女，爾亦須語。使君爲理，
玄風震古。需女需女，爾亦須語。我願喙長三千里，
枕著玉階奏明主。
827.02 【古鏡詞】貫休
我有一面鏡，新磨似秋月。上唯金膏香，下狀驪龍窟。
等閒不欲開，醜者多不悅。或問幾千年，軒轅手中物。
827.03 【懷張爲、周樸】貫休
張週二夫子，詩好人太癖。更不過嶺來，如今頭盡白。
人傳禹力不到處，河聲流向西。又到處即閉戶，
逢君方展眉。不知是不是，若是即大奇。我又聞二公，
心與人不同，一生常在寂寞中。有時狂吟入僧宅，
錦囊鳥啼荔枝紅。有時冥搜海山腦，珊瑚枝動日杲杲。
聖君在上知不知，赤面濁醪許多好。
827.04 【題弘顗三藏院】貫休
儀清態淡雕瓊瑰，捲簾瀟灑無塵埃。嶽茶如乳庭花開，
信心弟子時時來。灌頂壇嚴伸【畐畐】塞，三十年功苦拘束。
梵僧夢裏授微言，雪嶺白牛力深得。水精一索香一爐，
紅蓮花舌生醍醐。初聽喉音寶樓閣，
如聞魔王宮殿拉金瓦落。次聽妙音大隨求，
更覺人間萬事深悠悠。四音俱作清且柔，
愛河濁浪卻倒流。卻倒流兮無處去，碧海含空日初曙。
827.05 【古意代友人投所知】貫休
青松雖有花，有花不如無。貧井泉雖清，且無金轆轤。
客從遠方來，遺我古銅鏡。掛之玉堂上，如對軒轅聖。
天龍睡坤腹，土蝕金鬣綠。因知燕趙佳人顏似玉，
不得此鏡終不（缺一字）。
827.06 【聞知己入翰林】貫休
天驥頭似鳥，倏忽四天下。南金色如椹，入火不見火。
吾交二名士，遽立於帝左。鳳姿既出世，天意囑在我。
奇哉子淵頌，無可無不可。
827.07 【上裴大夫二首】貫休
我有一端綺，花彩鸞鳳羣。佳人金錯刀，何以裁此文。
我有白雲琴，樸斫天地精。俚耳不使聞，慮同衆樂聽。
指指法仙法，聲聲聖人聲。一彈四時和，再彈中古清。
庭前梧桐枝，颯颯南風生。還希師曠懷，見我心不輕。
827.08 【上劉商州】貫休
周邵吁噓氣，結爲禎祥雲。客從遠方來，持此將贈君。
時命偶不謬，授館終南東。愔愔良吏師，不寐如老農。
丘軻文之天，代天有餘功。代天覆代天，后稷何所從。
827.09 【閒居擬齊梁四首】貫休
夜雨山草滋，爽籟生古木。閒吟竹仙偈，清於嚼金玉。
蟋蟀啼壞牆，苟免悲侷促。道人優曇花，迢迢遠山綠。
果熟無低枝，芳香入屏帷。故人久不來，萱草何離離。
苦吟齋貌減，更被杉風吹。獨賴湖上翁，時爲烹露葵。
紅藕映嘉魴，澄池照孤坐。池痕放文彩，雨氣增慵墮。
山翁寄術藥，幸得秋病可。終召十七人，雲中備香火。
清氣生滄洲，殘雲落林藪。放鶴久不歸，不知更歸否。
支策到江湄，江皋木葉飛。自憐爲客遠，還如鵲繞枝。
南枝復北枝，玉露沾毛衣。
827.010 【塞上曲二首】貫休
錦袷胡兒黑如漆，騎羊上冰如箭疾。蒲萄酒白雕臘紅，
苜蓿根甜沙鼠出。單于右臂何須斷，天子昭昭本如日。
一握黳髯一握絲，須知只爲平戎術。
去年轉鬥陰山腳，生得單于卻放卻。今年深入於不毛，
胡兵拔帳遺弓刀。男兒須展平生志，爲國輸忠合天地。
甲穿雖即失黃金，劍缺猶能生紫氣。塞草萋萋兵士苦，
胡虜如今勿胡虜。封侯十萬始無心，玉關凱入君看取。
827.011 【擬齊梁體寄馮使君三首】貫休
庭鳥多好音，相呼灌木中。竹房更何有，還如鳥巢空。
賴逢富人侯，真東晉謝公。煌煌發令姿，珂珮鳴丁冬。
故山有深霞，未如旌旗紅。慚非衛霍松，何以當清風。
露益蟬聲長，蕙蘭垂紫帶。清吟待明月，孤雲忽爲蓋。
伊餘石林人，本是燒畬輩。頻接謝公棋，輸多未曾賽。
大道貴無心，聖賢爲始慕。秋空共澄潔，美玉同貞素。
偉哉桐江守，雌黃出金口。爲文能廢興，談道弭空有。
雪林槁枯者，坐石聽亦久。還疑紫磨身，成居靈運後。
827.012 【書匡山老僧庵】貫休
篔簹紅實好鳥語，銀髯瘦僧貌如祖。香菸濛濛衣上聚，
冥心縹緲入鐵圄。白麏作夢枕藤屨，東峯山媼貢瓜乳。
827.013 【讀顧況歌行】貫休
雪泥露金冰滴瓦，楓檉火著僧留坐。忽睹逋翁一軸歌，
始覺詩魔辜負我。花飛飛，雪霏霏，三珠樹曉珠累累。
妖狐爬出西子骨，雷車拶破織女機。憶昔鄱陽寺中見一碣，
逋翁詞兮逋翁札。庾翼未伏王右軍，李白不知誰擬殺。
別，別，若非仙眼應難別。不可說，不可說，
離亂亂離應打折。
827.014 【冬末病中作二首】貫休
冬風吹草木，亦吹我病根。故人久不來，冷落如丘園。
聃龍與摩詰，吁嘆非不聞。顧惟年少時，未合多憂勤。
風鍾遠孤枕，雪水流凍痕。空餘微妙心，期空靜者論。
胸中有一物，旅拒復攻擊。向下還上來，唯疑是肺石。
山童頑且小，用之復何益。教洗煮茶鐺，雪團打鄰壁。
宛轉無好姿，裴回更何適。庭前早梅樹，坐見花盡碧。
屋老多鼠窠，窗卑露山脊。近來胸中物，已似輸藥力。
微吟復微吟，依稀似莊舄。
827.015 【遇葉進士】貫休
文章擬真宰，儀冠冷如璧。山寺偶相逢，眼青勝山色。
氣隆多慷慨，語澹無他力。金繩殘果落，竹閣涼雨滴。
自愧龍鍾人，見此沖天翼。
827.016 【寄杜使君】貫休
清辰卷珠簾，盥漱香滿室。杉松經雪後，別有精彩出。
琅函芙蓉書，開之向階日。好鳥常解來，孤雲偶相失。
有時作章句，氣概還鮮逸。茫茫世情世，誰人愛真實。
清高慕玄度，宴默攀道一。殘磬隔風林，微陽解冰筆。
亦知休明代，諒無經濟術。門前九個峯，終擬爲文乞。
827.017 【寄高員外】貫休
冷冽蒼黃風似劈，雪骨冰筋滿瑤席。庭松流污相抵喫，
霜絮重裘火無力。孤峯地爐燒白櫪，龐眉道者應相憶。
倏忽維陽歲雲暮，寂寥不覺成章句。惟應將寄蕊珠宮，
禪剎雲深一來否。
827.018 【書陳處士屋壁二首】貫休
有叟傲堯日，發白肌膚紅。妻子亦讀書，種蘭清溪東。
白雲有奇色，紫桂含天風。即應迎鶴書，肯羨於洞洪。
高步前山前，高歌北山北。數載賣甘橙，山貲近雲足。
新詩不將出，往往僧乞得。唯雲李太白，亦是偷桃賊。
吟狂鬼神走，酒釅天地黑。青芻生階除，擷之束成束。
827.019 【對月作】貫休
今人看此月，古人看此月。如何古人心，難向今人說。
古人求祿以及親，及親如之何？忠孝爲朱輪。
今人求祿唯庇身，庇身如之何？惡木多斜文。
斜文復斜文，顛窒何紛紛。
827.020 【山茶花】貫休
風裁日染開仙囿，百花色死猩血謬。
今朝一朵墮階前，應有看人怨孫秀。
827.021 【上孫使君】貫休
聖主得賢臣，天地方交泰。恭惟嶽精粹，多出於昭代。
君侯握文鏡，獨立塵埃外。王演俗容儀，崔陵小風概。
馨香擁蘭雪，峻秀高嵩岱。嵇松領歲寒，莊劍無礱淬。
威棱玉霜直，匠石金槌大。詩穿明月珠，道拍安期背。
中興鸞鳳集，直道風雲會。萬卷似無書，三山如歷塊。
德乎天所縱，清矣誰堪對。有法在朝端，無塵到冠蓋。
具瞻從密勿，旦夕調鼎鼐。爲君整衢尊，爲君戢蕃塞。
豈知吾後意，憂此毗陵最。親手賜彤弓，蒼生是繄賴。
下車鄰寇散，是物冰壺內。龔遂愛廉平，次公太繁碎。
袴襦砧動地，父母歌闤闠。□雪鎖戈鋋，非煙繞旌旆。
寧思子產冰，肯羨任棠薤。忽如春再來，不獨天重戴。
昂藏海嶠鶴，冷碧仙庭檜。物物動和氣，家家有新態。
芙蓉開帟幕，錦帳無纖壒。鼓角穿凍雲，恩波動耕耒。
奸回改精魄，禮教書紳帶。必於堯舜日，還似房杜輩。
野人有章句，格力亦慷慨。若不入丘門，世間更誰愛。
827.022 【哭靈一上人】貫休
一公何不在，空有遠公名。共說岑山路，今時不可行。
舊房松更老，新塔草初生。經論傳緇侶，文章遍墨卿。
禪林枝幹折，法宇棟樑傾。誰俊修僧史，應知傳已成。
827.023 【行路難】貫休
君不見山高海深人不測，古往今來轉青碧。
淺近輕浮莫與交，地卑只解生荊棘。誰道黃金如糞土，
張耳陳餘斷消息。行路難，行路難，君自看。
不會當時作天地，剛有多般愚與智。到頭還用真宰心，
何如上下皆清氣。大道冥冥不知處，那堪頓得羲和轡。
義不義兮仁不仁，擬學長生更容易。負心爲壚復爲火，
緣木求魚應且止。君不見燒金煉石古帝王，
鬼火熒熒白楊裏。
君不見道傍廢井生古木，本是驕奢貴人屋。
幾度美人照影來，素綆銀瓶濯纖玉。雲飛雨散今如此，
繡闥雕甍作荒谷。沸渭笙歌君莫誇，不應常是西家哭。
休說遺編行者幾，至竟終須合天理。敗他成此亦何功，
蘇張終作多言鬼。行路難，行路難，不在羊腸裏。
九有茫茫共堯日，浪死虛生亦非一。清淨玄音竟不聞，
花眼酒腸暗如漆。或偶因片言隻字登第光二親，
又不能獻可替否航要津。口譚羲軒與周孔，
履行不及屠沽人。行路難，行路難，日暮途遠空悲嘆。
君不見道傍樹有寄生枝，青青鬱郁同榮衰。
無情之物尚如此，爲人不及還堪悲。父歸墳兮未朝夕，
已分黃金爭田宅。高堂老母頭似霜，心作數支淚常滴。
我聞忽如負芒刺，不獨爲君空嘆息。古人尺布猶可縫，
潯陽義犬令人憶。寄言世上爲人子，孝義團圓莫如此。
若如此，不遄死兮更何俟。
827.024 【泊秋江】貫休
岸如洞庭山似剡，船漾清溪涼勝簟。
月白風高不得眠，枯葦叢邊釣師魘。
827.025 【嘲商客】貫休
葦蕭蕭，風摵摵，落日江頭何處客。
斜倚帆檣不喚人，五湖浪向心中白。
827.026 【寄王滌】貫休
梅月多開戶，衣裳潤欲滴。寂寥雖無形，不是小讎敵。
地虛草木壯，雨白桃李赤。永日無人來，庭花苦狼藉。
吟高好鳥覷，風靜茶煙直。唯思萊子來，衣拖五般色。
827.027 【上馮使君五首】貫休
撐船碧江上，春日何遲遲。汀花最深處，拾得鴛鴦兒。
漁父無憂苦，水仙亦何別。眠在綠葦邊，不知釣筒發。
樵叟無憂苦，地仙亦何別。茆屋岸花中，弄孫頭似雪。
扣舷得新詩，茶煮桃花水。礕々數片帆，去去殊未已。
仁政無不及，乳獺將子行。誰家苦竹林，中有讀書聲。
827.028 【擬君子有所思二首】貫休
我愛正考甫，思賢作商頌。我愛揚子云，理亂皆如鳳。
振衣中夜起，露花香旖旎。撲碎驪龍明月珠，
敲出鳳凰五色髓。陋卷蕭蕭風析析，緬想斯人勝珪璧。
寂寥千載不相逢，無限區區盡虛擲。君不見沈約道，
佳人不在茲，春光爲誰惜。
安得龍猛筆，點石爲黃金。散爲酷吏家，使無貪殘心。
甘棠密葉成翠幄，款鳳不來天地塞。所以傾國傾城人，
如今如今不可得。
827.029 【古塞下曲四首】貫休
古塞腥羶地，胡兵聚如蠅。寒雕中髇石，落在黃河冰。
蒼茫邏逤城，枿枿賊氣興。鑄金禱秋穹，還擬相憑陵。
戰骨踐成塵，飛入徵人目。黃雲忽變黑，戰鬼作陣哭。
陰風吼大漠，火號出不得。誰爲天子前，唱此邊城曲。
日向平沙出，還向平沙沒。飛蓬落軍營，驚雕去天末。
帝鄉青樓倚霄漢，歌吹掀天對花月。豈知塞上望鄉人，
日日雙眸滴清血。
狼煙在陣雲，匈奴愛輕敵。領兵不知數，牛羊復吞磧。
嚴冬大河枯，嫖姚去深擊。戰血染黃沙，風吹映天赤。
827.030 【鼓腹曲】貫休
我昔不幸兮遭百罹，蒼蒼留我兮到好時。
耳聞鐘鼓兮生豐肌，白髮卻黑兮自不知。東鄰老人好吹笛，
倉囤峨峨谷多赤。餅紅蝦兮析麋臘，有酒如濁醯兮呼我喫。
往往醉倒潢洿之水邊兮人盡識，孰雲六五帝兮四三皇。
如夔如龍兮如龔黃，吾不知此之言兮是何之言兮。
827.031 【經曠禪師院】貫休
吾師楞伽山中人，氣岸古淡僧麒麟。曹溪老兄一與語，
金玉聲利，泥棄唾委。兀兀如頑雲，驪珠兮固難價其價，
靈芝兮何以根其根。真貌枯槁言樸略，衲衣爛黑燒嶽痕。
憶昔十四五年前苦寒節，禮師問師楞伽月。
此時師握玉麈尾，報我卻雲非日月，一敲粉碎狂性歇。
庭松無韻冷撼骨，搔窗擦檐數枝雪。邇來流浪於吳越，
一片閒雲空皎潔。再來尋師已蟬蛻，薝蔔枝枯醴泉竭。
水檀香火遺影在，甘露松枝月中折。寶師往日真隱心，
今日不能墮雙血。
827.032 【邊上作三首】貫休
山無綠兮水無清，風既毒兮沙亦腥。
胡兒走馬疾飛鳥，聯翩射落雲中聲。
陣雲忽向沙中起，探得胡兵過遼水。
堪嗟護塞征戍兒，未戰已疑身是鬼。
見說青冢穴，中有白野狐。時時出沙磧，向東而號呼。
號呼復號呼，畫師圖得無。
827.033 【送張拾遺赴施州司戶】貫休
道之大道古太古，二字爲名爭莽鹵。社稷安危在直言，
須歷堯階撾諫鼓。恭聞吾皇至聖深無比，推席卻幾聽至理。
一言偶未合堯聰，賈生須看湘江水。
君不見頃者百官排闥赴延英，陽城不死存令名。
又不見仲尼遙奇司馬子，珮玉垂紳合如此。
公乎公乎施之掾，江上春風喜相見。畏天之命復行行，
芙蓉爲衣勝絁絹。好音入耳應非久，三峽聞猿莫回首。
且啜千年羹，醉巴酒。
827.034 【書倪氏屋壁三首】貫休
茶烹綠乳花映簾，撐沙苦筍銀纖纖。
窗中山色青翠粘，主人於我情無厭。
白桑紅椹鶯咽咽，面揉玉塵餅挑雪。
將爲數日已一月，主人於我特地切。
水嬌草媚掩山路，睡槎鴛鴦如畫作。
春光靄靄忽已暮，主人剛地不放去。
827.035 【續姚梁公坐右銘】貫休
善爲爾諸身，行爲爾性命。禍福必可轉，莫愨言前定。
見人之得，如己之得，則美無不克。見人之失，如己之失，
是亨貞吉。反此之徒，天鬼必誅。福先禍始，好殺滅紀，
不得不止。守謙寡慾，善善惡惡，不得不作。無見貴熱，
諂走蹩躠。無輕賤微，上下相依。古聖著書，矻矻孳孳。
忠孝信行，越食逾衣。生天地間，未或非假。身危彩虹，
景速奔馬。胡不自強，將升玉堂。胡爲自墜，言虛行僞。
豔殃爾壽須戒，酒腐爾腸須畏。勵志須至，撲滿必破。
非莫非於飾非，過莫過於文過。及物陰功，子孫必封。
無恃文學，是司奇薄。患隨不忍，害逐無足。一此一彼，
諧宮合徵。親仁下問，立節求己。惡木之陰匪陰，
盜泉之水匪水。世孚草草，能生几几。直須如冰如玉，
種桃種李。嫉人之惡，酬恩報義。忽己之慢，成人之美。
毋擔虛譽，無背至理。恬和愻暢，衝融終始。
天人之行，盡此而已。丁寧丁寧，戴髮含齒。
827.036 【上盧少卿覓千文】貫休
荊山有美玉，含華尚炳爛。堪爲聖君璽，堪爲聖君案。
草木潤不凋，煙霞覆不散。野人到山下，仰視星辰畔。
倘或如慄黃，保之上霄漢。
827.037 【謝盧少卿惠千文】貫休
廬山有石鏡，高倚無塵垢。晝景分煙蘿，夜魄侵星斗。
苞含物象列，搜照魚龍吼。寄謝天地間，毫端皆我有。
