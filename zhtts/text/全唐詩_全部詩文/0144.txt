第144卷 常建
144.01 【送陸擢】常建
聖代多才俊，陸生何考槃。南山高松樹，不合空摧殘。
九月湖上別，北風秋雨寒。殷勤嘆孤鳳，早食金琅玕。
144.02 【送李十一尉臨溪】常建
泠泠花下琴，君唱渡江吟。天際一帆影，預懸離別心。
以言神仙尉，因致瑤華音。回軫撫商調，越溪澄碧林。
144.03 【江上琴興】常建
江上調玉琴，一弦清一心。泠泠七絃遍，萬木澄幽陰。
能使江月白，又令江水深。始知梧桐枝，可以徽黃金。
144.04 【湖中晚霽】常建
湖廣舟自輕，江天欲澄霽。是時清楚望，氣色猶霾曀。
踟躕金霞白，波上日初麗。煙虹落鏡中，樹木生天際。
杳杳涯欲辨，濛濛雲復閉。言乘星漢明，又睹寰瀛勢。
微興從此愜，悠然不知歲。試歌滄浪清，遂覺乾坤細。
豈念客衣薄，將期永投袂。遲迴漁父間，一雁聲嘹唳。
144.05 【宿王昌齡隱居】常建
清溪深不測，隱處唯孤雲。松際露微月，清光猶爲君。
茅亭宿花影，藥院滋苔紋。餘亦謝時去，西山鸞鶴羣。
144.06 【送楚十少府】常建
微風吹霜氣，寒影明前除。落日未能別，蕭蕭林木虛。
愁煙閉千里，仙尉其何如。因送別鶴操，贈之雙鯉魚。
鯉魚在金盤，別鶴哀有餘。心事則如此，請君開素書。
144.07 【張山人彈琴】常建
君去芳草綠，西峯彈玉琴。豈惟丘中賞，兼得清煩襟。
朝從山口還，出嶺聞清音。瞭然雲霞氣，照見天地心。
玄鶴下澄空，翩翩舞松林。改弦扣商聲，又聽飛龍吟。
稍覺此身妄，漸知仙事深。其將鍊金鼎，永矣投吾簪。
144.08 【白湖寺後溪宿雲門】常建
落日山水清，亂流鳴淙淙。舊蒲雨抽節，新花水對窗。
溪中日已沒，歸鳥多爲雙。杉松引直路，出谷臨前湖。
洲渚晚色靜，又觀花與蒲。入溪復登嶺，草淺寒流速。
圓月明高峯，春山因獨宿。松陰澄初夜，曙色分遠目。
日出城南隅，青青媚川陸。亂花覆東郭，碧氣銷長林。
四郊一清影，千里歸寸心。前瞻王程促，卻戀雲門深。
畢景有餘興，到家彈玉琴。
144.09 【閒齋臥病行藥至山館稍次湖亭二首】常建
旬時結陰霖，簾外初白日。齋沐清病容，心魂畏虛室。
閒梅照前戶，明鏡悲舊質。同袍四五人，何不來問疾。
行藥至石壁，東風變萌芽。主人門外綠，小隱湖中花。
時物堪獨往，春帆宜別家。辭君向滄海，爛熳從天涯。
144.010 【塞上曲】常建
翩翩雲中使，來問太原卒。百戰苦不歸，刀頭怨明月。
塞雲隨陣落，寒日傍城沒。城下有寡妻，哀哀哭枯骨。
144.011 【仙谷遇毛女意知是秦宮人】常建
溪口水石淺，泠泠明藥叢。入溪雙峯峻，松栝疏幽風。
垂嶺枝嫋嫋，翳泉花濛濛。夤緣齋人目，路盡心彌通。
盤石橫陽崖，前流殊未窮。回潭清雲影，瀰漫長天空。
水邊一神女，千歲爲玉童。羽毛經漢代，珠翠逃秦宮。
目覿神已寓，鶴飛言未終。祈君青雲祕，願謁黃仙翁。
嘗以耕玉田，龍鳴西頂中。金梯與天接，幾日來相逢。
144.012 【夢太白西峯】常建
夢寐升九崖，杳靄逢元君。遺我太白峯，寥寥辭垢氛。
結宇在星漢，宴林閉氤氳。檐楹覆餘翠，巾舄生片雲。
時往溪水間，孤亭晝仍曛。松峯引天影，石瀨清霞文。
恬目緩舟趣，霽心投鳥羣。春風又搖棹，潭島花紛紛。
144.013 【鄂渚招王昌齡張僨】常建
刈蘆曠野中，沙土飛黃雲。天晦無精光，茫茫悲遠君。
楚山隔湘水，湖畔落日曛。春雁又北飛，音書固難聞。
謫居未爲嘆，讒枉何由分。午日逐蛟龍，宜爲吊冤文。
翻覆古共然，名宦安足雲。貧士任枯槁，捕魚清江濆。
有時荷鋤犁，曠野自耕耘。不然春山隱，溪澗花氤氳。
山鹿自有場，賢達亦顧羣。二賢歸去來，世上徒紛紛。
144.014 【春詞二首（樂府詩題作陌上桑）】常建
菀菀黃柳絲，濛濛雜花垂。日高紅妝臥，倚對春光遲。
寧知傍淇水，騕褭黃金羈。
翳翳陌上桑，南枝交北堂。美人金梯出，素手自提筐。
非但畏蠶飢，盈盈嬌路傍。
144.015 【晦日馬鐙曲稍次中流作】常建
夜寒宿蘆葦，曉色明西林。初日在川上，便澄遊子心。
秦天無纖翳，郊野浮春陰。波靜隨釣魚，舟小綠水深。
出浦見千里，曠然諧遠尋。扣船應漁父，因唱滄浪吟。
144.016 【古意】常建
牧馬古道傍，道傍多古墓。蕭條愁殺人，蟬鳴白楊樹。
回頭望京邑，合沓生塵霧。富貴安可常，歸來保貞素。
144.017 【宿五度溪仙人得道處】常建
五度溪上花，生根依兩崖。二月尋片雲，願宿秦人家。
上見懸崖崩，下見白水湍。仙人彈棋處，石上青蘿盤。
無處求玉童，翳翳唯林巒。前溪遇新月，聊取玉琴彈。
144.018 【西山】常建
一身爲輕舟，落日西山際。常隨去帆影，遠接長天勢。
物象歸餘清，林巒分夕麗。亭亭碧流暗，日入孤霞繼。
渚日遠陰映，湖雲尚明霽。林昏楚色來，岸遠荊門閉。
至夜轉清迥，蕭蕭北風厲。沙邊雁鷺泊，宿處蒹葭蔽。
圓月逗前浦，孤琴又搖曳。泠然夜遂深，白露沾人袂。
144.019 【春詞】常建
階下草猶短，牆頭梨花白。織女高樓上，停梭顧行客。
問君在何所，青鳥舒錦翮。
144.020 【贈三侍御】常建
高山臨大澤，正月蘆花幹。陽色薰兩崖，不改青松寒。
士賢守孤貞，古來皆共難。明君錯甚才，臺上飛三鸞。
操與霜雪明，量與江海寬。束身視天涯，安能窮波瀾。
孤鶴在枳棘，一枝非所安。逸翮望絕霄，見欲凌雲端。
層臺何其高，山石流洪湍。固知非天池，鳴躍同所歡。
誰念獨枯槁，四十長江干。責躬貴知己，效拙從一官。
折翮悲高風，苦飢候朝餐。湖月映大海，天空何漫漫。
託身未知所，謀道庶不刊。吟彼喬木詩，一夕常三嘆。
144.021 【第三峯】常建
西山第三頂，茅宇依雙松。杳杳欲至天，雲梯升幾重。
瑩魄澄玉虛，以求鸞鶴蹤。逶迤非天人，執節乘赤龍。
旁映白日光，縹緲輕霞容。孤輝上煙霧，餘影明心胸。
願與黃麒麟，欲飛而莫從。因寂清萬象，輕雲自中峯。
山暝學棲鳥，月來隨暗蛩。尋空靜餘響，嫋嫋云溪鍾。
144.022 【古興】常建
漢上逢老翁，江口爲殭屍。白髮沾黃泥，遺骸集烏鴟。
機巧自此忘，精魄今何之。風吹釣竿折，魚躍安能施。
白水明汀洲，菰蒲冒深陂。唯留扁舟影，系在長江湄。
突兀枯松枝，悠揚女蘿絲。託身難憑依，生死焉相知。
遍觀今時人，舉世皆爾爲。將軍死重圍，漢卒猶爭馳。
百馬同一銜，萬輪同一規。名與身孰親，君子宜固思。
144.023 【高樓夜彈箏】常建
高樓百餘尺，直上江水平。明月照人苦，開簾彈玉箏。
山高猿狖急，天靜鴻雁鳴。曲度猶未終，東峯霞半生。
144.024 【客有自燕而歸哀其老而贈之】常建
羸馬朝自燕，一身爲二連。憶親拜孤冢，移葬雙陵前。
幽願從此畢，劍心因獲全。孟冬寒氣盛，撫轡告言旋。
碣石海北門，餘寇惟朝鮮。離離一寒騎，嫋嫋馳白天。
生別皆自取，況爲士卒先。寸心漁陽興，落日旌竿懸。
144.025 【白龍窟泛舟寄天台學道者】常建
夕映翠山深，餘暉在龍窟。扁舟滄浪意，澹澹花影沒。
西浮入天色，南望對雲闕。因憶莓苔峯，初陽濯玄發。
泉蘿兩幽映，松鶴間清越。碧海瑩子神，玉膏澤人骨。
忽然爲枯木，微興遂如兀。應寂中有天，明心外無物。
環回從所泛，夜靜猶不歇。澹然意無限，身與波上月。
144.026 【張天師草堂】常建
靈溪宴清宇，傍倚枯松根。花葯繞方丈，瀑泉飛至門。
四氣閉炎熱，兩崖改明昏。夜深月暫皎，亭午朝始暾。
信是天人居，幽幽寂無喧。萬壑應鳴磬，諸峯接一魂。
遂登仙子谷，因醉田生樽。時節開玉書，窅映飛天言。
心化便無影，目精焉累煩。忽而與霄漢，寥落空南軒。
144.027 【古意三首】常建
二妃方訪舜，萬里南方懸。遠道隔江漢，孤舟無歲年。
不知蒼梧處，氣盡呼青天。愁淚變楚竹，蛾眉喪湘川。
後人立爲廟，累世稱其賢。過客設祠祭，狐狸來坐邊。
懷古未忍還，猿吟徹空山。
明月照高閣，綵女褰羅幕。歌舞臨碧雲，簫聲沸珠箔。
青鸞臨南海，天上雙白鶴。萬里齊翼飛，意求君門樂。
玉霄九重閉，金鎖夜不開。兩翅自無力，愁鳴雲外來。
態深入空貴，世屈無良媒。俯仰顧中禁，東飛白玉臺。
楚王竟何去，獨自留巫山。偏使世人見，迢迢江漢間。
駐舟春溪裏，皆願拜靈顏。寤寐見神女，金沙鳴珮環。
閒豔絕世姿，令人氣力微。含笑竟不語，化作朝雲飛。
144.028 【漁浦】常建
春至百草綠，陂澤聞鶬鶊。別家投釣翁，今世滄浪情。
漚紵爲縕袍，折麻爲長纓。榮譽失本真，怪人浮此生。
碧水月自闊，安流淨而平。扁舟與天際，獨往誰能名。
144.029 【空靈山應田叟】常建
湖南無村落，山舍多黃茆。淳樸如太古，其人居鳥巢。
牧童唱巴歌，野老亦獻嘲。泊舟問溪口，言語皆啞咬。
土俗不尚農，豈暇論肥磽。莫徭射禽獸，浮客烹魚鮫。
餘亦罘罝人，獲麋今尚苞。敬君中國來，願以充其庖。
日入聞虎鬥，空山滿咆哮。懷人雖共安，異域終難交。
白水可洗心，采薇可爲餚。曳策背落日，江風鳴梢梢。
144.030 【太公哀晚遇】常建
日出渭流白，文王畋獵時。釣翁在蘆葦，川澤無熊羆。
詔書起遺賢，匹馬令致辭。因稱江海人，臣老筋力衰。
遲遲詣天車，快快悟靈龜。兵馬更不獵，君臣皆共怡。
同車至咸陽，心影無磷緇。四牡玉墀下，一言爲帝師。
王侯擁朱門，軒蓋曜長逵。古來榮華人，遭遇誰知之。
落日懸桑榆，光景有頓虧。倏忽天地人，雖貴將何爲。
144.031 【昭君墓】常建
漢宮豈不死，異域傷獨沒。萬里馱黃金，蛾眉爲枯骨。
回車夜出塞，立馬皆不發。共恨丹青人，墳上哭明月。
144.032 【吊王將軍墓】常建
嫖姚北伐時，深入強千里。戰餘落日黃，軍敗鼓聲死。
嘗聞漢飛將，可奪單于壘。今與山鬼鄰，殘兵哭遼水。
144.033 【古意】常建
井底玉冰洞地明，琥珀轆轤青絲索。仙人騎鳳披彩霞，
挽上銀瓶照天閣。黃金作身雙飛龍，口銜明月噴芙蓉。
一時渡海望不見，曉上青樓十二重。
144.034 【古興】常建
轆轤井上雙梧桐，飛鳥銜花日將沒。深閨女兒莫愁年，
玉指泠泠怨金碧。石榴裙裾蛺蝶飛，見人不語顰蛾眉。
青絲素絲紅綠絲，織成錦衾當爲誰。
144.035 【張公子行（一作古意）】常建
日出乘釣舟，嫋嫋持釣竿。涉淇傍荷花，驄馬閒金鞍。
俠客白雲中，腰間懸轆轤。出門事嫖姚，爲君西擊胡。
胡兵漢騎相馳逐，轉戰孤軍西海北。百尺旌竿沉黑雲，
邊笳落日不堪聞。
144.036 【題破山寺後禪院】常建
清晨入古寺，初日照高林。竹徑通幽處，禪房花木深。
山光悅鳥性，潭影空人心。萬籟此都寂，但餘鐘磬音。
144.037 【送李大都護】常建
單于雖不戰，都護事邊深。君執幕中祕，能爲高士心。
海頭近初月，磧裏多愁陰。西望郭猶子，將分淚滿襟。
144.038 【潭州留別】常建
賢達不相識，偶然交已深。宿帆謁郡佐，悵別依禪林。
湘水流入海，楚雲千里心。望君杉松夜，山月清猿吟。
144.039 【聽琴秋夜贈寇尊師】常建
琴當秋夜聽，況是洞中人。一指指應法，一聲聲爽神。
寒蟲臨砌急，清吹嫋燈頻。何必鍾期耳，高閒自可親。
144.040 【泊舟盱眙】常建
泊舟淮水次，霜降夕流清。夜久潮侵岸，天寒月近城。
平沙依雁宿，候館聽雞鳴。鄉國雲霄外，誰堪羈旅情。
144.041 【江行】常建
平湖四無際，此夜泛孤舟。明月異方意，吳歌令客愁。
鄉園碧雲外，兄弟淥江頭。萬里無歸信，傷心看鬥牛。
144.042 【燕居】常建
青苔常滿路，流水復入林。遠與市朝隔，日聞雞犬深。
寥寥丘中想，渺渺湖上心。嘯傲轉無慾，不知成陸沉。
144.043 【送宇文六】常建
花映垂楊漢水清，微風林裏一枝輕。
即今江北還如此，愁殺江南離別情。
144.044 【落第長安】常建
家園好在尚留秦，恥作明時失路人。
恐逢故里鶯花笑，且向長安度一春。
144.045 【塞下】常建
鐵馬胡裘出漢營，分麾百道救龍城。
左賢未遁旌竿折，過在將軍不在兵。
144.046 【題法院】常建
勝景門閒對遠山，竹深松老半含煙。
皓月殿中三度磬，水晶宮裏一僧禪。
144.047 【嶺猿】常建
杳杳嫋嫋清且切，鷓鴣飛處又斜陽。
相思嶺上相思淚，不到三聲合斷腸。
144.048 【三日尋李九莊】常建
雨歇楊林東渡頭，永和三日蕩輕舟。
故人家在桃花岸，直到門前溪水流。
144.049 【塞下曲四首】常建
玉帛朝回望帝鄉，烏孫歸去不稱王。
天涯靜處無征戰，兵氣銷爲日月光。
北海陰風動地來，明君祠上望龍堆。
髑髏皆是長城卒，日暮沙場飛作灰。
龍鬥雌雄勢已分，山崩鬼哭恨將軍。
黃河直北千餘裏，冤氣蒼茫成黑雲。
因嫁單于怨在邊，蛾眉萬古葬胡天。
漢家此去三千里，青冢常無草木煙。
144.050 【戲題湖上】常建
湖上老人坐磯頭，湖裏桃花水卻流。
竹竿嫋嫋波無際，不知何者吞吾鉤。
144.051 【吳故宮】常建
越女歌長君且聽，芙蓉香滿水邊城。
豈知一日終非主，猶自如今有怨聲。
