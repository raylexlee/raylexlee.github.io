第207卷 李嘉祐
207.01 【和袁郎中破贼后经剡县山水上太尉】李嘉祐
受律仙郎贵，长驱下会稽。鸣笳山月晓，摇旆野云低。
翦寇人皆贺，回军马自嘶。地闲春草绿，城静夜乌啼。
破竹清闽岭，看花入剡溪。元戎催献捷，莫道事攀跻。
207.02 【送评事十九叔入秦】李嘉祐
白露沾蕙草，王孙转忆归。蔡州新战罢，郢路去人稀。
谒帝不辞远，怀亲空有违。孤舟看落叶，平楚逐斜晖。
北阙见端冕，南台当绣衣。唯余播迁客，只伴鹧鸪飞。
207.03 【赠王八衢】李嘉祐
丹地偏相逐，清江若有期。腰金才子贵，剖竹老人迟。
桂楫闲迎客，茶瓯对说诗。渚田分邑里，山桂树罘罳。
心静无华发，人和似古时。别君远山去，幽独更应悲。
207.04 【入睦州分水路忆刘长卿】李嘉祐
北阙忤明主，南方随白云。沿洄滩草色，应接海鸥群。
建德潮已尽，新安江又分。回看严子濑，朗咏谢安文。
雨过暮山碧，猿吟秋日曛。吴洲不可到，刷鬓为思君。
207.05 【奉和杜相公长兴新宅即事呈元相公】李嘉祐
意有空门乐，居无甲第奢。经过容法侣，雕饰让侯家。
隐树重檐肃，开园一径斜。据梧听好鸟，行药寄名花。
梦蝶留清簟，垂貂坐绛纱。当山不掩户，映日自倾茶。
雅望归安石，深知在叔牙。还成吉甫颂，赠答比瑶华。
207.06 【江湖秋思】李嘉祐
趋陪禁掖雁行随，迁向江潭鹤发垂。素浪遥疑八溪水，
清枫忽似万年枝。嵩南春遍伤魂梦，壶口云深隔路歧。
共望汉朝多霈泽，苍蝇早晚得先知。
207.07 【送朱中舍游江东】李嘉祐
孤城郭外送王孙，越水吴洲共尔论。野寺山边斜有径，
渔家竹里半开门。青枫独映摇前浦，白鹭闲飞过远村。
若到西陵征战处，不堪秋草自伤魂。
207.08 【送窦拾遗赴朝因寄中书十七弟（窦拾遗叔向其弟窦舒也）】李嘉祐
自叹未沾黄纸诏，那堪远送赤墀人。老为侨客偏相恋，
素是诗家倍益亲。妻儿共载无羁思，鸳鹭同行不负身。
凭尔将书通令弟，唯论华发愧头巾。
207.09 【自苏台至望亭驿人家尽空春物增思怅然有作因寄从弟纾】李嘉祐
南浦菰蒋覆白蘋，东吴黎庶逐黄巾。野棠自发空临水，
江燕初归不见人。远岫依依如送客，平田渺渺独伤春。
那堪回首长洲苑，烽火年年报虏尘。
207.010 【承恩量移宰江邑，临鄱江怅然之作】李嘉祐
四年谪宦滞江城，未厌门前鄱水清。谁言宰邑化黎庶，
欲别云山如弟兄。双鸥为底无心狎，白发从他绕鬓生。
惆怅闲眠临极浦，夕阳秋草不胜情。
207.011 【题灵台县东山村主人】李嘉祐
处处征胡人渐稀，山村寥落暮烟微。门临莽苍经年闭，
身逐嫖姚几日归。贫妻白发输残税，馀寇黄河未解围。
天子如今能用武，只应岁晚息兵机。
207.012 【同皇甫冉登重玄阁】李嘉祐
高阁朱栏不厌游，蒹葭白水绕长洲。孤云独鸟川光暮，
万井千山海色秋。清梵林中人转静，夕阳城上角偏愁。
谁怜远作秦吴别，离恨归心双泪流。
207.013 【宋州东登望题武陵驿】李嘉祐
梁宋人稀鸟自啼，登舻一望倍含凄。白骨半随河水去，
黄云犹傍郡城低。平陂战地花空落，旧苑春田草未齐。
明主频移虎符守，几时行县向黔黎。
207.014 【晚登江楼有怀】李嘉祐
独坐南楼佳兴新，青山绿水共为邻。爽气遥分隔浦岫，
斜光偏照渡江人。心闲鸥鸟时相近，事简鱼竿私自亲。
只忆帝京不可到，秋琴一弄欲沾巾。
207.015 【游徐城河忽见清淮，因寄赵八】李嘉祐
自缘迟暮忆沧洲，翻爱南河浊水流。初过重阳惜残菊，
行看旧浦识群鸥。朝霞映日同归处，暝柳摇风欲别秋。
长恨相逢即分首，含情掩泪独回头。
207.016 【题游仙阁白公庙】李嘉祐
仙冠轻举竟何之，薜荔缘阶竹映祠。甲子不知风驭日，
朝昏唯见雨来时。霓旌翠盖终难遇，流水青山空所思。
逐客自怜双鬓改，焚香多负白云期。
207.017 【送郑正则汉阳迎妇】李嘉祐
锦字相催鸟急飞，郎君暂脱老莱衣。遥想双眉待人画，
行看五马送潮归。望夫山上花犹发，新妇江边莺未稀。
令秩和鸣真可羡，此行谁道负春辉。
207.018 【送皇甫冉往安宜】李嘉祐
江皋尽日唯烟水，君向白田何日归。楚地蒹葭连海迥，
隋朝杨柳映堤稀。津楼故市无行客，山馆荒城闭落晖。
若问行人与征战，使君双泪定沾衣。
207.019 【晚发咸阳，寄同院遗补】李嘉祐
征战初休草又衰，咸阳晚眺泪堪垂。去路全无千里客，
秋田不见五陵儿。秦家故事随流水，汉代高坟对石碑。
回首青山独不语，羡君谈笑万年枝。
207.020 【早秋京口旅泊，章侍御寄书相问，因以赠之，时七夕】李嘉祐
移家避寇逐行舟，厌见南徐江水流。吴越征徭非旧日，
秣陵凋弊不宜秋。千家闭户无砧杵，七夕何人望斗牛。
只有同时骢马客，偏宜尺牍问穷愁。
207.021 【秋晓招隐寺东峰茶宴，送内弟阎伯均归江州】李嘉祐
万畦新稻傍山村，数里深松到寺门。幸有香茶留稚子，
不堪秋草送王孙。烟尘怨别唯愁隔，井邑萧条谁忍论。
莫怪临歧独垂泪，魏舒偏念外家恩。
207.022 【送严员外（一作刘长卿诗）】李嘉祐
春风倚棹阖闾城，水国春寒阴复晴。细雨湿衣看不见，
闲花落地听无声。日斜江上孤帆影，草绿湖南万里情。
君去若逢相识问，青袍今已误儒生。
207.023 【赴南中留别褚七少府湖上林亭（一作刘长卿诗）】李嘉祐
种田东郭傍春陂，万事无情把钓丝。绿竹放侵行径里，
青山常对卷帘时。纷纷花发门空闭，寂寂莺啼日更迟。
从此别君千万里，白云流水忆佳期。
207.024 【与从弟正字、从兄兵曹宴集林园】李嘉祐
竹窗松户有佳期，美酒香茶慰所思。辅嗣外生还解易，
惠连群从总能诗。檐前花落春深后，谷里莺啼日暮时。
去路归程仍待月，垂缰不控马行迟。
207.025 【酬皇甫十六侍御曾见寄（此公时贬舒州司马）】李嘉祐
自顾衰容累玉除，忽承优诏赴铜鱼。江头鸟避青旄节，
城里人迎露网车。长沙地近悲才子，古郡山多忆旧庐。
更枉新诗思何苦，离骚愁处亦无如。
207.026 【暮春宜阳郡斋愁坐，忽枉刘七侍御新诗，因以酬答】李嘉祐
子规夜夜啼槠叶，远道逢春半是愁。芳草伴人还易老，
落花随水亦东流。山临睥睨恒多雨，地接潇湘畏及秋。
唯羡君为周柱史，手持黄纸到沧洲。
207.027 【送舍弟】李嘉祐
诸谢偏推永嘉守，三何独许水曹郎。老兄鄙思难俦匹，
令弟清词堪比量。叠嶂入云藏古寺，高秋背月转南湘。
定知马上多新句，早寄袁溪当八行。
207.028 【送从弟永任饶州录事参军】李嘉祐
一官万里向千溪，水宿山行鱼浦西。日晚长烟高岸近，
天寒积雪远峰低。芦花渚里鸿相叫，苦竹丛边猿暗啼。
闻道慈亲倚门待，到时兰叶正萋萋。
207.029 【送马将军奏事毕归滑州使幕】李嘉祐
吴门别后蹈沧州，帝里相逢俱白头。自叹马卿常带病，
还嗟李广未封侯。棠梨宫里瞻龙衮，细柳营前著豹裘。
想到滑台桑叶落，黄河东注荻花秋。
207.030 【闻逝者自惊】李嘉祐
亦知死是人间事，年老闻之心自疑。黄卷清琴总为累，
落花流水共添悲。愿将从药看真诀，又欲休官就本师。
儿女眼前难喜舍，弥怜双鬓渐如丝。
207.031 【伤歙州陈二使君】李嘉祐
怜君辞满卧沧洲，一旦云亡万事休。慈母断肠妻独泣，
寒云惨色水空流。江村故老长怀惠，山路孤猿亦共愁。
寂寞荒坟近渔浦，野松孤月即千秋。
207.032 【白田西忆楚州使君弟】李嘉祐
山阳郭里无潮，野水自向新桥。鱼网平铺荷叶，
鹭鸶闲步稻苗。秣陵归人惆怅，楚地连山寂寥。
却忆士龙宾阁，清琴绿竹萧萧。
207.033 【送陆澧还吴中（一作刘长卿诗）】李嘉祐
瓜步寒潮送客，杨花暮雨沾衣。
故乡南望何处，春水连天独归。
207.034 【春日忆家（一作春日归山）】李嘉祐
自觉劳乡梦，无人见客心。空馀庭草色，日日伴愁襟。
207.035 【远寺钟】李嘉祐
疏钟何处来，度竹兼拂水。渐逐微风声，依依犹在耳。
207.036 【白鹭】李嘉祐
江南渌水多，顾影逗轻波。落日秦云里，山高奈若何。
207.037 【夜宴南陵留别】李嘉祐
雪满前庭月色闲，主人留客未能还。
预愁明日相思处，匹马千山与万山。
207.038 【题前溪馆】李嘉祐
两年谪宦在江西，举目云山要自迷。
今日始知风土异，浔阳南去鹧鸪啼。
207.039 【过乌公山寄钱起员外】李嘉祐
雨过青山猿叫时，愁人泪点石榴枝。
无端王事还相系，肠断蒹葭君不知。
207.040 【寄王舍人竹楼】李嘉祐
傲吏身闲笑五侯，西江取竹起高楼。
南风不用蒲葵扇，纱帽闲眠对水鸥。
207.041 【韦润州后亭海榴】李嘉祐
江上年年小雪迟，年光独报海榴知。
寂寂山城风日暖，谢公含笑向南枝。
207.042 【送崔十一弟归北京】李嘉祐
潘郎美貌谢公诗，银印花骢年少时。
楚地江皋一为别，晋山沙水独相思。
207.043 【访韩司空不遇】李嘉祐
图画风流似长康，文词体格效陈王。
蓬莱对去归常晚，丛竹闲飞满夕阳。
207.044 【题道虔上人竹房】李嘉祐
诗思禅心共竹闲，任他流水向人间。
手持如意高窗里，斜日沿江千万山。
207.045 【秋朝木芙蓉】李嘉祐
水面芙蓉秋已衰，繁条到是著花时。
平明露滴垂红脸，似有朝愁暮落悲。
207.046 【袁江口忆王司勋、王吏部二郎中、起居十七弟】李嘉祐
京华不啻三千里，客泪如今一万双。
若个最为相忆处，青枫黄竹入袁江。
207.047 【答泉州薛播使君重阳日赠酒】李嘉祐
欲强登高无力去，篱边黄菊为谁开。
共知不是浔阳郡，那得王弘送酒来。
207.048 【题张公洞】李嘉祐
空山杳杳鸾凤飞，神仙门户开翠微。
主人白发雪霞衣，松间留我谈玄机。
207.049 【句】李嘉祐
水田飞白鹭，夏木啭黄鹂。（李肇称嘉祐有此句，
王右丞取以为七言，今集中无之）
白马撼金珂，纷纷侍从多。身居骠骑幕，家住滹沱河。
（《少年行》，《诗式》）
溪北映初星。（《海录碎事》）
