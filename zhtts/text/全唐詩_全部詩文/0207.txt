第207卷 李嘉祐
207.01 【和袁郎中破賊後經剡縣山水上太尉】李嘉祐
受律仙郎貴，長驅下會稽。鳴笳山月曉，搖旆野雲低。
翦寇人皆賀，回軍馬自嘶。地閒春草綠，城靜夜烏啼。
破竹清閩嶺，看花入剡溪。元戎催獻捷，莫道事攀躋。
207.02 【送評事十九叔入秦】李嘉祐
白露沾蕙草，王孫轉憶歸。蔡州新戰罷，郢路去人稀。
謁帝不辭遠，懷親空有違。孤舟看落葉，平楚逐斜暉。
北闕見端冕，南臺當繡衣。唯餘播遷客，只伴鷓鴣飛。
207.03 【贈王八衢】李嘉祐
丹地偏相逐，清江若有期。腰金才子貴，剖竹老人遲。
桂楫閒迎客，茶甌對說詩。渚田分邑里，山桂樹罘罳。
心靜無華髮，人和似古時。別君遠山去，幽獨更應悲。
207.04 【入睦州分水路憶劉長卿】李嘉祐
北闕忤明主，南方隨白雲。沿洄灘草色，應接海鷗羣。
建德潮已盡，新安江又分。回看嚴子瀨，朗詠謝安文。
雨過暮山碧，猿吟秋日曛。吳洲不可到，刷鬢爲思君。
207.05 【奉和杜相公長興新宅即事呈元相公】李嘉祐
意有空門樂，居無甲第奢。經過容法侶，雕飾讓侯家。
隱樹重檐肅，開園一徑斜。據梧聽好鳥，行藥寄名花。
夢蝶留清簟，垂貂坐絳紗。當山不掩戶，映日自傾茶。
雅望歸安石，深知在叔牙。還成吉甫頌，贈答比瑤華。
207.06 【江湖秋思】李嘉祐
趨陪禁掖雁行隨，遷向江潭鶴髮垂。素浪遙疑八溪水，
清楓忽似萬年枝。嵩南春遍傷魂夢，壺口雲深隔路歧。
共望漢朝多霈澤，蒼蠅早晚得先知。
207.07 【送朱中舍遊江東】李嘉祐
孤城郭外送王孫，越水吳洲共爾論。野寺山邊斜有徑，
漁家竹裏半開門。青楓獨映搖前浦，白鷺閒飛過遠村。
若到西陵征戰處，不堪秋草自傷魂。
207.08 【送竇拾遺赴朝因寄中書十七弟（竇拾遺叔向其弟竇舒也）】李嘉祐
自嘆未沾黃紙詔，那堪遠送赤墀人。老爲僑客偏相戀，
素是詩家倍益親。妻兒共載無羈思，鴛鷺同行不負身。
憑爾將書通令弟，唯論華髮愧頭巾。
207.09 【自蘇臺至望亭驛人家盡空春物增思悵然有作因寄從弟紓】李嘉祐
南浦菰蔣覆白蘋，東吳黎庶逐黃巾。野棠自發空臨水，
江燕初歸不見人。遠岫依依如送客，平田渺渺獨傷春。
那堪回首長洲苑，烽火年年報虜塵。
207.010 【承恩量移宰江邑，臨鄱江悵然之作】李嘉祐
四年謫宦滯江城，未厭門前鄱水清。誰言宰邑化黎庶，
欲別雲山如弟兄。雙鷗爲底無心狎，白髮從他繞鬢生。
惆悵閒眠臨極浦，夕陽秋草不勝情。
207.011 【題靈臺縣東山村主人】李嘉祐
處處徵胡人漸稀，山村寥落暮煙微。門臨莽蒼經年閉，
身逐嫖姚幾日歸。貧妻白髮輸殘稅，餘寇黃河未解圍。
天子如今能用武，只應歲晚息兵機。
207.012 【同皇甫冉登重玄閣】李嘉祐
高閣朱欄不厭遊，蒹葭白水繞長洲。孤雲獨鳥川光暮，
萬井千山海色秋。清梵林中人轉靜，夕陽城上角偏愁。
誰憐遠作秦吳別，離恨歸心雙淚流。
207.013 【宋州東登望題武陵驛】李嘉祐
梁宋人稀鳥自啼，登艫一望倍含悽。白骨半隨河水去，
黃雲猶傍郡城低。平陂戰地花空落，舊苑春田草未齊。
明主頻移虎符守，幾時行縣向黔黎。
207.014 【晚登江樓有懷】李嘉祐
獨坐南樓佳興新，青山綠水共爲鄰。爽氣遙分隔浦岫，
斜光偏照渡江人。心閒鷗鳥時相近，事簡魚竿私自親。
只憶帝京不可到，秋琴一弄欲沾巾。
207.015 【遊徐城河忽見清淮，因寄趙八】李嘉祐
自緣遲暮憶滄洲，翻愛南河濁水流。初過重陽惜殘菊，
行看舊浦識羣鷗。朝霞映日同歸處，暝柳搖風欲別秋。
長恨相逢即分首，含情掩淚獨回頭。
207.016 【題遊仙閣白公廟】李嘉祐
仙冠輕舉竟何之，薜荔緣階竹映祠。甲子不知風馭日，
朝昏唯見雨來時。霓旌翠蓋終難遇，流水青山空所思。
逐客自憐雙鬢改，焚香多負白雲期。
207.017 【送鄭正則漢陽迎婦】李嘉祐
錦字相催鳥急飛，郎君暫脫老萊衣。遙想雙眉待人畫，
行看五馬送潮歸。望夫山上花猶發，新婦江邊鶯未稀。
令秩和鳴真可羨，此行誰道負春輝。
207.018 【送皇甫冉往安宜】李嘉祐
江皋盡日唯煙水，君向白田何日歸。楚地蒹葭連海迥，
隋朝楊柳映堤稀。津樓故市無行客，山館荒城閉落暉。
若問行人與征戰，使君雙淚定沾衣。
207.019 【晚發咸陽，寄同院遺補】李嘉祐
征戰初休草又衰，咸陽晚眺淚堪垂。去路全無千里客，
秋田不見五陵兒。秦家故事隨流水，漢代高墳對石碑。
回首青山獨不語，羨君談笑萬年枝。
207.020 【早秋京口旅泊，章侍御寄書相問，因以贈之，時七夕】李嘉祐
移家避寇逐行舟，厭見南徐江水流。吳越徵徭非舊日，
秣陵凋弊不宜秋。千家閉戶無砧杵，七夕何人望鬥牛。
只有同時驄馬客，偏宜尺牘問窮愁。
207.021 【秋曉招隱寺東峯茶宴，送內弟閻伯均歸江州】李嘉祐
萬畦新稻傍山村，數里深松到寺門。幸有香茶留稚子，
不堪秋草送王孫。煙塵怨別唯愁隔，井邑蕭條誰忍論。
莫怪臨歧獨垂淚，魏舒偏念外家恩。
207.022 【送嚴員外（一作劉長卿詩）】李嘉祐
春風倚棹闔閭城，水國春寒陰復晴。細雨溼衣看不見，
閒花落地聽無聲。日斜江上孤帆影，草綠湖南萬里情。
君去若逢相識問，青袍今已誤儒生。
207.023 【赴南中留別褚七少府湖上林亭（一作劉長卿詩）】李嘉祐
種田東郭傍春陂，萬事無情把釣絲。綠竹放侵行徑裏，
青山常對捲簾時。紛紛花發門空閉，寂寂鶯啼日更遲。
從此別君千萬裏，白雲流水憶佳期。
207.024 【與從弟正字、從兄兵曹宴集林園】李嘉祐
竹窗松戶有佳期，美酒香茶慰所思。輔嗣外生還解易，
惠連羣從總能詩。檐前花落春深後，谷裏鶯啼日暮時。
去路歸程仍待月，垂繮不控馬行遲。
207.025 【酬皇甫十六侍御曾見寄（此公時貶舒州司馬）】李嘉祐
自顧衰容累玉除，忽承優詔赴銅魚。江頭鳥避青旄節，
城裏人迎露網車。長沙地近悲才子，古郡山多憶舊廬。
更枉新詩思何苦，離騷愁處亦無如。
207.026 【暮春宜陽郡齋愁坐，忽枉劉七侍御新詩，因以酬答】李嘉祐
子規夜夜啼櫧葉，遠道逢春半是愁。芳草伴人還易老，
落花隨水亦東流。山臨睥睨恆多雨，地接瀟湘畏及秋。
唯羨君爲周柱史，手持黃紙到滄洲。
207.027 【送舍弟】李嘉祐
諸謝偏推永嘉守，三何獨許水曹郎。老兄鄙思難儔匹，
令弟清詞堪比量。疊嶂入雲藏古寺，高秋背月轉南湘。
定知馬上多新句，早寄袁溪當八行。
207.028 【送從弟永任饒州錄事參軍】李嘉祐
一官萬里向千溪，水宿山行魚浦西。日晚長煙高岸近，
天寒積雪遠峯低。蘆花渚裏鴻相叫，苦竹叢邊猿暗啼。
聞道慈親倚門待，到時蘭葉正萋萋。
207.029 【送馬將軍奏事畢歸滑州使幕】李嘉祐
吳門別後蹈滄州，帝裏相逢俱白頭。自嘆馬卿常帶病，
還嗟李廣未封侯。棠梨宮裏瞻龍袞，細柳營前著豹裘。
想到滑臺桑葉落，黃河東注荻花秋。
207.030 【聞逝者自驚】李嘉祐
亦知死是人間事，年老聞之心自疑。黃卷清琴總爲累，
落花流水共添悲。願將從藥看真訣，又欲休官就本師。
兒女眼前難喜舍，彌憐雙鬢漸如絲。
207.031 【傷歙州陳二使君】李嘉祐
憐君辭滿臥滄洲，一旦雲亡萬事休。慈母斷腸妻獨泣，
寒雲慘色水空流。江村故老長懷惠，山路孤猿亦共愁。
寂寞荒墳近漁浦，野松孤月即千秋。
207.032 【白田西憶楚州使君弟】李嘉祐
山陽郭裏無潮，野水自向新橋。魚網平鋪荷葉，
鷺鷥閒步稻苗。秣陵歸人惆悵，楚地連山寂寥。
卻憶士龍賓閣，清琴綠竹蕭蕭。
207.033 【送陸澧還吳中（一作劉長卿詩）】李嘉祐
瓜步寒潮送客，楊花暮雨沾衣。
故鄉南望何處，春水連天獨歸。
207.034 【春日憶家（一作春日歸山）】李嘉祐
自覺勞鄉夢，無人見客心。空餘庭草色，日日伴愁襟。
207.035 【遠寺鐘】李嘉祐
疏鍾何處來，度竹兼拂水。漸逐微風聲，依依猶在耳。
207.036 【白鷺】李嘉祐
江南淥水多，顧影逗輕波。落日秦雲裏，山高奈若何。
207.037 【夜宴南陵留別】李嘉祐
雪滿前庭月色閒，主人留客未能還。
預愁明日相思處，匹馬千山與萬山。
207.038 【題前溪館】李嘉祐
兩年謫宦在江西，舉目雲山要自迷。
今日始知風土異，潯陽南去鷓鴣啼。
207.039 【過烏公山寄錢起員外】李嘉祐
雨過青山猿叫時，愁人淚點石榴枝。
無端王事還相系，腸斷蒹葭君不知。
207.040 【寄王舍人竹樓】李嘉祐
傲吏身閒笑五侯，西江取竹起高樓。
南風不用蒲葵扇，紗帽閒眠對水鷗。
207.041 【韋潤州後亭海榴】李嘉祐
江上年年小雪遲，年光獨報海榴知。
寂寂山城風日暖，謝公含笑向南枝。
207.042 【送崔十一弟歸北京】李嘉祐
潘郎美貌謝公詩，銀印花驄年少時。
楚地江皋一爲別，晉山沙水獨相思。
207.043 【訪韓司空不遇】李嘉祐
圖畫風流似長康，文詞體格效陳王。
蓬萊對去歸常晚，叢竹閒飛滿夕陽。
207.044 【題道虔上人竹房】李嘉祐
詩思禪心共竹閒，任他流水向人間。
手持如意高窗裏，斜日沿江千萬山。
207.045 【秋朝木芙蓉】李嘉祐
水面芙蓉秋已衰，繁條到是著花時。
平明露滴垂紅臉，似有朝愁暮落悲。
207.046 【袁江口憶王司勳、王吏部二郎中、起居十七弟】李嘉祐
京華不啻三千里，客淚如今一萬雙。
若個最爲相憶處，青楓黃竹入袁江。
207.047 【答泉州薛播使君重陽日贈酒】李嘉祐
欲強登高無力去，籬邊黃菊爲誰開。
共知不是潯陽郡，那得王弘送酒來。
207.048 【題張公洞】李嘉祐
空山杳杳鸞鳳飛，神仙門戶開翠微。
主人白髮雪霞衣，松間留我談玄機。
207.049 【句】李嘉祐
水田飛白鷺，夏木囀黃鸝。（李肇稱嘉祐有此句，
王右丞取以爲七言，今集中無之）
白馬撼金珂，紛紛侍從多。身居驃騎幕，家住滹沱河。
（《少年行》，《詩式》）
溪北映初星。（《海錄碎事》）
