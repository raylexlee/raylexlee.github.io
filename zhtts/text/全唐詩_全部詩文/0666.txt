第653卷 方干
653.01 【山中寄吴磻十韵】方干
莫问终休否，林中事已成。盘餐怜火种，岁计付刀耕。
掬水皆花气，听松似雨声。书空翘足卧，避险侧身行。
果傍闲轩落，蒲连湿岸生。禅生知见理，妻子笑无名。
更拟教诗苦，何曾待酒清。石溪鱼不大，月树鹊多惊。
砌下通樵路，窗间见县城。云山任重叠，难隔故交情。
653.02 【嘉兴县内池阁】方干
指画应心成，周回气象清。床前沙鸟语，案下锦鳞惊。
细柳风吹旋，新荷露压倾。微芳缘岸落，迸笋入波生。
舴艋舟中醉，莓苔径上行。高人莫归去，此处胜蓬瀛。
653.03 【镜湖西岛言事寄陶校书】方干
樵猎两三户，凋疏是近邻。风雷前壑雨，花木后岩春。
文字不得力，桑麻难救贫。山禽欺稚子，夜犬吠渔人。
未必圣明代，长将云水亲。知音不延荐，何路出泥尘。
653.04 【赠赵崇侍御（一作赠赵常六韵）】方干
贵达合逢明圣日，风流又及少年时。才因出众人皆嫉，
势欲摩霄自不知。正直早年闻苦节，从容此日见清规。
却教鹦鹉呼桃叶，便遣婵娟唱竹枝。闲话篇章停烛久，
醉迷歌舞出花迟。云鸿别有回翔便，应笑啁啾燕雀卑。
653.05 【叙龙瑞观胜异寄于尊师】方干
混元融结致功难，山下平湖湖上山。万倾涵虚寒潋滟，
千寻耸翠秀孱颜。芰荷香入琴棋处，雷雨声离栋牖间。
但有五云依鹤岭，曾无陆路向人寰。夜溪漱玉常堪听，
仙树垂珠可要攀。若弃荣名便居此，自然浮浊不相关。
653.06 【侯郎中新置西湖】方干
远近利民因智力，周回润物像心源。菰蒲纵感生成惠，
鳣鲔那知广大恩。潋滟清辉吞半郭，萦纡别派入遥村。
砂泉绕石通山脉，岸木黏萍是浪痕。已见澄来连镜底，
兼知极处浸云根。波涛不起时方泰，舟楫徐行日易昏。
烟雾未应藏岛屿，凫鹥亦解避旌幡。虽云桃叶歌还醉，
却被荷花笑不言。孤鹤必应思凤诏，凡鱼岂合在龙门。
能将盛事添元化，一夕机谟万古存。
653.07 【许员外新阳别业】方干
兰汀橘岛映亭台，不是经心即手栽。满阁白云随雨去，
一池寒月逐潮来。小松出屋和巢长，新径通村避笋开。
柳絮风前欹枕卧，荷花香里棹舟回。园中认叶封林草，
檐下攀枝落野梅。莫恣高情求逸思，须防急诏用长材。
若因萤火终残卷，便把渔歌送几杯。多谢郢中贤太守，
常时谈笑许追陪。
653.08 【李侍御上虞别业】方干
满目亭台嘉木繁，燕蝉吟语不为喧。昼潮势急吞诸岛，
暑雨声回露半村。真为援毫方掩卷，常因按曲便开尊。
若将明月为俦侣，应把清风遗子孙。绣羽惊弓离果上，
红鳞见饵出蒲根。寻君未要先敲竹，且棹渔舟入大门。
653.09 【题悬溜岩隐者居】方干
世人如要问生涯，满架堆床是五车。谷鸟暮蝉声四散，
修篁灌木势交加。蒲葵细织团圆扇，薤叶平铺合遝花。
却用水荷苞绿李，兼将寒井浸甘瓜。惯缘嶮峭收松粉，
常趁芳鲜掇茗芽。池上树阴随浪动，窗前月影被巢遮。
坐云独酌杯盘湿，穿竹微吟路径斜。见说公卿访遗逸，
逢迎亦是戴乌纱。
653.010 【山中言事八韵寄李支使】方干
岂知经史深相误，两鬓垂丝百事休。受业几多为弟子，
成名一半作公侯。前时射鹄徒抛箭，此日求鱼未上钩。
竹里断云来枕上，岩边片月在床头。过庭急雨和花落，
绕舍澄泉带叶流。缅想远书聆鹊喜，窥寻嘉果觉猿偷。
旧诗改处空留韵，新酝尝来不满篘。阮瑀如能问寒馁，
风光当日入沧洲。
653.011 【山中言事寄赠苏判官】方干
寸心似火频求荐，两鬓如霜始息机。隔岸鸡鸣春耨去，
邻家犬吠夜渔归。倚松长啸成疏拙，拂石欹眠绝是非。
执爨纵曾炊橡实，纫针曾解补荷衣。常凭早月来张烛，
亦假清风为掩扉。多是元瑜怜野贱，时回车马发光辉。
653.012 【献王大夫】方干
高情不与俗人知，耻学诸生取桂枝。荀宋五言行世早，
巢由三诏出溪迟。操心已在精微域，落笔皆成典诰词。
一鹗难成燕雀伍，非熊本是帝王师。贤臣虽蕴经邦术，
明主终无谏猎时。莫道百僚忧礼绝，兼闻七郡怕天移。
直缘材力头头赡，专被文星步步随。不信重言通造化，
须臾便可变荣衰。
653.013 【浅井】方干
夜入明河星似少，曙摇澄碧扇风翻。
细泉细脉难来到，应觉添瓶耗旧痕。
653.014 【与徐温话别】方干
去去何时却见君，悠悠烟水似天津。
明年今夜有明月，不是今年看月人。
653.015 【出东阳道中作】方干
马首寒山黛色浓，一重重尽一重重。
醉醒已在他人界，犹忆东阳昨夜钟。
653.016 【酬孙发】方干
锦价转高花更巧，能将旧手弄新梭。
从来一字为褒贬，二十八言犹太多。
653.017 【送乡中故人】方干
少小与君情不疏，听君细话胜家书。
如今若到乡中去，道我垂钩不钓鱼。
653.018 【思江南】方干
昨日草枯今日青，羁人又动望乡情。
夜来有梦登归路，不到桐庐已及明。
653.019 【题宝林寺禅者壁（山名飞来峰）】方干
邃岩乔木夏藏寒，床下云溪枕上看。
台殿渐多山更重，却令飞去即应难。
653.020 【过李群玉故居】方干
讦直上书难遇主，衔冤下世未成翁。
琴尊剑鹤谁将去，惟锁山斋一树风。
653.021 【题玉笥山强处士】方干
酒里藏身岩里居，删繁自是一家书。
世人呼尔为渔叟，尔学钓璜非钓鱼。
653.022 【君不来】方干
远路东西欲问谁，寒来无处寄寒衣。
去时初种庭前树，树已胜巢人未归。
653.023 【经旷禅师旧院】方干
谷鸟散啼如有恨，庭花含笑似无情。
更名变貌难休息，去去来来第几生。
653.024 【江南闻新曲】方干
席上新声花下杯，一声声被拍声摧。
乐工不识长安道，尽是书中寄曲来。
653.025 【经故侯郎中旧居】方干
一朝寂寂与冥冥，垄树未长坟草青。
高节雄才向何处，夜阑空锁满池星。
653.026 【越中逢孙百篇】方干
上才乘酒到山阴，日日成篇字字金。
镜水周回千万顷，波澜倒泻入君心。
653.027 【寄谢麟】方干
越国云溪秀发时，蒋京词赋谢麟诗。
后来若要知优劣，学圃无过老圃知。
653.028 【与长洲陈子美长官】方干
枕上愁多百绪牵，常时睡觉在溪前。
人前尽是交亲力，莫道升沈总信天。
653.029 【新安殷明府家乐方响】方干
葛溪铁片梨园调，耳底丁东十六声。
彭泽主人怜妙乐，玉杯春暖许同倾。
653.030 【别殷明府】方干
许教门馆久踟蹰，仲叔怀恩对玉壶。
唯有离心欲销客，空垂双泪不成珠。
653.031 【送水墨项处士归天台】方干
仙峤倍分元化功，揉蓝翠色一重重。
还家莫更寻山水，自有云山在笔峰。
653.032 【赠会稽杨长官】方干
直钩终日竟无鱼，钟鼓声中与世疏。
若向湖边访幽拙，萧条四壁是闲居。
653.033 【赠申长官】方干
言下随机见物情，看看狱路草还生。
旅人莫怪无鱼食，直为寒江水至清。
653.034 【将归湖上留别陈宰】方干
归去春山逗晚晴，萦回树石罅中行。
明时不是无知己，自忆湖边钓与耕。
653.035 【贻亮上人】方干
秋水一泓常见底，涧松千尺不生枝。
人间学佛知多少，净尽心花只有师。
653.036 【贻曦上人】方干
四十年来多少人，一分零落九成尘。
与师犹得重相见，亦是枯株勉强春。
653.037 【书原上鲍处士屋壁】方干
水阔坐看千万里，青芜盖地接天津。
祢衡莫爱山中静，绕舍山多却碍人。
653.038 【别孙蜀】方干
吴越思君意易伤，别君添我鬓边霜。
由来浙水偏堪恨，截断千山作两乡。
653.039 【赠江上老人】方干
潭底锦鳞多识钓，未投香饵即先知。
欲教鱼目无分别，须学揉蓝染钓丝。
653.040 【赠东溪贫道】方干
非唯剑鹤独难留，触事皆闻被债收。
赖是豪家念寒馁，却还渔岛与渔舟。
653.041 【咏花】方干
狂心醉眼共裴回，一半先开笑未开。
此日不能偷折去，胡蜂直恐趁人来。
653.042 【路入金州江中作】方干
棹寻椒岸萦回去，数里时逢一两家。
知是从来贡金处，江边牧竖亦披沙。
653.043 【夜会郑氏昆季林亭】方干
卷帘圆月照方塘，坐久尊空竹有霜。
白犬吠风惊雁起，犹能一一旋成行。
653.044 【题黄山人庭前孤桂】方干
映窗孤桂非手植，子落月中闻落时。
仙客此时头不白，看来看去有枯枝。
653.045 【送僧南游】方干
三秋万里五溪行，风里孤云不计程。
若念猩猩解言语，放生先合放猩猩。
653.046 【惜花】方干
可怜妍艳正当时，刚被狂风一夜吹。
今日流莺来旧处，百般言语殢空枝。
653.047 【题天柱观鱼尊师旧院】方干
早识吾师频到此，芝童药犬亦相迎。
今师一去无来日，花洞石坛空月明。
653.048 【东阳道中作（一作寒食日）】方干
百花香气傍行人，花底垂鞭日易醺。
野父不知寒食节，穿林转壑自烧云。
653.049 【题画建溪图】方干
六幅轻绡画建溪，刺桐花下路高低。
分明记得曾行处，只欠猿声与鸟啼。
653.050 【蜀中】方干
游子去游多不归，春风酒味胜馀时。
闲来却伴巴儿醉，豆蔻花边唱竹枝。
653.051 【衢州别李秀才】方干
千山红树万山云，把酒相看日又曛。
一曲骊歌两行泪，更知何处再逢君。
653.052 【题君山】方干
曾于方外见麻姑，闻说君山自古无。
元是昆仑山顶石，海风吹落洞庭湖。
653.053 【题严子陵祠二首（后首一作杜荀鹤诗）】方干
物色旁求至汉庭，一宵同寝见交情。
先生不入云台像，赢得桐江万古名。
苍翠云峰开俗眼，泓澄烟水浸尘心。
惟将道业为芳饵，钓得高名直到今。
653.054 【失题】方干
十六声中运手轻，一声声似自然声。
不缘精妙过流辈，争得江南别有名。
653.055 【句】方干
弟子已攀桂，先生犹卧云。（寄李频及第，见《鉴戒录》）
把得新诗草里论。（干师徐凝，常刺凝云云，
反语为村里老也）
枯井夜闻邻果落，废巢寒见别禽来。（贻天目中峰客，
以上见《纪事》）
