第653卷 方幹
653.01 【山中寄吳磻十韻】方幹
莫問終休否，林中事已成。盤餐憐火種，歲計付刀耕。
掬水皆花氣，聽松似雨聲。書空翹足臥，避險側身行。
果傍閒軒落，蒲連溼岸生。禪生知見理，妻子笑無名。
更擬教詩苦，何曾待酒清。石溪魚不大，月樹鵲多驚。
砌下通樵路，窗間見縣城。雲山任重疊，難隔故交情。
653.02 【嘉興縣內池閣】方幹
指畫應心成，週迴氣象清。牀前沙鳥語，案下錦鱗驚。
細柳風吹旋，新荷露壓傾。微芳緣岸落，迸筍入波生。
舴艋舟中醉，莓苔徑上行。高人莫歸去，此處勝蓬瀛。
653.03 【鏡湖西島言事寄陶校書】方幹
樵獵兩三戶，凋疏是近鄰。風雷前壑雨，花木後巖春。
文字不得力，桑麻難救貧。山禽欺稚子，夜犬吠漁人。
未必聖明代，長將雲水親。知音不延薦，何路出泥塵。
653.04 【贈趙崇侍御（一作贈趙常六韻）】方幹
貴達合逢明聖日，風流又及少年時。才因出衆人皆嫉，
勢欲摩霄自不知。正直早年聞苦節，從容此日見清規。
卻教鸚鵡呼桃葉，便遣嬋娟唱竹枝。閒話篇章停燭久，
醉迷歌舞出花遲。雲鴻別有迴翔便，應笑啁啾燕雀卑。
653.05 【敘龍瑞觀勝異寄於尊師】方幹
混元融結致功難，山下平湖湖上山。萬傾涵虛寒瀲灩，
千尋聳翠秀孱顏。芰荷香入琴棋處，雷雨聲離棟牖間。
但有五雲依鶴嶺，曾無陸路向人寰。夜溪漱玉常堪聽，
仙樹垂珠可要攀。若棄榮名便居此，自然浮濁不相關。
653.06 【侯郎中新置西湖】方幹
遠近利民因智力，週迴潤物像心源。菰蒲縱感生成惠，
鱣鮪那知廣大恩。瀲灩清輝吞半郭，縈紆別派入遙村。
砂泉繞石通山脈，岸木黏萍是浪痕。已見澄來連鏡底，
兼知極處浸雲根。波濤不起時方泰，舟楫徐行日易昏。
煙霧未應藏島嶼，鳧鷖亦解避旌幡。雖雲桃葉歌還醉，
卻被荷花笑不言。孤鶴必應思鳳詔，凡魚豈合在龍門。
能將盛事添元化，一夕機謨萬古存。
653.07 【許員外新陽別業】方幹
蘭汀橘島映亭臺，不是經心即手栽。滿閣白雲隨雨去，
一池寒月逐潮來。小松出屋和巢長，新徑通村避筍開。
柳絮風前欹枕臥，荷花香裏棹舟回。園中認葉封林草，
檐下攀枝落野梅。莫恣高情求逸思，須防急詔用長材。
若因螢火終殘卷，便把漁歌送幾杯。多謝郢中賢太守，
常時談笑許追陪。
653.08 【李侍御上虞別業】方幹
滿目亭臺嘉木繁，燕蟬吟語不爲喧。晝潮勢急吞諸島，
暑雨聲回露半村。真爲援毫方掩卷，常因按曲便開尊。
若將明月爲儔侶，應把清風遺子孫。繡羽驚弓離果上，
紅鱗見餌出蒲根。尋君未要先敲竹，且棹漁舟入大門。
653.09 【題懸溜巖隱者居】方幹
世人如要問生涯，滿架堆牀是五車。谷鳥暮蟬聲四散，
修篁灌木勢交加。蒲葵細織團圓扇，薤葉平鋪合遝花。
卻用水荷苞綠李，兼將寒井浸甘瓜。慣緣嶮峭收松粉，
常趁芳鮮掇茗芽。池上樹陰隨浪動，窗前月影被巢遮。
坐雲獨酌杯盤溼，穿竹微吟路徑斜。見說公卿訪遺逸，
逢迎亦是戴烏紗。
653.010 【山中言事八韻寄李支使】方幹
豈知經史深相誤，兩鬢垂絲百事休。受業幾多爲弟子，
成名一半作公侯。前時射鵠徒拋箭，此日求魚未上鉤。
竹裏斷雲來枕上，巖邊片月在牀頭。過庭急雨和花落，
繞舍澄泉帶葉流。緬想遠書聆鵲喜，窺尋嘉果覺猿偷。
舊詩改處空留韻，新醞嘗來不滿篘。阮瑀如能問寒餒，
風光當日入滄洲。
653.011 【山中言事寄贈蘇判官】方幹
寸心似火頻求薦，兩鬢如霜始息機。隔岸雞鳴春耨去，
鄰家犬吠夜漁歸。倚松長嘯成疏拙，拂石欹眠絕是非。
執爨縱曾炊橡實，紉針曾解補荷衣。常憑早月來張燭，
亦假清風爲掩扉。多是元瑜憐野賤，時回車馬發光輝。
653.012 【獻王大夫】方幹
高情不與俗人知，恥學諸生取桂枝。荀宋五言行世早，
巢由三詔出溪遲。操心已在精微域，落筆皆成典誥詞。
一鶚難成燕雀伍，非熊本是帝王師。賢臣雖蘊經邦術，
明主終無諫獵時。莫道百僚憂禮絕，兼聞七郡怕天移。
直緣材力頭頭贍，專被文星步步隨。不信重言通造化，
須臾便可變榮衰。
653.013 【淺井】方幹
夜入明河星似少，曙搖澄碧扇風翻。
細泉細脈難來到，應覺添瓶耗舊痕。
653.014 【與徐溫話別】方幹
去去何時卻見君，悠悠煙水似天津。
明年今夜有明月，不是今年看月人。
653.015 【出東陽道中作】方幹
馬首寒山黛色濃，一重重盡一重重。
醉醒已在他人界，猶憶東陽昨夜鍾。
653.016 【酬孫發】方幹
錦價轉高花更巧，能將舊手弄新梭。
從來一字爲褒貶，二十八言猶太多。
653.017 【送鄉中故人】方幹
少小與君情不疏，聽君細話勝家書。
如今若到鄉中去，道我垂鉤不釣魚。
653.018 【思江南】方幹
昨日草枯今日青，羈人又動望鄉情。
夜來有夢登歸路，不到桐廬已及明。
653.019 【題寶林寺禪者壁（山名飛來峯）】方幹
邃巖喬木夏藏寒，牀下云溪枕上看。
臺殿漸多山更重，卻令飛去即應難。
653.020 【過李羣玉故居】方幹
訐直上書難遇主，銜冤下世未成翁。
琴尊劍鶴誰將去，惟鎖山齋一樹風。
653.021 【題玉笥山強處士】方幹
酒裏藏身巖里居，刪繁自是一家書。
世人呼爾爲漁叟，爾學釣璜非釣魚。
653.022 【君不來】方幹
遠路東西欲問誰，寒來無處寄寒衣。
去時初種庭前樹，樹已勝巢人未歸。
653.023 【經曠禪師舊院】方幹
谷鳥散啼如有恨，庭花含笑似無情。
更名變貌難休息，去去來來第幾生。
653.024 【江南聞新曲】方幹
席上新聲花下杯，一聲聲被拍聲摧。
樂工不識長安道，盡是書中寄曲來。
653.025 【經故侯郎中舊居】方幹
一朝寂寂與冥冥，壟樹未長墳草青。
高節雄才向何處，夜闌空鎖滿池星。
653.026 【越中逢孫百篇】方幹
上才乘酒到山陰，日日成篇字字金。
鏡水週迴千萬頃，波瀾倒瀉入君心。
653.027 【寄謝麟】方幹
越國云溪秀髮時，蔣京詞賦謝麟詩。
後來若要知優劣，學圃無過老圃知。
653.028 【與長洲陳子美長官】方幹
枕上愁多百緒牽，常時睡覺在溪前。
人前盡是交親力，莫道升沈總信天。
653.029 【新安殷明府家樂方響】方幹
葛溪鐵片梨園調，耳底丁東十六聲。
彭澤主人憐妙樂，玉杯春暖許同傾。
653.030 【別殷明府】方幹
許教門館久踟躕，仲叔懷恩對玉壺。
唯有離心欲銷客，空垂雙淚不成珠。
653.031 【送水墨項處士歸天台】方幹
仙嶠倍分元化功，揉藍翠色一重重。
還家莫更尋山水，自有云山在筆峯。
653.032 【贈會稽楊長官】方幹
直鉤終日竟無魚，鐘鼓聲中與世疏。
若向湖邊訪幽拙，蕭條四壁是閒居。
653.033 【贈申長官】方幹
言下隨機見物情，看看獄路草還生。
旅人莫怪無魚食，直爲寒江水至清。
653.034 【將歸湖上留別陳宰】方幹
歸去春山逗晚晴，縈迴樹石罅中行。
明時不是無知己，自憶湖邊釣與耕。
653.035 【貽亮上人】方幹
秋水一泓常見底，澗松千尺不生枝。
人間學佛知多少，淨盡心花只有師。
653.036 【貽曦上人】方幹
四十年來多少人，一分零落九成塵。
與師猶得重相見，亦是枯株勉強春。
653.037 【書原上鮑處士屋壁】方幹
水闊坐看千萬裏，青蕪蓋地接天津。
禰衡莫愛山中靜，繞舍山多卻礙人。
653.038 【別孫蜀】方幹
吳越思君意易傷，別君添我鬢邊霜。
由來浙水偏堪恨，截斷千山作兩鄉。
653.039 【贈江上老人】方幹
潭底錦鱗多識釣，未投香餌即先知。
欲教魚目無分別，須學揉藍染釣絲。
653.040 【贈東溪貧道】方幹
非唯劍鶴獨難留，觸事皆聞被債收。
賴是豪家念寒餒，卻還漁島與漁舟。
653.041 【詠花】方幹
狂心醉眼共裴回，一半先開笑未開。
此日不能偷折去，胡蜂直恐趁人來。
653.042 【路入金州江中作】方幹
棹尋椒岸縈迴去，數里時逢一兩家。
知是從來貢金處，江邊牧豎亦披沙。
653.043 【夜會鄭氏昆季林亭】方幹
捲簾圓月照方塘，坐久尊空竹有霜。
白犬吠風驚雁起，猶能一一旋成行。
653.044 【題黃山人庭前孤桂】方幹
映窗孤桂非手植，子落月中聞落時。
仙客此時頭不白，看來看去有枯枝。
653.045 【送僧南遊】方幹
三秋萬里五溪行，風裏孤雲不計程。
若念猩猩解言語，放生先合放猩猩。
653.046 【惜花】方幹
可憐妍豔正當時，剛被狂風一夜吹。
今日流鶯來舊處，百般言語殢空枝。
653.047 【題天柱觀魚尊師舊院】方幹
早識吾師頻到此，芝童藥犬亦相迎。
今師一去無來日，花洞石壇空月明。
653.048 【東陽道中作（一作寒食日）】方幹
百花香氣傍行人，花底垂鞭日易醺。
野父不知寒食節，穿林轉壑自燒雲。
653.049 【題畫建溪圖】方幹
六幅輕綃畫建溪，刺桐花下路高低。
分明記得曾行處，只欠猿聲與鳥啼。
653.050 【蜀中】方幹
遊子去遊多不歸，春風酒味勝餘時。
閒來卻伴巴兒醉，豆蔻花邊唱竹枝。
653.051 【衢州別李秀才】方幹
千山紅樹萬山雲，把酒相看日又曛。
一曲驪歌兩行淚，更知何處再逢君。
653.052 【題君山】方幹
曾於方外見麻姑，聞說君山自古無。
元是崑崙山頂石，海風吹落洞庭湖。
653.053 【題嚴子陵祠二首（後首一作杜荀鶴詩）】方幹
物色旁求至漢庭，一宵同寢見交情。
先生不入雲臺像，贏得桐江萬古名。
蒼翠雲峯開俗眼，泓澄煙水浸塵心。
惟將道業爲芳餌，釣得高名直到今。
653.054 【失題】方幹
十六聲中運手輕，一聲聲似自然聲。
不緣精妙過流輩，爭得江南別有名。
653.055 【句】方幹
弟子已攀桂，先生猶臥雲。（寄李頻及第，見《鑑戒錄》）
把得新詩草裏論。（幹師徐凝，常刺凝云云，
反語爲村裏老也）
枯井夜聞鄰果落，廢巢寒見別禽來。（貽天目中峯客，
以上見《紀事》）
