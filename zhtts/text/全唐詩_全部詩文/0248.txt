第247卷 獨孤及
247.01 【雨後公超谷北原眺望寄高拾遺】獨孤及
崖口雨足收，清光洗高天。虹蜺斂殘靄，山水含碧鮮。
遠空霞破露月輪，薄雲片片成魚鱗。五陵如薺渭如帶，
目極千里關山春。朝來爽氣未易說，畫取花峯贈遠人。
247.02 【自東都還濠州，奉酬王八諫議見贈】獨孤及
關西仕時俱稚容，彪彪之鬢始相逢。天地變化縣城改，
獨有故人交態在。不言會合跡未並，猶以歲寒心相待。
洛陽居守寄酇侯，君著貂冠參運籌。高閣連雲騎省夜，
新文會友涼風秋。青袍白麪昔攜手，冉冉府趨君記否。
雲分雨散十五年，始得一笑樽酒前。未遑少留驟遠別，
況值旅雁鳴秋天。二華舊遊如夢想，他時再會何由緣。
賴君贈我郢中曲，別後相思被管絃。
247.03 【官渡柳歌送李員外承恩往揚州覲省】獨孤及
君不見官渡河兩岸，三月楊柳枝。千條萬條色，
一一勝綠絲。花作鉛粉絮，葉成翠羽帳。此時送遠人，
悵望春水上。遠客折楊柳，依依兩含情。夾郎木蘭舟，
送郎千里行。郎把紫泥書，東征覲庭闈。脫卻貂襜褕，
新著五彩衣。雙鳳並兩翅，將雛東南飛。五兩得便風，
幾日到揚州。莫貪揚州好，客行剩淹留。郎到官渡頭，
春闌已應久。殷勤道遠別，爲謝大堤柳。攀條倘相憶，
五里一回首。明年柳枝黃，問郎還家否。
247.04 【東平蓬萊驛夜宴平盧楊判官醉後贈別姚太守置酒留宴】獨孤及
驛樓漲海壖，秋月寒城邊。相見自不足，況逢主人賢。
夜清酒濃人如玉，一斗何啻直十千。木蘭爲樽金爲杯，
江南急管盧女弦。齊童如花解郢曲，起舞激楚歌採蓮。
固知別多相逢少，樂極哀至心嬋娟。少留莫辭醉，
前路方悠然。明日分飛倘相憶，只應遙望西南天。
247.05 【同岑郎中屯田韋員外花樹歌】獨孤及
東風動地只花發，渭城桃李千樹雪。芳菲可愛不可留，
武陵歸客心欲絕。金華省郎惜佳辰，只持棣萼照青春。
君家自是成蹊處，況有庭花作主人。
247.06 【和李尚書畫射虎圖歌】獨孤及
飢虎呀呀立當路，萬夫震恐百獸怒。彤弓金鏃當者誰，
鳴鞭飛控流星馳。居然畫中見真態，若務除惡不顧私。
時和年豐五兵已，白額未誅壯士恥。分銖遠邇懸彀中，
不中不發思全功。舍矢如破石可裂，應弦盡敵山爲空。
殺氣滿堂觀者駭，颯若崖谷生長風。精微入神在毫末，
作繢造物可同功。方叔秉鉞受命新，丹青起予氣益振，
底綏靜難巧可擬，嗟嘆不足聲成文。他時代天育萬物，
亦以此道安斯民。
247.07 【和贈遠】獨孤及
憶得去年春風至，中庭桃李映瑣窗。美人挾瑟對芳樹，
玉顏亭亭與花雙。今年新花如舊時，去年美人不在茲。
借問離居恨深淺，只應獨有庭花知。
247.08 【和題藤架】獨孤及
蒪々葉成幄，璀璀花落架。花前離心苦，愁至無日夜。
人去藤花千里強，藤花無主爲誰芳。相思歷亂何由盡，
春日迢迢如線長。
247.09 【江上代書寄裴使君】獨孤及
何地離念劇，江皋風雪時。艱難傷遠道，老大怯前期。
疇昔行藏計，只將力命推。能令書信數，猶足緩相思。
247.010 【詣開悟禪師問心法次第寄韓郎中】獨孤及
障深聞道晚，根鈍出塵難。濁劫相從慣，迷途自謂安。
得知身垢妄，始喜額珠完。欲識真如理，君嘗法味看。
247.011 【登後湖（一作登凌湖亭）傷春懷京師故舊】獨孤及
昨日看搖落，驚秋方怨諮。幾經開口笑，復及看花時。
世事空名束，生涯素髮知。山山春草滿，何處不相思。
247.012 【暮春于山谷寺上方遇恩命加官賜服酬皇甫侍御見賀之作】獨孤及
天書到法堂，朽質被榮光。自笑無功德，殊恩謬激揚。
還登建禮署，猶忝會稽章。佳句慚相及，稱仁豈易當。
247.013 【答李滁州題庭前石竹花見寄】獨孤及
殷疑曙霞染，巧類匣刀裁。不怕南風熱，能迎小暑開。
遊蜂憐色好，思婦感年催。覽贈添離恨，愁腸日幾回。
247.014 【得李滁州書以玉潭莊見託，因書春思，以詩代答】獨孤及
春物行將老，懷君意詎堪。朱顏因酒強，白髮對花慚。
日日思瓊樹，書書話玉潭。知同百口累，曷日辦抽簪。
247.015 【答李滁州憶玉潭新居見寄】獨孤及
從來招隱地，未有剖符人。山水能成癖，巢夷擬獨親。
豬肝無足累，馬首敢辭勤。掃灑潭中月，他時望德鄰。
247.016 【將赴京答李紓贈別】獨孤及
膠漆常投分，荊蠻各倦遊。帝鄉今獨往，溝水便分流。
甘作遠行客，深慚不繫舟。思君帶將緩，豈直日三秋。
247.017 【和張大夫秋日有懷呈院中諸公】獨孤及
至公無暇日，高閣閉秋天。肘印拘王事，籬花思長年。
績成心不有，慮澹物猶牽。竊效泉魚躍，因聞郢曲妍。
247.018 【和大夫秋夜書情即事】獨孤及
上略當分閫，高情善閉關。忘機羣動息，無戰五兵閒。
鈴閣風傳漏，書窗月滿山。方知秋興作，非惜二毛斑。
247.019 【送虢州王錄事之任】獨孤及
謂子文章達，當年羽翼高。一經俄白首，三命尚青袍。
未遇須藏器，安卑莫告勞。盤根倘相值，試用發硎刀。
247.020 【送長孫將軍拜歙州之任】獨孤及
臨難敢橫行，遭時取盛名。五兵常典校，四十又專城。
浪逐樓船破，風從虎竹生。島夷今可料，繫頸有長纓。
247.021 【送何員外使湖南】獨孤及
夙昔皆黃綬，差池復瑣闈。上田無晚熟，逸翮果先飛。
前路舟休系，故山雲不歸。王程倘未復，莫遣鯉書稀。
247.022 【送江陵全少卿赴府任】獨孤及
冢司方慎選，劇縣得英髦。固是攀雲漸，何嗟趨府勞。
楚山迎驛路，漢水漲秋濤。鶱翥方茲始，看君六翮高。
247.023 【送虞秀才擢第歸長沙】獨孤及
充賦名今遂，安親事不違。甲科文比玉，歸路錦爲衣。
海運同鵾化，風帆若鳥飛。知君到三徑，松菊有光輝。
247.024 【送陽翟張主簿之任】獨孤及
舊聞陽翟縣，西接鳳高山。作吏同山隱，知君處劇閒。
少年當效用，遠道豈辭艱。遲子揚名後，方期彩服還。
247.025 【送遊員外赴淮西】獨孤及
多君有奇略，投筆佐元戎。已佩郎官印，兼乘御史驄。
使星隨驛騎，歸路有秋風。莫道無書札，他年懷袖空。
247.026 【送馬鄭州】獨孤及
使君朱兩轓，春日整東轅。芳草成皋路，青山涼水源。
勉修循吏跡，以謝主人恩。當使仁風動，遙聽輿頌喧。
247.027 【送義烏韋明府】獨孤及
妙年能致身，陳力復安親。不憚關山遠，寧辭簿領勤。
過江雲滿路，到縣海爲鄰。每嘆違心賞，吳門正早春。
247.028 【送陳王府張長史還京】獨孤及
論齒弟兄列，爲邦前後差。十年方一見，此別復何嗟。
極目故關道，傷心南浦花。少時相憶處，招手望行車。
247.029 【水西館泛舟送王員外】獨孤及
單醪敢獻酢，曲沼荷經過。泛覽親魚鳥，夤緣涉芰荷。
劇談增惠愛，美景借清和。明日汀洲草，依依奈別何。
247.030 【李卿東池夜宴得池字】獨孤及
政成機不擾，心愜宴忘疲。去燭延高月，傾罍就小池。
舞盤迴雪動，弦奏躍魚隨。自是山公興，誰令下士知。
247.031 【九月九日李蘇州東樓宴】獨孤及
是菊花開日，當君乘興秋。風前孟嘉帽，月下庾公樓。
酒解留徵客，歌能破別愁。醉歸無以贈，只奉萬年酬。
247.032 【蕭文學山池宴集】獨孤及
檀欒千畝綠，知是闢疆園。遠岫當庭戶，諸花覆水源。
主人邀盡醉，林鳥助狂言。莫問愁多少，今皆付酒樽。
247.033 【與韓侍御同尋李七舍人不遇，題壁留贈】獨孤及
三徑何寂寂，主人山上山。亭空檐月在，水落釣磯閒。
藥院雞犬靜，酒壚苔蘚班。知君少機事，當待暮雲還。
247.034 【喜辱韓十四郎中書兼封近詩示代書題贈】獨孤及
各牽於役間遊遨，獨坐相思正鬱陶。長跪讀書心暫緩，
短章投我曲何高。宦情緣木知非願，王事敦人敢告勞。
所嘆在官成遠別，徒言岏水才容舠。
247.035 【早發龍沮館舟中寄東海徐司倉鄭司戶】獨孤及
沙禽相呼曙色分，漁浦鳴桹十里聞。正當秋風渡楚水，
況值遠道傷離羣。津頭卻望後湖岸，別處已隔東山雲。
停艫目送北歸翼，惜無瑤華持寄君。
247.036 【酬常郿縣見贈】獨孤及
愛君修政若修身，鰥寡來歸乳雉馴。堂上五絃銷暇日，
邑中千室有陽春。謂乘鳧舄朝天子，卻愧豬肝累主人。
辭後讀君懷縣作，定知三歲字猶新。
247.037 【登山谷寺上方答皇甫侍御臥疾闕陪車騎之後】獨孤及
梵宮香閣攀霞上，天柱孤峯指掌看。漢主馬蹤成蔓草，
法王身相示空棺。雲扶踊塔青霄庳，松蔭禪庭白日寒。
不見戴逵心莫展，賴將新贈比琅玕。
247.038 【答皇甫十六侍御北歸留別作】獨孤及
正當楚客傷春地，豈是騷人道別時。俱徇空名嗟欲老，
況將行役料前期。勞生多故應同病，羸馬單車莫自悲。
明日相望隔雲水，解顏唯有袖中詩。
247.039 【答李滁州見寄】獨孤及
相逢遽嘆別離牽，三見江皋蕙草鮮。白髮俱生歡未再，
滄洲獨往意何堅。愁看郡內花將歇，忍過山中月屢圓。
終日望君休汝騎，愧無堪報起予篇。
247.040 【得柳員外書封寄近詩書中兼報新主行營兵馬因代書戲答】獨孤及
郎官作掾心非好，儒服臨戎政已聞。說劍嘗宗漆園吏。
戒嚴應笑棘門軍。遙知抵掌論皇道，時復吟詩向白雲。
百越待君言即敘，相思不敢愴離羣。
247.041 【同皇甫侍御齋中春望見示之作】獨孤及
望遠思歸心易傷，況將衰鬢偶年光。時攀芳樹愁花盡，
晝掩高齋厭日長。甘比流波辭舊浦，忍看新草遍橫塘。
因君贈我江楓詠，春思如今未易量。
247.042 【傷春贈遠】獨孤及
去水流年日並馳，年光客思兩相隨。諮嗟斑鬢今承弁，
慚愧新荷又發池。楊柳逶迤愁遠道，鷓鴣啁哳怨南枝。
憶君何啻同瓊樹，但向春風送別離。
247.043 【奉和中書常舍人晚秋集賢院即事寄贈徐薛二侍御】獨孤及
漢家金馬署，帝座紫微郎。圖籍凌羣玉，歌詩冠柏梁。
陰陰萬年樹，肅肅五經堂。揮翰忘朝食，研精待夕陽。
晴空露盤迥，秋月瑣窗涼。遠興生斑鬢，高情寄縹囊。
葳蕤雙鸑鷟，夙昔並翱翔。汲冢同刊謬，蓬山共補亡。
差池摧羽翮，流落限江湘。禁省一分袂，昊天三雨霜。
石渠遺蹟滿，水國暮雲長。早晚朝宣室，歸時道路光。
247.044 【江寧酬鄭縣劉少府兄贈別作】獨孤及
往年脫縫掖，接武仕關西。結綬腰章並，趨階手板齊。
仙山不用買，朋酒日相攜。抵掌誇潭壑，忘情向組珪。
事遷時既往，年長跡逾暌。何爲青雲器，猶嗟濁水泥。
役牽方遠別，道在或先迷。莫見良田晚，遭時亦杖藜。
247.045 【送李賓客荊南迎親】獨孤及
宗室劉中壘，文場謝客兒。當爲天北斗，曾使海西陲。
毛節精誠著，銅樓羽翼施。還申供帳別，言赴倚門期。
恩渥沾行李，晨昏在路岐。君親兩報遂，不敢議傷離。
247.046 【題玉潭】獨孤及
碧玉徒強名，冰壺難比德。唯當寂照心，可並奫淪色。
247.047 【海上懷華中舊遊寄鄭縣劉少府造、渭南王少府崟】獨孤及
涼風臺上三峯月，不夜城邊萬里沙。
離別莫言關塞遠，夢魂長在子真家。
247.048 【和虞部韋郎中尋楊駙馬不遇】獨孤及
金屋瓊臺蕭史家，暮春三月渭州花。
到君仙洞不相見，謂已吹簫乘早霞。
247.049 【李張皇甫閻權等數公並有送別之作見寄因答】獨孤及
洞庭正波蘋葉衰，豈是秦吳遠別時。
謝君篋中綺端贈，何以報之長相思。
247.050 【將還越留別豫章諸公】獨孤及
客鳥倦飛思舊林，裴徊猶戀衆花陰。
他時相憶雙航葦，莫問吳江深不深。
247.051 【送別荊南張判官】獨孤及
輶車駱馬往從誰，夢浦蘭臺日更遲。
欲識桃花最多處，前程問取武陵兒。
247.052 【陪王員外北樓宴待月】獨孤及
勸酒論心夜不疲，含情有待問誰思。
佇看晴月澄澄影，來照江樓酩酊時。
247.053 【垂花塢醉後戲題（賦得俱字韻）】獨孤及
紫蔓青條拂酒壺，落花時與竹風俱。
歸時自負花前醉，笑向鰷魚問樂無。
