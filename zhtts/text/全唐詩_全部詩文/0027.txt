第027卷 雜曲歌辭
27.01 【雜曲歌辭·遼東行】王建
遼東萬里遼水曲，古戍無城復無屋。黃雲蓋地雪作山，
不惜黃金買衣服。戰回各自收弓箭，正西回面家鄉遠。
年年郡縣送徵人，將與遼東作丘坂。寧爲草木鄉中生，
有身不向遼東行。
27.02 【雜曲歌辭·渡遼水】王建
渡遼水，此去咸陽五千裏。來時父母知隔生，
重著衣裳如送死。亦有白骨歸咸陽，營家各與題本鄉。
身在應無回渡日，駐馬相看遼水傍。
27.03 【雜曲歌辭·昔昔鹽·垂柳覆金堤】趙嘏
新年垂柳色，嫋嫋對空閨。不畏芳菲好，自緣離別啼。
因風飄玉戶，向日映金堤。驛使何時度，還將贈隴西。
27.04 【雜曲歌辭·昔昔鹽·蘼蕪葉復齊】趙嘏
提筐紅葉下，度日採蘼蕪。掬翠香盈袖，看花憶故夫。
葉齊誰復見，風暖恨偏孤。一被春光累，容顏與昔殊。
27.05 【雜曲歌辭·昔昔鹽·水溢芙蓉沼】趙嘏
淥沼春光後，青青草色濃。綺羅驚翡翠，暗粉妒芙蓉。
雲遍窗前見，荷翻鏡裏逢。將心託流水，終日渺無從。
27.06 【雜曲歌辭·昔昔鹽·花飛桃李蹊】趙嘏
遠期難可託，桃李自依依。花徑無容跡，戎裘未下機。
隨風開又落，度日掃還飛。欲折枝枝贈，那知歸不歸。
27.07 【雜曲歌辭·昔昔鹽·採桑秦氏女】趙嘏
南陌採桑出，誰知妾姓秦。獨憐傾國貌，不負早鶯春。
珠履蕩花溼，龍鉤折桂新。使君那駐馬，自有侍中人。
27.08 【雜曲歌辭·昔昔鹽·織錦竇家妻】趙嘏
當年誰不羨，分作竇家妻。錦字行行苦，羅帷日日啼。
豈知登隴遠，只恨下機迷。直候陽關使，殷勤寄海西。
27.09 【雜曲歌辭·昔昔鹽·關山別蕩子】趙嘏
那堪聞蕩子，迢遞涉關山。腸爲馬嘶斷，衣從淚滴斑。
愁看塞上路，詎惜鏡中顏。儻見徵西雁，應傳一字還。
27.010 【雜曲歌辭·昔昔鹽·風月守空閨】趙嘏
良人猶遠戍，耿耿夜閨空。繡戶流宵月，羅帷坐曉風。
魂飛沙帳北，腸斷玉關中。尚自無消息，錦衾那得同。
27.011 【雜曲歌辭·昔昔鹽·恆斂千金笑】趙嘏
玉顏恆自斂，羞出鏡臺前。早惑陽城客，今悲華錦筵。
從軍人更遠，投喜鵲空傳。夫婿交河北，迢迢路幾千。
27.012 【雜曲歌辭·昔昔鹽·長垂雙玉啼】趙嘏
雙雙紅淚墮，度日暗中啼。雁出居延北，人猶遼海西。
向燈垂玉枕，對月灑金閨。不惜羅衣溼，惟愁歸意迷。
27.013 【雜曲歌辭·昔昔鹽·蟠龍隨鏡隱】趙嘏
鸞鏡無由照，蛾眉豈忍看。不知愁發換，空見隱龍蟠。
那愜紅顏改，偏傷白日殘。今朝窺玉匣，雙淚落闌干。
27.014 【雜曲歌辭·昔昔鹽·綵鳳逐帷低】趙嘏
巧繡雙飛鳳，朝朝伴下帷。春花那見照，暮色已頻欺。
欲卷思君處，將啼裛淚時。何年征戍客，傳語報佳期。
27.015 【雜曲歌辭·昔昔鹽·驚魂同夜鵲】趙嘏
萬里無人見，衆情難與論。思君常入夢，同鵲屢驚魂。
孤寢紅羅帳，雙啼玉箸痕。妾心甘自保，豈復暫忘恩。
27.016 【雜曲歌辭·昔昔鹽·倦寢聽晨雞】趙嘏
去去邊城騎，愁眠掩夜閨。披衣窺落月，拭淚待鳴雞。
不憤連年別，那堪長夜啼。功成應自恨，早晚發遼西。
27.017 【雜曲歌辭·昔昔鹽·暗牖懸蛛網】趙嘏
暗中蛛網織，歷亂綺窗前。萬里終無信，一條徒自懸。
分從珠露滴，愁見隙風牽。妾意何聊賴，看看劇斷絃。
27.018 【雜曲歌辭·昔昔鹽·空梁落燕泥】趙嘏
春至今朝燕，花時伴獨啼。飛斜珠箔隔，語近畫梁低。
帷卷閒窺戶，牀空暗落泥。誰能長對此，雙去復雙棲。
27.019 【雜曲歌辭·昔昔鹽·前年過代北】趙嘏
代北幾千裏，前年又復經。燕山雲自合，胡塞草應青。
鐵馬喧鼙鼓，蛾眉怨錦屏。不知羌笛曲，掩淚若爲聽。
27.020 【雜曲歌辭·昔昔鹽·今歲往遼西】趙嘏
萬里飛書至，聞君已渡遼。只諳新別苦，忘卻舊時嬌。
烽戍年將老，紅顏日向凋。胡沙兼漢苑，相望幾迢迢。
27.021 【雜曲歌辭·昔昔鹽·一去無還意】趙嘏
良人徵絕域，一去不言還。百戰攻胡虜，三冬阻玉關。
蕭蕭邊馬思，獵獵戍旗閒。獨把千重恨，連年未解顏。
27.022 【雜曲歌辭·昔昔鹽·那能惜馬蹄】趙嘏
雲中路杳杳，江畔草萋萋。妾久垂珠淚，君何惜馬蹄。
邊風悲曉角，營月怨春鼙。未道休徵戰，愁眉又復低。
27.023 【雜曲歌辭·水調歌第一】
平沙落日大荒西，隴上明星高復低。
孤山幾處看烽火，壯士連營候鼓鼙。
27.024 【雜曲歌辭·水調歌第二】
猛將關西意氣多，能騎駿馬弄雕戈。
金鞍寶鉸精神出，笛倚新翻水調歌。
27.025 【雜曲歌辭·水調歌第三】
王孫別上綠珠輪，不羨名公樂此身。
戶外碧潭春洗馬，樓前紅燭夜迎人。
27.026 【雜曲歌辭·水調歌第四】
隴頭一段氣長秋，舉目蕭條總是愁。
只爲徵人多下淚，年年添作斷腸流。
27.027 【雜曲歌辭·水調歌第五】
雙帶仍分影，同心巧結香。不應須換彩，意欲媚濃妝。
27.028 【雜曲歌辭·入破第一】
細草河邊一雁飛，黃龍關裏掛戎衣。
爲受明王恩寵甚，從事經年不復歸。
27.029 【雜曲歌辭·入破第二】
錦城絲管日紛紛，半入江風半入雲。
此曲只應天上去，人間能得幾回聞。
27.030 【雜曲歌辭·入破第三】
昨夜遙歡出建章，今朝綴賞度昭陽。
傳聲莫閉黃金屋，爲報先開白玉堂。
27.031 【雜曲歌辭·入破第四】
日晚笳聲咽戍樓，隴雲漫漫水東流。
行人萬里向西去，滿目關山空恨愁。
27.032 【雜曲歌辭·入破第五】
千年一遇聖明朝，願對君王舞細腰。
乍可當熊任生死，誰能伴鳳上雲霄。
27.033 【雜曲歌辭·第六徹】
閨燭無人影，羅屏有夢魂。近來音耗絕，終日望君門。
27.034 【雜曲歌辭·水調】吳融
鑿河千里走黃沙，浮殿西來動日華。
可道新聲是亡國，且貪惆悵後庭花。
27.035 【雜曲歌辭·堂堂】李義府
鏤月成歌扇，裁雲作舞衣。自憐迴雪影，好取洛川歸。
懶正鴛鴦被，羞褰玳瑁牀。春風別有意，密處也尋香。
27.036 【雜曲歌辭·堂堂】李義府
堂堂復堂堂，紅脫梅灰香。十年粉蠹生畫梁，
飢蟲不食推碎黃。蕙花已老桃葉長，禁院懸簾隔御光。
華清源中礜石湯，裴回百鳳隨君王。
27.037 【雜曲歌辭·涼州歌第一】
漢家宮裏柳如絲，上苑桃花連碧池。
聖壽已傳千歲酒，天文更賞百僚詩。
27.038 【雜曲歌辭·涼州歌第二】
朔風吹葉雁門秋，萬里煙塵昏戍樓。
征馬長思青海北，胡笳夜聽隴山頭。
27.039 【雜曲歌辭·涼州歌第三】
開篋淚沾襦，見君前日書。夜臺空寂寞，猶見紫雲車。
27.040 【雜曲歌辭·排遍第一】
三秋陌上早霜飛，羽獵平田淺草齊。
錦背蒼鷹初出按，五花驄馬喂來肥。
27.041 【雜曲歌辭·排遍第二】
鴛鴦殿裏笙歌起，翡翠樓前出舞人。
喚上紫微三五夕，聖明方壽一千春。
27.042 【雜曲歌辭·涼州詞】耿湋
國使翩翩隨旆旌，隴西岐路足荒城。
氈裘牧馬胡雛小，日暮蕃歌三兩聲。
27.043 【雜曲歌辭·涼州詞】張籍
邊城暮雨雁飛低，蘆筍初生漸欲齊。
無數鈴聲遙過磧，應馱白練到安西。
古鎮城門白磧開，胡兵往往傍沙堆。
巡邊使客行應早，每待平安火到來。
鳳林關裏水東流，白草黃榆六十秋。
邊將皆承主恩澤，無人解道取涼州。
27.044 【雜曲歌辭·涼州詞】薛逢
昨夜蕃兵報國仇，沙州都護破涼州。
黃河九曲今歸漢，塞外縱橫戰血流。
27.045 【雜曲歌辭·太和第一】
國門卿相舊山莊，聖主移來宴綠芳。
簾外輾爲車馬路，花間踏出舞人場。
27.046 【雜曲歌辭·太和第二】
國鳥尚含天樂轉，寒風猶帶御衣香。
爲報碧潭明月夜，會須留賞待君王。
27.047 【雜曲歌辭·太和第三】
庭前鵲繞相思樹，井上鶯歌爭刺桐。
含情少婦悲春草，多是良人學轉蓬。
27.048 【雜曲歌辭·太和第四】
塞北江南共一家，何須淚落怨黃沙。
春酒半酣千日醉，庭前還有落梅花。
27.049 【雜曲歌辭·太和第五徹】
我皇膺運太平年，四海朝宗會百川。
自古幾多明聖主，不如今帝勝堯天。
27.050 【雜曲歌辭·伊川歌第一】
秋風明月獨離居，蕩子從戎十載餘。
徵人去日殷勤屬，歸雁來時數寄書。
27.051 【雜曲歌辭·伊川歌第二】
彤闈曉闢萬鞍回，玉輅春遊薄晚開。
渭北清光搖草樹，州南嘉景入樓臺。
27.052 【雜曲歌辭·伊川歌第三】
聞道黃花戍，頻年不解兵。可憐閨裏月，偏照漢家營。
27.053 【雜曲歌辭·伊川歌第四】
千里東歸客，無心憶舊遊。掛帆遊白水，高枕到青州。
27.054 【雜曲歌辭·伊川歌第五】
桂殿江烏對，雕屏海燕重。只應多釀酒，醉罷樂高鍾。
27.055 【雜曲歌辭·入破第一】
千門今夜曉初晴，萬里天河徹帝京。
璨璨繁星駕秋色，棱棱霜氣韻鐘聲。
27.056 【雜曲歌辭·入破第二】
長安二月柳依依，西出流沙路漸微。
閼氏山上春光少，相府庭邊驛使稀。
27.057 【雜曲歌辭·入破第三】
三秋大漠冷溪山，八月嚴霜變草顏。
卷旆風行宵渡磧，銜枚電掃曉應還。
27.058 【雜曲歌辭·入破第四】
行樂三陽早，芳菲二月春。閨中紅粉態，陌上看花人。
27.059 【雜曲歌辭·入破第五】
君住孤山下，煙深夜徑長。轅門渡綠水，遊苑繞垂楊。
27.060 【雜曲歌辭·陸州歌第一】
分野中峯變，陰晴衆壑殊。欲投人處宿，隔浦問樵夫。
27.061 【雜曲歌辭·陸州歌第二】
共得煙霞徑，東歸山水遊。蕭蕭望林夜，寂寂坐中秋。
27.062 【雜曲歌辭·陸州歌第三】
香氣傳空滿，妝花映薄紅。歌聲天仗外，舞態御樓中。
27.063 【雜曲歌辭·排遍第一】
樹發花如錦，鶯啼柳若絲。更逢歡宴地，愁見別離時。
27.064 【雜曲歌辭·排遍第二】
明月照秋葉，西風響夜砧。強言徒自亂，往事不堪尋。
27.065 【雜曲歌辭·排遍第三】
坐對銀釭曉，停留玉箸痕。君門常不見，無處謝前恩。
27.066 【雜曲歌辭·排遍第四】
曙月當窗滿，徵人出塞遙。畫樓終日閉，清管爲誰調。
27.067 【雜曲歌辭·簇拍陸州】
西去輪臺萬里餘，故鄉音耗日應疏。
隴山鸚鵡能言語，爲報閨人數寄書。
27.068 【雜曲歌辭·石州】
自從君去遠巡邊，終日羅幃獨自眠。看花情轉切，
攬鏡淚如泉。一自離君後，啼多雙臉穿。
何時狂虜滅，免得更留連。
27.069 【雜曲歌辭·蓋羅縫】
秦時明月漢時關，萬里徵人尚未還。
但願龍庭神將在，不教胡馬渡陰山。
音書杜絕白狼西，桃李無顏黃鳥啼。
寒鳥春深歸去盡，出門腸斷草萋萋。
27.070 【雜曲歌辭·雙帶子】
私言切語誰人會，海燕雙飛繞畫梁。
君學秋胡不相識，妾亦無心去採桑。
27.071 【雜曲歌辭·崑崙子】
揚子譚經去，淮王載酒過。醉來啼鳥喚，坐久落花多。
27.072 【雜曲歌辭·祓禊曲】
昨見春條綠，那知秋葉黃。蟬聲猶未斷，寒雁已成行。
金谷園中柳，春來已舞腰。那堪好風景，獨上洛陽橋。
何處堪愁思，花間長樂宮。君王不重客，泣淚向春風。
27.073 【雜曲歌辭·上巳樂】張祜
猩猩血彩系頭標，天上齊聲舉畫橈。
卻是內人爭意切，六宮羅袖一時招。
27.074 【雜曲歌辭·穆護砂】
玉管朝朝弄，清歌日日新。折花當驛路，寄與隴頭人。
27.075 【雜曲歌辭·思歸樂】
晚日催弦管，春風入綺羅。杏花如有意，偏落舞衫多。
萬里春應盡，三江雁亦稀。連天漢水廣，孤客未言歸。
27.076 【雜曲歌辭·金殿樂】
入夜秋砧動，千門起四鄰。不緣樓上月，應爲隴頭人。
27.077 【雜曲歌辭·胡渭州】
亭亭孤月照行舟，寂寂長江萬里流。
鄉國不知何處是，雲山漫漫使人愁。
楊柳千尋色，桃花一苑芳。風吹入簾裏，惟有惹衣香。
27.078 【雜曲歌辭·戎渾】
風勁角弓鳴，將軍獵渭城。草枯鷹眼疾，雪盡馬蹄輕。
27.079 【雜曲歌辭·牆頭花】
蟋蟀鳴洞房，梧桐落金井。爲君裁舞衣，天寒剪刀冷。
妾有羅衣裳，秦王在時作。爲舞春風多，秋來不堪著。
27.080 【雜曲歌辭·採桑】
自古多征戰，由來尚甲兵。長驅千里去，一舉兩蕃平。
按劍從沙漠，歌謠滿帝京。寄言天下將，須立武功名。
27.081 【雜曲歌辭·楊下采桑】
飛絲惹綠塵，軟葉對孤輪。今朝入園去，物色強看人。
27.082 【雜曲歌辭·破陣樂】
秋來四面足風沙，塞外徵人暫別家。
千里不辭行路遠，時光早晚到天涯。
漢兵出頓金微，照日明光鐵衣。百里火幡焰焰，
千行雲騎騑騑。蹙踏遼河自竭，鼓譟燕山可飛。
正屬四方朝賀，端知萬舞皇威。
少年膽氣凌雲，共許驍雄出羣。匹馬城南挑戰，
單刀薊北從軍。一鼓鮮卑送款，五餌單于解紛。
誓欲成名報國，羞將開口論勳。
27.083 【雜曲歌辭·戰勝樂】
百戰得功名，天兵意氣生。三邊永不戰，此是我皇英。
27.084 【雜曲歌辭·劍南臣】
不分君恩斷，觀妝視鏡中。容華尚春日，嬌愛已秋風。
枕蓆臨窗曉，屏帷對月空。年年後庭樹，芳悴在深宮。
27.085 【雜曲歌辭·徵步郎】
塞外虜塵飛，頻年度磧西。死生隨玉劍，辛苦向金微。
27.086 【雜曲歌辭·嘆疆場】
聞道行人至，妝梳對鏡臺。淚痕猶尚在，笑靨自然開。
27.087 【雜曲歌辭·塞姑】
昨日盧梅塞口，整見諸人鎮守。
都護三年不歸，折盡江邊楊柳。
27.088 【雜曲歌辭·水鼓子】
雕弓白羽獵初回，薄夜牛羊復下來。
夢水河邊秋草合，黑山峯外陣雲開。
27.089 【雜曲歌辭·婆羅門】
回樂峯前沙似雪，受降城外月如霜。
不知何處吹蘆管，一夜徵人盡望鄉。
27.090 【雜曲歌辭·浣沙女】
南陌春風早，東鄰去日斜。千花開瑞錦，香撲美人車。
長樂青門外，宜春小苑東。樓開萬戶上，人向百花中。
27.091 【雜曲歌辭·鎮西】
天邊物色更無春，只有羊羣與馬羣。
誰家營裏吹羌笛，哀怨教人不忍聞。
歲去年來拜聖朝，更無山闕對溪橋。
九門楊柳渾無半，猶自千條與萬條。
27.092 【雜曲歌辭·回紇】
曾聞瀚海使難通，幽閨少婦罷裁縫。緬想邊庭征戰苦，
誰能對鏡治愁容。久戍人將老，須臾變作白頭翁。
27.093 【雜曲歌辭·長命女】
雲送關西雨，風傳渭北秋。孤燈然客夢，寒杵搗鄉愁。
27.094 【雜曲歌辭·醉公子】
昨日春園飲，今朝倒接【罒離】。誰人扶上馬，不省下樓時。
27.021 【雜曲歌辭·一片子】
柳色青山映，梨花雪鳥藏。綠窗桃李下，閒坐嘆春芳。
27.022 【雜曲歌辭·甘州】
欲使傳消息，空書意不任。寄君明月鏡，偏照故人心。
27.023 【雜曲歌辭·濮陽女】
雁來書不至，月照獨眠房。賤妾多愁思，不堪秋夜長。
27.024 【雜曲歌辭·相府蓮】
夜聞鄰婦泣，切切有餘哀。即問緣何事，徵人戰未回。
27.025 【雜曲歌辭·簇拍相府蓮】
莫以今時寵，寧無舊日恩。看花滿眼淚，不共楚王言。
閨燭無人影，羅屏有夢魂。近來音耗絕，終日望應門。
27.026 【雜曲歌辭·離別難】
此別難重陳，花深復變人。來時梅覆雪，去日柳含春。
物候催行客，歸途淑氣新。剡川今已遠，魂夢暗相親。
27.027 【雜曲歌辭·離別難】白居易
綠楊陌上送行人，馬去車回一望塵。
不覺別時紅淚盡，歸來無淚可沾巾。
27.028 【雜曲歌辭·山鷓鴣】
玉關征戍久，空閨人獨愁。寒露溼青苔，別來蓬鬢秋。
人坐青樓晚，鶯語百花時。愁人多自老，腸斷君不知。
27.029 【雜曲歌辭·鷓鴣詞】李益
湘江斑竹枝，錦翼鷓鴣飛。處處湘陰合，郎從何處歸。
27.030 【雜曲歌辭·鷓鴣詞】李涉
湘江煙水深，沙岸隔楓林。何處鷓鴣飛，日斜斑竹陰。
二女虛垂淚，三閭枉自沉。惟有鷓鴣鳥，獨傷行客心。
越岡連越井，越鳥更南飛。何處鷓鴣啼，夕煙東嶺歸。
嶺頭行人少，天涯北客稀。鷓鴣啼別處，相對淚沾衣。
27.031 【雜曲歌辭·樂世】白居易
管急絲繁拍漸稠，綠腰宛轉曲終頭。
誠知樂世聲聲樂，老病人聽未免愁。
27.032 【雜曲歌辭·急樂世】白居易
正抽碧線繡紅羅，忽聽黃鶯斂翠蛾。
秋思冬愁春恨望，大都不得意時多。
27.033 【雜曲歌辭·何滿子】白居易
世傳滿子是人名，臨就刑時曲始成。
一曲四詞歌八疊，從頭便是斷腸聲。
27.034 【雜曲歌辭·何滿子】薛逢
繫馬宮槐老，持懷店菊黃。故交今不見，流恨滿川光。
27.035 【雜曲歌辭·清平調】李白
雲想衣裳花想容，春風拂檻露華濃。
若非羣玉山頭見，會向瑤臺月下逢。
一枝紅豔露凝香，雲雨巫山枉斷腸。
借問漢宮誰得似，可憐飛燕倚新妝。
名花傾國兩相歡，長得君王帶笑看。
解釋春風無限恨，沉香亭北倚闌干。
27.036 【雜曲歌辭·回波樂】李景伯
回波爾時酒卮，微臣職在箴規。
侍宴既過三爵，喧譁竊恐非儀。
27.037 【雜曲歌辭·聖明樂】張仲素
玉帛殊方至，歌鐘比屋聞。華夷今一貫，同賀聖明君。
九陌祥煙合，千春瑞月明。宮花將苑柳，先發鳳凰城。
27.038 【雜曲歌辭·聖明樂】令狐楚
海浪恬丹徼，邊塵靖黑山。從今萬里外，不復鎮蕭關。
27.039 【雜曲歌辭·大酺樂（商調曲）】
淚滴珠難盡，容殘玉易銷。儻隨明月去，莫道夢魂遙。
27.040 【雜曲歌辭·大酺樂】杜審言
聖後乘乾日，皇明御歷辰。紫宮初啓坐，蒼璧正臨春。
雷雨垂膏澤，金錢賜下人。詔酺歡賞遍，交泰睹惟新。
毗陵震澤九州通，士女歡娛萬國同。伐鼓撞鐘驚海上，
新妝袨服照江東。梅花落處疑殘雪，柳葉開時任好風。
大德不官逢道泰，天長地久屬年豐。
27.041 【雜曲歌辭·大酺樂】張祜
車駕東來值太平，大酺三日洛陽城。
小兒一伎竿頭絕，天下傳呼萬歲聲。
紫陌酺歸日欲斜，紅塵開路薛王家。
雙鬟前說樓前鼓，兩伎爭輪好結花。
27.042 【雜曲歌辭·千秋樂】張祜
八月平時花萼樓，萬方同樂奏千秋。
傾城人看長竿出，一伎初成趙解愁。
27.043 【雜曲歌辭·火鳳辭】李百藥
歌聲扇裏出，妝影扇中輕。未能令掩笑，何處欲鄣聲。
知音自不惑，得念是分明。莫見雙嚬斂，疑人含笑情。
佳人靚晚妝，清唱動蘭房。影入含風扇，聲飛照日梁。
嬌嚬眉際斂，逸韻口中香。自有橫陳分，應憐秋夜長。
27.044 【雜曲歌辭·熱戲樂】張祜
熱戲爭心劇火燒，銅槌暗執不相饒。
上皇失喜寧王笑，百尺幢竿果動搖。
27.045 【雜曲歌辭·春鶯囀】張祜
興慶池南柳未開，太真先把一枝梅。
內人已唱春鶯囀，花下傞傞軟舞來。
27.046 【雜曲歌辭·達摩支】溫庭筠
搗麝成塵香不滅，拗蓮作寸絲難絕。紅淚文姬洛水春，
白頭蘇武天山雪。君不見無愁高緯花漫漫，
漳浦宴餘清露寒。一旦臣僚共囚虜，欲吹羌管先汍瀾。
舊臣頭鬢霜華早，可惜雄心醉中老。萬古春歸夢不歸，
鄴城風雨連天草。
27.047 【雜曲歌辭·如意娘】武則天
看朱成碧思紛紛，憔悴支離爲憶君。
不信比來長下淚，開箱驗取石榴裙。
27.048 【雜曲歌辭·雨霖鈴】張祜
雨霖鈴夜卻歸秦，猶是張徽一曲新。
長說上皇垂淚教，月明南內更無人。
27.049 【雜曲歌辭·桂花曲】
可憐天上桂花孤，試問姮娥更要無。
月宮幸有閒田地，何不中央種兩株。
27.050 【雜曲歌辭·渭城曲】王維
渭城朝雨浥輕塵，客舍青青柳色春。
勸君更盡一杯酒，西出陽關無故人。
