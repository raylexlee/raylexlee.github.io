第209卷 賈邕 等
209.01 【送蕭穎士赴東府得路字】賈邕
子欲適東周，門人盈歧路。高標信難仰，薄官非始務。
綿邈千里途，裴回四郊暮。徵車日雲遠，撫已慚深顧。
209.02 【送蕭穎士赴東府得適字】劉舟
大名掩諸古，獨斷無不適。德遂天下宗，官爲幕中客。
驪山浮雲散，灞岸零雨夕。請業非遠期，圓光再生魄。
209.03 【送蕭穎士赴東府得離字】長孫鑄
大德詎可擬，高梧有長離。素懷經綸具，昭世猶安卑。
落日去關外，悠悠隔山陂。我心如浮雲，千里相追隨。
209.04 【送蕭穎士赴東府，得還字】房白
夫子高世跡，時人不可攀。今予亦云幸，謬得承溫顏。
良策資入幕，遂行從近關。青春灞亭別，此去何時還。
209.05 【送蕭穎士赴東府，得引字】元晟
吾見夫子德，誰雲習相近。數仞不可窺，言味終難盡。
處喧慮常澹，作吏心亦隱。更有嵩少峯，東南爲勝引。
209.06 【送蕭穎士赴東府，得淺字】劉太沖
吾師繼微言，贊述在墳典。寸祿聊自資，平生宦情鮮。
逶遲東州路，春草深復淺。日遠夫子門，中心曷由展。
209.07 【送蕭穎士赴東府，得草字】姚發
天生良史筆，浪跡擅文藻。中夏授參謀，東夷願聞道。
行軒玩春日，餞席藉芳草。幸得師季良，欣留篋笥寶。
209.08 【送蕭穎士赴東府，得往字】鄭愕
斤溪數畝田，素心擬長往。繄君曲得引，使我纓俗網。
風塵豈不勞，道義成心賞。春郊桃李月，忍此戒徵兩。
209.09 【送蕭穎士赴東府，得散字】殷少野
官閒幕府下，聊以任縱誕。文學魯仲尼，高標嵇中散。
出門時雨潤，對酒春風暖。感激知己恩，別離魂欲斷。
209.010 【送蕭穎士赴東府，得君字】鄔載
策名十二載，獨立先斯文。邇來及門者，半已升青雲。
青雲豈無姿，黃鵠素不羣。一辭芸香吏，幾歲滄江濆。
散職既不羈，天聽亦昭聞。雖承急賢詔，未謁陶唐君。
薄俸還自急，此言那足雲。和風媚東郊，時物滋南薰。
蕙草正可摘，豫章猶未分。宗師忽千里，使我心氛氳。
