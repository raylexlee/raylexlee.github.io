第225卷 杜甫
225.01 【喜達行在所三首（原注：自京竄至鳳翔）】杜甫
西憶岐陽信，無人遂卻回。眼穿當落日，心死著寒灰。
霧樹行相引，蓮峯望忽開。所親驚老瘦，辛苦賊中來。
愁思胡笳夕，淒涼漢苑春。生還今日事，間道暫時人。
司隸章初睹，南陽氣已新。喜心翻倒極，嗚咽淚沾巾。
死去憑誰報，歸來始自憐。猶瞻太白雪，喜遇武功天。
影靜千官裏，心蘇七校前。今朝漢社稷，新數中興年。
225.02 【得家書】杜甫
去憑遊客寄，來爲附家書。今日知消息，他鄉且舊居。
熊兒幸無恙，驥子最憐渠。臨老羈孤極，傷時會合疏。
二毛趨帳殿，一命侍鸞輿。北闕妖氛滿，西郊白露初。
涼風新過雁，秋雨欲生魚。農事空山裏，眷言終荷鋤。
225.03 【奉贈嚴八閣老】杜甫
扈聖登黃閣，明公獨妙年。蛟龍得雲雨，鵰鶚在秋天。
客禮容疏放，官曹可接聯。新詩句句好，應任老夫傳。
225.04 【奉送郭中丞兼太僕卿充隴右節度使三十韻（郭英乂）】杜甫
詔發西山將，秋屯隴右兵。淒涼餘部曲，燀赫舊家聲。
鵰鶚乘時去，驊騮顧主鳴。艱難須上策，容易即前程。
斜日當軒蓋，高風捲旆旌。松悲天水冷，沙亂雪山清。
和虜猶懷惠，防邊不敢驚。古來於異域，鎮靜示專征。
燕薊奔封豕，周秦觸駭鯨。中原何慘黷，餘孽尚縱橫。
箭入昭陽殿，笳吟細柳營。內人紅袖泣，王子白衣行。
宸極祅星動，園陵殺氣平。空餘金碗出，無復繐帷輕。
毀廟天飛雨，焚宮火徹明。罘罳朝共落，棆桷夜同傾。
三月師逾整，羣胡勢就烹。瘡痍親接戰，勇決冠垂成。
妙譽期元宰，殊恩且列卿。幾時回節鉞，戮力掃欃槍。
圭竇三千士，雲梯七十城。恥非齊說客，只似魯諸生。
通籍微班忝，周行獨坐榮。隨肩趨漏刻，短髮寄簪纓。
徑欲依劉表，還疑厭禰衡。漸衰那此別，忍淚獨含情。
廢邑狐狸語，空村虎豹爭。人頻墜塗炭，公豈忘精誠。
元帥調新律，前軍壓舊京。安邊仍扈從，莫作後功名。
225.05 【送楊六判官使西蕃】杜甫
送遠秋風落，西征海氣寒。帝京氛祲滿，人世別離難。
絕域遙懷怒，和親願結歡。敕書憐贊普，兵甲望長安。
宣命前程急，惟良待士寬。子云清自守，今日起爲官。
垂淚方投筆，傷時即據鞍。儒衣山鳥怪，漢節野童看。
邊酒排金醆，夷歌捧玉盤。草輕蕃馬健，雪重拂廬幹。
慎爾參籌畫，從茲正羽翰。歸來權可取，九萬一朝摶。
225.06 【月】杜甫
天上秋期近，人間月影清。入河蟾不沒，搗藥兔長生。
只益丹心苦，能添白髮明。干戈知滿地，休照國西營。
225.07 【留別賈嚴二閣老兩院補闕（得雲字）】杜甫
田園須暫往，戎馬惜離羣。去遠留詩別，愁多任酒醺。
一秋常苦雨，今日始無雲。山路時吹角，那堪處處聞。
225.08 【晚行口號】杜甫
三川不可到，歸路晚山稠。落雁浮寒水，飢烏集戍樓。
市朝今日異，喪亂幾時休。遠愧梁江總，還家尚黑頭。
225.09 【獨酌成詩】杜甫
燈花何太喜，酒綠正相親。醉裏從爲客，詩成覺有神。
兵戈猶在眼，儒術豈謀身。共被微官縛，低頭愧野人。
225.010 【行次昭陵】杜甫
舊俗疲庸主，羣雄問獨夫。讖歸龍鳳質，威定虎狼都。
天屬尊堯典，神功協禹謨。風雲隨絕足，日月繼高衢。
文物多師古，朝廷半老儒。直詞寧戮辱，賢路不崎嶇。
往者災猶降，蒼生喘未蘇。指麾安率土，盪滌撫洪爐。
壯士悲陵邑，幽人拜鼎湖。玉衣晨自舉，鐵馬汗常趨。
松柏瞻虛殿，塵沙立暝途。寂寥開國日，流恨滿山隅。
225.011 【重經昭陵】杜甫
草昧英雄起，謳歌歷數歸。風塵三尺劍，社稷一戎衣。
翼亮貞文德，丕承戢武威。聖圖天廣大，宗祀日光輝。
陵寢盤空曲，熊羆守翠微。再窺松柏路，還見五雲飛。
225.012 【喜聞官軍已臨賊境二十韻】杜甫
胡虜潛京縣，官軍擁賊壕。鼎魚猶假息，穴蟻欲何逃。
帳殿羅玄冕，轅門照白袍。秦山當警蹕，漢苑入旌旄。
路失羊腸險，雲橫雉尾高。五原空壁壘，八水散風濤。
今日看天意，遊魂貸爾曹。乞降那更得，尚詐莫徒勞。
元帥歸龍種，司空握豹韜。前軍蘇武節，左將呂虔刀。
兵氣回飛鳥，威聲沒巨鰲。戈鋋開雪色，弓矢尚秋毫。
天步艱方盡，時和運更遭。誰雲遺毒螫，已是沃腥臊。
睿想丹墀近，神行羽衛牢。花門騰絕漠，拓羯渡臨洮。
此輩感恩至，羸俘何足操。鋒先衣染血，騎突劍吹毛。
喜覺都城動，悲憐子女號。家家賣釵釧，只待獻春醪。
225.013 【收京三首】杜甫
仙仗離丹極，妖星照玉除。須爲下殿走，不可好樓居。
暫屈汾陽駕，聊飛燕將書。依然七廟略，更與萬方初。
生意甘衰白，天涯正寂寥。忽聞哀痛詔，又下聖明朝。
羽翼懷商老，文思憶帝堯。叨逢罪己日，沾灑望青霄。
汗馬收宮闕，春城鏟賊壕。賞應歌杕杜，歸及薦櫻桃。
雜虜橫戈數，功臣甲第高。萬方頻送喜，無乃聖躬勞。
225.014 【臘日】杜甫
臘日常年暖尚遙，今年臘日凍全消。侵陵雪色還萱草，
漏泄春光有柳條。縱酒欲謀良夜醉，還家初散紫宸朝。
口脂面藥隨恩澤，翠管銀罌下九霄。
225.015 【紫宸殿退朝口號】杜甫
戶外昭容紫袖垂，雙瞻御座引朝儀。香飄合殿春風轉，
花覆千官淑景移。晝漏希聞高閣報，天顏有喜近臣知。
宮中每出歸東省，會送夔龍集鳳池。
225.016 【曲江二首】杜甫
一片花飛減卻春，風飄萬點正愁人。且看欲盡花經眼，
莫厭傷多酒入脣。江上小堂巢翡翠，花邊高冢臥麒麟。
細推物理須行樂，何用浮名絆此身。
朝回日日典春衣，每日江頭盡醉歸。酒債尋常行處有，
人生七十古來稀。穿花蛺蝶深深見，點水蜻蜓款款飛。
傳語風光共流轉，暫時相賞莫相違。
225.017 【曲江對酒】杜甫
苑外江頭坐不歸，水精春殿轉霏微。桃花細逐楊花落，
黃鳥時兼白鳥飛。縱飲久判人共棄，懶朝真與世相違。
吏情更覺滄洲遠，老大悲傷未拂衣。
225.018 【曲江對雨】杜甫
城上春雲覆苑牆，江亭晚色靜年芳。林花著雨燕脂落，
水荇牽風翠帶長。龍武新軍深駐輦，芙蓉別殿謾焚香。
何時詔此金錢會，暫醉佳人錦瑟旁。
225.019 【奉和賈至舍人早朝大明宮】杜甫
五夜漏聲催曉箭，九重春色醉仙桃。旌旗日暖龍蛇動，
宮殿風微燕雀高。朝罷香菸攜滿袖，詩成珠玉在揮毫。
欲知世掌絲綸美，池上於今有鳳毛。
225.020 【宣政殿退朝晚出左掖（掖門在兩旁如人之臂掖）】杜甫
天門日射黃金榜，春殿晴曛赤羽旗。宮草微微承委佩，
爐煙細細駐遊絲。雲近蓬萊常好色，雪殘鳷鵲亦多時。
侍臣緩步歸青瑣，退食從容出每遲。
225.021 【題省中院壁】杜甫
掖垣竹埤梧十尋，洞門對霤常陰陰。落花遊絲白日靜，
鳴鳩乳燕青春深。腐儒衰晚謬通籍，退食遲迴違寸心。
袞職曾無一字補，許身愧比雙南金。
225.022 【春宿左省】杜甫
花隱掖垣暮，啾啾棲鳥過。星臨萬戶動，月傍九霄多。
不寢聽金鑰，因風想玉珂。明朝有封事，數問夜如何。
225.023 【送翰林張司馬南海勒碑（相國制文）】杜甫
冠冕通南極，文章落上臺。詔從三殿去，碑到百蠻開。
野館濃花發，春帆細雨來。不知滄海上，天遣幾時回。
225.024 【晚出左掖】杜甫
晝刻傳呼淺，春旗簇仗齊。退朝花底散，歸院柳邊迷。
樓雪融城溼，宮雲去殿低。避人焚諫草，騎馬欲雞棲。
225.025 【曲江陪鄭八丈南史飲】杜甫
雀啄江頭黃柳花，鵁鶄鸂鶒滿晴沙。自知白髮非春事，
且盡芳尊戀物華。近侍即今難浪跡，此身那得更無家。
丈人文力猶強健，豈傍青門學種瓜。
225.026 【送賈閣老出汝州】杜甫
西掖梧桐樹，空留一院陰。艱難歸故里，去住損春心。
宮殿青門隔，雲山紫邏深。人生五馬貴，莫受二毛侵。
225.027 【鄭駙馬池臺喜遇鄭廣文同飲】杜甫
不謂生戎馬，何知共酒杯。然臍郿塢敗，握節漢臣回。
白髮千莖雪，丹心一寸灰。別離經死地，披寫忽登臺。
重對秦簫發，俱過阮宅來。留連春夜舞，淚落強裴回。
225.028 【送鄭十八虔貶台州司戶傷其臨老陷賊之故闕…別情見於詩】杜甫
鄭公樗散鬢成絲，酒後常稱老畫師。萬里傷心嚴譴日，
百年垂死中興時。蒼惶已就長途往，邂逅無端出餞遲。
便與先生應永訣，九重泉路盡交期。
225.029 【題鄭十八著作虔】杜甫
台州地闊海冥冥，雲水長和島嶼青。亂後故人雙別淚，
春深逐客一浮萍。酒酣懶舞誰相拽，詩罷能吟不復聽。
