第836卷 贯休
836.01 【春】贯休
自来自去动洪炉，无象无私无处无。回雁不多消气力，
染花应最费工夫。溟濛便恨豪家惜，浓暖深为政笔驱。
莫讶相逢只添睡，伊余心不在荣枯。
836.02 【闻迎真身】贯休
四海无波八表臣，恭闻今岁礼真身。七重锁未开金钥，
五色光先入紫宸。丹凤楼台飘瑞雪，岐阳草木亚香尘。
可怜优钵罗花树，三十年来一度春。
836.03 【灞陵战叟】贯休
剑刓秋水鬓梳霜，回首胡天与恨长。官竟不封右校尉，
斗曾生挟左贤王。寻班超传空垂泪，读李陵书更断肠。
今日灞陵陵畔见，春风花雾共茫茫。
836.04 【遇道者】贯休
鹤骨松筋风貌殊，不言名姓绝荣枯。寻常藜杖九衢里，
莫是商山一皓无。身带烟霞游汗漫，药兼神鬼在葫芦。
只应张果支公辈，时复相逢醉海隅。
836.05 【赠钟陵陈处士】贯休
否极方生社稷才，唯谭帝道鄙梯媒。高吟千首精怪动，
长啸一声天地开。湖上独居多草木，山前频醉过风雷。
吾皇仄席求贤久，莫待征书两度来。
836.06 【怀邻叟】贯休
常思东溪庞眉翁，是非不解两颊红。桔槔打水声嘎嘎，
紫芋白薤肥濛濛。鸥鸭静游深竹里，儿孙多在好花中。
千门万户皆车马，谁爱如斯太古风。
836.07 【赠轩辕先生】贯休
曾亲文景上金銮，语共容城语一般。久向红霞居不出，
若非清世见应难。满炉药熟分仙尽，几局棋终看海干。
略问先生真甲子，只言弟子是刘安。
836.08 【偶作因怀山中道侣】贯休
是是非非竟不真，桃花流水送青春。姓刘姓项今何在，
争利争名愁杀人。必竟输他常寂默，只应赢得苦沈沦。
深云道者相思否，归去来兮湘水滨。
836.09 【送新罗人及第归】贯休
捧桂香和紫禁烟，远乡程彻巨鳌边。莫言挂席飞连夜，
见说无风即数年。衣上日光真是火，岛旁鱼骨大于船。
到乡必遇来王使，与作唐书寄一篇。
836.010 【送新罗衲僧】贯休
扶桑枝西真气奇，古人呼为师子儿。六环金锡轻摆撼，
万仞雪峤空参差。枕上已无乡国梦，囊中犹挈石头碑。
多惭不便随高步，正是风清无事时。
836.011 【春晚桐江上闲望作】贯休
江上车声落日催，纷纷扰扰起红埃。更无人望青山立，
空有帆冲夜色来。沙鸟似云钟外去，汀花如火雨中开。
可怜潇洒鸱夷子，散发扁舟去不回。
836.012 【商山道者】贯休
五千言外得玄音，石屋寒栖隔雪林。多傍松风梳绿发，
只烧崖药点黄金。澄潭龙气来萦砌，月冷星精下听琴。
曾梦先生非此处，碧桃溪上紫烟深。
836.013 【闻许棠及第因寄桂雍】贯休
时清道合出尘埃，清苦为诗不仗媒。今日桂枝平折得，
几年春色并将来。势扶九万风初极，名到三山花正开。
更有平人居蛰屋，还应为作一声雷。
836.014 【瀔江秋居作】贯休
无事相关性自摅，庭前拾叶等闲书。青山万里竟不足，
好竹数竿凉有馀。近看老经加澹泊，欲归少室复何如。
面前小沼清如镜，终养琴高赤鲤鱼。
836.015 【上缙云段使君】贯休
清畏人知人尽知，缙云三载得宣尼。活民刀尺虽无象，
出世文章岂有师。术气芝香粘瓮榼，云痕翠点满旌旗。
今朝暂到金台上，颇觉心如太古时。
836.016 【春末兰溪道中作】贯休
山花零落红与绯，汀烟濛茸江水肥。人担犁锄细雨歇，
路入桑柘斜阳微。深喜东州云寇去，不知西狩几时归。
清平时节何时是，转觉人心与道违。
836.017 【野居偶作】贯休
高淡清虚即是家，何须须占好烟霞。无心于道道自得，
有意向人人转赊。风触好花文锦落，砌横流水玉琴斜。
但令如此还如此，谁羡前程未可涯。
836.018 【再游东林寺作五首】贯休
台殿参差耸瑞烟，桂花飘雪水潺潺。
莫疑远去无消息，七万馀年始半年。
桓玄旧辇残云湿，耶舍孤坟落照迟。
有个山僧倚松睡，恐人来取白猿儿。
玉像珠龛香阵横，锦霞多傍石墙生。
辟蛇行者今何在，花里唯闻鸠鸟声。
爱陶长官醉兀兀，送陆道士行迟迟。
买酒过溪皆破戒，斯何人斯师如斯。
白薝卜花露滴滴，红苾刍草香濛濛。
田地更无尘一点，是何人合住其中。
836.019 【题兰江言上人院二首】贯休
一生只著一麻衣，道业还欺习彦威。
手把新诗说山梦，石桥天柱雪霏霏。
只是危吟坐翠层，门前岐路自崩腾。
青云名士时相访，茶煮西峰瀑布冰。
836.020 【中秋十五夜月】贯休
噀雪喷霜满碧虚，王孙公子玩相呼。从来天匠为轮足，
自是人心此夜馀。静入万家危露滴，清埋众象叫鸿孤。
坐来惟觉情无极，何况三湘与五湖。
836.021 【鹭鸶有怀（前东阳王慥使君养一鹭鸶名瑶花）】贯休
粉魄霜华为尔枯，鸳鸯相伴更堪图。爱来沙岛遗银屋，
终作金笼养雪雏。栖宿必多清濑梦，品流还次白猿徒。
今朝不觉频回首，曾伴瑶花近玉壶。
836.022 【东阳罹乱后怀王慥使君五首】贯休
昨来只对汉诸侯，胜事消磨不自由。裂地鼓鼙军□急，
连天烽火阵云秋。砍毛淬剑虽无数，歃血为盟不到头。
谁为今朝奉明主，使君司户在隋州。
只报精兵过大河，东西南北杀人多。可怜白日浑如此，
来似蝗虫争奈何。天意岂应容版乱，人心都改太凋讹。
不胜惆怅还惆怅，一曲东风月胯歌。
为郡无如王使君，一家清冷似云根。货财不入崔洪口，
俎豆尝闻夫子言。须发坐成三载雪，黎氓空负二天恩。
不堪西望西风起，纵火昆仑谁为论。
魄慑魂飞骨亦销，此魂此魄亦难招。黄金白玉家家尽，
绣闼雕甍处处烧。惊动乾坤常黯惨，深藏山岳亦倾摇。
恭闻国有英雄将，拟把何心答圣朝。
不是龚黄覆育才，即须清苦远尘埃。无人与奏吾皇去，
致乱唯因酷吏来。刳剥生灵为事业，巧通豪谮作梯媒。
令人转忆王夫子，一片真风去不回。
836.023 【秋夜怀嵩少因寄洛中旧知】贯休
炉爇旃檀不称贫，霏霏玉露湿禅巾。紫金地上三更月，
红藕香中一病身。少室少年偏入梦，多时多事去无因。
如今憔悴头成雪，空想嵯峨羡故人。
836.024 【避地毗陵，寒月上孙徽使君兼寄东阳王使君三首】贯休
一到毗陵心更劳，冷吟闲步拥云袍。岂缘思妙尘埃少，
自是风清物态高。野色疏黄连楚甸，故山奇碧隔河桥。
终须愚谷中安致，不是人间好羽毛。
常忆双溪八咏前，讲诗论道接清贤。文欺白凤真难及，
药撚红蕖岂偶然。花湿瑞烟粘玉磬，帘垂幽鸟啄苔钱。
自怜不是悠悠者，吟嚼真风二十年。
□雷车雨滴阶声，寂寞焚香独闭扃。锦绣文章无路达，
袴襦歌咏隔墙听。松声冷浸茶轩碧，苔点狂吞纳线青。
唯有孤高江太守，不忘病客在禅灵。
836.025 【秋末寄上桐江冯使君】贯休
山东山色胜诸山，谢守清高不可攀。薄俗尽于言下泰，
苦心唯到醉中闲。香凝锦帐抄书后，月转棠阴送客还。
野客沾恩归未得，萧萧霜叶满柴关。
836.026 【禅师】贯休
击鼓求亡益是非，木中生火更何为。
吾师别是醍醐味，不是知心人不知。
836.027 【道士】贯休
花岛相逢满袖云，藉花论道过金巾。
腾腾又入仙山去，只恐是青城丈人。
836.028 【风琴】贯休
至境心为造化功，一枝青竹四弦风。
寥寥双耳更深后，如在缑山明月中。
836.029 【庭橘】贯休
蚁踏金苞四五株，洞庭山上味何殊。
不缘松树称君子，肯便甘人唤木奴。
836.030 【落花】贯休
蝶醉蜂痴一簇香，绣葩红蒂堕残芳。
因嗟好德人难得，公子王孙尽断肠。
836.031 【孤云】贯休
将比鹭鸶还恐屈，始思残雪不如多。
清风相引去更远，皎洁孤高奈尔何。
836.032 【苦吟】贯休
河薄星疏雪月孤，松枝清气入肌肤。
因知好句胜金玉，心极神劳特地无。
836.033 【古战处】贯休
鬼气苍黄棘叶红，昔时人血此时风。
相怜极目无疆地，曾落将军一阵中。
836.034 【偶然作】贯休
蝉声引出石中蛩，寂寞门扃叶数重。
谁道思山心不切，等闲尽出两三峰。
836.035 【招友人宿】贯休
银地无尘金菊开，紫梨红枣堕莓苔。
一泓秋水一轮月，今夜故人来不来。
