第836卷 貫休
836.01 【春】貫休
自來自去動洪爐，無象無私無處無。回雁不多消氣力，
染花應最費工夫。溟濛便恨豪家惜，濃暖深爲政筆驅。
莫訝相逢只添睡，伊餘心不在榮枯。
836.02 【聞迎真身】貫休
四海無波八表臣，恭聞今歲禮真身。七重鎖未開金鑰，
五色光先入紫宸。丹鳳樓臺飄瑞雪，岐陽草木亞香塵。
可憐優鉢羅花樹，三十年來一度春。
836.03 【灞陵戰叟】貫休
劍刓秋水鬢梳霜，回首胡天與恨長。官竟不封右校尉，
鬥曾生挾左賢王。尋班超傳空垂淚，讀李陵書更斷腸。
今日灞陵陵畔見，春風花霧共茫茫。
836.04 【遇道者】貫休
鶴骨松筋風貌殊，不言名姓絕榮枯。尋常藜杖九衢裏，
莫是商山一皓無。身帶煙霞遊汗漫，藥兼神鬼在葫蘆。
只應張果支公輩，時復相逢醉海隅。
836.05 【贈鍾陵陳處士】貫休
否極方生社稷才，唯譚帝道鄙梯媒。高吟千首精怪動，
長嘯一聲天地開。湖上獨居多草木，山前頻醉過風雷。
吾皇仄席求賢久，莫待徵書兩度來。
836.06 【懷鄰叟】貫休
常思東溪龐眉翁，是非不解兩頰紅。桔槔打水聲嘎嘎，
紫芋白薤肥濛濛。鷗鴨靜遊深竹裏，兒孫多在好花中。
千門萬戶皆車馬，誰愛如斯太古風。
836.07 【贈軒轅先生】貫休
曾親文景上金鑾，語共容城語一般。久向紅霞居不出，
若非清世見應難。滿爐藥熟分仙盡，幾局棋終看海乾。
略問先生真甲子，只言弟子是劉安。
836.08 【偶作因懷山中道侶】貫休
是是非非竟不真，桃花流水送青春。姓劉姓項今何在，
爭利爭名愁殺人。必竟輸他常寂默，只應贏得苦沈淪。
深雲道者相思否，歸去來兮湘水濱。
836.09 【送新羅人及第歸】貫休
捧桂香和紫禁菸，遠鄉程徹巨鰲邊。莫言掛席飛連夜，
見說無風即數年。衣上日光真是火，島旁魚骨大於船。
到鄉必遇來王使，與作唐書寄一篇。
836.010 【送新羅衲僧】貫休
扶桑枝西真氣奇，古人呼爲師子兒。六環金錫輕擺撼，
萬仞雪嶠空參差。枕上已無鄉國夢，囊中猶挈石頭碑。
多慚不便隨高步，正是風清無事時。
836.011 【春晚桐江上閒望作】貫休
江上車聲落日催，紛紛擾擾起紅埃。更無人望青山立，
空有帆衝夜色來。沙鳥似雲鍾外去，汀花如火雨中開。
可憐瀟灑鴟夷子，散發扁舟去不回。
836.012 【商山道者】貫休
五千言外得玄音，石屋寒棲隔雪林。多傍松風梳綠髮，
只燒崖藥點黃金。澄潭龍氣來縈砌，月冷星精下聽琴。
曾夢先生非此處，碧桃溪上紫煙深。
836.013 【聞許棠及第因寄桂雍】貫休
時清道合出塵埃，清苦爲詩不仗媒。今日桂枝平折得，
幾年春色並將來。勢扶九萬風初極，名到三山花正開。
更有平人居蟄屋，還應爲作一聲雷。
836.014 【瀔江秋居作】貫休
無事相關性自攄，庭前拾葉等閒書。青山萬里竟不足，
好竹數竿涼有餘。近看老經加澹泊，欲歸少室復何如。
面前小沼清如鏡，終養琴高赤鯉魚。
836.015 【上縉雲段使君】貫休
清畏人知人盡知，縉雲三載得宣尼。活民刀尺雖無象，
出世文章豈有師。術氣芝香粘甕榼，雲痕翠點滿旌旗。
今朝暫到金臺上，頗覺心如太古時。
836.016 【春末蘭溪道中作】貫休
山花零落紅與緋，汀煙濛茸江水肥。人擔犁鋤細雨歇，
路入桑柘斜陽微。深喜東州雲寇去，不知西狩幾時歸。
清平時節何時是，轉覺人心與道違。
836.017 【野居偶作】貫休
高淡清虛即是家，何須須佔好煙霞。無心於道道自得，
有意向人人轉賒。風觸好花文錦落，砌橫流水玉琴斜。
但令如此還如此，誰羨前程未可涯。
836.018 【再遊東林寺作五首】貫休
臺殿參差聳瑞煙，桂花飄雪水潺潺。
莫疑遠去無消息，七萬餘年始半年。
桓玄舊輦殘雲溼，耶舍孤墳落照遲。
有個山僧倚松睡，恐人來取白猿兒。
玉像珠龕香陣橫，錦霞多傍石牆生。
闢蛇行者今何在，花裏唯聞鳩鳥聲。
愛陶長官醉兀兀，送陸道士行遲遲。
買酒過溪皆破戒，斯何人斯師如斯。
白薝蔔花露滴滴，紅苾芻草香濛濛。
田地更無塵一點，是何人合住其中。
836.019 【題蘭江言上人院二首】貫休
一生只著一麻衣，道業還欺習彥威。
手把新詩說山夢，石橋天柱雪霏霏。
只是危吟坐翠層，門前岐路自崩騰。
青雲名士時相訪，茶煮西峯瀑布冰。
836.020 【中秋十五夜月】貫休
噀雪噴霜滿碧虛，王孫公子玩相呼。從來天匠爲輪足，
自是人心此夜餘。靜入萬家危露滴，清埋衆象叫鴻孤。
坐來惟覺情無極，何況三湘與五湖。
836.021 【鷺鷥有懷（前東陽王慥使君養一鷺鷥名瑤花）】貫休
粉魄霜華爲爾枯，鴛鴦相伴更堪圖。愛來沙島遺銀屋，
終作金籠養雪雛。棲宿必多清瀨夢，品流還次白猿徒。
今朝不覺頻回首，曾伴瑤花近玉壺。
836.022 【東陽罹亂後懷王慥使君五首】貫休
昨來只對漢諸侯，勝事消磨不自由。裂地鼓鼙軍□急，
連天烽火陣雲秋。砍毛淬劍雖無數，歃血爲盟不到頭。
誰爲今朝奉明主，使君司戶在隋州。
只報精兵過大河，東西南北殺人多。可憐白日渾如此，
來似蝗蟲爭奈何。天意豈應容版亂，人心都改太凋訛。
不勝惆悵還惆悵，一曲東風月胯歌。
爲郡無如王使君，一家清冷似雲根。貨財不入崔洪口，
俎豆嘗聞夫子言。鬚髮坐成三載雪，黎氓空負二天恩。
不堪西望西風起，縱火崑崙誰爲論。
魄懾魂飛骨亦銷，此魂此魄亦難招。黃金白玉家家盡，
繡闥雕甍處處燒。驚動乾坤常黯慘，深藏山嶽亦傾搖。
恭聞國有英雄將，擬把何心答聖朝。
不是龔黃覆育才，即須清苦遠塵埃。無人與奏吾皇去，
致亂唯因酷吏來。刳剝生靈爲事業，巧通豪譖作梯媒。
令人轉憶王夫子，一片真風去不回。
836.023 【秋夜懷嵩少因寄洛中舊知】貫休
爐爇旃檀不稱貧，霏霏玉露溼禪巾。紫金地上三更月，
紅藕香中一病身。少室少年偏入夢，多時多事去無因。
如今憔悴頭成雪，空想嵯峨羨故人。
836.024 【避地毗陵，寒月上孫徽使君兼寄東陽王使君三首】貫休
一到毗陵心更勞，冷吟閒步擁雲袍。豈緣思妙塵埃少，
自是風清物態高。野色疏黃連楚甸，故山奇碧隔河橋。
終須愚谷中安致，不是人間好羽毛。
常憶雙溪八詠前，講詩論道接清賢。文欺白鳳真難及，
藥撚紅蕖豈偶然。花溼瑞煙粘玉磬，簾垂幽鳥啄苔錢。
自憐不是悠悠者，吟嚼真風二十年。
□雷車雨滴階聲，寂寞焚香獨閉扃。錦繡文章無路達，
袴襦歌詠隔牆聽。松聲冷浸茶軒碧，苔點狂吞納線青。
唯有孤高江太守，不忘病客在禪靈。
836.025 【秋末寄上桐江馮使君】貫休
山東山色勝諸山，謝守清高不可攀。薄俗盡於言下泰，
苦心唯到醉中閒。香凝錦帳抄書後，月轉棠陰送客還。
野客霑恩歸未得，蕭蕭霜葉滿柴關。
836.026 【禪師】貫休
擊鼓求亡益是非，木中生火更何爲。
吾師別是醍醐味，不是知心人不知。
836.027 【道士】貫休
花島相逢滿袖雲，藉花論道過金巾。
騰騰又入仙山去，只恐是青城丈人。
836.028 【風琴】貫休
至境心爲造化功，一枝青竹四弦風。
寥寥雙耳更深後，如在緱山明月中。
836.029 【庭橘】貫休
蟻踏金苞四五株，洞庭山上味何殊。
不緣松樹稱君子，肯便甘人喚木奴。
836.030 【落花】貫休
蝶醉蜂癡一簇香，繡葩紅蒂墮殘芳。
因嗟好德人難得，公子王孫盡斷腸。
836.031 【孤雲】貫休
將比鷺鷥還恐屈，始思殘雪不如多。
清風相引去更遠，皎潔孤高奈爾何。
836.032 【苦吟】貫休
河薄星疏雪月孤，松枝清氣入肌膚。
因知好句勝金玉，心極神勞特地無。
836.033 【古戰處】貫休
鬼氣蒼黃棘葉紅，昔時人血此時風。
相憐極目無疆地，曾落將軍一陣中。
836.034 【偶然作】貫休
蟬聲引出石中蛩，寂寞門扃葉數重。
誰道思山心不切，等閒盡出兩三峯。
836.035 【招友人宿】貫休
銀地無塵金菊開，紫梨紅棗墮莓苔。
一泓秋水一輪月，今夜故人來不來。
