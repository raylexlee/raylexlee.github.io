第013卷 郊廟歌辭
13.01 【郊廟歌辭·享太廟樂章·永和】
於穆烈祖，弘此丕基。永言配命，子孫保之。
百神既洽，萬國在茲。是用孝享，神其格思。
13.02 【郊廟歌辭·享太廟樂章·肅和】
大哉至德，允茲明聖。格於上下，聿遵誠敬。
嘉樂斯登，鳴球以詠。神其降止，式隆景命。
13.03 【郊廟歌辭·享太廟樂章·雍和】
崇茲享祀，誠敬兼至。樂以感靈，禮以昭事。
粢盛鹹絜，牲牷孔備。永言孝思，庶幾不匱。
13.04 【郊廟歌辭·享太廟樂章·長髮舞】
睿哲維唐，長髮其祥。帝命斯祐，王業克昌。
配天載德，就日重光。本支百代，申錫無疆。
13.05 【郊廟歌辭·享太廟樂章·大基舞】
猗與祖業，皇矣帝先。翦商德厚，封唐慶延。
在姬猶稷，方晉喻宣。基我鼎運，於萬斯年。
13.06 【郊廟歌辭·享太廟樂章·大成舞】
周稱王季，晉美帝文。明明盛德，穆穆齊芬。
藏用四履，屈道三分。鏗鏘鍾石，載紀鴻勳。
13.07 【郊廟歌辭·享太廟樂章·大明舞】
五紀更運，三正遞升。勳華既沒，禹湯勃興。
神武命代，靈眷是膺。望雲彰德，察緯告徵。
上紐天維，下安地軸。徵師涿野，萬國鹹服。
偃伯靈臺，九官允穆。殊域委贐，懷生介福。
大禮既飾，大樂已和。黑章擾囿，赤字浮河。
功宣載籍，德被詠歌。克昌厥後，百祿是荷。
13.08 【郊廟歌辭·享太廟樂章·壽和】
八音斯奏，三獻畢陳。寶祚惟永，暉光日新。
13.09 【郊廟歌辭·享太廟樂章·舒和】
聖敬通神光七廟，靈心薦祚和萬方。
嚴禋克配鴻基遠，明德惟馨鳳歷昌。
13.010 【郊廟歌辭·享太廟樂章·雍和】
於穆清廟，聿修嚴祀。四縣載陳，三獻斯止。
籩豆徹薦，人祇介祉。神維格思，錫祚不已。
13.011 【郊廟歌辭·享太廟樂章·永和】
肅肅清祀，烝烝孝思。薦享昭備，虔恭在茲。
雍歌徹俎，祝嘏陳辭。用光武志，永固鴻基。
13.012 【郊廟歌辭·享太廟樂章·崇德舞】
五運改卜，千齡啓聖。彤雲曉聚，黃星夜映。
葉闡珠囊，基開玉鏡。下臨萬宇，上齊七政。
霧開三象，塵清九服。海溓星暉，遠安邇肅。
天地交泰，華夷輯睦。翔泳歸仁，中外禔福。
績逾黜夏，勳高翦商。武陳七德，刑設三章。
祥禽巢閣，仁獸遊梁。卜年惟永，景福無疆。
13.013 【郊廟歌辭·享太廟樂章·鈞天舞】
承天撫籙，纂聖登皇。遐清萬宇，仰協三光。
功成日用，道濟時康。璇圖載永，寶曆斯昌。
日月揚暉，煙雲爛色。河嶽修貢，神祇效職。
舜風攸偃，堯曦先就。睿感通寰，孝思浹宙。
奉揚先德，虔遵曩狩。展義天扃，飛英雲岫。
化逸王表，神凝帝先。乘雲厭俗，馭日登玄。
13.014 【郊廟歌辭·享太廟樂章·太和舞】
廣樂既備，嘉薦既新。述先惟德，孝饗惟親。
七獻具舉，五齊畢陳。錫茲祚福，於萬斯春。
13.015 【郊廟歌辭·享太廟樂章·景雲舞】
惟睿作聖，惟聖登皇。精感耀魄，時膺會昌。
舜慚大孝，堯推讓王。能事斯極，振古誰方。
文明履運，車書同軌。巍巍赫赫，盡善盡美。
衢室凝旒，大庭端扆。釋負之寄，事光復子。
脫屣高天，登遐上玄。龍湖超忽，象野芊綿。
遊衣複道，薦果初年。新廟奕奕，明德配天。
13.016 【郊廟歌辭·享太廟樂章·光大舞】
大業龍祉，徽音駿尊。潛居皇德，赫嗣天昆。
展儀宗祖，重誠孝孫。春秋無極，享奏存存。
13.017 【郊廟歌辭·享太廟樂章·迎神】
七廟觀德，百靈攸仰。俗荷財成，物資含養。
道光執契，化籠提象。肅肅雍雍，神其來饗。
13.018 【郊廟歌辭·享太廟樂章·金奏】
肅肅清廟，巍巍盛唐。配天立極，累聖重光。
樂和管磬，禮備烝嘗。永惟來格，降福無疆。
13.019 【郊廟歌辭·享太廟樂章·送神】
五聲備奏，三獻終祠。車移鳳輦，旆轉虹旗。
禮周籩豆，誠效虔祗。皇靈徙蹕，簪紳拜辭。
13.020 【郊廟歌辭·武后享清廟樂章十首·第一】
建清廟，贊玄功。擇吉日，展禋宗。
樂已變，禮方崇。望神駕，降仙宮。
13.021 【郊廟歌辭·武后享清廟樂章十首·第二】
隆周創業，寶命惟新。敬宗茂典，爰表虔禋。
聲明已備，文物斯陳。肅容如在，懇志方申。
13.022 【郊廟歌辭·武后享清廟樂章十首·第三登歌】
肅敷大禮，上謁尊靈。敬陳筐幣，載表丹誠。
13.023 【郊廟歌辭·武后享清廟樂章十首·第四迎神】
敬奠蘋藻，式罄虔襟。潔誠斯展，佇降靈歆。
13.024 【郊廟歌辭·武后享清廟樂章十首·第五飲福】
爰陳玉醴，式奠瓊漿。靈心有穆，介福無疆。
13.025 【郊廟歌辭·武后享清廟樂章十首·第六送文舞】
帝圖草創，皇業初開。功高佐命，業贊雲雷。
13.026 【郊廟歌辭·武后享清廟樂章十首·第七迎武舞】
赫赫玄功被穹壤，皇皇至德洽生靈。
開基撥亂妖氛廓，佐命宣威海內清。
13.027 【郊廟歌辭·武后享清廟樂章十首·第八武舞作】
荷恩承顧託，執契恭臨撫。廟略靜邊荒，天兵耀神武。
13.028 【郊廟歌辭·武后享清廟樂章十首·第九徹俎】
登歌已闋，獻禮方周。欽承景福，肅奉鴻休。
13.029 【郊廟歌辭·武后享清廟樂章十首·第十送神】
大禮言畢，仙衛將歸。莫申丹懇，空瞻紫微。
13.030 【郊廟歌辭·享太廟樂章·嚴和】
肅肅清廟，赫赫玄猷。功高萬古，化奄十洲。
中興丕業，上荷天休。祗奉先構，禮備懷柔。
13.031 【郊廟歌辭·享太廟樂章·升和】
顧惟菲薄，纂歷應期。中外同軌，夷狄來思。
樂用崇德，禮以陳詞。夕惕若厲，欽奉弘基。
13.032 【郊廟歌辭·享太廟樂章·虔和】
禮標薦鬯，肅事祠庭。敬申如在，敢託非馨。
13.033 【郊廟歌辭·享太廟樂章·歆和】
崇禋已備，粢盛聿修。潔誠斯展，鍾石方遒。
13.034 【郊廟歌辭·享太廟樂章·承光舞】
金相載穆，玉裕重輝。養德清禁，承光紫微。
乾宮候色，震象增威。監國方永，賓天不歸。
孝友自衷，溫文性與。龍樓正啓，鶴駕斯舉。
丹扆流念，鴻名式序。中興考室，永陳彝俎。
13.035 【郊廟歌辭·享太廟樂章·延和】
巍巍累聖，穆穆重光。奄有區夏，祚啓隆唐。
百蠻飲澤，萬國來王。本枝億載，鼎祚逾長。
13.036 【郊廟歌辭·享太廟樂章·同和】
惟聖配天敷盛禮，惟天爲大闡洪名。
恭禋展敬光先德，蘋藻申虔表志誠。
13.037 【郊廟歌辭·享太廟樂章·寧和】
炎馭失天綱，土德承天命。英猷被寰宇，懿躅隆邦政。
七德已綏邊，九夷鹹底定。景化覃遐邇，深仁洽翔泳。
13.038 【郊廟歌辭·享太廟樂章·恭和】
禮週三獻，樂闋九成。肅承靈福，悚惕兼盈。
13.039 【郊廟歌辭·享太廟樂章·通和】
祠容既畢，仙座爰興。停停鳳舉，靄靄雲升。
長隆寶運，永錫休徵。福覃貽厥，恩被黎蒸。
13.040 【郊廟歌辭·享太廟樂章·昭和】
道洽二儀交泰，時休四宇和平。
環珮肅於庭實，鍾石揚乎頌聲。
13.041 【郊廟歌辭·享太廟樂章·誠敬】
顧惟菲質，忝位椒宮。虔奉蘋藻，肅事神宗。
敢申誠絜，庶罄深衷。睟容有裕，靈享無窮。
13.042 【郊廟歌辭·享太廟樂章·肅和】
月禮已周，雲和將變。爰獻其醑，載遷其奠。
明德逾隆，非馨是薦。澤沾動植，仁覃宇縣。
13.043 【郊廟歌辭·享太廟樂章·昭感】
鏗鏘韶濩，肅穆神容。洪規赫赫，祠典雍雍。
已週三獻，將乘六龍。虔誠有託，懇志無從。
13.044 【郊廟歌辭·享太廟樂章·永和三章】
肅九室，諧八音。歌皇慕，動神心。
禮宿設，樂妙尋。聲明備，祼奠臨。
律迓氣，音入玄。依玉幾，御黼筵。
聆愾息，僾周旋。九韶遍，百福傳。
信工祝，永頌聲。來祖考，聽和平。
相百辟，貢九瀛。神休委，帝孝成。
13.045 【郊廟歌辭·享太廟樂章·太和】
時文聖後，清廟肅邕。致誠勤薦，在貌思恭。
玉節肆夏，金鏘五鍾。繩繩雲步，穆穆天容。
13.046 【郊廟歌辭·享太廟樂章·肅和】
天子享孝，工歌溥將。躬祼鬱鬯，乃焚膋薌。
臭以達陰，聲以求陽。奉時烝嘗，永代不忘。
13.047 【郊廟歌辭·享太廟樂章·雍和二章】
在滌嘉豢，麗碑敬牲。角握之牡，色純之騂。
火傳陽燧，水溉陰精。太公胖俎，傅說和羹。
俎豆有馥，粢盛絜豐。亦有和羹，既戒既平。
鼓鍾管磬，肅唱和鳴。皇皇后祖，來我思成。
13.048 【郊廟歌辭·享太廟樂章·文舞】
聖謨九德，真言五千。慶集昌胄，符開帝先。
高文杖鉞，克配彼天。三宗握鏡，六合渙然。
帝其承祀，率禮罔愆。圖書霧出，日月清懸。
舞形德類，詠諗功傳。黃龍蜿蟺，彩雲蹁躚。
五行氣順，八佾風宣。介此百祿，於皇萬年。
13.049 【郊廟歌辭·享太廟樂章·光大舞】
肅肅藝祖，滔滔浚源。有雄玉劍，作鎮金門。
玄王貽緒，后稷謀孫。肇禋九廟，四海來尊。
13.050 【郊廟歌辭·享太廟樂章·長髮舞】
具禮崇德，備樂承風。魏推幢主，周贈司空。
不行而至，無成有終。神興王業，天歸帝功。
13.051 【郊廟歌辭·享太廟樂章·大政舞】
於赫元命，權輿帝文。天齊八柱，地半三分。
宗廟觀德，笙鏞樂勳。封唐之兆，成天下君。
13.052 【郊廟歌辭·享太廟樂章·大成舞】
帝舞季歷，龍聖生昌。後歌有蟜，胎炎孕黃。
天地合德，日月齊光。肅雍孝享，祚我萬方。
13.053 【郊廟歌辭·享太廟樂章·大明舞】
赤精亂德，四海困窮。黃旗舉義，三靈會同。
旱望春雨，雲披大風。溥天來祭，高祖之功。
13.054 【郊廟歌辭·享太廟樂章·崇德舞】
皇合一德，朝宗百神。削平天地，大拯生人。
上帝配食，單于入臣。戎歌陳舞，曄曄震震。
13.055 【郊廟歌辭·享太廟樂章·鈞天舞】
高皇邁道，端拱無爲。化懷獯鬻，兵賦句驪。
禮尊封禪，樂盛來儀。合位媧後，同稱伏羲。
13.056 【郊廟歌辭·享太廟樂章·大和舞】
退居江水，鬱起丹陵。禮物還舊，朝章中興。
龍圖友及，駿命恭膺。鳴球香瓚，大糦是承。
13.057 【郊廟歌辭·享太廟樂章·景雲舞】
景雲霏爛，告我帝符。噫帝衝德，與天爲徒。
笙鏞遙遠，俎豆虛無。春秋孝獻，回覆此都。
13.058 【郊廟歌辭·享太廟樂章·福和】
備禮用樂，崇親致尊。誠通慈降，敬徹愛存。獻懷稱壽，
啐感承恩。皇帝孝德，子孫千億。大包天域，長亙不極。
13.059 【郊廟歌辭·享太廟樂章·舒和】
六鍾翕協六變成，八佾徜徉八風生。
樂九韶兮人神感，美七德兮天地清。
13.060 【郊廟歌辭·享太廟樂章·凱安四章】
瑟彼瑤爵，亞惟上公。室如屏氣，門不容躬。
禮殷其本，樂執其中。聖皇永慕，天地幽通。
禮匝三獻，樂遍九成。降循軒陛，仰欷皇情。
福與仁合，德因孝明。百年神畏，四海風行。
總總干鏚，填填鼓鍾。奮揚爭氣，坐作爲容。
離若鷙鳥，合如戰龍。萬方觀德，肅肅雍雍。
烈祖順三靈，文宗威四海。黃鉞誅羣盜，朱旗掃多罪。
戢兵天下安，約法人心改。大哉幹羽意，長見風雲在。
13.061 【郊廟歌辭·享太廟樂章·登歌】
止笙磬，撤豆籩。廓無響，窅入玄。主在室，神在天。
情餘慕，禮罔愆。喜黍稷，屢豐年。
13.062 【郊廟歌辭·享太廟樂章·永和】
眇嘉樂，授靈爽。感若來，思如往。休氣散，迴風上。
返寂寞，還惚恍。懷靈駕，結空想。
13.063 【郊廟歌辭·享太廟樂章·廣運舞】郭子儀
於赫皇祖，昭明有融。惟文之德，惟武之功。
河海靜謐，車書混同。虔恭孝饗，穆穆玄風。
13.064 【郊廟歌辭·享太廟樂章·惟新舞】劉晏
漢祚惟永，神功中興。風驅氛祲，天覆黎蒸。
三光再朗，庶績其凝。重熙累洽，景命是膺。
13.065 【郊廟歌辭·享太廟樂章·保大舞】郭子儀
於穆文考，聖神昭章。肅勺羣慝，含光遠方。
萬物茂遂，九夷賓王。愔愔雲韶，德音不忘。
13.066 【郊廟歌辭·享太廟樂章·文明舞】鄭餘慶
開邸除暴，時邁勳尊。三元告命，四極駿奔。
金枝翠葉，輝燭瑤琨。象德億載，貽慶湯孫。
13.067 【郊廟歌辭·享太廟樂章·大順舞】鄭絪
於穆時文，受天明命。允恭玄默，化成理定。
出震嗣德，應乾傳聖。猗歟緝熙，千億流慶。
13.068 【郊廟歌辭·享太廟樂章·象德舞】段文昌
肅肅清廟，登顯至德。澤周八荒，兵定四極。
生物鹹遂，羣盜滅息。明聖欽承，子孫千億。
13.069 【郊廟歌辭·享太廟樂章·和寧舞】牛僧孺
湜湜頎頎，融昭德輝。不紐不舒，貫成九圍。
武烈文經，敷施當宜。纂堯付啓，億萬熙熙。
13.070 【郊廟歌辭·享太廟樂章·大定舞】李回
受天明命，敷佑下土。化時以儉，衛文以武。
氛消夷夏，俗臻往古。億萬斯年，形於律呂。
13.071 【郊廟歌辭·享太廟樂章·宣宗室舞】夏侯孜
於鑠令主，聖祚重昌。興起教義，申明典章。
俗尚素樸，人皆樂康。積德可報，流慶無疆。
13.072 【郊廟歌辭·享太廟樂章·懿宗室舞】蕭仿
聖祚無疆，慶傳樂章。金枝繁茂，玉葉延長。
海瀆常晏，波濤不揚。汪汪美化，垂範今王。
13.073 【郊廟歌辭·享太廟樂章·咸寧舞】
於鑠丕嗣，惟帝之光。羽籥象德，金石薦祥。
聖系無極，景命永昌。神降上哲，維天配長。
