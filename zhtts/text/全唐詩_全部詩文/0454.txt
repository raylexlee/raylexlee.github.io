第448卷 白居易
448.01 【感悟妄缘，题如上人壁】白居易
自从为騃童，直至作衰翁。所好随年异，为忙终日同。
弄沙成佛塔，锵玉谒王宫。彼此皆儿戏，须臾即色空。
有营非了义，无著是真宗。兼恐勤修道，犹应在妄中。
448.02 【思子台有感二首】白居易
曾家机上闻投杼，尹氏园中见掇蜂。
但以恩情生隙罅，何人不解作江充。
闇生魑魅蠹生虫，何异谗生疑阻中。
但使武皇心似烛，江充不敢作江充。
448.03 【赋得边城角】白居易
边角两三枝，霜天陇上儿。望乡相并立，向月一时吹。
战马头皆举，征人手尽垂。呜呜三奏罢，城上展旌旗。
448.04 【忆洛中所居】白居易
忽忆东都宅，春来事宛然。雪销行径里，水上卧房前。
厌绿栽黄竹，嫌红种白莲。醉教莺送酒，闲遣鹤看船。
幸是林园主，惭为食禄牵。宦情薄似纸，乡思争于弦。
岂合姑苏守，归休更待年。
448.05 【想归田园】白居易
恋他朝市求何事，想取丘园乐此身。千首恶诗吟过日，
一壶好酒醉消春。归乡年亦非全老，罢郡家仍未苦贫。
快活不知如我者，人间能有几多人。
448.06 【琴茶】白居易
兀兀寄形群动内，陶陶任性一生间。自抛官后春多醉，
不读书来老更闲。琴里知闻唯渌水，茶中故旧是蒙山。
穷通行止长相伴，谁道吾今无往还。
448.07 【赠楚州郭使君】白居易
淮水东南第一州，山围雉堞月当楼。黄金印绶悬腰底，
白雪歌诗落笔头。笑看儿童骑竹马，醉携宾客上仙舟。
当家美事堆身上，何啻林宗与细侯。
448.08 【和郭使君题枸杞（一作枸杞寄郭使君）】白居易
山阳太守政严明，吏静人安无犬惊。
不知灵药根成狗，怪得时闻吠夜声。
448.09 【初到洛下闲游】白居易
汉庭重少身宜退，洛下闲居迹可逃。趁伴入朝应老丑，
寻春放醉尚粗豪。诗携彩纸新装卷，酒典绯花旧赐袍。
曾在东方千骑上，至今躞蹀马头高。
448.010 【醉赠刘二十八使君】白居易
为我引杯添酒饮，与君把箸击盘歌。诗称国手徒为尔，
命压人头不奈何。举眼风光长寂寞，满朝官职独蹉跎。
亦知合被才名折，二十三年折太多。
448.011 【太湖石】白居易
烟翠三秋色，波涛万古痕。削成青玉片，截断碧云根。
风气通岩穴，苔文护洞门。三峰具体小，应是华山孙。
448.012 【过敷水】白居易
垂鞭欲渡罗敷水，处分鸣驺且缓驱。秦氏双蛾久冥漠，
苏台五马尚踟蹰。村童店女仰头笑，今日使君真是愚。
448.013 【南院】白居易
林院无情绪，经春不一开。杨花飞作穗，榆荚落成堆。
壮气从中减，流年逐后催。只应如过客，病去老迎来。
448.014 【闲咏】白居易
步月怜清景，眠松爱绿阴。早年诗思苦，晚岁道情深。
夜学禅多坐，秋牵兴暂吟。悠然两事外，无处更留心。
448.015 【初授秘监，拜赐金紫，闲吟小酌，偶写所怀】白居易
紫袍新秘监，白首旧书生。鬓雪人间寿，腰金世上荣。
子孙无可念，产业不能营。酒引眼前兴，诗留身后名。
闲倾三数酌，醉咏十馀声。便是羲皇代，先从心太平。
448.016 【新昌闲居，招杨郎中兄弟】白居易
纱巾角枕病眠翁，忙少闲多谁与同。但有双松当砌下，
更无一事到心中。金章紫绶堪如梦，皂盖朱轮别似空。
暑月贫家何所有，客来唯赠北窗风。
448.017 【秘省后厅】白居易
槐花雨润新秋地，桐叶风翻欲夜天。
尽日后厅无一事，白头老监枕书眠。
448.018 【松斋偶兴】白居易
置心思虑外，灭迹是非间。约俸为生计，随官换往还。
耳烦闻晓角，眼醒见秋山。赖此松檐下，朝回半日闲。
448.019 【和杨郎中贺杨仆射致仕后杨侍郎门生合宴席上作】白居易
业重关西继大名，恩深阙下遂高情。祥鳣降伴趋庭鲤，
贺燕飞和出谷莺。范蠡舟中无子弟，疏家席上欠门生。
可怜玉树连桃李，从古无如此会荣。
448.020 【松下琴赠客】白居易
松寂风初定，琴清夜欲阑。偶因群动息，试拨一声看。
寡鹤当徽怨，秋泉应指寒。惭君此倾听，本不为君弹。
448.021 【秋斋】白居易
晨起秋斋冷，萧条称病容。清风两窗竹，白露一庭松。
阮籍谋身拙，嵇康向事慵。生涯别有处，浩气在心胸。
448.022 【涂山寺独游】白居易
野径行无伴，僧房宿有期。涂山来去熟，唯是马蹄知。
448.023 【登观音台望城】白居易
百千家似围棋局，十二街如种菜畦。
遥认微微入朝火，一条星宿五门西。
448.024 【登灵应台北望】白居易
临高始见人寰小，对远方知色界空。
回首却归朝市去，一稊米落太仓中。
448.025 【酬裴相公题兴化小池见招长句】白居易
为爱小塘招散客，不嫌老监与新诗。山公倒载无妨学，
范蠡扁舟未要追。蓬断偶飘桃李径，鸥惊误拂凤凰池。
敢辞课拙酬高韵，一勺争禁万顷陂。
448.026 【闲行】白居易
五十年来思虑熟，忙人应未胜闲人。林园傲逸真成贵，
衣食单疏不是贫。专掌图书无过地，遍寻山水自由身。
傥年七十犹强健，尚得闲行十五春。
448.027 【闲出】白居易
兀兀出门何处去，新昌街晚树阴斜。
马蹄知意缘行熟，不向杨家即庾家。
448.028 【与僧智如夜话】白居易
懒钝尤知命，幽栖渐得朋。门闲无谒客，室静有禅僧。
炉向初冬火，笼停半夜灯。忧劳缘智巧，自喜百无能。
448.029 【忆庐山旧隐及洛下新居】白居易
形骸黾勉班行内，骨肉句留俸禄中。无奈攀缘随手长，
亦知恩爱到头空。草堂久闭庐山下，竹院新抛洛水东。
自是未能归去得，世间谁要白须翁。
448.030 【晚寒（晚一作暝）】白居易
急景流如箭，凄风利似刀。暝催鸡翅敛，寒束树枝高。
缩水浓和酒，加绵厚絮袍。可怜冬计毕，暖卧醉陶陶。
448.031 【偶眠（偶一作醉）】白居易
放杯书案上，枕臂火炉前。老爱寻思事，慵多取次眠。
妻教卸乌帽，婢与展青毡。便是屏风样，何劳画古贤。
448.032 【华城西北雉堞最高崔相公首创楼台钱左丞继种…怅然成咏】白居易
高居称君子，潇洒四无邻。丞相栋梁久，使君桃李新。
凝情看丽句，驻步想清尘。况是寒天客，楼空无主人。
448.033 【奉使途中，戏赠张常侍】白居易
早风吹土满长衢，驿骑星轺尽疾驱。
共笑篮舁亦称使，日驰一驿向东都。
448.034 【有小白马乘驭多时奉使东行至稠桑驿溘然而毙…题二十韵】白居易
能骤复能驰，翩翩白马儿。毛寒一团雪，鬃薄万条丝。
皂盖春行日，骊驹晓从时。双旌前独步，五马内偏骑。
芳草承蹄叶，垂杨拂顶枝。跨将迎好客，惜不换妖姬。
慢鞚游萧寺，闲驱醉习池。睡来乘作梦，兴发倚成诗。
鞭为驯难下，鞍缘稳不离。北归还共到，东使亦相随。
赭白何曾变，玄黄岂得知。嘶风觉声急，踏雪怪行迟。
昨夜犹刍秣，今朝尚絷维。卧槽应不起，顾主遂长辞。
尘灭駸駸迹，霜留皎皎姿。度关形未改，过隙影难追。
念倍燕求骏，情深项别骓。银收钩臆带，金卸络头羁。
何处埋奇骨，谁家觅弊帷。稠桑驿门外，吟罢涕双垂。
448.035 【题喷玉泉（泉在寿安山下高百馀尺直泻潭中）】白居易
泉喷声如玉，潭澄色似空。练垂青嶂上，珠泻绿盆中。
溜滴三秋雨，寒生六月风。何时此岩下，来作濯缨翁。
448.036 【酬皇甫宾客】白居易
闲官兼慢使，著处易停轮。况欲逢新岁，仍初见故人。
冒寒寻到洛，待暖始归秦。亦拟同携手，城东略看春。
448.037 【种白莲】白居易
吴中白藕洛中栽，莫恋江南花懒开。
万里携归尔知否，红蕉朱槿不将来。
448.038 【答苏庶子】白居易
偶作关东使，重陪洛下游。病来从断酒，老去可禁愁。
款曲偏青眼，蹉跎各白头。蓬山闲气味，依约似龙楼。
448.039 【答尉迟少监水阁重宴】白居易
人情依旧岁华新，今日重招往日宾。鸡黍重回千里驾，
林园闇换四年春。水轩平写琉璃镜，草岸斜铺翡翠茵。
闻道经营费心力，忍教成后属他人。
448.040 【和刘郎中伤鄂姬】白居易
不独君嗟我亦嗟，西风北雪杀南花。
不知月夜魂归处，鹦鹉洲头第几家。
448.041 【赠东邻王十三】白居易
携手池边月，开襟竹下风。驱愁知酒力，破睡见茶功。
居处东西接，年颜老少同。能来为伴否，伊上作渔翁。
448.042 【早春同刘郎中寄宣武令狐相公】白居易
梁园不到一年强，遥想清吟对绿觞。更有何人能饮酌，
新添几卷好篇章。马头拂柳时回辔，豹尾穿花暂亚枪。
谁引相公开口笑，不逢白监与刘郎。
448.043 【寄太原李相公】白居易
闻道北都今一变，政和军乐万人安。绮罗二八围宾榻，
组练三千夹将坛。蝉鬓应夸丞相少，貂裘不觉太原寒。
世间大有虚荣贵，百岁无君一日欢。
448.044 【雪中寄令狐相公，兼呈梦得】白居易
兔园春雪梁王会，想对金罍咏玉尘。
今日相如身在此，不知客右坐何人。
448.045 【出使在途所骑马死改乘肩舆将归长安偶咏…寄太原李相公】白居易
驿路崎岖泥雪寒，欲登篮舆一长叹。风光不见桃花骑，
尘土空留杏叶鞍。丧乘独归殊不易，脱骖相赠岂为难。
并州好马应无数，不怕旌旄试觅看。
448.046 【有双鹤留在洛中忽见刘郎中依然鸣顾刘因为鹤叹…答之】白居易
辞乡远隔华亭水，逐我来栖缑岭云。
惭愧稻粱长不饱，未曾回眼向鸡群。
荒草院中池水畔，衔恩不去又经春。
见君惊喜双回顾，应为吟声似主人。
448.047 【宿窦使君庄水亭】白居易
使君何在在江东，池柳初黄杏欲红。
有兴即来闲便宿，不知谁是主人翁。
448.048 【龙门下作】白居易
龙门涧下濯尘缨，拟作闲人过此生。
筋力不将诸处用，登山临水咏诗行。
448.049 【姚侍御见过，戏赠】白居易
晚起春寒慵裹头，客来池上偶同游。
东台御史多提举，莫按金章系布裘。
448.050 【履道春居】白居易
微雨洒园林，新晴好一寻。低风洗池面，斜日拆花心。
暝助岚阴重，春添水色深。不如陶省事，犹抱有弦琴。
448.051 【题洛中第宅】白居易
水木谁家宅，门高占地宽。悬鱼挂青甃，行马护朱栏。
春榭笼烟暖，秋庭锁月寒。松胶黏琥珀，筠粉扑琅玕。
试问池台主，多为将相官。终身不曾到，唯展宅图看。
448.052 【寄殷协律（多叙江南旧游）】白居易
五岁优游同过日，一朝消散似浮云。琴诗酒伴皆抛我，
雪月花时最忆君。几度听鸡歌白日，亦曾骑马咏红裙。
吴娘暮雨萧萧曲，自别江南更不闻。
448.053 【洛下诸客就宅相送，偶题西亭】白居易
几榻临池坐，轩车冒雪过。交亲致杯酒，僮仆解笙歌。
流岁行将晚，浮荣得几多。林泉应问我，不住意如何。
448.054 【答林泉】白居易
好住旧林泉，回头一怅然。渐知吾潦倒，深愧尔留连。
欲作栖云计，须营种黍钱。更容求一郡，不得亦归田。
448.055 【将发洛中枉令狐相公手札兼辱二篇宠行以长句答之】白居易
尺素忽惊来梓泽，双金不惜送蓬山。八行落泊飞云雨，
五字枪鏦动珮环。玉韵乍听堪醒酒，银钩细读当披颜。
收藏便作终身宝，何啻三年怀袖间。
448.056 【临都驿答梦得六言二首】白居易
扬子津头月下，临都驿里灯前。
昨日老于前日，去年春似今年。
谢守归为秘监，冯公老作郎官。
前事不须问著，新诗且更吟看。
448.057 【喜钱左丞再除华州，以诗伸贺】白居易
左辖辍中台，门东委上才。彤襜经宿到，绛帐及春开。
民望恳难夺，天心慈易回。那知不隔岁，重借寇恂来。
448.058 【和钱华州题少华清光绝句】白居易
高情雅韵三峰守，主领清光管白云。
自笑亦曾为刺史，苏州肥腻不如君。
448.059 【送陕府王大夫】白居易
金马门前回剑珮，铁牛城下拥旌旗。
他时万一为交代，留取甘棠三两枝。
448.060 【代迎春花招刘郎中】白居易
幸与松筠相近栽，不随桃李一时开。
杏园岂敢妨君去，未有花时且看来。
448.061 【玩迎春花赠杨郎中】白居易
金英翠萼带春寒，黄色花中有几般。
恁君与向游人道，莫作蔓菁花眼看。
448.062 【闲出】白居易
身外无羁束，心中少是非。被花留便住，逢酒醉方归。
人事行时少，官曹入日稀。春寒游正好，稳马薄绵衣。
448.063 【座上赠卢判官】白居易
把酒承花花落频，花香酒味相和春。
莫言不是江南会，虚白亭中旧主人。
448.064 【曲江有感】白居易
曲江西岸又春风，万树花前一老翁。
遇酒逢花还且醉，若论惆怅事何穷。
448.065 【杏园花下赠刘郎中】白居易
怪君把酒偏惆怅，曾是贞元花下人。
自别花来多少事，东风二十四回春。
448.066 【花前有感，兼呈崔相公、刘郎中】白居易
落花如雪鬓如霜，醉把花看益自伤。少日为名多检束，
长年无兴可颠狂。四时轮转春常少，百刻支分夜苦长。
何事同生壬子岁，老于崔相及刘郎。
448.067 【微之就拜尚书居易续除刑部因书贺意兼咏离怀】白居易
我为宪部入南宫，君作尚书镇浙东。老去一时成白首，
别来七度换春风。簪缨假合虚名在，筋力销磨实事空。
远地官高亲故少，些些谈笑与谁同。
448.068 【喜与韦左丞同入南省，因叙旧以赠之】白居易
早年同遇陶钧主，利钝精粗共在熔。金剑淬来长透匣，
铅刀磨尽不成锋。差肩北省惭非据，接武南宫幸再容。
跛鳖虽迟骐骥疾，何妨中路亦相逢。
448.069 【伊州】白居易
老去将何散老愁，新教小玉唱伊州。
亦应不得多年听，未教成时已白头。
448.070 【早朝】白居易
鼓动出新昌，鸡鸣赴建章。翩翩稳鞍马，楚楚健衣裳。
宫漏传残夜，城阴送早凉。月堤槐露气，风烛桦烟香。
双阙龙相对，千官雁一行。汉庭方尚少，惭叹鬓如霜。
448.071 【答裴相公乞鹤（一作酬裴相公乞予双鹤）】白居易
警露声音好，冲天相貌殊。终宜向辽廓，不称在泥涂。
白首劳为伴，朱门幸见呼。不知疏野性，解爱凤池无。
448.072 【晚从省归】白居易
朝回北阙值清晨，晚出南宫送暮春。入去丞郎非散秩，
归来诗酒是闲人。犹思泉石多成梦，尚叹簪裾未离身。
终是不如山下去，心头眼底两无尘。
448.073 【北窗闲坐】白居易
虚窗两丛竹，静室一炉香。门外红尘合，城中白日忙。
无烦寻道士，不要学仙方。自有延年术，心闲岁月长。
448.074 【酬严给事（闻玉蕊花下有游仙绝句）】白居易
嬴女偷乘凤去时，洞中潜歇弄琼枝。
不缘啼鸟春饶舌，青琐仙郎可得知。
448.075 【京路】白居易
西来为看秦山雪，东去缘寻洛苑春。
来去腾腾两京路，闲行除我更无人。
448.076 【华州西】白居易
每逢人静慵多歇，不计程行困即眠。
上得篮舆未能去，春风敷水店门前。
448.077 【从陕至东京】白居易
从陕至东京，山低路渐平。风光四百里，车马十三程。
花共垂鞭看，杯多并辔倾。笙歌与谈笑，随分自将行。
448.078 【送春】白居易
银花凿落从君劝，金屑琵琶为我弹。
不独送春兼送老，更尝一着更听看。
448.079 【宿杜曲花下】白居易
觅得花千树，携来酒一壶。懒归兼拟宿，未醉岂劳扶。
但惜春将晚，宁愁日渐晡。篮舆为卧舍，漆盝是行厨。
斑竹盛茶柜，红泥罨饭炉。眼前无所阙，身外更何须。
小面琵琶婢，苍头觱篥奴。从君饱富贵，曾作此游无。
448.080 【逢旧】白居易
久别偶相逢，俱疑是梦中。即今欢乐事，放醆又成空。
448.081 【绣妇叹】白居易
连枝花样绣罗襦，本拟新年饷小姑。自觉逢春饶怅望，
谁能每日趁功夫。针头不解愁眉结，线缕难穿泪脸珠。
虽凭绣床都不绣，同床绣伴得知无。
448.082 【春词】白居易
低花树映小妆楼，春入眉心两点愁。
斜倚栏干背鹦鹉，思量何事不回头。
448.083 【恨词】白居易
翠黛眉低敛，红珠泪暗销。从来恨人意，不省似今朝。
448.084 【山石榴花十二韵】白居易
晔晔复煌煌，花中无比方。艳夭宜小院，条短称低廊。
本是山头物，今为砌下芳。千丛相向背，万朵互低昂。
照灼连朱槛，玲珑映粉墙。风来添意态，日出助晶光。
渐绽胭脂萼，犹含琴轸房。离披乱剪彩，斑驳未匀妆。
绛焰灯千炷，红裙妓一行。此时逢国色，何处觅天香。
恐合栽金阙，思将献玉皇。好差青鸟使，封作百花王。
448.085 【送敏中归豳宁幕】白居易
六十衰翁儿女悲，傍人应笑尔应知。弟兄垂老相逢日，
杯酒临欢欲散时。前路加餐须努力，今宵尽醉莫推辞。
司徒知我难为别，直过秋归未讶迟。
448.086 【宴散】白居易
小宴追凉散，平桥步月回。笙歌归院落，灯火下楼台。
残暑蝉催尽，新秋雁带来。将何迎睡兴，临卧举残杯。
448.087 【人定】白居易
人定月胧明，香消枕簟清。翠屏遮烛影，红袖下帘声。
坐久吟方罢，眠初梦未成。谁家教鹦鹉，故故语相惊。
448.088 【池上】白居易
褭褭凉风动，凄凄寒露零。兰衰花始白，荷破叶犹青。
独立栖沙鹤，双飞照水萤。若为寥落境，仍值酒初醒。
448.089 【池窗】白居易
池晚莲芳谢，窗秋竹意深。更无人作伴，唯对一张琴。
448.090 【花酒】白居易
香醅浅酌浮如蚁，雪鬓新梳薄似蝉。
为报洛城花酒道，莫辞送老二三年。
448.091 【题崔常侍济源庄】白居易
谷口谁家住，云扃锁竹泉。主人何处去，萝薜换貂蝉。
籍在金闺内，班排玉扆前。诚知忆山水，归得是何年。
448.092 【认春戏呈冯少尹、李郎中、陈主簿】白居易
认得春风先到处，西园南面水东头。柳初变后条犹重，
花未开时枝已稠。闇助醉欢寻绿酒，潜添睡兴著红楼。
知君未别阳和意，直待春深始拟游。
448.093 【魏堤有怀】白居易
魏王堤下水，声似使君滩。惆怅回头听，踌蹰立马看。
荡风波眼急，翻雪浪心寒。忆得瞿唐事，重吟行路难。
448.094 【柘枝词】白居易
柳闇长廊合，花深小院开。苍头铺锦褥，皓腕捧银杯。
绣帽珠稠缀，香衫袖窄裁。将军拄球杖，看按柘枝来。
448.095 【代梦得吟】白居易
后来变化三分贵，同辈凋零太半无。世上争先从尽汝，
人间斗在不如吾。竿头已到应难久，局势虽迟未必输。
不见山苗与林叶，迎春先绿亦先枯。
448.096 【寄答周协律（来诗多叙苏州旧游）】白居易
故人叙旧寄新篇，惆怅江南到眼前。闇想楼台万馀里，
不闻歌吹一周年。桥头谁更看新月，池畔犹应泊旧船。
最忆后庭杯酒散，红屏风掩绿窗眠。
