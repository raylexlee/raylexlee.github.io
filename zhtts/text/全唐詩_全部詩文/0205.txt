第205卷 包佶
205.01 【祀風師樂章·迎神】包佶
太皞御氣，句芒肇功。蒼龍青旗，爰候祥風。
律以和應，神以感通。鼎俎修蠁，時惟禮崇。
205.02 【祀風師樂章·奠幣登歌】包佶
旨酒告潔，青蘋應候。禮陳瑤幣，樂獻金奏。
彈弦自昔，解凍惟舊。仰瞻肸蠁，羣祥來湊。
205.03 【祀風師樂章·迎俎酌獻】包佶
德盛昭臨，迎拜巽方。爰候發生，式薦馨香。
酌醴具舉，工歌再揚。神歆入律，恩降百祥。
205.04 【祀風師樂章·亞獻終獻】包佶
膋薌備，玉帛陳。風動物，樂感神。
三獻終，百神臻。草木榮，天下春。
205.05 【祀風師樂章·送神】包佶
微穆敷華能應節，飄揚發彩宜行慶。送迎靈駕神心饗，
跪拜靈壇禮容盛。氣和草木發萌芽，德暢禽魚遂翔泳。
永望翠蓋逐流雲，自茲率土調春令。
205.06 【祀雨師樂章·迎神】包佶
陟降左右，誠達幽圓。作解之功，樂惟有年。
雲輧戾止，灑霧飄煙。惟馨展禮，爰列豆籩。
205.07 【祀雨師樂章·奠幣登歌】包佶
歲正朱明，禮布玄製。惟樂能感，與神合契。
陰霧離披，靈馭搖裔。膏澤之慶，期於稔歲。
205.08 【祀雨師樂章·迎俎酌獻】包佶
陽開幽蟄，躬奉鬱鬯。禮備節應，震來靈降。
動植求聲，飛沉允望。時康氣茂，惟神之貺。
205.09 【祀雨師樂章·亞獻終獻】包佶
奠既備，獻將終。神行令，瑞飛空。
迎乾德，祈歲功。乘煙燎，儼從風。
205.010 【祀雨師樂章·送神】包佶
整駕升車望寥廓，垂陰薦祉蕩昏氛。饗時靈貺僾如在，
樂罷餘聲遙可聞。飲福陳誠禮容備，撤俎終獻曙光分。
跪拜臨壇結空想，年年應節候油雲。
205.011 【答竇拾遺臥病見寄】包佶
今春扶病移滄海，幾度承恩對白花。送客屢聞簾外鵲，
銷愁已辨酒中蛇。瓶開枸杞懸泉水，鼎煉芙蓉伏火砂。
誤入塵埃牽吏役，羞將簿領到君家。
205.012 【對酒贈故人】包佶
扶起離披菊，霜輕喜重開。醉中驚老去，笑裏覺愁來。
月送人無盡，風吹浪不回。感時將有寄，詩思澀難裁。
205.013 【同李吏部伏日口號，呈元庶子、路中丞】包佶
火炎逢六月，金伏過三庚。幾度衣裳汗，誰家枕簟清。
頒冰無下位，裁扇有高名。吏部還開甕，殷勤二客情。
205.014 【嶺下臥疾，寄劉長卿員外】包佶
唯有貧兼病，能令親愛疏。歲時供放逐，身世付空虛。
脛弱秋添絮，頭風曉廢梳。波瀾喧衆口，藜藿靜吾廬。
喪馬思開卦，佔鴞懶發書。十年江海隔，離恨子知予。
205.015 【戲題諸判官廳壁】包佶
六十老翁無所取，二三君子不相遺。
願留今日交歡意，直到隳官謝病時。
205.016 【酬兵部李侍郎晚過東廳之作（時自刑部侍郎拜祭酒）】包佶
酒禮慚先祭，刑書已曠官。詔馳黃紙速，身在絳紗安。
聖位登堂靜，生徒跪席寒。庭槐暫搖落，幸爲入春看。
205.017 【昭德皇后輓歌詞】包佶
西汜馳暉過，東園別路長。歲華唯隴柏，春事罷公桑。
龜兆開泉戶，禽巢閉畫梁。更聞哀禮過，明詔制心喪。
205.018 【秋日過徐氏園林】包佶
回塘分越水，古樹積吳煙。掃竹催鋪席，垂蘿待系船。
鳥窺新罅慄，龜上半欹蓮。屢入忘歸地，長嗟俗事牽。
205.019 【雙山過信公所居】包佶
遙禮前朝塔，微聞後夜鍾。人間第四祖，雲裏一雙峯。
積雨封苔徑，多年亞石松。傳心不傳法，誰可繼高蹤。
205.020 【尚書宗兄使過詩以奉獻】包佶
洛下交親滿，歸閒意有餘。翻嫌舊坐宅，卻駕所懸車。
腹飽山僧供，頭輕侍婢梳。上官唯揖讓，半祿代耕鉏。
雨散三秋別，風傳一字書。勝遊如可繼，還欲並園廬。
205.021 【抱疾謝李吏部贈訶黎勒葉】包佶
一葉生西徼，齎來上海查。歲時經水府，根本別天涯。
方士真難見，商胡輒自誇。此香同異域，看色勝仙家。
茗飲暫調氣，梧丸喜伐邪。幸蒙祛老疾，深願駐韶華。
205.022 【奉和柳相公中書言懷】包佶
運籌時所貴，前席禮偏深。羸駕歸貧宅，欹冠出禁林。
鳳巢方得地，牛喘最關心。雅望期三入，東山未可尋。
205.023 【客自江南話過亡友朱司議故宅】包佶
交臂多相共，風流憶此人。海翻移里巷，書蠹積埃塵。
奉佛棲禪久，辭官上疏頻。故來分半宅，惟是舊交親。
205.024 【酬於侍郎湖南見寄十四韻】包佶
桂嶺千崖斷，湘流一派通。長沙今賈傅，東海舊於公。
章甫經殊俗，離騷繼雅風。金閨文作字，玉匣氣成虹。
翰墨時招侶，丹青夙在公。主恩留左掖，人望積南宮。
巧拙循名異，浮沉顧位同。九遷歸上略，三已契愚衷。
責謝庭中吏，悲寬塞上翁。楚材欣有適，燕石愧無功。
山曉重嵐外，林春苦霧中。雪花翻海鶴，波影倒江楓。
去札頻逢信，回帆早掛空。避賢方有日，非敢愛微躬。
205.025 【朝拜元陵】包佶
宮前石馬對中峯，雲裏金鋪閉幾重。
不見露盤迎曉日，唯聞木斧扣寒松。
205.026 【發襄陽後卻寄公安人】包佶
揮淚送回人，將書報所親。晚年多疾病，中路有風塵。
王粲頻徵楚，君恩許入秦。還同星火去，馬上別江春。
205.027 【立春後休沐】包佶
心與青春背，新年亦掩扉。漸窮無相學，惟避不材譏。
積病攻難愈，銜恩報轉微。定知書課日，優詔許辭歸。
205.028 【宿廬山，贈白鶴觀劉尊師】包佶
蒼蒼五老霧中壇，杳杳三山洞裏官。手護崑崙象牙簡，
心推霹靂棗枝盤。春飛雪粉如毫潤，曉漱瓊膏冰齒寒。
漸恨流年筋力少，惟思露冕事星冠。
205.029 【觀壁畫九想圖】包佶
一世榮枯無異同，百年哀樂又歸空。
夜闌鳥鵲相爭處，林下真僧在定中。
205.030 【送日本國聘賀使晁巨卿東歸】包佶
上才生下國，東海是西鄰。九譯蕃君使，千年聖主臣。
野情偏得禮，木性本含真。錦帆乘風轉，金裝照地新。
孤城開蜃閣，曉日上朱輪。早識來朝歲，塗山玉帛均。
205.031 【顧著作宅賦詩】包佶
幾年江海煙霞，乘醉一到京華。已覺不嫌羊酪，
誰能長守兔罝。脫巾偏招相國，逢竹便認吾家。
各在芸臺閣裏，煩君日日登車。
205.032 【近獲風痹之疾，題寄所懷】包佶
病夫將已矣，無可答君恩。衾枕同羈客，圖書委外孫。
久來從吏道，常欲奉空門。疾走機先息，欹行力漸煩。
無醫能卻老，有變是遊魂。鳥宿還依伴，蓬飄莫問根。
寓形齊指馬，觀境制心猿。唯借南榮地，清晨暫負暄。
205.033 【奉和常閣老晚秋集賢院即事，寄贈徐、薛二侍郎】包佶
祕殿掖垣西，書樓苑樹齊。秋煙凝縹帙，曉色上璇題。
門接承明近，池連太液低。疏鍾文馬駐，繁葉彩禽棲。
職美綸將綍，榮深組及珪。九霄偏眷顧，三事早提攜。
對案臨青玉，窺書捧紫泥。始歡新遇重，還惜舊遊暌。
左宦登吳岫，分家渡越溪。賦中頻嘆鵩，卜處幾聽雞。
望闕應多戀，臨津不用迷。柏梁思和曲，朝夕候金閨。
205.034 【酬顧況見寄】包佶
于越城邊楓葉高，楚人書裏寄離騷。
寒江鸂鶒思儔侶，歲歲臨流刷羽毛。
205.035 【歲日作（一作口號）】包佶
更勞今日春風至，枯樹無枝可寄花。
覽鏡唯看飄亂髮，臨風誰爲駐浮槎。
205.036 【元日觀百僚朝會】包佶
萬國賀唐堯，清晨會百僚。花冠蕭相府，繡服霍嫖姚。
壽色凝丹檻，歡聲徹九霄。御爐分獸炭，仙管弄雲韶。
日照金觴動，風吹玉佩搖。都城獻賦者，不得共趨朝。
205.037 【再過金陵】包佶
玉樹歌終王氣收，雁行高送石城秋。
江山不管興亡事，一任斜陽伴客愁。
205.038 【寄楊侍御（一作包何詩）】包佶
一官何幸得同時，十載無媒獨見遺。
今日不論腰下組，請君看取鬢邊絲。
