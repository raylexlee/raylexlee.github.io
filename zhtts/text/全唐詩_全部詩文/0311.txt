第310卷 于鹄
310.01 【江南曲】于鹄
偶向江边采白蘋，还随女伴赛江神。
众中不敢分明语，暗掷金钱卜远人。
310.02 【山中寄樊仆射（一作寄襄阳樊司空）】于鹄
却忆东溪日，同年事鲁儒。僧房闲共宿，酒肆醉相扶。
天畔双旌贵，山中病客孤。无谋还有计，春谷种桑榆。
310.03 【题宇文裔山寺读书院】于鹄
读书林下寺，不出动经年。草阁连僧院，山厨共石泉。
云庭无履迹，龛壁有灯烟。年少今头白，删诗到几篇。
310.04 【赠兰若僧】于鹄
一身禅诵苦，洒扫古花宫。静室门常闭，深萝月不通。
悬灯乔木上，鸣磬乱幡中。附入高僧传，长称二远公。
310.05 【题邻居】于鹄
僻巷邻家少，茅檐喜并居。蒸梨常共灶，浇薤亦同渠。
传屐朝寻药，分灯夜读书。虽然在城市，还得似樵渔。
310.06 【山中自述】于鹄
三十无名客，空山独卧秋。病多知药性，年长信人愁。
萤影竹窗下，松声茅屋头。近来心更静，不梦世间游。
310.07 【山中寄韦钲】于鹄
懒成身病日，因醉卧多时。送客出谿少，读书终卷迟。
幽窗闻坠叶，晴景见游丝。早晚来收药，门前有紫芝。
310.08 【南谿书斋】于鹄
茅屋往来久，山深不置门。草生垂井口，花落拥篱根。
入院将雏鸟，寻萝抱子猿。曾逢异人说，风景似桃源。
310.09 【夜会李太守宅（一作宿太守李公宅）】于鹄
郡斋常夜扫，不卧独吟诗。把烛近幽客，升堂戴接䍦。
微风吹冻叶，馀雪落寒枝。明日逢山伴，须令隐者知。
310.045 【题柏台山僧】于鹄
上方唯一室，禅定对山容。行道临孤壁，持斋听远钟。
枯藤离旧树，朽石落高峰。不向云间见，还应梦里逢。
310.046 【寄续尊师】于鹄
得道任发白，亦逢城市游。新经天上取，稀药洞中收。
春木带枯叶，新蒲生漫流。年年望灵鹤，常在此山头。
310.047 【题南峰褚道士】于鹄
得道南山久，曾教四皓棋。闭门医病鹤，倒箧养神龟。
松际风长在，泉中草不衰。谁知茅屋里，有路向峨嵋。
310.048 【赠不食姑】于鹄
不食非关药，天生是女仙。见人还起拜，留伴亦开田。
无窟寻溪宿，兼衣扫叶眠。不知何代女，犹带剪刀钱。
310.049 【送李明府归别业】于鹄
寄家丹水边，归去种春田。白发无知己，空山又一年。
鹿裘长酒气，茅屋有茶烟。亦拟辞人世，何溪有瀑泉。
310.050 【题树下禅师】于鹄
久行多不定，树下是禅床。寂寂心无住，年年日自长。
虫蛇同宿涧，草木共经霜。已见南人说，天台有旧房。
310.051 【宿王尊师隐居】于鹄
夜爱云林好，寒天月里行。青牛眠树影，白犬吠猿声。
一磬山院静，千灯谿路明。从来此峰客，几个得长生。
310.052 【题服柏先生】于鹄
服柏不飞炼，闲眠闭草堂。有泉唯盥漱，留火为焚香。
新雨闲门静，孤松满院凉。仍闻枕中术，曾授汉淮王。
310.053 【哭凌霄山光上人】于鹄
身没碧峰里，门人改葬期。买山寻主远，垒塔化人迟。
鬼火穿空院，秋萤入素帷。黄昏溪路上，闻哭竺乾师。
310.054 【途中寄杨涉】于鹄
萧萧卢荻晚，一径入荒陂。日色云收处，蛙声雨歇时。
前村见来久，羸马自行迟。闻作王门客，应闲白接䍦。
310.045 【送韦判官归蓟门】于鹄
桑干归路远，闻说亦愁人。有雪常经夏，无花空到春。
下营云外火，收马月中尘。白首从戎客，青衫未离身。
310.046 【出塞】于鹄
葱岭秋尘起，全军取月支。山川引行阵，蕃汉列旌旗。
转战疲兵少，孤城外救迟。边人逢圣代，不见偃戈时。
微雪军将出，吹笳天未明。观兵登古戍，斩将对双旌。
分阵瞻山势，潜兵制马鸣。如今青史上，已有灭胡名。
单于骄爱猎，放火到军城。乘月调新马，防秋置远营。
空山朱戟影，寒碛铁衣声。度水逢胡说，沙阴有伏兵。
310.047 【赠李太守】于鹄
几年为郡守，家似布衣贫。沽酒迎幽客，无金与近臣。
捣茶书院静，讲易药堂春。归阙功成后，随车有野人。
310.048 【送张司直入单于（一作送客游边）】于鹄
若过并州北，谁人不忆家。寒深无伴侣，路尽有平沙。
碛冷唯逢雁，天春不见花。莫随征将意，垂老事轻车。
310.049 【惜花】于鹄
夜来花欲尽，始惜两三枝。早起寻稀处，闲眠记落时。
蕊焦蜂自散，蒂折蝶还移。攀著殷勤别，明年更有期。
310.050 【春山居】于鹄
独来多任性，惟与白云期。深处花开尽，迟眠人不知。
水流山暗处，风起月明时。望见南峰近，年年懒更移。
310.051 【游瀑泉寺】于鹄
日夕寻未遍，古木寺高低。粉壁犹遮岭，朱楼尚隔溪。
厨窗通涧鼠，殿迹立山鸡。更有无人处，明朝独向西。
310.052 【送宫人入道归山】于鹄
十岁吹箫入汉宫，看修水殿种芙蓉。自伤白发辞金屋，
许著黄衣向玉峰。解语老猿开晓户，学飞雏鹤落高松。
定知别后宫中伴，应听缑山半夜钟。
310.053 【巴女谣】于鹄
巴女骑牛唱竹枝，藕丝菱叶傍江时。
不愁日暮还家错，记得芭蕉出槿篱。
310.054 【公子行】于鹄
少年初拜大长秋，半醉垂鞭见列侯。马上抱鸡三市斗，
袖中携剑五陵游。玉箫金管迎归院，锦袖红妆拥上楼。
更向院西新买宅，月波春水入门流。
310.055 【长安游】于鹄
久卧长安春复秋，五侯长乐客长愁。绣帘朱毂逢花住，
锦幨银珂触雨游。何处少年吹玉笛，谁家鹦鹉语红楼。
年年只是看他贵，不及南山任白头。
310.056 【别齐太守】于鹄
花里南楼春夜寒，还如王屋上天坛。
归山不道无明月，谁共相从到晓看。
310.057 【登古城】于鹄
独上闲城却下迟，秋山惨惨冢累累。
当时还有登城者，荒草如今知是谁。
310.058 【哭刘夫子】于鹄
近问南州客，云亡已数春。痛心曾受业，追服恨无亲。
孀妇归乡里，书斋属四邻。不知经乱后，奠祭有何人。
310.059 【醉后寄山中友人】于鹄
昨日山家春酒浓，野人相劝久从容。独忆卸冠眠细草，
不知谁送出深松。都忘醉后逢廉度，不省归时见鲁恭。
知己尚嫌身酩酊，路人应恐笑龙钟。
310.060 【温泉僧房】于鹄
云里前朝寺，修行独几年。山村无施食，盥漱亦安禅。
古塔巢溪鸟，深房闭谷泉。自言曾入室，知处梵王天。
310.061 【题美人】于鹄
秦女窥人不解羞，攀花趁蝶出墙头。
胸前空带宜男草，嫁得萧郎爱远游。
310.062 【寻李暹】于鹄
任性常多出，人来得见稀。市楼逢酒住，野寺送僧归。
檐下悬秋叶，篱头晒褐衣。门前南北路，谁肯入柴扉。
310.063 【寻李逸人旧居】于鹄
旧隐松林下，冲泉入两涯。琴书随弟子，鸡犬在邻家。
茅屋长黄菌，槿篱生白花。幽坟无处访，恐是入烟霞。
310.064 【赠碧玉】于鹄
新绣笼裙豆蔻花，路人笑上返金车。
霓裳禁曲无人解，暗问梨园弟子家。
310.065 【舟中月明夜闻笛】于鹄
浦里移舟候信风，芦花漠漠夜江空。
更深何处人吹笛，疑是孤吟寒水中。
310.066 【送迁客二首】于鹄
得罪谁人送，来时不到家。白头无侍子，多病向天涯。
莽苍凌江水，黄昏见塞花。如今贾谊赋，不漫说长沙。
流人何处去，万里向江州。孤驿瘴烟重，行人巴草秋。
上帆南去远，送雁北看愁。遍问炎方客，无人得白头。
310.067 【赠王道者（一作赠隐者）】于鹄
去寻长不出，门似绝人行。床下石苔满，屋头秋草生。
学琴寒月短，写易晚窗明。唯到黄昏后，溪中闻磬声。
310.068 【题合溪乾洞（又见刘商集，题作题潘师房）】于鹄
渡水傍山寻绝壁，白云飞处洞天开。
仙人来往行无迹，石径春风长绿苔。
310.069 【过张老园林（一作村园）】于鹄
身老无修饰，头巾用白纱。开门朝扫径，辇水夜浇花。
药气闻深巷，桐阴到数家。不愁还酒债，腰下有丹砂。
310.070 【寓意（一作荆南陪楚尚书惜落花）】于鹄
自小看花长不足，江边寻得数株红。
黄昏人散东风起，吹落谁家明月中。
310.071 【哭王都护】于鹄
老将明王识，临终拜上公。告哀乡路远，助葬戍城空。
素幔朱门里，铭旌秋巷中。史官如不滥，独传说英雄。
310.072 【饯司农宋卿立太尉碑了还江东】于鹄
追立新碑日，怜君苦一身。远移深涧石，助立故乡人。
草色荒坟绿，松阴古殿春。平生心已遂，归去得垂纶。
310.073 【送唐大夫让节归山（一作送唐中丞入道）】于鹄
年老功成乞罢兵，玉阶匍匐进双旌。朱门鸳瓦为仙观，
白领狐裘出帝城。侍女休梳官样髻，蕃童新改道家名。
到时浸发春泉里，犹梦红楼箫管声。
310.074 【买山吟】于鹄
买得幽山属汉阳，槿篱疏处种桄榔。
唯有猕猴来往熟，弄人抛果满书堂。
310.075 【古词三首】于鹄
素丝带金地，窗间掬飞尘。偷得凤凰钗，门前乞行人。
新长青丝发，哑哑言语黠。随人敲铜镜，街头救明月。
东家新长儿，与妾同时生。并长两心熟，到大相呼名。
310.076 【秦越人洞中咏】于鹄
扁鹊得仙处，传是西南峰。年年山下人，长见骑白龙。
洞门黑无底，日夜唯雷风。清斋将入时，戴星兼抱松。
石径阴且寒，地响知远钟。似行山林外，闻叶履声重。
低碍更俯身，渐远昼夜同。时时白蝙蝠，飞入茅衣中。
行久路转窄，静闻水淙淙。但愿逢一人，自得朝天宫。
310.077 【宿西山修下元斋咏】于鹄
幽人在何处，松桧深冥冥。西峰望紫云，知处安期生。
沐浴溪水暧，新衣礼仙名。脱屐入静堂，绕像随礼行。
碧纱笼寒灯，长幡缀金铃。林下听法人，起坐枯叶声。
启奏修律仪，天曙山鸟鸣。分行布菅茅，列坐满中庭。
持斋候撞钟，玉函散宝经。焚香开卷时，照耀金室明。
投简石洞深，称过上帝灵。学道能苦心，自古无不成。
310.078 【过凌霄洞天谒张先生祠】于鹄
戢戢乱峰里，一峰独凌天。下看如尖高，上有十里泉。
志人爱幽深，一住五十年。悬牍到其上，乘牛耕药田。
衣食不下求，乃是云中仙。山僧独知处，相引冲碧烟。
断崖昼昏黑，槎臬横只椽。面壁攀石棱，养力方敢前。
累歇日已没，始到茅堂边。见客不问谁，礼质无周旋。
醉卧枕欹树，寒坐展青毡。折松扫藜床，秋果颜色鲜。
炼蜜敲石炭，洗澡乘瀑泉。白犬舐客衣，惊走闻腥膻。
乃知轩冕徒，宁比云壑眠。
310.079 【早上凌霄第六峰入紫谿礼白鹤观祠】于鹄
路转第六峰，传是十里程。放石试浅深，【石宫】壁蛇鸟惊。
欲下先襞衣，路底避枯茎。回途歇嵌窟，整带重冠缨。
及到紫石溪，晻晻已天明。渐近神仙居，桂花湿溟溟。
阴苔无人踪，时得白鹤翎。忽然见朱楼，象牌题玉京。
沈沈五云影，香风散萦萦。清斋上玉堂，窗户悬水精。
青童撞金屑，杵臼声丁丁。膻腥遥问谁，稽首称姓名。
若容在溪口，愿乞残雪英。
310.080 【山中访道者（一作入白芝溪寻黄尊师）】于鹄
触烟入溪口，岸岸唯柽栎。其中尽碧流，十里不通屐。
出林山始转，绝径缘峭壁。把藤借行势，侧足凭石脉。
㰹牙断行处，光滑猿猱迹。忽然风景异，乃到神仙宅。
天晴茅屋头，残云蒸气白。隔窗梳发声，久立闻吹笛。
抱琴出门来，不顾人间客。山院不洒扫，四时自虚寂。
落叶埋长松，出地才数尺。曾读上清经，知注长生籍。
愿示不死方，何山有琼液。
310.081 【寄卢俨员外秋衣词】于鹄
寄远空以心，心诚亦难知。箧中有秋帛，裁作远客衣。
缝制虽女功，尽度手自持。容貌常目中，长短不复疑。
斜缝密且坚，游客多尘缁。意欲都无言，浣濯耐岁时。
殷勤托行人，传语慎勿遗。别来年已老，亦闻鬓成丝。
纵然更相逢，握手唯是悲。所寄莫复弃，愿见长相思。
310.082 【种树】于鹄
一树新栽益四邻，野夫如到旧山春。
树成多是人先老，垂白看他攀折人。
310.083 【哭李暹（一作赵嘏诗）】于鹄
驱马街中哭送君，灵车碾雪隔城闻。
唯有山僧与樵客，共舁孤榇入幽坟。
310.084 【古挽歌】于鹄
双辙出郭门，绵绵东西道。送死多于生，几人得终老。
见此切肺肝，不如归山好。不闻哀哭声，默默安怀抱。
时尽从物化，又免生忧挠。世间寿者稀，尽为悲伤恼。
送哭谁家车，灵幡紫带长。青童抱何物，明月与香囊。
可惜罗衣色，看舁入水泉。莫愁埏道暗，烧漆得千年。
阴风吹黄蒿，挽歌度秋水。车马却归城，孤坟月明里。
310.085 【悼孩子】于鹄
年长始一男，心亦颇自娱。生来岁未周，奄然却归无。
裸送不以衣，瘗埋于中衢。乳母抱出门，所生亦随呼。
婴孩无哭仪，礼经不可逾。亲戚相问时，抑悲空叹吁。
襁褓在旧床，每见立踟蹰。静思益伤情，畏老为独夫。
310.086 【别旧山】于鹄
旧伴同游尽却回，云中独宿守花开。
自是去人身渐老，暮山流水任东来。
310.087 【寄周恽】于鹄
家在荒陂长似秋，蓼花芹叶水虫幽。
去年相伴寻山客，明月今宵何处游。
310.088 【野田行（一作李益诗）】于鹄
日暮出古城，野田何茫茫。寒狐上孤冢，鬼火烧白杨。
昔人未为泉下客，若到此中还断肠。
310.089 【塞上曲（一作出塞曲）】于鹄
行人朝走马，直走蓟城傍。蓟城通汉北，万里别吴乡。
海上一烽火，沙中百战场。军书发上郡，春色度河阳。
袅袅汉宫柳，青青胡地桑。琵琶出塞曲，横笛断君肠。
310.090 【襄阳寒食】于鹄
烟水初销见万家，东风吹柳万条斜。
大堤欲上谁相伴，马踏春泥半是花。
310.091 【泛舟入后谿（一作羊士谔诗）】于鹄
雨馀芳草净沙尘，水绿沙平一带春。
唯有啼鹃似留客，桃花深处更无人。
