第665卷 羅隱
665.01 【秋蟲賦（以下補遺）】羅隱
物之小兮，迎網而斃；物之大兮，兼網而逝。網也者，
繩其小而不繩其大。吾不知爾身之危兮，腹之餒兮，籲！
665.02 【蟋蟀詩】羅隱
頑颸斃芳，吹愁夕長。屑戍有動，歌離吊夢。
如訴如言，緒引虛寬。周隙伺榻，繁咽夤緣。
範睡蟬老，冠峨緌好。不冠不緌，爾奚以悲。
蚊蚋有毒，食人肌肉。蒼蠅多端，黑白偷安。
爾也出處，物兮莫累。壞舍啼衰，虛堂泣曙。
勿徇喧譁，鼠豈無牙。勿學萋菲，垣亦有耳。
危條槁飛，抽恨咿咿。別帳缸冷，柔魂不定。
美人在何，夜影流波。與子佇立，裴回思多。
665.03 【西川與蔡十九同別子超】羅隱
相歡雖則不多時，相別那能不斂眉。蜀客賦高君解愛，
楚宮腰細我還知。百年恩愛無終始，萬里因緣有夢思。
腸斷門前舊行處，不堪全屬五陵兒。
665.04 【龍泉東下卻寄孫員外】羅隱
縠江東下幾多程，每泊孤舟即有情。山色已隨遊子遠，
水紋猶認主人清。恩如海嶽何時報，恨似煙花觸處生。
百尺風帆兩行淚，不堪回首望崢嶸。
665.05 【牡丹】羅隱
豔多煙重欲開難，紅蕊當心一抹檀。公子醉歸燈下見，
美人朝插鏡中看。當庭始覺春風貴，帶雨方知國色寒。
日晚更將何所似，太真無力憑闌干。
665.06 【巫山高】羅隱
下壓重泉上千仞，香雲結夢西風緊。縱有精靈得往來，
狖軛鼯軒亦顛隕。嵐光雙雙雷隱隱，愁爲衣裳恨爲鬢。
暮灑朝行何所之，江邊日月情無盡。珠零冷露丹墮楓，
細腰長臉愁滿宮。人生對面猶異同，況在千巖萬壑中。
665.07 【江南行】羅隱
江煙溼雨蛟綃軟，漠漠小山眉黛淺。水國多愁又有情，
夜槽壓酒銀船滿。細絲搖柳凝曉空，吳王臺榭春夢中。
鴛鴦鸂鶒喚不起，平鋪綠水眠東風。西陵路邊月悄悄，
油碧輕車蘇小小。
665.08 【空城雀】羅隱
雀入官倉中，所食能損幾。所恨往復頻，官倉乃害爾。
魚網不在天，鳥網不張水。飲啄要自然，何必空城裏。
665.09 【芳樹】羅隱
細萼慢逐風，暖香閒破鼻。青帝固有心，時時漏天意。
去年高枝猶墮地，今年低枝已憔悴。吾所以見造化之權，
變通之理，春夏作頭，秋冬爲尾，循環反覆無終已。
人生長短同一軌，若使威可以制，力可以止，
則秦皇不肯斂手下沙丘，孟賁不合低頭入蒿里。
伊人強猛猶如此，顧我勞生何足恃。但願我開素袍，
傾綠蟻，陶陶兀兀大醉於清宵白晝間，任他上是天，
下是地。
665.010 【聽琴】羅隱
寒雨蕭蕭落井梧，夜深何處怨啼烏。
不知一盞臨邛酒，救得相如渴病無。
665.011 【大梁見喬詡】羅隱
湘水春浮岸，淮燈夜滿橋。六年悲梗斷，兩地各萍漂。
刀筆依三事，篇章奏珥貂。跡卑甘汩沒，名散稱逍遙。
好寺松爲徑，空江桂作橈。野香花伴落，缸暖酒和燒。
晉沼尋遊鳳，秦冠竟嘆鴞。骨凡雞犬薄，魂斷蕙蘭招。
悵望添燕琯，蹉跎厭魯瓢。敗桐方委爨，冤匣正沖霄。
戰代安釐國，封崇孝景朝。千年非有限，一醉解無聊。
漏永燈花暗，爐紅雪片銷。久遊家共遠，相對鬢俱凋。
運命從難合，光陰奈不饒。到頭蓑笠契，兩信釣魚潮。
665.012 【寄洪正師】羅隱
寄蹇渾成跡，經年滯杜南。價輕猶有二，足刖已過三。
雞肋曹公忿，豬肝仲叔慚。會應謀避地，依約近禪庵。
665.013 【聖真觀劉真師院十韻】羅隱
簾下嚴君卜，窗間少室峯。攝生門已盡，混跡世猶逢。
山藪師王烈，簪纓友戴顒。魚跳介象鱠，飯吐葛玄蜂。
紫飽垂新椹，黃輕墮小松。塵埃金谷路，樓閣上陽鍾。
野耗鳶肩寄，仙書鳥爪封。支牀龜縱老，取箭鶴何慵。
別久曾牽念，閒來肯壓重。尚餘青竹在，試爲剪成龍。
665.014 【寄聶尊師】羅隱
欲芟荊棘種交梨，指畫城中日恐遲。
安得紫青磨鏡石，與君閒處看榮衰。
665.015 【金山僧院】羅隱
根盤蛟蜃路藤蘿，四面無塵輟棹過。
得似吾師始惆悵，眼前終日有風波。
665.016 【酬高崇節】羅隱
舊遊雖一夢，別緒忽千般。敗草湯陵晚，衰槐楚寺寒。
數奇常自愧，時薄欲何干。猶賴君相勉，殷勤貢禹冠。
665.017 【送汝州李中丞十二韻】羅隱
羣盜方爲梗，分符奏未寧。黃巾攻郡邑，白梃掠生靈。
塵土周畿暗，瘡痍汝水腥。一兇雖剪滅，數縣尚凋零。
理必資寬猛，謀須藉典刑。與能才物論，慎選忽天庭。
官品尊臺秩，山河擁福星。虎知應去境，牛在肯全形。
舊政窮人瘼，新銜展武經。關防秋草白，城壁晚峯青。
破膽期來複，迷魂想待醒。魯山行縣後，聊爲奠惟馨。
665.018 【淮南送節度盧端公將命之汴州端公常爲汴州相公從事】羅隱
吹臺高倚圃田東，此去軺車事不同。珠履舊參蕭相國，
綵衣今佐晉司空。醉離淮甸寒星下，吟指梁園密雪中。
到彼的知宣室語，幾時徵拜黑頭公。
665.019 【送盧端公歸臺盧校書之夏縣】羅隱
綿綿堤草拂徵輪，龍虎俱辭楚水濱。只見勝之爲御史，
不知梅福是仙人。地推八米源流盛，才笑三張事業貧。
一種西歸一般達，柏臺霜冷夏城春。
665.020 【送朗州張員外】羅隱
聖朝綸閣最延才，須牧生民始入來。鳳藻已期他日用，
隼旟應是隔年回。旗飄峴首嵐光重，酒奠湘江杜魄哀。
腸斷秦原二三月，好花全爲使君開。
665.021 【淮南送工部盧員外赴闕】羅隱
始從豸角曳長裾，又吐雞香奏玉除。隋邸舊僚推謝掾，
漢廷高議得相如。貴分赤筆升蘭署，榮著緋衣從板輿。
遙想到時秋欲盡，禁城涼冷露槐疏。
665.022 【淮南送司勳李郎中赴闕】羅隱
中朝品秩重文章，雙筆依前賜望郎。五夜星辰歸帝座，
半年樽俎奉梁王。南都水暖蓮分影，北極天寒雁著行。
不必戀恩多感激，過淮應合見徵黃。
665.023 【送陸郎中赴闕】羅隱
幕下留連兩月強，爐邊侍史舊焚香。不關雨露偏垂意，
自是鴛鸞合著行。三署履聲通建禮，九霄星彩映明光。
少瑜鏤管丘遲錦，從此西垣使鳳凰。
665.024 【途中送人東遊有寄】羅隱
離驂莫惜暫逡巡，君向池陽我入秦。歲月易拋非曩日，
酒杯難得是同人。路經隋苑橋燈夜，江轉檯城岸草春。
此處故交誰見問，爲言霜鬢壓風塵。
665.025 【過廢江寧縣（王昌齡曾尉此縣）】羅隱
縣前水色細鱗鱗，一爲夫君吊水濱。漫把文章矜後代，
可知榮貴是他人。鶯偷舊韻還成曲，草賴餘吟盡解春。
我亦有心無處說，等閒停棹似迷津。
665.026 【邊夜】羅隱
光景漂如水，生涯轉似萍。雁門窮朔路，牛鬥故鄉星。
句盡人誰切，歌終淚自零。夜闌回首算，何處不長亭。
665.027 【哭張博士太常】羅隱
前輩倏雲歿，愧君曾比方。格卑雖不稱，言重亦難忘。
諫草猶青瑣，悲風已白楊。只應移理窟，泉下對真長。
665.028 【淮口軍葬】羅隱
一陣孤軍不復回，更無分別只荒堆。
莫言賦分須如此，曾作文皇赤子來。
665.029 【燕昭王墓】羅隱
戰國蒼茫難重尋，此中蹤跡想知音。強停別騎山花曉，
欲吊遺魂野草深。浮世近來輕駿骨，高臺何處有黃金。
思量郭隗平生事，不殉昭王是負心。
665.030 【江南】羅隱
玉樹歌聲澤國春，累累輜重憶亡陳。
垂衣端拱渾閒事，忍把江山乞與人。
665.031 【江北】羅隱
廢宮荒苑莫閒愁，成敗終須要徹頭。
一種風流一種死，朝歌爭得似揚州。
665.032 【早登新安縣樓】羅隱
關城樹色齊，往事未全迷。塞路真人氣，封門壯士泥。
草濃延蝶舞，花密教鶯啼。若以鳴爲德，鸞皇不及雞。
665.033 【幹越亭】羅隱
楚水蕭蕭多病身，強憑危檻送殘春。高城自有陵兼谷，
流水那知越與秦。岸下藤蘿陰作怪，橋邊蛟蜃夜欺人。
琵琶洲遠江村闊，回首征途淚滿巾。
665.034 【南園題】羅隱
搏擊路終迷，南園且灌畦。敢言逃俗態，自是樂幽棲。
葉長春松闊，科圓早薤齊。雨沾虛檻冷，雪壓遠山低。
竹好還成徑，桃夭亦有蹊。小窗奔野馬，閒甕養醯雞。
水石心逾切，煙霄分已暌。病憐王猛畚，愚笑隗囂泥。
澤國潮平岸，江村柳覆堤。到頭乘興是，誰手好提攜。
665.035 【人日新安道中見梅花（其年以徐寇停舉）】羅隱
長途酒醒臘春寒，嫩蕊香英撲馬鞍。
不上壽陽公主面，憐君開得卻無端。
665.036 【許由廟】羅隱
高掛風瓢濯漢濱，土階三尺愧清塵。
可憐比屋堪封日，若到人間是衆人。
665.037 【題段太尉廟】羅隱
近甸蒙塵日，南梁反正年。飄流茂陵碗，零落太官椽。
建纛非降楚，披圖異錄燕。堪嗟侍中血，不及御衣前。
665.038 【湘妃廟】羅隱
劉表荒碑斷水濱，廟前幽草閉殘春。已將怨淚流斑竹，
又感悲風入白蘋。八族未來誰北拱，四凶猶在莫南巡。
九峯相似堪疑處，望見蒼梧不見人。
665.039 【八駿圖】羅隱
穆滿當年物外程，電腰風腳一何輕。
如今縱有驊騮在，不得長鞭不肯行。
665.040 【庭花】羅隱
昨日芳豔濃，開尊幾同醉。今朝風雨惡，惆悵人生事。
南威病不起，西子老兼至。向晚寂無人，相偎墮紅淚。
665.041 【病中題主人庭鶴】羅隱
遼水華亭舊所聞，病中毛羽最憐君。
稻粱且足身兼健，何必青雲與白雲。
665.042 【蟬】羅隱
天地工夫一不遺，與君聲調借君緌。
風棲露飽今如此，應忘當年滓濁時。
665.043 【薛陽陶觱篥歌】羅隱
平泉上相東征日，曾爲陽陶歌觱篥。烏江太守會稽侯，
相次三篇皆俊逸。橋山殯葬衣冠後，金印蒼黃南去疾。
龍樓冷落夏口寒，從此風流爲廢物。人間至藝難得主，
懷抱差池恨星律。邗溝僕射戎政閒，試渡瓜洲吐伊鬱。
西風九月草樹秋，萬喧沈寂登高樓。左篁揭指徵羽吼，
煬帝起坐淮王愁。高飄咽滅出滯氣，下感知己時橫流。
穿空激遠不可遏，彷彿似向伊水頭。伊水林泉今已矣，
因取遺編認前事。武宗皇帝御宇時，四海恬然知所自。
掃除桀黠似提帚，制壓羣豪若穿鼻。九鼎調和各有門，
謝安空儉真兒戲。功高近代竟誰知，藝小似君猶不棄。
勿惜喑嗚更一吹，與君共下難逢淚。
665.044 【酬丘光庭】羅隱
正月十一日書札，五月十六日到來。柳吟秦望咫尺地，
鯉魚何處閒裴回。故人情意未疏索，次第序述眉眼開。
上言二年隔煙水，下有數幅真瓊瑰。行吟坐讀口不倦，
瀑泉激射琅玕摧。壁池蘭蕙日已老，村酒蘸甲時幾杯。
鶴齡鴻算不復見，雨後蓑笠空莓苔。自從黃寇擾中土，
人心波盪猶未回。道殷閤眼拜九列，張濬掉舌升三臺。
朝廷濟濟百揆序，寧將對面容奸回。禍生有基妖有漸，
翠華西幸蒙塵埃。三川梗塞兩河閉，大明宮殿生蒿萊。
懦夫早歲不量力，策蹇仰北高崔嵬。千門萬戶扃鎖密，
良匠不肯雕散材。君今得意尚如此，況我麋鹿悠悠哉！
榮衰貴賤目所睹，莫嫌頭白黃金臺。
665.045 【投宣武鄭尚書二十韻】羅隱
漢代簪纓盛，梁園雉堞雄。物情須重德，時論在明公。
族大逾開魏，神高本降嵩。世家惟蹇諤，官業即清通。
翰苑論思外，綸闈嘯傲中。健豪驚綵鳳，高步出冥鴻。
履歷雖吾道，行藏必聖聰。絳霄無系滯，浙水忽西東。
庾監高樓月，袁郎滿扇風。四年將故事，兩地有全功。
去去才須展，行行道益隆。避權辭憲署，仗節出南宮。
雁影相承接，龍圖共始終。自然須作礪，不必恨臨戎。
幕下蓮花盛，竿頭㺦佩紅。騎兒逢郭伋，戰士得文翁。
人地應無比，簟瓢奈屢空。因思一枝桂，已作斷根蓬。
往事應歸捷，勞歌且責躬。殷勤信陵館，今日自途窮。
665.046 【投浙東王大夫二十韻】羅隱
越嶺千峯秀，淮流一派長。暫憑開物手，來展濟時方。
舊跡蘭亭在，高風桂樹香。地清無等級，天闊任徊翔。
麈尾談何勝，螭頭筆更狂。直曾批鳳詔，高已冠鵷行。
嘯傲辭民部，雍容出帝鄉。趙堯推印綬，句踐與封疆。
水佔仙人吹，城留御史牀。嘉賓鄒潤甫，百姓賀知章。
席暖飛鸚鵡，塵輕駐驌驦。夜歌珠斷續，晴舞雪悠揚。
化向棠陰布，春隨棣萼芳。盛名韜不得，雄略晦彌彰。
自愧三冬學，來窺數仞牆。感深惟刻骨，時去欲沾裳。
想望魚燒尾，諮嗟鼠齧腸。可能因蹇拙，便合老滄浪。
題柱心猶壯，移山志不忘。深慚百般病，今日問醫王。
665.047 【寄剡縣主簿】羅隱
金庭養真地，珠篆會稽官。境勝堪長往，時危喜暫安。
洞連滄海闊，山擁赤城寒。他日拋塵土，因君擬煉丹。
665.048 【中秋不見月】羅隱
風簾淅淅漏燈痕，一半秋光此夕分。
天爲素娥孀怨苦，並教西北起浮雲。
665.049 【答宗人袞】羅隱
崑崙水色九般流，飲即神仙憩即休。敢恨守株曾失意，
始知緣木更難求。鴒原謾欲均餘力，鶴髮那堪問舊遊。
遙望北辰當上國，羨君歸棹五諸侯。
665.050 【早行】羅隱
雨灑江聲風又吹，扁舟正與睡相宜。
無端戍鼓催前去，別卻青山向曉時。
665.051 【詠白菊（一作羅紹威詩）】羅隱
雖被風霜競欲催，皎然顏色不低摧。已疑素手能妝出，
又似金錢未染來。香散自宜飄淥酒，葉交仍得蔭香苔。
尋思閉戶中宵見，應認寒窗雪一堆。
665.052 【晚泊宿松】羅隱
解纜隨江流，晚泊古淮岸。歸雲送春和，繁星麗雲漢。
春深胡雁飛，人喧水禽散。仰君邈難親，沈思夜將旦。
665.053 【錢塘遇默師憶潤州舊遊】羅隱
歌敲玉唾壺，醉擊珊瑚枝。石羊妙善街，甘露平泉碑。
捫苔想豪傑，剔蘚看文詞。歸來北固山，水檻光參差。
665.054 【江南別】羅隱
去年今夜江南別，鴛鴦翅冷飛蓬爇。今年今夜江北邊，
鯉魚腸斷音書絕。男兒心事無了時，出門上馬不自知。
665.055 【四頂山】羅隱
勝景天然別，精神入畫圖。一山分四頂，三面瞰平湖。
過夏僧無熱，凌冬草不枯。遊人來至此，願剃髮和須。
665.056 【姥山】羅隱
臨塘古廟一神仙，繡幌花容色儼然。爲逐朝雲來此地，
因隨暮雨不歸天。眉分初月湖中鑑，香散餘風竹上煙。
借問邑人瀋水事，已經秦漢幾千年。
665.057 【岐王宅】羅隱
朱邸平臺隔禁闈，貴遊陳跡尚依稀。雲低雍畤祈年去，
雨細長楊從獵歸。申白賓朋傳道義，應劉文彩寄音徽。
承平舊物惟君盡，猶寫雕鞍伴六飛。
665.058 【長明燈】羅隱
破暗長明世代深，煙和香氣兩沈沈。不知初點人何在，
只見當年火至今。曉似紅蓮開沼面，夜如寒月鎮潭心。
孤光自有龍神護，雀戲蛾飛不敢侵。
665.059 【堋口逢人】羅隱
艱難別離久，中外往還深。已改當時發，空餘舊日心。
665.060 【遇邊使】羅隱
累年無的信，每夜望邊城。袖掩千行淚，書封一尺金。
665.061 【移住別友】羅隱
自到西川住，惟君別有情。常逢對門遠，又隔一重城。
665.062 【宮詞】羅隱
巧畫蛾眉獨出羣，當時人道便承恩。
經年不見君王面，落日黃昏空掩門。
665.063 【涇溪】羅隱
涇溪石險人競懼，終歲不聞傾覆人。
卻是平流無石處，時時聞說有沈淪。
665.064 【題杜甫集】羅隱
楚水悠悠浸楚亭，楚南天地兩無情。
忍交孫武重泉下，不見時人說用兵。
665.065 【感弄猴人賜朱紱】羅隱
十二三年就試期，五湖煙月奈相違。
何如買取胡孫弄，一笑君王便著緋。
665.066 【題磻溪垂釣圖】羅隱
呂望當年展廟謨，直鉤釣國更誰如。
若教生在西湖上，也是須供使宅魚。
665.067 【春風】羅隱
也知有意吹噓切，爭奈人間善惡分。
但是秕糠微細物，等閒抬舉到青雲。
665.068 【竹下殘雪】羅隱
牆下濃陰對此君，小山尖險玉爲羣。
夜來解凍風雖急，不向寒城減一分。
665.069 【杏花】羅隱
暖氣潛催次第春，梅花已謝杏花新。
半開半落閒園裏，何異榮枯世上人。
665.070 【鎮海軍所貢（題不全）】羅隱
檐前飛雪扇前塵，千里移添上苑春。
他日丁寧柿林院，莫宣恩澤與閒人。
665.071 【席上歌水調】羅隱
餘聲宛宛拂庭梅，通濟渠邊去又回。
若使煬皇魂魄在，爲君應合過江來。
665.072 【題新榜（在浙幕，沈崧得新榜示題其末）】羅隱
黃土原邊狡兔肥，犬如流電馬如飛。
灞陵老將無功業，猶憶當時夜獵歸。
665.073 【句】羅隱
夏窗七葉連陰暗。（《遊城南記》：杜佑有別墅，
爲城南之最，有樹每朵七葉，因以爲名，隱詩紀之）
賴家橋上潏河邊。（隱又有城南雜感詩，其題有景星觀、
姚家園、葉家林及此句，今雜感詩亡）
細看月輪真有意，已知青桂近嫦娥。（《曾公類苑》：
裴筠娶簫楚公女，便擢進士，隱詩云雲）
一個禰衡容不得，思量黃祖謾英雄。（《吳越備史》：
隱初見錢鏐，懼不見，用遂以所爲夏口詩標於卷末云云，
鏐覽之大笑，因加殊遇）
張華謾出如丹語，不及劉侯一紙書。（《鑑戒錄》雲：
鄭畋女喜隱此詩）
山雨霏微宿上亭，雨中因想雨淋鈴。（上亭驛《天中記》）
老僧齋罷關門睡，不管波濤四面生。（金山僧院。
《詩話總龜》）
