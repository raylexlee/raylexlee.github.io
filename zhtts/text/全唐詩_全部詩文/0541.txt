第532卷 许浑
532.01 【江上燕别（一作赵嘏诗，题作汾上宴别）】许浑
云物如故乡，山川异岐路。年来未归客，马上春欲暮。
一樽花下酒，残日水西树。不待管弦终，摇鞭背花去。
532.02 【卜居招书侣】许浑
忆昨未知道，临川每羡鱼。世途行处见，人事病来疏。
微雨秋栽竹，孤灯夜读书。怜君亦同志，晚岁傍山居。
532.03 【西山草堂】许浑
何处少人事，西山旧草堂。晒书秋日晚，洗药石泉香。
浚岭有朝雨，北窗生夜凉。从劳问归路，峰叠绕家乡。
532.04 【赠隐者】许浑
回报隐居士，莫愁山兴阑。求人颜色尽，知道性情宽。
信谱弹琴误，缘崖劚药难。东皋亦自给，殊愧远相安。
532.05 【舟次武陵寄天竺僧无昼】许浑
谿长山几重，十里万株松。秋日下丹槛，暮云归碧峰。
树栖新放鹤，潭隐旧降龙。还在孤舟宿，卧闻初夜钟。
532.06 【寄小弟】许浑
江城红叶尽，旅思复凄伤。孤梦家山远，独眠秋夜长。
道存空倚命，身贱未归乡。南望空垂泪，天边雁一行。
532.07 【秋日】许浑
有计自安业，秋风罢苦吟。买山兼种竹，对客更弹琴。
烟起药园晚，杵声松院深。闲眠得真性，惆怅旧时心。
532.08 【石池】许浑
通竹引泉脉，泓澄潋石盆。惊鱼翻藻叶，浴鸟上松根。
残月留山影，高风耗水痕。谁家秋洗药，来往自开门。
532.09 【留题李侍御书斋】许浑
昔话平生志，高斋曾见留。道孤心易感，恩重力难酬。
独立千峰晓，频来一叶秋。鸡鸣应有处，不觉泪空流。
532.010 【行次白沙馆，先寄上河南王侍御】许浑
夜程何处宿，山叠树层层。孤馆闭秋雨，空堂停曙灯。
歌惭渔浦客，诗学雁门僧。此意无人识，明朝见李膺。
532.011 【紫藤】许浑
绿萝萦数匝，本在草堂间。秋色寄高树，昼阴笼远山。
移花疏处种，劚药困时攀。日暮微风起，难寻旧径还。
532.012 【暝投灵智寺渡谿不得，却取沿江路往】许浑
双岩泻一川，回马断桥前。古庙阴风地，寒钟暮雨天。
沙虚留虎迹，水滑带龙涎。却下临江路，潮深无渡船。
532.013 【下第归蒲城墅居】许浑
失意归三径，伤春别九门。薄烟杨柳路，微雨杏花村。
牧竖还呼犊，邻翁亦抱孙。不知余正苦，迎马问寒温。
532.014 【重赋鹭鸶】许浑
何年去此地，南浦满凫雏。云汉知心远，林塘觉思孤。
低飞下晚树，独睡映新蒲。为尔多归兴，前年在五湖。
532.015 【途中寒食】许浑
处处哭声悲，行人马亦迟。店闲无火日，村暖斫桑时。
泣路同杨子，烧山忆介推。清明明日是，甘负故园期。
532.016 【深春】许浑
故里千帆外，深春一雁飞。干名频恸哭，将老欲何归。
未谷抛还忆，交亲晚更稀。空持望乡泪，沾洒寄来衣。
532.017 【岁首怀甘露寺自省上人（上人尝有战功）】许浑
心悟觉身劳，云中弃宝刀。久闲生髀肉，多寿长眉毫。
客棹春潮急，禅斋暮雪高。南氵霝一回首，山碧水滔滔。
532.018 【寻周炼师不遇留赠】许浑
闭门池馆静，云访紫芝翁。零落槿花雨，参差荷叶风。
夜棋全局在，春酒半壶空。长啸倚西阁，悠悠名利中。
532.019 【题灞西骆隐居】许浑
志凌三蜀客，心爱五湖人。弢死酒中老，谋生书外贫。
扫花眠石榻，捣药转溪轮。往往乘黄牸，鹿裘乌角巾。
532.020 【旅夜怀远客】许浑
异乡多远情，梦断落江城。病起惭书癖，贫家负酒名。
过春花自落，竟晓月空明。独此一长啸，故人天际行。
532.021 【秋夜棹舟访李隐君】许浑
望月忆披襟，长溪柳半阴。高斋初酿酒，孤棹远携琴。
犬吠秋山迥，鸡鸣晓树深。开门更欹枕，谁识野人心。
532.022 【卧病寄诸公】许浑
飞盖集兰堂，清歌递柏觞。高城榆柳荫，虚阁芰荷香。
海月秋偏静，山风夜更凉。自怜书万卷，扶病对萤光。
532.023 【寓崇圣寺怀李校书】许浑
几日卧南亭，卷帘秋月清。河关初罢梦，池阁更含情。
寒露润金井，高风飘玉筝。前年共游客，刀笔事戎旌。
532.024 【秋日行次关西】许浑
金风荡天地，关西群木凋。早霜鸡喔喔，残月马萧萧。
紫陌秦山近，青枫楚树遥。还同长卿志，题字满河桥。
532.025 【山居冬夜喜魏扶见访因赠】许浑
霜风露叶下，远思独裴回。夜久草堂静，月明山客来。
遣贫相劝酒，忆字共书灰。何事清平世，干名待有媒。
532.026 【喜李诩秀才见访因赠】许浑
浙南分首日，谁谓别经时。路远遥相访，家贫喜见知。
不须辞不酌，更请续新诗。但得心中剑，酬恩会有期。
532.027 【晚投慈恩寺呈俊上人】许浑
双岩泻一川，十里绝人烟。古庙阴风地，寒钟暮雨天。
沙虚留虎迹，水滑带龙涎。不及曹溪侣，空林已夜禅。
532.028 【行次虎头岩酬寄路中丞】许浑
樟亭去已远，来上虎头岩。滩急水移棹，山回风满帆。
石梯迎雨滑，沙井落潮醎。何以慰行旅，如公书一缄。
532.029 【送荔浦蒋明府赴任】许浑
路长春欲尽，歌怨酒初酣。白社莲宫北，青袍桂水南。
驿行盘鸟道，船宿避龙潭。真得诗人趣，烟霞处处谙。
532.030 【怀政禅师院】许浑
山斋路几层，败衲学真乘。寒暑移双树，光阴尽一灯。
风飘高竹雪，泉涨小池冰。莫讶频来此，修身欲到僧。
532.031 【秋夕有怀】许浑
念远坐西阁，华池涵月凉。书回秋欲尽，酒醒夜初长。
露白莲衣浅，风清蕙带香。前年此佳景，兰棹醉横塘。
532.032 【秋霁寄远】许浑
初霁独登赏，西楼多远风。横烟秋水上，疏雨夕阳中。
高树下山鸟，平芜飞草虫。唯应待明月，千里与君同。
532.033 【闻范秀才自蜀游江湖】许浑
蜀道下湘渚，客帆应不迷。江分三峡响，山并九华齐。
秋泊雁初宿，夜吟猿乍啼。归时慎行李，莫到石城西。
532.034 【惜春】许浑
花开又花落，时节暗中迁。无计延春日，可能留少年。
小丛初散蝶，高柳即闻蝉。繁艳归何处，满山啼杜鹃。
532.035 【题愁】许浑
聚散竟无形，回肠百结成。古今销不得，离别觉潜生。
降虏将军思，穷秋远客情。何人更憔悴，落第泣秦京。
532.036 【鸳鸯】许浑
两两戏沙汀，长疑画不成。锦机争织样，歌曲爱呼名。
好□顾栖息，堪怜泛浅清。凫鸥皆尔类，唯羡独含情。
532.037 【闻雁】许浑
带霜南去雁，夜好宿汀沙。惊起向何处，高飞极海涯。
入云声渐远，离岳路犹赊。归梦当时断，参差欲到家。
532.038 【不寝】许浑
到晓不成梦，思量堪白头。多无百年命，长有万般愁。
世事应难尽，营生卒未休。莫言名与利，名利是身仇。
532.039 【宿东横山（一作东横小濑）】许浑
孤舟路渐赊，时见碧桃花。溪雨滩声急，岩风树势斜。
猕猴垂弱蔓，鹳鹤睡横槎。谩向仙林宿，无人识阮家。
532.040 【早行】许浑
失枕惊先起，人家半梦中。闻鸡凭早晏，占斗认西东。
辔湿知行露，衣单觉晓风。秋阳弄光影，忽吐半林红。
532.041 【陪郑史君泛舟晚归】许浑
南郭望归处，郡楼高卷帘。平桥低皂盖，曲岸转彤襜。
江晚笙歌促，山晴鼓角严。羊公莫先醉，清晓月纤纤。
532.042 【酬殷尧藩】许浑
相如愧许询，寥落向溪滨。竹马儿犹小，荆钗妇惯贫。
独愁忧过日，多病不如人。莫怪青袍选，长安隐旧春。
532.043 【赠迁客】许浑
无机还得罪，直道不伤情。微雨昏山色，疏笼闭鹤声。
闲居多野客，高枕见江城。门外长溪水，怜君又濯缨。
532.044 【征西旧卒】许浑
少年乘勇气，百战过乌孙。力尽边城难，功加上将恩。
晓风听戍角，残月倚营门。自说轻生处，金疮有旧痕。
532.045 【南陵留别段氏兄弟】许浑
不知身老大，犹似旧时狂。为酒游山县，留诗遍草堂。
归期秋未尽，离恨日偏长。更羡君兄弟，参差雁一行。
532.046 【旅中别侄暐】许浑
相见又南北，中宵泪满襟。旅游知世薄，贫别觉情深。
歌管一尊酒，山川万里心。此身多在路，休诵异乡吟。
532.047 【松江渡送人（一作松江怀古）】许浑
故国今何在，扁舟竟不归。云移山漠漠，江阔树依依。
晚色千帆落，秋声一雁飞。此时兼送客，凭槛欲沾衣。
532.048 【过鲍溶宅有感】许浑
寥落故人宅，重来身已亡。古苔残墨沼，深竹旧书堂。
秋色馆池静，雨声云木凉。无因展交道，日暮倍心伤。
