第061卷 李嶠
61.01 【人日侍宴大明宮恩賜彩縷人勝應制】李嶠
鳳城景色已含韶，人日風光倍覺饒。桂吐半輪迎此夜，
蓂開七葉應今朝。魚猜水凍行猶澀，鶯喜春熙弄欲嬌。
愧奉登高搖彩翰，欣逢御氣上丹霄。
61.02 【奉和初春幸太平公主南莊應制（景龍三年二月十一日）】李嶠
主家山第接雲開，天子春遊動地來。羽騎參差花外轉，
霓旌搖曳日邊回。還將石溜調琴曲，更取峯霞入酒杯。
鸞輅已辭烏鵲渚，簫聲猶繞鳳凰臺。
61.03 【太平公主山亭侍宴應制（景龍三年八月十三日）】李嶠
黃金瑞榜絳河隈，白玉仙輿紫禁來。碧樹青岑雲外聳，
朱樓畫閣水中開。龍舟下瞰鮫人室，羽節高臨鳳女臺。
遽惜歡娛歌吹晚，揮戈更卻曜靈回。
61.04 【奉和拜洛應制】李嶠
七萃鑾輿動，千年瑞檢開。文如龜負出，圖似鳳銜來。
殷薦三神享，明禋萬國陪。周旗黃鳥集，漢幄紫雲回。
日暮鉤陳轉，清歌上帝臺。
61.05 【奉和幸大薦福寺應制（寺即中宗舊宅）】李嶠
雁沼開香域，鸚林降彩旃。還窺圖鳳宇，更坐躍龍川。
桂輿朝羣辟，蘭宮列四禪。半空銀閤斷，分砌寶繩連。
甘雨蘇燋澤，慈雲動沛篇。獨慚賢作礪，空喜福成田。
61.06 【奉和幸長安故城未央宮應制】李嶠
舊宮賢相築，新苑聖君來。運改城隍變，年深棟宇摧。
後池無覆水，前殿久成灰。莫辨祈風觀，空傳承露杯。
宸心千載合，睿律九韻開。今日聯章處，猶疑上柏臺。
61.07 【奉和幸望春宮送朔方總管張仁亶】李嶠
玉塞徵驕子，金符命老臣。三軍張武旆，萬乘餞行輪。
猛氣凌玄朔，崇恩降紫宸。投醪還結士，辭第本忘身。
露下鷹初擊，風高雁欲賓。方銷塞北祲，還靖漠南塵。
61.08 【奉和幸三會寺應制】李嶠
故臺蒼頡裏，新邑紫泉居。歲在開金寺，時來降玉輿。
龍形雖近剎，鳥跡尚留書。竹是蒸青外，池仍點墨餘。
天文光聖草，寶思合真如。謬奉千齡日，欣陪十地初。
61.09 【奉和天樞成宴夷夏羣僚應制】李嶠
轍跡光西崦，勳庸紀北燕。何如萬方會，頌德九門前。
灼灼臨黃道，迢迢入紫煙。仙盤正下露，高柱欲承天。
山類叢雲起，珠疑大火懸。聲流塵作劫，業固海成田。
帝澤傾堯酒，宸歌掩舜弦。欣逢下生日，還睹上皇年。
61.010 【皇帝上禮撫事述懷】李嶠
配極輝光遠，承天顧託隆。負圖濟多難，脫履歸成功。
聖道昭永錫，邕言讓在躬。還推萬方重，鹹仰四門聰。
恭已忘自逸，因人體至公。垂旒滄海晏，解網法星空。
雲散天五色，春還日再中。稱觴合纓弁，率舞應絲桐。
凱樂深居鎬，傳歌盛飲豐。小臣濫簪筆，無以頌唐風。
61.011 【奉和幸韋嗣立山莊侍宴應制】李嶠
南洛師臣契，東巖王佐居。幽情遺紱冕，宸眷屬樵漁。
制下峒山蹕，恩回灞水輿。松門駐旌蓋，薜幄引簪裾。
石磴平黃陸，煙樓半紫虛。雲霞仙路近，琴酒俗塵疏。
喬木千齡外，懸泉百丈餘。崖深經煉藥，穴古舊藏書。
樹宿摶風鳥，池潛縱壑魚。寧知天子貴，尚憶武侯廬。
61.012 【倡婦行】李嶠
十年倡家婦，三秋邊地人。紅妝樓上歇，白髮隴頭新。
夜夜風霜苦，年年征戍頻。山西長落日，塞北久無春。
團扇辭恩寵，迴文贈苦辛。胡兵屢攻戰，漢使絕和親。
消息如瓶井，沉浮似路塵。空餘千里月，照妾兩眉嚬。
61.013 【餞薛大夫護邊】李嶠
荒隅時未通，副相下臨戎。授律星芒動，分兵月暈空。
犀皮擁青橐，象齒飾雕弓。決勝三河勇，長驅六郡雄。
登山窺代北，屈指計遼東。佇見燕然上，抽毫頌武功。
61.014 【和杜學士旅次淮口阻風】李嶠
夕吹生寒浦，清淮上暝潮。迎風欲舉棹，觸浪反停橈。
淼漫煙波闊，參差林岸遙。日沉丹氣斂，天敞白雲銷。
水雁銜蘆葉，沙鷗隱荻苗。客行殊未已，川路幾迢迢。
61.015 【送光祿劉主簿之洛】李嶠
函谷雙崤右，伊川二陝東。仙舟窅將隔，芳斝暫雲同。
朋席餘歡盡，文房舊侶空。他鄉千里月，岐路九秋風。
背櫪嘶班馬，分洲叫斷鴻。別後青山外，相望白雲中。
61.016 【送駱奉禮從軍】李嶠
玉塞邊烽舉，金壇廟略申。羽書資銳筆，戎幕引英賓。
劍動三軍氣，衣飄萬里塵。琴尊留別賞，風景惜離晨。
笛梅含晚吹，營柳帶餘春。希君勒石返，歌舞入城闉。
61.017 【王屋山第之側雜構小亭，暇日與羣公同遊】李嶠
桂亭依絕巘，蘭榭俯回溪。綺棟魚鱗出，雕甍鳳羽棲。
引泉聊漲沼，鑿磴且通蹊。席上山花落，簾前野樹低。
弋林開曙景，釣渚發晴霓。狎水驚梁雁，臨風聽楚雞。
復看題柳葉，彌喜蔭桐圭。
61.018 【奉和杜員外扈從教閱】李嶠
杪冬嚴殺氣，窮紀送頹光。薄狩三農隙，大閱五戎場。
菜田初起燒，蘭野正開防。夾岸虹旗轉，分朋獸罟張。
燕弧帶曉月，吳劍動秋霜。原啓前禽路，山縈後騎行。
雲區墜日羽，星苑斃天狼。禮振軍容肅，威宣武節揚。
神心體殷祝，靈兆葉姬祥。幸陪仙駕末，欣採翰林芳。
61.019 【軍師凱旋自邕州順流舟中】李嶠
鳴鞞入嶂口，泛舸歷川湄。尚想江陵陣，猶疑下瀨師。
岸回帆影疾，風逆鼓聲遲。萍葉沾蘭槳，林花拂桂旗。
弓鳴蒼隼落，劍動白猿悲。芳樹吟羌管，幽篁入楚詞。
全軍多勝策，無戰在明時。寄謝山東妙，長纓徒自欺。
61.020 【夏晚九成宮呈同僚】李嶠
碣館分襄野，平臺架射峯。英藩信煒燁，勝地本從容。
林引梧庭鳳，泉歸竹沼龍。小軒恆共處，長坂屬相從。
野席蘭琴奏，山臺桂酒醲。一枰移晝景，六著盡宵鍾。
枚藻清詞律，鄒談耀辯鋒。結歡良有裕，聯寀愧無庸。
暫悅丘中賞，還希物外蹤。風煙遠近至，魚鳥去來逢。
月澗橫千丈，雲崖列萬重。樹紅山果熟，崖綠水苔濃。
願以西園柳，長間北巖松。
61.021 【田假限疾不獲還莊載想田園兼思親友率成短韻…贈杜幽素】李嶠
遊宦勞牽網，風塵久化衣。跡馳東苑路，望阻北巖扉。
及此承休告，聊將狎遁肥。十旬俄委疾，三徑且殊歸。
茂陵窅難即，靈臺暫可依。疲痾旅城寺，延想屬郊畿。
夕夢園林是，晨瞻邑里非。綠疇良已穢，清濠曠不追。
野花何處落，山月幾秋輝。彼美符商政，優遊絕漢機。
高情物累遣，逸氣煙霞飛。樂道方無悶，懷賢獨有違。
尊虛舊園酒，琴靜故人徽。夏沼蓮初發，秋田麥稍稀。
何當攜手去，歲暮採芳菲。
61.022 【劉侍讀見和山邸十篇重申此贈】李嶠
神嶽瑤池圃，仙宮玉樹林。乘時警天御，清暑滌宸襟。
梁駕陪玄賞，淄庭掩翠岑。對巖龍岫出，分壑雁池深。
檐迥松蘿映，窗高石鏡臨。落泉奔澗響，驚吹助猿吟。
野氣迷涼燠，山花雜古今。英藩盛賓侶，勝景想招尋。
踐徑披蘭葉，攀崖引桂陰。穆生時泛醴，鄒子或調琴。
雉翳分場合，魚鉤向浦沉。朝遊極斜景，夕宴待橫參。
顧己慚鉛鍔，叨名齒玳簪。暫依朱邸館，還暢白雲心。
丘壑信多美，煙霞得所欽。寓言攄宿志，竊吹簡知音。
獎價逾珍石，酬文重振金。方從仁智所，攜手濯清潯。
61.023 【晚秋喜雨】李嶠
積陽躔首夏，隆旱屆徂秋。炎威振皇服，歊景暴神州。
氣滌朝川朗，光澄夕照浮。草木委林甸，禾黍悴原疇。
國懼流金眚，人深懸磬憂。紫宸兢履薄，丹扆念推溝。
望肅壇場祀，冤申囹圄囚。御車遷玉殿，薦菲撤瓊羞。
濟窘邦儲發，蠲窮井賦優。服閒雲驥屏，冗術土龍修。
睿感通三極，天誠貫六幽。夏祈良未擬，商禱詎爲儔。
穴蟻禎符應，山蛇毒影收。騰雲八際滿，飛雨四溟周。
聚靄籠仙闕，連霏繞畫樓。旱陂仍積水，涸沼更通流。
晚穗萎還結，寒苗瘁復抽。九農歡歲阜，萬宇慶時休。
野洽如坻詠，途喧擊壤謳。幸聞東李道，欣奉北場遊。
61.024 【中秋月二首】李嶠
盈缺青冥外，東風萬古吹。何人種丹桂，不長出輪枝。
圓魄上寒空，皆言四海同。安知千里外，不有雨兼風。
61.025 【侍宴桃花園詠桃花應制】李嶠
歲去無言忽憔悴，時來含笑吐氛氳。
不能擁路迷仙客，故欲開蹊待聖君。
61.026 【奉和聖制幸韋嗣立山莊應制】李嶠
萬騎千官擁帝車，八龍三馬訪仙家。
鳳凰原上開青壁，鸚鵡杯中弄紫霞。
61.027 【遊苑遇雪應制】李嶠
散漫祥雲逐聖回，飄颻瑞雪繞天來。
不能落後爭飛絮，故欲迎前賽早梅。
61.028 【送司馬先生】李嶠
蓬閣桃源兩處分，人間海上不相聞。
一朝琴裏悲黃鶴，何日山頭望白雲。
61.029 【風】李嶠
解落三秋葉，能開二月花。過江千尺浪，入竹萬竿斜。
61.030 【上清暉閤遇雪】李嶠
千鍾聖酒御筵披，六出祥英亂繞枝。
即此神仙對瓊圃，何須轍跡向瑤池。
61.031 【石淙】李嶠
羽蓋龍旗下絕冥，蘭除薜幄坐雲扃。鳥和百籟疑調管，
花發千巖似畫屏。金竈浮煙朝漠漠，石牀寒水夜泠泠。
自然碧洞窺仙境，何必丹丘是福庭。
