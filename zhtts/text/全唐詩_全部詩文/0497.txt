第490卷 盧宗回 等
490.01 【登長安慈恩寺塔】盧宗回
東方曉日上翔鸞，西轉蒼龍拂露盤。渭水寒光搖藻井，
玉峯晴色上朱闌。九重宮闕參差見，百二山河表裏觀。
暫輟去蓬悲不定，一憑金界望長安。
490.02 【古鏡歌】周匡物
軒轅鑄鏡誰將去，曾被良工瀉金取。明月中心桂不生，
輕冰面上菱初吐。蛟龍久無雷雨聲，鸞鳳空踏莓苔舞。
欲向高臺對曉開，不知誰是孤光主。
490.03 【及第謠】周匡物
水國寒消春日長，燕鶯催促花枝忙。風吹金榜落凡世，
三十三人名字香。遙望龍墀新得意，九天敕下多狂醉。
驊騮一百三十蹄，踏破蓬萊五雲地。物經千載出塵埃，
從此便爲天下瑞。
490.04 【及第後謝座主】周匡物
一從東越入西秦，十度聞鶯不見春。試向崑山投瓦礫，
便容靈沼濯埃塵。悲歡暗負風雲力，感激潛生草木身。
中夜自將形影語，古來吞炭是何人。
490.05 【自題讀書堂】周匡物
窗外捲簾侵碧落，檻前敲竹響青冥。
黃昏不欲留人宿，雲起風生龍虎醒。
490.06 【應舉題錢塘公館】周匡物
萬里茫茫天塹遙，秦皇底事不安橋。
錢塘江口無錢過，又阻西陵兩信潮。
490.07 【題旅櫬（一作葬寶雞逆旅士人銘詩）】廖有方
嗟君沒世委空囊，幾度勞心翰墨場。
半面爲君申一慟，不知何處是家鄉。
490.08 【立春日呈宮傅侍郎】皇甫曙
朝旦微風吹曉霞，散爲和氣滿家家。不知容貌潛消落，
且喜春光動物華。出問池冰猶塞岸，歸尋園柳未生芽。
摩娑酒甕重封閉，待入新年共賞花。
490.09 【賦得玉聲如樂】潘存實
表質自堅貞，因人一扣鳴。靜將金並響，妙與樂同聲。
杳杳疑風送，泠泠似曲成。韻含湘瑟切，音帶舜弦清。
不獨藏虹氣，猶能暢物情。後夔如爲聽，從此振琮琤。
490.010 【送林刺史簡言之漳州】陳去疾
江樹欲含曛，清歌一送君。徵驂辭荔浦，別袂暗松雲。
路狹橫柯度，山深墜葉聞。明朝宿何處，未忍醉中分。
490.011 【憶山中】陳去疾
長吟重悒然，爲憶山中年。清瑟泛遙夜，亂花隨暮煙。
珠林餘露氣，乳竇滴香泉。跡遠塵埃外，花開綺藻前。
巖羅雲貌逸，竹抱水容妍。蕙磴飛英繞，萍潭片影懸。
林藏諸曲勝，臺擅一峯偏。會可標真寄，焚香對石筵。
490.012 【元夕京城和歐陽袞】陳去疾
蘭焰芳芬徹曉開，珠光新靄映人來。歌迎甲夜催銀管，
影動繁星綴玉臺。別有朱門春澹盪，不妨芝火翠崔嵬。
此時月色同沾醉，何處遊輪陌上回。
490.013 【送韓將軍之雁門】陳去疾
荒塞峯煙百道馳，雁門風色暗旌旗。破圍鐵騎長驅疾，
飲血將軍轉戰危。畫角吹開邊月靜，縵纓不信虜塵窺。
歸來長揖功成後，黃石當年故有期。
490.014 【賦得騏驥長鳴】陳去疾
騏驥忻知己，嘶鳴忽異常。積悲攄怨抑，一舉徹穹蒼。
跡類三年鳥，心馳五達莊。何言從蹇躓，今日逐騰驤。
牛皁休維縶，天衢恣陸梁。向非逢伯樂，誰足見其長。
490.015 【偶題】陳去疾
魂夢天南垂，宿昔萬里道。池臺花氣深，到處生春草。
490.016 【春宮曲】陳去疾
流鶯春曉喚櫻桃，花外傳呼殿影高。
抱裏琵琶最承寵，君王敕賜玉檀槽。
490.017 【採蓮曲】陳去疾
粉光花色葉中開，荷氣衣香水上來。
棹響清潭見斜領，雙鴛何事亦相猜。
490.018 【踏歌行】陳去疾
鴛鴦樓下萬花新，翡翠宮前百戲陳。
夭矯翔龍銜火樹，飛來瑞鳳散芳春。
仙蹕初傳紫禁香，瑞雲開處夜花芳。
繁弦促管昇平調，綺綴丹蓮借月光。
490.019 【塞下曲】陳去疾
春至金河雪似花，蕭條玉塞但胡沙。
曉來重上關城望，惟見驚塵不見家。
490.020 【送人謫幽州】陳去疾
臨路深懷放廢慚，夢中猶自憶江南。
莫言塞北春風少，還勝炎荒入瘴嵐。
490.021 【西上辭母墳】陳去疾
高蓋山頭日影微，黃昏獨立宿禽稀。
林間滴酒空垂淚，不見丁寧囑早歸。
