第099卷 张循之
99.01 【巫山高（一作沈佺期诗）】张循之
巫山高不极，合沓状奇新。暗谷疑风雨，阴崖若鬼神。
月明三峡晓，潮满九江春。为问阳台客，应知入梦人。
99.02 【送泉州李使君之任】张循之
傍海皆荒服，分符重汉臣。云山百越路，市井十洲人。
执玉来朝远，还珠入贡频。连年不见雪，到处即行春。
99.03 【长门怨（一作张修之诗）】张循之
长门落景尽，洞房秋月明。玉阶草露积，金屋网尘生。
妾妒今应改，君恩惜未平。寄语临邛客，何时作赋成。
99.04 【巫山】张循之
流景一何速，年华不可追。解佩安所赠，怨咽空自悲。
99.05 【送王汶宰江阴】张循之
郡北乘流去，花间竟日行。海鱼朝满市，江鸟夜喧城。
让酒非关病，援琴不在声。应缘五斗米，数日滞渊明。
99.06 【婺州留别邓使君】张循之
西掖驰名久，东阳出守时。江山婺女分，风月隐侯诗。
别恨双溪急，留欢五马迟。回舟映沙屿，未远剩相思。
99.07 【祭汾阴乐章·太和】王晙
於穆圣皇，六叶重光。太原刻颂，后土疏场。
宝鼎呈符，歊云孕祥。礼乐备矣，降福穰穰。
99.08 【大堤曲】张柬之
南国多佳人，莫若大堤女。玉床翠羽帐，宝袜莲花距。
魂处自目成，色授开心许。迢迢不可见，日暮空愁予。
99.09 【东飞伯劳歌】张柬之
青田白鹤丹山凤，婺女姮娥两相送。谁家绝世绮帐前，
艳粉红脂映宝钿。窈窕玉堂褰翠幕，参差绣户悬珠箔。
绝世三五爱红妆，冶袖长裙兰麝香。春去花枝俄易改，
可叹年光不相待。
99.010 【出塞】张柬之
侠客重恩光，骢马饰金装。瞥闻传羽檄，驰突救边荒。
歙野山川动，嚣天旌旆扬。吴钩明似月，楚剑利如霜。
电断冲胡塞，风飞出洛阳。转战磨笄俗，横行戴斗乡。
手擒郅支长，面缚谷蠡王。将军占太白，小妇怨流黄。
騕褭青丝骑，娉婷红粉妆。三春莺度曲，八月雁成行。
谁堪坐愁思，罗袖拂空床。
99.011 【与国贤良夜歌二首】张柬之
柳台临新堰，楼堞相重复。窈窕凤凰姝，倾城复倾国。
杏间花照灼，楼上月裴回。带娇移玉柱，含笑捧金杯。
99.012 【咏屏风】袁恕己
绮阁云霞满，芳林草树新。鸟惊疑欲曙，花笑不关春。
山对弹琴客，溪留垂钓人。请看车马客，行处有风尘。
99.013 【书怀】刘幽求
心为明时尽，君门尚不容。田园迷径路，归去欲何从。
99.014 【流所赠张锡】章玄同
黄叶因风下，甘从洛浦隈。白云何所为，还出帝乡来。
99.015 【临高台】王易从
汉主事祁连，良人在高阙。空台寂已暮，愁坐变容发。
泛艳春幌风，裴回秋户月。可怜军书断，空使流芳歇。
99.016 【初出京邑有怀旧林】卢僎
赋生期独得，素业守微班。外忝文学知，鸿渐鹓鹭间。
内倾水木趣，筑室依近山。晨趋天日晏，夕卧江海闲。
松风生坐隅，仙禽舞亭湾。曙云林下客，霁月池上颜。
虽曰坐郊园，静默非人寰。时步苍龙阙，宁异白云关。
语济岂时顾，默善忘世攀。世网余何触，天涯谪南蛮。
回首思洛阳，喟然悲贞艰。旧林日夜远，孤云何时还。
99.017 【稍秋晓坐阁，遇舟东下扬州，即事寄上族父江阳令】卢僎
虎啸山城晚，猿鸣江树秋。红林架落照，青峡送归流。
归流赴淮海，征帆下扬州。族父江阳令，盛业继前修。
文掩崔亭伯，德齐陈太丘。时哉惜未与，千载且为俦。
忆昔山阳会，长怀东上游。称觞阮林下，赋雪谢庭幽。
道浓礼自略，气舒文转遒。高情薄云汉，酣态坐芳洲。
接席复连轸，出入陪华輈。独善与兼济，语默奉良筹。
岁月欢无已，风雨暗飕飕。掌宪时持节，为邦邈海头。
子人惠虽树，苍生望且留。微躬趋直道，神甸忝清猷。
仙台适西步，蛮徼忽南浮。宇内皆安乐，天涯独远投。
忠信徒坚仗，神明岂默酬。观生海漫漫，稽命天悠悠。
云昏巴子峡，月远吴王楼。怀昔明不寐，悲令岁属周。
喟无排云翮，暂得抒离忧。空洒沾红泪，万里逐行舟。
99.018 【让帝挽歌词二首】卢僎
泰伯玄风远，延州德让行。阖棺追大节，树羽册鸿名。
地户迎天仗，皇阶失帝兄。还闻汉明主，遗剑泣东平。
朝天驰马绝，册帝□宫祖。恍惚陵庙新，萧条池馆古。
万化一朝空，哀乐此路同。西园有明月，修竹韵悲风。
99.019 【十月梅花书赠】卢僎
君不见巴乡气候与华别，年年十月梅花发。
上苑今应雪作花，宁知此地花为雪。自从迁播落黔巴，
三见江上开新花。故园风花虚洛汭，穷峡凝云度岁华。
花情纵似河阳好，客心倍伤边候早。春候飒惊楼上梅，
霜威未落江潭草。江水侵天去不还，楼花覆帘空坐攀。
一向花前看白发，几回梦里忆红颜。红颜白发云泥改，
何异桑田移碧海。却想华年故国时，唯馀一片空心在。
空心吊影向谁陈，云台仙阁旧游人。傥知巴树连冬发，
应怜南国气长春。
99.020 【岁晚还京台望城阙成口号先赠交亲】卢僎
紫陌开行树，朱城出晚霞。犹怜惯去国，疑是梦还家。
风弱知催柳，林青觉待花。交亲望归骑，几处拥年华。
99.021 【送苏八给事出牧徐州用芳韵】卢僎
金鼎属元方，琐闱连季常。畏盈聊出守，分命乃维良。
晓骑辞朝远，春帆向楚常。贤哉谦自牧，天下咏馀芳。
99.022 【上幸皇太子新院应制】卢僎
佳气晓葱葱，乾行入震宫。前星迎北极，少海被南风。
视膳铜楼下，吹笙玉座中。训深家以正，义举俗为公。
父子成钊合，君臣禹启同。仰天歌圣道，犹愧乏雕虫。
99.023 【奉和李令扈从温泉宫赐游骊山韦侍郎别业】卢僎
风后轩皇佐，云峰谢客居。承恩来翠岭，缔赏出丹除。
飞盖松溪寂，清笳玉洞虚。窥岩详雾豹，过水略泉鱼。
乡入无何有，时还上古初。伊皋羞过狭，魏丙服粗疏。
白雪缘情降，青霞落卷舒。多惭郎署在，辄继国风馀。
99.024 【季冬送户部郎中使黔府选补】卢僎
握镜均荒服，分衡得大同。征贤一台上，补吏五谿中。
雨露将天泽，文章播国风。汉庭暌直谅，楚峡望清通。
马逐霜鸿渐，帆沿晓月空。还期凤池拜，照耀列星宫。
99.025 【途中口号（一作郭向诗）】卢僎
抱玉三朝楚，怀书十上秦。年年洛阳陌，花鸟弄归人。
99.026 【南望楼】卢僎
去国三巴远，登楼万里春。伤心江上客，不是故乡人。
99.027 【临川送别】卢僎
秋郊日半隐，野树烟初映。风水正萧条，那甚动离咏。
99.028 【题殿前桂叶】卢僎
桂树生南海，芳香隔楚山。今朝天上见，疑是月中攀。
99.029 【奉和受图温洛应制】牛凤及
八神扶玉辇，六羽警瑶谿。戒道伊川北，通津涧水西。
御图开洛匮，刻石与天齐。瑞日波中上，仙禽雾里低。
微臣矫羽翮，抃舞接鸾鹥。
