第099卷 張循之
99.01 【巫山高（一作沈佺期詩）】張循之
巫山高不極，合沓狀奇新。暗谷疑風雨，陰崖若鬼神。
月明三峽曉，潮滿九江春。爲問陽臺客，應知入夢人。
99.02 【送泉州李使君之任】張循之
傍海皆荒服，分符重漢臣。雲山百越路，市井十洲人。
執玉來朝遠，還珠入貢頻。連年不見雪，到處即行春。
99.03 【長門怨（一作張修之詩）】張循之
長門落景盡，洞房秋月明。玉階草露積，金屋網塵生。
妾妒今應改，君恩惜未平。寄語臨邛客，何時作賦成。
99.04 【巫山】張循之
流景一何速，年華不可追。解佩安所贈，怨咽空自悲。
99.05 【送王汶宰江陰】張循之
郡北乘流去，花間竟日行。海魚朝滿市，江鳥夜喧城。
讓酒非關病，援琴不在聲。應緣五斗米，數日滯淵明。
99.06 【婺州留別鄧使君】張循之
西掖馳名久，東陽出守時。江山婺女分，風月隱侯詩。
別恨雙溪急，留歡五馬遲。回舟映沙嶼，未遠剩相思。
99.07 【祭汾陰樂章·太和】王晙
於穆聖皇，六葉重光。太原刻頌，后土疏場。
寶鼎呈符，歊雲孕祥。禮樂備矣，降福穰穰。
99.08 【大堤曲】張柬之
南國多佳人，莫若大堤女。玉牀翠羽帳，寶襪蓮花距。
魂處自目成，色授開心許。迢迢不可見，日暮空愁予。
99.09 【東飛伯勞歌】張柬之
青田白鶴丹山鳳，婺女姮娥兩相送。誰家絕世綺帳前，
豔粉紅脂映寶鈿。窈窕玉堂褰翠幕，參差繡戶懸珠箔。
絕世三五愛紅妝，冶袖長裙蘭麝香。春去花枝俄易改，
可嘆年光不相待。
99.010 【出塞】張柬之
俠客重恩光，驄馬飾金裝。瞥聞傳羽檄，馳突救邊荒。
歙野山川動，囂天旌旆揚。吳鉤明似月，楚劍利如霜。
電斷衝胡塞，風飛出洛陽。轉戰磨笄俗，橫行戴鬥鄉。
手擒郅支長，面縛谷蠡王。將軍佔太白，小婦怨流黃。
騕褭青絲騎，娉婷紅粉妝。三春鶯度曲，八月雁成行。
誰堪坐愁思，羅袖拂空牀。
99.011 【與國賢良夜歌二首】張柬之
柳臺臨新堰，樓堞相重複。窈窕鳳凰姝，傾城復傾國。
杏間花照灼，樓上月裴回。帶嬌移玉柱，含笑捧金盃。
99.012 【詠屏風】袁恕己
綺閣雲霞滿，芳林草樹新。鳥驚疑欲曙，花笑不關春。
山對彈琴客，溪留垂釣人。請看車馬客，行處有風塵。
99.013 【書懷】劉幽求
心爲明時盡，君門尚不容。田園迷徑路，歸去欲何從。
99.014 【流所贈張錫】章玄同
黃葉因風下，甘從洛浦隈。白雲何所爲，還出帝鄉來。
99.015 【臨高臺】王易從
漢主事祁連，良人在高闕。空臺寂已暮，愁坐變容發。
泛豔春幌風，裴回秋戶月。可憐軍書斷，空使流芳歇。
99.016 【初出京邑有懷舊林】盧僎
賦生期獨得，素業守微班。外忝文學知，鴻漸鵷鷺間。
內傾水木趣，築室依近山。晨趨天日晏，夕臥江海閒。
松風生坐隅，仙禽舞亭灣。曙雲林下客，霽月池上顏。
雖曰坐郊園，靜默非人寰。時步蒼龍闕，寧異白雲關。
語濟豈時顧，默善忘世攀。世網餘何觸，天涯謫南蠻。
回首思洛陽，喟然悲貞艱。舊林日夜遠，孤雲何時還。
99.017 【稍秋曉坐閣，遇舟東下揚州，即事寄上族父江陽令】盧僎
虎嘯山城晚，猿鳴江樹秋。紅林架落照，青峽送歸流。
歸流赴淮海，征帆下揚州。族父江陽令，盛業繼前修。
文掩崔亭伯，德齊陳太丘。時哉惜未與，千載且爲儔。
憶昔山陽會，長懷東上游。稱觴阮林下，賦雪謝庭幽。
道濃禮自略，氣舒文轉遒。高情薄雲漢，酣態坐芳洲。
接席復連軫，出入陪華輈。獨善與兼濟，語默奉良籌。
歲月歡無已，風雨暗颼颼。掌憲時持節，爲邦邈海頭。
子人惠雖樹，蒼生望且留。微躬趨直道，神甸忝清猷。
仙台適西步，蠻徼忽南浮。宇內皆安樂，天涯獨遠投。
忠信徒堅仗，神明豈默酬。觀生海漫漫，稽命天悠悠。
雲昏巴子峽，月遠吳王樓。懷昔明不寐，悲令歲屬周。
喟無排雲翮，暫得抒離憂。空灑沾紅淚，萬里逐行舟。
99.018 【讓帝輓歌詞二首】盧僎
泰伯玄風遠，延州德讓行。闔棺追大節，樹羽冊鴻名。
地戶迎天仗，皇階失帝兄。還聞漢明主，遺劍泣東平。
朝天馳馬絕，冊帝□宮祖。恍惚陵廟新，蕭條池館古。
萬化一朝空，哀樂此路同。西園有明月，修竹韻悲風。
99.019 【十月梅花書贈】盧僎
君不見巴鄉氣候與華別，年年十月梅花發。
上苑今應雪作花，寧知此地花爲雪。自從遷播落黔巴，
三見江上開新花。故園風花虛洛汭，窮峽凝雲度歲華。
花情縱似河陽好，客心倍傷邊候早。春候颯驚樓上梅，
霜威未落江潭草。江水侵天去不還，樓花覆簾空坐攀。
一向花前看白髮，幾回夢裏憶紅顏。紅顏白髮雲泥改，
何異桑田移碧海。卻想華年故國時，唯餘一片空心在。
空心弔影向誰陳，雲臺仙閣舊遊人。儻知巴樹連冬發，
應憐南國氣長春。
99.020 【歲晚還京臺望城闕成口號先贈交親】盧僎
紫陌開行樹，朱城出晚霞。猶憐慣去國，疑是夢還家。
風弱知催柳，林青覺待花。交親望歸騎，幾處擁年華。
99.021 【送蘇八給事出牧徐州用芳韻】盧僎
金鼎屬元方，瑣闈連季常。畏盈聊出守，分命乃維良。
曉騎辭朝遠，春帆向楚常。賢哉謙自牧，天下詠餘芳。
99.022 【上幸皇太子新院應制】盧僎
佳氣曉蔥蔥，乾行入震宮。前星迎北極，少海被南風。
視膳銅樓下，吹笙玉座中。訓深家以正，義舉俗爲公。
父子成釗合，君臣禹啓同。仰天歌聖道，猶愧乏雕蟲。
99.023 【奉和李令扈從溫泉宮賜遊驪山韋侍郎別業】盧僎
風后軒皇佐，雲峯謝客居。承恩來翠嶺，締賞出丹除。
飛蓋松溪寂，清笳玉洞虛。窺巖詳霧豹，過水略泉魚。
鄉入無何有，時還上古初。伊皋羞過狹，魏丙服粗疏。
白雪緣情降，青霞落卷舒。多慚郎署在，輒繼國風餘。
99.024 【季冬送戶部郎中使黔府選補】盧僎
握鏡均荒服，分衡得大同。徵賢一臺上，補吏五谿中。
雨露將天澤，文章播國風。漢庭暌直諒，楚峽望清通。
馬逐霜鴻漸，帆沿曉月空。還期鳳池拜，照耀列星宮。
99.025 【途中口號（一作郭向詩）】盧僎
抱玉三朝楚，懷書十上秦。年年洛陽陌，花鳥弄歸人。
99.026 【南望樓】盧僎
去國三巴遠，登樓萬里春。傷心江上客，不是故鄉人。
99.027 【臨川送別】盧僎
秋郊日半隱，野樹煙初映。風水正蕭條，那甚動離詠。
99.028 【題殿前桂葉】盧僎
桂樹生南海，芳香隔楚山。今朝天上見，疑是月中攀。
99.029 【奉和受圖溫洛應制】牛鳳及
八神扶玉輦，六羽警瑤谿。戒道伊川北，通津澗水西。
御圖開洛匱，刻石與天齊。瑞日波中上，仙禽霧裏低。
微臣矯羽翮，抃舞接鸞鷖。
