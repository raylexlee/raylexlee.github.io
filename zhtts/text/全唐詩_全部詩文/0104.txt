第104卷 蕭至忠 等
104.01 【奉和九日幸臨渭亭登高應制得餘字】蕭至忠
望幸三秋暮，登高九日初。朱旗巡漢苑，翠帟俯秦墟。
寵極萸房遍，恩深菊酎餘。承歡何以答，萬億奉宸居。
104.02 【奉和九月九日登慈恩寺浮圖應制】蕭至忠
天蹕三乘啓，星輿六轡行。登高凌寶塔，極目遍王城。
神衛空中繞，仙歌雲外清。重陽千萬壽，率舞頌昇平。
104.03 【奉和幸安樂公主山莊應制】蕭至忠
西郊窈窕鳳凰臺，北渚平明法駕來。匝地金聲初度曲，
周堂玉溜好傳杯。灣路分遊畫舟轉，岸門相向碧亭開。
微臣此時承宴樂，彷彿疑從星漢回。
104.04 【送張亶赴朔方應制（一作劉憲詩）】蕭至忠
命將擇耆年，圖功勝必全。光輝萬乘餞，威武二庭宣。
中衢橫鼓角，曠野蔽旌旃。推食天廚至，投醪御酒傳。
涼風過雁苑，殺氣下雞田。分閫恩何極，臨岐動睿篇。
104.05 【陪幸長寧公主林亭（一作劉憲詩）】蕭至忠
公主林亭地，清晨降玉輿。畫橋飛渡水，仙閣迥臨虛。
新晴看蛺蝶，早夏摘芙蕖。文酒娛遊盛，忻叨侍從餘。
104.06 【陪幸五王宅（一作劉憲詩）】蕭至忠
北斗樞機任，西京肺腑親。疇昔王門下，今茲制幸晨。
恩來山水被，聖作管絃新。繞座薰紅藥，當軒暗綠筠。
摘荷才早夏，聽鳥尚餘春。行漏金徒曉，風煙是觀津。
104.07 【三會寺應制（一作劉憲詩）】蕭至忠
岧嶢倉史臺，敞朗紺園開。戒旦壺人警，翻霜羽騎來。
下輦登三襲，褰旒望九垓。林披館陶榜，水浸昆明灰。
網戶飛花綴，幡竿度鳥回。豫遊仙唱動，瀟灑出塵埃。
104.08 【薦福寺應制（一作劉憲詩）】蕭至忠
地靈傳景福，天駕儼鉤陳。佳哉藩邸舊，赫矣梵宮新。
香塔魚山下，禪堂雁水濱。珠幡映白日，鏡殿寫青春。
甚歡延故吏，大覺拯生人。幸承歌頌末，長奉屬車塵。
104.09 【陪游上苑遇雪（一作劉憲詩）】蕭至忠
龍驂曉入望春宮，正逢春雪舞春風。
花光並在天文上，寒氣行銷御酒中。
104.010 【奉和九日幸臨渭亭登高應制得風字】李迥秀
重九臨商節，登高出漢宮。正逢萸實滿，還對菊花叢。
霽雲開就日，仙藻麗秋風。微臣預在鎬，竊抃遂無窮。
104.011 【奉和九月九日登慈恩寺浮圖應制】李迥秀
沙界人王塔，金繩梵帝遊。言從祇樹賞，行玩菊叢秋。
御酒調甘露，天花拂彩旒。堯年將佛日，同此慶時休。
104.012 【奉和幸安樂公主山莊應制】李迥秀
詰旦重門聞警蹕，傳言太主奏山林。是日回輿羅萬騎，
此時歡喜賜千金。鷺羽鳳簫參樂曲，荻園竹徑接帷陰。
手舞足蹈方無已，萬年千歲奉薰琴。
104.013 【夜宴安樂公主宅】李迥秀
金榜岧嶢雲裏開，玉簫參差天際回。
莫驚側弁還歸路，只爲平陽歌舞催。
104.014 【奉和九日幸臨渭亭登高應制得亭字】楊廉
遠目瞰秦坰，重陽坐灞亭。既開黃菊酒，還降紫微星。
簫鼓諳仙曲，山河入畫屏。幸茲陪宴喜，無以效丹青。
104.015 【奉和九月九日登慈恩寺浮圖應制】楊廉
萬乘臨真境，重陽眺遠空。慈雲浮雁塔，定水映龍宮。
寶鐸含飆響，仙輪帶日紅。天文將瑞色，輝煥滿寰中。
104.016 【奉和九日幸臨渭亭登高應制得枝字】韋安石
重九開秋節，得一動宸儀。金風飄菊蕊，玉露泫萸枝。
睿覽八紘外，天文七曜披。臨深應在即，居高豈忘危。
104.017 【侍宴旋師喜捷應制】韋安石
蜂蟻屯夷落，熊羆逐漢飛。忘軀百戰後，屈指一年歸。
厚眷紓天藻，深慈解御衣。興酣歌舞出，朝野嘆光輝。
104.018 【梁王宅侍宴應制同用風字】韋安石
梁園開勝景，軒駕動宸衷。早荷承湛露，修竹引薰風。
九醞傾鍾石，百獸協絲桐。小臣陪宴鎬，獻壽奉維嵩。
104.019 【奉和九日幸臨渭亭登高應制得明字】竇希玠
鑾輿巡上苑，鳳駕瞰層城。御座丹烏麗，宸居白鶴驚。
玉旗縈桂葉，金盃泛菊英。九晨陪聖膳，萬歲奉承明。
104.020 【奉和九日幸臨渭亭登高應制得臣字】陸景初
九秋光順豫，重節霽良辰。登高識漢苑，問道侍軒臣。
菊花浮秬鬯，萸房插縉紳。聖化邊陲謐，長洲鴻雁賓。
104.021 【奉和九日幸臨渭亭登高應制得日字】鄭南金
重陽玉律應，萬乘金輿出。風起韻虞弦，雲開吐堯日。
菊花浮聖酒，茱香掛衰質。欲知恩煦多，順動觀秋實。
104.022 【奉和九日幸臨渭亭登高應制得直字】李鹹
重陽乘令序，四野開晴色。日月數初並，乾坤聖登極。
菊黃迎酒泛，松翠凌霜直。遊海難爲深，負山徒倦力。
104.023 【奉和九日幸臨渭亭登高應制得花字】趙彥伯
九日報仙家，三秋轉歲華。呼鷹下鳥路，戲馬出龍沙。
簪掛丹萸蕊，杯浮紫菊花。所願同微物，年年共辟邪。
104.024 【從宴桃花園詠桃花應制（本趙彥昭詩）】趙彥伯
紅萼競燃春苑曙，莑茸新吐御筵開。
長年願奉西王宴，近侍慚無東朔才。
104.025 【苑中遇雪應制】趙彥伯
千鍾聖酒御筵披，六出祥英亂繞枝。
即此神仙對瓊圃，何煩轍跡向瑤池。
104.026 【奉和九日幸臨渭亭登高應制得樽字】於經野
御氣三秋節，登高九曲門。桂筵羅玉俎，菊醴溢芳樽。
遵渚歸鴻度，承雲舞鶴鶱。微臣濫陪賞，空荷聖明恩。
104.027 【奉和九日幸臨渭亭登高應制得還字】盧懷慎
時和素秋節，宸豫紫機關。鶴似聞琴至，人疑宴鎬還。
曠望臨平野，潺湲俯暝灣。無因酬大德，空此愧崇班。
104.028 【奉和聖制龍池篇】盧懷慎
代邸東南龍躍泉，清漪碧浪遠浮天。樓臺影就波中出，
日月光疑鏡裏懸。雁沼洄流成舜海，龜書薦社應堯年。
大川既濟慚爲楫，報德空思奉細涓。
