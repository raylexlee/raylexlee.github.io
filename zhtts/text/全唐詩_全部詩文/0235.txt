第234卷 杜甫
234.01 【哭長孫侍御（一作杜誦詩。以下爲杜甫補遺）】杜甫
道爲謀書重，名因賦頌雄。禮闈曾擢桂，憲府舊乘驄。
流水生涯盡，浮雲世事空。唯餘舊臺柏，蕭瑟九原中。
234.02 【虢國夫人（一作《張祜集》靈臺二首之一）】杜甫
虢國夫人承主恩，平明上馬入宮門。
卻嫌脂粉涴顏色，澹掃蛾眉朝至尊。
234.03 【軍中醉飲寄沈八、劉叟（一作暢當詩）】杜甫
酒渴愛江清，餘甘漱晚汀。軟沙欹坐穩，冷石醉眠醒。
野膳隨行帳，華音發從伶。數杯君不見，醉已遣沉冥。
234.04 【杜鵑行（一作司空曙詩）】杜甫
古時杜宇稱望帝，魂作杜鵑何微細。跳枝竄葉樹木中，
搶佯瞥捩雌隨雄。毛衣慘黑貌憔悴，衆鳥安肯相尊崇。
隳形不敢棲華屋，短翮唯願巢深叢。穿皮啄朽觜欲禿，
苦飢始得食一蟲。誰言養雛不自哺，此語亦足爲愚蒙。
聲音咽咽如有謂，號啼略與嬰兒同。口乾垂血轉迫促，
似欲上訴於蒼穹。蜀人聞之皆起立，至今斅學效遺風，
乃知變化不可窮。豈知昔日居深宮，嬪嬙左右如花紅。
234.05 【聞惠二過東溪特一送（以下七首，吳若本逸詩）】杜甫
惠子白駒瘦，歸溪唯病身。皇天無老眼，空谷滯斯人。
崖蜜松花熟，山杯竹葉新。柴門了無事，黃綺未稱臣。
234.06 【舟泛洞庭（一作過洞庭湖）】杜甫
蛟室圍青草，龍堆擁白沙。護江盤古木，迎棹舞神鴉。
破浪南風正，收帆畏日斜。雲山千萬疊，底處上仙槎。
234.07 【李鹽鐵二首（一首題作李監宅，已見第九卷中）】杜甫
落葉春風起，高城煙霧開。雜花分戶映，嬌燕入檐回。
一見能傾產，虛懷只愛才。鹽官雖絆驥，名是漢庭來。
234.08 【長吟】杜甫
江渚翻鷗戲，官橋帶柳陰。江飛競渡日，草見蹋春心。
已撥形骸累，真爲爛漫深。賦詩歌句穩，不免自長吟。
234.09 【絕句九首（前六首已見第十三卷中）】杜甫
聞道巴山裏，春船正好行。都將百年興，一望九江城。
水檻溫江口，茅堂石筍西。移船先主廟，洗藥浣沙溪。
設道春來好，狂風大放顛。吹花隨水去，翻卻釣魚船。
234.010 【瞿唐懷古（以下草堂逸詩拾遺）】杜甫
西南萬壑注，勍敵兩崖開。地與山根裂，江從月窟來。
削成當白帝，空曲隱陽臺。疏鑿功雖美，陶鈞力大哉。
234.011 【送司馬入京】杜甫
羣盜至今日，先朝忝從臣。嘆君能戀主，久客羨歸秦。
黃閣長司諫，丹墀有故人。向來論社稷，爲話涕沾巾。
234.012 【惜別行送劉僕射判官（僕射乃其主將劉乃僕射之判官也）】杜甫
聞道南行市駿馬，不限匹數軍中須。襄陽幕府天下異，
主將儉省憂艱虞。只收壯健勝鐵甲，豈因格鬥求龍駒。
而今西北自反胡，騏驎蕩盡一匹無。龍媒真種在帝都，
子孫永落西南隅。向非戎事備征伐，君肯辛苦越江湖。
江湖凡馬多憔悴，衣冠往往乘蹇驢。梁公富貴於身疏，
號令明白人安居。俸錢時散士子盡，府庫不爲驕豪虛。
以茲報主寸心赤，氣卻西戎回北狄。羅網羣馬籍馬多，
氣在驅馳出金帛。劉侯奉使光推擇，滔滔才略滄溟窄。
杜陵老翁秋系船，扶病相識長沙驛。強梳白髮提胡盧，
手把菊花路旁摘。九州兵革浩茫茫，三嘆聚散臨重陽。
當杯對客忍流涕，君不覺老夫神內傷。
234.013 【呀鶻行】杜甫
病鶻孤飛俗眼醜，每夜江邊宿衰柳。清秋落日已側身，
過雁歸鴉錯回首。緊腦雄姿迷所向，疏翮稀毛不可狀。
強神迷復皁雕前，俊才早在蒼鷹上。風濤颯颯寒山陰，
熊羆欲蟄龍蛇深。念爾此時有一擲，失聲濺血非其心。
234.014 【狂歌行，贈四兄】杜甫
與兄行年校一歲，賢者是兄愚者弟。兄將富貴等浮雲，
弟切功名好權勢。長安秋雨十日泥，我曹鞴馬聽晨雞。
公卿朱門未開鎖，我曹已到肩相齊。吾兄睡穩方舒膝，
不襪不巾蹋曉日。男啼女哭莫我知，身上須繒腹中實。
今年思我來嘉州。嘉州酒重花繞樓。樓頭喫酒樓下臥，
長歌短詠還相酬。四時八節還拘禮，女拜弟妻男拜弟。
幅巾鞶帶不掛身，頭脂足垢何曾洗。吾兄吾兄巢許倫，
一生喜怒長任真。日斜枕肘寢已熟，啾啾唧唧爲何人。
234.015 【逃難】杜甫
五十頭白翁，南北逃世難。疏布纏枯骨，奔走苦不暖。
已衰病方入，四海一塗炭。乾坤萬里內，莫見容身畔。
妻孥復隨我，回首共悲嘆。故國莽丘墟，鄰里各分散。
歸路從此迷，涕盡湘江岸。
234.016 【寄高適】杜甫
楚隔乾坤遠，難招病客魂。詩名惟我共，世事與誰論。
北闕更新主，南星落故園。定知相見日，爛漫倒芳尊。
234.017 【送靈州李判官】杜甫
犬戎腥四海，回首一茫茫。血戰乾坤赤，氛迷日月黃。
將軍專策略，幕府盛材良。近賀中興主，神兵動朔方。
234.018 【與嚴二郎奉禮別】杜甫
別君誰暖眼，將老病纏身。出涕同斜日，臨風看去塵。
商歌還入夜，巴俗自爲鄰。尚愧微軀在，遙聞盛禮新。
山東羣盜散，闕下受降頻。諸將歸應盡，題書報旅人。
234.019 【巴西驛亭觀江漲，呈竇使君二首】杜甫
轉驚波作怒，即恐岸隨流。賴有杯中物，還同海上鷗。
關心小剡縣，傍眼見揚州。爲接情人飲，朝來減半愁。
向晚波微綠，連空岸腳青。日兼春有暮，愁與醉無醒。
漂泊猶杯酒，躊躇此驛亭。相看萬里外，同是一浮萍。
234.020 【遣憂】杜甫
亂離知又甚，消息苦難真。受諫無今日，臨危憶古人。
紛紛乘白馬，攘攘著黃巾。隋氏留宮室，焚燒何太頻。
234.021 【早花】杜甫
西京安穩未，不見一人來。臘日巴江曲，山花已自開。
盈盈當雪杏，豔豔待春梅。直苦風塵暗，誰憂容鬢催。
234.022 【巴山】杜甫
巴山遇中使，雲自峽城來。盜賊還奔突，乘輿恐未回。
天寒邵伯樹，地闊望仙台。狼狽風塵裏，羣臣安在哉。
234.023 【收京】杜甫
複道收京邑，兼聞殺犬戎。衣冠卻扈從，車駕已還宮。
克復成如此，安危在數公。莫令回首地，慟哭起悲風。
234.024 【巴西聞收宮闕，送班司馬入京】杜甫
聞道收宗廟，鳴鑾自陝歸。傾都看黃屋，正殿引朱衣。
劍外春天遠，巴西敕使稀。念君經世亂，匹馬向王畿。
234.025 【花底】杜甫
紫萼扶千蕊，黃鬚照萬花。忽疑行暮雨，何事入朝霞。
恐是潘安縣，堪留衛玠車。深知好顏色，莫作委泥沙。
234.026 【柳邊】杜甫
只道梅花發，那知柳亦新。枝枝總到地，葉葉自開春。
紫燕時翻翼，黃鸝不露身。漢南應老盡，霸上遠愁人。
234.027 【送竇九歸成都】杜甫
文章亦不盡，竇子才縱橫。非爾更苦節，何人符大名。
讀書雲閣觀，問絹錦官城。我有浣花竹，題詩須一行。
234.028 【贈裴南部，聞袁判官自來欲有按問】杜甫
塵滿萊蕪甑，堂橫單父琴。人皆知飲水，公輩不偷金。
梁獄書因上，秦臺鏡欲臨。獨醒時所嫉，羣小謗能深。
即出黃沙在，何須白髮侵。使君傳舊德，已見直繩心。
234.029 【奉使崔都水翁下峽】杜甫
無數涪江筏，鳴橈總髮時。別離終不久，宗族忍相遺。
白狗黃牛峽，朝雲暮雨祠。所過頻問訊，到日自題詩。
234.030 【題郪縣郭三十二明府茅屋壁】杜甫
江頭且系船，爲爾獨相憐。雲散灌壇雨，春青彭澤田。
頻驚適小國，一擬問高天。別後巴東路，逢人問幾賢。
234.031 【遣悶戲呈路十九曹長】杜甫
江浦雷聲喧昨夜，春城雨色動微寒。黃鸝並坐交愁溼，
白鷺羣飛大劇幹。晚節漸於詩律細，誰家數去酒杯寬。
惟吾最愛清狂客，百遍相看意未闌。
234.032 【隨章留後新亭會送諸君】杜甫
新亭有高會，行子得良時。日動映江幕，風鳴排檻旗。
絕葷終不改，勸酒欲無詞。已墮峴山淚，因題零雨詩。
234.033 【東津送韋諷攝閬州錄事】杜甫
聞說江山好，憐君吏隱兼。寵行舟遠泛，怯別酒頻添。
推薦非承乏，操持必去嫌。他時如按縣，不得慢陶潛。
234.034 【客舊館】杜甫
陳跡隨人事，初秋別此亭。重來梨葉赤，依舊竹林青。
風幔何時卷，寒砧昨夜聲。無由出江漢，愁緒月冥冥。
234.035 【閬州奉送二十四舅使自京赴任青城】杜甫
聞道王喬舄，名因太史傳。如何碧雞使，把詔紫微天。
秦嶺愁回馬，涪江醉泛船。青城漫污雜，吾舅意悽然。
234.036 【愁坐】杜甫
高齋常見野，愁坐更臨門。十月山寒重，孤城月水昏。
葭萌氐種迥，左擔犬戎存。終日憂奔走，歸期未敢論。
234.037 【陪鄭公秋晚北池臨眺】杜甫
北池雲水闊，華館闢秋風。獨鶴元依渚，衰荷且映空。
採菱寒刺上，蹋藕野泥中。素楫分曹往，金盤小徑通。
萋萋露草碧，片片晚旗紅。杯酒沾津吏，衣裳與釣翁。
異方初豔菊，故里亦高桐。搖落關山思，淹留戰伐功。
嚴城殊未掩，清宴已知終。何補參卿事，歡娛到薄躬。
234.038 【去蜀】杜甫
五載客蜀郡，一年居梓州。如何關塞阻，轉作瀟湘遊。
世事已黃髮，殘生隨白鷗。安危大臣在，不必淚長流。
234.039 【放船】杜甫
收帆下急水，卷幔逐回灘。江市戎戎暗，山雲淰淰寒。
村荒無徑入，獨鳥怪人看。已泊城樓底，何曾夜色闌。
234.040 【哭台州鄭司戶蘇少監】杜甫
故舊誰憐我，平生鄭與蘇。存亡不重見，喪亂獨前途。
豪俊何人在，文章掃地無。羈遊萬里闊，兇問一年俱。
白首中原上，清秋大海隅。夜臺當北斗，泉路著東吳。
得罪台州去，時危棄碩儒。移官蓬閣後，谷貴沒潛夫。
流慟嗟何及，銜冤有是夫。道消詩興廢，心息酒爲徒。
許與才雖薄，追隨跡未拘。班揚名甚盛，嵇阮逸相須。
會取君臣合，寧銓品命殊。賢良不必展，廊廟偶然趨。
勝決風塵際，功安造化爐。從容拘舊學，慘澹閟陰符。
擺落嫌疑久，哀傷志力輸。俗依綿谷異，客對雪山孤。
童稚思諸子，交朋列友于。情乖清酒送，望絕撫墳呼。
瘧病餐巴水，瘡痍老蜀都。飄零迷哭處，天地日榛蕪。
234.041 【送王侍御往東川，放生池祖席】杜甫
東川詩友合，此贈怯輕爲。況復傳宗近，空然惜別離。
梅花交近野，草色向平池。倘憶江邊臥，歸期願早知。
234.042 【惠義寺送王少尹赴成都（得峯字）】杜甫
苒苒谷中寺，娟娟林表峯。闌干上處遠，結構坐來重。
騎馬行春徑，衣冠起晚鐘。雲門青寂寂，此別惜相從。
234.043 【避地】杜甫
避地歲時晚，竄身筋骨勞。詩書遂牆壁，奴僕且旌旄。
行在僅聞信，此生隨所遭。神堯舊天下，會見出腥臊。
234.044 【惠義寺園送辛員外】杜甫
朱櫻此日垂朱實，郭外誰家負郭田。
萬里相逢貪握手，高才卻望足離筵。
234.045 【又送】杜甫
雙峯寂寂對春臺，萬竹青青照客杯。細草留連侵坐軟，
殘花悵望近人開。同舟昨日何由得，並馬今朝未擬回。
直到綿州始分首，江邊樹裏共誰來。
234.046 【九日登梓州城】杜甫
客心驚暮序，賓雁下襄州。共賞重陽節，言尋戲馬遊。
湖風秋戍柳，江雨暗山樓。且酌東籬菊，聊祛南國愁。
234.047 【闕題】杜甫
三月雪連夜，未應傷物華。只緣春欲盡，留著伴梨花。
234.048 【句】杜甫
寒食少天氣，東風多柳花。（見《合璧事類》）
小桃知客意，春盡始開花。（見《合璧事類》）
