第234卷 杜甫
234.01 【哭长孙侍御（一作杜诵诗。以下为杜甫补遗）】杜甫
道为谋书重，名因赋颂雄。礼闱曾擢桂，宪府旧乘骢。
流水生涯尽，浮云世事空。唯馀旧台柏，萧瑟九原中。
234.02 【虢国夫人（一作《张祜集》灵台二首之一）】杜甫
虢国夫人承主恩，平明上马入宫门。
却嫌脂粉涴颜色，澹扫蛾眉朝至尊。
234.03 【军中醉饮寄沈八、刘叟（一作畅当诗）】杜甫
酒渴爱江清，馀甘漱晚汀。软沙欹坐稳，冷石醉眠醒。
野膳随行帐，华音发从伶。数杯君不见，醉已遣沉冥。
234.04 【杜鹃行（一作司空曙诗）】杜甫
古时杜宇称望帝，魂作杜鹃何微细。跳枝窜叶树木中，
抢佯瞥捩雌随雄。毛衣惨黑貌憔悴，众鸟安肯相尊崇。
隳形不敢栖华屋，短翮唯愿巢深丛。穿皮啄朽觜欲秃，
苦饥始得食一虫。谁言养雏不自哺，此语亦足为愚蒙。
声音咽咽如有谓，号啼略与婴儿同。口干垂血转迫促，
似欲上诉于苍穹。蜀人闻之皆起立，至今斅学效遗风，
乃知变化不可穷。岂知昔日居深宫，嫔嫱左右如花红。
234.05 【闻惠二过东溪特一送（以下七首，吴若本逸诗）】杜甫
惠子白驹瘦，归溪唯病身。皇天无老眼，空谷滞斯人。
崖蜜松花熟，山杯竹叶新。柴门了无事，黄绮未称臣。
234.06 【舟泛洞庭（一作过洞庭湖）】杜甫
蛟室围青草，龙堆拥白沙。护江盘古木，迎棹舞神鸦。
破浪南风正，收帆畏日斜。云山千万叠，底处上仙槎。
234.07 【李盐铁二首（一首题作李监宅，已见第九卷中）】杜甫
落叶春风起，高城烟雾开。杂花分户映，娇燕入檐回。
一见能倾产，虚怀只爱才。盐官虽绊骥，名是汉庭来。
234.08 【长吟】杜甫
江渚翻鸥戏，官桥带柳阴。江飞竞渡日，草见蹋春心。
已拨形骸累，真为烂漫深。赋诗歌句稳，不免自长吟。
234.09 【绝句九首（前六首已见第十三卷中）】杜甫
闻道巴山里，春船正好行。都将百年兴，一望九江城。
水槛温江口，茅堂石笋西。移船先主庙，洗药浣沙溪。
设道春来好，狂风大放颠。吹花随水去，翻却钓鱼船。
234.010 【瞿唐怀古（以下草堂逸诗拾遗）】杜甫
西南万壑注，勍敌两崖开。地与山根裂，江从月窟来。
削成当白帝，空曲隐阳台。疏凿功虽美，陶钧力大哉。
234.011 【送司马入京】杜甫
群盗至今日，先朝忝从臣。叹君能恋主，久客羡归秦。
黄阁长司谏，丹墀有故人。向来论社稷，为话涕沾巾。
234.012 【惜别行送刘仆射判官（仆射乃其主将刘乃仆射之判官也）】杜甫
闻道南行市骏马，不限匹数军中须。襄阳幕府天下异，
主将俭省忧艰虞。只收壮健胜铁甲，岂因格斗求龙驹。
而今西北自反胡，骐驎荡尽一匹无。龙媒真种在帝都，
子孙永落西南隅。向非戎事备征伐，君肯辛苦越江湖。
江湖凡马多憔悴，衣冠往往乘蹇驴。梁公富贵于身疏，
号令明白人安居。俸钱时散士子尽，府库不为骄豪虚。
以兹报主寸心赤，气却西戎回北狄。罗网群马籍马多，
气在驱驰出金帛。刘侯奉使光推择，滔滔才略沧溟窄。
杜陵老翁秋系船，扶病相识长沙驿。强梳白发提胡卢，
手把菊花路旁摘。九州兵革浩茫茫，三叹聚散临重阳。
当杯对客忍流涕，君不觉老夫神内伤。
234.013 【呀鹘行】杜甫
病鹘孤飞俗眼丑，每夜江边宿衰柳。清秋落日已侧身，
过雁归鸦错回首。紧脑雄姿迷所向，疏翮稀毛不可状。
强神迷复皂雕前，俊才早在苍鹰上。风涛飒飒寒山阴，
熊罴欲蛰龙蛇深。念尔此时有一掷，失声溅血非其心。
234.014 【狂歌行，赠四兄】杜甫
与兄行年校一岁，贤者是兄愚者弟。兄将富贵等浮云，
弟切功名好权势。长安秋雨十日泥，我曹鞴马听晨鸡。
公卿朱门未开锁，我曹已到肩相齐。吾兄睡稳方舒膝，
不袜不巾蹋晓日。男啼女哭莫我知，身上须缯腹中实。
今年思我来嘉州。嘉州酒重花绕楼。楼头吃酒楼下卧，
长歌短咏还相酬。四时八节还拘礼，女拜弟妻男拜弟。
幅巾鞶带不挂身，头脂足垢何曾洗。吾兄吾兄巢许伦，
一生喜怒长任真。日斜枕肘寝已熟，啾啾唧唧为何人。
234.015 【逃难】杜甫
五十头白翁，南北逃世难。疏布缠枯骨，奔走苦不暖。
已衰病方入，四海一涂炭。乾坤万里内，莫见容身畔。
妻孥复随我，回首共悲叹。故国莽丘墟，邻里各分散。
归路从此迷，涕尽湘江岸。
234.016 【寄高適】杜甫
楚隔乾坤远，难招病客魂。诗名惟我共，世事与谁论。
北阙更新主，南星落故园。定知相见日，烂漫倒芳尊。
234.017 【送灵州李判官】杜甫
犬戎腥四海，回首一茫茫。血战乾坤赤，氛迷日月黄。
将军专策略，幕府盛材良。近贺中兴主，神兵动朔方。
234.018 【与严二郎奉礼别】杜甫
别君谁暖眼，将老病缠身。出涕同斜日，临风看去尘。
商歌还入夜，巴俗自为邻。尚愧微躯在，遥闻盛礼新。
山东群盗散，阙下受降频。诸将归应尽，题书报旅人。
234.019 【巴西驿亭观江涨，呈窦使君二首】杜甫
转惊波作怒，即恐岸随流。赖有杯中物，还同海上鸥。
关心小剡县，傍眼见扬州。为接情人饮，朝来减半愁。
向晚波微绿，连空岸脚青。日兼春有暮，愁与醉无醒。
漂泊犹杯酒，踌躇此驿亭。相看万里外，同是一浮萍。
234.020 【遣忧】杜甫
乱离知又甚，消息苦难真。受谏无今日，临危忆古人。
纷纷乘白马，攘攘著黄巾。隋氏留宫室，焚烧何太频。
234.021 【早花】杜甫
西京安稳未，不见一人来。腊日巴江曲，山花已自开。
盈盈当雪杏，艳艳待春梅。直苦风尘暗，谁忧容鬓催。
234.022 【巴山】杜甫
巴山遇中使，云自峡城来。盗贼还奔突，乘舆恐未回。
天寒邵伯树，地阔望仙台。狼狈风尘里，群臣安在哉。
234.023 【收京】杜甫
复道收京邑，兼闻杀犬戎。衣冠却扈从，车驾已还宫。
克复成如此，安危在数公。莫令回首地，恸哭起悲风。
234.024 【巴西闻收宫阙，送班司马入京】杜甫
闻道收宗庙，鸣銮自陕归。倾都看黄屋，正殿引朱衣。
剑外春天远，巴西敕使稀。念君经世乱，匹马向王畿。
234.025 【花底】杜甫
紫萼扶千蕊，黄须照万花。忽疑行暮雨，何事入朝霞。
恐是潘安县，堪留卫玠车。深知好颜色，莫作委泥沙。
234.026 【柳边】杜甫
只道梅花发，那知柳亦新。枝枝总到地，叶叶自开春。
紫燕时翻翼，黄鹂不露身。汉南应老尽，霸上远愁人。
234.027 【送窦九归成都】杜甫
文章亦不尽，窦子才纵横。非尔更苦节，何人符大名。
读书云阁观，问绢锦官城。我有浣花竹，题诗须一行。
234.028 【赠裴南部，闻袁判官自来欲有按问】杜甫
尘满莱芜甑，堂横单父琴。人皆知饮水，公辈不偷金。
梁狱书因上，秦台镜欲临。独醒时所嫉，群小谤能深。
即出黄沙在，何须白发侵。使君传旧德，已见直绳心。
234.029 【奉使崔都水翁下峡】杜甫
无数涪江筏，鸣桡总发时。别离终不久，宗族忍相遗。
白狗黄牛峡，朝云暮雨祠。所过频问讯，到日自题诗。
234.030 【题郪县郭三十二明府茅屋壁】杜甫
江头且系船，为尔独相怜。云散灌坛雨，春青彭泽田。
频惊适小国，一拟问高天。别后巴东路，逢人问几贤。
234.031 【遣闷戏呈路十九曹长】杜甫
江浦雷声喧昨夜，春城雨色动微寒。黄鹂并坐交愁湿，
白鹭群飞大剧干。晚节渐于诗律细，谁家数去酒杯宽。
惟吾最爱清狂客，百遍相看意未阑。
234.032 【随章留后新亭会送诸君】杜甫
新亭有高会，行子得良时。日动映江幕，风鸣排槛旗。
绝荤终不改，劝酒欲无词。已堕岘山泪，因题零雨诗。
234.033 【东津送韦讽摄阆州录事】杜甫
闻说江山好，怜君吏隐兼。宠行舟远泛，怯别酒频添。
推荐非承乏，操持必去嫌。他时如按县，不得慢陶潜。
234.034 【客旧馆】杜甫
陈迹随人事，初秋别此亭。重来梨叶赤，依旧竹林青。
风幔何时卷，寒砧昨夜声。无由出江汉，愁绪月冥冥。
234.035 【阆州奉送二十四舅使自京赴任青城】杜甫
闻道王乔舄，名因太史传。如何碧鸡使，把诏紫微天。
秦岭愁回马，涪江醉泛船。青城漫污杂，吾舅意凄然。
234.036 【愁坐】杜甫
高斋常见野，愁坐更临门。十月山寒重，孤城月水昏。
葭萌氐种迥，左担犬戎存。终日忧奔走，归期未敢论。
234.037 【陪郑公秋晚北池临眺】杜甫
北池云水阔，华馆辟秋风。独鹤元依渚，衰荷且映空。
采菱寒刺上，蹋藕野泥中。素楫分曹往，金盘小径通。
萋萋露草碧，片片晚旗红。杯酒沾津吏，衣裳与钓翁。
异方初艳菊，故里亦高桐。摇落关山思，淹留战伐功。
严城殊未掩，清宴已知终。何补参卿事，欢娱到薄躬。
234.038 【去蜀】杜甫
五载客蜀郡，一年居梓州。如何关塞阻，转作潇湘游。
世事已黄发，残生随白鸥。安危大臣在，不必泪长流。
234.039 【放船】杜甫
收帆下急水，卷幔逐回滩。江市戎戎暗，山云淰淰寒。
村荒无径入，独鸟怪人看。已泊城楼底，何曾夜色阑。
234.040 【哭台州郑司户苏少监】杜甫
故旧谁怜我，平生郑与苏。存亡不重见，丧乱独前途。
豪俊何人在，文章扫地无。羁游万里阔，凶问一年俱。
白首中原上，清秋大海隅。夜台当北斗，泉路著东吴。
得罪台州去，时危弃硕儒。移官蓬阁后，谷贵没潜夫。
流恸嗟何及，衔冤有是夫。道消诗兴废，心息酒为徒。
许与才虽薄，追随迹未拘。班扬名甚盛，嵇阮逸相须。
会取君臣合，宁铨品命殊。贤良不必展，廊庙偶然趋。
胜决风尘际，功安造化炉。从容拘旧学，惨澹閟阴符。
摆落嫌疑久，哀伤志力输。俗依绵谷异，客对雪山孤。
童稚思诸子，交朋列友于。情乖清酒送，望绝抚坟呼。
疟病餐巴水，疮痍老蜀都。飘零迷哭处，天地日榛芜。
234.041 【送王侍御往东川，放生池祖席】杜甫
东川诗友合，此赠怯轻为。况复传宗近，空然惜别离。
梅花交近野，草色向平池。倘忆江边卧，归期愿早知。
234.042 【惠义寺送王少尹赴成都（得峰字）】杜甫
苒苒谷中寺，娟娟林表峰。阑干上处远，结构坐来重。
骑马行春径，衣冠起晚钟。云门青寂寂，此别惜相从。
234.043 【避地】杜甫
避地岁时晚，窜身筋骨劳。诗书遂墙壁，奴仆且旌旄。
行在仅闻信，此生随所遭。神尧旧天下，会见出腥臊。
234.044 【惠义寺园送辛员外】杜甫
朱樱此日垂朱实，郭外谁家负郭田。
万里相逢贪握手，高才却望足离筵。
234.045 【又送】杜甫
双峰寂寂对春台，万竹青青照客杯。细草留连侵坐软，
残花怅望近人开。同舟昨日何由得，并马今朝未拟回。
直到绵州始分首，江边树里共谁来。
234.046 【九日登梓州城】杜甫
客心惊暮序，宾雁下襄州。共赏重阳节，言寻戏马游。
湖风秋戍柳，江雨暗山楼。且酌东篱菊，聊祛南国愁。
234.047 【阙题】杜甫
三月雪连夜，未应伤物华。只缘春欲尽，留著伴梨花。
234.048 【句】杜甫
寒食少天气，东风多柳花。（见《合璧事类》）
小桃知客意，春尽始开花。（见《合璧事类》）
