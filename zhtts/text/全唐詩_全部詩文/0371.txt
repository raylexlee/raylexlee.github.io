第369卷 李翱 等
369.01 【贈藥山高僧惟儼二首】李翱
練得身形似鶴形，千株松下兩函經。
我來問道無餘說，雲在青霄水在瓶。
選得幽居愜野情，終年無送亦無迎。
有時直上孤峯頂，月下披雲嘯一聲。
369.02 【贈毛仙翁】李翱
紫霄仙客下三山，因救生靈到世間。龜鶴計年承甲子，
冰霜爲質駐童顏。韜藏休咎傳真籙，變化榮枯試小還。
從此便教塵骨貴，九霄雲路願追攀。
369.03 【拜禹歌】李翱
惟天地之無窮兮，哀生人之常勤。往者吾弗及兮，
來者吾弗聞。已而，已而。
369.04 【廣慶寺】李翱
傳者不足信，見景勝如聞。一水遠赴海，兩山高入雲。
魚龍晴自戲，猿狖晚成羣。醉酒斜陽下，離心草自薰。
369.05 【奉酬劉言史宴光風亭】李翱
閏餘春早景沉沉，禊飲風亭恣賞心。
紅袖青娥留永夕，漢陰寧肯羨山陰。
369.06 【戲贈詩】李翱
縣君好磚渠，繞水恣行遊。鄙性樂疏野，鑿地便成溝。
兩岸值芳草，中央漾清流。所尚既不同，磚鑿可自修。
從他後人見，境趣誰爲幽。
369.07 【題浯溪石】皇甫湜
次山有文章，可惋只在碎。然長於指敘，約潔有餘態。
心語適相應，出句多分外。於諸作者間，拔戟成一隊。
中行雖富劇，粹美若可蓋。子昂感遇佳，未若君雅裁。
退之全而神，上與千載對。李杜才海翻，高下非可概。
文與一氣間，爲物莫與大。先王路不荒，豈不仰吾輩。
石屏立衙衙，溪口揚素瀨。我思何人知，徙倚如有待。
369.08 【石佛谷】皇甫湜
澶漫太行北，千里一塊石。平腹有壑谷，深廣數百尺。
土僧何爲者，老草毛髮白。寢處容身龕，足膝隱成跡。
金仙琢靈象，相好倚北壁。花座五雲扶，玉毫六虛射。
文人留紀述，時事可辨析。鳥跡巧均分，龍骸極癯瘠。
枯松間槎枿，猛獸恣騰擲。蛣蟲食縱，懸垂露凝滴。
精藝貫古今，窮巖誰愛惜。託師禪誦餘，勿使塵埃積。
369.09 【出世篇】皇甫湜
生當爲大丈夫，斷羈羅，出泥塗。四散號呶，俶擾無隅。
埋之深淵，飄然上浮。騎龍披青雲，泛覽遊八區。
經太山，絕大海，一長吁。西摩月鏡，東弄日珠。
上括天之門，直指帝所居。羣仙來迎塞天衢，
鳳凰鸞鳥燦金輿。音聲嘈嘈滿太虛，旨飲食兮照庖廚。
食之不飫飫不盡，使人不陋復不愚。旦旦狎玉皇，
夜夜御天姝。當御者幾人，百千爲番，宛宛舒舒，
忽不自知。支消體化膏露明，湛然無色茵席濡。
俄而散漫，斐然虛無。翕然復摶，摶久而蘇。
精神如太陽，霍然照清都。四肢爲琅玕，五臟爲璠璵。
顏如芙蓉，頂爲醍醐。與天地相終始，浩漫爲歡娛。
下顧人間，溷糞蠅蛆。
369.010 【蜀綿州越王樓詩】樊宗師
危樓倚天門，如𨶻星辰宮。榱薄龍虎怪，洄洄繞雷風。
徂秋試登臨，大靄屯喬空。不見西北路，考懷益雕窮。
石瀨薄濺濺，上山杳穹穹。昔人創爲逝，所適酡顏紅。
今我茲之來，猶校成歲功。輟田植科畝，遊圃歌芳叢。
地財無叢厚，人室安取豐。既乏富庶能，千萬慚文翁。
369.011 【催妝】盧儲
昔年將去玉京遊，第一仙人許狀頭。
今日幸爲秦晉會，早教鸞鳳下妝樓。
369.012 【官舍迎內子有庭花開】盧儲
芍藥斬新栽，當庭數朵開。東風與拘束，留待細君來。
369.013 【古松感興】皇甫松
皇天后土力，使我向此生。貴賤不我均，若爲天地情。
我家世道德，旨意匡文明。家集四百卷，獨立天地經。
寄言青松姿，豈羨朱槿榮。昭昭大化光，共此遺芳馨。
369.014 【怨回紇歌】皇甫松
白首南朝女，愁聽異域歌。收兵頡利國，飲馬胡蘆河。
毳布腥羶久，穹廬歲月多。雕巢城上宿，吹笛淚滂沱。
369.015 【江上送別】皇甫松
祖席駐徵棹，開帆候信潮。隔筵桃葉泣，吹管杏花飄。
船去鷗飛閣，人歸塵上橋。別離惆悵淚，江路溼紅蕉。
369.016 【採蓮子二首】皇甫松
菡萏香連十頃陂，小姑貪戲採蓮遲。
晚來弄水船頭溼，更脫紅裙裹鴨兒。
船動湖光灩灩秋，貪看年少信船流。
無端隔水拋蓮子，遙被人知半日羞。
369.017 【拋球樂】皇甫松
紅撥一聲飄，輕球墜越綃。帶翻金孔雀，香滿繡蜂腰。
少少拋分數，花枝正索饒。
金蹙花球小，真珠繡帶垂。幾回衝蠟燭，千度入春懷。
上客終須醉，觥杯自亂排。
369.018 【勸僧酒】皇甫松
勸僧一杯酒，共看青青山。酣然萬象滅，不動心印閒。
369.019 【登郭隗臺】皇甫松
燕相謀在茲，積金黃巍巍。上者欲何顏，使我千載悲。
369.020 【楊柳枝詞二首】皇甫松
爛漫春歸水國時，吳王宮殿柳絲垂。
黃鶯長叫空閨畔，西子無因更得知。
春入行宮映翠微，玄宗侍女舞菸絲。
如今柳向空城綠，玉笛何人更把吹。
369.021 【浪淘沙二首】皇甫松
灘頭細草接疏林，浪惡罾船半欲沉。
宿鷺眠洲非舊浦，去年沙觜是江心。
蠻歌豆蔻北人愁，松雨蒲風野艇秋。
浪起鵁鶄眠不得，寒沙細細入江流。
369.022 【句】皇甫松
夜入真珠室，朝遊玳瑁宮。（《紀事》載：松爲牛僧孺表
甥，不相薦舉。因襄陽大水，極言誹謗。真珠乃牛愛姬也）
369.023 【送皇甫湜赴舉】馬異
馬蹄聲特特，去入天子國。借問去是誰，秀才皇甫湜。
吞吐一腹文，八音兼五色。主文有崔李，鬱郁爲朝德。
青銅鏡必明，朱絲繩必直。稱意太平年，願子長相憶。
369.024 【貞元旱歲】馬異
赤地炎都寸草無，百川水沸煮蟲魚。
定應焦爛無人救，淚落三篇古尚書。
369.025 【暮春醉中寄李幹秀才】馬異
歡異且交親，酒生開甕春。不須愁犯卯，且乞醉過申。
折草爲籌箸，鋪花作錦裀。嬌鶯解言語，留客也殷勤。
369.026 【答盧仝結交詩】馬異
有鳥自南翔，口銜一書扎，達我山之維。
開緘金玉煥陸離，乃是盧仝結交詩。此詩峭絕天邊格，
力與文星色相射。長河拔作數條絲，太華磨成一拳石。
莫嗟獨笑無往還，月中芳桂難追攀。況值亂邦不平年，
回陵倒谷如等閒。與君俯首大艱阻，喙長三尺不得語，
因君今日形章句。羨獼猴兮著衣裳，悲蚯蚓兮安翅羽。
上天不識察，仰我爲遼天失所，將吾劍兮切淤泥，
使良驥兮捕老鼠。昨日脫身卑賤籠，卯星借與老人峯。
抱鋤劚地芸芝朮，偃蓋參天舊有松，術與松兮保身世。
臥居居兮起于于，漱潺潺兮聆嘒嘒。道在其中可終歲，
不教辜負堯爲帝。燒我荷衣摧我身，回看天地如砥平。
鋼刀剉骨不辭去，卑躬君子今明明。俯首辭山心慘惻，
白雲雖好戀不得。看雲且擬直須臾，疾風又卷西飛翼。
爲報覃懷心結交，死生富貴存後凋。我心不畏朱公叔，
君意須防劉孝標。以膠投漆苦不早，就中相去萬里道。
河水悠悠山之間，無由把袂攄懷抱。憶仝吟能文，
洽臭成蘭薰。不知何處清風夕，擬使張華見陸雲。
