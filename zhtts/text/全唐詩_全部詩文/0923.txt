第818卷 皎然
818.01 【送梁拾遺肅歸朝】皎然
明主重文諫，才臣出江東。束書辭東山，改服臨北風。
萬里望皇邑，九重當曙空。天開芙蓉闕，日上蒲桃宮。
天子初未起，金閨籍先通。身逢軒轅世，名貴鴛鸞中。
故人榮此別，何用悲絲桐。
818.02 【奉陪楊使君頊送段校書赴南海幕】皎然
碩賢靜廣州，信爲天下貞。屈茲大將佐，藉彼延閣英。
聲動柳吳興，郊餞意不輕。吾知段夫子，高論關蒼生。
處以德爲藩，出則道可行。遙知南樓會，新景當詩情。
天高林瘴洗，秋遠海色清。時泰罷飛檄，唯應頌公成。
818.03 【送陸侍御士佳赴上京】皎然
長安三千里，喜行不言永。清路黃塵飛，大河滄流靜。
更懷西川府，主公昔和鼎。伊鬱瑤瑟情，威遲花驄影。
此時已難別，日又無停景。出餞闕相從，心隨過前嶺。
818.04 【奉陪顏使君真卿登峴山，送張侍御嚴歸臺】皎然
峴首千里情，北轅自茲發。煙霞正登覽，簪筆限趨謁。
黃鶴望天衢，白雲歸帝闕。客心南浦柳，離思西樓月。
留賞景不延，感時芳易歇。他晨有山信，一爲訪林樾。
818.05 【酬元主簿子球別贈】皎然
故人方遠適，訪我陳別情。此夜偶禪室，一言了無生。
覽君緘中寶，如搴清玉瑛。胡爲蘊高價，歲晚徒營營。
辭秩貧且病，何人見艱貞。出無黃金橐，空歌白苧行。
威遲策駑馬，獨望故關樹。渺渺千里心，春風起中路。
近聞新拜命，鸞鳳猶棲棘。勸君寄一枝，且養冥冥翼。
甘泉多竹花，明年待君食。
818.06 【答道素上人別】皎然
春色遍遠道，寂寞閩中行。碧水何渺渺，白雲亦英英。
離人不可望，日暮芳洲情。黃鶴有逸翮，翹首白雲傾。
欲爲山中侶，肯祕遼天聲。藍縷真子褐，葳蕤近臣纓。
以茲奪爾懷，常恐道不成。吾門弟子中，不減惠休名。
一性研已遠，五言功更精。從君汗漫遊，莫廢學無生。
忍草肯搖落，禪枝不枯榮。采采慰長路，知吾心不輕。
幻情有去住，真性無離別。留取老桂枝，歸來共攀折。
818.07 【霅溪館送韓明府章辭滿歸】皎然
洛令從告還，故人東門餞。惠愛三年積，軒車一夜遠。
曉月離館空，秋風故山晚。榮君有嘉薦，顧我阻遊衍。
宿昔峯頂心，依依不可卷。
818.08 【送穆寂赴舉】皎然
天子錫玄纁，傾山禮隱淪。君拋青霞去，榮資觀國賓。
劍光既陸離，瓊彩何璘玢。夙駕別情遠，商弦秋意新。
冥冥鴻鵠姿，數尺看蒼旻。殘寇近宋郊，西行惡飆塵。
立身素耿介，處難思經綸。春府搜才日，高科得一人。
818.09 【送張彝歸長沙】皎然
早聞凌雲彩，謂在鴛鷺儔。華髮始相遇，滄江仍旅遊。
策名忘苟進，澹慮輕所求。常服遠遊誡，緬懷經世謀。
片帆背風渚，萬里還湘洲。別望荊雲積，歸心漢水流。
蘭苕行采采，桂棹思悠悠。宿昔無機者，爲君動離憂。
818.010 【秋日毗陵南寺送潘述之揚州】皎然
孤客秋易傷，嘶蟬靜仍續。佳晨亦已屢，歡會常不足。
禪地非路岐，我心豈羈束。情生遠別時，坐恨清景促。
望中千里隔，暮歸西山曲。蕭條月中道，彩蒨原上綠。
不見同心人，幽懷增躑躅。
818.011 【春日又送潘述之揚州】皎然
別渚望邗城，岐路春日遍。柔風吹楊柳，芳景流郊甸。
日日東林期，今夕異鄉縣。文房曠佳士，禪室阻清盼。
離恨奪賞心，不得諧所願。莫憶山中人，碧雲遙可見。
818.012 【新秋送盧判官】皎然
故人念宿昔，欲別增遠情。入座炎氣屏，爲君秋景清。
由來空山客，不怨離弦聲。唯有暮蟬起，相思碧雲生。
818.013 【奉送袁高使君詔徵赴行在，效曹劉體】皎然
皇心亭毒廣，蝥賊皆陶甄。未刈蚩尤旗，方同軒後年。
天子幸漢中，轘轅阻氛煙。璽書召幕牧，名在列嶽仙。
國難倚長城，廟謀資大賢。清損休汝騎，仁留述職篇。
遐路渺天末，繁笳思河邊。飾徒促遠期，祗命赴急宣。
謏才豈足稱，深仁顧何偏。那堪臨流意，千里望旗旃。
818.014 【奉送陸中丞長源詔徵入朝】皎然
詔下酇侯幕，徵賢寵上勳。才當持漢典，道可致堯君。
藩牧今榮餞，詩流此盛文。水從吳渚別，樹向楚門分。
宿寺期嘉月，看山識故云。歸心復何奈，怊悵在江濆。
818.015 【奉送李中丞道昌入朝】皎然
文憲中司盛，恩榮外鎮崇。諸侯皆取則，八使獨推功。
詔喜新銜鳳，車看舊飾熊。去思今武子，餘教昔文翁。
清在如江水，仁留是國風。光徵二千石，掃第望司空。
818.016 【冬日送顏延之明府撫州覲叔父】皎然
臨川千里別，惆悵上津橋。日暮人歸盡，山空雪未消。
鄉雲心渺渺，楚水路遙遙。林下方歡會，山中獨寂寥。
天寒驚斷雁，江信望回潮。歲晚流芳歇，思君在此宵。
818.017 【送關小師還金陵】皎然
如何有歸思，愛別欲忘難。白鷺沙洲晚，青龍水寺寒。
蕉花鋪淨地，桂子落空壇。持此心爲境，應堪月夜看。
818.018 【峴山送裴秀才赴舉】皎然
漢家招秀士，峴上送君行。萬里見秋色，兩河傷遠情。
王師出西鎬，虜寇避東平。天府登名後，回看楚水清。
818.019 【酬別襄陽詩僧少微（詩中答上人歸夢之意）】皎然
證心何有夢，示說夢歸頻。文字齎秦本，詩騷學楚人。
蘭開衣上色，柳向手中春。別後須相見，浮雲是我身。
818.020 【送契上人遊揚州】皎然
西陵古江口，遠見東揚州。淥水不同泛，春山應獨遊。
尋僧白巖寺，望月謝家樓。宿昔心期在，人寰非久留。
818.021 【送德清衛明府赴選（時柳黜陟有薦狀）】皎然
八使慎求能，東人獨薦君。身猶千里限，名已九霄聞。
遠路翻喜別，離言暫惜分。鳳門多士會，擁佩入卿雲。
818.022 【送鄭孝廉淮西覲省】皎然
離袂翠華滿，晨羞欲早行。春風生楚樹，曉角發隋城。
野靄溼衣彩，江鴻增客情。征途不用戒，坐見白波清。
818.023 【送沈秀才之閩中】皎然
越客不成歌，春風起淥波。嶺重寒不到，海近瘴偏多。
野戍桄榔發，人家翡翠過。翻疑此中好，君問定如何。
818.024 【送清會上人遊京】皎然
佳遊限衰疾，一笑向西風。思見青門外，曾臨素滻東。
峯明雲際寺，日出露寒宮。行道禪長在，香塵不染空。
818.025 【送沈居士還太原】皎然
辭官因世難，家族盛南朝。名重郊居賦，才高獨酌謠。
浪花飄一葉，峯色向三條。高逸雖成性，弓旌肯忘招。
818.026 【同顏使君真卿峴山送李法曹陽冰西上獻書時會有詔徵赴京】皎然
漢日中郎妙，周王太史才。雲書捧日去，鶴版下天來。
草見吳洲發，花思御苑開。羊公惜風景，欲別幾遲迴。
818.027 【兵後送姚太祝赴選】皎然
兩河兵已偃，處處見歸舟。日夜故人散，江皋芳樹秋。
楚雲傷遠思，秦月憶佳遊。名動春官籍，翩翩才少儔。
818.028 【兵後送薛居士移家安吉】皎然
舊遊經喪亂，道在復何人。寒草心易折，閒雲性常真。
交情別後見，詩句比來新。向我桃州住，惜君東嶺春。
818.029 【送鄔傪之洪州覲兄弟】皎然
年少足詩情，西江楚月清。書囊山翠溼，琴匣雪花輕。
久別經離亂，新正憶弟兄。贈君題樂府，爲是豫章行。
818.030 【送乾封李成】皎然
羽檄飛未息，離情遠近同。感君由泛瑟，關我是徵鴻。
眇默歸人盡，疏蕪夜渡空。還期當歲晚，獨在路行中。
818.031 【送崔判官還揚子】皎然
輕傳祗遠役，依依下姑亭。秋聲滿楊柳，暮色繞郊坰。
煙水搖歸思，山當楚驛青。
818.032 【奉酬袁使君西樓餞秦山人與晝同赴李侍御招三韻】皎然
秋風怨別情，江守上西城。竹署寒流淺，琴窗宿雨晴。
治書招遠意，知共楚狂行。
818.033 【送清涼上人】皎然
何意欲歸山，道高由境勝。花空覺性了，月盡知心證。
永夜出禪吟，清猿自相應。
818.034 【送李丞使宣州】皎然
結駟何翩翩，落葉暗寒渚。夢裏春谷泉，愁中洞庭雨。
聊持剡山茗，以代宜城醑。
818.035 【送至洪沙彌遊越】皎然
知爾學無生，不應傷此別。相逢宿我寺，獨往遊靈越。
早晚花會中，經行剡山月。
818.036 【送皇甫侍御曾還丹陽別業】皎然
雲陽別夜憶春耕，花發菱湖問去程。積水悠揚何處夢，
亂山稠疊此時情。將離有月教絃斷，贈遠無蘭覺意輕。
朝右要君持漢典，明年北墅可須營。
818.037 【白蘋洲送洛陽李丞使還】皎然
蘋洲北望楚山重，千里回軺止一封。臨水情來還共載，
看花醉去更相從。罷官風渚何時別，寄隱雲陽幾處逢。
後會那應似疇昔，年年覺老雪山容。
818.038 【送履霜上人還金陵西山】皎然
攜錫西山步綠莎，禪心未了奈情何。
湘宮水寺清秋夜，月落風悲松柏多。
818.039 【送辨聰上人還廣陵】皎然
莫學休公學遠公，了心須與我心同。
隋家古柳數株在，看取人間萬事空。
818.040 【送清勵上人遊福建】皎然
禪子自矜禪性成，將來擬照建溪清。
南看閩樹花不落，更取何緣了妄情。
818.041 【送顧道士遊洞庭山】皎然
見說洞庭無上路，春遊亂踏五靈芝。
含桃風起花狼藉，正是仙翁棋散時。
818.042 【送邢臺州濟（一作送獨孤使君赴嶽州）】皎然
海上仙山屬使君，石橋琪樹古來聞。
他時畫出白團扇，乞取天台一片雲。
818.043 【送柳察諫議叔】皎然
東城南陌強經過，怨別無心亦放歌。
明日院公應問我，閒雲長在石門多。
818.044 【送柳淡扶侍赴洪州（此子素少宦情共予有西山之好）】皎然
中林許師友，忽阻夙心期。自顧青緺好，來將黃鶴辭。
少年輕遠涉，世道得無欺。煙雨孤舟上，晨昏千里時。
離魂渺天末，相望在江湄。無限江南柳，春風捲亂絲。
818.045 【同李司直題武丘寺兼留諸公與陸羽之無錫】皎然
陵寢成香阜，禪枝出白楊。劍池留故事，月樹即他方。
應世緣須別，棲心趣不忘。還將陸居士，晨發泛歸航。
818.046 【夏日題鄭谷江上納涼館】皎然
迢遙山意外，清風又對君。若爲於此地，翻作路岐分。
別館琴徒語，前洲鶴自羣。明朝天畔遠，何處逐閒雲。
818.047 【太湖館送殷秀才赴舉】皎然
春風洞庭路，搖盪暮天多。衰疾見芳草，別離傷遠波。
詩名推首薦，賦甲擬前科。數日聞天府，山衣制芰荷。
818.048 【送重鈞上人遊天台】皎然
漸看華頂出，幽賞意隨生。十里行松色，千重過水聲。
海容雲正盡，山色雨初晴。事事將心證，知君道可成。
818.049 【早春送顏主簿遊越東，兼謁元中丞】皎然
輕舸趣不已，東風吹綠蘋。欲看梅市雪，知賞柳家春。
別意傾吳醑，芳聲動越人。山陰三月會，內史得嘉賓。
818.050 【同顏使君清明日遊，因送蕭主簿】皎然
誰知賞嘉節，別意忽相和。暮色汀洲遍，春情楊柳多。
高城戀旌旆，極浦宿風波。惆悵支山月，今宵不再過。
818.051 【送道琚上人還金陵】皎然
一與鐘山別，山中得信稀。經年求法後，及夏問安歸。
野實充甘膳，池花當綵衣。慈親莫返拜，外禮欲無爲。
818.052 【送裴邕之上京】皎然
辭山偶世清，挾策忽西行。帆過隨江疾，衣沾楚雪輕。
尚文須獻賦，重道莫論兵。東觀今多事，應高白馬生。
818.053 【送珍上人還天竺，兼寄廣通上人、秦山人】皎然
江寺名天竺，多居躡遠蹤。春帆依柳浦，輕履上蓮峯。
禪子兼三隱，空書共一封。因君達山信，應向白雲逢。
818.054 【送張孝廉赴舉】皎然
名在諸生右，家經見素風。春田休學稼，秋賦出儒宮。
別路殘雲溼，離情晚桂叢。明年石渠署，應繼叔孫通。
818.055 【送劉司法之越】皎然
蕭蕭鳴夜角，驅馬背城濠。雨後寒流急，秋來朔吹高。
三山期望海，八月欲觀濤。幾日西陵路，應逢謝法曹。
818.056 【送簡棲上人之建州覲使君舅】皎然
亂峯江上色，羨爾及秋行。釋氏推真子，郗家許貴甥。
氎花新雨淨，帆葉好風輕。千里依元舅，回潮亦有情。
818.057 【登開元寺樓送崔少府還平望驛】皎然
登望思慮積，長亭樹連連。悠揚下樓日，杳映傍帆煙。
入夜四郊靜，南湖月待船。
818.058 【送王居士遊越】皎然
野性配雲泉，詩情屬風景。愛作爛熳遊，閒尋東路永。
何山最好望，須上蕭然嶺。
818.059 【雜言重送皇甫侍御曾】皎然
人獨歸，日將暮。孤帆帶孤嶼，遠水連遠樹。
難作別時心，還看別時路。
818.060 【送演上人之撫州覲使君叔】皎然
臨川內史憐諸謝，爾在生緣比惠宗。遠別應將秦本去，
幽尋定有楚僧逢。停船夜坐親孤月，把錫秋行入亂峯。
便道須過大師寺，白蓮池上訪高蹤。
818.061 【送大寶上人歸楚山】皎然
厭上烏橋送別頻，湖光爛熳望行人。欲將夜舸陪嘉月，
肯住空林伴老身。獨鶴翩翻飛不定，歸雲蕭散會無因。
從何得道懷惆悵，莫是人間屢見春。
818.062 【送侯秀才南遊】皎然
芳草隨君自有情，不關山色與猿聲。
爲看嚴子灘頭石，曾憶題詩不著名。
818.063 【別洞庭維諒上人】皎然
白雲關我不關他，此物留君情最多。
情著春風生橘樹，歸心不怕洞庭波。
818.064 【康造錄事宅送太祝侄之虔吉訪兄弟】皎然
阮咸別曲四座愁，賴是春風不是秋。
漫漫江行訪兄弟，猿聲幾夜宿蘆洲。
818.065 【冬日梅溪送裴方舟宣州】皎然
平明匹馬上村橋，花發梅溪雪未消。
日短天寒愁送客，楚山無限路遙遙。
818.066 【送韋向睦州謁獨孤使君汜】皎然
才子南看多遠情，閒舟盪漾任春行。
新安江色長如此，何似新安太守清。
818.067 【送至嚴山人歸山（一作送嚴上人）】皎然
初到人間柳始陰，山書昨夜報春深。
朝朝花落幾株樹，惱殺禪僧未證心。
818.068 【送僧遊揚州】皎然
平明擇鉢向風輕，正及隋堤柳色行。
知爾禪心還似我，故宮春物肯傷情。
818.069 【對陸迅飲天目山茶，因寄元居士晟】皎然
喜見幽人會，初開野客茶。日成東井葉，露採北山芽。
文火香偏勝，寒泉味轉嘉。投鐺湧作沫，著碗聚生花。
稍與禪經近，聊將睡網賒。知君在天目，此意日無涯。
818.070 【渡前溪】皎然
不意入前溪，愛溪從錯落。清清鑑不足，非是深難度。
818.071 【送靈澈】皎然
我欲長生夢，無心解傷別。千里萬里心，只似眼前月。
818.072 【寄路溫州】皎然
欲問採靈藥，如何學無生。愛鶴頗似君，且非求仙情。
818.073 【浣紗女（一作王維詩，題雲白石灘）】皎然
清淺白沙灘，綠蒲尚堪把。家住水東西，浣紗明月下。
818.074 【待山月】皎然
夜夜憶故人，長教山月待。今宵故人至，山月知何在。
818.075 【雜興】皎然
人生分已定，富貴豈妄來。不見海底泥，飛上成塵埃。
818.076 【舂陵登望】皎然
西底空流水，東垣但聚雲。最傷梅嶺望，花雪正紛紛。
818.077 【投知己】皎然
若爲令憶洞庭春，上有閒雲可隱身。
無限白雲山要買，不知山價出何人。
