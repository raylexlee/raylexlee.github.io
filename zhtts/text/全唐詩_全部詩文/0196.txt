第196卷 孟彥深 等
196.01 【元次山居武昌之樊山，新春大雪，以詩問之】孟彥深
江山十日雪，雪深江霧濃。起來望樊山，但見羣玉峯。
林鶯卻不語，野獸翻有蹤。山中應大寒，短褐何以完。
皓氣凝書帳，清著釣魚竿。懷君欲進謁，谿滑渡舟難。
196.02 【出塞曲（一作劉濟詩）】劉灣
將軍在重圍，音信絕不通。羽書如流星，飛入甘泉宮。
倚是幷州兒，少年心膽雄。一朝隨召募，百戰爭王公。
去年桑乾北，今年桑乾東。死是徵人死，功是將軍功。
汗馬牧秋月，疲卒臥霜風。仍聞左賢王，更將圍雲中。
196.03 【雲南曲】劉灣
百蠻亂南方，羣盜如蝟起。騷然疲中原，征戰從此始。
白門太和城，來往一萬里。去者無全生，十人九人死。
岱馬臥陽山，燕兵哭瀘水。妻行求死夫，父行求死子。
蒼天滿愁雲，白骨積空壘。哀哀雲南行，十萬同已矣。
196.04 【李陵別蘇武】劉灣
漢武愛邊功，李陵提步卒。轉戰單于庭，身隨漢軍沒。
李陵不愛死，心存歸漢闕。誓欲還國恩，不爲匈奴屈。
身辱家已無，長居虎狼窟。胡天無春風，虜地多積雪。
窮陰愁殺人，況與蘇武別。發聲天地哀，執手肺腸絕。
白日爲我愁，陰雲爲我結。生爲漢宮臣，死爲胡地骨。
萬里長相思，終身望南月。
196.05 【虹縣嚴孝子墓】劉灣
至性教不及，因心天所資。禮聞三年喪，爾獨終身期。
下由骨肉恩，上報父母慈。禮聞哭有卒，汝獨哀無時。
前有松柏林，荊蓁結朦朧。墓門白日閉，泣血黃泉中。
草服蔽枯骨，垢容戴飛蓬。舉聲哭蒼天，萬木皆悲風。
196.06 【對雨愁悶，寄錢大郎中】劉灣
積雨細紛紛，飢寒命不分。攬衣愁見肘，窺鏡覓從文。
九陌成泥海，千山盡溼雲。龍鍾驅款段，到處倍思君。
196.07 【即席賦露中菊】劉灣
衆芳春競發，寒菊露偏滋。受氣何曾異，開花獨自遲。
晚成猶有分，欲採未過時。勿棄東籬下，看隨秋草衰。
196.08 【遇旅鶴】孫昌胤
靈鶴產絕境，昂昂無與儔。羣飛滄海曙，一叫雲山秋。
野性方自得，人寰何所求。時因戲祥風，偶爾來中州。
中州帝王宅，園沼深且幽。希君惠稻粱，欲並離丹丘。
不然奮飛去，將適汗漫遊。肯作池上鶩，年年空沉浮。
196.09 【清明】孫昌胤
清明暮春裏，悵望北山陲。燧火開新焰，桐花發故枝。
沈冥慚歲物，歡宴阻朋知。不及林間鳥，遷喬並羽儀。
196.010 【和司空曙、劉昚虛九日送人】孫昌胤
京邑嘆離羣，江樓喜遇君。開筵當九日，泛菊外浮雲。
朗詠山川霽，酣歌物色新。君看酒中意，未肯喪斯文。
196.011 【越裳獻白翟（一作丁仙芝詩）】孫昌胤
聖哲符休運，伊皋列上臺。覃恩丹徼遠，入貢素翬來。
北闕欣初見，南枝顧未回。斂容殘雪淨，矯翼片雲開。
馴擾將無懼，翻飛幸莫猜。甘從上苑裏，飲啄自裴回。
196.012 【綿州越王樓即事】喬琳
三蜀澄清郡政閒，登樓攜酌日躋攀。頓覺胸懷無俗事，
回看掌握是人寰。灘聲曲折涪州水，雲影低銜富樂山。
行雁南飛似鄉信，忽然西笑向秦關。
196.013 【牡丹】柳渾
近來無奈牡丹何，數十千錢買一顆。
今朝始得分明見，也共戎葵不校多。
