第367卷 张仲素
367.01 【缑山鹤】张仲素
羽客骖仙鹤，将飞驻碧山。映松残雪在，度岭片云还。
清唳因风远，高姿对水闲。笙歌忆天上，城郭叹人间。
几变霜毛洁，方殊藻质斑。迢迢烟路逸，奋翮讵能攀。
367.02 【夜闻洛滨吹笙】张仲素
王子千年后，笙音五夜闻。逶迤绕清洛，断续下仙云。
泄泄飘难定，啾啾曲未分。松风助幽律，波月动轻文。
凤管听何远，鸾声若在群。暗空思羽盖，馀气自氛氲。
367.03 【上元日听太清宫步虚】张仲素
仙客开金箓，元辰会玉京。灵歌宾紫府，雅韵出层城。
磬杂音徐彻，风飘响更清。纡馀空外尽，断续听中生。
舞鹤纷将集，流云住未行。谁知九陌上，尘俗仰遗声。
367.04 【玉绳低建章】张仲素
迢迢玉绳下，芒彩正阑干。稍复临鳷鹊，方疑近露寒。
微明连粉堞，的皪映仙盘。横接河流照，低将夜色残。
天榆随影没，宫树与光攒。遐想西垣客，长吟欲罢难。
367.05 【寒云轻重色】张仲素
佳期当可许，托思望云端。鳞影朝犹落，繁阴暮自寒。
因风方袅袅，间石已漫漫。隐映看鸿度，霏微觉树攒。
凝空多似黛，引素乍如纨。每向愁中览，含毫欲状难。
367.06 【圣明乐】张仲素
九陌祥烟合，千春瑞月明。宫花将苑柳，先发凤凰城。
367.07 【献寿词】张仲素
玉帛殊方至，歌钟比屋闻。华夷今一贯，同贺圣朝君。
367.08 【宫中乐五首】张仲素
网户交如绮，纱窗薄似烟。乐吹天上曲，人是月中仙。
翠匣开寒镜，珠钗挂步摇。妆成只畏晓，更漏促春宵。
红果瑶池实，金盘露井冰。甘泉将避暑，台殿晓光凝。
月采浮鸾殿，砧声隔凤楼。笙歌临水槛，红烛乍迎秋。
奇树留寒翠，神池结夕波。黄山一夜雪，渭水泻声多。
367.09 【春游曲三首】张仲素
烟柳飞轻絮，风榆落小钱。濛濛百花里，罗绮竞秋千。
骋望登香阁，争高下砌台。林间踏青去，席上寄笺来。
行乐三春节，林花百和香。当年重意气，先占斗鸡场。
367.010 【春闺思】张仲素
袅袅城边柳，青青陌上桑。提笼忘采叶，昨夜梦渔阳。
367.011 【春江曲二首】张仲素
家寄征河岸，征人几岁游。不如潮水信，每日到沙头。
乘晓南湖去，参差叠浪横。前洲在何处，霜里雁嘤嘤。
367.012 【太平词】张仲素
圣德超千古，皇威静四方。苍生今息战，无事觉时良。
367.013 【陇上行】张仲素
行到黄云陇，唯闻羌戍鼙。不如山下水，犹得任东西。
367.014 【思君恩】张仲素
紫禁香如雾，青天月似霜。云韶何处奏，只是在朝阳。
367.015 【王昭君】张仲素
仙娥今下嫁，骄子自同和。剑戟归田尽，牛羊绕塞多。
367.016 【秋夜曲】张仲素
丁丁漏水夜何长，漫漫轻云露月光。
秋逼暗虫通夕响，征衣未寄莫飞霜。
367.017 【秋思赠远】张仲素
博山沉燎绝馀香，兰烬金檠怨夜长。
为问青青河畔草，几回经雨复经霜。
367.018 【塞上曲】张仲素
卷旆生风喜气新，早持龙节静边尘。
汉家天子图麟阁，身是当今第一人。
367.019 【塞下曲五首】张仲素
三戍渔阳再渡辽，騂弓在臂剑横腰。
匈奴似若知名姓，休傍阴山更射雕。
猎马千行雁几双，燕然山下碧油幢。
传声漠北单于破，火照旌旗夜受降。
朔雪飘飘开雁门，平沙历乱卷蓬根。
功名耻计擒生数，直斩楼兰报国恩。
陇水潺湲陇树秋，征人到此泪双流。
乡关万里无因见，西戍河源早晚休。
阴碛茫茫塞草肥，桔槔烽上暮云飞。
交河北望天连海，苏武曾将汉节归。
367.020 【秋思二首】张仲素
碧窗斜日蔼深晖，愁听寒螀泪湿衣。
梦里分明见关塞，不知何路向金微。
秋天一夜静无云，断续鸿声到晓闻。
欲寄征衣问消息，居延城外又移军。
367.021 【汉苑行二首】张仲素
回雁高飞太液池，新花低发上林枝。
年光到处皆堪赏，春色人间总不知。
春风淡荡景悠悠，莺啭高枝燕入楼。
千步回廊闻凤吹，珠帘处处上银钩。
367.022 【天马辞二首】张仲素
天马初从渥水来，郊歌曾唱得龙媒。
不知玉塞沙中路，苜蓿残花几处开。
躞蹀宛驹齿未齐，摐金喷玉向风嘶。
来时欲尽金河道，猎猎轻风在碧蹄。
367.023 【燕子楼诗三首（一作关盻盻诗）】张仲素
楼上残灯伴晓霜，独眠人起合欢床。
相思一夜情多少，地角天涯不是长。
北邙松柏锁愁烟，燕子楼人思悄然。
自埋剑履歌尘散，红袖香消已十年。
适看鸿雁岳阳回，又睹玄禽逼社来。
瑶瑟玉箫无意绪，任从蛛网任从灰。
