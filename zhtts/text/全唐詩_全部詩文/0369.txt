第367卷 張仲素
367.01 【緱山鶴】張仲素
羽客驂仙鶴，將飛駐碧山。映松殘雪在，度嶺片雲還。
清唳因風遠，高姿對水閒。笙歌憶天上，城郭嘆人間。
幾變霜毛潔，方殊藻質斑。迢迢煙路逸，奮翮詎能攀。
367.02 【夜聞洛濱吹笙】張仲素
王子千年後，笙音五夜聞。逶迤繞清洛，斷續下仙雲。
泄泄飄難定，啾啾曲未分。松風助幽律，波月動輕文。
鳳管聽何遠，鸞聲若在羣。暗空思羽蓋，餘氣自氛氳。
367.03 【上元日聽太清宮步虛】張仲素
仙客開金籙，元辰會玉京。靈歌賓紫府，雅韻出層城。
磬雜音徐徹，風飄響更清。紆餘空外盡，斷續聽中生。
舞鶴紛將集，流雲住未行。誰知九陌上，塵俗仰遺聲。
367.04 【玉繩低建章】張仲素
迢迢玉繩下，芒彩正闌干。稍復臨鳷鵲，方疑近露寒。
微明連粉堞，的皪映仙盤。橫接河流照，低將夜色殘。
天榆隨影沒，宮樹與光攢。遐想西垣客，長吟欲罷難。
367.05 【寒雲輕重色】張仲素
佳期當可許，託思望雲端。鱗影朝猶落，繁陰暮自寒。
因風方嫋嫋，間石已漫漫。隱映看鴻度，霏微覺樹攢。
凝空多似黛，引素乍如紈。每向愁中覽，含毫欲狀難。
367.06 【聖明樂】張仲素
九陌祥煙合，千春瑞月明。宮花將苑柳，先發鳳凰城。
367.07 【獻壽詞】張仲素
玉帛殊方至，歌鐘比屋聞。華夷今一貫，同賀聖朝君。
367.08 【宮中樂五首】張仲素
網戶交如綺，紗窗薄似煙。樂吹天上曲，人是月中仙。
翠匣開寒鏡，珠釵掛步搖。妝成只畏曉，更漏促春宵。
紅果瑤池實，金盤露井冰。甘泉將避暑，臺殿曉光凝。
月採浮鸞殿，砧聲隔鳳樓。笙歌臨水檻，紅燭乍迎秋。
奇樹留寒翠，神池結夕波。黃山一夜雪，渭水瀉聲多。
367.09 【春遊曲三首】張仲素
煙柳飛輕絮，風榆落小錢。濛濛百花裏，羅綺競鞦韆。
騁望登香閣，爭高下砌臺。林間踏青去，席上寄箋來。
行樂三春節，林花百和香。當年重意氣，先佔鬥雞場。
367.010 【春閨思】張仲素
嫋嫋城邊柳，青青陌上桑。提籠忘採葉，昨夜夢漁陽。
367.011 【春江曲二首】張仲素
家寄徵河岸，徵人幾歲遊。不如潮水信，每日到沙頭。
乘曉南湖去，參差疊浪橫。前洲在何處，霜裏雁嚶嚶。
367.012 【太平詞】張仲素
聖德超千古，皇威靜四方。蒼生今息戰，無事覺時良。
367.013 【隴上行】張仲素
行到黃雲隴，唯聞羌戍鼙。不如山下水，猶得任東西。
367.014 【思君恩】張仲素
紫禁香如霧，青天月似霜。雲韶何處奏，只是在朝陽。
367.015 【王昭君】張仲素
仙娥今下嫁，驕子自同和。劍戟歸田盡，牛羊繞塞多。
367.016 【秋夜曲】張仲素
丁丁漏水夜何長，漫漫輕雲露月光。
秋逼暗蟲通夕響，征衣未寄莫飛霜。
367.017 【秋思贈遠】張仲素
博山沉燎絕餘香，蘭燼金檠怨夜長。
爲問青青河畔草，幾回經雨復經霜。
367.018 【塞上曲】張仲素
卷旆生風喜氣新，早持龍節靜邊塵。
漢家天子圖麟閣，身是當今第一人。
367.019 【塞下曲五首】張仲素
三戍漁陽再渡遼，騂弓在臂劍橫腰。
匈奴似若知名姓，休傍陰山更射鵰。
獵馬千行雁幾雙，燕然山下碧油幢。
傳聲漠北單于破，火照旌旗夜受降。
朔雪飄飄開雁門，平沙歷亂卷蓬根。
功名恥計擒生數，直斬樓蘭報國恩。
隴水潺湲隴樹秋，徵人到此淚雙流。
鄉關萬里無因見，西戍河源早晚休。
陰磧茫茫塞草肥，桔槔烽上暮雲飛。
交河北望天連海，蘇武曾將漢節歸。
367.020 【秋思二首】張仲素
碧窗斜日藹深暉，愁聽寒螿淚溼衣。
夢裏分明見關塞，不知何路向金微。
秋天一夜靜無雲，斷續鴻聲到曉聞。
欲寄征衣問消息，居延城外又移軍。
367.021 【漢苑行二首】張仲素
回雁高飛太液池，新花低發上林枝。
年光到處皆堪賞，春色人間總不知。
春風淡蕩景悠悠，鶯囀高枝燕入樓。
千步迴廊聞鳳吹，珠簾處處上銀鉤。
367.022 【天馬辭二首】張仲素
天馬初從渥水來，郊歌曾唱得龍媒。
不知玉塞沙中路，苜蓿殘花幾處開。
躞蹀宛駒齒未齊，摐金噴玉向風嘶。
來時欲盡金河道，獵獵輕風在碧蹄。
367.023 【燕子樓詩三首（一作關盻盻詩）】張仲素
樓上殘燈伴曉霜，獨眠人起合歡牀。
相思一夜情多少，地角天涯不是長。
北邙松柏鎖愁煙，燕子樓人思悄然。
自埋劍履歌塵散，紅袖香消已十年。
適看鴻雁岳陽回，又睹玄禽逼社來。
瑤瑟玉簫無意緒，任從蛛網任從灰。
