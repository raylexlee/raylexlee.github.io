第181卷 李白
181.01 【安州應城玉女湯作（《荊州記》雲有玉女乘車投此泉）】李白
神女歿幽境，湯池流大川。陰陽結炎炭，造化開靈泉。
地底爍朱火，沙傍歊素煙。沸珠躍明月，皎鏡函空天。
氣浮蘭芳滿，色漲桃花然。精覽萬殊入，潛行七澤連。
愈疾功莫尚，變盈道乃全。濯濯氣清泚，晞髮弄潺湲。
散下楚王國，分澆宋玉田。可以奉巡幸，奈何隔窮偏。
獨隨朝宗水，赴海輸微涓。
181.02 【之廣陵宿常二南郭幽居】李白
綠水接柴門，有如桃花源。忘憂或假草，滿院羅叢萱。
暝色湖上來，微雨飛南軒。故人宿茅宇，夕鳥棲楊園。
還惜詩酒別，深爲江海言。明朝廣陵道，獨憶此傾樽。
181.03 【夜下徵虜亭】李白
船下廣陵去，月明徵虜亭。山花如繡頰，江火似流螢。
181.04 【下途歸石門舊居】李白
吳山高，越水清，握手無言傷別情。將欲辭君掛帆去，
離魂不散煙郊樹。此心鬱悵誰能論，有愧叨承國士恩。
雲物共傾三月酒，歲時同餞五侯門。羨君素書嘗滿案，
含丹照白霞色爛。餘嘗學道窮冥筌，夢中往往遊仙山。
何當脫屣謝時去，壺中別有日月天。俯仰人間易凋朽，
鍾峯五雲在軒牖。惜別愁窺玉女窗，歸來笑把洪崖手。
隱居寺，隱居山，陶公煉液棲其間。靈神閉氣昔登攀，
恬然但覺心緒閒。數人不知幾甲子，昨夜猶帶冰霜顏。
我離雖則歲物改，如今瞭然失所在。別君莫道不盡歡，
懸知樂客遙相待。石門流水遍桃花，我亦曾到秦人家。
不知何處得雞豕，就中仍見繁桑麻。翛然遠與世事間，
裝鸞駕鶴又復遠。何必長從七貴遊，勞生徒聚萬金產。
挹君去，長相思，雲遊雨散從此辭。欲知悵別心易苦，
向暮春風楊柳絲。
181.05 【客中行】李白
蘭陵美酒鬱金香，玉碗盛來琥珀光。
但使主人能醉客，不知何處是他鄉。
181.06 【太原早秋】李白
歲落衆芳歇，時當大火流。霜威出塞早，雲色渡河秋。
夢繞邊城月，心飛故國樓。思歸若汾水，無日不悠悠。
181.07 【奔亡道中五首】李白
蘇武天山上，田橫海島邊。萬重關塞斷，何日是歸年。
亭伯去安在，李陵降未歸。愁容變海色，短服改胡衣。
談笑三軍卻，交遊七貴疏。仍留一隻箭，未射魯連書。
函谷如玉關，幾時可生還。洛陽爲易水，嵩嶽是燕山。
俗變羌胡語，人多沙塞顏。申包惟慟哭，七日鬢毛斑。
淼淼望湖水，青青蘆葉齊。歸心落何處，日沒大江西。
歇馬傍春草，欲行遠道迷。誰忍子規鳥，連聲向我啼。
181.08 【郢門秋懷】李白
郢門一爲客，巴月三成弦。朔風正搖落，行子愁歸旋。
杳杳山外日，茫茫江上天。人迷洞庭水，雁度瀟湘煙。
清曠諧宿好，緇磷及此年。百齡何盪漾，萬化相推遷。
空謁蒼梧帝，徒尋溟海仙。已聞蓬海淺，豈見三桃圓。
倚劍增浩嘆，捫襟還自憐。終當遊五湖，濯足滄浪泉。
181.09 【至鴨欄驛上白馬磯，贈裴侍御】李白
側疊萬古石，橫爲白馬磯。亂流若電轉，舉棹揚珠輝。
臨驛卷緹幕，升常接繡衣。情親不避馬，爲我解霜威。
181.010 【荊門浮舟望蜀江】李白
春水月峽來，浮舟望安極。正是桃花流，依然錦江色。
江色綠且明，茫茫與天平。逶迤巴山盡，搖曳楚雲行。
雪照聚沙雁，花飛出谷鶯。芳洲卻已轉，碧樹森森迎。
流目浦煙夕，揚帆海月生。江陵識遙火，應到渚宮城。
181.011 【上三峽】李白
巫山夾青天，巴水流若茲。巴水忽可盡，青天無到時。
三朝上黃牛，三暮行太遲。三朝又三暮，不覺鬢成絲。
181.012 【自巴東舟行經瞿唐峽，登巫山最高峯，晚還題壁】李白
江行幾千裏，海月十五圓。始經瞿塘峽，遂步巫山巔。
巫山高不窮，巴國盡所歷。日邊攀垂蘿，霞外倚穹石。
飛步凌絕頂，極目無纖煙。卻顧失丹壑，仰觀臨青天。
青天若可捫，銀漢去安在。望雲知蒼梧，記水辨瀛海。
周遊孤光晚，歷覽幽意多。積雪照空谷，悲風鳴森柯。
歸途行欲曛，佳趣尚未歇。江寒早啼猿，松暝已吐月。
月色何悠悠，清猿響啾啾。辭山不忍聽，揮策還孤舟。
181.013 【早發白帝城（一作白帝下江陵）】李白
朝辭白帝彩雲間，千里江陵一日還。
兩岸猿聲啼不盡，輕舟已過萬重山。
181.014 【秋下荊門】李白
霜落荊門江樹空，布帆無恙掛秋風。
此行不爲鱸魚鱠，自愛名山入剡中。
181.015 【江行寄遠】李白
刳木出吳楚，危槎百餘尺。疾風吹片帆，日暮千里隔。
別時酒猶在，已爲異鄉客。思君不可得，愁見江水碧。
181.016 【宿五松山下荀媼家】李白
我宿五松下，寂寥無所歡。田家秋作苦，鄰女夜舂寒。
跪進雕胡飯，月光明素盤。令人慚漂母，三謝不能餐。
181.017 【下涇縣陵陽溪至澀灘】李白
澀灘鳴嘈嘈，兩山足猿猱。白波若卷雪，側足不容舠。
漁子與舟人，撐折萬張篙。
181.018 【下陵陽沿高溪三門六剌灘】李白
三門橫峻灘，六剌走波瀾。石驚虎伏起，水狀龍縈盤。
何慚七里瀨，使我欲垂竿。
181.019 【夜泊黃山，聞殷十四吳吟】李白
昨夜誰爲吳會吟，風生萬壑振空林。龍驚不敢水中臥，
猿嘯時聞巖下音。我宿黃山碧溪月，聽之卻罷松間琴。
朝來果是滄洲逸，酤酒醍盤飯霜慄。半酣更發江海聲，
客愁頓向杯中失。
181.020 【宿鰕湖】李白
雞鳴發黃山，暝投鰕湖宿。白雨映寒山，森森似銀竹。
提攜採鉛客，結荷水邊沐。半夜四天開，星河爛人目。
明晨大樓去，岡隴多屈伏。當與持斧翁，前溪伐雲木。
181.021 【西施】李白
西施越溪女，出自苧蘿山。秀色掩今古，荷花羞玉顏。
浣紗弄碧水，自與清波閒。皓齒信難開，沉吟碧雲間。
勾踐徵絕豔，揚蛾入吳關。提攜館娃宮，杳渺詎可攀。
一破夫差國，千秋竟不還。
181.022 【王右軍】李白
右軍本清真，瀟灑出風塵。山陰過羽客，愛此好鵝賓。
掃素寫道經，筆精妙入神。書罷籠鵝去，何曾別主人。
181.023 【上元夫人】李白
上元誰夫人，偏得王母嬌。嵯峨三角髻，餘發散垂腰。
裘披青毛錦，身著赤霜袍。手提嬴女兒，閒與鳳吹簫。
眉語兩自笑，忽然隨風飄。
181.024 【蘇臺覽古】李白
舊苑荒臺楊柳新，菱歌清唱不勝春。
只今惟有西江月，曾照吳王宮裏人。
181.025 【越中覽古】李白
越王勾踐破吳歸，義士還鄉盡錦衣。
宮女如花滿春殿，只今惟有鷓鴣飛。
181.026 【商山四皓】李白
白髮四老人，昂藏南山側。偃臥松雪間，冥翳不可識。
雲窗拂青靄，石壁橫翠色。龍虎方戰爭，於焉自休息。
秦人失金鏡，漢祖升紫極。陰虹濁太陽，前星遂淪匿。
一行佐明聖，倏起生羽翼。功成身不居，舒捲在胸臆。
窅冥合元化，茫昧信難測。飛聲塞天衢，萬古仰遺則。
181.027 【過四皓墓】李白
我行至商洛，幽獨訪神仙。園綺復安在，雲蘿尚宛然。
荒涼千古跡，蕪沒四墳連。伊昔鍊金鼎，何年閉玉泉。
隴寒惟有月，松古漸無煙。木魅風號去，山精雨嘯旋。
紫芝高詠罷，青史舊名傳。今日並如此，哀哉信可憐。
181.028 【峴山懷古】李白
訪古登峴首，憑高眺襄中。天清遠峯出，水落寒沙空。
弄珠見遊女，醉酒懷山公。感嘆發秋興，長松鳴夜風。
181.029 【蘇武】李白
蘇武在匈奴，十年持漢節。白雁上林飛，空傳一書札。
牧羊邊地苦，落日歸心絕。渴飲月窟冰，飢餐天上雪。
東還沙塞遠，北愴河梁別。泣把李陵衣，相看淚成血。
181.030 【經下邳圯橋懷張子房】李白
子房未虎嘯，破產不爲家。滄海得壯士，椎秦博浪沙。
報韓雖不成，天地皆振動。潛匿游下邳，豈曰非智勇。
我來圯橋上，懷古欽英風。惟見碧流水，曾無黃石公。
嘆息此人去，蕭條徐泗空。
181.031 【金陵三首】李白
晉家南渡日，此地舊長安。地即帝王宅，山爲龍虎盤。
金陵空壯觀，天塹淨波瀾。醉客回橈去，吳歌且自歡。
地擁金陵勢，城回江水流。當時百萬戶，夾道起朱樓。
亡國生春草，離宮沒古丘。空餘後湖月，波上對江州。
六代興亡國，三杯爲爾歌。苑方秦地少，山似洛陽多。
古殿吳花草，深宮晉綺羅。並隨人事滅，東逝與滄波。
181.032 【秋夜板橋浦泛月獨酌懷謝脁】李白
天上何所有，迢迢白玉繩。斜低建章闕，耿耿對金陵。
漢水舊如練，霜江夜清澄。長川瀉落月，洲渚曉寒凝。
獨酌板橋浦，古人誰可徵。玄暉難再得，灑酒氣填膺。
181.033 【入彭蠡經松門觀石鏡，緬懷謝康樂題詩書遊覽之志】李白
謝公之彭蠡，因此遊松門。餘方窺石鏡，兼得窮江源。
將欲繼風雅，豈徒清心魂。前賞逾所見，後來道空存。
況屬臨泛美，而無洲渚喧。漾水向東去，漳流直南奔。
空濛三川夕，回合千里昏。青桂隱遙月，綠楓鳴愁猿。
水碧或可採，金精祕莫論。吾將學仙去，冀與琴高言。
181.034 【廬江主人婦】李白
孔雀東飛何處棲，廬江小吏仲卿妻。
爲客裁縫君自見，城烏獨宿夜空啼。
181.035 【陪宋中丞武昌夜飲懷古】李白
清景南樓夜，風流在武昌。庾公愛秋月，乘興坐胡牀。
龍笛吟寒水，天河落曉霜。我心還不淺，懷古醉餘觴。
181.036 【望鸚鵡洲懷禰衡】李白
魏帝營八極，蟻觀一禰衡。黃祖斗筲人，殺之受惡名。
吳江賦鸚鵡，落筆超羣英。鏘鏘振金玉，句句欲飛鳴。
鷙鶚啄孤鳳，千春傷我情。五嶽起方寸，隱然詎可平。
才高竟何施，寡識冒天刑。至今芳洲上，蘭蕙不忍生。
181.037 【宿巫山下】李白
昨夜巫山下，猿聲夢裏長。桃花飛綠水，三月下瞿塘。
雨色風吹去，南行拂楚王。高丘懷宋玉，訪古一沾裳。
181.038 【金陵白楊十字巷】李白
白楊十字巷，北夾湖溝道。不見吳時人，空生唐年草。
天地有反覆，宮城盡傾倒。六帝餘古丘，樵蘇泣遺老。
181.039 【謝公亭（蓋謝脁、範雲之所遊）】李白
謝公離別處，風景每生愁。客散青天月，山空碧水流。
池花春映日，窗竹夜鳴秋。今古一相接，長歌懷舊遊。
181.040 【紀南陵題五松山】李白
聖達有去就，潛光愚其德。魚與龍同池，龍去魚不測。
當時版築輩，豈知傅說情。一朝和殷羹，光氣爲列星。
伊尹生空桑，捐庖佐皇極。桐宮放太甲，攝政無愧色。
三年帝道明，委質終輔翼。曠哉至人心，萬古可爲則。
時命或大繆，仲尼將奈何。鸞鳳忽覆巢，麒麟不來過。
龜山蔽魯國，有斧且無柯。歸來歸去來，宵濟越洪波。
181.041 【夜泊牛渚懷古（此地即謝尚聞袁寵詠史處）】李白
牛渚西江夜，青天無片雲。登舟望秋月，空憶謝將軍。
餘亦能高詠，斯人不可聞。明朝掛帆席，楓葉落紛紛。
181.042 【姑孰十詠（一作李赤詩）·姑孰溪】李白
愛此溪水閒，乘流興無極。漾楫怕鷗驚，垂竿待魚食。
波翻曉霞影，岸疊春山色。何處浣紗人，紅顏未相識。
181.043 【姑孰十詠·丹陽湖】李白
湖與元氣連，風波浩難止。天外賈客歸，雲間片帆起。
龜遊蓮葉上，鳥宿蘆花裏。少女棹歸舟，歌聲逐流水。
181.044 【姑孰十詠·謝公宅】李白
青山日將暝，寂寞謝公宅。竹裏無人聲，池中虛月白。
荒庭衰草遍，廢井蒼苔積。惟有清風閒，時時起泉石。
181.045 【姑孰十詠·陵歊臺】李白
曠望登古臺，臺高極人目。疊嶂列遠空，雜花間平陸。
閒雲入窗牖，野翠生松竹。欲覽碑上文，苔侵豈堪讀。
181.046 【姑孰十詠·桓公井】李白
桓公名已古，廢井曾未竭。石甃冷蒼苔，寒泉湛孤月。
秋來桐暫落，春至桃還發。路遠人罕窺，誰能見清徹。
181.047 【姑孰十詠·慈姥竹】李白
野竹攢石生，含煙映江島。翠色落波深，虛聲帶寒早。
龍吟曾未聽，鳳曲吹應好。不學蒲柳凋，貞心嘗自保。
181.048 【姑孰十詠·望夫山】李白
顒望臨碧空，怨情感離別。江草不知愁，巖花但爭發。
雲山萬重隔，音信千里絕。春去秋復來，相思幾時歇。
181.049 【姑孰十詠·牛渚磯】李白
絕壁臨巨川，連峯勢相向。亂石流洑間，回波自成浪。
但驚羣木秀，莫測精靈狀。更聽猿夜啼，憂心醉江上。
181.050 【姑孰十詠·靈墟山】李白
丁令辭世人，拂衣向仙路。伏煉九丹成，方隨五雲去。
松蘿蔽幽洞，桃杏深隱處。不知曾化鶴，遼海歸幾度。
181.051 【姑孰十詠·天門山】李白
迥出江山上，雙峯自相對。岸映松色寒，石分浪花碎。
參差遠天際，縹緲晴霞外。落日舟去遙，回首沉青靄。
