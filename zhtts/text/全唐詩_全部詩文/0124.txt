第124卷 徐安贞 等
124.01 【书殿赐宴应制】徐安贞
校文常近日，赐宴忽升天。酒正传杯至，饔人捧案前。
玉阶鸣溜水，清阁引归烟。共惜芸香暮，春风几万年。
124.02 【从驾温泉宫】徐安贞
神女调温液，年年待圣人。试开临水殿，来洗属车尘。
暖气随明主，恩波浃近臣。灵威自无极，从此献千春。
124.03 【送吕向补阙西岳勒碑】徐安贞
圣作西山颂，君其出使年。勒碑悬日月，驱传接云烟。
寒尽函关路，春归洛水边。别离能几许，朝暮玉墀前。
124.04 【送丹阳采访】徐安贞
郡县分南国，皇华出圣朝。为怜乡棹近，不道使车遥。
旧俗吴三让，遗风汉六条。愿言除疾苦，天子听歌谣。
124.05 【送王判官】徐安贞
明月开三峡，花源出五溪。城池青壁里，烟火绿林西。
不畏王程促，惟愁仙路迷。巴东下归棹，莫待夜猿啼。
124.06 【题襄阳图】徐安贞
画得襄阳郡，依然见昔游。岘山思驻马，汉水忆回舟。
丹壑常含霁，青林不换秋。图书空咫尺，千里意悠悠。
124.07 【程将军夫人挽诗】徐安贞
琴瑟调双凤，和鸣不独飞。正歌春可乐，行泣露先晞。
环珮声犹在，房栊梦不归。将军休沐日，谁劝著新衣。
124.08 【奉和喜雪应制】徐安贞
两宫斋祭近登临，雨雪纷纷天昼阴。只为经寒无瑞色，
顿教正月满春林。蓬莱北上旌门暗，花萼南归马迹深。
自有三农歌帝力，还将万庾答尧心。
124.09 【闻邻家理筝】徐安贞
北斗横天夜欲阑，愁人倚月思无端。忽闻画阁秦筝逸，
知是邻家赵女弹。曲成虚忆青蛾敛，调急遥怜玉指寒。
银锁重关听未辟，不如眠去梦中看。
124.010 【奉和圣制早度蒲津关】徐安贞
仙掌临秦甸，虹桥辟晋关。两都分地险，一曲度河湾。
路得津门要，时称古戍闲。城花春正发，岸柳曙堪攀。
后乘犹临水，前旌欲换山。长安回望日，宸御六龙还。
124.011 【奉和圣制答二相出雀鼠谷】徐安贞
两臣初入梦，二月扈巡边。涧北寒犹在，山南春半传。
颂声先奉御，辰象复回天。云日明千里，旌旗照一川。
柳阴低辇路，草色变新田。还望汾阳近，宸游自窅然。
124.012 【句】徐安贞
暮雨衣犹湿，春风帆正开。（《云溪友议》）
124.013 【奉和圣制答张说南出雀鼠谷】崔翘
硖路绕河汾，晴光拂曙氛。笳吟中岭树，仗入半峰云。
顿觉山原尽，平看邑里分。早行芳草迥，晚憩好风熏。
嘉颂推英宰，春游扈圣君。共欣承睿渥，日月照天文。
124.014 【送友人使夷陵】崔翘
猿鸣三峡里，行客旧沾裳。复道从兹去，思君不暂忘。
开襟春叶短，分手夏条长。独有幽庭桂，年年空自芳。
124.015 【郑郎中山亭】崔翘
篆笔飞章暇，园亭染翰游。地奇人境别，事远俗尘收。
书阁山云起，琴斋涧月留。泉清鳞影见，树密鸟声幽。
杜馥熏梅雨，荷香送麦秋。无劳置驿骑，文酒可相求。
124.016 【奉和圣制答张说扈从南出雀鼠谷】梁升卿
何意重关道，千年过圣皇。幽林承睿泽，闲客见清光。
日御仙途远，山灵寿域长。寒云入晋薄，春树隔汾香。
国佐同时雨，天文属岁阳。从来汉家盛，未若此巡方。
124.017 【白云溪】吴巩
山径入修篁，深林蔽日光。夏云生嶂远，瀑水引溪长。
秀迹逢皆胜，清芬坐转凉。回看玉樽夕，归路赏前忘。
124.018 【题奉国寺】陆海
新秋夜何爽，露下风转凄。一磬竹林外，千灯花塔西。
124.019 【题龙门寺】陆海
窗灯林霭里，闻磬水声中。更与龙华会，炉烟满夕风。
124.020 【句】陆海
忽然一曲称君心，破却中人百家产。（《讽刺诗》）
城外平人驱欲尽，帐中犹打衮花球。（《讽刺诗》）
124.021 【白牡丹】裴士淹
长安年少惜春残，争认慈恩紫牡丹。
别有玉盘乘露冷，无人起就月中看。
124.022 【和从叔禄愔元日早朝】李元操
铜浑变秋节，玉律动年灰。暧暧城霞旦，隐隐禁门开。
众灵凑仙府，百神朝帝台。叶令双凫至，梁王驷马来。
戈鋋映林阙，歌管拂尘埃。保章望瑞气，尚书免火灾。
冠冕多秀士，簪裾饶上才。谁怜张仲蔚，日暮反蒿莱。
124.023 【昭君怨】顾朝阳
莫将铅粉匣，不用镜花光。一去边城路，何情更画妆。
影销胡地月，衣尽汉宫香。妾死非关命，都缘怨断肠。
124.024 【西塞山下回舟作】陶岘
匡庐旧业是谁主，吴越新居安此生。白发数茎归未得，
青山一望计还成。鸦翻枫叶夕阳动，鹭立芦花秋水明。
从此舍舟何所诣，酒旗歌扇正相迎。
