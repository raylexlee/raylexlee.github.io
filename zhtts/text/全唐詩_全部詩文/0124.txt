第124卷 徐安貞 等
124.01 【書殿賜宴應制】徐安貞
校文常近日，賜宴忽昇天。酒正傳杯至，饔人捧案前。
玉階鳴溜水，清閣引歸煙。共惜芸香暮，春風幾萬年。
124.02 【從駕溫泉宮】徐安貞
神女調溫液，年年待聖人。試開臨水殿，來洗屬車塵。
暖氣隨明主，恩波浹近臣。靈威自無極，從此獻千春。
124.03 【送呂向補闕西嶽勒碑】徐安貞
聖作西山頌，君其出使年。勒碑懸日月，驅傳接雲煙。
寒盡函關路，春歸洛水邊。別離能幾許，朝暮玉墀前。
124.04 【送丹陽採訪】徐安貞
郡縣分南國，皇華出聖朝。爲憐鄉棹近，不道使車遙。
舊俗吳三讓，遺風漢六條。願言除疾苦，天子聽歌謠。
124.05 【送王判官】徐安貞
明月開三峽，花源出五溪。城池青壁裏，煙火綠林西。
不畏王程促，惟愁仙路迷。巴東下歸棹，莫待夜猿啼。
124.06 【題襄陽圖】徐安貞
畫得襄陽郡，依然見昔遊。峴山思駐馬，漢水憶回舟。
丹壑常含霽，青林不換秋。圖書空咫尺，千里意悠悠。
124.07 【程將軍夫人輓詩】徐安貞
琴瑟調雙鳳，和鳴不獨飛。正歌春可樂，行泣露先晞。
環珮聲猶在，房櫳夢不歸。將軍休沐日，誰勸著新衣。
124.08 【奉和喜雪應制】徐安貞
兩宮齋祭近登臨，雨雪紛紛天晝陰。只爲經寒無瑞色，
頓教正月滿春林。蓬萊北上旌門暗，花萼南歸馬跡深。
自有三農歌帝力，還將萬庾答堯心。
124.09 【聞鄰家理箏】徐安貞
北斗橫天夜欲闌，愁人倚月思無端。忽聞畫閣秦箏逸，
知是鄰家趙女彈。曲成虛憶青蛾斂，調急遙憐玉指寒。
銀鎖重關聽未闢，不如眠去夢中看。
124.010 【奉和聖制早度蒲津關】徐安貞
仙掌臨秦甸，虹橋闢晉關。兩都分地險，一曲度河灣。
路得津門要，時稱古戍閒。城花春正發，岸柳曙堪攀。
後乘猶臨水，前旌欲換山。長安回望日，宸御六龍還。
124.011 【奉和聖制答二相出雀鼠谷】徐安貞
兩臣初入夢，二月扈巡邊。澗北寒猶在，山南春半傳。
頌聲先奉御，辰象復回天。雲日明千里，旌旗照一川。
柳陰低輦路，草色變新田。還望汾陽近，宸遊自窅然。
124.012 【句】徐安貞
暮雨衣猶溼，春風帆正開。（《云溪友議》）
124.013 【奉和聖制答張說南出雀鼠谷】崔翹
硤路繞河汾，晴光拂曙氛。笳吟中嶺樹，仗入半峯雲。
頓覺山原盡，平看邑里分。早行芳草迥，晚憩好風燻。
嘉頌推英宰，春遊扈聖君。共欣承睿渥，日月照天文。
124.014 【送友人使夷陵】崔翹
猿鳴三峽裏，行客舊沾裳。複道從茲去，思君不暫忘。
開襟春葉短，分手夏條長。獨有幽庭桂，年年空自芳。
124.015 【鄭郎中山亭】崔翹
篆筆飛章暇，園亭染翰遊。地奇人境別，事遠俗塵收。
書閣山雲起，琴齋澗月留。泉清鱗影見，樹密鳥聲幽。
杜馥燻梅雨，荷香送麥秋。無勞置驛騎，文酒可相求。
124.016 【奉和聖制答張說扈從南出雀鼠谷】梁升卿
何意重關道，千年過聖皇。幽林承睿澤，閒客見清光。
日御仙途遠，山靈壽域長。寒雲入晉薄，春樹隔汾香。
國佐同時雨，天文屬歲陽。從來漢家盛，未若此巡方。
124.017 【白雲溪】吳鞏
山徑入修篁，深林蔽日光。夏雲生嶂遠，瀑水引溪長。
秀跡逢皆勝，清芬坐轉涼。回看玉樽夕，歸路賞前忘。
124.018 【題奉國寺】陸海
新秋夜何爽，露下風轉悽。一磬竹林外，千燈花塔西。
124.019 【題龍門寺】陸海
窗燈林靄裏，聞磬水聲中。更與龍華會，爐煙滿夕風。
124.020 【句】陸海
忽然一曲稱君心，破卻中人百家產。（《諷刺詩》）
城外平人驅欲盡，帳中猶打袞花球。（《諷刺詩》）
124.021 【白牡丹】裴士淹
長安年少惜春殘，爭認慈恩紫牡丹。
別有玉盤乘露冷，無人起就月中看。
124.022 【和從叔祿愔元日早朝】李元操
銅渾變秋節，玉律動年灰。曖曖城霞旦，隱隱禁門開。
衆靈湊仙府，百神朝帝臺。葉令雙鳧至，梁王駟馬來。
戈鋋映林闕，歌管拂塵埃。保章望瑞氣，尚書免火災。
冠冕多秀士，簪裾饒上才。誰憐張仲蔚，日暮反蒿萊。
124.023 【昭君怨】顧朝陽
莫將鉛粉匣，不用鏡花光。一去邊城路，何情更畫妝。
影銷胡地月，衣盡漢宮香。妾死非關命，都緣怨斷腸。
124.024 【西塞山下回舟作】陶峴
匡廬舊業是誰主，吳越新居安此生。白髮數莖歸未得，
青山一望計還成。鴉翻楓葉夕陽動，鷺立蘆花秋水明。
從此舍舟何所詣，酒旗歌扇正相迎。
