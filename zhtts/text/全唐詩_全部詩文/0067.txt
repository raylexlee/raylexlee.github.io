第067卷 田遊巖 等
67.01 【弘農清巖曲有磐石可坐，宋十一每拂拭待餘，寄詩贈之】田遊巖
信彼稱靈石，居然狎遁棲。裴回承翠巘，斌駁帶深谿。
夕陰起層岫，清景半虹霓。風來應嘯阮，波動可琴嵇。
僕也潁陽客，望彼空思齊。儻見山人至，簪蒿且杖藜。
67.02 【和宋之問下山歌】王無競
日雲暮兮下嵩山，路連綿兮樹石間。
出谷口兮見明月，心裴回兮不能還。
67.03 【北使長城】王無競
秦世築長城，長城無極已。暴兵四十萬，興工九千里。
死人如亂麻，白骨相撐委。殫弊未雲悟，窮毒豈知止。
胡塵未北滅，楚兵遽東起。六國復囂囂，兩龍鬥觺觺。
卯金竟握讖，反璧俄淪祀。仁義寢邦國，狙暴行終始。
一旦咸陽宮，翻爲漢朝市。
67.04 【鳳台曲】王無競
鳳台何逶迤，嬴女管參差。一旦彩雲至，身去無還期。
遺曲此臺上，世人多學吹。一吹一落淚，至今憐玉姿。
67.05 【銅雀臺】王無競
北登銅雀上，西望青松郭。繐帳空蒼蒼，陵田紛漠漠。
平生事已變，歌吹宛猶昨。長袖拂玉塵，遺情結羅幕。
妾怨在朝露，君恩豈中薄。高臺奏曲終，曲終淚橫落。
67.06 【巫山（一作宋之問詩）】王無競
神女向高唐，巫山下夕陽。裴回行作雨，婉孌逐荊王。
電影江前落，雷聲峽外長。朝雲無處所，臺館曉蒼蒼。
67.07 【和宋之問下山歌】賈曾
良遊晼晚兮月呈光，錦路逶迤兮山路長。
王孫不留兮歲將晏，嵩巖仙草兮爲誰芳。
67.08 【孝和皇帝輓歌】賈曾
新命千齡啓，鴻圖累聖餘。天行應潛躍，帝出受圖書。
禮若傳堯舊，功疑復夏初。夢遊長不返，何國是華胥。
67.09 【奉和春日出苑矚目應令】賈曾
銅龍曉闢問安回，金輅春遊博望開。渭北晴光搖草樹，
終南佳氣入樓臺。招賢已得商山老，託乘還徵鄴下才。
臣在東周獨留滯，忻逢睿藻日邊來。
67.010 【有所思】賈曾
洛陽城東桃李花，飛來飛去落誰家。幽閨女兒愛顏色，
坐見落花長嘆息。今歲花開君不待。明年花開復誰在。
故人不共洛陽東，今來空對落花風。年年歲歲花相似，
歲歲年年人不同。
67.011 【祭汾陰樂章】賈曾
蠲我漸饎，潔我膋薌。有豆孔碩，爲羞既臧。
至誠無昧，精意惟芳。神其醉止，欣欣樂康。
67.012 【使至汴州喜逢宋之問】李夔
阮籍蓬池上，孤韻竹林才。巨源從吏道，正擁使車來。
相逢且交臂，相命且銜杯。醉後長歌畢，餘聲繞吹臺。
67.013 【祭汾陰樂章】崔玄童
聿修嚴配，展事禋宗。祥符寶鼎，禮備黃琮。
祝詞以信，明德惟聰。介茲景福，永永無窮。
67.014 【祭汾陰樂章】何鸞
樂奏雲闋，禮章載虔。禋宗於地，昭假於天。
惟馨薦矣，既醉歆焉。神之降福，永永萬年。
67.015 【祭汾陰樂章】蔣挺
維歲之吉，維辰之良。聖君紱冕，肅事壇場。
大禮已備，大樂斯張。神其醉止，降福無疆。
