第067卷 田游岩 等
67.01 【弘农清岩曲有磐石可坐，宋十一每拂拭待余，寄诗赠之】田游岩
信彼称灵石，居然狎遁栖。裴回承翠巘，斌驳带深谿。
夕阴起层岫，清景半虹霓。风来应啸阮，波动可琴嵇。
仆也颍阳客，望彼空思齐。傥见山人至，簪蒿且杖藜。
67.02 【和宋之问下山歌】王无竞
日云暮兮下嵩山，路连绵兮树石间。
出谷口兮见明月，心裴回兮不能还。
67.03 【北使长城】王无竞
秦世筑长城，长城无极已。暴兵四十万，兴工九千里。
死人如乱麻，白骨相撑委。殚弊未云悟，穷毒岂知止。
胡尘未北灭，楚兵遽东起。六国复嚣嚣，两龙斗觺觺。
卯金竟握谶，反璧俄沦祀。仁义寝邦国，狙暴行终始。
一旦咸阳宫，翻为汉朝市。
67.04 【凤台曲】王无竞
凤台何逶迤，嬴女管参差。一旦彩云至，身去无还期。
遗曲此台上，世人多学吹。一吹一落泪，至今怜玉姿。
67.05 【铜雀台】王无竞
北登铜雀上，西望青松郭。繐帐空苍苍，陵田纷漠漠。
平生事已变，歌吹宛犹昨。长袖拂玉尘，遗情结罗幕。
妾怨在朝露，君恩岂中薄。高台奏曲终，曲终泪横落。
67.06 【巫山（一作宋之问诗）】王无竞
神女向高唐，巫山下夕阳。裴回行作雨，婉娈逐荆王。
电影江前落，雷声峡外长。朝云无处所，台馆晓苍苍。
67.07 【和宋之问下山歌】贾曾
良游晼晚兮月呈光，锦路逶迤兮山路长。
王孙不留兮岁将晏，嵩岩仙草兮为谁芳。
67.08 【孝和皇帝挽歌】贾曾
新命千龄启，鸿图累圣馀。天行应潜跃，帝出受图书。
礼若传尧旧，功疑复夏初。梦游长不返，何国是华胥。
67.09 【奉和春日出苑瞩目应令】贾曾
铜龙晓辟问安回，金辂春游博望开。渭北晴光摇草树，
终南佳气入楼台。招贤已得商山老，托乘还征邺下才。
臣在东周独留滞，忻逢睿藻日边来。
67.010 【有所思】贾曾
洛阳城东桃李花，飞来飞去落谁家。幽闺女儿爱颜色，
坐见落花长叹息。今岁花开君不待。明年花开复谁在。
故人不共洛阳东，今来空对落花风。年年岁岁花相似，
岁岁年年人不同。
67.011 【祭汾阴乐章】贾曾
蠲我渐饎，洁我膋芗。有豆孔硕，为羞既臧。
至诚无昧，精意惟芳。神其醉止，欣欣乐康。
67.012 【使至汴州喜逢宋之问】李夔
阮籍蓬池上，孤韵竹林才。巨源从吏道，正拥使车来。
相逢且交臂，相命且衔杯。醉后长歌毕，馀声绕吹台。
67.013 【祭汾阴乐章】崔玄童
聿修严配，展事禋宗。祥符宝鼎，礼备黄琮。
祝词以信，明德惟聪。介兹景福，永永无穷。
67.014 【祭汾阴乐章】何鸾
乐奏云阕，礼章载虔。禋宗于地，昭假于天。
惟馨荐矣，既醉歆焉。神之降福，永永万年。
67.015 【祭汾阴乐章】蒋挺
维岁之吉，维辰之良。圣君绂冕，肃事坛场。
大礼已备，大乐斯张。神其醉止，降福无疆。
