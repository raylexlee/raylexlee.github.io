第717卷 曹松
717.01 【九江送方干归镜湖】曹松
一樯悬五两，此日动归风。客路抛湓口，家林入镜中。
谭馀云出峤，咏苦月欹空。更若看鳷鹊，何人夜坐同。
717.02 【庐山访贾匡】曹松
西城疾病日，此地少寻君。古迹春犹在，遥泉夜尽闻。
片时三处雨，九叠几重云。到者皆忘寐，神精与俗分。
717.03 【顾少府池上（一作顾少府池亭苇）】曹松
池上分行种，公庭觉少尘。根离潮水岸，韵爽判曹人。
正午回鱼影，方昏息鹭身。无时不动咏，沧岛思方频。
717.04 【喜友人归上元别业】曹松
一樯千里外，隐者兴宜孤。落日长边海，秋风满故都。
掩关苔色老，盘径叶声枯。匡岳来时过，迟回绝顶无。
717.05 【曲江暮春雪霁】曹松
霁动江池色，春残一去游。菰风生马足，槐雪滴人头。
北阙尘未起，南山青欲流。如何多别地，却得醉汀洲。
717.06 【立春日】曹松
春饮一杯酒，便吟春日诗。木梢寒未觉，地脉暖先知。
鸟啭星沈后，山分雪薄时。赏心无处说，怅望曲江池。
717.07 【宿溪僧院】曹松
少年云溪里，禅心夜更闲。煎茶留静者，靠月坐苍山。
露白钟寻定，萤多户未关。嵩阳大石室，何日译经还。
717.08 【石头怀古】曹松
日月出又没，台城空白云。虽宽百姓土，渐缺六朝坟。
禾黍是亡国，山河归圣君。松声骤雨足，几寺晚钟闻。
717.09 【浙右赠陆处士】曹松
静节灌园馀，得非成隐居。长当庚子日，独拜五经书。
白浪吹亡国，秋霜洗大虚。门前是京口，身外不营储。
717.010 【哭胡处士】曹松
丘中久不起，将谓诏书来。及见凌云说，方知掩夜台。
白衣归北路，玄造亦遗才。世上亡君后，诗声更大哉。
717.011 【赠馀干袁明府】曹松
一雨西城色，陶家心自清。山衔中郭分，云卷下湖程。
公署闻流木，人烟入废城。难忘楚尽处，新有越吟生。
717.012 【赠雷乡张明府】曹松
任官征战后，度日寄闲身。封卷还高客，飞书问野人。
废田教种谷，生路遣寻薪。若起柴桑兴，无先漉酒巾。
717.013 【岳阳晚泊】曹松
轻帆下阔流，便泊此沙洲。湖影撼山朵，日阳烧野愁。
白波争起倒，青屿或沈浮。是际船中望，东南仞仞秋。
717.014 【览春榜喜孙鄠成名】曹松
门外报春榜，喜君天子知。旧愁浑似雪，见日总消时。
塔下牡丹气，江头杨柳丝。风光若有分，无处不相宜。
717.015 【己亥岁二首（僖宗广明元年）】曹松
泽国江山入战图，生民何计乐樵苏。
凭君莫话封侯事，一将功成万骨枯。
传闻一战百神愁，两岸强兵过未休。
谁道沧江总无事，近来长共血争流。
717.016 【乱后入洪州西山】曹松
寂寂阴溪水漱苔，尘中将得苦吟来。
东峰道士如相问，县令而今不姓梅。
717.017 【送僧入庐山】曹松
若到江州二林寺，遍游应未出云霞。
庐山瀑布三千仞，画破青霄始落斜。
717.018 【送僧入蜀过夏】曹松
师言结夏入巴峰，云水回头几万重。
五月峨眉须近火，木皮领重只如冬。
717.019 【江西逢僧省文】曹松
闽地高僧楚地逢，僧游蛮锡挂垂松。
白云逸性都无定，才出双峰爱五峰。
高僧不负雪峰期，却伴青霞入翠微。百叶岩前霜欲降，
九枝松上鹤初归。风生碧涧鱼龙跃，威振金楼燕雀飞。
想得白莲花上月，满山犹带旧光辉。
717.020 【水精念珠】曹松
等量红缕贯晶荧，尽道匀圆别未胜。凿断玉潭盈尺水，
琢成金地两条冰。轮时只恐星侵佛，挂处常疑露滴僧。
几度夜深寻不著，琉璃为殿月为灯。
717.021 【南海旅次】曹松
忆归休上越王台，归思临高不易裁。为客正当无雁处，
故园谁道有书来。城头早角吹霜尽，郭里残潮荡月回。
心似百花开未得，年年争发被春催。
717.022 【春草】曹松
不独满池塘，梦中佳句香。春风有馀力，引上古城墙。
717.023 【金谷园】曹松
当年歌舞时，不说草离离。今日歌舞尽，满园秋露垂。
717.024 【夏日东斋】曹松
三庚到秋伏，偶来松槛立。热少清风多，开门放山入。
717.025 【南朝】曹松
三篱盖驰道，风烈一无取。时见牧牛童，嗔牛吃禾黍。
717.026 【言怀】曹松
出山不得意，谒帝值戈鋋。岂料为文日，翻成用武年。
717.027 【寒食日题杜鹃花】曹松
一朵又一朵，并开寒食时。谁家不禁火，总在此花枝。
717.028 【钟陵寒食日郊外闲游】曹松
可怜时节足风情，杏子粥香如冷饧。
无奈春风输旧火，遍教人唤作山樱。
717.029 【中秋对月】曹松
无云世界秋三五，共看蟾盘上海涯。
直到天头天尽处，不曾私照一人家。
717.030 【陪湖南李中丞宴隐溪（璋）】曹松
竹林啼鸟不知休，罗列飞桥水乱流。触散柳丝回玉勒，
约开莲叶上兰舟。酒边旧侣真何逊，云里新声是莫愁。
若值主人嫌昼短，应陪秉烛夜深游。
717.031 【别湖上主人】曹松
门系钓舟云满岸，借君幽致坐移旬。湖村夜叫白芜雁，
菱市晓喧深浦人。远水日边重作雪，寒林烧后别生春。
不辞更住醒还醉，太一东峰归梦频。
717.032 【赠广宣大师】曹松
忆昔同游紫阁云，别来三十二回春。
白头相见双林下，犹是清朝未退人。
717.033 【钟陵寒食日与同年裴颜李先辈、郑校书郊外闲游】曹松
寒节钟陵香骑随，同年相命楚江湄。云间影过秋千女，
地上声喧蹴踘儿。何处寄烟归草色，谁家送火在花枝。
银瓶冷酒皆倾尽，半卧垂杨自不知。
717.034 【江外除夜】曹松
千门庭燎照楼台，总为年光急急催。半夜腊因风卷去，
五更春被角吹来。宁无好鸟思花发，应有游鱼待冻开。
不是多岐渐平稳，谁能呼酒祝昭回。
717.035 【七夕】曹松
牛女相期七夕秋，相逢俱喜鹊横流。彤云缥缈回金辂，
明月婵娟挂玉钩。燕羽几曾添别恨，花容终不更含羞。
更残便是分襟处，晓箭东来射翠楼。
717.036 【罗浮山下书逸人壁】曹松
海上亭台山下烟，买时幽邃不争钱。莫言白日催华发，
自有丹砂驻少年。渔钓未归深竹里，琴壶犹恋落花边。
可中更践无人境，知是罗浮第几天。
717.037 【天台瀑布】曹松
万仞得名云瀑布，远看如织挂天台。休疑宝尺难量度，
直恐金刀易剪裁。喷向林梢成夏雪，倾来石上作春雷。
欲知便是银河水，堕落人间合却回。
717.038 【桂江】曹松
未识佳人寻桂水，水云先解傍壶觞。笋林次第添斑竹，
雏鸟参差护锦囊。乳洞此时连越井，石楼何日到仙乡。
如飞似堕皆青壁，画手不强元化强。
717.039 【南海】曹松
倾腾界汉沃诸蛮，立望何如画此看。无地不同方觉远，
共天无别始知宽。文魮隔雾朝含碧，老蚌凌波夜吐丹。
万状千形皆得意，长鲸独自转身难。
717.040 【洞庭湖】曹松
东西南北各连空，波上唯留小朵峰。长与岳阳翻鼓角，
不离云梦转鱼龙。吸回日月过千顷，铺尽星河剩一重。
直到劫馀还作陆，是时应有羽人逢。
717.041 【霍山（在龙川县）】曹松
七千七百七十丈，丈丈藤萝势入天。未必展来空似翅，
不妨开去也成莲。月将河汉分岩转，僧与龙蛇共窟眠。
直是画工须阁笔，况无名画可流传。
717.042 【巫峡】曹松
巫山苍翠峡通津，下有仙宫楚女真。不逐彩云归碧落，
却为暮雨扑行人。年年旧事音容在，日日谁家梦想频。
应是荆山留不住，至今犹得睹芳尘。
717.043 【送陈樵校书归泉州】曹松
巨塔列名题，诗心亦罕齐。除官京下阙，乞假海门西。
别席侵残漏，归程避战鼙。关遥秦雁断，家近瘴云低。
候马春风馆，迎船晓月溪。帝京须早入，莫被刺桐迷。
717.044 【赠镜湖处士方干二首】曹松
包含教化剩搜罗，句出东瓯奈峭何。世路不妨平处少，
才人唯是屈声多。云来岛上便幽石，月到湖心忌白波。
后辈难为措机杼，先生织字得龙梭。
只拟应星眠越绝，唯将丽什当高勋。磨砻清浊人难会，
织络虚无帝亦闻。鸟道未知山足雨，渔家已没镜中云。
他时莫为三征起，门外沙鸥解笑君。
717.045 【拜访陆处士】曹松
万卷书边人半白，再来惟恐降玄纁。性灵比鹤争多少，
气力登山较几分。吟鬓渐无前度漆，寝衣犹有昨宵云。
将知谷口耕烟者，低视齐梁楚赵君。
717.046 【岭南道中】曹松
百花成实未成归，未必归心与志违。但有壶觞资逸咏，
尽交风景入清机。半川阴雾藏高木，一道晴蜺杂落晖。
游子马前芳草合，鹧鸪啼歇又南飞。
717.047 【春日自吴门之阳羡道中书事】曹松
胜异恣游应未遍，路岐犹去几时还。浪花湖阔虹蜺断，
柳线村深鸟雀闲。千室绮罗浮画楫，两州丝竹会茶山。
眼前便是神仙事，何必须言洞府间。
717.048 【将入关行次湘阴】曹松
背顾秦城在何处，图书作伴过湘东。神鸦乱噪黄陵近，
候雁斜沉梦泽空。打桨天连晴水白，烧田云隔夜山红。
也知渐老岩栖稳，争奈文闱有至公。
717.049 【题昭州山寺常寂上人水阁】曹松
常寂常居常寂里，年年月月是空空。阶前未放岩根断，
屋下长教海眼通。本为入来寻佛窟，不期行处踏龙宫。
他时忆著堪图画，一朵云山二水中。
717.050 【广州贻匡绪法师】曹松
口宣微密不思议，不是除贪即诫痴。只待外方缘了日，
争看内殿诏来时。周回海树侵阶疾，迢递江潮应井迟。
必竟懒过高坐寺，未能全让法云师。
717.051 【赠道人】曹松
住山因以福为庭，便向山中隐姓名。阆苑驾将雕羽去，
洞天赢得绿毛生。日边肠胃餐霞火，月里肌肤饮露英。
顾我从来断浮浊，拟驱鸡犬上三清。
717.052 【送乞雨禅师临遇南游】曹松
活得枯樵耕者知，巡方又欲向天涯。珠穿闽国菩提子，
杖把灵峰榔栗枝。春藓任封降虎石，夜雷从傍养龙池。
生缘在地南浮去，自此孤云不可期。
717.053 【南海陪郑司空游荔园】曹松
荔枝时节出旌斿，南国名园尽兴游。乱结罗纹照襟袖，
别含琼露爽咽喉。叶中新火欺寒食，树上丹砂胜锦州。
他日为霖不将去，也须图画取风流。
717.054 【李郎中林亭】曹松
只向砌边流野水，樽前上下看鱼儿。笋蹊已长过人竹，
藤径从添拂面丝。若许白猿垂近户，即无红果压低枝。
大才必拟逍遥去，更遣何人佐盛时。
717.055 【夜饮】曹松
良宵公子宴兰堂，浓麝薰人兽吐香。云带金龙衔画烛，
星罗银凤泻琼浆。满屏珠树开春景，一曲歌声绕翠梁。
席上未知帘幕晓，青娥低语指东方。
717.056 【驸马宅宴罢】曹松
粉墙残月照宫祠，宴阕银瓶一半欹。
学语莺儿飞未稳，放身斜坠绿杨枝。
717.057 【吊建州李员外】曹松
铭旌归故里，猿鸟亦凄然。已葬桐江月，空回建水船。
客传为郡日，僧说读书年。恐有吟魂在，深山古木边。
717.058 【吊李翰林】曹松
李白虽然成异物，逸名犹与万方传。昔朝曾侍玄宗侧，
大夜应归贺监边。山木易高迷故垄，国风长在见遗篇。
投金渚畔春杨柳，自此何人系酒船。
717.059 【山中】曹松
要路豪家非往还，岩门先有不曾关。众心惟恐地无剩，
吾意亦忧天惜闲。白练曳泉窗下石，绛罗垂果枕前山。
樵夫岂解营生业，贵欲自安麋鹿间。
717.060 【山寺引泉】曹松
劈碎琅玕意有馀，细泉高引入香厨。
山僧未肯言根本，莫是银河漏泄无。
717.061 【友人池上咏芦】曹松
秋声谁种得，萧瑟在池栏。叶涩栖蝉稳，丛疏宿鹭难。
敛烟宜下□，飒吹省先寒。此物生苍岛，令人忆钓竿。
717.062 【商山】曹松
垂白商於原下住，儿孙共死一身忙。
木弓未得长离手，犹与官家射麝香。
717.063 【荆南道中】曹松
十月荒郊雪气催，依稀愁色认阳台。游秦分系三条烛，
出楚心殊一寸灰。高柳莫遮寒月落，空桑不放夜风回。
如何住在猿声里，却被蝉吟引下来。
717.064 【武德殿朝退望九衢春色】曹松
玉殿朝初退，天街一看春。南山初过雨，北阙净无尘。
夹道夭桃满，连沟御柳新。苏舒同舜泽，煦妪并尧仁。
佳气浮轩盖，和风袭缙绅。自兹怜万物，同入发生辰。
717.065 【吊北邙】曹松
山下望山上，夕阳看又曛。无人医白发，少地著新坟。
岁代殊相远，贤愚旋不分。东归聊一吊，乱木倚寒云。
717.066 【及第敕下，宴中献座主杜侍郎】曹松
得召丘墙泪却频，若无公道也无因。门前送敕朱衣吏，
席上衔杯碧落人。半夜笙歌教泥月，平明桃杏放烧春。
南山虽有归溪路，争那酬恩未杀身。
717.067 【梢云】曹松
殊质资灵贶，陵空发瑞云。梢梢含树影，郁郁动霞文。
不比因风起，全非触石分。叶光闲泛滟，枝彩静氛氲。
隐见心无宰，裴回庆自君。翻飞如可托，长愿在横汾。
717.068 【白角簟】曹松
角簟工夫已到头，夏来全占满床秋。若言保惜归华屋，
只合封题寄列侯。学卷晓冰长怕绽，解铺寒水不教流。
蒲桃锦是潇湘底，曾得王孙价倍酬。
717.069 【碧角簟】曹松
细皮重叠织霜纹，滑腻铺床胜锦茵。八尺碧天无点翳，
一方青玉绝纤尘。蝇行只恐烟粘足，客卧浑疑水浸身。
五月不教炎气入，满堂秋色冷龙鳞。
717.070 【滕王阁春日晚望】曹松
凌春帝子阁，偶眺日移西。浪势平花坞，帆阴上柳堤。
717.071 【句】曹松
追游若遇三清乐，行从应妨一日春。（李肇《国史补》
云：曲江大会，先牒教坊，请奏上御紫云楼观焉。
时或拟作乐，则为之移日，故曹松诗云云）
石脉水流泉滴沙，鬼灯然点松柏花。（《吟窗杂录》）
鹿眠荒圃寒芜白，鸦噪残阳败叶飞。（《锦绣万花谷》）
华岳影寒清露掌，海门风急白潮头。（《升庵外集》）
