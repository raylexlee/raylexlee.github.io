第717卷 曹松
717.01 【九江送方幹歸鏡湖】曹松
一檣懸五兩，此日動歸風。客路拋湓口，家林入鏡中。
譚餘雲出嶠，詠苦月欹空。更若看鳷鵲，何人夜坐同。
717.02 【廬山訪賈匡】曹松
西城疾病日，此地少尋君。古蹟春猶在，遙泉夜盡聞。
片時三處雨，九疊幾重雲。到者皆忘寐，神精與俗分。
717.03 【顧少府池上（一作顧少府池亭葦）】曹松
池上分行種，公庭覺少塵。根離潮水岸，韻爽判曹人。
正午回魚影，方昏息鷺身。無時不動詠，滄島思方頻。
717.04 【喜友人歸上元別業】曹松
一檣千里外，隱者興宜孤。落日長邊海，秋風滿故都。
掩關苔色老，盤徑葉聲枯。匡嶽來時過，遲迴絕頂無。
717.05 【曲江暮春雪霽】曹松
霽動江池色，春殘一去遊。菰風生馬足，槐雪滴人頭。
北闕塵未起，南山青欲流。如何多別地，卻得醉汀洲。
717.06 【立春日】曹松
春飲一杯酒，便吟春日詩。木梢寒未覺，地脈暖先知。
鳥囀星沈後，山分雪薄時。賞心無處說，悵望曲江池。
717.07 【宿溪僧院】曹松
少年云溪裏，禪心夜更閒。煎茶留靜者，靠月坐蒼山。
露白鍾尋定，螢多戶未關。嵩陽大石室，何日譯經還。
717.08 【石頭懷古】曹松
日月出又沒，臺城空白雲。雖寬百姓土，漸缺六朝墳。
禾黍是亡國，山河歸聖君。松聲驟雨足，幾寺晚鐘聞。
717.09 【浙右贈陸處士】曹松
靜節灌園餘，得非成隱居。長當庚子日，獨拜五經書。
白浪吹亡國，秋霜洗大虛。門前是京口，身外不營儲。
717.010 【哭胡處士】曹松
丘中久不起，將謂詔書來。及見凌雲說，方知掩夜臺。
白衣歸北路，玄造亦遺才。世上亡君後，詩聲更大哉。
717.011 【贈餘幹袁明府】曹松
一雨西城色，陶家心自清。山銜中郭分，雲卷下湖程。
公署聞流木，人煙入廢城。難忘楚盡處，新有越吟生。
717.012 【贈雷鄉張明府】曹松
任官征戰後，度日寄閒身。封卷還高客，飛書問野人。
廢田教種穀，生路遣尋薪。若起柴桑興，無先漉酒巾。
717.013 【岳陽晚泊】曹松
輕帆下闊流，便泊此沙洲。湖影撼山朵，日陽燒野愁。
白波爭起倒，青嶼或沈浮。是際船中望，東南仞仞秋。
717.014 【覽春榜喜孫鄠成名】曹松
門外報春榜，喜君天子知。舊愁渾似雪，見日總消時。
塔下牡丹氣，江頭楊柳絲。風光若有分，無處不相宜。
717.015 【己亥歲二首（僖宗廣明元年）】曹松
澤國江山入戰圖，生民何計樂樵蘇。
憑君莫話封侯事，一將功成萬骨枯。
傳聞一戰百神愁，兩岸強兵過未休。
誰道滄江總無事，近來長共血爭流。
717.016 【亂後入洪州西山】曹松
寂寂陰溪水漱苔，塵中將得苦吟來。
東峯道士如相問，縣令而今不姓梅。
717.017 【送僧入廬山】曹松
若到江州二林寺，遍遊應未出雲霞。
廬山瀑布三千仞，畫破青霄始落斜。
717.018 【送僧入蜀過夏】曹松
師言結夏入巴峯，雲水回頭幾萬重。
五月峨眉須近火，木皮領重只如冬。
717.019 【江西逢僧省文】曹松
閩地高僧楚地逢，僧遊蠻錫掛垂松。
白雲逸性都無定，纔出雙峯愛五峯。
高僧不負雪峯期，卻伴青霞入翠微。百葉巖前霜欲降，
九枝松上鶴初歸。風生碧澗魚龍躍，威振金樓燕雀飛。
想得白蓮花上月，滿山猶帶舊光輝。
717.020 【水精念珠】曹松
等量紅縷貫晶熒，盡道勻圓別未勝。鑿斷玉潭盈尺水，
琢成金地兩條冰。輪時只恐星侵佛，掛處常疑露滴僧。
幾度夜深尋不著，琉璃爲殿月爲燈。
717.021 【南海旅次】曹松
憶歸休上越王臺，歸思臨高不易裁。爲客正當無雁處，
故園誰道有書來。城頭早角吹霜盡，郭裏殘潮蕩月回。
心似百花開未得，年年爭發被春催。
717.022 【春草】曹松
不獨滿池塘，夢中佳句香。春風有餘力，引上古城牆。
717.023 【金谷園】曹松
當年歌舞時，不說草離離。今日歌舞盡，滿園秋露垂。
717.024 【夏日東齋】曹松
三庚到秋伏，偶來松檻立。熱少清風多，開門放山入。
717.025 【南朝】曹松
三籬蓋馳道，風烈一無取。時見牧牛童，嗔牛喫禾黍。
717.026 【言懷】曹松
出山不得意，謁帝值戈鋋。豈料爲文日，翻成用武年。
717.027 【寒食日題杜鵑花】曹松
一朵又一朵，並開寒食時。誰家不禁火，總在此花枝。
717.028 【鍾陵寒食日郊外閒遊】曹松
可憐時節足風情，杏子粥香如冷餳。
無奈春風輸舊火，遍教人喚作山櫻。
717.029 【中秋對月】曹松
無雲世界秋三五，共看蟾盤上海涯。
直到天頭天盡處，不曾私照一人家。
717.030 【陪湖南李中丞宴隱溪（璋）】曹松
竹林啼鳥不知休，羅列飛橋水亂流。觸散柳絲回玉勒，
約開蓮葉上蘭舟。酒邊舊侶真何遜，雲裏新聲是莫愁。
若值主人嫌晝短，應陪秉燭夜深遊。
717.031 【別湖上主人】曹松
門系釣舟雲滿岸，借君幽致坐移旬。湖村夜叫白蕪雁，
菱市曉喧深浦人。遠水日邊重作雪，寒林燒後別生春。
不辭更住醒還醉，太一東峯歸夢頻。
717.032 【贈廣宣大師】曹松
憶昔同遊紫閣雲，別來三十二回春。
白頭相見雙林下，猶是清朝未退人。
717.033 【鍾陵寒食日與同年裴顏李先輩、鄭校書郊外閒遊】曹松
寒節鍾陵香騎隨，同年相命楚江湄。雲間影過鞦韆女，
地上聲喧蹴踘兒。何處寄煙歸草色，誰家送火在花枝。
銀瓶冷酒皆傾盡，半臥垂楊自不知。
717.034 【江外除夜】曹松
千門庭燎照樓臺，總爲年光急急催。半夜臘因風捲去，
五更春被角吹來。寧無好鳥思花發，應有游魚待凍開。
不是多岐漸平穩，誰能呼酒祝昭回。
717.035 【七夕】曹松
牛女相期七夕秋，相逢俱喜鵲橫流。彤雲縹緲回金輅，
明月嬋娟掛玉鉤。燕羽幾曾添別恨，花容終不更含羞。
更殘便是分襟處，曉箭東來射翠樓。
717.036 【羅浮山下書逸人壁】曹松
海上亭臺山下煙，買時幽邃不爭錢。莫言白日催華髮，
自有丹砂駐少年。漁釣未歸深竹裏，琴壺猶戀落花邊。
可中更踐無人境，知是羅浮第幾天。
717.037 【天台瀑布】曹松
萬仞得名雲瀑布，遠看如織掛天台。休疑寶尺難量度，
直恐金刀易剪裁。噴向林梢成夏雪，傾來石上作春雷。
欲知便是銀河水，墮落人間合卻回。
717.038 【桂江】曹松
未識佳人尋桂水，水雲先解傍壺觴。筍林次第添斑竹，
雛鳥參差護錦囊。乳洞此時連越井，石樓何日到仙鄉。
如飛似墮皆青壁，畫手不強元化強。
717.039 【南海】曹松
傾騰界漢沃諸蠻，立望何如畫此看。無地不同方覺遠，
共天無別始知寬。文魮隔霧朝含碧，老蚌凌波夜吐丹。
萬狀千形皆得意，長鯨獨自轉身難。
717.040 【洞庭湖】曹松
東西南北各連空，波上唯留小朵峯。長與岳陽翻鼓角，
不離雲夢轉魚龍。吸回日月過千頃，鋪盡星河剩一重。
直到劫餘還作陸，是時應有羽人逢。
717.041 【霍山（在龍川縣）】曹松
七千七百七十丈，丈丈藤蘿勢入天。未必展來空似翅，
不妨開去也成蓮。月將河漢分巖轉，僧與龍蛇共窟眠。
直是畫工須閣筆，況無名畫可流傳。
717.042 【巫峽】曹松
巫山蒼翠峽通津，下有仙宮楚女真。不逐彩雲歸碧落，
卻爲暮雨撲行人。年年舊事音容在，日日誰家夢想頻。
應是荊山留不住，至今猶得睹芳塵。
717.043 【送陳樵校書歸泉州】曹松
巨塔列名題，詩心亦罕齊。除官京下闕，乞假海門西。
別席侵殘漏，歸程避戰鼙。關遙秦雁斷，家近瘴雲低。
候馬春風館，迎船曉月溪。帝京須早入，莫被刺桐迷。
717.044 【贈鏡湖處士方幹二首】曹松
包含教化剩蒐羅，句出東甌奈峭何。世路不妨平處少，
才人唯是屈聲多。雲來島上便幽石，月到湖心忌白波。
後輩難爲措機杼，先生織字得龍梭。
只擬應星眠越絕，唯將麗什當高勳。磨礱清濁人難會，
織絡虛無帝亦聞。鳥道未知山足雨，漁家已沒鏡中雲。
他時莫爲三徵起，門外沙鷗解笑君。
717.045 【拜訪陸處士】曹松
萬卷書邊人半白，再來惟恐降玄纁。性靈比鶴爭多少，
氣力登山較幾分。吟鬢漸無前度漆，寢衣猶有昨宵雲。
將知谷口耕煙者，低視齊梁楚趙君。
717.046 【嶺南道中】曹松
百花成實未成歸，未必歸心與志違。但有壺觴資逸詠，
盡交風景入清機。半川陰霧藏高木，一道晴蜺雜落暉。
遊子馬前芳草合，鷓鴣啼歇又南飛。
717.047 【春日自吳門之陽羨道中書事】曹松
勝異恣遊應未遍，路岐猶去幾時還。浪花湖闊虹蜺斷，
柳線村深鳥雀閒。千室綺羅浮畫楫，兩州絲竹會茶山。
眼前便是神仙事，何必須言洞府間。
717.048 【將入關行次湘陰】曹松
背顧秦城在何處，圖書作伴過湘東。神鴉亂噪黃陵近，
候雁斜沉夢澤空。打槳天連晴水白，燒田雲隔夜山紅。
也知漸老巖棲穩，爭奈文闈有至公。
717.049 【題昭州山寺常寂上人水閣】曹松
常寂常居常寂裏，年年月月是空空。階前未放巖根斷，
屋下長教海眼通。本爲入來尋佛窟，不期行處踏龍宮。
他時憶著堪圖畫，一朵雲山二水中。
717.050 【廣州貽匡緒法師】曹松
口宣微密不思議，不是除貪即誡癡。只待外方緣了日，
爭看內殿詔來時。週迴海樹侵階疾，迢遞江潮應井遲。
必竟懶過高坐寺，未能全讓法雲師。
717.051 【贈道人】曹松
住山因以福爲庭，便向山中隱姓名。閬苑駕將雕羽去，
洞天贏得綠毛生。日邊腸胃餐霞火，月里肌膚飲露英。
顧我從來斷浮濁，擬驅雞犬上三清。
717.052 【送乞雨禪師臨遇南遊】曹松
活得枯樵耕者知，巡方又欲向天涯。珠穿閩國菩提子，
杖把靈峯榔慄枝。春蘚任封降虎石，夜雷從傍養龍池。
生緣在地南浮去，自此孤雲不可期。
717.053 【南海陪鄭司空遊荔園】曹松
荔枝時節出旌斿，南國名園盡興遊。亂結羅紋照襟袖，
別含瓊露爽咽喉。葉中新火欺寒食，樹上丹砂勝錦州。
他日爲霖不將去，也須圖畫取風流。
717.054 【李郎中林亭】曹松
只向砌邊流野水，樽前上下看魚兒。筍蹊已長過人竹，
藤徑從添拂面絲。若許白猿垂近戶，即無紅果壓低枝。
大才必擬逍遙去，更遣何人佐盛時。
717.055 【夜飲】曹松
良宵公子宴蘭堂，濃麝薰人獸吐香。雲帶金龍銜畫燭，
星羅銀鳳瀉瓊漿。滿屏珠樹開春景，一曲歌聲繞翠梁。
席上未知簾幕曉，青娥低語指東方。
717.056 【駙馬宅宴罷】曹松
粉牆殘月照宮祠，宴闋銀瓶一半欹。
學語鶯兒飛未穩，放身斜墜綠楊枝。
717.057 【吊建州李員外】曹松
銘旌歸故里，猿鳥亦悽然。已葬桐江月，空回建水船。
客傳爲郡日，僧說讀書年。恐有吟魂在，深山古木邊。
717.058 【吊李翰林】曹松
李白雖然成異物，逸名猶與萬方傳。昔朝曾侍玄宗側，
大夜應歸賀監邊。山木易高迷故壟，國風長在見遺篇。
投金渚畔春楊柳，自此何人系酒船。
717.059 【山中】曹松
要路豪家非往還，巖門先有不曾關。衆心惟恐地無剩，
吾意亦憂天惜閒。白練曳泉窗下石，絳羅垂果枕前山。
樵夫豈解營生業，貴欲自安麋鹿間。
717.060 【山寺引泉】曹松
劈碎琅玕意有餘，細泉高引入香廚。
山僧未肯言根本，莫是銀河漏泄無。
717.061 【友人池上詠蘆】曹松
秋聲誰種得，蕭瑟在池欄。葉澀棲蟬穩，叢疏宿鷺難。
斂煙宜下□，颯吹省先寒。此物生蒼島，令人憶釣竿。
717.062 【商山】曹松
垂白商於原下住，兒孫共死一身忙。
木弓未得長離手，猶與官家射麝香。
717.063 【荊南道中】曹松
十月荒郊雪氣催，依稀愁色認陽臺。遊秦分系三條燭，
出楚心殊一寸灰。高柳莫遮寒月落，空桑不放夜風回。
如何住在猿聲裏，卻被蟬吟引下來。
717.064 【武德殿朝退望九衢春色】曹松
玉殿朝初退，天街一看春。南山初過雨，北闕淨無塵。
夾道夭桃滿，連溝御柳新。蘇舒同舜澤，煦嫗並堯仁。
佳氣浮軒蓋，和風襲縉紳。自茲憐萬物，同入發生辰。
717.065 【吊北邙】曹松
山下望山上，夕陽看又曛。無人醫白髮，少地著新墳。
歲代殊相遠，賢愚旋不分。東歸聊一吊，亂木倚寒雲。
717.066 【及第敕下，宴中獻座主杜侍郎】曹松
得召丘牆淚卻頻，若無公道也無因。門前送敕朱衣吏，
席上銜杯碧落人。半夜笙歌教泥月，平明桃杏放燒春。
南山雖有歸溪路，爭那酬恩未殺身。
717.067 【梢雲】曹松
殊質資靈貺，陵空發瑞雲。梢梢含樹影，鬱郁動霞文。
不比因風起，全非觸石分。葉光閒泛灩，枝彩靜氛氳。
隱見心無宰，裴回慶自君。翻飛如可託，長願在橫汾。
717.068 【白角簟】曹松
角簟工夫已到頭，夏來全佔滿牀秋。若言保惜歸華屋，
只合封題寄列侯。學卷曉冰長怕綻，解鋪寒水不教流。
蒲桃錦是瀟湘底，曾得王孫價倍酬。
717.069 【碧角簟】曹松
細皮重疊織霜紋，滑膩鋪牀勝錦茵。八尺碧天無點翳，
一方青玉絕纖塵。蠅行只恐煙粘足，客臥渾疑水浸身。
五月不教炎氣入，滿堂秋色冷龍鱗。
717.070 【滕王閣春日晚望】曹松
凌春帝子閣，偶眺日移西。浪勢平花塢，帆陰上柳堤。
717.071 【句】曹松
追遊若遇三清樂，行從應妨一日春。（李肇《國史補》
雲：曲江大會，先牒教坊，請奏上御紫雲樓觀焉。
時或擬作樂，則爲之移日，故曹松詩云雲）
石脈水流泉滴沙，鬼燈然點松柏花。（《吟窗雜錄》）
鹿眠荒圃寒蕪白，鴉噪殘陽敗葉飛。（《錦繡萬花谷》）
華嶽影寒清露掌，海門風急白潮頭。（《升庵外集》）
