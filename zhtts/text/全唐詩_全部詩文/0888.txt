第784卷 景龍文館士 等
784.01 【長寧公主宅流杯】景龍文館士
憑高瞰迥足怡心，菌閣桃源不暇尋。
餘雪依林成玉樹，殘霙點岫即瑤岑。
784.02 【侍宴桃花園詠桃花應制】神龍從臣
源水叢花無數開，丹跗紅萼間青梅。
從今結子三千歲，預喜仙遊復摘來。
784.03 【玉龍子詩】天寶時人
聖運潛符瑞玉龍，自興雲雨更無蹤。
不如渭水沙中得，爭保鑾輿復九重。
784.04 【寄兄】僖宗北省官
涉江今日恨偏多，援筆長吁欲奈何。
倘使淚流西去得，便應添作錦江波。
784.05 【題屈原祠】洪州將軍
蒼藤古木幾經春，舊祀祠堂小水濱。
行客謾陳三酎酒，大夫元是獨醒人。
784.06 【題端正樹】貞元文士
昔日偏沾雨露榮，德皇西幸賜嘉名。
馬嵬此去無多地，合向楊妃冢上生。
784.07 【寄內詩】河北士人
握筆題詩易，荷戈征戍難。慣從鴛被暖，怯向雁門寒。
瘦盡寬衣帶，啼多漬枕檀。試留青黛著，回日畫眉看。
784.08 【代妻答詩（一作女郎葛鴉兒作）】河北士人
蓬鬢荊釵世所稀，布裙猶是嫁時衣。
胡麻好種無人種，合是歸時底不歸。
784.09 【丙申歲詩】元和舉子
元和天子丙申年，三十三人同得仙。
袍似爛銀文似錦，相將白日上青天。
784.010 【刺安南事詩】懿宗朝舉子
南荒不擇吏，致我交趾覆。聯綿三四年，致我交趾辱。
懦者鬥則退，武者兵益黷。軍容滿天下，戰將多金玉。
颳得齊民瘡，分爲猛士祿。雄雄許昌師，忠武冠其族。
去爲萬騎風，住爲一川肉。時有殘卒回，千門萬戶哭。
哀聲動閭里，怨氣成山谷。誰能聽鼓聲，不忍看金鏃。
念此堪淚流，悠悠潁川綠。
784.011 【歌】白衫舉子
執板狂歌乞個錢，塵中流浪且隨緣。
直饒到老常如此，猶勝危時弄化權。
784.012 【睹野花思京師舊遊】唐末朝士
曾過街西看牡丹，牡丹才謝便心闌。
如今變作村園眼，鼓子花開也喜歡。
784.013 【哥舒歌】西鄙人
北斗七星高，哥舒夜帶刀。至今窺牧馬，不敢過臨洮。
784.014 【答人】太上隱者
偶來松樹下，高枕石頭眠。山中無曆日，寒盡不知年。
784.015 【向竹吟】黃山隱
積塵爲太山，掬水成東海。富貴有時乖，希夷無日改。
絳節出崆峒，霓衣發光彩。古者有七賢，六個今何在。
784.016 【歌】婺州山中人
靜居青嶂裏，高嘯紫煙中。塵世連仙界，瓊田前路通。
784.017 【五子之歌】同穀子
邦惟固本自安寧，臨下常須馭朽驚。
何事十旬遊不返，禍胎從此召殷兵。
酒色聲禽號四荒，那堪峻宇又雕牆。
靜思今古爲君者，未或因茲不滅亡。
唯彼陶唐有冀方，少年都不解思量。
如今算得當時事，首爲盤遊亂紀綱。
明明我祖萬邦君，典則貽將示子孫。
惆悵太康荒墜後，覆宗絕祀滅其門。
仇讎萬姓遂無依，顏厚何曾解忸怩。
五子既歌邦已失，一場前事悔難追。
784.018 【獻公佐詩】崔公佐客
破額幞頭衫也穿，使君猶許對華筵。
今朝幸倚文章守，遮莫青蛾笑揭天。
784.019 【贈妓茂英】洛中舉子
憶昔當初過柳樓，茂英年小尚嬌羞。隔窗未省聞高語，
對鏡曾窺學上頭。一別中原俱老大，再來南國見風流。
彈弦酌酒話前事，零落碧雲生暮愁。
784.020 【又贈】洛中舉子
少插花枝少下籌，須防女伴妒風流。
坐中若打佔相令，除卻尚書莫點頭。
784.021 【寄故姬】江陵士子
陰雲冪冪下陽臺，惹著襄王更不回。五度看花空有淚，
一心如結不曾開。纖蘿自合依芳樹，覆水寧思返舊杯。
惆悵高麗坡底宅，春光無復下山來。
784.022 【吟】織錦人
學織繚綾功未多，亂拈機杼錯拋梭。
莫教官錦行家見，把此文章笑殺他。
784.023 【句】織錦人
如今不重文章士，莫把文章誇向人。
784.024 【送南中尉】吏部選人
羨君初拜職，嗟我獨無名。且是正員尉，全勝兼試卿。
784.025 【題紫微觀】建業卜者
昨日朝天過紫微，醮壇風冷杏花稀。
碧桃泥我傳消息，何事人間更不歸。
784.026 【題鄧仙客墓】天嶠遊人
鶴老芝田雞在籠，上清那與俗塵同。
既言白日升仙去，何事人間有殯宮。
784.027 【題故翠微宮】驪山遊人
翠微寺本翠微宮，樓閣亭臺幾十重。
天子不來僧又去，樵夫時倒一株松。
784.028 【吟】衡州舟子
野鵲灘西一棹孤，月光遙接洞庭湖。
堪嗟回雁峯前過，望斷家山一字無。
784.029 【月夜】華山老人
澗水泠泠聲不絕，溪流茫茫野花發。
自去自來人不知，歸時常對空山月。
784.030 【終南（一作陳季卿詩）】終南山翁
霜鶴鳴時夕風急，亂鴉又向寒林集。
此君輟棹悲且吟，獨對蓮花一峯立。
784.031 【大慶堂賜宴元璫有詩呈吳越王】吳越人
非爲親賢展綺筵，恆常寧敢恣遊盤。綠搓楊柳綿初軟，
紅暈櫻桃粉未乾。谷鳥乍啼聲似澀，甘霖方霽景猶寒。
笙歌風緊人酣醉，卻繞珍叢爛熳看。
784.032 【又和】吳越人
櫻桃花下會親賢，風遠銅壺轉露盤。蝶下粉牆梅乍折，
蟻浮金斝酒難幹。雲和緩奏泉聲咽，珠箔低垂水影寒。
狂簡斐然吟詠足，卻邀羣彥重吟看。
784.033 【再和】吳越人
我有嘉賓宴乍歡，畫簾紋細鳳雙盤。影籠沼沚修篁密，
聲透笙歌羯鼓幹。散後便依書篋寐，渴來潛想玉壺寒。
櫻桃零落紅桃媚，更俟旬餘共醉看。
784.034 【重和】吳越人
冷宴殷勤展小園，舞鞇柔軟彩虯盤。篸花盡日疑頭重，
病酒經宵覺口乾。嘉樹倚樓青瑣暗，晚雲藏雨碧山寒。
文章天子文章別，八採盧郎未可看。
784.035 【御製春遊長句】吳越人
天意分明道已光，春遊嘉景勝仙鄉。玉爐煙直風初靜，
銀漢雲銷日正長。柳帶似眉全展綠，杏苞似臉半開香。
黃鶯歷歷啼紅樹，紫燕關關語畫梁。低檻晚晴籠翡翠，
小池波暖浴鴛鴦。馬嘶廣陌貪新草，人醉花堤怕夕陽。
比屋管絃呈妙曲，連營羅綺鬥時妝。全吳霸越千年後，
獨此昇平顯萬方。
