第784卷 景龙文馆士 等
784.01 【长宁公主宅流杯】景龙文馆士
凭高瞰迥足怡心，菌阁桃源不暇寻。
馀雪依林成玉树，残霙点岫即瑶岑。
784.02 【侍宴桃花园咏桃花应制】神龙从臣
源水丛花无数开，丹跗红萼间青梅。
从今结子三千岁，预喜仙游复摘来。
784.03 【玉龙子诗】天宝时人
圣运潜符瑞玉龙，自兴云雨更无踪。
不如渭水沙中得，争保銮舆复九重。
784.04 【寄兄】僖宗北省官
涉江今日恨偏多，援笔长吁欲奈何。
倘使泪流西去得，便应添作锦江波。
784.05 【题屈原祠】洪州将军
苍藤古木几经春，旧祀祠堂小水滨。
行客谩陈三酎酒，大夫元是独醒人。
784.06 【题端正树】贞元文士
昔日偏沾雨露荣，德皇西幸赐嘉名。
马嵬此去无多地，合向杨妃冢上生。
784.07 【寄内诗】河北士人
握笔题诗易，荷戈征戍难。惯从鸳被暖，怯向雁门寒。
瘦尽宽衣带，啼多渍枕檀。试留青黛著，回日画眉看。
784.08 【代妻答诗（一作女郎葛鸦儿作）】河北士人
蓬鬓荆钗世所稀，布裙犹是嫁时衣。
胡麻好种无人种，合是归时底不归。
784.09 【丙申岁诗】元和举子
元和天子丙申年，三十三人同得仙。
袍似烂银文似锦，相将白日上青天。
784.010 【刺安南事诗】懿宗朝举子
南荒不择吏，致我交趾覆。联绵三四年，致我交趾辱。
懦者斗则退，武者兵益黩。军容满天下，战将多金玉。
刮得齐民疮，分为猛士禄。雄雄许昌师，忠武冠其族。
去为万骑风，住为一川肉。时有残卒回，千门万户哭。
哀声动闾里，怨气成山谷。谁能听鼓声，不忍看金镞。
念此堪泪流，悠悠颍川绿。
784.011 【歌】白衫举子
执板狂歌乞个钱，尘中流浪且随缘。
直饶到老常如此，犹胜危时弄化权。
784.012 【睹野花思京师旧游】唐末朝士
曾过街西看牡丹，牡丹才谢便心阑。
如今变作村园眼，鼓子花开也喜欢。
784.013 【哥舒歌】西鄙人
北斗七星高，哥舒夜带刀。至今窥牧马，不敢过临洮。
784.014 【答人】太上隐者
偶来松树下，高枕石头眠。山中无历日，寒尽不知年。
784.015 【向竹吟】黄山隐
积尘为太山，掬水成东海。富贵有时乖，希夷无日改。
绛节出崆峒，霓衣发光彩。古者有七贤，六个今何在。
784.016 【歌】婺州山中人
静居青嶂里，高啸紫烟中。尘世连仙界，琼田前路通。
784.017 【五子之歌】同谷子
邦惟固本自安宁，临下常须驭朽惊。
何事十旬游不返，祸胎从此召殷兵。
酒色声禽号四荒，那堪峻宇又雕墙。
静思今古为君者，未或因兹不灭亡。
唯彼陶唐有冀方，少年都不解思量。
如今算得当时事，首为盘游乱纪纲。
明明我祖万邦君，典则贻将示子孙。
惆怅太康荒坠后，覆宗绝祀灭其门。
仇雠万姓遂无依，颜厚何曾解忸怩。
五子既歌邦已失，一场前事悔难追。
784.018 【献公佐诗】崔公佐客
破额幞头衫也穿，使君犹许对华筵。
今朝幸倚文章守，遮莫青蛾笑揭天。
784.019 【赠妓茂英】洛中举子
忆昔当初过柳楼，茂英年小尚娇羞。隔窗未省闻高语，
对镜曾窥学上头。一别中原俱老大，再来南国见风流。
弹弦酌酒话前事，零落碧云生暮愁。
784.020 【又赠】洛中举子
少插花枝少下筹，须防女伴妒风流。
坐中若打占相令，除却尚书莫点头。
784.021 【寄故姬】江陵士子
阴云幂幂下阳台，惹著襄王更不回。五度看花空有泪，
一心如结不曾开。纤萝自合依芳树，覆水宁思返旧杯。
惆怅高丽坡底宅，春光无复下山来。
784.022 【吟】织锦人
学织缭绫功未多，乱拈机杼错抛梭。
莫教官锦行家见，把此文章笑杀他。
784.023 【句】织锦人
如今不重文章士，莫把文章夸向人。
784.024 【送南中尉】吏部选人
羡君初拜职，嗟我独无名。且是正员尉，全胜兼试卿。
784.025 【题紫微观】建业卜者
昨日朝天过紫微，醮坛风冷杏花稀。
碧桃泥我传消息，何事人间更不归。
784.026 【题邓仙客墓】天峤游人
鹤老芝田鸡在笼，上清那与俗尘同。
既言白日升仙去，何事人间有殡宫。
784.027 【题故翠微宫】骊山游人
翠微寺本翠微宫，楼阁亭台几十重。
天子不来僧又去，樵夫时倒一株松。
784.028 【吟】衡州舟子
野鹊滩西一棹孤，月光遥接洞庭湖。
堪嗟回雁峰前过，望断家山一字无。
784.029 【月夜】华山老人
涧水泠泠声不绝，溪流茫茫野花发。
自去自来人不知，归时常对空山月。
784.030 【终南（一作陈季卿诗）】终南山翁
霜鹤鸣时夕风急，乱鸦又向寒林集。
此君辍棹悲且吟，独对莲花一峰立。
784.031 【大庆堂赐宴元珰有诗呈吴越王】吴越人
非为亲贤展绮筵，恒常宁敢恣游盘。绿搓杨柳绵初软，
红晕樱桃粉未干。谷鸟乍啼声似涩，甘霖方霁景犹寒。
笙歌风紧人酣醉，却绕珍丛烂熳看。
784.032 【又和】吴越人
樱桃花下会亲贤，风远铜壶转露盘。蝶下粉墙梅乍折，
蚁浮金斝酒难干。云和缓奏泉声咽，珠箔低垂水影寒。
狂简斐然吟咏足，却邀群彦重吟看。
784.033 【再和】吴越人
我有嘉宾宴乍欢，画帘纹细凤双盘。影笼沼沚修篁密，
声透笙歌羯鼓干。散后便依书箧寐，渴来潜想玉壶寒。
樱桃零落红桃媚，更俟旬馀共醉看。
784.034 【重和】吴越人
冷宴殷勤展小园，舞鞇柔软彩虬盘。篸花尽日疑头重，
病酒经宵觉口干。嘉树倚楼青琐暗，晚云藏雨碧山寒。
文章天子文章别，八采卢郎未可看。
784.035 【御制春游长句】吴越人
天意分明道已光，春游嘉景胜仙乡。玉炉烟直风初静，
银汉云销日正长。柳带似眉全展绿，杏苞似脸半开香。
黄莺历历啼红树，紫燕关关语画梁。低槛晚晴笼翡翠，
小池波暖浴鸳鸯。马嘶广陌贪新草，人醉花堤怕夕阳。
比屋管弦呈妙曲，连营罗绮斗时妆。全吴霸越千年后，
独此升平显万方。
