第662卷 羅隱
662.01 【夜泊義興戲呈邑宰】羅隱
溪畔維舟問戴星，此中三害有圖經。
長橋可避南山遠，卻恐難防是最靈。
662.02 【聽琵琶】羅隱
香筵酒散思朝散，偶向梧桐暗處聞。
大底曲中皆有恨，滿樓人自不知君。
662.03 【經耒陽杜工部墓】羅隱
紫菊馨香覆楚醪，奠君江畔雨蕭騷。旅魂自是才相累，
閒骨何妨冢更高。騄驥喪來空蹇蹶，芝蘭衰後長蓬蒿。
屈原宋玉鄰君處，幾駕青螭緩鬱陶。
662.04 【題袁溪張逸人所居】羅隱
蒲梢獵獵燕差差，數里溪光日落時。芳樹文君機上錦，
遠山孫壽鏡中眉。雞窗夜靜開書卷，魚檻春深展釣絲。
若使浮名拘絆得，世間何處有男兒。
662.05 【昇平公主舊第】羅隱
乘鳳仙人降此時，玉篇才罷到文詞。兩輪水磑光明照，
百尺鮫綃換好詩。帶礪山河今盡在，風流樽俎見無期。
壇場客散香街暝，惆悵齊竽取次吹。
662.06 【寄黔中王從事】羅隱
故人刀筆事軍書，南轉黔江半月餘。別後鄉關情幾許，
近來詩酒興何如。貪將醉袖矜鶯谷，不把瑤緘附鯉魚。
今日舉觴君莫問，生涯牢落鬢蕭疏。
662.07 【關亭春望】羅隱
關畔春雲拂馬頭，馬前春事共悠悠。風搖岸柳長條困，
露裛山花小朵愁。信越功名高似狗，裴王氣力大於牛。
未知至竟將何用，渭水涇川一向流。
662.08 【寄徐濟進士】羅隱
往年疏懶共江湖，月滿花香記得無。霜壓楚蓮秋後折，
雨催蠻酒夜深酤。紅塵偶別迷前事，丹桂相傾愧後徒。
出得函關抽得手，從來不及阮元瑜。
662.09 【寄韋贍】羅隱
石城蓑笠阻心期，落盡山花有所思。羸馬二年蓬轉後，
故人何處月明時。風催曉雁看看別，雨脅秋蠅漸漸癡。
禪智闌干市橋酒，縱然相見只相悲。
662.010 【霅溪晚泊寄裴庶子】羅隱
溪風如扇雨如絲，閒步閒吟柳惲詩。杯酒疏狂非曩日，
野花狼藉似當時。道窮謾有依劉感，才急應無借寇期。
滿眼雲山莫相笑，與君俱是受深知。
662.011 【送姚安之赴任秋浦】羅隱
官罷春坊地象雷，片帆高指貴池開。五侯水暖魚鱗去，
九子山晴雁敘來。江夏黃童徒逞辯，廣都龐令恐非才。
到頭稱意須年少，贏得時光向酒杯。
662.012 【寄喬逸人】羅隱
南經湘浦北揚州，別後風帆幾度遊。春酒誰家禁爛漫，
野花何處最淹留。欲憑尺素邊鴻懶，未定雕樑海燕愁。
長短此行須入手，更饒君佔一年秋。
662.013 【塞外】羅隱
塞外偷兒塞內兵，聖君宵旰望昇平。碧幢未作朝廷計，
白梃猶驅婦女行。可使御戎無上策，只應憂國是虛聲。
漢王第宅秦田土，今日將軍已自榮。
662.014 【裴庶子除太僕卿因賀】羅隱
楚珪班序未爲輕，莫惜良途副聖明。宮省舊推皇甫謐，
寺曹今得夏侯嬰。秩隨科第臨時貴，官逐簪裾到處清。
應笑馬安虛巧宦，四回遷轉始爲卿。
662.015 【詠史】羅隱
蠹簡遺編試一尋，寂寥前事似如今。徐陵筆硯珊瑚架，
趙勝賓朋玳瑁簪。未必片言資國計，只應邪說動人心。
九原郝泚何由起，虛誤西蕃八尺金。
662.016 【中元夜泊淮口】羅隱
木葉回飄水面平，偶因孤棹已三更。秋涼霧露侵燈下，
夜靜魚龍逼岸行。欹枕正牽題柱思，隔樓誰轉繞樑聲。
錦帆天子狂魂魄，應過揚州看月明。
662.017 【寄池州鄭員外】羅隱
獸繞朱輪酒滿船，郡城蕭灑貴池邊。衣同萊子曾分筆，
扇似袁宏別有天。九點好山樓上客，兩行高柳雨中煙。
陵陽百姓將何福，社舞村歌又一年。
662.018 【歸夢】羅隱
陸海波濤漸漸深，一回歸夢抵千金。路傍草色休多事，
牆外鶯聲肯有心。日晚向隅悲斷梗，夜闌澆酒哭知音。
貪財敗陣誰相悉，鮑叔如今不可尋。
662.019 【送溪州使君】羅隱
兵寇傷殘國力衰，就中南土藉良醫。鳳銜泥詔辭丹闕，
雕倚霜風上畫旗。官職不須輕遠地，生靈只是計臨時。
灞橋酒醆黔巫月，從此江心兩所思。
662.020 【送霅川鄭員外】羅隱
明時塞詔列分麾，東擁朱輪出帝畿。銅虎貴提天子印，
銀魚榮傍老萊衣。歌聽茗塢春山暖，詩詠蘋洲暮鳥飛。
知有掖垣南步在，可能須待政成歸。
662.021 【酬寄右司李員外】羅隱
當年憶見桂枝春，自此清途未四旬。左省望高推健筆，
右曹官重得名人。閒摛麗藻嫌秋興，靜獵遺編笑過秦。
猶把隨和向泥滓，應憐疏散任天真。
662.022 【蓮塘驛】羅隱
蓮塘館東初日明，蓮塘館西行人行。隔林啼鳥似相應，
當路好花疑有情。一夢不須追往事，數杯猶可慰勞生。
莫言來去只如此，君看鬢邊霜幾莖。
662.023 【甘露寺火後】羅隱
六朝勝事已塵埃，猶有閒人悵望來。只道鬼神能護物，
不知龍象自成灰。犀慚水府渾非怪，燕說吳宮未是災。
還識平泉故侯否，一生蹤跡比樓臺。
662.024 【春日登上元石頭故城】羅隱
萬里傷心極目春，東南王氣只逡巡。野花相笑落滿地，
山鳥自驚啼傍人。謾道城池須險阻，可知豪傑亦埃塵。
太平寺主惟輕薄，卻把三公與賊臣。
662.025 【送宣武徐巡官】羅隱
傲睨公卿二十年，東來西去只悠然。白知關畔元非馬，
玄覺壺中別有天。漢帝詔銜應異日，梁王風雪是初筵。
臨行不惜刀圭便，愁殺長安買笑錢。
662.026 【冬暮寄裴郎中】羅隱
曉發星星入鏡宜，早年容易近年悲。敢言得事時將晚，
只恐酬恩日漸遲。南國傾心應望速，東堂開口欲從誰。
仙郎舊有黃金約，瀝膽隳肝更禱祈。
662.027 【中元甲子以辛丑駕幸蜀四首（第五首一作偶懷）】羅隱
子儀不起渾瑊亡，西幸誰人從武皇。四海爲家雖未遠，
九州多事竟難防。已聞旰食思真將，會待畋遊致假王。
應感兩朝巡狩跡，綠槐端正驛荒涼。
爪牙柱石兩俱銷，一點渝塵九土搖。敢恨甲兵爲棄物，
所嗟流品誤清朝。幾時睿算殲張角，何處愚人戴隗囂。
跪望嵕山重啓告，可能餘烈不勝妖。
邪氣奔屯瑞氣移，清平過盡到艱危。縱饒犬彘迷常理，
不奈豺狼幸此時。九廟有靈思李令，三川悲憶恨張儀。
可憐一曲還京樂，重對紅蕉教蜀兒。
白丁攘臂犯長安，翠輦蒼黃路屈盤。丹鳳有情塵外遠，
玉龍無跡渡頭寒。靜憐貴族謀身易，危惜文皇創業難。
不將不侯何計是，釣魚船上淚闌干。
662.028 【題潤州妙善前石羊】羅隱
紫髯桑蓋此沈吟，很石猶存事可尋。漢鼎未安聊把手，
楚醪雖滿肯同心。英雄已往時難問，苔蘚何知日漸深。
還有市鄽沽酒客，雀喧鳩聚話蹄涔。
662.029 【登宛陵條風樓寄竇常侍】羅隱
亂罹時節懶登臨，試借條風半日吟。只有遠山含暖律，
不知高閣動歸心。溪喧晚棹千聲浪，雲護寒郊數丈陰。
自笑疏慵似麋鹿，也教臺上費黃金。
662.030 【臺城】羅隱
晚雲陰映下空城，六代累累夕照明。玉井已幹龍不起，
金甌雖破虎曾爭。亦知霸世才難得，卻是蒙塵事最平。
深谷作陵山作海，茂弘流輩莫傷情。
662.031 【甘露寺看雪上週相公】羅隱
篩寒灑白亂溟濛，禱請功兼造化功。光薄乍迷京口月，
影交初轉海門風。細黏謝客衣裾上，輕墮梁王酒醆中。
一種爲祥君看取，半禳災沴半年豐。
662.032 【寄京闕陸郎中昆仲】羅隱
柏臺蘭署四周旋，賓榻何妨雁影連。才見玳簪欹細柳，
便知油幕勝紅蓮。家從入洛聲名大，跡爲依劉事分偏。
爭奈亂罹人漸少，麥城新賦許誰傳。
662.033 【偶題（一作嘲鍾陵妓雲英）】羅隱
鍾陵醉別十餘春，重見雲英掌上身。
我未成名君未嫁，可能俱是不如人。
662.034 【故都】羅隱
江南江北兩風流，一作迷津一拜侯。
至竟不如隋煬帝，破家猶得到揚州。
662.035 【董仲舒】羅隱
災變儒生不合聞，謾將刀筆指乾坤。
偶然留得陰陽術，閉卻南門又北門。
662.036 【獻尚父大王】羅隱
數年鐵甲定東甌，夜渡江山瞻鬥牛。
今日朱方平殄後，虎符龍節十三州。
662.037 【蜂】羅隱
不論平地與山尖，無限風光盡被佔。
採得百花成蜜後，爲誰辛苦爲誰甜。
662.038 【簾二首】羅隱
疊影重紋映畫堂，玉鉤銀燭共熒煌。
會應得見神仙在，休下真珠十二行。
翡翠佳名世共稀，玉堂高下巧相宜。
殷勤爲囑纖纖手，捲上銀鉤莫放垂。
