第694卷 張道古 等
694.01 【上蜀王】張道古
封章才達冕旒前，黜詔俄離玉座端。二亂豈由明主用，
五危終被佞臣彈。西巡鳳府非爲固，東播鑾輿卒未安。
諫疏至今如可在，誰能更與讀來看。
694.02 【詠雨】張道古
亢陽今已久，嘉雨自雲傾。一點不斜去，極多時下成。
694.03 【楊岐山】唐廩
逗竹穿花越幾村，還從舊路入雲門。翠微不閉樓臺出，
清吹頻回水石喧。天外鶴歸松自老，巖間僧逝塔空存。
重來白首良堪喜，朝露浮生不足言。
694.04 【吹笙引】王轂
媧皇遺音寄玉笙，雙成傳得何悽清。丹穴嬌雛七十隻，
一時飛上秋天鳴。水泉迸瀉急相續，一束宮商裂寒玉。
旖旎香風繞指生，千聲妙盡神仙曲。曲終滿席悄無語，
巫山冷碧愁雲雨。
694.05 【鴻門宴】王轂
寰海沸兮爭戰苦，風雲愁兮會龍虎。四百年漢欲開基，
項莊一劍何虛舞。殊不知人心去暴秦，天意歸明主。
項王足底踏漢土，席上相看渾未悟。
694.06 【玉樹曲】王轂
陳宮內宴明朝日，玉樹新妝逞嬌逸。三閣霞明天上開，
靈鼉振擂神仙出。天花數朵風吹綻，對舞輕盈瑞香散。
金管紅弦旖旎隨，霓旌玉佩參差轉。璧月夜滿樓風輕，
蓮舌泠泠詞調新。當行狎客盡持祿，直諫犯顏無一人。
歌舞未終樂未闋，晉王劍上粘腥血。君臣猶在醉鄉中，
一面已無陳日月。聖唐御宇三百祀，濮上桑間宜禁止。
請停此曲歸正聲，願將雅樂調元氣。
694.07 【苦熱行】王轂
祝融南來鞭火龍，火旗焰焰燒天紅。日輪當午凝不去，
萬國如在洪爐中。五嶽翠乾雲彩滅，陽侯海底愁波竭。
何當一夕金風發，爲我掃卻天下熱。
694.08 【暑日題道邊樹】王轂
火輪迸焰燒長空，浮埃撲面愁朦朦。羸童走馬喘不進，
忽逢碧樹含清風。清風留我移時住，滿地濃陰懶前去。
卻嘆人無及物功，不似團團道邊樹。
694.09 【紅薔薇歌】王轂
紅霞爛潑猩猩血，阿母瑤池曬仙纈。晚日春風奪眼明，
蜀機錦彩渾疑黦。公子亭臺香觸人，百花懡𦃪無精神。
苧羅西子見應妒，風光占斷年年新。
694.010 【刺桐花】王轂
南國清和煙雨辰，刺桐夾道花開新。林梢簇簇紅霞爛，
暑天別覺生精神。穠英鬥火欺朱槿，棲鶴驚飛翅憂燼。
直疑青帝去匆匆，收拾春風渾不盡。
694.011 【贈蒼溪王明府有文在手曰長生】王轂
執手長生在，人皆號地仙。水雲真遂性，龜鶴足齊年。
但以酒養氣，何言命在天。況無婚嫁累，應拍尚平肩。
694.012 【逢道者神和子】王轂
珍重神和子，聞名五十年。童顏終不改，綠髮尚依然。
酒裏消閒日，人間作散仙。長生如可慕，相逐隱林泉。
694.013 【送友人歸閩】王轂
東南歸思切，把酒且留連。再會知何處，相看共黯然。
猿啼梨嶺路，月白建溪船。莫戀家鄉住，酬身在少年。
694.014 【春草碧色】王轂
習習東風扇，萋萋草色新。淺深千里碧，高下一時春。
嫩葉舒煙際，微香動水濱。金塘明夕照，輦路惹芳塵。
造化功何廣，陽和力自均。今當發生日，瀝懇祝良辰。
694.015 【夢仙謠三首】王轂
前程漸覺風光好，琪花片片粘瑤草。
有人遺我五色丹，一粒吞之後天老。
青童遞酒金觴疾，列坐紅霞神氣逸。
笑說留連數日間，已是人間一千日。
瑤臺絳節遊皆遍，異果奇花香撲面。
松窗夢覺卻神清，殘月林前三兩片。
694.016 【後魏行】王轂
力微皇帝謗天嗣，太武兇殘人所畏。
一朝羖【羊歷】飛上天，子孫盡作河魚餌。
694.017 【秋（一作王睿詩）】王轂
蟬噪古槐疏葉下，樹銜斜日映孤城。
欲知潘鬢愁多少，一夜新添白數莖。
694.018 【燕（一作王睿詩）】王轂
海燕雙飛意若何，曲梁嘔嘎語聲多。
茅檐不必嫌卑陋，猶勝吳宮爇爾窠。
694.019 【牡丹（一作王睿詩）】王轂
牡丹妖豔亂人心，一國如狂不惜金。
曷若東園桃與李，果成無語自垂陰。
694.020 【古意二首（擬陳拾遺）】孫郃
屈子生楚國，七雄知其材。介潔世不容，跡合藏蒿萊。
道廢固命也，瓢飲亦賢哉。何事葬江水，空使後人哀。
魏禮段幹木，秦王乃止戈。小國有其人，大國奈之何。
賢哲信爲美，兵甲豈雲多。君子戰必勝，斯言聞孟軻。
694.021 【哭方玄英先生】孫郃
牛鬥文星落，知是先生死。湖上聞哭聲，門前見彈指。
官無一寸祿，名傳千萬裏。死著弊衣裳，生誰顧朱紫。
我心痛其語，淚落不能已。猶喜韋補闕，揚名薦天子。
694.022 【句】孫郃
仕宦類商賈，終日常東西。
694.023 【投節度邢公】褚載
西風昨夜墜紅蘭，一宿郵亭事萬般。無地可耕歸不得，
有恩堪報死何難。流年怕老看將老，百計求安未得安。
一卷新書滿懷淚，頻來門館訴飢寒。
694.024 【賀趙觀文重試及第】褚載
一枝仙桂兩回春。始覺文章可致身。已把色絲要上第，
又將彩筆冠羣倫。龍泉再淬方知利，火浣重燒轉更新。
今日街頭看御榜，大能榮耀苦心人。
694.025 【贈道士】褚載
簪星曳月下蓬壺，曾見東皋種白榆。六甲威靈藏瑞檢，
五龍雷電繞霜都。惟教鶴探丹丘信，不使人窺太乙爐。
聞說葛陂風浪惡，許騎青鹿從行無。
694.026 【曉發】褚載
貪路貪名須早發，枕前無計暫裴回。才聞雞唱呼童起，
已有鈴聲過驛來。衣溼乍驚沾霧露，馬行仍未見塵埃。
朝朝陌上侵星去，待得酬身了便回。
694.027 【曉感】褚載
曉鼓鼕鼕星漢微，佩金鳴玉斗光輝。出門各自爭岐路，
至老何人免是非。大道不應由曲取，浮生還要略知機。
故園華表高高在，可得不如丁令威。
694.028 【南徐晚望】褚載
芳草鋪香晚岸晴，岸頭含醉去來行。僧歸嶽外殘鍾寺，
日下江邊調角城。入浙孤帆知楚信，過淮疏雨帶潮聲。
如今未免風塵役，寧敢匆匆便濯纓。
694.029 【移石】褚載
嶙峋一片溪中石，恰稱幽人彈素琴。浪浸多年苔色在，
洗來今日碏痕深。磨看粹色何殊玉，敲有奇聲直異金。
不是不堪爲器用，都緣良匠未留心。
694.030 【瀑布】褚載
瀉霧傾煙撼撼雷，滿山風雨助喧豗。
爭知不是青天闕，撲下銀河一半來。
694.031 【定鼎門】褚載
郟鄏城高門倚天，九重蹤跡尚依然。
須知道德無關鎖，一閉乾坤一萬年。
694.032 【陳倉驛】褚載
錦翼花冠安在哉，雄飛雌伏盡塵埃。
一雙童子應惆悵，不見真人更獵來。
694.033 【長城】褚載
秦築長城比鐵牢，蕃戎不敢過臨洮。
焉知萬里連雲色，不及堯階三尺高。
694.034 【吊秦叟】褚載
市西樓店金千秤，渭北田園粟萬鍾。
兒被殺傷妻被虜，一身隨駕到三峯。
694.035 【雲（一作杜牧詩）】褚載
盡日看雲首不回，無心都大似無才。
可憐光采一片玉，萬里晴天何處來。
694.036 【鶴】褚載
欲洗霜翎下澗邊，卻嫌菱刺污香泉。
沙鷗浦雁應驚訝，一舉扶搖直上天。
694.037 【句】褚載
相逢多是醉醺然，應有囊中子母錢。（下見《海錄碎事》）
有興欲沽紅曲酒，無人同上翠旌樓。
星斗離披煙靄收，玉蟾蜍耀海東頭。（《月詩》）
鹿胎冠子水晶簪，長嘯欹眠紫桂陰。（《送道士》）
躞蹀馬搖金絡腦，嬋娟人墜玉搔頭。
狂歌放飲渾成性，知道逍遙出俗籠。
除卻洛陽才子後，更誰封恨吊懷沙。
蓮浦浪澄堪倚釣，柳堤風暖好垂鞭。
上馬等閒銷白日，出門輕薄倚黃金。（《少年行》）
淨名方丈雖然病，曼倩年涯未有多。
694.038 【代寄邊人】鄭準
君去不來久，悠悠昏又明。片心因卜解，殘夢過橋驚。
聖澤如垂餌，沙場會息兵。涼風當爲我，一一送砧聲。
694.039 【江南清明】鄭準
吳山楚驛四年中，一見清明一改容。旅恨共風連夜起，
韶光隨酒著人濃。延興門外攀花別，採石江頭帶雨逢。
無限歸心何計是，路邊戈甲正重重。
694.040 【題宛陵北樓】鄭準
雨來風靜綠蕪蘚，憑著朱闌思浩然。人語獨耕燒後嶺，
鳥飛斜沒望中煙。松梢半露藏雲寺，灘勢橫流出浦船。
若遣謝宣城不死，必應吟盡夕陽川。
694.041 【寄進士崔魯範】鄭準
洛陽才子舊交知，別後干戈積詠思。百戰市朝千里夢，
三年風月幾篇詩。山高雁斷音書絕，谷背鶯寒變化遲。
會待路寧歸得去，酒樓漁浦重相期。
694.042 【雲】鄭準
片片飛來靜又閒，樓頭江上覆山前。
飄零盡日不歸去，點破清光萬里天。
694.043 【句】鄭準
護犢橫身立，逢人揭尾跳。（題水牛，見《紀事》）
694.044 【遊九鯉湖】陳乘
汗漫乘春至，林巒霧雨生。洞莓黏屐重，巖雪濺衣輕。
窟宅分三島，煙霞接五城。卻憐饒藥物，欲辨不知名。
