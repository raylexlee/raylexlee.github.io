第062卷 杜審言
62.01 【南海亂石山作】杜審言
漲海積稽天，羣山高嶪地。相傳稱亂石，圖典失其事。
懸危悉可驚，大小都不類。乍將雲島極，還與星河次。
上聳忽如飛，下臨仍欲墜。朝暾赩丹紫，夜魄炯青翠。
穹崇霧雨蓄，幽隱靈仙閟。萬尋掛鶴巢，千丈垂猿臂。
昔去景風涉，今來姑洗至。觀此得詠歌，長時想精異。
62.02 【送和西蕃使】杜審言
使出鳳凰池，京師陽春晚。聖朝尚邊策，詔諭兵戈偃。
拜手明光殿，搖心上林苑。種落逾青羌，關山度赤坂。
疆場及無事，雅歌而餐飯。寧獨錫和戎，更當封定遠。
62.03 【蓬萊三殿侍宴奉敕詠終南山應制】杜審言
北斗掛城邊，南山倚殿前。雲標金闕迥，樹杪玉堂懸。
半嶺通佳氣，中峯繞瑞煙。小臣持獻壽，長此戴堯天。
62.04 【望春亭侍遊應詔】杜審言
帝出明光殿，天臨太液池。堯樽隨步輦，舜樂繞行麾。
萬壽禎祥獻，三春景物滋。小臣同酌海，歌頌答無爲。
62.05 【宿羽亭侍宴應制】杜審言
步輦千門出，離宮二月開。風光新柳報，宴賞落花催。
碧水搖空閣，青山繞吹臺。聖情留晚興，歌管送餘杯。
62.06 【歲夜安樂公主滿月侍宴應制】杜審言
戚里生昌胤，天杯宴重臣。畫樓初滿月，香殿早迎春。
睿作堯君寶，孫謀梁國珍。明朝元會日，萬壽樂章陳。
62.07 【奉和七夕侍宴兩儀殿應制】杜審言
一年銜別怨，七夕始言歸。斂淚開星靨，微步動雲衣。
天回兔欲落，河曠鵲停飛。那堪盡此夜，復往弄殘機。
62.08 【大酺（永昌元年）】杜審言
聖後乘乾日，皇明御歷辰。紫宮初啓坐，蒼璧正臨春。
雷雨垂膏澤，金錢贈下人。詔酺歡賞遍，交泰睹惟新。
62.09 【賦得妾薄命】杜審言
草綠長門掩，苔青永巷幽。寵移新愛奪，淚落故情留。
啼鳥驚殘夢，飛花攪獨愁。自憐春色罷，團扇復迎秋。
62.010 【和韋承慶過義陽公主山池五首】杜審言
野興城中發，朝英物外求。情懸朱紱望，契動赤泉遊。
海燕巢書閣，山雞舞畫樓。雨餘清晚夏，共坐北巖幽。
徑轉危峯逼，橋回缺岸妨。玉泉移酒味，石髓換粳香。
綰霧青絲弱，牽風紫蔓長。猶言宴樂少，別向後池塘。
攜琴繞碧沙，搖筆弄青霞。杜若幽庭草，芙蓉曲沼花。
宴遊成野客，形勝得仙家。往往留仙步，登攀日易斜。
攢石當軒倚，懸泉度牖飛。鹿麛衝妓席，鶴子曳童衣。
園果嘗難遍，池蓮摘未稀。捲簾唯待月，應在醉中歸。
賞玩期他日，高深愛此時。池分八水背，峯作九山疑。
地靜魚偏逸，人閒鳥欲欺。青溪留別興，更與白雲期。
62.011 【和晉陵陸丞早春遊望（一作韋應物詩）】杜審言
獨有宦遊人，偏驚物候新。雲霞出海曙，梅柳渡江春。
淑氣催黃鳥，晴光轉綠蘋。忽聞歌古調，歸思欲沾巾。
62.012 【秋夜宴臨津鄭明府宅】杜審言
行止皆無地，招尋獨有君。酒中堪累月，身外即浮雲。
露白宵鍾徹，風清曉漏聞。坐攜餘興往，還似未離羣。
62.013 【和康五庭芝望月有懷】杜審言
明月高秋迥，愁人獨夜看。暫將弓並曲，翻與扇俱團。
霧濯清輝苦，風飄素影寒。羅衣一此鑑，頓使別離難。
62.014 【登襄陽城】杜審言
旅客三秋至，層城四望開。楚山橫地出，漢水接天回。
冠蓋非新裏，章華即舊臺。習池風景異，歸路滿塵埃。
62.015 【旅寓安南】杜審言
交趾殊風候，寒遲暖復催。仲冬山果熟，正月野花開。
積雨生昏霧，輕霜下震雷。故鄉逾萬里，客思倍從來。
62.016 【春日懷歸】杜審言
心是傷歸望，春歸異往年。河山鑑魏闕，桑梓憶秦川。
花雜芳園鳥，風和綠野煙。更懷歡賞地，車馬洛橋邊。
62.017 【代張侍御傷美人】杜審言
二八泉扉掩，帷屏寵愛空。淚痕消夜燭，愁緒亂春風。
巧笑人疑在，新妝曲未終。應憐脂粉氣，留著舞衣中。
62.018 【送高郎中北使】杜審言
北狄願和親，東京發使臣。馬銜邊地雪，衣染異方塵。
歲月催行旅，恩榮變苦辛。歌鐘期重錫，拜手落花春。
62.019 【都尉山亭】杜審言
紫藤縈葛藟，綠刺罥薔薇。下釣看魚躍，探巢畏鳥飛。
葉疏荷已晚，枝亞果新肥。勝蹟都無限，只應伴月歸。
62.020 【夏日過鄭七山齋】杜審言
共有樽中好，言尋谷口來。薜蘿山徑入，荷芰水亭開。
日氣含殘雨，雲陰送晚雷。洛陽鐘鼓至，車馬系遲迴。
62.021 【送崔融】杜審言
君王行出將，書記遠從徵。祖帳連河闕，軍麾動洛城。
旌旃朝朔氣，笳吹夜邊聲。坐覺煙塵掃，秋風古北平。
62.022 【經行嵐州】杜審言
北地春光晚，邊城氣候寒。往來花不發，新舊雪仍殘。
水作琴中聽，山疑畫裏看。自驚牽遠役，艱險促徵鞍。
62.023 【重九日宴江陰】杜審言
蟋蟀期歸晚，茱萸節候新。降霜青女月，送酒白衣人。
高興要長壽，卑棲隔近臣。龍沙即此地，舊俗坐爲鄰。
62.024 【除夜有懷】杜審言
故節當歌守，新年把燭迎。冬氛戀虯箭，春色候雞鳴。
興盡聞壺覆，宵闌見鬥橫。還將萬億壽，更謁九重城。
62.025 【晦日宴遊】杜審言
日晦隨蓂莢，春情著杏花。解紳宜就水，張幕會連沙。
歌管風輕度，池臺日半斜。更看金谷騎，爭向石崇家。
62.026 【七夕】杜審言
白露含明月，青霞斷絳河。天街七襄轉，閣道二神過。
袨服鏘環珮，香筵拂綺羅。年年今夜盡，機杼別情多。
62.027 【守歲侍宴應制】杜審言
季冬除夜接新年，帝子王孫捧御筵。宮闕星河低拂樹，
殿廷燈燭上薰天。彈弦奏節梅風入，對局探鉤柏酒傳。
欲向正元歌萬壽，暫留歡賞寄春前。
62.028 【大酺】杜審言
毗陵震澤九州通，士女歡娛萬國同。伐鼓撞鐘驚海上，
新妝袨服照江東。梅花落處疑殘雪，柳葉開時任好風。
火德雲官逢道泰，天長地久屬年豐。
62.029 【春日京中有懷】杜審言
今年遊寓獨遊秦，愁思看春不當春。上林苑裏花徒發，
細柳營前葉漫新。公子南橋應盡興，將軍西第幾留賓。
寄語洛城風日道，明年春色倍還人。
62.030 【扈從出長安應制】杜審言
分野都畿列，時乘六御均。京師舊西幸，洛道此東巡。
文物驅三統，聲名走百神。龍旗縈漏夕，鳳輦拂鉤陳。
撫跡地靈古，遊情皇鑑新。山追散馬日，水憶釣魚人。
禹食傳中使，堯樽遍下臣。省方稱國阜，問道識風淳。
歲晚天行吉，年豐景從親。歡娛包歷代，宇宙忽疑春。
62.031 【春日江津遊望】杜審言
旅客搖邊思，春江弄晚晴。煙銷垂柳弱，霧卷落花輕。
飛棹乘空下，迴流向日平。鳥啼移幾處，蝶舞亂相迎。
忽嘆人皆濁，堤防水至清。谷王常不讓，深可戒中盈。
62.032 【泛舟送鄭卿入京】杜審言
帝坐蓬萊殿，恩追社稷臣。長安遙向日，宗伯正乘春。
相宅開基地，傾都送別人。行舟縈淥水，列戟滿紅塵。
酒助歡娛洽，風催景氣新。此時光乃命，誰爲惜無津。
62.033 【度石門山】杜審言
石門千仞斷，迸水落遙空。道束懸崖半，橋欹絕澗中。
仰攀人屢息，直下騎才通。泥擁奔蛇徑，雲埋伏獸叢。
星躔牛鬥北，地脈象牙東。開塞隨行變，高深觸望同。
江聲連驟雨，日氣抱殘虹。未改朱明律，先含白露風。
堅貞深不憚，險澀諒難窮。有異登臨賞，徒爲造化功。
62.034 【贈崔融二十韻】杜審言
十年俱薄宦，萬里各他方。雲天斷書札，風土異炎涼。
太息幽蘭紫，勞歌奇樹黃。日疑懷叔度，夜似憶真長。
北使從江表，東歸在洛陽。相逢慰疇昔，相對敘存亡。
草深窮巷毀，竹盡故園荒。雅節君彌固，衰顏餘自傷。
人事盈虛改，交遊寵辱妨。雀羅爭去翟，鶴氅競尋王。
思極歡娛至，朋情詎可忘。琴樽橫宴席，巖谷臥詞場。
連騎追佳賞，城中及路傍。三川宿雨霽，四月晚花芳。
復此開懸榻，寧唯入後堂。興酣鴝鵒舞，言洽鳳凰翔。
高選俄遷職，嚴程已飭裝。撫躬銜道義，攜手戀輝光。
玉振先推美，金銘舊所防。忽嗟離別易，行役共時康。
62.035 【贈蘇味道】杜審言
北地寒應苦，南庭戍未歸。邊聲亂羌笛，朔氣卷戎衣。
雨雪關山暗，風霜草木稀。胡兵戰欲盡，虜騎獵猶肥。
雁塞何時入，龍城幾度圍。據鞍雄劍動，插筆羽書飛。
輿駕還京邑，朋遊滿帝畿。方期來獻凱，歌舞共春輝。
62.036 【和李大夫嗣真奉使存撫河東】杜審言
六位乾坤動，三微歷數遷。謳歌移火德，圖讖在金天。
子月開階統，房星受命年。禎符龍馬出，寶籙鳳凰傳。
地即交風雨，都仍卜澗瀍。明堂唯御極，清廟乃尊先。
不宰神功運，無爲大象懸。八荒平物土，四海接人煙。
已屬羣生泰，猶言至道偏。璽書傍問俗，旌節近推賢。
秩比司空位，官臨御史員。雄詞執刀筆，直諫罷樓船。
國有大臣器，朝加小會筵。將行備禮樂，送別仰神仙。
城闕周京轉，關河陝服連。稍觀汾水曲，俄指絳臺前。
姑射聊長望，平陽遂宛然。舜耕餘草木，禹鑿舊山川。
昔出諸侯上，無何霸業全。中軍歸戰敵，外府絕兵權。
隱隱帝鄉遠，瞻瞻肅命虔。西河偃風俗，東壁掛星躔。
井邑枌榆社，陵園松柏田。榮光晴掩代，佳氣曉侵燕。
雨霈鴻私滌，風行睿旨宣。煢嫠訪疾苦，屠釣採貞堅。
人樂逢刑措，時康洽賞延。賜逾秦氏級，恩倍漢家錢。
擁傳鹹翹首，稱觴競比肩。拜迎彌道路，舞詠溢郊鄽。
殺氣西衡白，窮陰北暝玄。飛霜遙渡海，殘月迥臨邊。
緬邈朝廷問，周流朔塞旋。興來探馬策，俊發抱龍泉。
學總八千卷，文傾三百篇。澄清得使者，作頌有人焉。
莫以崇班閡，而云勝託捐。偉材何磊落，陋質幾翩翾。
江海寧爲讓，巴渝轉自牽。一聞歌聖道，助曲荷陶甄。
62.037 【贈蘇綰書記】杜審言
知君書記本翩翩，爲許從戎赴朔邊。
紅粉樓中應計日，燕支山下莫經年。
62.038 【渡湘江】杜審言
遲日園林悲昔遊，今春花鳥作邊愁。
獨憐京國人南竄，不似湘江水北流。
62.039 【戲贈趙使君美人】杜審言
紅粉青娥映楚雲，桃花馬上石榴裙。
羅敷獨向東方去，謾學他家作使君。
