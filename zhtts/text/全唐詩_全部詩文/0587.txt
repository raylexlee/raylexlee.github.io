第575卷 溫庭筠
575.01 【雞鳴埭曲】溫庭筠
南朝天子射雉時，銀河耿耿星參差。銅壺漏斷夢初覺，
寶馬塵高人未知。魚躍蓮東蕩宮沼，濛濛御柳懸棲鳥。
紅妝萬戶鏡中春，碧樹一聲天下曉。盤踞勢窮三百年，
朱方殺氣成愁煙。彗星拂地浪連海，戰鼓渡江塵漲天。
繡龍畫雉填宮井，野火風驅燒九鼎。殿巢江燕砌生蒿，
十二金人霜炯炯。芊綿平綠臺城基，暖色春容荒古陂。
寧知玉樹後庭曲，留待野棠如雪枝。
575.02 【織錦詞】溫庭筠
丁東細漏侵瓊瑟，影轉高梧月初出。簇簌金梭萬縷紅，
鴛鴦豔錦初成匹。錦中百結皆同心，蕊亂雲盤相間深。
此意欲傳傳不得，玫瑰作柱朱弦琴。爲君裁破合歡被，
星斗迢迢共千里。象尺燻爐未覺秋，碧池已有新蓮子。
575.03 【夜宴謠】溫庭筠
長釵墜發雙蜻蜓，碧盡山斜開畫屏。虯鬚公子五侯客，
一飲千鍾如建瓴。鸞咽奼唱圓無節，眉斂湘煙袖迴雪。
清夜恩情四座同，莫令溝水東西別。亭亭蠟淚香珠殘，
暗露曉風羅幕寒。飄颻戟帶儼相次，二十四枝龍畫竿。
裂管縈弦共繁曲，芳樽細浪傾春醁。高樓客散杏花多，
脈脈新蟾如瞪目。
575.04 【蓮浦謠】溫庭筠
鳴橈軋軋溪溶溶，廢綠平煙吳苑東。水清蓮媚兩相向，
鏡裏見愁愁更紅。白馬金鞭大堤上，西江日夕多風浪。
荷心有露似驪珠，不是真圓亦搖盪。
575.05 【郭處士擊甌歌】溫庭筠
佶慄金虯石潭古，勺陂瀲灩幽修語。湘君寶馬上神雲，
碎佩叢鈴滿煙雨。吾聞三十六宮花離離，軟風吹春星斗稀。
玉晨冷磬破昏夢，天露未乾香著衣。蘭釵委墜垂雲發，
小響丁當逐迴雪。晴碧煙滋重疊山，羅屏半掩桃花月。
太平天子駐雲車，龍爐勃鬱雙蟠拏。宮中近臣抱扇立，
侍女低鬟落翠花。亂珠觸續正跳蕩，傾頭不覺金烏斜。
我亦爲君長嘆息，緘情遠寄愁無色。莫沾香夢綠楊絲。
千里春風正無力。
575.06 【遐水謠】溫庭筠
天兵九月渡遐水，馬踏沙鳴驚雁起。殺氣空高萬里情，
塞寒如箭傷眸子。狼煙堡上霜漫漫，枯葉號風天地幹。
犀帶鼠裘無暖色，清光炯冷黃金鞍。虜塵如霧昏亭障，
隴首年年漢飛將。麟閣無名期未歸，樓中思婦徒相望。
575.07 【曉仙謠】溫庭筠
玉妃喚月歸海宮，月色澹白涵春空。銀河欲轉星靨靨，
碧浪疊山埋早紅。宮花有露如新淚，小苑叢叢入寒翠。
綺閣空傳唱漏聲，網軒未辨凌雲字。遙遙珠帳連湘煙，
鶴扇如霜金骨仙。碧簫曲盡彩霞動，下視九州皆悄然。
秦王女騎紅尾鳳，半空回首晨雞弄。霧蓋狂塵億兆家，
世人猶作牽情夢。
575.08 【錦城曲】溫庭筠
蜀山攢黛留晴雪，簝筍蕨芽縈九折。江風吹巧剪霞綃，
花上千枝杜鵑血。杜鵑飛入巖下叢，夜叫思歸山月中。
巴水漾情情不盡，文君織得春機紅。怨魄未歸芳草死，
江頭學種相思子。樹成寄與望鄉人，白帝荒城五千裏。
575.09 【生禖屏風歌】溫庭筠
玉墀暗接崑崙井，井上無人金索冷。畫壁陰森九子堂，
階前細月鋪花影。繡屏銀鴨香蓊蒙，天上夢歸花繞叢。
宜男漫作後庭草，不似櫻桃千子紅。
575.010 【嘲春風】溫庭筠
春風何處好，別殿饒芳草。苒嫋轉鸞旗，萎蕤吹雉葆。
揚芳歷九門，澹盪入蘭蓀。爭奈白團扇，時時偷主恩。
575.011 【舞衣曲】溫庭筠
藕腸纖縷抽輕春，煙機漠漠嬌娥嚬。金梭淅瀝透空薄，
剪落交刀吹斷雲。張家公子夜聞雨，夜向蘭堂思楚舞。
蟬衫麟帶壓愁香，偷得鶯簧鎖金縷。管含蘭氣嬌語悲，
胡槽雪腕鴛鴦絲。芙蓉力弱應難定，楊柳風多不自持，
回嚬笑語西窗客，星斗寥寥波脈脈。不逐秦王卷象牀，
滿樓明月梨花白。
575.012 【張靜婉採蓮歌】溫庭筠
蘭膏墜發紅玉春，燕釵拖頸拋盤雲。城邊楊柳向嬌晚，
門前溝水波粼粼。麒麟公子朝天客，珂馬璫璫度春陌。
掌中無力舞衣輕，剪斷鮫綃破春碧。抱月飄煙一尺腰，
麝臍龍髓憐嬌嬈，秋羅拂水碎光動，露重花多香不銷。
鸂鶒交交塘水滿，綠芒如粟蓮莖短。一夜西風送雨來，
粉痕零落愁紅淺。船頭折藕絲暗牽，藕根蓮子相留連。
郎心似月月未缺，十五十六清光圓。
575.013 【湘宮人歌】溫庭筠
池塘芳草溼，夜半東風起。生綠畫羅屏，金壺貯春水。
黃粉楚宮人，芳花玉刻鱗。娟娟照棋燭，不語兩含嚬。
575.014 【黃曇子歌】溫庭筠
參差綠蒲短，搖豔雲塘滿。紅瀲蕩融融，鶯翁鸂鶒暖。
萋芊小成路，馬上修蛾懶。羅衫嫋迴風，點粉金鸝卵。
575.015 【觱篥歌（李相妓人吹）】溫庭筠
蠟煙如纛新蟾滿，門外平沙草芽短。黑頭丞相九天歸。
夜聽飛瓊吹朔管。情遠氣調蘭蕙薰，天香瑞彩含絪縕。
皓然纖指都揭血，日暖碧霄無片雲。含商咀徵雙幽咽，
軟縠疏羅共蕭屑。不盡長圓疊翠愁，柳風吹破澄潭月。
鳴梭淅瀝金絲蕊，恨語殷勤隴頭水。漢將營前萬里沙，
更深一一霜鴻起。十二樓前花正繁，交枝簇蒂連壁門。
景陽宮女正愁絕，莫使此聲催斷魂。
575.016 【照影曲】溫庭筠
景陽妝罷瓊窗暖，欲照澄明香步懶。橋上衣多抱彩雲，
金鱗不動春塘滿。黃印額山輕爲塵，翠鱗紅稚俱含嚬。
桃花百媚如欲語，曾爲無雙今兩身。
575.017 【拂舞詞（一作公無渡河）】溫庭筠
黃河怒浪連天來，大響谹谹如殷雷。龍伯驅風不敢上，
百川噴雪高崔嵬。二十三絃何太哀，請公勿渡立徘徊。
下有狂蛟鋸爲尾，裂帆截棹磨霜齒。神椎鑿石塞神潭，
白馬【走參】【走覃】赤塵起。
公乎躍馬揚玉鞭，滅沒高蹄日千里。
575.05 【太液池歌】溫庭筠
腥鮮龍氣連清防，花風漾漾吹細光。疊瀾不定照天井，
倒影蕩搖晴翠長。平碧淺春生綠塘，雲容雨態連青蒼。
夜深銀漢通柏梁，二十八宿朝玉堂。
575.06 【雉場歌】溫庭筠
茭葉萋萋接煙曙，雞鳴埭上梨花露。彩仗鏘鏘已合圍，
繡翎白頸遙相妒。雕尾扇張金縷高，碎鈴素拂驪駒豪。
綠場紅跡未相接，箭發銅牙傷彩毛。麥隴桑陰小山晚，
六虯歸去凝笳遠。城頭卻望幾含情，青畝春蕪連石苑。
575.07 【雍臺歌】溫庭筠
太子池南樓百尺，入窗新樹疏簾隔。黃金鋪首畫鉤陳，
羽葆停幢拂交戟。盤紆闌楯臨高臺，帳殿臨流鸞扇開。
早雁驚鳴細波起，映花鹵簿龍飛回。
575.08 【吳苑行】溫庭筠
錦雉雙飛梅結子，平春遠綠窗中起。吳江澹畫水連空，
三尺屏風隔千里。小苑有門紅扇開，天絲舞蝶共徘徊。
綺戶雕楹長若此，韶光歲歲如歸來。
575.09 【常林歡歌】溫庭筠
宜城酒熟花覆橋，沙晴綠鴨鳴咬咬。穠桑繞舍麥如尾，
幽軋鳴機雙燕巢。馬聲特特荊門道，蠻水揚光色如草。
錦薦金爐夢正長，東家咿喔雞鳴早。
575.010 【塞寒行】溫庭筠
燕弓弦勁霜封瓦，樸簌寒雕睇平野，一點黃塵起雁喧，
白龍堆下千蹄馬。河源怒濁風如刀，剪斷朔雲天更高。
晚出榆關逐徵北，驚沙飛迸衝貂袍。心許凌煙名不滅，
年年錦字傷離別。彩毫一畫竟何榮，空使青樓淚成血。
575.011 【湖陰詞】溫庭筠
祖龍黃鬚珊瑚鞭，鐵驄金面青連錢。虎髯拔劍欲成夢，
日壓賊營如血鮮。海旗風急驚眠起，甲重光搖照湖水。
蒼黃追騎塵外歸，森索妖星陣前死。五陵愁碧春萋萋，
霸川玉馬空中嘶。羽書如電入青瑣，雪腕如槌催畫鞞。
白虯天子金煌鋩，高臨帝座回龍章。吳波不動楚山晚，
花壓闌干春晝長。
575.012 【蔣侯神歌】溫庭筠
楚神鐵馬金鳴珂，夜動蛟潭生素波。商風颳水報西帝，
廟前古樹蟠白蛇。吳王赤斧斫雲陣，畫堂列壁叢霜刃。
巫娥傳意託悲絲，鐸語琅琅理雙鬢。湘煙刷翠湘山斜，
東方日出飛神鴉。青雲自有黑龍子，潘妃莫結丁香花。
575.013 【漢皇迎春詞】溫庭筠
春草芊芊晴掃煙，宮城大錦紅殷鮮。海日初融照仙掌，
淮王小隊纓鈴響。獵獵東風焰赤旗，畫神金甲蔥龍網。
鉅公步輦迎句芒，複道掃塵燕彗長。豹尾竿前趙飛燕，
柳風吹盡眉間黃。碧草含情杏花喜，上林鶯囀遊絲起。
寶馬搖環萬騎歸，恩光暗入簾櫳裏。
