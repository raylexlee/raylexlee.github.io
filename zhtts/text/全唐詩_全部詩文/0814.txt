第800卷 柳氏 等
800.01 【答韓翃】柳氏
楊柳枝，芳菲節，可恨年年贈離別。一葉隨風忽報秋，
縱使君來豈堪折。
800.02 【歸李江州後寄別王氏】程洛賓
魚雁回時寫報音，難憑銼櫱數年心。
雖然情斷沙吒後，爭奈平生怨恨深。
800.03 【憶崔生】紅綃妓
深洞鶯啼恨阮郎，偷來花下解珠璫。
碧雲飄斷音書絕，空倚玉簫愁鳳凰。
800.04 【寄文茂】晁採
花箋制葉寄郎邊，的的尋魚爲妾傳。
並蒂已看靈鵲報，倩郎早覓買花船。
800.05 【秋日再寄】晁採
珍簟生涼夜漏餘，夢中恍惚覺來初。魂離不得空成病，
面見無由浪寄書。窗外江村鐘響絕，枕邊梧葉雨聲疏。
此時最是思君處，腸斷寒猿定不如。
800.06 【春日送夫之長安】晁採
思君遠別妾心愁，踏翠江邊送畫舟。
欲待相看遲此別，只憂紅日向西流。
800.07 【雨中憶夫】晁採
窗前細雨日啾啾，妾在閨中獨自愁。
何事玉郎久離別，忘憂總對豈忘憂。
春風送雨過窗東，忽憶良人在客中。
安得妾身今似雨，也隨風去與郎同。
800.08 【子夜歌十八首】晁採
儂既剪雲鬟，郎亦分絲髮。覓向無人處，綰作同心結。
夜夜不成寐，擁被啼終夕。郎不信儂時，但看枕上跡。
何時得成匹，離恨不復牽。金針刺菡萏，夜夜得見蓮。
相逢逐涼候，黃花忽復香。顰眉臘月露，愁殺未成霜。
明窗弄玉指，指甲如水晶。剪之特寄郎，聊當攜手行。
寄語閨中娘，顏色不常好。含笑對棘實，歡娛須是棗。
良會終有時，勸郎莫得怒。姜櫱畏春蠶，要綿須辛苦。
醉夢幸逢郎，無奈烏啞啞。中山如有酒，敢借千金價。
信使無虛日，玉醞寄盈觥。一年一日雨，底事太多晴。
繡房擬會郎，四窗日離離。手自施屏障，恐有女伴窺。
相思百餘日，相見苦無期。褰裳摘藕花，要蓮敢恨池。
金盆盥素手，焚香誦普門。來生何所願，與郎爲一身。
花池多芳水，玉杯挹贈郎。避人藏袖裏，溼卻素羅裳。
感郎金針贈，欲報物俱輕。一雙連素縷，與郎聊定情。
寒風響枯木，通夕不得臥。早起遣問郎，昨宵何以過。
得郎日嗣音，令人不可睹。熊膽磨作墨，書來字字苦。
輕巾手自制，顏色爛含桃。先懷儂袖裏，然後約郎腰。
儂贈綠絲衣，郎遺玉鉤子。即欲系儂心，儂思著郎體。
800.09 【答張生（一作明月三五夜）】崔鶯鶯
待月西廂下，迎風戶半開。拂牆花影動，疑是玉人來。
800.010 【寄詩（一作絕微之）】崔鶯鶯
自從銷瘦減容光，萬轉千回懶下牀。
不爲傍人羞不起，爲郎憔悴卻羞郎。
800.011 【告絕詩】崔鶯鶯
棄置今何道，當時且自親。還將舊來意，憐取眼前人。
800.012 【答趙子（一作寄詩答趙象）】步非煙
綠慘雙蛾不自持，只緣幽恨在新詩。
郎心應似琴心怨，脈脈春情更泥誰。
800.013 【又答趙象獨坐（一作寄贈蟬錦香囊）】步非煙
無力嚴妝倚繡櫳，暗題蟬錦思難窮。
近來贏得傷春病，柳弱花欹怯曉風。
800.014 【寄懷】步非煙
畫檐春燕須同宿，蘭浦雙鴛肯獨飛。
長恨桃源諸女伴，等閒花裏送郎歸。
800.015 【答趙象】步非煙
相思只恨難相見，相見還愁卻別君。
願得化爲松上鶴，一雙飛去入行雲。
800.016 【臨行獻李尚書】崔紫雲
從來學制斐然詩，不料霜臺御史知。
忽見便教隨命去，戀恩腸斷出門時。
800.017 【怨詩效徐淑體】姚月華
妾生兮不辰，盛年兮逢屯。寒暑兮心結，夙夜兮眉顰。
循環兮不息，如彼兮車輪。車輪兮可歇，妾心兮焉伸。
雜沓兮無緒，如彼兮絲棼。絲棼兮可理，妾心兮焉分。
空閨兮岑寂，妝閣兮生塵。萱草兮徒樹，茲憂兮豈泯。
幸逢兮君子，許結兮殷勤。分香兮剪髮，贈玉兮共珍。
指天兮結誓，願爲兮一身。所遭兮多舛，玉體兮難親。
損餐兮減寢，帶緩兮羅裙。菱鑑兮慵啓，博爐兮焉燻。
整襪兮欲舉，塞路兮荊榛。逢人兮欲語，鞈匝兮頑嚚。
煩冤兮憑胸，何時兮可論。願君兮見察，妾死兮何瞋。
800.018 【制履贈楊達】姚月華
金刀剪紫絨，與郎作輕履。願化雙仙鳧，飛來入閨裏。
800.019 【有期不至】姚月華
銀燭清尊久延佇，出門入門天欲曙。
月落星稀竟不來，煙柳朧朣鵲飛去。
800.020 【怨詩寄楊達】姚月華
春水悠悠春草綠，對此思君淚相續。
羞將離恨向東風，理盡秦箏不成曲。
與君形影分吳越，玉枕經年對離別。
登臺北望煙雨深，回身泣向寥天月。
800.021 【楚妃怨】姚月華
梧桐葉下黃金井，橫架轆轤牽素綆。
美人初起天未明，手拂銀瓶秋水冷。
800.022 【獨遊家園】孟氏
可惜春時節，依前獨自遊。無端兩行淚，長只對花流。
800.023 【答少年】孟氏
誰家少年兒，心中暗自欺。不道終不可，可即恐郎知。
800.024 【寄情（一作許渾代作）】趙氏3
春風白馬紫絲繮，正值蠶娘未採桑。五夜有心隨暮雨，
百年無節抱秋霜。重尋繡帶朱藤合，卻忍羅裙碧草長。
爲報西遊減離恨，阮郎纔去嫁劉郎。
800.025 【書紅綃帕】李節度姬
囊裹真香誰見竊，鮫綃滴淚染成紅。
殷勤遺下輕綃意，好與情郎懷袖中。
金珠富貴吾家事，常渴佳期乃寂寥。
偶用志誠求雅合，良媒未必勝紅綃。
800.026 【會張生述懷】李節度姬
門前畫戟尋常設，堂上犀簪取次看。
最是惱人情緒處，鳳凰樓上月華寒。
800.027 【別韋洵美詩】崔素娥
妾閉閒房君路岐，妾心君恨兩依依。
神魂倘遇巫娥伴，猶逐朝雲暮雨歸。
800.028 【送韋生酒】鮑家四弦
白露溼庭砌，皓月臨前軒。此時去留恨，含思獨無言。
800.029 【送鮑生酒】鮑家四弦
風颭荷珠難暫圓，多情信有短姻緣。
西樓今夜三更月，還照離人泣斷絃。
