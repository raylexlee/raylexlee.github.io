第819卷 皎然
819.01 【兵後餘不亭重送盧孟明遊江西】皎然
攜手曾此分，怳如隔胡越。倫侯古封邑，榮盛風雨歇。
飢鼯號空亭，野草生故轍。如何此路岐，更作千年別。
馮軾望遠道，春山無斷絕。朝行入郢樹，夜泊依楚月。
佳士持操高，揚才日昭晰。離言何所贈，盈滿有虧缺。
時節傷蟪蛄，芳菲忌鶗鴂。予思鹿門隱，心跡貴冥滅。
頹顏反芝朮，昔貌成冰雪。歲晏期爾來，銷聲坐巖穴。
819.02 【別山詩】皎然
山翁亦好禪，借我風溪樹。採藥多近峯，汲泉有春渡。
幽僧時相偶，仙子或與晤。自許戰勝心，彌高獨遊步。
如何區中事，奪我林棲趣。辭山下覆上，戀石行仍顧。
宿昔情或乖，庶幾跡無誤。松聲莫相誚，此心冥去住。
819.03 【同袁高使君送李判官使回】皎然
庾公歡此別，路遠意猶賒。爲出塘邊柳，榮歸府中花。
馳陽照古堞，遙思凝寒笳。延步下前渚，溯觴流淺沙。
湖光引行色，輕舸傍殘霞。
819.04 【陪顏使君餞宣諭蕭常侍】皎然
江濤凋瘵後，遠使發天都。昏墊宸心及，哀矜詔命敷。
恤民驅急傳，訪舊枉徵艫。外鎮藩條最，中朝顧問殊。
文皆正風俗，名共溢寰區。已事方懷闕，歸期早戒塗。
繁笳咽水閣，高蓋擁雲衢。暮色生千嶂，秋聲入五湖。
離歌猶宛轉，歸馭已踟躇。今夕庾公意，西樓月亦孤。
819.05 【奉陪顏使君修《韻海》畢，東溪泛舟餞諸文士】皎然
諸侯崇魯學，羔雁日成羣。外史刊新韻，中郎定古文。
菁華兼百氏，縑素備三墳。國語思開物，王言欲致君。
研精業已就，歡宴惜應分。獨望西山去，將身寄白雲。
819.06 【今上初登極歲送皇甫孝廉赴選（孝廉即故大夫之子）】皎然
行應會府春，欲勸及芳辰。北極天文正，東風漢律新。
少年逢聖代，歡笑別情親。況是勳庸後，恩榮襲爾身。
819.07 【同楊使君白蘋洲送陸侍御士佳入朝】皎然
久愛吳興客，來依道德藩。旋師聞杕杜，歸路憶轘轅。
舊佩蒼玉在，新歌白芷繁。今朝天地靜，北望重飛翻。
819.08 【雪夜送海上人常州覲叔父，上人殷仲文後】皎然
繼世風流在，傳心向一燈。望雲裁衲慣，玩雪步花能。
交戰情忘久，銷魂別未曾。明朝阮家集，知有竹林僧。
819.09 【送常清上人還舒州】皎然
灊人思爾法，楚信有回船。估客親宵語，閒鷗偶晝禪。
經聲含石瀲，麈尾拂江煙。常說歸山意，誅茅廬霍前。
819.010 【峴山送崔子向之宣州謁裴使君】皎然
楚思入詩清，晨登峴山情。秋天水西寺，古木宛陵城。
琴匣應將往，書車亦共行。吾知江太守，一顧重君名。
819.011 【送嚴明府入關謁黎京兆】皎然
春日異秋風，何爲怨別同。潮回芳渚沒，花落晝山空。
旅候聞嘶馬，殘陽望斷鴻。應思右內史，相見直城中。
819.012 【送丘秀才遊越】皎然
山情與詩思，爛熳欲何從。夜舸誰相逐，空江月自逢。
春期越草秀，晴憶剡雲濃。便擬將輕錫，攜居入亂峯。
819.013 【送楊校書還濟源】皎然
妖烽昨日靜，故里近嵩丘。楚月搖歸夢，江楓見早秋。
鄉心無遠道，北信減離憂。禪子還無事，辭君買沃州。
819.014 【送楊遂初赴選】皎然
秋風吹別袂，客思在長安。若得臨觴醉，何須減瑟彈。
秉心凌竹柏，仗信越波瀾。春會文昌府，思君每北看。
819.015 【送贇上人還京】皎然
久遊春草盡，還寄北船歸。沙鳥窺中食，江雲入淨衣。
秦原山色近，楚寺磬聲微。見說翻經館，多聞似者稀。
819.016 【送廣通上人遊江西】皎然
香爐七嶺秀，秋色九江清。自古多禪隱，吾常愛此行。
尋師經鄂渚，受請到青城。離別人間事，何關道者情。
819.017 【送羅判官還壽州幕】皎然
君章才五色，知爾得家風。故里旋歸駕，壽春思奉戎。
天寒長蛇伏，飆烈文虎雄。定頌張徵虜，桓桓戡難功。
819.018 【送李秀才赴婺州招】皎然
山開江色上，孤賞去應遲。綠水迎吳榜，秋風入楚詞。
猿清獨宿處，木落遠行時。見說東陽守，登樓爲爾期。
819.019 【送薛逢之宣州謁廢使（一作謁裴使君）】皎然
六月鵬盡化，鴻飛獨冥冥。秋烽家不定，險路客頻經。
牛渚何時到，漁船幾處停。遙知詠史夜，謝守月中聽。
819.020 【送德守二叔侄上人還國清寺覲師】皎然
道賢齊二阮，俱向竹林歸。古偈穿花線，春裝卷葉衣。
僧墟回水寺，佛隴啓山扉。愛別吾何有，人心強有違。
819.021 【同明府章送沈秀才還石門山讀書】皎然
身爲郢令客，心許楚山雲。文墨應經世，林泉漫誘君。
欲隨樵子去，惜與道流分。肯謝申公輩，治詩事漢文。
819.022 【送吉判官還京赴崔尹幕】皎然
江南梅雨天，別思極春前。長路飛鳴鶴，離帆聚散煙。
清晨趨九陌，秋色望三邊。見說王都尹，山陽闢一賢。
819.023 【送裴判官赴商幕】皎然
商洛近京師，才難赴幕時。離歌紛白紵，候騎擁青絲。
會喜疲人息，應逢猾虜衰。看君策高足，自此煙霄期。
819.024 【送李喻之處士洪州謁曹王】皎然
獨思賢王府，遂作豫章行。雄鎮廬霍秀，高秋江漢清。
見聞驚苦節，艱故傷遠情。西邸延嘉士，遺才得正平。
819.025 【送唐贊善遊越】皎然
田園臨漢水，離亂寄隨關。今日煙塵盡，東西又未還。
長亭百越外，孤棹五湖間。何處遊芳草，雲門千萬山。
819.026 【送韋秀才】皎然
晨裝行墮葉，萬里望桑乾。舊說涇關險，猶聞易水寒。
黃雲戰後積，白草暮來看。近得君苗信，時教旅思寬。
819.027 【送陳秀才赴舉】皎然
諸侯懼削地，選士皆不羈。休隱脫荷芰，將鳴矜羽儀。
甲科爭玉片，詩句擬花枝。君實三楚秀，承家有清規。
819.028 【烏程李明府水堂同盧使君幼平送奘上人遊五臺】皎然
身將劉令隱，經共謝公翻。有此宗師在，應知我法存。
問心常寂樂，爲別豈傷魂。獨訪華泉去，秋風入雁門。
819.029 【送李季良北歸】皎然
風吹殘柳絲，孤客欲歸時。掩抑楚弦絕，離披湘葉衰。
前軍猶轉戰，故國杳難期。北望雁門雪，空吟平子詩。
819.030 【送淳于秀才蘭陵覲省】皎然
歡言欲忘別，風信忽相驚。柳浦歸人思，蘭陵春草生。
擷芳心未及，視枕戀常盈。此去非長路，還如千里情。
819.031 【送至洪沙彌赴上元受戒（上元江中蔡州有梁戒壇）】皎然
不肯資章甫，勝衣被木蘭。今隨秣陵信，欲及蔡州壇。
野寺鐘聲遠，春山戒足寒。歸來次第學，應見後心難。
819.032 【九日同盧使君幼平吳興郊外送李司倉赴選】皎然
重陽千騎出，送客爲踟躕。曠野多搖落，寒山滿路隅。
晴空懸蒨旆，秋色起菱湖。幾日登司會，揚才盛五都。
819.033 【送盧孟明還上都】皎然
江皋北風至，歸客獨傷魂。楚水逢鄉雁，平陵憶故園。
徵驂嘶別館，落日隱寒原。應及秦川望，春華滿國門。
819.034 【送李少賓赴舉】皎然
豈謂江南別，心如塞上行。苦雲搖陣色，亂木攪秋聲。
周穀雨未散，漢河流尚橫。春司遲爾策，方用靜妖兵。
819.035 【留別閻士和】皎然
不慣人間別，多應忘別時。逢山又逢水，只畏卻來遲。
819.036 【送李道士】皎然
常隨山上下，忽限江南北。共是忘情人，何由肯相憶。
819.037 【送裴參軍還下邳舊居】皎然
北望煙鋪驃騎營，虜烽無火楚天晴。
此時千里西歸客，泗上春風得及耕。
819.038 【送文會上人還富陽】皎然
悠悠渺渺屬寒波，故寺思歸意若何。
長憶孤洲二三月，春山偏愛富春多。
819.039 【送維諒上人歸洞庭】皎然
從來湖上勝人間，遠愛浮雲獨自還。
孤月空天見心地，寥寥一水鏡中山。
819.040 【九月八日送蕭少府歸洪州】皎然
明日重陽今日歸，布帆絲雨望霏霏。
行過鶴渚知堪住，家在龍沙意有違。
819.041 【同顏魯公泛舟送皇甫侍御曾】皎然
維舟若許暫從容，送過重江不厭重。
霜簡別來今始見，雪山歸去又難逢。
819.042 【送孫侍御遊越】皎然
不知持斧客，吟會是何情。丹陛恩猶在，滄洲賞暫行。
江橈隨月泛，山策逐雲行。佳句傳零雨，詩流許盛名。
819.043 【送顏處士還長沙覲省】皎然
西候風信起，三湘孤客心。天寒漢水廣，鄉遠楚雲深。
服彩將侍膳，擷芳思滿襟。歸人忘艱阻，別恨獨何任。
819.044 【送還本上人遊江西】皎然
欲廣分何教，心將江漢期。雲招望寺處，月待溯杯時。
真侶誰傷別，降猿汝自悲。多應過廬阜，幽賞卻來遲。
819.045 【送路少府使京兼覲侍御兄】皎然
國賦推能吏，今朝發貢湖。佇瞻雙闕鳳，思見柏臺烏。
樹向秦關遠，江分楚驛孤。榮君有兄弟，相繼騁長途。
819.046 【於武原從送盧士舉】皎然
落日獨歸客，空山匹馬嘶。蕭條古關外，岐路更東西。
大澤雲寂寂，長亭雨悽悽。君還到湘水，寒夜滿猿啼。
819.047 【送烏程李明府得陟狀赴京】皎然
驛吏滿江城，深仁見此情。士林推玉振，公府薦冰清。
爲政移風久，承恩就日行。仲容綸綍貴，南巷有光榮。
819.048 【送裴秀才往會稽山讀書】皎然
一身齎萬卷，編室寄煙蘿。硯滴穿池小，書衣種楮多。
吟詩山響答，泛瑟竹聲和。鶴板求儒術，深居意若何。
819.049 【送崔詹事論之上都（崔嘗典吳興）】皎然
金虎城池在，銅龍劍珮新。重看前浦柳，猶憶舊洲蘋。
遠思秦雲暮，歸心臘月春。青園昔遊處，惆悵別離人。
819.050 【京口送盧孟明還揚州】皎然
蕭蕭北風起，孤棹下江濆。暮客去來盡，春流南北分。
萋萋御亭草，渺渺蕪城雲。相送目千里，空山獨望君。
819.051 【送沙彌大智遊五臺】皎然
童年隨法侶，家世本儒流。章句三生學，清涼萬里遊。
雲歸龍沼暗，木落雁門秋。長老應相問，傳予向祖州。
819.052 【送稟上人遊越】皎然
雲泉誰不賞，獨見爾情高。投石輕龍窟，臨流笑鷺濤。
折荷爲片席，灑水淨方袍。剡路逢禪侶，多應問我曹。
819.053 【送潘秀才之舒州】皎然
楚水清風生，揚舲泛月行。荻洲寒露彩，雷岸曙潮聲。
東道思才子，西人望客卿。從來金谷集，相繼有詩名。
819.054 【送王山人遊廬山】皎然
千里訪靈奇，山資亦相隨。葉舟過鶴市，花漏宿龍池。
峯頂應閒散，人間足別離。白雲將世事，吾見爾心知。
819.055 【送道契上人之越覲大夫叔】皎然
楚僧推後輩，唐本學新經。外國傳香氎，何人施竹瓶。
秋風別李寺，春日向柯亭。大阮今爲郡，看君眼最青。
819.056 【送沙彌長文遊京】皎然
白版年猶小，黃花褐已通。若爲詩思逸，早欲似休公。
邁俗多真氣，傳家有素風。應須學心地，宗旨在關東。
819.057 【秋日送擇高上人往江西謁曹王】皎然
超然獨遊趣，無限別山情。予病不同賞，雲閒應共行。
齋容秋水照，香氎早風輕。曾被陳王識，遙知江上迎。
819.058 【送如獻上人遊長安】皎然
關中四子教猶存，見說新經待爾翻。爲法應過七祖寺，
忘名不到五侯門。閒尋鄠杜看修竹，獨上風涼望古原。
高逸詩情無別怨，春遊從遣落花繁。
819.059 【日曜上人還潤州】皎然
送君何處最堪思，孤月停空欲別時。露茗猶芳邀重會，
寒花落盡不成期。鶴令先去看山近，雲礙初飛到寺遲。
莫倚禪功放心定，蕭家陵樹誤人悲。
819.060 【寺院聽胡笳送李殷】皎然
一奏胡笳客未停，野僧還欲廢禪聽。
難將此意臨江別，無限春風葭菼青。
819.061 【送僧繹】皎然
斜日搖揚在柳絲，孤亭寂寂水逶迤。
誰堪別後行人盡，唯有春風起路岐。
819.062 【答裴評事澄荻花間送梁肅拾遺】皎然
波上荻花非雪花，風吹撩亂滿袈裟。
如今歲晏無芳草，獨對離樽作物華。
819.063 【送勝雲小師】皎然
昨日雪山記爾名，吾今坐石已三生。
少年道性易流動，莫遣秋風入別情。
819.064 【誚士和別】皎然
今日同，明日隔，何事悠悠久爲客。君憐溪上去來雲，
我羨磷磷水中石。
819.065 【送吳馮遊京】皎然
北期何意促，蕙草夜來繁。清月思淮水，春風望國門。
此時休旋逸，萬里忽飛翻。若憶山陰會，孤琴爲我援。
819.066 【送僧遊宣州】皎然
楚山千里一僧行，念爾初緣道未成。
莫向舒姑泉口泊，此中嗚咽爲傷情。
819.067 【宿支硎寺上房】皎然
上方精舍遠，共宿白雲端。寂寞千峯夜，蕭條萬木寒。
山光霜下見，松色月中看。卻與西林別，歸心即欲闌。
819.068 【答胡處士】皎然
西山禪隱比來聞，長道唯應我與君。
書上無名心忘卻，人間聚散似浮雲。
819.069 【答張烏程】皎然
莫道謫官無主人，秣陵才令日相親。
前溪更有忘憂處，荷葉田田間白蘋。
819.070 【酬張明府】皎然
愛君詩思動禪心，使我休吟待鶴吟。
更說郡中黃霸在，朝朝無事許招尋。
819.071 【勞山居寄呈吳處士】皎然
官居鼎鼐古今無，名世才臣獨一餘。
賢閣御題龍墨燦，詔歸補袞在須臾。
