第436卷 白居易
436.01 【代书诗一百韵寄微之】白居易
忆在贞元岁，初登典校司。身名同日授，心事一言知。
肺腑都无隔，形骸两不羁。疏狂属年少，闲散为官卑。
分定金兰契，言通药石规。交贤方汲汲，友直每偲偲。
有月多同赏，无杯不共持。秋风拂琴匣，夜雪卷书帷。
高上慈恩塔，幽寻皇子陂。唐昌玉蕊会，崇敬牡丹期。
笑劝迂辛酒，闲吟短李诗。儒风爱敦质，佛理赏玄师。
度日曾无闷，通宵靡不为。双声联律句，八面对宫棋。
往往游三省，腾腾出九逵。寒销直城路，春到曲江池。
树暖枝条弱，山晴彩翠奇。峰攒石绿点，柳宛麹尘丝。
岸草烟铺地，园花雪压枝。早光红照耀，新溜碧逶迤。
幄幕侵堤布，盘筵占地施。征伶皆绝艺，选伎悉名姬。
粉黛凝春态，金钿耀水嬉。风流夸堕髻，时世斗啼眉。
密坐随欢促，华尊逐胜移。香飘歌袂动，翠落舞钗遗。
筹插红螺碗，觥飞白玉卮。打嫌调笑易，饮讶卷波迟。
残席喧哗散，归鞍酩酊骑。酡颜乌帽侧，醉袖玉鞭垂。
紫陌传钟鼓，红尘塞路岐。几时曾暂别，何处不相随。
荏苒星霜换，回环节候催。两衙多请告，三考欲成资。
运启千年圣，天成万物宜。皆当少壮日，同惜盛明时。
光景嗟虚掷，云霄窃暗窥。攻文朝矻矻，讲学夜孜孜。
策目穿如札，锋毫锐若锥。繁张获鸟网，坚守钓鱼坻。
并受夔龙荐，齐陈晁董词。万言经济略，三策太平基。
中第争无敌，专场战不疲。辅车排胜阵，掎角搴降旗。
双阙纷容卫，千僚俨等衰。恩随紫泥降，名向白麻披。
既在高科选，还从好爵縻。东垣君谏诤，西邑我驱驰。
再喜登乌府，多惭侍赤墀。官班分内外，游处遂参差。
每列鹓鸾序，偏瞻獬豸姿。简威霜凛冽，衣彩绣葳蕤。
正色摧强御，刚肠嫉喔咿。常憎持禄位，不拟保妻儿。
养勇期除恶，输忠在灭私。下鞲惊燕雀，当道慑狐狸。
南国人无怨，东台吏不欺。理冤多定国，切谏甚辛毗。
造次行于是，平生志在兹。道将心共直，言与行兼危。
水暗波翻覆，山藏路险巇。未为明主识，已被倖臣疑。
木秀遭风折，兰芳遇霰萎。千钧势易压，一柱力难支。
腾口因成痏，吹毛遂得疵。忧来吟贝锦，谪去咏江蓠。
邂逅尘中遇，殷勤马上辞。贾生离魏阙，王粲向荆夷。
水过清源寺，山经绮季祠。心摇汉皋珮，泪堕岘亭碑。
驿路缘云际，城楼枕水湄。思乡多绕泽，望阙独登陴。
林晚青萧索，江平绿渺瀰。野秋鸣蟋蟀，沙冷聚鸬鹚。
官舍黄茅屋，人家苦竹篱。白醪充夜酌，红粟备晨炊。
寡鹤摧风翮，鳏鱼失水鬐。暗雏啼渴旦，凉叶坠相思。
一点寒灯灭，三声晓角吹。蓝衫经雨故，骢马卧霜羸。
念涸谁濡沫，嫌醒自歠醨。耳垂无伯乐，舌在有张仪。
负气冲星剑，倾心向日葵。金言自销铄，玉性肯磷缁。
伸屈须看蠖，穷通莫问龟。定知身是患，应用道为医。
想子今如彼，嗟予独在斯。无憀当岁杪，有梦到天涯。
坐阻连襟带，行乖接履綦。润销衣上雾，香散室中芝。
念远缘迁贬，惊时为别离。素书三往复，明月七盈亏。
旧里非难到，馀欢不可追。树依兴善老，草傍静安衰。
前事思如昨，中怀写向谁。北村寻古柏，南宅访辛夷。
此日空搔首，何人共解颐。病多知夜永，年长觉秋悲。
不饮长如醉，加餐亦似饥。狂吟一千字，因使寄微之。
436.02 【和郑元及第后秋归洛下闲居（ 同高侍郎下隔年及第）】白居易
勤苦成名后，优游得意间。玉怜同匠琢，桂恨隔年攀。
山静豹难隐，谷幽莺暂还。微吟诗引步，浅酌酒开颜。
门迥暮临水，窗深朝对山。云衢日相待，莫误许身闲。
436.03 【与诸同年贺座主侍郎新拜太常，同宴萧尚书亭子】白居易
宠新卿典礼，会盛客征文。不失迁莺侣，因成贺燕群。
池台晴间雪，冠盖暮和云。共仰曾攀处，年深桂尚熏。
436.04 【东都冬日会诸同年宴郑家林亭（得先字）】白居易
盛时陪上第，暇日会群贤。桂折因同树，莺迁各异年。
宾阶纷组佩，妓席俨花钿。促膝齐荣贱，差肩次后先。
助歌林下水，销酒雪中天。他日升沉者，无忘共此筵。
436.05 【叙德书情四十韵，上宣歙翟中丞】白居易
元圣生乘运，忠贤出应期。还将稽古力，助立太平基。
土控吴兼越，州连歙与池。山河地襟带，军镇国藩维。
廉察安江甸，澄清肃海夷。股肱分外守，耳目付中司。
楚老歌来暮，秦人咏去思。望如时雨至，福是岁星移。
政静民无讼，刑行吏不欺。撝谦惊主宠，阴德畏人知。
白玉惭温色，朱绳让直辞。行为时领袖，言作世蓍龟。
盛幕招贤士，连营训锐师。光华下鹓鹭，气色动熊罴。
出入麾幢引，登临剑戟随。好风迎解榻，美景待搴帷。
晴野霞飞绮，春郊柳宛丝。城乌惊画角，江雁避红旗。
藉草朱轮驻，攀花紫绶垂。山宜谢公屐，洲称柳家诗。
酒气和芳杜，弦声乱子规。分球齐马首，列舞匝蛾眉。
醉惜年光晚，欢怜日影迟。回塘排玉棹，归路拥金羁。
自顾龙钟者，尝蒙噢咻之。仰山尘不让，涉海水难为。
身忝乡人荐，名因国士推。提携增善价，拂拭长妍姿。
射策端心术，迁乔整羽仪。幸穿杨远叶，谬折桂高枝。
佩德潜书带，铭仁暗勒肌。饬躬趋馆舍，拜手挹阶墀。
霄汉程虽在，风尘迹尚卑。敝衣羞布素，败屋厌茅茨。
养乏晨昏膳，居无伏腊资。盛时贫可耻，壮岁病堪嗤。
擢第名方立，耽书力未疲。磨铅重剸割，策蹇再奔驰。
相马须怜瘦，呼鹰正及饥。扶摇重即事，会有答恩时。
436.06 【和渭北刘大夫借便秋遮虏，寄朝中亲友】白居易
巨镇为邦屏，全材作国桢。韬钤汉上将，文墨鲁诸生。
豹虎关西卒，金汤渭北城。宠深初受棨，威重正扬兵。
阵占山河布，军谙水草行。夏苗侵虎落，宵遁失蕃营。
云队攒戈戟，风行卷旆旌。堠空烽火灭，气胜鼓鼙鸣。
胡马辞南牧，周师罢北征。回头问天下，何处有欃枪。
436.07 【题故曹王宅（宅在檀溪）】白居易
甲第何年置，朱门此地开。山当宾阁出，溪绕妓堂回。
覆井桐新长，阴窗竹旧栽。池荒红菡萏，砌老绿莓苔。
捐馆梁王去，思人楚客来。西园飞盖处，依旧月裴回。
436.08 【自江陵之徐州路上寄兄弟】白居易
岐路南将北，离忧弟与兄。关河千里别，风雪一身行。
夕宿劳乡梦，晨装惨旅情。家贫忧后事，日短念前程。
烟雁翻寒渚，霜乌聚古城。谁怜陟冈者，西楚望南荆。
436.09 【酬哥舒大见赠】白居易
去岁欢游何处去，曲江西岸杏园东。花下忘归因美景，
尊前劝酒是春风。各从微宦风尘里，共度流年离别中。
今日相逢愁又喜，八人分散两人同。
436.010 【和谈校书秋夜感怀，呈朝中亲友】白居易
遥夜凉风楚客悲，清砧繁漏月高时。秋霜似鬓年空长，
春草如袍位尚卑。词赋擅名来已久，烟霄得路去何迟。
汉庭卿相皆知己，不荐扬雄欲荐谁。
436.011 【感秋寄远】白居易
惆怅时节晚，两情千里同。离忧不散处，庭树正秋风。
燕影动归翼，蕙香销故丛。佳期与芳岁，牢落两成空。
436.012 【春题华阳观（观即华阳公主故宅有旧内人存焉）】白居易
帝子吹箫逐凤凰，空留仙洞号华阳。
落花何处堪惆怅，头白宫人扫影堂。
436.013 【秋雨中赠元九】白居易
不堪红叶青苔地，又是凉风暮雨天。
莫怪独吟秋思苦，比君校近二毛年。
436.014 【城东闲游】白居易
宠辱忧欢不到情，任他朝市自营营。
独寻秋景城东去，白鹿原头信马行。
436.015 【答韦八】白居易
丽句劳相赠，佳期恨有违。早知留酒待，悔不趁花归。
春尽绿醅老，雨多红萼稀。今朝如一醉，犹得及芳菲。
436.016 【华阳观桃花时招李六拾遗饮】白居易
华阳观里仙桃发，把酒看花心自知。
争忍开时不同醉，明朝后日即空枝。
436.017 【和友人洛中春感】白居易
莫悲金谷园中月，莫叹天津桥上春。
若学多情寻往事，人间何处不伤神。
436.018 【送张南简入蜀】白居易
昨日诏书下，求贤访陆沉。无论能与否，皆起徇名心。
君独南游去，云山蜀路深。
436.019 【寄陆补阙（前年同登科）】白居易
忽忆前年科第后，此时鸡鹤暂同群。
秋风惆怅须吹散，鸡在中庭鹤在云。
436.020 【华阳观中八月十五日夜招友玩月】白居易
人道秋中明月好，欲邀同赏意如何。
华阳洞里秋坛上，今夜清光此处多。
436.021 【曲江忆元九】白居易
春来无伴闲游少，行乐三分减二分。
何况今朝杏园里，闲人逢尽不逢君。
436.022 【过刘三十二故宅】白居易
不见刘君来近远，门前两度满枝花。
朝来惆怅宣平过，柳巷当头第一家。
436.023 【下邽庄南桃花】白居易
村南无限桃花发，唯我多情独自来。
日暮风吹红满地，无人解惜为谁开。
436.024 【三月三十日题慈恩寺】白居易
慈恩春色今朝尽，尽日裴回倚寺门。
惆怅春归留不得，紫藤花下渐黄昏。
436.025 【看恽家牡丹花戏赠李二十】白居易
香胜烧兰红胜霞，城中最数令公家。
人人散后君须看，归到江南无此花。
436.026 【春中与卢四周谅华阳观同居】白居易
性情懒慢好相亲，门巷萧条称作邻。背烛共怜深夜月，
蹋花同惜少年春。杏坛住僻虽宜病，芸阁官微不救贫。
文行如君尚憔悴，不知霄汉待何人。
436.027 【自城东至以诗代书，戏招李六拾遗、崔二十六先辈】白居易
青门走马趁心期，惆怅归来已校迟。应过唐昌玉蕊后，
犹当崇敬牡丹时。暂游还忆崔先辈，欲醉先邀李拾遗。
尚残半月芸香俸，不作归粮作酒赀。
436.028 【盩厔县北楼望山（自此后诗为畿尉时作）】白居易
一为趋走吏，尘土不开颜。孤负平生眼，今朝始见山。
436.029 【县西郊秋寄赠马造】白居易
紫阁峰西清渭东，野烟深处夕阳中。风荷老叶萧条绿，
水蓼残花寂寞红。我厌宦游君失意，可怜秋思两心同。
436.030 【别韦苏州】白居易
百年愁里过，万感醉中来。惆怅城西别，愁眉两不开。
436.031 【戏题新栽蔷薇（时尉盩厔）】白居易
移根易地莫憔悴，野外庭前一种春。
少府无妻春寂寞，花开将尔当夫人。
436.032 【酬王十八、李大见招游山】白居易
自怜幽会心期阻，复愧嘉招书信频。
王事牵身去不得，满山松雪属他人。
436.033 【县南花下醉中留刘五】白居易
百岁几回同酩酊，一年今日最芳菲。
愿将花赠天台女，留取刘郎到夜归。
436.034 【宿杨家】白居易
杨氏弟兄俱醉卧，披衣独起下高斋。
夜深不语中庭立，月照藤花影上阶。
436.035 【醉中留别杨六兄弟（三月二十日别）】白居易
春初携手春深散，无日花间不醉狂。
别后何人堪共醉，犹残十日好风光。
436.036 【醉中归盩厔】白居易
金光门外昆明路，半醉腾腾信马回。
数日非关王事系，牡丹花尽始归来。
436.037 【游云居寺，赠穆三十六地主】白居易
乱峰深处云居路，共蹋花行独惜春。
胜地本来无定主，大都山属爱山人。
436.038 【和王十八蔷薇涧花时有怀萧侍御兼见赠】白居易
霄汉风尘俱是系，蔷薇花委故山深。
怜君独向涧中立，一把红芳三处心。
436.039 【再因公事到骆口驿】白居易
今年到时夏云白，去年来时秋树红。
两度见山心有愧，皆因王事到山中。
436.040 【期李二十文略、王十八质夫不至，独宿仙游寺】白居易
文略也从牵吏役，质夫何故恋嚣尘。
始知解爱山中宿，千万人中无一人。
436.041 【酬赵秀才赠新登科诸先辈】白居易
莫羡蓬莱鸾鹤侣，道成羽翼自生身。
君看名在丹台者，尽是人间修道人。
436.042 【过天门街】白居易
雪尽终南又欲春，遥怜翠色对红尘。
千车万马九衢上，回首看山无一人。
436.043 【惜玉蕊花，有怀集贤王校书起】白居易
芳意将阑风又吹，白云离叶雪辞枝。
集贤雠校无闲日，落尽瑶花君不知。
436.044 【春送卢秀才下第游太原谒严尚书】白居易
未将时会合，且与俗浮沉。鸿养青冥翮，蛟潜云雨心。
烟郊春别远，风碛暮程深。墨客投何处，并州旧翰林。
436.045 【长安送柳大东归】白居易
白社羁游伴，青门远别离。浮名相引住，归路不同归。
436.046 【送文畅上人东游】白居易
得道即无著，随缘西复东。貌依年腊老，心到夜禅空。
山宿驯溪虎，江行滤水虫。悠悠尘客思，春满碧云中。
436.047 【社日关路作】白居易
晚景函关路，凉风社日天。青岩新有燕，红树欲无蝉。
愁立驿楼上，厌行官堠前。萧条秋兴苦，渐近二毛年。
436.048 【重到毓村宅有感】白居易
欲入中门泪满巾，庭花无主两回春。
轩窗帘幕皆依旧，只是堂前欠一人。
436.049 【乱后过流沟寺】白居易
九月徐州新战后，悲风杀气满山河。
唯有流沟山下寺，门前依旧白云多。
436.050 【叹发落】白居易
多病多愁心自知，行年未老发先衰。
随梳落去何须惜，不落终须变作丝。
436.051 【留别吴七正字】白居易
成名共记甲科上，署吏同登芸阁间。
唯是尘心殊道性，秋蓬常转水长闲。
436.052 【除夜宿洺州】白居易
家寄关西住，身为河北游。萧条岁除夜，旅泊在洺州。
436.053 【邯郸冬至夜思家】白居易
邯郸驿里逢冬至，抱膝灯前影伴身。
想得家中夜深坐，还应说著远行人。
436.054 【冬至夜怀湘灵】白居易
艳质无由见，寒衾不可亲。何堪最长夜，俱作独眠人。
436.055 【感故张仆射诸妓】白居易
黄金不惜买蛾眉，拣得如花三四枝。
歌舞教成心力尽，一朝身去不相随。
436.056 【游仙游山】白居易
暗将心地出人间，五六年来人怪闲。
自嫌恋著未全尽，犹爱云泉多在山。
436.057 【见尹公亮新诗，偶赠绝句】白居易
袖里新诗十首馀，吟看句句是琼琚。
如何持此将干谒，不及公卿一字书。
436.058 【长安闲居】白居易
风竹松烟昼掩关，意中长似在深山。
无人不怪长安住，何独朝朝暮暮间。
436.059 【早春独游曲江（时为校书郎）】白居易
散职无羁束，羸骖少送迎。朝从直城出，春傍曲江行。
风起池东暖，云开山北晴。冰销泉脉动，雪尽草芽生。
露杏红初坼，烟杨绿未成。影迟新度雁，声涩欲啼莺。
闲地心俱静，韶光眼共明。酒狂怜性逸，药效喜身轻。
慵慢疏人事，幽栖逐野情。回看芸阁笑，不似有浮名。
436.060 【秘书省中忆旧山】白居易
厌从薄宦校青简，悔别故山思白云。
犹喜兰台非傲吏，归时应免动移文。
436.061 【凉夜有怀（自此后诗并未应举时作）】白居易
清风吹枕席，白露湿衣裳。好是相亲夜，漏迟天气凉。
436.062 【送武士曹归蜀（士曹即武中丞兄）】白居易
花落鸟嘤嘤，南归称野情。月宜秦岭宿，春好蜀江行。
乡路通云栈，郊扉近锦城。乌台陟冈送，人羡别时荣。
436.063 【江南送北客，因凭寄徐州兄弟书（时年十五）】白居易
故园望断欲何如，楚水吴山万里馀。
今日因君访兄弟，数行乡泪一封书。
436.064 【赋得古原草送别】白居易
离离原上草，一岁一枯荣。野火烧不尽，春风吹又生。
远芳侵古道，晴翠接荒城。又送王孙去，萋萋满别情。
436.065 【夜哭李夷道】白居易
逝者绝影响，空庭朝复昏。家人哀临毕，夜锁寿堂门。
无妻无子何人葬，空见铭旌向月翻。
436.066 【病中作（时年十八）】白居易
久为劳生事，不学摄生道。年少已多病，此身岂堪老。
436.067 【秋江晚泊】白居易
扁舟泊云岛，倚棹念乡国。四望不见人，烟江澹秋色。
客心贫易动，日入愁未息。
436.068 【旅次景空寺宿幽上人院】白居易
不与人境接，寺门开向山。暮钟寒鸟聚，秋雨病僧闲。
月隐云树外，萤飞廊宇间。幸投花界宿，暂得静心颜。
436.069 【长安正月十五日】白居易
喧喧车骑帝王州，羁病无心逐胜游。
明月春风三五夜，万人行乐一人愁。
436.070 【过高将军墓】白居易
原上新坟委一身，城中旧宅有何人。妓堂宾阁无归日，
野草山花又欲春。门客空将感恩泪，白杨风里一沾巾。
436.071 【寒食卧病】白居易
病逢佳节长叹息，春雨濛濛榆柳色。羸坐全非旧日容，
扶行半是他人力。喧喧里巷蹋青归，笑闭柴门度寒食。
436.072 【宿桐庐馆，同崔存度醉后作】白居易
江海漂漂共旅游，一尊相劝散穷愁。
夜深醒后愁还在，雨滴梧桐山馆秋。
436.073 【江楼望归（时避难在越中）】白居易
满眼云水色，月明楼上人。旅愁春入越，乡梦夜归秦。
道路通荒服，田园隔虏尘。悠悠沧海畔，十载避黄巾。
436.074 【除夜寄弟妹】白居易
感时思弟妹，不寐百忧生。万里经年别，孤灯此夜情。
病容非旧日，归思逼新正。早晚重欢会，羁离各长成。
436.075 【寒食月夜】白居易
风香露重梨花湿，草舍无灯愁未入。
南邻北里歌吹时，独倚柴门月中立。
436.076 【感芍药花，寄正一上人】白居易
今日阶前红芍药，几花欲老几花新。开时不解比色相，
落后始知如幻身。空门此去几多地，欲把残花问上人。
436.077 【晚秋闲居】白居易
地僻门深少送迎，披衣闲坐养幽情。
秋庭不扫携藤杖，闲蹋梧桐黄叶行。
436.078 【秋暮郊居书怀】白居易
郊居人事少，昼卧对林峦。穷巷厌多雨，贫家愁早寒。
葛衣秋未换，书卷病仍看。若问生涯计，前溪一钓竿。
436.079 【为薛台悼亡】白居易
半死梧桐老病身，重泉一念一伤神。
手携稚子夜归院，月冷空房不见人。
436.080 【途中寒食】白居易
路旁寒食行人尽，独占春愁在路旁。
马上垂鞭愁不语，风吹百草野田香。
436.081 【题流沟寺古松】白居易
烟叶葱茏苍麈尾，霜皮剥落紫龙鳞。
欲知松老看尘壁，死却题诗几许人。
436.082 【感月悲逝者】白居易
存亡感月一潸然，月色今宵似往年。
何处曾经同望月，樱桃树下后堂前。
436.083 【代邻叟言怀】白居易
人生何事心无定，宿昔如今意不同。
宿昔愁身不得老，如今恨作白头翁。
436.084 【自河南经乱关内阻饥兄弟离散各在一处…符离及下邽弟妹】白居易
时难年饥世业空，弟兄羁旅各西东。田园寥落干戈后，
骨肉流离道路中。吊影分为千里雁，辞根散作九秋蓬。
共看明月应垂泪，一夜乡心五处同。
436.085 【长安早春旅怀】白居易
轩车歌吹喧都邑，中有一人向隅立。夜深明月卷帘愁，
日暮青山望乡泣。风吹新绿草芽坼，雨洒轻黄柳条湿。
此生知负少年春，不展愁眉欲三十。
436.086 【寒闺夜】白居易
夜半衾裯冷，孤眠懒未能。笼香销尽火，巾泪滴成冰。
为惜影相伴，通宵不灭灯。
436.087 【寄湘灵】白居易
泪眼凌寒冻不流，每经高处即回头。
遥知别后西楼上，应凭栏干独自愁。
436.088 【冬至宿杨梅馆】白居易
十一月中长至夜，三千里外远行人。
若为独宿杨梅馆，冷枕单床一病身。
436.089 【临江送夏瞻（瞻年七十馀）】白居易
悲君老别我沾巾，七十无家万里身。
愁见舟行风又起，白头浪里白头人。
436.090 【冬夜示敏巢（时在东都宅）】白居易
炉火欲销灯欲尽，夜长相对百忧生。
他时诸处重相见，莫忘今宵灯下情。
436.091 【客中守岁（在柳家庄）】白居易
守岁尊无酒，思乡泪满巾。始知为客苦，不及在家贫。
畏老偏惊节，防愁预恶春。故园今夜里，应念未归人。
436.092 【问淮水】白居易
自嗟名利客，扰扰在人间。何事长淮水，东流亦不闲。
436.093 【宿樟亭驿】白居易
夜半樟亭驿，愁人起望乡。月明何所见，潮水白茫茫。
436.094 【及第后忆旧山】白居易
偶献子虚登上第，却吟招隐忆中林。
春萝秋桂莫惆怅，纵有浮名不系心。
436.095 【题李次云窗竹】白居易
不用裁为鸣凤管，不须截作钓鱼竿。
千花百草凋零后，留向纷纷雪里看。
436.096 【花下自劝酒】白居易
酒盏酌来须满满，花枝看即落纷纷。
莫言三十是年少，百岁三分已一分。
436.097 【题李十一东亭】白居易
相思夕上松台立，蛩思蝉声满耳秋。
惆怅东亭风月好，主人今夜在鄜州。
436.098 【春村】白居易
二月村园暖，桑间戴胜飞。农夫舂旧谷，蚕妾捣新衣。
牛马因风远，鸡豚过社稀。黄昏林下路，鼓笛赛神归。
436.099 【题施山人野居】白居易
得道应无著，谋生亦不妨。春泥秧稻暖，夜火焙茶香。
水巷风尘少，松斋日月长。高闲真是贵，何处觅侯王。
