第782卷 員南溟 等
782.01 【禁中春松】員南溟
鬱郁貞松樹，陰陰在紫宸。蔥蘢偏近日，青翠更宜春。
雅韻風來起，輕煙霽後新。葉深棲語鶴，枝亞拂朝臣。
全節長依地，凌雲欲致身。山苗蔭不得，生植荷陶鈞。
782.02 【玉燭】員南溟
曆象璿璣正，休徵玉燭明。四時佳氣滿，五緯太階平。
律呂風光至，煙雲瑞色呈。年和知歲稔，道泰喜秋成。
寰海皇恩被，乾坤至化清。自憐同野老，帝力詎能名。
782.03 【文宣王廟古松】李胄
列植成均裏，分行古廟前。陰森非一日，蒼翠自何年。
寒影煙霜暗，晨光枝葉妍。近檐陰更靜，臨砌色相鮮。
每愧聞鐘磬，多慚接豆籩。更宜教胄子，於此學貞堅。
782.04 【華林園早梅】鄭述誠
曉日東樓路，林端見早梅。獨凌寒氣發，不逐衆花開。
素彩風前豔，韶光雪後催。蕊香沾紫陌，枝亞拂青苔。
止渴曾爲用，和羹舊有才。含情慾攀折，瞻望幾裴回。
782.05 【龍池春草】宋迪
鳳闕韶光遍，龍池草色勻。煙波全讓綠，堤柳不爭新。
翻葉迎紅日，飄香借白蘋。幽姿偏佔暮，芳意欲留春。
已勝生金埒，長思藉玉輪。翠華如見幸，正好及茲辰。
782.06 【龍池春草】万俟造
暖積龍池綠，晴連御苑春。迎風莖未偃，裛露色猶新。
苒苒分階砌，離離雜荇蘋。細叢依遠渚，疏影落輕淪。
遲引縈花蝶，偏宜拾翠人。那憐獻賦者，惆悵惜茲辰。
782.07 【貢院樓北新栽小松】錢衆仲
愛此凌霜操，移來獨佔春。貞心初得地，勁節始依人。
籠月煙猶薄，當軒色轉新。枝低無宿羽，葉靜不留塵。
每與芝蘭近，常慚雨露均。幸因逢顧盼，生植及茲辰。
782.08 【玉壺冰】錢衆仲
冬律初陰結，寒冰貯玉壺。霜姿雖異稟，虹氣亦相符。
對月光宜並，臨池影不孤。貞堅方共濟，同處豈殊途。
色瑩連城璧，形分照乘珠。提攜今在此，抱素節寧渝。
782.09 【潘安仁戴星看河陽花發】呂敞
行春潘令至，勤恤戴星光。爲政宵忘寢，臨人俗冀康。
曉花迎徑發，新蕊滿城香。秀色沾輕露，鮮輝麗早陽。
津橋見來往，空霧拂衣裳。桃李今無數，從茲願比方。
782.010 【龜茲聞鶯】呂敞
邊樹正參差，新鶯復陸離。嬌非胡俗變，啼是漢音移。
繡羽花間覆，繁聲風外吹。人言曾不辨，鳥語卻相知。
出谷情何寄，遷喬義取斯。今朝鄉陌伴，幾處坐高枝。
782.011 【好鳥鳴高枝】鄭袞
養翮非無待，遷喬信自卑。影高遲日度，聲遠好風隨。
雲拂千尋直，花催百囀奇。驚人時向晚，求友聽應知。
委質經三歲，先鳴在一枝。上林如可託，弱羽願差池。
782.012 【金谷園花發懷古】張公乂
今日春風至，花開石氏園。未全紅豔折，半與素光翻。
點綴疏林遍，微明古徑繁。窺臨鶯欲語，寂寞李無言。
谷變迷鋪錦，臺餘認樹萱。川流人事共，千載竟誰論。
782.013 【織鳥】張何
季春三月裏，戴勝下桑來。映日華冠動，迎風繡羽開。
候驚蠶事晚，織向女工裁。旅宿依花定，輕飛繞樹回。
欲過高閣柳，更拂小庭梅。所寄一枝在，寧憂弋者猜。
782.014 【出籠鶻】濮陽瓘
玉鏃分花袖，金鈴出彩籠。搖心長捧日，逸翰鎮生風。
一點青霄裏，千聲碧落中。星眸隨狡兔，霜爪落飛鴻。
每念提攜力，常懷搏擊功。以君能惠好，不敢沒遙空。
782.015 【試越裳貢白雉】王若巖
素翟宛昭彰，遙遙自越裳。冰晴朝映日，玉羽夜含霜。
歲月三年遠，山川九澤長。來從碧海路，入見白雲鄉。
作瑞興周後，登歌美漢皇。朝天資孝理，惠化且無疆。
782.016 【敕賜三相馬】張隨
上苑驊騮出，中宮詔命傳。九天班錫禮，三相代勞年。
顧主聲猶發，追風力正全。鳴珂龍闕下，噴玉鳳池前。
四足疑雲滅，雙瞳比鏡懸。爲因能致遠，今日表求賢。
782.017 【河中獻捷】張隨
叛將忘恩久，王師不戰通。凱歌千里內，喜氣二儀中。
寇盡條山下，兵回漢苑東。將軍初執訊，明主欲論功。
落日煙塵靜，寒郊壁壘空。蒼生幸無事，自此樂堯風。
782.018 【天驥呈材】徐仁嗣
至德符天道，龍媒應聖明。追風奇質異，噴玉彩毛輕。
躞蹀形難狀，連拳勢乍呈。效材矜逸態，絕影表殊名。
岐路寧辭遠，關山豈憚行。鹽車雖不駕，今日亦長鳴。
782.019 【天驥呈材】盧徵
異產應堯年，龍媒順制牽。權奇初得地，躞蹀欲行天。
詎假調金埒，寧須動玉鞭。嘶風深有戀，逐日定無前。
周滿誇常馭，燕昭恨不傳。應知流赭汗，來自海西偏。
782.020 【雪夜聽猿吟】顧偉
寒巖飛暮雪，絕壁夜猿吟。歷歷和羣雁，寥寥思客心。
繞枝猶避箭，過嶺卻投林。風冷聲偏苦，山寒響更深。
聽時無有定，靜裏固難尋。一宿扶桑月，聊看懷好音。
782.021 【寒蟬樹】沈鵬
一葉初飛日，寒蟬益易驚。入林慚織細，依樹愧身輕。
大幹時容息，喬枝或借鳴。心由飲露靜，響爲逐風清。
忝有翩翾分，應憐嘒唳聲。不知微薄影，早晚掛緌纓。
782.022 【臨川羨魚】薛少殷
曾是歸家客，今年且未旋。遊鱗方有待，織網豈能捐。
向水煙波夕，吟風歲月遷。莓苔生古岸，葭菼變清川。
不逐滄波叟，還宗內外篇。良辰難自擲，此日願忘筌。
782.023 【臨川羨魚】張元正
有客百愁侵，求魚正在今。廣川何渺漫，高岸幾登臨。
風水寧相阻，煙霞豈憚深。不應同逐鹿，詎肯比從禽。
結網非無力，忘筌自有心。永存芳餌在，佇立思沈沈。
