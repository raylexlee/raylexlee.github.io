第834卷 贯休
834.01 【寿春进祝圣七首·千载降祥】贯休
九天宫上圣，降世共昭回。万汇须亭毓，群仙送下来。
承乾当否极，庶事尽康哉。只有羲轩比，其馀不可陪。
834.02 【寿春进祝圣七首·文有武备】贯休
武宿与文星，常如掌上擎。孙吴机不动，周邵事多行。
旰食炉烟细，宵衣隙月明。还闻夔进曲，吹出泰阶平。
834.03 【寿春进祝圣七首·从谏如流】贯休
及溜龙鳞动，君臣道义深。万年轩后镜，一片汉高心。
北狄皆输款，南夷尽贡琛。从兹千万岁，枝叶玉森森。
834.04 【寿春进祝圣七首·搜扬草泽】贯休
俟时兼待价，垂棘出尘埃。仄席三旌切，移山万里来。
烟霞衣上落，阊阖雪中开。寿酒今朝进，无非出世才。
834.05 【寿春进祝圣七首·守在四夷】贯休
天将兴大蜀，有道遂君临。四塞同诸子，三边共一心。
闍婆香似雪，回鹘马如林。曾读前皇传，巍巍冠古今。
834.06 【寿春进祝圣七首·大兴三教】贯休
曈曈悬佛日，天俣动云韶。缝掖诸生集，麟洲羽客朝。
非烟生玉砌，御柳吐金条。击壤翁知否，吾皇即帝尧。
834.07 【寿春进祝圣七首·山呼万岁】贯休
声教无为日，山呼万岁声。隆隆如谷响，合合似雷鸣。
翠拔为天柱，根盘倚凤城。恭唯千万岁，岁岁致升平。
834.08 【早秋夜坐】贯休
微凉砧满城，林下石床平。发岂无端白，诗须出世清。
邻僧同树影，砌月浸蛩声。独自更深坐，无人知此情。
834.09 【早起】贯休
夜坐还早起，寂寥多病身。神清寻梦在，香极觉花新。
树露繁于雨，溪云动似人。又知何处客，轧轧转征轮。
834.010 【秋晚野步】贯休
闲步不觉远，萧萧木落初。诗情抛阃阈，江影动襟裾。
阁北鸿行出，霞西雨脚疏。金峰秋更好，乞取又何如。
834.011 【晚望】贯休
旷望危桥上，微吟落照前。烟霞浓浸海，川岳阔连天。
白鸟格不俗，孤云态可怜。终期将尔辈，归去旧江边。
834.012 【寄翰林陆学士】贯休
颜冉商参甲，鸾凰密勿才。帘垂仙鸟下，吟次圣人来。
宝辇千官捧，宫花九色开。何时重一见，为我话蓬莱。
834.013 【赠造微禅师院】贯休
薝卜气雍雍，门深圣泽重。七丝奔小蟹，五字逼雕龙。
药转红金鼎，茶开紫阁封。圭峰争去得，卿相日憧憧。
834.014 【南海晚望】贯休
海上聊一望，舶帆天际飞。狂蛮莫挂甲，圣主正垂衣。
风恶巨鱼出，山昏群獠归。无人知此意，吟到月腾辉。
834.015 【寄庐山大愿和尚】贯休
石上桂成丛，师庵在桂中。皆云习凿齿，未可扣真风。
雪洗香炉碧，霞藏瀑布红。何时甘露偈，一寄剡山东。
834.016 【怀薛尚书兼呈东阳王使君】贯休
得力未得力，高吟夏又残。二毛非自出，万事到诗难。
蝉见木叶落，雷将雨气寒。何妨槌琢后，更献至公看。
834.017 【上冯使君水晶数珠】贯休
泠泠瀑滴清，贯串有规程。将讽观空偈，全胜照乘明。
龙神多共惜，金玉比终轻。愿在玄晖手，常资物外情。
834.018 【送明觉大师兼寄郑山人】贯休
去去楞伽子，春深道路长。鸟啼青嶂险，花落紫衣香。
此去非馀事，还归内道场。凭师将老倒，一向说荥阳。
834.019 【庐山寻灵纪不遇】贯休
久别稀相见，深山道益孤。叶全离大朴，君尚在新吴。
钟嗄声飘驿，山顽气喷湖。留诗如和得，一望寄前途。
834.020 【题曹溪祖师堂】贯休
皎洁曹溪月，嵯峨七宝林。空传智药记，岂见祖禅心。
信衣非苎麻，白云无知音。大哉双峰溪，万古青沈沈。
834.021 【怀匡山道侣】贯休
常忆将吾友，穿云过瀑西。有碑皆读彻，无处不相携。
柽桂株株湿，猿猱个个啼。等闲成远别，窗月又如珪。
834.022 【怀卢延让（时延让新及第）】贯休
冥搜忍饥冻，嗟尔不能休。几叹不得力，到头还白头。
姓名归紫府，妻子在沧洲。又是蝉声也，如今何处游。
834.023 【春晚访镜湖方干】贯休
幽居湖北滨，相访值残春。路远诸峰雨，时多擉鳖人。
蒸花初酿酒，渔艇劣容身。莫讶频来此，伊余亦隐沦。
834.024 【秋过相思寺】贯休
见说相思寺，今来似有期。瘴乡终有出，天意固难欺。
昼雨先花岛，秋云挂戍旗。故人多在蜀，不去更何之。
