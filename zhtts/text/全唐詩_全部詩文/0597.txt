第585卷 刘驾
585.01 【皎皎词】刘驾
皎皎复皎皎，逢时即为好。高秋亦有花，不及当春草。
班姬入后宫，飞燕舞东风。青娥中夜起，长叹月明里。
585.02 【长安旅舍纾情投先达（一作长安抒怀寄知己）】刘驾
岐路不在地，马蹄徒苦辛。上国闻姓名，不如山中人。
大宅满六街，此身入谁门。愁心日散乱，有似空中尘。
白露下长安，百虫鸣草根。方当秋赋日，却忆归山村。
静女头欲白，良媒况我邻。无令苦长叹，长叹销人魂。
585.03 【送友下第游雁门】刘驾
相别灞水湄，夹水柳依依。我愿醉如死，不见君去时。
所诣星斗北，直行到犹迟。况复挈空囊，求人悲路岐。
北门记室贤，爱我学古诗。待君如待我，此事固不疑。
雁门春色外，四月雁未归。主人拂金台，延客夜开扉。
舒君郁郁怀，饮彼白玉卮。若不化女子，功名岂无期。
585.04 【读史】刘驾
平地见天涯，登高天更远。功名及所望，岐路又满眼。
万金买园林，千金修池馆。他人厌游览，身独恋轩冕。
唯有汉二疏，应觉还家晚。
585.05 【反贾客乐（乐府有贾客乐，今反之）】刘驾
无言贾客乐，贾客多无墓。行舟触风浪，尽入鱼腹去。
农夫更苦辛，所以羡尔身。
585.06 【送李垣先辈归嵩少旧居】刘驾
高秋灞浐路，游子多惨戚。君于此地行，独似寻春色。
文章满人口，高第非苟得。要路在长安，归山却为客。
□□□□□，狂歌罢叹息。我岂无故山，千里同外国。
585.07 【苦寒吟】刘驾
百泉冻皆咽，我吟寒更切。半夜倚乔松，不觉满衣雪。
竹竿有甘苦，我爱抱苦节。鸟声有悲欢，我爱口流血。
潘生若解吟，更早生白发。
585.08 【上巳日】刘驾
上巳曲江滨，喧于市朝路。相寻不见者，此地皆相遇。
日光去此远，翠幕张如雾。何事欢娱中，易觉春城暮。
物情重此节，不是爱芳树。明日花更多，何人肯回顾。
585.09 【春台】刘驾
台上树阴合，台前流水多。青春不出门，坐见野田花。
谁能学公子，走马逐香车。六街尘满衣，鼓绝方还家。
585.010 【钓台怀古】刘驾
澄流可濯缨，严子但垂纶。孤坐九层石，远笑清渭滨。
潜龙飞上天，四海岂无云。清气不零雨，安使洗尘氛。
我来吟高风，仿佛见斯人。江月尚皎皎，江石亦磷磷。
如何台下路，明日又迷津。
585.011 【励志（一作续励志）】刘驾
白发岂有情，贵贱同日生。二轮不暂驻，似趁长安程。
前堂吹参差，不作缑山声。后园植木槿，月照无馀英。
及时立功德，身后犹光明。仲尼亦为土，鲁人焉敢耕。
585.012 【桑妇】刘驾
墙下桑叶尽，春蚕半未老。城南路迢迢，今日起更早。
四邻无去伴，醉卧青楼晓。妾颜不如谁，所贵守妇道。
一春常在树，自觉身如鸟。归来见小姑，新妆弄百草。
585.013 【上马叹】刘驾
羸马行迟迟，顽童去我远。时时一回顾，不觉白日晚。
路傍豪家宅，楼上红妆满。十月庭花开，花前吹玉管。
君当未贵日，岂不常屯蹇。如何见布衣，忽若尘入眼。
布衣岂常贱，世事车轮转。
585.014 【唐乐府十首·送征夫】刘驾
昔送征夫苦，今送征夫乐。寒衣纵携去，应向归时著。
天子待功成，别造凌烟阁。
585.015 【唐乐府十首·输者讴】刘驾
挽粟上高山，高山若平地。力尽心不怨，同我家私事。
去者不遑宁，归者唱歌行。相逢古城下，立语天未明。
一身远出塞，十口无税征。
585.016 【唐乐府十首·吊西人】刘驾
河湟父老地，尽知归明主。将军入空城，城下吊黄土。
所愿边人耕，岁岁生禾黍。
585.017 【唐乐府十首·边军过】刘驾
城前兵马过，城里人高卧。官家自供给，畏我田产破。
健儿食肥肉，战马食新谷。食饱物有馀，所恨无两腹。
草青见军过，草白见军回。军回人更多，尽系西戎来。
585.018 【唐乐府十首·望归马】刘驾
东人望归马，马归莲峰下。莲峰与地平，亦不更征兵。
585.019 【唐乐府十首·祝河水】刘驾
河水清瀰瀰，照见远树枝。征人不饮马，再拜祝冯夷。
从今亿万岁，不见河浊时。
585.020 【唐乐府十首·田西边】刘驾
刀剑作锄犁，耕田古城下。高秋禾黍多，无地放羊马。
585.021 【唐乐府十首·昆山】刘驾
肯时玉为宝，昆山过不得。今时玉为尘，昆山入中国。
白玉尚如尘，谁肯爱金银。
585.022 【唐乐府十首·乐边人】刘驾
在乡身亦劳，在边腹亦饱。父兄若一处，任向边头老。
585.023 【唐乐府十首·献贺觞】刘驾
莫但取河湟，河湟非边疆。愿今日入处，亦似天中央。
天子寿万岁，再拜献此觞。
585.024 【且可怜行】刘驾
园中花自早，不信外无花。良人未朝去，先出登香车。
□□五□轮，满城闻呕哑。侍儿衣各别，头上金雀多。
只是一家人，路人疑千家。过后香满陌，直到春日斜。
今朝且可怜，莫问久如何。
585.025 【筑台词（汉武筑通天台，役者苦之）】刘驾
前杵与后杵，筑城声不住。我愿筑更高，得见秦皇墓。
585.026 【邻女】刘驾
君嫌邻女丑，取妇他乡县。料嫁与君人，亦为邻所贱。
菖蒲花可贵，只为人难见。
585.027 【山中夜坐】刘驾
半夜山雨过，起来满山月。落尽醉处花，荒沟水决决。
怆然惜春去，似与故人别。谁遣我多情，壮年无鬓发。
585.028 【秦娥】刘驾
秦娥十四五，面白于指爪。羞人夜采桑，惊起戴胜鸟。
585.029 【牧童】刘驾
牧童见客拜，山果怀中落。昼日驱牛归，前溪风雨恶。
585.030 【古出塞】刘驾
胡风不开花，四气多作雪。北人尚冻死，况我本南越。
古来犬羊地，巡狩无遗辙。九土耕不尽，武皇犹征伐。
中天有高阁，图画何时歇。坐恐塞上山，低于沙中骨。
585.031 【寄远】刘驾
雪花岂结子，徒满连理枝。嫁作征人妻，不得长相随。
去年君点行，贱妾是新姬。别早见未熟，入梦无定姿。
悄悄空闺中，蛩声绕罗帏。得书喜犹甚，况复见君时。
585.032 【下第后屏居长安，书怀寄太原从事】刘驾
刖足岂更长，良工隔千里。故山彭蠡上，归梦向汾水。
低摧神气尽，僮仆心亦耻。未达谁不然，达者心思此。
行年忽已壮，去老年更几。功名生不彰，身殁岂为鬼。
才看芳草歇，即叹凉风起。匹马未来期，嘶声尚在耳。
585.033 【早行】刘驾
马上续残梦，马嘶时复惊。心孤多所虞，僮仆近我行。
栖禽未分散，落月照古城。莫羡居者闲，冢边人已耕。
585.034 【青门路】刘驾
青门有归路，坦坦高槐下。贫贱自耻归，此地谁留我。
门开送客去，落日懒回马。旅食帝城中，不如远游者。
舟成于陆地，风水终相假。吾道谅如斯，立身无苟且。
585.035 【效古】刘驾
融融芳景和，杳杳春日斜。娇娆不自持，清唱嚬双蛾。
终曲翻成泣，新人下香车。新人且莫喜，故人曾如此。
燕赵犹生女，郎岂有终始。
585.036 【战城南】刘驾
城南征战多，城北无饥鸦。白骨马蹄下，谁言皆有家。
城前水声苦，倏忽流万古。莫争城外城，城里终闲土。
585.037 【曲江春霁】刘驾
宿雨洗秦树，旧花如新开。池边草未干，日照人马来。
马蹄踏流水，渐渐成尘埃。鸳鸯不敢下，飞绕岸东西。
此地喧仍旧，归人亦满街。
585.038 【赠先达】刘驾
终南苍翠好，未必如故山。心期在荣名，三载居长安。
昔蒙大雅匠，勉我工五言。业成时不重，辛苦只自怜。
皎皎机上丝，尽作秦筝弦。贫女皆罢织，富人岂不寒。
惊风起长波，浩浩何时还。待君当要路，一指王化源。
585.039 【有感】刘驾
弓剑不自行，难引河湟思。将军半夜饮，十里闻歌吹。
高门几世宅，舞袖仍新赐。谁遣一书来，灯前问边事。
585.040 【姑苏台（一作吴中怀古）】刘驾
勾践饮胆日，吴酒正满杯。笙歌入海云，声自姑苏来。
西施舞初罢，侍儿整金钗。众女不敢妒，自比泉下泥。
越鼓声腾腾，吴天隔尘埃。难将甬东地，更学会稽栖。
霸迹一朝尽，草中棠梨开。
585.041 【豪家】刘驾
九陌槐叶尽，青春在豪家。娇莺不出城，长宿庭上花。
高楼登夜半，已见南山多。恩深势自然，不是爱骄奢。
585.042 【山中有招】刘驾
朗朗山月出，尘中事由生。人心虽不闲，九陌夜无行。
学古以求闻，有如石上耕。齐姜早作妇，岂识闺中情。
何如此幽居，地僻人不争。嘉树自昔有，茅屋因我成。
取薪不出门，采药于前庭。春花虽无种，枕席芙蓉馨。
君来食葵藿，天爵岂不荣。
585.043 【空城雀】刘驾
饥啄空城土，莫近太仓粟。一粒未充肠，却入公子腹。
且吊城上骨，几曾害尔族。不闻庄辛语，今日寒芜绿。
585.044 【冯叟居】刘驾
天作冯叟居，山僧尚嫌僻。开门因两树，结宇倚翠壁。
溪南有微径，时遇采芝客。往往白云生，对面千里隔。
机忘若僮仆，常与猿鸟剧。晒药上小峰，庭深无日色。
自忘归乡里，不见新旧戚。累累子孙墓，秋风吹古柏。
585.045 【醒后】刘驾
醉卧芳草间，酒醒日落后。壶觞半倾覆，客去应已久。
不记折花时，何得花在手。
585.046 【弃妇】刘驾
回车在门前，欲上心更悲。路傍见花发，似妾初嫁时。
养蚕已成茧，织素犹在机。新人应笑此，何如画蛾眉。
昨日惜红颜，今日畏老迟。良媒去不远，此恨今告谁。
585.047 【送李殷游边（一作送李殷游西京）】刘驾
十年梦相识，一觏俄远别。征驾在我傍，草草意难说。
君居洞庭日，诗句满魏阙。如何万里来，青桂看人折。
行装不及备，西去偶然诀。孟夏出都门，红尘客衣热。
荒城见羊马，野馆具薇蕨。边境渐无虞，旅宿常待月。
西园置酒地，日夕簪裾列。壮志安可留，槐花樽前发。
585.048 【江村】刘驾
江水灌稻田，饥年稻亦熟。舟中爱桑麻，日午因成宿。
相承几十代，居止连茅屋。四邻不相离，安肯去骨肉。
书生说太苦，客路常在目。纵使富贵还，交亲几坟绿。
585.049 【出门】刘驾
出门羡他人，奔走如得涂。翻思他人意，与我或不殊。
以兹聊自安，默默行九衢。生计逐羸马，每出似移居。
客从我乡来，但得邻里书。田园几换主，梦归犹荷锄。
进犹希万一，退复何所如。况今辟公道，安得不踌躇。
585.050 【别道者】刘驾
自君入城市，北邙无新坟。始信壶中药，不落白杨根。
如何忽告归，蕣华还笑人。玉笙无遗音，怅望缑岭云。
585.051 【兰昌宫】刘驾
宫兰非瑶草，安得春长在。回首春又归，翠华不能待。
悲风生辇路，山川寂已晦。边恨在行人，行人无尽岁。
585.052 【送友人擢第东归】刘驾
同家楚天南，相识秦云西。古来悬弧义，岂顾子与妻。
携手践名场，正遇公道开。君荣我虽黜，感恩同所怀。
有马不复羸，有奴不复饥。灞岸秋草绿，却是还家时。
青门一瓢空，分手去迟迟。期君辙未平，我车继东归。
585.053 【久客】刘驾
久客心易足，主人有馀力。如何昨宵梦，到晓家山色。
南音入谁耳，曲尽头自白。
585.054 【秋夕】刘驾
促织灯下吟，灯光冷于水。乡魂坐中去，倚壁身如死。
求名为骨肉，骨肉万馀里。富贵在何时，离别今如此。
出门长叹息，月白西风起。
585.055 【效陶】刘驾
两曜无停驭，蓬壶应有墓。何况北邙山，只近市朝路。
大恢生死网，飞走无逃处。白发忽已新，红颜岂如故。
我有杯中物，可以消万虑。醉舞日婆娑，谁能记朝暮。
如求神仙药，阶下亦种黍。但使长兀然，始见天地祖。
585.056 【长门怨（一作张乔诗）】刘驾
御泉长绕凤凰楼，只是恩波别处流。
闲揲舞衣归未得，夜来砧杵六宫秋。
585.057 【苦寒行】刘驾
严寒动八荒，刺刺无休时。阳乌不自暖，雪压扶桑枝。
岁暮寒益壮，青春安得归。朔雁到南海，越禽何处飞。
谁言贫士叹，不为身无衣。
585.058 【琪树下因吟六韵呈先达者】刘驾
举世爱嘉树，此树何人识。清秋远山意，偶向亭际得。
奇柯交若斗，珍叶密如织。尘中尚青葱，更想尘外色。
所宜巢三鸟，影入瑶池碧。移根岂无时，一问紫烟客。
585.059 【送人登第东归】刘驾
学古既到古，反求鉴者难。见诗未识君，疑生建安前。
海畔岂无家，终难成故山。得失虽由命，世途多险艰。
我皇追古风，文柄付大贤。此时如为君，果在甲科间。
晚达多早贵，举世咸为然。一夕颜却少，虽病心且安。
所居似清明，冷灶起新烟。高情懒行乐，花盛仆马前。
归程不淹留，指期到田园。香醪四邻熟，霜橘千株繁。
肯忆长安夜，论诗风雪寒。
585.060 【贾客词】刘驾
贾客灯下起，犹言发已迟。高山有疾路，暗行终不疑。
寇盗伏其路，猛兽来相追。金玉四散去，空囊委路岐。
扬州有大宅，白骨无地归。少妇当此日，对镜弄花枝。
585.061 【塞下曲】刘驾
勒兵辽水边，风急卷旌旃。绝塞阴无草，平沙去尽天。
下营看斗建，传号信狼烟。圣代书青史，当时破虏年。
585.062 【春夜二首（后首一作秋怀）】刘驾
一别杜陵归未期，只凭魂梦接亲知。
近来欲睡兼难睡，夜夜夜深闻子规。
几岁干戈阻路岐，忆山心切与心违。
时难何处披衷抱，日日日斜空醉归。
585.063 【郪中感怀】刘驾
顷年曾住此中来，今日重游事可哀。
忆得几家欢宴处，家家家业尽成灰。
585.064 【晓登迎春阁】刘驾
未栉凭栏眺锦城，烟笼万井二江明。
香风满阁花满树，树树树梢啼晓莺。
585.065 【白髭】刘驾
到处逢人求至药，几回染了又成丝。
素丝易染髭难染，墨翟当年合泣髭。
585.066 【送卢使君赴夔州】刘驾
铙管随征旆，高秋上远巴。白波连雾雨，青壁断蒹葭。
凭几双瞳静，登楼万井斜。政成知俗变，当应画轮车。
585.067 【望月】刘驾
清秋新霁与君同，江上高楼倚碧空。
酒尽露零宾客散，更更更漏月明中。
585.068 【古意】刘驾
蒲帆出浦去，但见浦边树。不如马行郎，马迹犹在路。
大舟不相载，买宅令委住。莫道留金多，本非爱郎富。
