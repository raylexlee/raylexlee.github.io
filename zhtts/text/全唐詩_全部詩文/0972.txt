第866卷 吟
866.01 【吟】九華山白衣
澗水潺潺聲不絕，溪壟茫茫野花發。
自去自來人不知，歸時唯對空山月。
866.02 【詩】田達誠宅鬼
天然與我一靈通，還與人間事不同。
要識吾家真姓字，天地南頭一段紅。
866.03 【秋夜吟】長安中鬼
六街鼓歇行人絕，九衢茫茫室有月（吟）。 —
九衢生人何勞勞，長安土盡槐根高（和）。—
866.04 【題窗上詩】隔窗鬼
何人窗下讀書聲，南鬥闌干北斗橫。
千里思家歸不得，春風腸斷石頭城。
866.05 【柱上詩】巴陵館鬼
爺孃送我青楓根，不記青楓幾回落。
當時手刺衣上花，今日爲灰不堪著。
866.06 【留別安鳳】徐侃
君寄長安久，恥不還故鄉。我別長安去，切在慰高堂。
不意與離恨，泉下亦難忘。
866.07 【附：安鳳贈別徐侃】安鳳
一自離鄉國，十年在鹹秦。泣盡卞和血，不逢一故人。
今日舊友別，羞此漂泊身。離情吟詩處，麻衣掩淚頻。
淚別各分袂，且及來年春。
866.08 【述懷】商山客死生
家住驛北路，百里無四鄰。往來不相問，寂寂山家春。
南岡夜蕭蕭，青松與白楊。家人應有夢，遠客已無腸。
白草寒露裏，亂山明月中。是夕苦吟罷，寒燭與君同。
866.09 【續鄭郊吟】冢中人
冢上兩竿竹，風吹常嫋嫋。—鄭郊
下有百年人，長眠不知曉。—冢中人
866.010 【題壁】崇聖寺鬼
禁菸佳節同遊此，正值酴醿夾岸香。
緬首十年前往事，強吟風景亂愁腸。
策馬暫尋原上路，落花芳草尚依然。
家亡國破一場夢，惆悵又逢寒食天。
866.011 【血書詩】任彥思家鬼
物類易遷變，我行人不見。珍重任彥思，相別日已遠。
866.012 【贈馬植】峽中白衣
截竹爲筒作笛吹，鳳凰池上鳳凰飛。
勞君更向黔南去，即是陶鈞萬類時。
866.013 【題芭蕉葉上】張仁寶
寒食家家盡禁菸，野棠風墜小花鈿。
如今空有孤魂夢，半在嘉陵半錦川。
866.014 【官坡館聯句】崔常侍
牀頭錦衾班復班，架上朱衣殷復殷。
空庭朗月閒復閒，夜長路遠山復山。
866.015 【亡後見形詩】李煜
異國非所志，煩勞殊清閒。驚濤千萬裏，無乃見鐘山。
866.016 【同鹿門少年馬紹隆冥遊詩·同望荊門】龐德公
千年故國歲華奔，一柱高臺已斷魂。
唯有峴亭清夜月，與君長嘯學蘇門。
866.017 【同鹿門少年馬紹隆冥遊詩·憶荊南】龐德公
高名宋玉遺閒麗，作賦蘭成絕盛才。
誰似遼東千歲鶴，倚天華表卻歸來。
866.018 【貽常夷詩】朱均
平生遊城郭，殂沒委荒榛。自我辭人世，不知秋與春。
牛羊久來牧，松柏幾成薪。分絕車馬好，甘隨狐兔羣。
何處清風至，君子幸爲鄰。烈烈盛名德，依依佇良賓。
千年何旦暮，一室動人神。喬木如在望，通衢良易遵。
高門儻無隔，向與析龍津。
866.019 【空館夜歌】夷陵女郎
明月清風，良宵會同。星河易翻，歡娛不終。
綠樽翠杓，爲君斟酌。今夕不飲，何時歡樂。
楊柳楊柳，嫋嫋隨風急。西樓美人春夢長，
繡簾斜卷千條入。
玉戶金缸，願陪君王。邯鄲宮中，金石絲簧。
衛女秦娥，左右成行。紈縞繽紛，翠眉紅妝。
王歡顧盼，爲王歌舞。願得君歡，常無災苦。
866.020 【贈夫詩三首】孔氏
不忿成故人，掩涕每盈巾。死生今有隔，相見永無因。
匣裏殘妝粉，留將與後人。黃泉無用處，恨作冢中塵。
有意懷男女，無情亦任君。欲知腸斷處，明月照孤墳。
866.021 【答夫詩二首（唐晅妻張氏）】張氏
不分殊幽顯，那堪異古今。陰陽徒自隔，聚散兩難心。
蘭階兔月斜，銀燭半含花。自憐長夜客，泉路以爲家。
866.022 【附：唐晅悼妻詩】唐晅
寢室悲長簟，妝樓泣鏡臺。獨悲桃李節，不共夜泉開。
魂兮若有感，彷彿夢中來。
常時華堂靜，笑語度更籌。恍惚人事改，冥寞委荒丘。
陽原歌薤露，陰壑惜藏舟。清夜妝臺月，空想畫眉愁。
866.023 【贈妻詩】唐晅
嶧陽桐半死，延津劍一沈。如何宿昔內，空負百年心。
866.024 【贈姊】韋璜
修短各有分，浮華亦非真。斷腸泉壤下，幽憂難具陳。
悽悽白楊風，日暮堪愁人。
866.025 【贈夫二首（題雲泉臺客韋璜）】韋璜
不得長相守，青春夭蕣華。舊遊今永已，泉路卻爲家。
早知離別切人心，悔作從來恩愛深。
黃泉冥寞雖長逝，白日屏帷還重尋。
866.026 【贈嫂（序雲阿嫂相疑留詩）】韋璜
赤心用盡爲相知，慮後防前只定疑。
案牘可申生節目，桃符雖聖欲何爲。
866.027 【與獨孤穆冥會詩】臨淄縣主
江都昔喪亂，闕下多構兵。豺虎恣吞噬，干戈日縱橫。
逆徒自外至，半夜開重城。膏血浸宮殿，刀槍倚檐楹。
今知從逆者，乃是公與卿。白刃污黃屋，邦家遂因傾。
疾風知勁草，世亂識忠臣。哀哀獨孤公，臨死乃結纓。
天地既板蕩，雲雷時未亨。今者二百載，幽懷猶未平。
山河風月古，陵寢露煙青。君子秉祖德，方垂忠烈名。
華軒一惠顧，土室以爲榮。丈夫立志操，存沒感其情。
求義若可託，誰能抱幽貞。（縣主贈穆）
皇天昔降禍，隋室若綴旒。患難在雙闕，干戈連九州。
出門皆凶豎，所向多逆謀。白日忽然暮，頹波不可收。
望夷既結釁，宗社亦貽羞。溫室兵始合，宮闈血已流。
憫哉吹簫子，悲啼下鳳樓。霜刃徒見逼，玉笄不可求。
羅襦遺侍者，粉黛成仇讎。邦國已淪覆，餘生誓不留。
英英將軍祖，獨以社稷憂。丹血濺黼扆，豐肌染戈矛。
今來見禾黍，盡日悲宗周。玉樹已寂寞，泉臺千萬秋。
感茲一顧重，願以死節酬。幽顯儻不昧，終焉契綢繆。
（穆答縣主）
平陽縣中樹，久作廣陵塵。不意何郎至，黃泉重見春。
（來家歌人詩）
金閨久無主，羅袂坐生塵。願作吹簫伴，同爲騎鳳人。
（穆諷縣主就禮）
朱軒下長路，青草啓孤墳。猶勝陽臺上，空看朝暮雲。
（縣主許穆詩）
露草芊芊，頹塋未遷。自我居此，於今幾年。與君先祖，
疇昔恩波。死生契闊，忽此相過。誰謂佳期，尋當別離。
俟君之北，攜手同歸。（縣主請遷葬詩）
伊彼維揚，在天一方。驅馬悠悠，忽來異鄉。情通幽顯，
獲此相見。義感疇昔，言存繾綣。清江桂洲，可以遨遊。
惟子之故，不遑淹留。（穆答縣主）
866.028 【與李章武贈答詩】王氏婦
怨鴦綺，知結幾千絲。別後尋交頸，應傷未別時。
（章武贈王氏鴛鴦綺）
捻指環，相思見環重相憶。願君永持玩，循環無終極。
（王氏答李章武白玉指環）
河漢已傾斜，神魂欲超越。願郎更回抱，終天從此訣。
（王氏贈別李章武）
分從幽顯隔，豈謂有佳期。寧辭重重別，所嘆去何之。
（章武答王氏）
昔辭懷後會，今別便終天。新悲與舊恨，千古閉窮泉。
（王氏再贈章武）
後期杳無約，前恨已相尋。別路無行信，何因得寄心。
（章武再答王氏）
水不西歸月暫圓，令人惆悵古城邊。蕭條明早分岐路，
知更相逢何歲年。（章武懷念王氏）
866.029 【附：李助爲章武賦】李助
石沈遼海闊，劍別楚天長。會合知無日，離心滿夕陽。
866.030 【與曾季衡冥會詩】王麗真
五原分袂真吳越燕拆鶯離芳草歇年少煙花處處春北邙空恨清秋月
莎草青青雁欲歸玉腮珠淚灑臨岐雲鬟飄去香風盡愁見鶯啼紅樹枝
866.031 【贈段何】客戶裏女子
樂廣清羸經幾年，奼娘相托不論錢。
輕盈妙質歸何處，惆悵碧樓紅玉鈿。
866.032 【湖城廳吟】密陀僧
黃帝上天時，鼎湖元在茲。七十二玉女，化作黃金芝。
866.033 【謝王軒】西施
妾自吳宮還越國，素衣千載無人識。
當時心比金石堅，今日爲君堅不得。
866.034 【附：王軒題西施石詩】王軒
嶺上千峯秀，江邊細草春。今逢浣紗石，不見浣紗人。
866.035 【附：軒詩】王軒
佳人去千載，溪山久寂寞。野水浮白煙，巖花自開落。
猿鳥舊清音，風月閒樓閣。無語立斜陽，幽情入天幕。
866.036 【西施詩】西施
高花巖外曉相鮮，幽鳥雨中啼不歇。
紅雲飛過大江西，從此人間怨風月。
866.037 【附：軒詩】王軒
當時計拙笑將軍，何事安邦賴美人。
一自仙葩入吳國，從茲越國更無春。
866.038 【西施詩】西施
雲霞出沒羣峯外，鷗鳥浮沈一水間。
一自越兵齊振地，夢魂不到虎丘山。
866.039 【與蕭曠冥會詩（甄后留別蕭曠）】甄后
玉箸凝腮憶魏宮，朱弦一弄洗清風。
明晨追賞應愁寂，沙渚煙銷翠羽空。
866.040 【與蕭曠冥會詩（織綃女詩）】織綃女
織綃泉底少歡娛，更勸蕭郎盡酒壺。
愁見玉琴彈別鶴，又將清淚滴真珠。
866.041 【與蕭曠冥會詩（蕭曠答詩）】蕭曠
紅蘭吐豔間夭桃，自喜尋芳數已遭。
珠珮鵲橋從此斷，遙天空恨碧雲高。
866.042 【五原夜吟】沙磧女子
雲鬟消盡轉蓬稀，埋骨窮荒失所依。
牧馬不嘶沙月白，孤魂空逐雁南飛。
866.043 【與顏濬冥會詩】陳宮妃嬪
秋草荒臺響夜蛩，白楊凋盡減悲風。
彩箋曾擘欺江總，綺閣塵消玉樹空。
寶閣排雲稱望仙，五雲高豔擁朝天。
清溪猶有當時月，應照瓊花綻綺筵。
素魄初圓恨翠娥，繁華濃豔竟如何。
南朝唯有長江水，依舊門前作逝波。
簫管清吟怨麗華，秋江寒月綺窗斜。
慚非後主題箋客，得見臨春閣上花。
866.044 【驛樓誦詩】湘中女子
紅樹醉秋色，碧溪彈夜弦。佳期不可再，風雨杳如年。
866.045 【贈楊蘊中】薛濤
玉漏聲長燈耿耿，東牆西牆時見影。
月明窗外子規啼，忍使孤魂愁夜永。
866.046 【葬後見形詩】張太華
獨臥經秋墮鬢蟬，白楊風起不成眠。
尋思往日椒房寵，淚溼夜襟損翠鈿。
866.047 【謝李若衝】張太華
符吏匆匆叩夜扃，便隨金簡出幽冥。
蒙師薦拔恩非淺，領得生神九過經。
866.048 【幽恨詩】安邑坊女
卜得上峽日，秋江風浪多。巴陵一夜雨，腸斷木蘭歌。
866.049 【和檢詩】韋檢亡姬
春雨濛濛不見天，家家門外柳和煙。
如今腸斷空垂淚，歡笑重追別有年。
866.050 【附：檢悼亡姬詩】韋檢
寶劍化龍歸碧落，嫦娥隨月下黃泉。
一杯酒向青春晚，寂寞書窗恨獨眠。
866.051 【夢後自題】韋檢
白浪漫漫去不回，浮雲飛盡日西頹。
始皇陵上千年樹，銀鴨金鳧也變灰。
866.052 【與夫同詠詩】蘇檢妻
楚水平如鏡，週迴白鳥飛。金陵幾多地，一去不知歸。
866.053 【與夫同詠詩】蘇檢
還吳東去過澄城，樓上清風酒半醒。
想得到家春已暮，海棠千樹已凋零。
866.054 【冥會詩】宮嬪
爭不逢人話此身，此身長夜不知春。
自從國破家亡後，隴上惟添芳草新。
休說人間恨戀多，況逢佳客此相過。
堂中縱有千般樂，爭及陽春一曲歌。
幽谷窮花似妾身，縱懷香豔吐無因。
多情公子能相訪，應解迴風暫借春。
恩情未足曉光催，數朵眠花未得開。
卻羨一雙金扼臂，得隨人世出將來。
866.055 【與謝翱贈答詩】金車美人
陽臺後會杳無期，碧樹煙深玉漏遲。
半夜香風滿庭月，花前空賦別離詩。
相思無路莫相思，風裏花開只片時。
惆悵金閨卻歸去，曉鶯啼斷綠楊枝。
一紙華箋灑碧雲，餘香猶在墨猶新。空添滿目淒涼事，
不見三山縹緲人。斜月照衣今夜夢，落花啼鳥去年春。
紅閨更有堪愁處，窗上蟲絲几上塵。
惆悵佳期一夢中，武陵春色盡成空。欲知離別偏堪恨，
只爲音塵兩不通。愁態上眉凝淺綠，淚痕侵臉落輕紅。
雙輪暫與王孫駐，明日西馳又向東。
866.056 【贈朋詩】魏朋妻
孤墳臨清江，每睹白日晚。松影搖長風，蟾光落巖甸。
故鄉千里餘，親戚罕相見。望望空雲山，哀哀淚如霰。
恨爲泉臺客，復此異鄉縣。願言敦疇昔，勿以棄疵賤。
866.057 【題明月堂二首】劉氏亡婦
蟬鬢驚秋華髮新，可憐紅隙盡埃塵。
西山一夢何年覺，明月堂前不見人。
玉鉤風急響丁東，回首西山似夢中。
明月堂前人不到，庭前一夜老秋風。
866.058 【詩（金陵黃進士夢遇臺城故妓，自雲今爲吳神樂部）】故臺城妓
歌罷玉樓月，舞殘金縷衣。勻鈿收迸節，斂黛別重闈。
網斷蛛猶織，梁春燕不歸。那堪回首處，江步野棠飛。
866.059 【金陵詞】故臺城妓
宮中細草香紅溼，宮內纖腰碧窗泣。
唯有虹梁春燕雛，猶傍珠簾玉鉤立。
866.060 【示宋善威】無名女鬼
月落三株樹，日映九重天。良夜歡宴罷，暫別庚申年。
866.061 【詩】無名鬼
江上檣竿一百尺，山中樓臺十二重。
山僧樓上望江上，指點檣竿笑殺儂。
仙人未必便仙去，還在人間人不知。
手把白鬚從兩鹿，相逢卻問姓名誰。
866.062 【句】穠華
柏堂新成樂未央，回來回去繞裴郎。
866.063 【句】張守中
薄命蘇秦頻去國，多情潘岳旋興悲。
今夜若棲芳草徑，爲傳幽意達王孫。（詠蝶）
866.064 【句】無名鬼
芫花半落，松風晚清。
