第817卷 皎然
817.01 【奉和顏使君真卿與陸處士羽登妙喜寺三癸亭】皎然
秋意西山多，列岑縈左次。繕亭歷三癸，疏趾鄰什寺。
元化隱靈蹤，始君啓高誄。誅榛養翹楚，鞭草理芳穗。
俯砌披水容，逼天掃峯翠。境新耳目換，物遠風煙異。
倚石忘世情，援雲得真意。嘉林幸勿剪，禪侶欣可庇。
衛法大臣過，佐遊羣英萃。龍池護清澈，虎節到深邃。
徒想嵊頂期，於今沒遺記。
817.02 【奉陪陸使君長源、裴端公樞春遊東西武丘寺】皎然
雲水夾雙剎，遙疑湧平陂。入門見藏山，元化何由窺。
曳組探詭怪，停驄訪幽奇。情高氣爲爽，德暖春亦隨。
瑤草自的皪，蕙樓爭蔽虧。金精落壞陵，劍彩沈古池。
一覽匝天界，中峯步未移。應嘉生公石，列坐援松枝。
817.03 【奉和陸使君長源夏月遊太湖（此時公權領湖州）】皎然
庾公心曠遠，府事局耳目。遂與南湖遊，虛襟滌煩燠。
始知皇天意，積水在亭育。細流信不讓，動物欣所蓄。
萬頃合天容，洗然無雲族。峭蒨矚仙嶺，超遙隨明牧。
知公愛澄清，波靜氣亦肅。已見橫流極，況聞長鯨戮。
中洲暫採蘋，南郡思剖竹。向夕分好風，飄然送歸舳。
817.04 【奉和崔中丞使君論李侍御萼登爛柯山宿石橋寺效小謝體】皎然
常愛謝公郡，幽期願相從。果回青驄臆，共躡玄仙蹤。
靈境若彷彿，爛柯思再逢。飛樑丹霞接，古局蒼苔封。
往想冥昧理，誰親冰雪容。蕙樓聳空界，蓮宇開中峯。
昔化沖虛鶴，今藏護法龍。雲窺香樹沓，月見色天重。
永夜寄岑寂，清言滌心胸。盛遊千年後，書在巖中松。
817.05 【同顏使君真卿、李侍御萼遊法華寺登鳳翅山望太湖】皎然
雙峯開鳳翅，秀出南湖州。地勢抱郊樹，山威增郡樓。
正逢周柱史，來會魯諸侯。緩步凌彩蒨，清鐃發颼飀。
披雲得靈境，拂石臨芳洲。積翠遙空碧，含風廣澤秋。
蕭辰資麗思，高論驚精修。何似鐘山集，徵文及惠休。
817.06 【奉陪陸使君長源諸公遊支硎寺（寺即支公學道處）】皎然
嘗覽高逸傳，山僧有遺蹤。佐遊繼雅篇，嘉會何由逢。
塵世即下界，色天當上峯。春暉遍衆草，寒色留高松。
繚繞彩雲合，參差綺樓重。瓊葩灑巾舄，石瀃清心胸。
靈境若可託，道情知所從。
817.07 【奉陪鄭使君諤遊太湖至洞庭山登上真觀卻望湖水】皎然
郡齋得無事，放舟下南湖。湖中見仙邸，果與心賞俱。
不遠風物變，忽如寰宇殊。背雲視層崖，別是登蓬壺。
突兀盤水府，參差沓天衢。回瞻平蕪盡，洪流豁中區。
氣吞江山勢，色淨氛靄無。靈長習水德，勝勢當地樞。
朝宗動歸心，萬里思鴻途。
817.08 【奉和袁使君高，郡中新亭會張鍊師晝會二上人】皎然
置亭隱城堞，事簡跡易幽。公性崇儉素，雅才非廣求。
傍檐竹雨清，拂案杉風秋。不移府中步，登茲如遠遊。
坐覺詩思高，俯知物役休。虛寂偶禪子，逍遙親道流。
更聞臨川作，下節安能酬。
817.09 【奉和陸使君長源水堂納涼效曹劉體】皎然
柳家陶暑亭，意遠不可齊。煩襟蕩朱弦，高步援綠荑。
愛公滿亭客，來是清風攜。瀅渟前溪上，曠望古郡西。
六月正中伏，水軒氣常悽。野香襲荷芰，道性親鳧鷖。
禪子顧惠休，逸民重劉黎。乃知高世量，不以出處暌。
817.010 【夏日奉陪陸使君長源公堂集】皎然
府中自清遠，六月高梧間。寥亮泛雅瑟，逍遙扣玄關。
嶺雲與人靜，庭鶴隨公閒。動息諒兼遂，茲情即東山。
817.011 【九日和於使君思上京親故】皎然
霽景滿水國，我公望江城。碧山與黃花，爛熳多秋情。
搖落見松柏，歲寒比忠貞。歡娛在鴻都，是日思朝英。
817.012 【伏日就湯評事衡湖上避暑】皎然
大火方燥石，停雲晝亦收。將從賞心侶，寸景難遠遊。
擁幾苦炎伏，出門望汀洲。回溪照軒宇，廣陌臨梧楸。
釋悶命雅瑟，放情思亂流。更持無生論，可以清煩憂。
817.013 【奉和顏使君真卿修《韻海》畢會諸文士東堂重校】皎然
外學宗碩儒，遊焉從後進。恃以仁恕廣，不學門欄峻。
著書裨理化，奉上表誠信。探討始河圖，紛綸歸海韻。
親承大匠琢，況睹頹波振。錯簡記鉛槧，閱書移玉鎮。
曷由旌不朽，盛美流歌引。
817.014 【喜義興權明府自君山至，集陸處士羽青塘別業】皎然
應難久辭秩，暫寄君陽隱。已見縣名花，會逢闈是粉。
本自尋人至，寧因看竹引。身關白雲多，門佔春山盡。
最賞無事心，籬邊釣溪近。
817.015 【夏日集李司直縱溪齋】皎然
修景屬良會，遠飆生煩襟。泄雲收淨綠，衆木積芳陰。
疏滌府中務，迢遙湖上心。習閒得招我，賞夜宜泛琴。
山近資性靜，月來寄情深。澹然若事外，豈藉隳華簪。
817.016 【夏日題桐廬楊明府納涼山齋】皎然
陶家無炎暑，自有林中峯。席上落山影，桐梢回水容。
放懷涼風至，緩步清陰重。何事親堆案，猶多高世蹤。
817.017 【和楊明府早秋遊法華寺】皎然
釋事出縣閤，初聞茲山靈。寺扉隱天色，影剎遙丁丁。
碧峯委合沓，香蔓垂蓂苓。清景爲公有，放曠雲邊亭。
秋賞石潭潔，夜嘉杉月清。誦空性不昧，助道跡又經。
是以於物理，紛然若未形。移來字人要，全與此道冥。
817.018 【宿道士觀】皎然
古觀秋木秀，冷然屬鮮飆。瓊葩被修蔓，柏實滿寒條。
影殿山寂寂，寥天月昭昭。幽期寄仙侶，習定至中宵。
清佩聞虛步，真官方宿朝。
817.019 【冬日天井西峯張鍊師所居】皎然
採薪逢野泉，漸見棲閒所。坎坎山上聲，幽幽林中語。
仙鄉何代隱，鄉服言亦楚。開水淨藥苗，掃雪候山侶。
零葉聚敗籬，幽花積寒渚。冥冥孤鶴性，天外思輕舉。
817.020 【奉同顏使君真卿開元寺經藏院會觀樹文殊碑】皎然
萬國布殊私，千年降祖師。雁門傳法至，龍藏立言時。
故實刊周典，新聲播魯詩。六銖那更拂，劫石盡無期。
817.021 【奉同盧使君幼平遊精舍寺】皎然
影剎西方在，虛空翠色分。人天霽後見，猿鳥定中聞。
真界隱青壁，春山凌白雲。今朝石門會，千古仰斯文。
817.022 【奉同顏使君真卿、袁侍御駱駝橋玩月】皎然
山中常見月，不及共遊時。水上恐將缺，林端愛落遲。
烏驚憲府客，人詠鮑家詩。永夜南橋望，裴回若有期。
817.023 【和邢端公登臺春望句，句有春字之什】皎然
春日繡衣輕，春臺別有情。春煙間草色，春鳥隔花聲。
春樹亂無次，春山遙得名。春風正飄蕩，春甕莫須傾。
817.024 【經仙人渚即沈山下古人沈義白日升仙處】皎然
日月人間短，何時此得仙。古山春已盡，遺渚事空傳。
不見騰雲駕，徒臨洗藥泉。如今成逝水，翻使恨流年。
817.025 【獨遊二首】皎然
性野趣無端，春晴路又幹。逢泉破石弄，放鶴向雲看。
好僻誰相似，從狂我自安。芳洲亦有意，步上白沙灘。
臨水興不盡，虛舟可同嬉。還雲與歸鳥，若共山僧期。
世事吾不預，此心誰得知。西峯有禪老，應見獨遊時。
817.026 【遊溪待月】皎然
溪色思泛月，沿洄欲未歸。殘燈逢水店，疏磬憶山扉。
夜浦魚驚少，空林鵲繞稀。可中才望見，撩亂搗寒衣。
817.027 【西溪獨泛】皎然
道情何所寄，素舸漫流間。真性憐高鶴，無名羨野山。
經寒叢竹秀，人靜片雲閒。泛泛誰爲侶，唯應共月還。
817.028 【早秋陪韓明府泛阮元公溪】皎然
雨信清殘暑，蕭條古縣西。早涼生浦漵，秋意滿高低。
前事雖堆案，閒情得溯溪。何言戰未勝，空寂用還齊。
817.029 【九日陪顏使君真卿登水樓】皎然
重陽荊楚尚，高會此難陪。偶見登龍客，同遊戲馬臺。
風文向水疊，雲態擁歌回。持菊煩相問，捫襟愧不才。
817.030 【與盧孟明別後宿南湖對月】皎然
五湖生夜月，千里滿寒流。曠望煙霞盡，淒涼天地秋。
相思路渺渺，獨夢水悠悠。何處空江上，裴回送客舟。
817.031 【自義亭驛送李長史縱，夜泊臨平東湖】皎然
長亭賓馭散，岐路起悲風。千里勤王事，驅車明月中。
寒生洞庭水，夜度塞門鴻。處處堪傷別，歸來山又空。
817.032 【出遊】皎然
少時不見山，便覺無奇趣。狂發從亂歌，情來任閒步。
此心誰共證，笑看風吹樹。
817.033 【界石守風，望天竺、靈隱二寺】皎然
山頂東西寺，江中旦暮潮。歸心不可到，松路在青霄。
817.034 【奉和顏使君真卿修《韻海》畢，州中重宴】皎然
世學高南郡，身封盛魯邦。九流宗韻海，七字揖文江。
借賞雲歸堞，留歡月在窗。不知名教樂，千載與誰雙。
817.035 【晦日陪顏使君白蘋洲集】皎然
南朝分古郡，山水似湘東。堤月吳風在，湔裾楚客同。
桂寒初結旆，蘋小欲成叢。時晦佳遊促，高歌聽未終。
817.036 【冬至日陪裴端公使君清水堂集】皎然
亞歲崇佳宴，華軒照淥波。渚芳迎氣早，山翠向晴多。
推往知時訓，書祥辨政和。從公惜日短，留賞夜如何。
817.037 【陪盧判官水堂夜宴】皎然
暑氣當宵盡，裴回坐月前。靜依山堞近，涼入水扉偏。
久是棲林客，初逢佐幕賢。愛君高野意，烹茗釣淪漣。
817.038 【新秋同盧侍御、薛員外白蘋洲月夜】皎然
隔暑蘋洲近，迎涼欲泛舟。榮從憲府至，喜會夕郎遊。
氣奪滄浪色，風欺汗漫流。誰言三伏夜，獨此月前秋。
817.039 【夏日集裴錄事北亭避暑】皎然
前林夏雨歇，爲我生涼風。一室煩暑外，衆山清景中。
忘歸親野水，適性許雲鴻。蕭散都曹吏，還將靜者同。
817.040 【與王錄事會張徵君姊妹鍊師院玩雪兼懷清會上人】皎然
何意廉從事，還來會默仙。寒空驚雪遍，春意入歌偏。
瑤草三花發，瓊林七葉連。飄颻過柳寺，應滿譯經前。
817.041 【和李侍御萼歲初夜集處士書閣（書閣即侍御所創）】皎然
遲賢新置閣，高意此郊居。古徑行春早，新窗見月初。
放歌還倚瑟，講道亦觀書。爲我留禪位，來逢此會疏。
817.042 【湯評事衡水亭會覺禪師】皎然
山侶相逢少，清晨會水亭。雪晴松葉翠，煙暖藥苗青。
靜對滄洲鶴，閒看古寺經。應憐叩關子，了義共心冥。
817.043 【與朝陽山人張朝夜集湖亭，賦得各言其志】皎然
洞庭孤月在，秋色望無邊。零露積衰草，寒螿鳴古田。
茫茫區中想，寂寂塵外緣。從此悟浮世，胡爲傷暮年。
817.044 【晦夜李侍御萼宅集招潘述、湯衡、海上人飲茶賦】皎然
晦夜不生月，琴軒猶爲開。牆東隱者在，淇上逸僧來。
茗愛傳花飲，詩看卷素裁。風流高此會，曉景屢裴回。
817.045 【寄昱上人上方居】皎然
厭向人間住，逢山欲懶歸。片雲閒似我，日日在禪扉。
地靜松陰遍，門空鳥語稀。夜涼疏磬盡，師友自相依。
817.046 【夏日與綦毋居士、昱上人納涼】皎然
爲依爐峯住，境勝增道情。涼日暑不變，空門風自清。
坐援香實近，轉愛綠蕪生。宗炳青霞士，如何知我名。
817.047 【建元寺集皇甫侍御書閣】皎然
不因居佛裏，無事得相逢。名重朝端望，身高俗外蹤。
機閒看淨水，境寂聽疏鍾。宣室恩長在，知君志未從。
817.048 【郭北尋徐主簿別業】皎然
近依城北住，幽遠少人知。積雪行深巷，閒雲繞古籬。
竹花冬更發，橙實晚仍垂。還共巖中鶴，今朝下淥池。
817.049 【題報德寺清幽上人西峯（寺即陳文帝故鄉）】皎然
陳世凋亡後，仁祠識舊山。帝鄉喬木在，空見白雲還。
雙塔寒林外，三陵暮雨間。此中難戰勝，君獨啓禪關。
817.050 【題鄭谷江畔桐齋（鄭生好琴，性達，兼寡慾）】皎然
客齋開別住，坐佔綠江濆。流水非外物，閒雲長屬君。
浮榮未可累，曠達若爲羣。風起高梧下，清弦日日聞。
817.051 【和閻士和李蕙冬夜重集】皎然
郡理日閒曠，洗心宿香峯。雙林秋見月，萬壑靜聞鍾。
珮玉行山翠，交麾動水容。如何股肱守，塵外得相從。
817.052 【春日陪顏使君真卿、皇甫曾西亭重會《韻海》諸生】皎然
爲重南臺客，朝朝會魯儒。暄風衆木變，清景片雲無。
峯翠飄檐下，溪光照座隅。不將簪艾隔，知與道情俱。
817.053 【寒食日同陸處士行報德寺，宿解公房】皎然
古寺章陵下，潛公住幾年。安心生軟草，灌頂引春泉。
寂寂傳燈地，寥寥禁火天。世間多暗室，白日爲誰懸。
817.054 【兵馬曹季良宅夜集】皎然
清景不可失，尋君趣有餘。身高避事後，道長問心初。
出處名則異，遊從跡何疏。吟看刻盡燭，笑卷讀殘書。
露彩生筆硯，風音入庭除。平明仙侶散，觳觫動回車。
817.055 【同李侍御萼、李判官集陸處士羽新宅】皎然
素風千戶敵，新語陸生能。借宅心常遠，移籬力更弘。
釣絲初種竹，衣帶近裁藤。戎佐推兄弟，詩流得友朋。
柳陰容過客，花徑許招僧。不爲牆東隱，人家到未曾。
817.056 【題報恩寺惟照上人房】皎然
上界雨色幹，涼宮日遲遲。水文披菡萏，山翠動罘罳。
中有清真子，愔愔步閒墀。手縈頗黎縷，願證黃金姿。
旋草階下生，看心當此時。
817.057 【尋天目徐君】皎然
常見仙翁變姓名，豈知松子號初平。逢人不道往來處，
賣藥還將雞犬行。獨鶴天邊俱得性，浮雲世上共無情。
三花落地君猶在，笑撫安期昨日生。
817.058 【同李著作縱題塵外上人院】皎然
百緣唯有什公瓶，萬法但看一字經。從遣鳥喧心不動，
任教香醉境常冥。蓮花天晝浮雲卷，貝葉宮春好月停。
禪伴欲邀何著作，空音宜向夜中聽。
817.059 【題周諫別業（予寺與周生所居俱臨苕水）】皎然
隱身苕上欲如何，不著青袍愛綠蘿。柳巷任疏容馬入，
水籬從破許船過。昂藏獨鶴閒心遠，寂歷秋花野意多。
若訪禪齋遙可見，竹窗書幌共煙波。
817.060 【同李中丞洪水亭夜集】皎然
佳人但莫吹參差，正憐月色生酒卮。
山公取醉不關我，爲愛尊前白鷺鷀。
817.061 【題秦系山人麗句亭】皎然
獨將詩教領諸生，但看青山不愛名。
滿院竹聲堪愈疾，亂牀花片足忘情。
817.062 【春夜集陸處士居玩月】皎然
欲賞芳菲肯待辰，忘情人訪有情人。
西林可是無清景，只爲忘情不記春。
817.063 【寄題雲門寺梵月無側房（時人相傳是寶月道人後身也）】皎然
越山千萬雲門絕，西僧貌古還名月。
清朝掃石行道歸，林下眠禪看松雪。
817.064 【法華寺上方題江上人禪空】皎然
路入松聲遠更奇，山光水色共參差。
中峯禪寂一僧在，坐對梁朝老桂枝。
817.065 【冬日山行過薛徵君】皎然
我行倦修坂，四顧無平陸。雨霽鳴鷹鸇，天寒聚麋鹿。
幽人訪名士，家在南岡曲。菜實縈小園，稻花繞山屋。
深居寡憂悔，勝境怡耳目。徵心尚與我，永言謝浮俗。
817.066 【往丹陽尋陸處士不遇】皎然
遠客殊未歸，我來幾惆悵。叩關一日不見人，
繞屋寒花笑相向。寒花寂寂遍荒阡，柳色蕭蕭愁暮蟬。
行人無數不相識，獨立雲陽古驛邊。鳳翅山中思本寺，
魚竿村口望歸船。歸船不見見寒煙，離心遠水共悠然。
他日相期那可定，閒僧著處即經年。
817.067 【集湯評事衡湖上望微雨】皎然
蒼涼遠景中，雨色緣山有。雲送滿洞庭，風吹繞楊柳。
蕭蕭解輕袂，盡日隨林叟。
817.068 【九日與陸處士羽飲茶】皎然
九日山僧院，東籬菊也黃。俗人多泛酒，誰解助茶香。
817.069 【夜過康錄事造會兄弟】皎然
愛君門館夜來清，瓊樹雙枝是弟兄。
月在詩家偏足思，風過客位更多情。
817.070 【題沈少府書齋】皎然
不下南昌縣，書齋每日閒。野花當砌落，溪鳥逐人還。
有興常臨水，無時不見山。千峯數可盡，不出小窗間。
817.071 【春夜與諸公同宴呈陸郎中】皎然
南國宴佳賓，交情老倍親。月慚紅淚燭，花笑白頭人。
寶瑟緪餘怨，瓊枝不讓春。更聞歌子夜，桃李豔妝新。
817.072 【九日阻雨簡高侍御（時與高公近鄰）】皎然
江上重雲起，何曾裛□塵。不能成落帽，翻欲更摧巾。
素髮閒依枕，黃花暗待人。且應攜下價，芒屨就諸鄰。
817.073 【晚春尋桃源觀】皎然
武陵何處訪仙鄉，古觀雲根路已荒。細草擁壇人跡絕，
落花沈澗水流香。山深有雨寒猶在，松老無風韻亦長。
全覺此身離俗境，玄機亦可照迷方。
817.074 【同盧使君幼平郊外送閻侍御歸臺】皎然
留餞飛旌駐，離亭草色間。柏臺今上客，竹使舊朝班。
日落東西水，天寒遠近山。古江分楚望，殘柳入隋關。
戀闕心常積，回軒日不閒。芳辰倚門道，猶得及春還。
