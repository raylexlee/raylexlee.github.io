第630卷 陸龜蒙
630.01 【水國詩（以下雜體詩）】陸龜蒙
水國不堪旱，斯民生甚微。直至葭菼少，敢言魚蟹肥。
我到荒村無食啖，對案又非梁謝覽。況是幹苗結子疏，
歸時只得藜羹糝。
630.02 【井上桐】陸龜蒙
美人傷別離，汲井長待曉。愁因轆轤轉，驚起雙棲鳥。
獨立傍銀牀，碧桐風嫋嫋。
630.03 【門前路】陸龜蒙
門前向城路，一直復一曲。曲去日中還，直行日暮宿。
何必日中還，曲途荊棘間。
630.04 【彼農二章】陸龜蒙
世路澆險，淳風蕩除。彼農家流，猶存厥初。藁焉而席，
茨焉而居。首亂如葆，形枯若腒。大耋既鮐，童子未【犭軍】。
以負以載，悉薅悉鉏，我慕聖道，我耽古書。小倦於學，
時遊汝廬。有飯一盛，莫鹽莫蔬。有繻一緹，不襟不祛。
所謂飢寒，汝何逭歟。
禹貢厥田，上下各異。善人爲邦，民受其賜。去年西成，
野有遺穗。今夏南畝，旱氣赤地。遭其豐兇，概斂無二。
退輸弗供，進訴弗視。號於旻天，以血爲淚。孟子有言，
王無罪歲。詩之窮辭，以嫉悍吏。
630.05 【奉酬襲美苦雨見寄】陸龜蒙
松篁交加午陰黑，別是江南煙靄國。頑雲猛雨更相欺，
聲似虓號色如墨。茅茨裛爛檐生衣，夜夜化爲螢火飛。
螢飛漸多屋漸薄，一注愁霖當面落。愁霖愁霖爾何錯，
滅頂於餘奚所作。既不能賦似陳思王，又不能詩似謝康樂。
昔年嘗過杜子美，亦得高歌破印紙。慣曾掀攪大筆多，
爲我才情也如此。高揖愁霖詞未已，披文忽自皮夫子。
哀弦怨柱合爲吟，鵮我窮棲蓬藋裏。初悲溼翼何由起，
末欲箋天叩天耳。其如玉女正投壺，笑電霏霏作天喜。
我本曾無一棱田，平生嘯傲空漁船。有時赤腳弄明月，
踏破五湖光底天。去歲王師東下急，輸兵粟盡民相泣。
伊予不戰不耕人，敢怨烝黎無糝粒。不然受性圓如規，
千姿萬態分毫釐。唾壺虎子盡能執，舐痔折枝無所辭。
有頭強方心強直，撐拄頹風不量力。自愛垂名野史中，
寧論抱困荒城側。唯君浩嘆非庸人，分衣輟飲來相親。
橫眠木榻忘華薦，對食露葵輕八珍。欲窮玄，鳳未白。
欲懷仙，鯨尚隔。不如驅入醉鄉中，只恐醉鄉田地窄。
630.06 【夏日閒居作四聲詩寄襲美·平聲】陸龜蒙
荒池菰蒲深，閒階莓苔平。江邊松篁多，人家簾櫳清。
爲書凌遺編，調絃誇新聲。求歡雖殊途，探幽聊怡情。
630.07 【夏日閒居作四聲詩寄襲美·平上聲】陸龜蒙
朝煙涵樓臺，晚雨染島嶼。漁童驚狂歌，艇子喜野語。
山容堪停杯，柳影好隱暑。年華如飛鴻，斗酒幸且舉。
630.08 【夏日閒居作四聲詩寄襲美·平去聲】陸龜蒙
新開窗猶偏，自種蕙未遍。書籤風搖聞，釣榭霧破見。
耕耘閒之資，嘯詠性最便。希夷全天真，詎要問貴賤。
630.09 【夏日閒居作四聲詩寄襲美·平入聲】陸龜蒙
端居愁無涯，一夕發欲白。因爲鸞章吟，忽憶鶴骨客。
手披丹臺文，腳著赤玉舄。如蒙清音酬，若渴吸月液。
630.010 【奉酬襲美苦雨四聲重寄三十二句·平聲】陸龜蒙
幽棲眠疏窗，豪居憑高樓。浮漚驚跳丸，寒聲思重裘。
牀前垂文竿，巢邊登輕舟。雖無東皋田，還生魚乎憂。
630.011 【奉酬襲美苦雨四聲重寄三十二句·平上聲】陸龜蒙
層雲愁天低，久雨倚檻冷。絲禽藏荷香，錦鯉繞島影。
心將時人乖，道與隱者靜。桐陰無深泉，所以逞短綆。
630.012 【奉酬襲美苦雨四聲重寄三十二句·平去聲】陸龜蒙
烏蟾俱沈光，晝夜恨暗度。何當乘雲螭，面見上帝訴。
臣言陰雲欺，詔用利劍付。回車誅羣奸，自散萬籟怒。
630.013 【奉酬襲美苦雨四聲重寄三十二句·平入聲】陸龜蒙
危檐仍空階，十日滴不歇。青莎看成狂，白菊即欲沒。
吳王荒金尊，越妾挾玉瑟。當時雖愁霖，亦若惜落月。
630.014 【曉起即事因成迴文寄襲美】陸龜蒙
平波落月吟閒景，暗幌浮煙思起人。清露曉垂花謝半，
遠風微動蕙抽新。城荒上處樵童小，石蘚分來宿鷺馴。
晴寺野尋同去好，古碑苔字細書勻。
630.015 【迴文】陸龜蒙
靜煙臨碧樹，殘雪背晴樓。冷天侵極戍，寒月對行舟。
630.016 【疊韻山中吟】陸龜蒙
瓊英輕明生，石脈滴瀝碧。玄鉛仙偏憐，白幘客亦惜。
630.017 【雙聲溪上思】陸龜蒙
溪空唯容雲，木密不隕雨。迎漁隱映間，安問謳雅櫓。
630.018 【疊韻吳宮詞二首】陸龜蒙
膚愉吳都姝，眷戀便殿宴。逡巡新春人，轉面見戰箭。
紅櫳通東風，翠珥醉易墜。平明兵盈城，棄置遂至地。
630.019 【和胥口即事】陸龜蒙
雨後山容若動，天寒樹色如消。目送回汀隱隱，
心隨掛鹿搖搖。白蔣知秋露裛，青楓欲暮煙饒。
莫問吳趨行樂，酒旗竿倚河橋。
把釣絲隨浪遠，採蓮衣染香濃。綠倒紅飄欲盡，
風斜雨細相逢。斷岸沈漁𦋥畧，鄰村送客【舟龍】【舟邛】。
即是清霜剖野，乘閒莫厭來重。
630.020 【齊梁怨別】陸龜蒙
寥寥缺月看將落，檐外霜華染羅幕。
不知蘭棹到何山，應倚相思樹邊泊。
630.021 【閒居雜題五首（以題十五字離合）·鳴蜩早】陸龜蒙
閒來倚杖柴門口，鳥下深枝啄晚蟲。
周步一池銷半日，十年聽此鬢如蓬。
630.022 【閒居雜題五首·野態真】陸龜蒙
君如有意耽田裏，予亦無機向藝能。
心跡所便唯是直，人間聞道最先憎。
630.023 【閒居雜題五首·松間斟】陸龜蒙
子山園靜憐幽木，公幹詞清詠蓽門。
月上風微蕭灑甚，鬥醪何惜置盈尊。
630.024 【閒居雜題五首·飲巖泉】陸龜蒙
已甘茅洞三君食，欠買桐江一朵山。
嚴子瀨高秋浪白，水禽飛盡釣舟還。
630.025 【閒居雜題五首·當軒鶴】陸龜蒙
自笑與人乖好尚，田家山客共柴車。
干時未似棲廬雀，鳥道閒攜相爾書。
630.026 【藥名離合夏日即事三首】陸龜蒙
乘屐著來幽砌滑，石罌煎得遠泉甘。
草堂只待新秋景，天色微涼酒半酣。
避暑最須從樸野，葛巾筠席更相當。
歸來又好乘涼釣，藤蔓陰陰著雨香。
窗外曉簾還自卷，柏煙蘭露思晴空。
青箱有意終須續，斷簡遺編一半通。
630.027 【和襲美懷錫山藥名離合二首】陸龜蒙
鶴伴前溪栽白杏，人來陰洞寫枯松。
蘿深境靜日欲落，石上未眠聞遠鍾。
佳句成來誰不伏，神丹偷去亦須防。
風前莫怪攜詩藁，本是吳吟蕩槳郎。
630.028 【和襲美懷鹿門縣名離合二首】陸龜蒙
雲容覆枕無非白，水色侵磯直是藍。
田種紫芝餐可壽，春來何事戀江南。
竹溪深處猿同宿，松閣秋來客共登。
封徑古苔侵石鹿，城中誰解訪山僧。
630.029 【寒日古人名】陸龜蒙
初寒朗詠裴回立，欲謝玄關早晚開。
昨日登樓望江色，魚梁鴻雁幾多來。
630.030 【句】陸龜蒙
幾點社翁雨，一番花信風。（見《提要錄》）
水鳥歌婦女，衣襟便佞舌。（以下並見《海錄碎事》）
溪山自是清涼國，松竹合封蕭灑侯。
山上花明水上曛，一橈青翰破霞文。
白帝霜輿欲御秋。
但說漱流並枕石，不辭蟬腹與龜腸。（以下見《侯鯖錄》）
頭方不會王門事，塵土空緇白苧衣。
秋來懶上向吳亭。（見《方輿勝覽》）
