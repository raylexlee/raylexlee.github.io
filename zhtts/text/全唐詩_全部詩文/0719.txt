第706卷 黄滔
706.01 【塞上】黄滔
掘地破重城，烧山搜伏兵。金徽互呜咽，玉笛自凄清。
使发西都耸，尘空北岳横。长河涉有路，旷野宿无程。
沙雨黄莺啭，辕门青草生。马归秦苑牧，人在虏云耕。
落日牛羊聚，秋风鼓角鸣。如何汉天子，青冢杳含情。
706.02 【寄献梓橦山侯侍御（时常拾遗谏诤）】黄滔
汉宫行庙略，簪笏落民间。直道三湘水，高情四皓山。
赐衣僧脱去，奏表主批还。地得松萝坞，泉通雨雪湾。
东门添故事，南省缺新班。片石秋从露，幽窗夜不关。
梦馀蟾隐映，吟次鸟绵蛮。可惜相如作，当时事悉闲。
706.03 【壬癸岁书情】黄滔
故园招隐客，应便笑无成。谒帝逢移国，投文值用兵。
孤松怜鹤在，疏柳恶蝉鸣。匹马迷归处，青云失曩情。
江头寒夜宿，垄上歉年耕。冠盖新人物，渔樵旧弟兄。
易生唯白发，难立是浮名。惆怅灞桥路，秋风谁入行。
706.04 【河南府试秋夕闻新雁】黄滔
湘南飞去日，蓟北乍惊秋。叫出陇云夜，闻为客子愁。
一声初触梦，半白已侵头。旅馆移欹枕，江城起倚楼。
馀灯依古壁，片月下沧洲。寂听良宵彻，踌躇感岁流。
706.05 【省试奉诏涨曲江池（以春字为韵。时乾符二年）】黄滔
地脉寒来浅，恩波住后新。引将诸派水，别贮大都春。
幽咽疏通处，清泠迸入辰。渐平连杏岸，旋阔映楼津。
沙没迷行径，洲宽恣跃鳞。愿当舟楫便，一附济川人。
706.06 【题宣一僧正院】黄滔
五级凌虚塔，三生落发师。都僧须有托，孤峤遂无期。
井邑焚香待，君侯减俸资。山衣随叠破，莱骨逐年羸。
茶取寒泉试，松于远涧移。吾曹来顶手，不合不题诗。
706.07 【和吴学士对春雪献韦令公次韵】黄滔
春雪下盈空，翻疑腊未穷。连天宁认月，堕地屡兼风。
忽误边沙上，应平火岭中。林间妨走兽，云际落飞鸿。
梁苑还吟客，齐都省创宫。掩扉皆墐北，移律愧居东。
书幌飘全湿，茶铛入旋融。奔川半留滞，叠树互玲珑。
出户行瑶砌，开园见粉丛。高才兴咏处，真宰答殊功。
706.08 【省试一一吹竽（乾符二年）】黄滔
齐竽今历试，真伪不难知。欲使声声别，须令个个吹。
后先无错杂，能否立参差。次第教单进，宫商乃异宜。
凡音皆窜迹，至艺始呈奇。以此论文学，终凭一一窥。
706.09 【明月照高楼】黄滔
月满长空朗，楼侵碧落横。波文流藻井，桂魄拂雕楹。
深鉴罗纨薄，寒搜户牖清。冰铺梁燕噤，霜覆瓦松倾。
卓午收全影，斜悬转半明。佳人当此夕，多少别离情。
706.010 【广州试越台怀古】黄滔
南越千年事，兴怀一旦来。歌钟非旧俗，烟月有层台。
北望人何在，东流水不回。吹窗风杂瘴，沾槛雨经梅。
壮气曾难揖，空名信可哀。不堪登览处，花落与花开。
706.011 【襄州试白云归帝乡】黄滔
杳杳复霏霏，应缘有所依。不言天路远，终望帝乡归。
高岳和霜过，遥关带月飞。渐怜双阙近，宁恨众山违。
阵触银河乱，光连粉署微。旅人随计日，自笑比麻衣。
706.012 【省试内出白鹿宣示百官（乾宁二年）】黄滔
上瑞何曾乏，毛群表色难。推于五灵少，宣示百寮观。
形夺场驹洁，光交月兔寒。已驯瑶草别，孤立雪花团。
戴豸惭端士，抽毫跃史官。贵臣歌咏日，皆作白麟看。
706.013 【出关言怀】黄滔
又乞书题出，关西谒列侯。寄家僧许岳，钓浦雨移洲。
卖马登长陆，沾衣逐胜游。菜肠终日馁，霜鬓度年秋。
诗苦无人爱，言公是世仇。却怜庭际草，中有号忘忧。
706.014 【壶公山（古老相传古仙姓陈名壶公于此山成道因而名焉）】黄滔
八面峰峦秀，孤高可偶然。数人游顶上，沧海见东边。
不信无灵洞，相传有古仙。橘如珠夏在，池象月垂穿。
仿佛尝闻乐，岧峣半插天。山寒彻三伏，松偃出千年。
樵牧时迷所，仓箱岁叠川。严祠风雨管，怪木薜萝缠。
青草方中药，苍苔石里钱。琼津流乳窦，春色驻芝田。
乌兔中时近，龙蛇蛰处膻。嘉名光列土，秀气产群贤。
瀑锁瑶台路，溪升钓浦船。鳌头擎恐没，地轴压应旋。
蠲疾寒甘露，藏珍起瑞烟。画工飞梦寐，诗客寄林泉。
掘地多云母，缘霜欠木绵。井通鳅吐脉，僧隔虎栖禅。
危磴千寻拔，奇花四季鲜。鹤归悬圃少，凤下碧梧偏。
桃易炎凉熟，茶推醉醒煎。村家蒙枣栗，俗骨爽猿蝉。
谷语升乔鸟，陂开共蒂莲。落枫丹叶舞，新蕨紫芽拳。
翠竹雕羌笛，悬藤煮蜀笺。白云长掩映，流水别潺湲。
作赋前儒阙，冲虚南国先。省郎求牧看，野老葺斋眠。
寺立兴衰创，碑须一二镌。清吟思却隐，簪绂奈萦牵。
706.015 【和王舍人、崔补阙题天王寺】黄滔
郭内青山寺，难论此崛奇。白云生院落，流水下城池。
石像雷霆启，江沙鼎鼐期。岳僧来坐夏，秦客会题诗。
冈转泉根滑，门升藓级危。紫微今日句，黄绢昔年碑。
歇鹤松低阁，鸣蛩径出篱。粉垣千堵束，金塔九层支。
啼鸟笙簧韵，开花锦绣姿。清斋奔井邑，玄发剃熊罴。
极浦征帆小，平芜落日迟。风篁清却暑，烟草绿无时。
信士三公作，灵踪四绝推。良游如不宿，明月拟何之。
706.016 【投翰长赵侍郎】黄滔
禹门西面逐飘蓬，忽喜仙都得入踪。贾氏许频趋季虎，
荀家因敢谒头龙。手扶日月重轮起，数是乾坤正气钟。
五色笔驱神出没，八花砖接帝从容。诗酬御制风骚古，
论似人情鼎鼐浓。岂有地能先凤掖，别无山更胜鳌峰。
攀鸿日浅魂飞越，为鲤年深势噞喁。泽国雨荒三径草，
秦关雪折一枝筇。吹成暖景犹葭律，引上纤萝在岳松。
愿向明朝荐幽滞，免教号泣触登庸。
706.017 【鄜畤李相公】黄滔
秦城择日发征辕，斋戒来投节制尊。分虎名高初命相，
攀龙迹下愧登门。夜听讴咏销尘梦，晓拜旌幢战旅魂。
华舍未开宁有碍，彩毫虽乏敢无言。生兼文武为人杰，
出应乾坤静帝阍。计吐六奇谁敢敌，学穷三略不须论。
功高马卸黄金甲，台迥宾欢白玉樽。九穗嘉禾垂绮陌，
四时甘雨带雕轩。推恩每觉东溟浅，吹律能令北陆暄。
青草连沙无血溅，黄榆锁塞有莺翻。笙歌合沓春风郭，
鸡犬连延碧岫村。游子不缘贪献赋，永依棠树托蓬根。
706.018 【成名后呈同年】黄滔
业诗攻赋荐乡书，二纪如鸿历九衢。待得至公搜草泽，
如从平陆到蓬壶。虽惭锦鲤成穿额，忝获骊龙不寐珠。
蒙楚数疑休下泣，师刘大喝已为卢。人间灰管供红杏，
天上烟花应白榆。一字连镳巡甲族，千般唱罚赏皇都。
名推颜柳题金塔，饮自燕秦索玉姝。退愧单寒终预此，
敢将恩岳怠斯须。
706.019 【投刑部裴郎中】黄滔
两榜驱牵别海涔，佗门不合觅知音。瞻恩虽隔云雷赐，
向主终知犬马心。礼闱后人窥作镜，庙堂前席待为霖。
已齐日月悬千古，肯误风尘使陆沉。拜首敢将诚吐血，
蜕形唯待诺如金。愁闻南院看期到，恐被东墙旧恨侵。
缁化衣空难抵雪，黑销头尽不胜簪。数行泪里依投志，
直比沧溟未是深。
706.020 【辇下寓题】黄滔
对酒何曾醉，寻僧未觉闲。无人不惆怅，终日见南山。
706.021 【寄题崔校书郊舍】黄滔
一片寒塘水，寻常立鹭鸶。主人贫爱客，沽酒往吟诗。
706.022 【秋思】黄滔
碧嶂猿啼夜，新秋雨霁天。谁人爱明月，露坐洞庭船。
706.023 【芳草】黄滔
泽国多芳草，年年长自春。应从屈平后，更苦不归人。
706.024 【辇下书事】黄滔
北阙新王业，东城入羽书。秋风满林起，谁道有鲈鱼。
706.025 【入关言怀】黄滔
背将踪迹向京师，出在先春入后时。
落日灞桥飞雪里，已闻南院有看期。
706.026 【过长江】黄滔
曾搜景象恐通神，地下还应有主人。
若把长江比湘浦，离骚不合自灵均。
706.027 【题灵峰僧院】黄滔
系马松间不忍归，数巡香茗一枰棋。
拟登绝顶留人宿，犹待沧溟月满时。
706.028 【司马长卿】黄滔
一自梁园失意回，无人知有掞天才。
汉宫不锁陈皇后，谁肯量金买赋来。
706.029 【归思】黄滔
蓟北风烟空汉月，湘南云水半蛮边。
寒为旅雁暖还去，秦越离家可十年。
706.030 【东林寺贯休上人篆隶题诗】黄滔
师名自越彻秦中，秦越难寻师所从。
墨迹两般诗一首，香炉峰下似相逢。
706.031 【寓江州李使君】黄滔
使君曾被蝉声苦，每见词文即为愁。
况是楚江鸿到后，可堪西望发孤舟。
706.032 【游南寓题】黄滔
江山节被雪霜遗，毒草过秋未拟衰。
天不当时命邹衍，亦将寒律入南吹。
706.033 【和同年赵先辈观文】黄滔
玉兔轮中方是树，金鳌顶上别无山。
虽然回首见烟水，事主酬恩难便闲。
706.034 【出京别同年】黄滔
一枝仙桂已攀援，归去烟涛浦口村。
虽恨别离还有意，槐花黄日出青门。
706.035 【木芙蓉三首】黄滔
黄鸟啼烟二月朝，若教开即牡丹饶。
天嫌青帝恩光盛，留与秋风雪寂寥。
却假青腰女剪成，绿罗囊绽彩霞呈。
谁怜不及黄花菊，只遇陶潜便得名。
须到露寒方有态，为经霜裛稍无香。
移根若在秦宫里，多少佳人泣晓妆。
706.036 【九日】黄滔
阳数重时阴数残，露浓风硬欲成寒。
莫言黄菊花开晚，独占樽前一日欢。
706.037 【夏州道中】黄滔
陇雁南飞河水流，秦城千里忍回头。
征行浑与求名背，九月中旬往夏州。
706.038 【经慈州感谢郎中】黄滔
金声乃是古诗流，况有池塘春草俦。
莫遣宣城独垂号，云山彼此谢公游。
706.039 【寓题】黄滔
吴中烟水越中山，莫把渔樵谩自宽。
归泛扁舟可容易，五湖高士是抛官。
706.040 【寄宋明府】黄滔
北阙秋期南国身，重关烟月五溪云。
风蝉已有数声急，赖在陶家柳下闻。
706.041 【灵均】黄滔
莫问灵均昔日游，江篱春尽岸枫秋。
至今此事何人雪，月照楚山湘水流。
706.042 【马嵬】黄滔
锦江晴碧剑锋奇，合有千年降圣时。
天意从来知幸蜀，不关胎祸自蛾眉。
706.043 【和陈先辈陪陆舍人春日游曲江】黄滔
刘超游召郄诜陪，为忆池亭旧赏来。
红杏花旁见山色，诗成因触鼓声回。
706.044 【花】黄滔
莫道颜色如渥丹，莫道馨香过茞兰。
东风吹绽还吹落，明日谁为今日看。
706.045 【卷帘】黄滔
绿鬟侍女手纤纤，新捧嫦娥出素蟾。
卫玠官高难久立，莫辞双卷水精帘。
706.046 【启帐】黄滔
得人憎定绣芙蓉，爱锁嫦娥出月踪。
侍女莫嫌抬素手，拨开珠翠待相逢。
706.047 【去扇】黄滔
城上风生蜡炬寒，锦帷开处露翔鸾。
已知秦女升仙态，休把圆轻隔牡丹。
706.048 【别后】黄滔
梦里相逢无后期，烟中解珮杳何之。
亏蟾便是陈宫镜，莫吐清光照别离。
706.049 【严陵钓台】黄滔
终向烟霞作野夫，一竿竹不换簪裾。
直钩犹逐熊罴起，独是先生真钓鱼。
706.050 【马嵬二首】黄滔
铁马嘶风一渡河，泪珠零便作惊波。
鸣泉亦感上皇意，流下陇头呜咽多。
龙脑移香凤辇留，可能千古永悠悠。
夜台若使香魂在，应作烟花出陇头。
706.051 【闰八月】黄滔
无人不爱今年闰，月看中秋两度圆。
唯恐雨师风伯意，至时还夺上楼天。
706.052 【奉和翁文尧戏寄】黄滔
掘兰宫里数名郎，好是乘轺出帝乡。
两度还家还未有，别论光彩向冠裳。
706.053 【奉和文尧对庭前千叶石榴】黄滔
一朵千英绽晓枝，彩霞堪与别为期。
移根若在芙蓉苑，岂向当年有醒时。
706.054 【翁文尧以美疹暂滞令公大王益得异礼观今日…辄成一章】黄滔
滋赋諴文侯李盛，终求一袭锦衣难。
如何两度还州里，兼借乡人更剩观。
706.055 【赠友人】黄滔
超达陶子性，留琴不设弦。觅句朝忘食，倾杯夜废眠。
爱月影为伴，吟风声自连。听此莺飞谷，心怀迷远川。
