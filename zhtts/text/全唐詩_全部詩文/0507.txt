第499卷 姚合
499.01 【題鳳翔西郭新亭】姚合
西郭塵埃外，新亭制度奇。地形當要處，人力是閒時。
結構方殊絕，高低更合宜。棟樑清俸買，松竹遠山移。
佛寺幽難敵，仙家景可追。良工慚巧盡，上客恨逢遲。
兩面寒波漲，當前軟柳垂。清虛宜月入，涼冷勝風吹。
宴賞軍容靜，登臨妓樂隨。魚龍聽絃管，鳧鶴識旌旗。
泛鷁春流闊，飛觴白日欹。閒花長在戶，嫩蘚乍緣墀。
永望情無極，頻來困不辭。雲峯晴轉翠，煙樹曉逾滋。
向野惟貪靜，臨空遽覺危。行人如不到，遊樂更何爲。
499.02 【題金州西園九首·江榭】姚合
亭亭白雲榭，下有清江流。見江不得親，不如波上鷗。
有榭江可見，無榭無雙眸。
499.03 【題金州西園九首·藥堂】姚合
僮僕不到閾，雙扉常自關。四壁畫遠水，堂前聳秋山。
時聞有仙鼠，竊藥檐隙間。
499.04 【題金州西園九首·草閣】姚合
編草覆柏椽，軒扉皆竹織。閤成似僧居，學僧居未得。
有時公府勞，還復來此息。
499.05 【題金州西園九首·松壇】姚合
盤盤松上蓋，下覆青石壇。月中零露垂，日出露尚漙。
山翁稱絕境，海橋無所觀。
499.06 【題金州西園九首·葼徑】姚合
藥院徑亦高，往來踏葼影。方當繁暑日，草屩微微冷。
愛此不能行，折薪坐煎茗。
499.07 【題金州西園九首·垣竹】姚合
種竹愛庭際，亦以資玩賞。窮秋雨蕭條，但見牆垣長。
宣尼高數仞，固應非土壤。
499.08 【題金州西園九首·石庭】姚合
布石滿山庭，磷磷潔還清。幽人常履此，月下屐齒鳴。
藥草枝葉動，似向山中生。
499.09 【題金州西園九首·莓苔】姚合
茅堂階豈高，數寸是苔蘚。只恐秋雨中，窗戶亦不濺。
眼前無此物，我情何由遣。
499.010 【題金州西園九首·芭蕉屏】姚合
芭蕉叢叢生，月照參差影。數葉大如牆，作我門之屏。
稍稍聞見稀，耳目得安靜。
499.011 【杏溪十首·杏溪】姚合
桃花四散飛，桃子壓枝垂。寂寂青陰裏，幽人舉步遲。
殷勤念此徑，我去復來誰。
499.012 【杏溪十首·蓮塘】姚合
方塘菡萏高，繁豔相照耀。幽人夜眠起，忽疑野中燒。
曉尋不知休，白石岸亦峭。
499.013 【杏溪十首·架水藤】姚合
濛濛紫花藤，下復清溪水。若遣隨波流，不如風飄起。
風飄或近堤，隨波千萬裏。
499.014 【杏溪十首·石潭】姚合
曉向潭上行，夕就潭邊宿。清冷無波瀾，潎潎魚相逐。
釣翁坐不起，見我往來熟。
499.015 【杏溪十首·溪路】姚合
此路何瀟灑，永無公卿跡。日日多往來，藜杖與桑屐。
路邊何所有，磊磊青淥石。
499.016 【杏溪十首·望江峯】姚合
念昔有此峯，在彼江陵先。舉世未能知，愚亦望同賢。
我來心益悶，欲上天公箋。
499.017 【杏溪十首·杏水】姚合
不與江水接，自出林中央。穿花復遠水，一山聞杏香。
我來持茗甌，日屢此來嘗。
499.018 【杏溪十首·渚上竹】姚合
葉葉新春筠，下復清淺流。微風屢此來，決決復修修。
詩人月下吟，月墮吟不休。
499.019 【杏溪十首·楓林堰】姚合
森森楓樹林，護此石門堰。杏堤數里餘，楓影覆亦遍。
鸕鷀與釣童，質異同所願。
499.020 【杏溪十首·石瀨】姚合
散漫復潺湲，半砂半和石。清風波亦無，歷歷魚可搦。
我來亦屢久，歸路常日夕。
499.021 【陝下厲玄侍御宅五題·濯纓溪】姚合
舊山寧要去，此有濯纓泉。曉景松枝覆，秋光月色連。
行尋屐齒盡，坐對角巾偏。寂寂幽棲處，無妨請俸錢。
499.022 【陝下厲玄侍御宅五題·垂釣亭】姚合
由釣起茅亭，柴扉復竹楹。波清見絲影，坐久識魚情。
白鳥依窗宿，青蒲傍砌生。欲同漁父舍，須自減逢迎。
499.023 【陝下厲玄侍御宅五題·吟詩島】姚合
幽島蘚層層，詩人日日登。坐危石是榻，吟冷唾成冰。
靜對唯秋水，同來但老僧。竹枝題字處，小篆復誰能。
499.024 【陝下厲玄侍御宅五題·竹裏徑】姚合
微徑嬋娟裏，唯聞靜者知。跡深苔長處，步狹筍生時。
高是連幽樹，窮應到曲池。紗巾靈壽杖，行樂復相宜。
499.025 【陝下厲玄侍御宅五題·泛觴泉】姚合
不上酒家樓，池邊日獻酬。杯來轉巴字，客坐繞方流。
酹滴苔紋斷，泉連石岸秋。若能山下置，歲晚願同遊。
499.026 【題僧院引泉】姚合
泉眼高千尺，山僧取得歸。架空橫竹引，鑿石透渠飛。
洗藥溪流濁，澆花雨力微。朝昏長繞看，護惜似持衣。
499.027 【題家園新池】姚合
數日自穿池，引泉來近陂。尋渠通咽處，繞岸待清時。
深好求魚養，閒堪與鶴期。幽聲聽難盡，入夜睡常遲。
499.028 【詠盆池】姚合
浮萍重疊水團圓，客繞千遭屐齒痕。
莫驚池裏尋常滿，一井清泉是上源。
499.029 【買太湖石】姚合
我嘗遊太湖，愛石青嵯峨。波瀾取不得，自後長諮嗟。
奇哉賣石翁，不傍豪貴家。負石聽苦吟，雖貧亦來過。
貴我辨識精，取價復不多。比之昔所見，珍怪頗更加。
背面淙注痕，孔隙若琢磨。水稱至柔物，湖乃生壯波。
或雲此天生，嵌空亦非他。氣質偶不合，如地生江河。
置之書房前，曉霧常紛羅。碧光入四鄰，牆壁難蔽遮。
客來謂我宅，忽若巖之阿。
499.030 【天竺寺殿前立石】姚合
補天殘片女媧拋，撲落禪門壓地坳。霹靂劃深龍舊攫，
屈槃痕淺虎新抓。苔黏月眼風挑剔，塵結雲頭雨磕敲。
秋至莫言長矻立，春來自有薜蘿交。
499.031 【杭州觀潮】姚合
樓有章亭號，濤來自古今。勢連滄海闊，色比白雲深。
怒雪驅寒氣，狂雷散大音。浪高風更起，波急石難沈。
鳥懼多遙過，龍驚不敢吟。坳如開玉穴，危似走瓊岑。
但褫千人魄，那知伍相心。岸摧連古道，洲漲踣叢林。
跳沫山皆溼，當江日半陰。天然與禹鑿，此理遣誰尋。
499.032 【題李頻新居】姚合
賃居求賤處，深僻任人嫌。蓋地花如繡，當門竹勝簾。
勸僧嘗藥酒，教僕辨書籤。庭際山宜小，休令著石添。
499.033 【寄題縱上人院】姚合
營營是與非，前樂後還悲。今世已如此，他生願似師。
禪房空旦暮，畫壁半陳隋。繞徑蒼苔跡，幽人來是誰。
499.034 【題山寺】姚合
千重山崦裏，樓閣影參差。未暇尋僧院，先看置寺碑。
竹深行漸暗，石穩坐多時。古塔蟲蛇善，陰廊鳥雀癡。
雲開上界近，泉落下方遲。爲愛青桐葉，因題滿樹詩。
499.035 【題貞女祠】姚合
此女骨爲土，貞名不可移。精靈閟何處，蘋藻奠空祠。
水石生異狀，杉松無病枝。我來方謝雨，延滯失歸期。
499.036 【題刑部馬員外修行裏南街新居】姚合
帝裏誰無宅，青山只屬君。閒窗連竹色，幽砌上苔文。
遠近高低樹，東西南北雲。朝朝常獨見，免被四鄰分。
499.037 【題郭侍郎親仁裏幽居】姚合
入門塵外思，苔徑藥苗間。洞裏應生玉，庭前自有山。
帝城唯此靜，朝客更誰閒。野鶴松中語，時時去復還。
499.038 【題宣義池亭】姚合
春入池亭好，風光暖更鮮。尋芳行不困，逐勝坐還遷。
細草亂如發，幽禽鳴似弦。苔文翻古篆，石色學秋天。
花落能漂酒，萍開解避船。暫來還愈疾，久住合成仙。
迸筍支階起，垂藤壓樹偏。此生應借看，自計買無錢。
499.039 【題薛十二池亭（一作王建詩）】姚合
每日樹邊消一日，繞池行過又須行。異花多是非時有，
好竹皆當要處生。斜立小橋看島勢，遠移幽石作泉聲。
浮萍著岸風吹歇，水面無塵晚更清。
499.040 【題大理崔少卿駙馬林亭】姚合
每來歸意懶，都尉似山人。臺榭棲雙鷺，松篁隔四鄰。
迸泉清勝雨，深洞暖如春。更看題詩處，前軒粉壁新。
499.041 【題杭州南亭】姚合
舊隱即雲林，思歸日日深。如今來此地，無復有前心。
古石生靈草，長松棲異禽。暮潮檐下過，濺浪溼衣襟。
499.042 【題鄭駙馬林亭】姚合
東園連宅起，勝事與心期。幽洞自生藥，新篁迸入池。
密林行不盡，芳草坐難移。石翠疑無質，鶯歌似有詞。
莎臺高出樹，蘚壁淨題詩。我獨多來賞，九衢人不知。
499.043 【題厲玄侍御所居】姚合
幽棲一畝宮，清峭似山峯。鄰里不通徑，俸錢唯買松。
野人時寄宿，谷鳥自相逢。朝路牀前是，誰知曉起慵。
499.044 【題田將軍宅】姚合
焚香書院最風流，莎草緣牆綠蘚秋。近砌別穿澆藥井，
臨街新起看山樓。棲禽戀竹明猶在，閒客觀花夜未休。
好是暗移城裏宅，清涼渾得似江頭。
499.045 【題崔駙馬宅】姚合
心在林泉身在城，鳳凰樓下得閒名。洞中見鑿尋仙路，
月裏猶燒煮藥鐺。數樹異花皆敕賜，並竿修竹自天生。
詩人多說離君宅，不得青苔地上行。
499.046 【題河上亭】姚合
亭亭河上亭，魚躑水禽鳴。九曲何時盡，千峯今日清。
晨光秋更遠，暑氣夏常輕。杯裏移檣影，琴中有浪聲。
岸莎連砌靜，漁火入窗明。來此多沈醉，神高無宿酲。
499.047 【題長安薛員外水閣】姚合
亭亭新閣成，風景益鮮明。石盡太湖色，水多湘渚聲。
翠筠和粉長，零露逐荷傾。時倚高窗望，幽尋小徑行。
林疏看鳥語，池近識魚情。政暇招閒客，唯將酒送迎。
499.048 【題梁國公主池亭】姚合
平陽池館枕秦川，門鎖南山一帶煙。素奈花開西子面，
綠榆枝種沈郎錢。裝簾玳瑁隨風落，庭岸鵁鶄趁暖眠。
寂寞空餘歌舞地，玉簫驚起鳳歸天。
499.049 【寄題尉遲少卿郊居】姚合
卿仕在關東，林居思不窮。朝衣掛壁上，廄馬放田中。
隅坐唯禪子，隨行只藥童。砌莎留宿露，庭竹出清風。
濃翠生苔點，辛香發桂叢。蓮池伊水入，石徑遠山通。
愚者心還靜，高人跡自同。無能相近住，終日羨鄰翁。
499.050 【題永城驛】姚合
秋賦春還計盡違，自知身是拙求知。惟思曠海無休日，
卻喜孤舟似去時。連浦一程兼汴宋，夾堤千柳雜唐隋。
從來此恨皆前達，敢負吾君作楚詞。
