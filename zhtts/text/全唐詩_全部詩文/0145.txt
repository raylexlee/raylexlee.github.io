第145卷 杜頠 等
145.01 【从军行】杜頠
秋草马蹄轻，角弓持弦急。去为龙城候，正值胡兵袭。
军气横大荒，战酣日将入。长风金鼓动，白露铁衣湿。
四起愁边声，南辕时伫立。断蓬孤自转，寒雁飞相及。
万里云沙涨，平川冰霰溢。夜闻汉使归，独向刀环泣。
145.02 【故绛行】杜頠
君不见铜鞮观，数里城池已芜漫。君不见【厂虎】祁宫，
几重台榭亦微濛。介马兵车全盛时，歌童舞女妖艳姿。
一代繁华皆共绝，九原唯望冢累累。
145.03 【少年行三首】李嶷
十八羽林郎，戎衣侍汉王。臂鹰金殿侧，挟弹玉舆傍。
驰道春风起，陪游出建章。
侍猎长杨下，承恩更射飞。尘生马影灭，箭落雁行稀。
薄暮随天仗，联翩入琐闱。
玉剑膝边横，金杯马上倾。朝游茂陵道，夜宿凤凰城。
豪吏多猜忌，无劳问姓名。
145.04 【淮南秋夜呈周侃（一作呈同僚）】李嶷
天净河汉高，夜闲砧杵发。清秋忽如此，离恨应难歇。
风乱池上萍，露光竹间月。与君共游处，勿作他乡别。
145.05 【林园秋夜作】李嶷
林卧避残暑，白云长在天。赏心既如此，对酒非徒然。
月色遍秋露，竹声兼夜泉。凉风怀袖里，兹意与谁传。
145.06 【读前汉外戚传】李嶷
人录尚书事，家临御路傍。凿池通渭水，避暑借明光。
印绶妻封邑，轩车子拜郎。宠因宫掖里，势极必先亡。
145.07 【春怨】崔亘
夜尽梦初惊，纱窗早雾明。晓妆脂粉薄，春服绮罗轻。
妾有今朝恨，君无旧日情。愁来理弦管，皆是断肠声。
145.08 【古歌二首】蒋维翰
美人怨何深，含情倚金阁。不嚬复不语，红泪双双落。
美人闭红烛，独坐裁新锦。频放剪刀声，夜寒知未寝。
145.09 【春夜裁缝】蒋维翰
珠箔因风起，飞蛾入最能。不教人夜作，方便杀明灯。
145.010 【春女怨】蒋维翰
白玉堂前一树梅，今朝忽见数花开。
儿家门户寻常闭，春色因何入得来。
145.011 【怨歌】蒋维翰
百尺珠楼临狭斜，新妆能唱美人车。
皆言贱妾红颜好，要自狂夫不忆家。
145.012 【小山歌】万楚
人说淮南有小山，淮王昔日此登仙。城中鸡犬皆飞去，
山上坛场今宛然。世人贵身不贵寿，共笑华阳洞天口。
不知金石变长年，谩在人间恋携手。君能举帆至淮南，
家住盱眙余先谙。桐柏乱流平入海，茱萸一曲沸成潭。
忆记来时魂悄悄，想见仙山众峰小。今日长歌思不堪，
君行为报三青鸟。
145.013 【题江潮庄壁】万楚
田家喜秋熟，岁晏林叶稀。禾黍积场圃，楂梨垂户扉。
野闲犬时吠，日暮牛自归。时复落花酒，茅斋堪解衣。
145.014 【咏帘】万楚
玳瑁昔称华，玲珑薄绛纱。钩衔门势曲，节乱水纹斜。
日弄长飞鸟，风摇不卷花。自当分内外，非是为骄奢。
145.015 【茱萸女】万楚
山阴柳家女，九日采茱萸。复得东邻伴，双为陌上姝。
插枝著高髻，结子置长裾。作性常迟缓，非关诧丈夫。
平明折林樾，日入返城隅。侠客要罗袖，行人挑短书。
蛾眉自有主，年少莫踟蹰。
145.016 【五日观妓】万楚
西施谩道浣春纱，碧玉今时斗丽华。眉黛夺将萱草色，
红裙妒杀石榴花。新歌一曲令人艳，醉舞双眸敛鬓斜。
谁道五丝能续命，却令今日死君家。
145.017 【骢马】万楚
金络青骢白玉鞍，长鞭紫陌野游盘。朝驱东道尘恒灭，
暮到河源日未阑。汗血每随边地苦，蹄伤不惮陇阴寒。
君能一饮长城窟，为报天山行路难。
145.018 【题情人药栏】万楚
敛眉语芳草，何许太无情。正见离人别，春心相向生。
145.019 【河上逢落花】万楚
河水浮落花，花流东不息。应见浣纱人，为道长相忆。
145.020 【宁王山池】范朝
水势临阶转，峰形对路开。槎从天上得，石是海边来。
瑞草分丛种，祥花间色栽。旧传词赋客，唯见有邹枚。
145.021 【题石瓮寺】范朝
胜境宜长望，迟春好散愁。关连四塞起，河带八川流。
复磴承香阁，重岩映彩楼。为临温液近，偏美圣君游。
145.022 【田家】杨颜
小园足生事，寻胜日倾壶。莳蔬利于鬻，才青摘已无。
四邻依野竹，日夕采其枯。田家心适时，春色遍桑榆。
145.023 【后庭怨】王諲
君不见红闺少女端正时，夭夭桃李仙容姿。
幸得君王怜巧笑，披香殿里荐蛾眉。蛾眉双双人共进，
常恐妾身从此摈。甄妃为妒出层宫，班女因猜下长信。
长信宫门闭不开，昭阳歌吹风送来。梦中魂魄犹言是，
觉后精神尚未回。念君娇爱无终始，使妾长啼后庭里。
独立每看斜日尽，孤眠直至残灯死。秋日闻虫翡翠帘，
春晴照面鸳鸯水。红颜旧来花不胜，白发如今雪相似。
传闻纨扇恩未歇，预想蛾眉上初月。如君贵伪不贵真，
还同弃妾逐新人。借问南山松叶意，何如北砌槿花新。
145.024 【夜坐看搊筝】王諲
调筝夜坐灯光里，却挂罗帷露纤指。朱弦一一声不同，
玉柱连连影相似。不知何处学新声，曲曲弹来未睹名。
应是石家金谷里，流传未满洛阳城。
145.025 【长信怨】王諲
飞燕倚身轻，争人巧笑名。生君弃妾意，增妾怨君情。
日落昭阳壁，秋来长信城。寥寥金殿里，歌吹夜无声。
145.026 【闺情】王諲
日暮裁缝歇，深嫌气力微。才能收箧笥，懒起下帘帷。
怨坐空然烛，愁眠不解衣。昨来频梦见，夫婿莫应知。
145.027 【十五夜观灯】王諲
暂得金吾夜，通看火树春。停车傍明月，走马入红尘。
妓杂歌偏胜，场移舞更新。应须尽记取，说向不来人。
145.028 【除夜（一作史青诗）】王諲
今岁今宵尽，明年明日催。寒随一夜去，春逐五更来。
气色空中改，容颜暗里回。风光人不觉，已著后园梅。
145.029 【闻漏】王岳灵
建礼含香处，重城待漏臣。徐闻传凤诏，晓唱辨鸡人。
银箭残将尽，铜壶漏更新。催筹当午夜，移刻及三辰。
杳杳从天远，泠泠出禁频。直疑残漏曙，肃肃对钩陈。
145.030 【送沈芳谒李观察求仕进】周万
往日长安路，欢游不惜年。为贪卢女曲，用尽沈郎钱。
身老方投刺，途穷始著鞭。犹闻有知己，此去不徒然。
