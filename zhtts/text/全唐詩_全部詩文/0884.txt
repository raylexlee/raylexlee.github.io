第780卷 鄭蕡 等
780.01 【春臺晴望】鄭蕡
追賞層臺迥，登臨四望頻。熙熙山雨霽，處處柳條新。
草長秦城夕，花明漢苑春。晴林翻去鳥，紫陌閱行人。
旅客風塵厭，山家夢寐親。遷鶯思出谷，鶱翥待芳辰。
780.02 【天驥呈材】鄭蕡
毛骨合天經，拳奇步驟輕。曾邀于闐駕，新出貳師營。
噴勒金鈴響，追風汗血生。酒亭留去跡，吳坂認嘶聲。
力可通衢試，材堪聖代呈。王良如顧盻，垂耳欲長鳴。
780.03 【律中應鐘（一作裴次元詩）】裴元
律窮方數寸，室暗在三重。伶管灰先動，秦正節已逢。
商聲辭玉笛，羽調入金鐘。密葉翻霜彩，輕冰斂水容。
望鴻南去絕，迎氣北來濃。願託無凋性，寒林自比松。
780.04 【閏月定四時】杜周士
得閏因貞歲，吾君敬授時。體元承夏道，推曆法堯諮。
直取歸餘改，非如再失欺。葭灰初變律，斗柄正當離。
寒暑功前定，春秋氣可推。更憐幽谷羽，鳴躍尚須期。
780.05 【閏月定四時】樂伸
聖代承堯歷，恆將閏正時。六旬餘可借，四序應如期。
分至寧愆素，盈虛信不欺。斗杓重指甲，灰琯再推離。
羲氏兼和氏，行之又則之。願言符大化，永永作元龜。
780.06 【閏月定四時】徐至
積數歸成閏，羲和職舊司。分銖標鬥建，盈縮正人時。
節候潛相應，星辰自合期。寸陰甯越度，長曆信無欺。
定向銅壺辨，還從玉律推。高明終不謬，委鑑本無私。
780.07 【新陽改故陰】紇幹諷
律管才推候，寒郊忽變陰。微和方應節，積慘已辭林。
暗覺餘澌斷，潛驚麗景侵。禁城佳氣換，北陸翠煙深。
有截知遐布，無私荷照臨。韶光如可及，鶯谷免幽沈。
780.08 【春水綠波】朱休
芳時淑氣和，春水澹煙波。滉漾滋蘭杜，淪漣長芰荷。
晚光扶翠瀲，潭影寫青莎。歸雁追飛盡，纖鱗游泳多。
朝宗終到海，潤下每盈科。願假中流便，從茲發棹歌。
780.09 【海水不揚波】李沛
明朝崇大道，寰海免波揚。既合千年聖，能安百谷王。
天心隨澤廣，水德共靈長。不撓魚彌樂，無瀾葦可航。
化流沾率土，恩浸及殊方。豈只朝宗國，惟聞有越裳。
780.010 【四水合流】李沛
禹鑿山川地，因通四水流。縈迴過鳳闕，會合出皇州。
天影長波里，寒聲古度頭。入河無晝夜，歸海有謙柔。
順物宜投石，逢時可載舟。羨魚猶未已，臨水欲垂鉤。
780.011 【登聖善寺閣望龍門】成崿
高閣聊登望，遙分禹鑿門。剎連多寶塔，樹滿給孤園。
香境超三界，清流振陸渾。報慈弘孝理，行道得真源。
空淨祥煙霽，時光受日溫。願從初地起，長奉下生尊。
780.012 【秋霽望廬山瀑布】夏侯楚
常思瀑布幽，晴晀喜逢秋。一帶連青嶂，千尋倒碧流。
溼雲應誤鶴，翻浪定驚鷗。星浦虹初下，爐峯煙未收。
巖高時褭褭，天淨起悠悠。儻見朝宗日，還須濟巨舟。
780.013 【濟川用舟楫】胡權
渺渺水連天，歸程想幾千。孤舟辭曲岸，輕楫濟長川。
迥指波濤雪，回瞻島嶼煙。心迷滄海上，目斷白雲邊。
氾濫雖無定，維持且自專。還如聖明代，理國用英賢。
780.014 【洛出書】郭邕
德合天貺呈，龍飛聖人作。光宅被寰區，圖書薦河洛。
象登四氣順，文闢九疇錯。氤氳瑞彩浮，左右靈儀廓。
微造功不宰，神行利攸博。一見皇家慶，方知禹功薄。
780.015 【洛出書】張欽敬
浮空九洛水，瑞聖千年質。奇象八卦分，圖書九疇出。
含微卜筮遠，抱數陰陽密。中得天地心，傍探鬼神吉。
昔聞夏禹代，今獻唐堯日。謬此敘彝倫，寰宇賀清謐。
780.016 【洛出書】叔孫玄觀
清洛含溫溜，玄龜薦寶書。波開綠字出，瑞應紫宸居。
物著羣靈首，文成列卦初。美珍翔閣鳳，慶邁躍舟魚。
俾姒惟何遠，休皇覆在諸。東都主人意，歌頌望乘輿。
780.017 【玉壺冰】王季友2
玉壺知素結，止水復中澄。堅白能虛受，清寒得自凝。
分形同曉鏡，照物掩宵燈。璧映圓光入，人驚爽氣凌。
金罍何足貴，瑤席幾回升。正值求珪瓚，提攜共飲冰。
780.018 【美玉】南巨川
抱玉將何適，良工正在斯。有瑕寧自掩，匪石幸君知。
雕琢嗟成器，緇磷志不移。飾樽光宴賞，入珮奉威儀。
象德曾留記，如虹竊可奇。終希逢善價，還得桂林枝。
780.019 【琢玉】丁居晦
卞玉何時獻，初疑尚在荊。琢來聞制器，價衒勝連城。
虹氣沖天白，雲浮入信貞。珮爲廉節德，杯作侈奢名。
露璞方期辨，雕文幸既成。他山豈無石，寧及此時呈。
780.020 【白珪無玷】辛宏
片玉表堅貞，逢時寶自呈。色鮮同雪白，光潤奪冰清。
皎皎無瑕玷，鏘鏘有珮聲。崑山標重價，垂棘振香名。
抱璞心常苦，全真道未行。琢磨忻大匠，還冀動連城。
780.021 【鮫人潛織】康翊仁
珠館馮夷室，靈鮫信所潛。幽閒雲碧牖，滉漾水精簾。
機動龍梭躍，絲縈藕淬添。七襄牛女恨，三日大人嫌。
透手擊吳練，凝冰笑越縑。無因聽札札，空想濯纖纖。
780.022 【瑕瑜不相掩】陳中師
出石溫然玉，瑕瑜素在中。妍媸因異彩，音韻信殊風。
讓美心方並，求疵意本同。光華開縝密，清潤仰磨礱。
秀質非攘善，貞姿肯廢忠。今來儻成器，分別在良工。
780.023 【戛玉有餘聲】管雄甫
戛玉音難盡，凝人思轉清。依稀流戶牖，彷彿在檐楹。
更逐松風起，還將澗水並。樂中和舊曲，天際轉餘聲。
漂渺浮煙遠，溫柔入耳輕。想如君子佩，時得上堂鳴。
780.024 【珠還合浦】鄧陟
至寶含衝粹，清虛映浦灣。素輝明盪漾，圓彩色玢【王扁】。
昔逐諸侯去，今隨太守還。影搖波里月，光動水中山。
魚目徒相比，驪龍乍可攀。願將車飾用，長得耀君顏。
780.025 【濁水求珠】呂價
至寶誠難得，潛光在濁流。深沈當處晦，皎潔庶來求。
綴履將還用，褰裳必更收。蚌胎應自別，魚目豈能儔。
日彩逢高鑑，星光詎暗投。不因今日取，泥滓出無由。
780.026 【暗投明珠】苑【訁由】
至寶欣懷日，良茲豈可儔。神光非易鑑，夜色信難投。
錯落珍寰宇，圓明隔淺流。精靈辭合浦，素彩耀神州。
抱影希人識，承時望帝求。誰言按劍者，猜忌卻生讎。
780.027 【暗投明珠】羅泰
媚川時未識，在掌共傳名。報德能欺暗，投人自欲明。
月臨幽室朗，星沒曉河傾。的皪驪龍頷，熒煌綵鳳呈。
守恩辭合浦，擅美掩連城。魚目應難近，誰知按劍情。
780.028 【暗投明珠】崔藩
至寶看懷袖，明珠出後收。向人光不定，離掌勢難留。
皎澈虛臨夜，孤圓冷瑩秋。乍來驚月落，疾轉怕星流。
有淚甘瑕棄，無媒自暗投。今朝感恩處，將欲報隋侯。
780.029 【泗濱得石磬】李勳
浮磬潛清深，依依呈碧潯。出水見貞質，在懸含玉音。
對此喜還嘆，幾秋還到今。器古契良覿，韻和諧宿心。
何爲值明鑑，適得離幽沈。自茲入清廟，無復泥沙侵。
