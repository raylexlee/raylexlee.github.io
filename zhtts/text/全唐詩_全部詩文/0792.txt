第779卷 王約
779.01 【日暖萬年枝】王約
靄靄彤庭裏，沈沈玉砌陲。初升九華日，潛暖萬年枝。
煦嫗光偏好，青蔥色轉宜。每因韶景麗，長沐惠風吹。
隱映當龍闕，氛氳隔鳳池。朝陽光照處，唯有近臣知。
779.02 【日暖萬年枝】郭求
旭日升溟海，芳枝散曙煙。溫仁臨樹久，煦嫗在條偏。
陽德符君惠，嘉名錶聖年。若承恩渥厚，常屬棟樑賢。
生植雖依地，光華只信天。不才堪仄陋，徒望向榮先。
779.03 【日暖萬年枝】鄭師貞
禁樹敷榮早，偏將麗日宜。光搖連北闕，影泛滿南枝。
得地方知照，逢時異赫曦。葉和盈數積，根是永年移。
宵露猶殘潤，薰風更共吹。餘暉誠可託，況近鳳凰池。
779.04 【日華川上動】石殷士
曙霞攢旭日，浮景弄晴川。晃曜層潭上，悠揚極浦前。
岸高時擁媚，波遠漸澄鮮。萍實空隨浪，珠胎不照淵。
早暄依曲渚，微動觸輕漣。孰假咸池望，幽情得古篇。
779.05 【聞擊壤】石殷士
堯年聽野老，擊壤復何雲。自謂歡由己，寧知德在君。
氣平閒易暢，聲賀作難分。耕鑿方隨日，恩威比望雲。
簣桴均下調，和木等南薰。無落於吾事，誰將帝力聞。
779.06 【初日照華清宮】柴宿
靈山初照澤，遠近見離宮。影動參差裏，光分縹緲中。
鮮飆收晚翠，佳氣滿晴空。林潤溫泉入，樓深複道通。
璇題生炯晃，珠綴引【日忽】朧。鳳輦何時幸，朝朝此望同。
779.019 【瑜不掩瑕】柴宿
朗玉微瑕在，分明異璞瑜。堅貞寧可雜，美惡自能殊。
待價知彌久，稱忠定不誣。光輝今見黜，毫髮外呈符。
豈假良工指，堪爲達士模。他山儻磨琢，慕愛是洪爐。
779.020 【秋日懸清光】陶拱
秋至雲容斂，天中日景清。懸空寒色淨，委照曙光盈。
泫泫看彌上，輝輝望最明。煙霞輪乍透，葵藿影初生。
鑑下應無極，升高自有程。何當回盛彩，一爲表精誠。
779.021 【三讓月成魄（不得泛說鄉飲之事）】劉【王曵】
爲禮依天象，周旋逐月成。教人三讓美，爲客一宵生。
初進輪猶暗，終辭影漸明。幸陪賓主位，取捨任虧盈。
779.022 【海上生明月】朱華
皎皎秋中月，團圓海上生。影開金鏡滿，輪抱玉壺清。
漸出三山岊，將凌一漢橫。素娥嘗藥去，烏鵲繞枝驚。
照水光偏白，浮雲色最明。此時堯砌下，蓂莢自將榮。
779.023 【月夜梧桐葉上見寒露】戴察
蕭疏桐葉上，月白露初團。滴瀝清光滿，熒煌素彩寒。
風搖愁玉墜，枝動惜珠幹。氣冷疑秋晚，聲微覺夜闌。
凝空流欲遍，潤物淨宜看。莫厭窺臨倦，將晞聚更難。
779.024 【清露被皋蘭】孫顧
九皋蘭葉茂，八月露華清。稍與秋陰合，還將曉色並。
向空羅細影，臨水泫微明。的皪添幽興，芊綿動遠情。
夕芳人未採，初降鶴先驚。爲感生成惠，心同葵藿傾。
779.025 【宿煙含白露】孫頠
析析有新意，微微曙色幽。露含疏月淨，光與曉煙浮。
迥野遙凝素，空林望已秋。著霜寒未結，凝葉滴還流。
比玉偏清潔，如珠詎可收。裴回阡陌上，瞻想但淹留。
779.026 【送薛大夫和蕃】孫頠
亞相獨推賢，乘軺向遠邊。一心傾漢日，萬里望胡天。
忠信皇恩重，要荒聖德傳。戎人方屈膝，塞月復嬋娟。
別思流鶯晚，歸朝候雁先。當書外垣傳，回奏赤墀前。
779.027 【風光草際浮】陳璀
春風泛搖草，旭日遍神州。已向花間積，還來葉上浮。
曉光緣圃麗，芳氣滿街流。澹盪依朱萼，颻颺帶玉溝。
向空看轉媚，臨水見彌幽。況被崇蘭色，王孫正可遊。
779.028 【風光草際浮】裴杞
澹盪和風至，芊綿碧草長。徐吹遙撲翠，半偃乍浮光。
葉似翻宵露，叢疑扇夕陽。逶迤明曲渚，照耀滿回塘。
白芷生還暮，崇蘭泛更香。誰知攬結處，含思向餘芳。
779.029 【風光草際浮】陳祜
香發王孫草，春生君子風。光搖低偃處，影散豔陽中。
稍稍移蘋末，微微轉蕙叢。浮煙傾綠野，遠色澹晴空。
泛彩池塘媚，含芳景氣融。清暉誰不挹，幾許賞心同。
779.030 【風光草際浮】吳祕
草色春沙裏，風光曉正幽。輕明搖不散，鬱昱麗仍浮。
吹緩苗難轉，暉閒葉本柔。碧凝煙彩入，紅是日華流。
耐可披襟對，誰應滿掬收。恭聞掇芳客，爲此尚淹留。
779.031 【風光草際浮】張復元
纖纖春草長，遲日度風光。靃靡含新彩，霏微籠遠芳。
殊姿媚原野，佳色滿池塘。最好垂清露，偏宜帶豔陽。
淺深浮嫩綠，輕麗拂餘香。好助鶯遷勢，乘時冀便翔。
779.032 【冬至日祥風應候】穆寂
節逢清景至，佔氣二儀中。獨喜登臺日，先知應候風。
呈祥光舜化，表慶感堯聰。既與乘時葉，還將入律同。
微微萬井遍，習習九門通。更繞爐煙起，殷勤報歲功。
779.033 【清風戒寒】穆寂
風清物候殘，蕭灑報將寒。掃得天衢靜，吹來眼界寬。
條鳴方有異，蟲思亂無端。就樹收鮮膩，衝池起澀瀾。
過山嵐可掬，度月色宜看。華實從茲始，何嗟歲序殫。
779.034 【風草不留霜】王景中
繁霜當永夜，寒草正驚風。飄素衰蘋末，流光晚蕙叢。
悠揚方泛影，皎潔卻飛空。不定離披際，難凝蘙薈中。
低昂閒散質，肅殺想成功。獨感玄暉詠，依依此夕同。
779.035 【春雲】鄧倚
搖曳自西東，依林又逐風。勢移青道里，影泛綠波中。
夕霽方明日，朝陽覆蔽空。度關隨去馬，出塞引歸鴻。
色任寒暄變，光將遠近同。爲霖如見用，還得助成功。
779.036 【登雲梯】湯洙
謝客常遊處，層巒枕碧溪。經過殊俗境，登陟象雲梯。
步步勞山屐，行行躡澗霓。迥臨天路廣，俯眺夕陽低。
賞詠情彌愜，風塵事已睽。前修如可慕，投足固思齊。
779.037 【登雲梯】殷琮
碧落遠澄澄，青山路可升。身輕疑易蹋，步獨覺難憑。
邐迤排將近，迴翔勢漸登。上寧愁屈曲，高更喜超騰。
江樹遙分藹，山嵐宛若凝。赤城容許到，敢憚百千層。
779.038 【秋山極天淨】朱延齡
雨洗高秋淨，天臨大野閒。蔥蘢清萬象，繚繞出層山。
日落千峯上，雲銷萬壑間。綠蘿霜後翠，紅葉雨來殷。
散彩輝吳甸，分形壓楚關。欲尋霄漢路，延首願登攀。
