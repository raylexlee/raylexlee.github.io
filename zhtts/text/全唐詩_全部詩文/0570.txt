第560卷 薛能
560.01 【送劉駕歸京】薛能
相逢聽一吟，惟我不降心。在世憂何事，前生得至音。
蒲多南去遠，汾盡北遊深。爲宿關亭日，蒼蒼曉欲臨。
560.02 【夏日寺中有懷】薛能
亭午四鄰睡，院中唯鳥鳴。當門塞鴻去，欹枕世人情。
地燥蒼苔裂，天涼晚月生。歸家豈不願，辛苦未知名。
560.03 【夏日蒲津寺居二首】薛能
日日閒車馬，誰來訪此身。一門兼鶴靜，四院與僧鄰。
雨室牆穿溜，風窗筆染塵。空餘氣長在，天子用平人。
故國有如夢，省來長遠遊。清晨起閒院，疏雨似深秋。
宿寢書棱疊，行吟杖跡稠。天晴豈能出，春暖未更裘。
560.04 【北都題崇福寺（寺即高祖舊宅）】薛能
此地潛龍寺，何基即帝臺。細花庭樹蔭，清氣殿門開。
長老多相識，旬休暫一來。空空亦擬解，幹進幸無媒。
560.05 【題龍興寺】薛能
高戶列禪房，松門到上方。像開祇樹嶺，人施蜀城香。
地遍磷磷石，江移孑孑檣。林僧語不盡，身役事梁王。
560.06 【題大雲寺西閣】薛能
閣臨偏險寺當山，獨坐西城笑滿顏。四野有歌行路樂，
五營無戰射堂閒。鼙和調角秋空外，砧辦征衣落照間。
方擬殺身酬聖主，敢於高處戀鄉關。
560.07 【舟行至平羌】薛能
貔虎直沙壖，嚴更護早眠。簇霜孤驛樹，落日下江船。
暫去非吳起，終休愛魯連。平羌無一術，候吏莫加籩。
560.08 【題開元寺閣】薛能
一閣見一郡，亂流仍亂山。未能終日住，尤愛暫時閒。
唱棹吳門去，啼林杜宇還。高僧不可羨，西景掩禪關。
560.09 【凌雲寺】薛能
像閣與山齊，何人致石梯。萬煙生聚落，一崦露招提。
齋月人來上，殘陽鴿去棲。從邊亦已極，烽火是沈黎。
560.010 【石堂溪】薛能
三面接漁樵，前門向郡橋。岸沙崩橘樹，山徑入茶苗。
夜擁軍煙合，春浮妓舸邀。此心無與醉，花影莫相燒。
560.011 【荔枝樓】薛能
高檻起邊愁，荔枝誰致樓。會須教匠坼，不欲見蠻陬。
樹痺無春影，天連覺漢流。仲宣如可擬，即此是荊州。
560.012 【聖岡】薛能
古蹟是何王，平身入石房。遠村通後徑，一郡隔前岡。
晝靜唯禪客，春來有女郎。獨醒回不得，無事可焚香。
560.013 【蜀州鄭史君寄鳥觜茶，因以贈答八韻】薛能
鳥觜擷渾牙，精靈勝鏌鋣。烹嘗方帶酒，滋味更無茶。
拒碾乾聲細，撐封利穎斜。銜蘆齊勁實，啄木聚菁華。
鹽損添常誡，姜宜著更誇。得來拋道藥，攜去就僧家。
旋覺前甌淺，還愁後信賒。千慚故人意，此惠敵丹砂。
560.014 【暇日寓懷寄朝中親友】薛能
命與才違豈自由，我身何負我身愁。臨生白髮方監郡，
遙恥青衣懶上樓。過客悶嫌疏妓樂，小兒憨愛□貔貅。
閒吟一寄清朝侶，未必淮陰不拜侯。
560.015 【春日寓懷】薛能
幽拙未謀身，無端患不均。盜憎猶念物，花盡不知春。
井邑常多弊，江山豈有神。犍爲何處在，一擬吊埋輪。
560.016 【監郡犍爲舟中寓題寄同舍】薛能
一寢閒身萬事空，任天教作假文翁。旗穿島樹孤舟上，
家在山亭每日中。疊果盤餐丹橘地，若花牀蓆早梅風。
佳期說盡君應笑，劉表尊前且不同。
560.017 【江柳】薛能
條綠似垂纓，離筵日照輕。向人雖有態，傷我爲無情。
橋遠孤臨水，牆低半出營。天津曾此見，亦是愴行行。
560.018 【寄吉諫議】薛能
將迎須學返抽身，合致蹉跎敢效顰。性靜擬歸無上士，
跡疏常負有情人。終憑二頃謀婚嫁，謬著千篇斷斧斤。
聞說舊交賢且達，欲彈章甫自羞貧。
560.019 【江上寄情】薛能
天際歸舟浩蕩中，我關王澤道何窮。未爲時彥徒經國，
尚有邊兵恥佐戎。釀黍氣香村欲社，斫桑春盡野無風。
年來斷定知休處，一樹繁花一畝宮。
560.020 【平蓋觀】薛能
巨柏與山高，玄門靜有猱。春風開野杏，落日照江濤。
白璧心難說，青雲世未遭。天涯望不極，誰識詠離騷。
560.021 【春霽】薛能
久客孤舟上，天涯漱曉津。野芳榿似柳，江霽雪和春。
吏叫能驚鷺，官粗實害身。何當窮蜀境，卻憶滯遊人。
560.022 【春居即事】薛能
雲密露晨暉，西園獨掩扉。雨新臨斷火，春冷著單衣。
榆莢奔風健，蘭芽負土肥。交親不是變，自作寄書稀。
560.023 【邊城寓題】薛能
孤蹇復飄零，天涯若墮螢。東風吹痼疾，暖日極青冥。
蠶市歸農醉，漁舟釣客醒。論邦苦不早，只此負王庭。
560.024 【春日江居寓懷】薛能
歸興乍離邊，蘭橈復錦川。斫春槎枿樹，消雪土膏田。
岸暖尋新菜，舟寒著舊綿。臨邛若個是，欲向酒家眠。
560.025 【邊城作】薛能
行止象分符，監州是戲儒。管排蠻戶遠，出箐鳥巢孤。
北向秦何在，南來蜀已無。懷沙悔不及，只有便乘桴。
560.026 【聞李夷遇下第東歸因以寄贈】薛能
囊中書是居山寫，海畔家貧乞食還。吾子莫愁登第晚，
古人惟愛賤遊閒。舟行散適江亭上，郡宴歌吟蠟燭間。
從此樂章休敘戰，漢兵無陣亦無蠻。
560.027 【留題】薛能
茶興復詩心，一甌還一吟。壓春甘蔗冷，喧雨荔枝深。
驟去無遺恨，幽棲已遍尋。蛾眉不可到，高處望千岑。
560.028 【春日北歸舟中有懷】薛能
盡日繞盤飧，歸舟向蜀門。雨幹楊柳渡，山熱杏花村。
淨鏡空山曉，孤燈極浦昏。邊城不是意，回首未終恩。
560.029 【初發嘉州寓題】薛能
勞我是犍爲，南征又北移。唯聞杜鵑夜，不見海棠時。
在闇曾無負，含靈合有知。州人若愛樹，莫損召南詩。
560.030 【題漢州西湖】薛能
西湖天下名，可以濯吾纓。況是攜家賞，從妨半驛程。
嘗茶春味渴，斷酒晚懷清。盡得幽人趣，猶嫌守吏迎。
重餐逢角暮，百事喜詩成。坐阻湘江謫，誰爲話政聲。
560.031 【自廣漢遊三學山】薛能
殘陽終日望棲賢，歸路攜家得訪禪。世缺一來應薄命，
雨留三宿是前緣。詩題不忍離巖下，屐齒難忘在水邊。
猿鳥可知僧可會，此心常似有香菸。
560.032 【三學山開照寺】薛能
盡室遍相將，中方上下方。夜深楠樹遠，春氣陌林香。
聖蹟留巖險，靈燈出混茫。何因將慧劍，割愛事空王。
560.033 【雨霽北歸留題三學山】薛能
遠樹平川半夕陽，錦城遙辨立危牆。閒思勝事多遺恨，
卻悔公心是謾忙。灌口闕尋慚遠客，峨嵋乖約負支郎。
靈龕一望終何得，謬有人情滿蜀鄉。
560.034 【行次靈龕驛寄西蜀尚書】薛能
北客推車指蜀門，乾陽知已近臨坤。從辭府郭常回首，
欲別封疆更感恩。援寡聖朝難望闕，暑催蠶麥得歸村。
雷公解劚沖天氣，白日何辜遣戴盆。
560.035 【雨霽宿望喜驛】薛能
風雷一罷思何清，江水依然浩浩聲。飛鳥旋生啼鳥在，
後人常似古人情。將來道路終須達，過去山川實不平。
閒想更逢知舊否，館前楊柳種初成。
560.036 【籌筆驛（餘爲蜀從事，病武侯非王佐才，因有是題）】薛能
葛相終宜馬革還，未開天意便開山。生欺仲達徒增氣，
死見王陽合厚顏。流運有功終是擾，陰符多術得非奸。
當初若欲酬三顧，何不無爲似有鰥。
560.037 【通仙洞】薛能
高龕險欲摧，百尺洞門開。白日仙何在，清風客暫來。
臨崖松直上，避石水低迴。賈掾曾空去，題詩豈易哉。
560.038 【嘉陵驛見賈島舊題】薛能
賈子命堪悲，唐人獨解詩。左遷今已矣，清絕更無之。
畢竟吾猶許，商量衆莫疑。嘉陵四十字，一一是天資。
560.039 【嘉陵驛（一作題嘉陵江驛）】薛能
江濤千疊閣千層，銜尾相隨盡室登。稠樹蔽山聞杜宇，
午煙薰日食嘉陵。頻題石上程多破，暫歇泉邊起不能。
如此幸非名利切，益州來日合攜僧。
560.040 【嘉陵驛】薛能
盡室可招魂，蠻餘出蜀門。雹涼隨雨氣，江熱傍山根。
蠶月繰絲路，農時碌碡村。干將磨欲盡，無位可酬恩。
560.041 【西縣途中二十韻】薛能
野客誤桑麻，從軍帶鏌鋣。豈論之白帝，未合過黃花。
落日投江縣，征塵漱齒牙。蜀音連井絡，秦分隔褒斜。
硤路商逢使，山郵雀啅蛇。憶歸臨角黍，良遇得新瓜。
食久庭陰轉，行多屐齒窪。氣清巖下瀑，煙漫雨餘畬。
黃鳥當蠶候，稀蒿雜麥查。汗涼風似雪，漿度蜜如沙。
野色生肥芋，鄉儀搗散茶。梯航經杜宇，烽候徹苴咩。
逗石流何險，通關運固賒。葛侯真竭澤，劉主合亡家。
陷彼貪功吠，貽爲黷武誇。陣圖誰許可，廟貌我揄揶。
閒事休徵漢，斯行且詠巴。音繁來有鐸，軏盡去無車。
溢目看風景，清懷嘯月華。焰樵烹紫筍，腰簟憩烏紗。
杞國憂尋悟，臨邛渴自加。移文莫有誚，必不滯天涯。
560.042 【西縣作】薛能
三年西蜀去如沉，西縣西來出萬岑。樹石向聞清漢浪，
水風初見綠萍陰。平郊不愛行增氣，好井無疑漱入心。
從此漸知光景異，錦都回首盡愁吟。
560.043 【分山嶺望靈寶峯】薛能
千尋萬仞峯，靈寶號何從。盛立同吾道，貪程阻聖蹤。
嶺奇應有藥，壁峭盡無松。那得休於是，蹉跎亦臥龍。
560.044 【水簾吟】薛能
萬滴相隨萬響兼，路塵天產盡旁沾。源從顥氣何因絕，
派助前溪豈覺添。豪客每來清夏葛，愁人才見認秋檐。
嘉名已極終難稱，別是風流不是簾。
560.045 【褒斜道中】薛能
十驛褒斜到處慵，眼前常似接靈蹤。江遙旋入旁來水，
山豁猶藏向後峯。鳥徑惡時應立虎，畬田閒日自燒松。
行吟卻笑公車役，夜發星馳半不逢。
560.046 【褒城驛有故元相公舊題詩，因仰嘆而作】薛能
鄂相頃題應好池，題雲萬竹與千梨。我來已變當初地，
前過應無繼此詩。敢嘆臨行殊舊境，惟愁後事劣今時。
閒吟四壁堪搔首，頻見青蘋白鷺鷥。
560.047 【題褒城驛池】薛能
池館通秦檻向衢，舊聞佳賞此踟躕。清涼不散亭猶在，
事力何銷舫已無。釣客坐風臨島嶼，牧牛當雨食菰蒲。
西川吟吏偏思葺，只恐歸尋水亦枯。
560.048 【送崔學士赴東川】薛能
羽人仙籍冠浮丘，欲作酇侯且蜀侯，導騎已多行劍閣，
親軍全到近綿州。文翁勸學人應戀，魏絳和戎戍自休。
唯有夜樽歡莫厭，廟堂他日少閒遊。
560.049 【海棠】薛能
酷烈復離披，玄功莫我知。青苔浮落處，暮柳間開時。
帶醉遊人插，連陰被叟移。晨前清露溼，晏後惡風吹。
香少傳何許，妍多畫半遺。島蘇漣水脈，庭綻粒松枝。
偶泛因沉硯，閒飄欲亂棋。繞山生玉壘，和郡遍坤維。
負賞慚休飲，牽吟分失飢。明年應不見，留此贈巴兒。
560.050 【詠夾徑菊】薛能
夾徑盡黃英，不通人並行。幾曾相對綻，元自兩行生。
叢比高低等，香連左右並。畔搖風勢斷，中夾日華明。
間隔蛩吟隔，交橫蝶亂橫。頻應泛桑落，摘處近前楹。
560.051 【碧鮮亭春題竹】薛能
竹少竹更重，碧鮮疆更名。有欄常憑立，無徑獨穿行。
夕月陰何亂，春風葉盡輕。已聞圖畫客，兼寫薛先生。
560.052 【行徑】薛能
盤徑入依依，旋驚幽鳥飛。尋多苔色古，踏碎籜聲微。
鞭節橫妨戶，枝梢動拂衣。前溪聞到處，應接釣魚磯。
560.053 【新柳】薛能
輕輕須重不須輕，衆木難成獨早成。柔性定勝剛性立，
一枝還引萬枝生。天鍾和氣元無力，時遇風光別有情。
誰道少逢知己用，將軍因此建雄名。
560.054 【牡丹四首】薛能
異色稟陶甄，常疑主者偏。衆芳殊不類，一笑獨奢妍。
顆折羞含懶，叢虛隱陷圓。亞心堆勝被，美色豔於蓮。
品格如寒食，精光似少年。種堪收子子，價合易賢賢。
迥秀應無妒，奇香稱有仙。深陰宜映幕，富貴助開筵。
蜀水爭能染，巫山未可憐。數難忘次第，立困戀傍邊。
逐日愁風雨，和星祝夜天。且從留盡賞，離此便歸田。
萬朵照初筵，狂遊憶少年。曉光如曲水，顏色似西川。
白向庚辛受，朱從造化研。衆開成伴侶，相笑極神仙。
見焰寧勞火，聞香不帶煙。自高輕月桂，非偶賤池蓮。
影接雕盤動，叢遭惡草偏。招歡憂事阻，就臥覺情牽。
四面宜綈錦，當頭稱管絃。泊來鶯定憶，粉擾蝶何顛。
蘇息承朝露，滋榮仰霽天。壓欄多盡好，敵國貴宜然。
未落須迷醉，因茲任病纏。人誰知極物，空負感麟篇。
去年零落暮春時，淚溼紅箋怨別離。常恐便隨巫峽散，
何因重有武陵期。傳情每向馨香得，不語還應彼此知。
欲就欄邊安枕蓆，夜深閒共說相思。
牡丹愁爲牡丹飢，自惜多情慾瘦羸。濃豔冷香初蓋後，
好風乾雨正開時。吟蜂遍坐無閒蕊，醉客曾偷有折枝。
京國別來誰佔玩，此花光景屬吾詩。
560.055 【使院栽葦】薛能
戛戛復差差，一叢千萬枝。格如僧住處，栽得吏閒時。
筍自廳中出，根從府外移。從軍無宿例，空想夜風吹。
560.056 【失鶴二首】薛能
偶背雕籠與我違，四方端佇竟忘歸。誰家白日雲間見，
何處滄洲雨裏飛。曾啄稻粱殘粒在，舊翹泥潦半蹤稀。
憑人轉覺多相誤，盡道皤然作令威。
華表翹風未可期，變丁投衛兩堪疑。應緣失路防人損，
空有歸心最我知。但見空籠拋夕月，若何無樹宿荒陂。
不然直道高空外，白水青山屬臘師。
560.057 【答賈支使寄鶴】薛能
瑞羽奇姿踉蹌形，稱爲仙馭過清冥。何年厚祿曾居衛，
幾世前身本姓丁。幸有遠雲兼遠水，莫臨華表望華亭。
勞君贈我清歌侶，將去田園夜坐聽。
560.058 【陳州刺史寄鶴】薛能
臨風高視聳奇形，渡海沖天想盡經。因得羽儀來合浦，
便無魂夢去華亭。春飛見境乘桴切，夜唳聞時醉枕醒。
南守欲知多少重，撫毛千萬喚丁丁。
560.059 【孔雀】薛能
偶有功名正俗才，靈禽何事降瑤臺。天仙黼黻毛應是，
宮後屏幃尾忽開。曾處嶂中真霧隱，每過庭下似春來。
佳人爲我和衫拍，遣作傞傞送一杯。
560.060 【鄜州進白野鵲】薛能
輕毛疊雪翅開霜，紅觜能深練尾長。名應玉符朝北闕，
色柔金性瑞西方。不憂雲路填河遠，爲對天顏送喜忙。
從此定知棲息處，月宮瓊樹是仙鄉。
560.061 【早蟬】薛能
不見上庭樹，日高聲忽吟。他人豈無耳，遠客自關心。
暫落還因雨，橫飛亦向林。分明去年意，從此漸聞砧。
560.062 【申湖】薛能
昔年依峽寺，每日見申湖。下淚重來此，知心一已無。
雨霖舟色暗，岸拔木形枯。舊境深相惱，新春宛不殊。
方來尋熟侶，起去恨驚鳧。忍事花何笑，喧吟瀑正粗。
堪憂從宦到，倍遣曩懷孤。上馬終回首，傍人怪感籲。
560.063 【謝劉相寄天柱茶】薛能
兩串春團敵夜光，名題天柱印維揚。偷嫌曼倩桃無味，
搗覺嫦娥藥不香。惜恐被分緣利市，盡應難覓爲供堂。
粗官寄與真拋卻，賴有詩情合得嘗。
560.064 【題後集】薛能
詩源何代失澄清，處處狂波污後生。常感道孤吟有淚，
卻緣風壞語無情。難甘惡少欺韓信，枉被諸侯殺禰衡。
縱到緱山也無益，四方聯絡盡蛙聲。
560.065 【秋晚送無可上人】薛能
半夜覺松雨，照書燈悄然。河聲才淅瀝，舊業近潺湲。
坐滴寒更盡，吟驚宿鶴遷。相思不相見，日短復愁牽。
560.066 【贈源寂禪師】薛能
瓶鉢鎮隨腰，怡然處寂寥。門禪從北祖，僧格似南朝。
性近徒相許，緣多愧未銷。何傳能法慧，此岸要津橋。
560.067 【贈禪師】薛能
嗜慾本無性，此生長在禪。九州空有路，一室獨多年。
鳴磬微塵落，移瓶溼地圓。相尋偶同宿，星月坐忘眠。
560.068 【夏日青龍寺尋僧二首】薛能
帝裏欲何待，人間無闕遺。不能安舊隱，都屬擾明時。
違理須齊辱，雄圖豈藉知。縱橫悉已誤，斯語是吾師。
得官殊未喜，失計是忘愁。不是無心速，焉能有自由。
涼風盈夏扇，蜀茗半形甌。笑向權門客，應難見道流。
560.069 【寄題巨源禪師】薛能
風雨禪思外，應殘木槿花。何年別鄉土，一衲代袈裟。
日氣侵瓶暖，雷聲動枕斜。還當掃樓影，天晚自煎茶。
560.070 【題河中亭子】薛能
河擘雙流島在中，島中亭上正南空，蒲根舊浸臨關道，
沙色遙飛傍苑風。晴見樹卑知嶽大，晚聞車亂覺橋通。
無窮勝事應須宿，霜白蒹葭月在東。
560.071 【逢友人邊游回（一作馬戴詩）】薛能
遊子新從絕塞回，自言曾上李陵臺。
尊前語盡北風起，秋色蕭條胡雁來。
560.072 【春雨】薛能
電闊照潺潺，驚流往復還。遠聲如有洞，迷色似無山。
利物乾坤內，並風竹樹間。靜思來朔漠，愁望滿柴關。
迸溼消塵慮，吹風觸疾顏。誰知草茅徑，沾此尚虛閒。
560.073 【夏雨】薛能
何處發天涯，風雷一道賒。去聲隨地急，殘勢傍樓斜。
透樹垂紅葉，沾塵帶落花。瀟湘無限思，閒看下蒹葭。
560.074 【秋夜山中述事】薛能
初宵門未掩，獨坐對霜空。極目故鄉月，滿溪寒草風。
樵聲當嶺上，僧語在雲中。正恨歸期晚，蕭蕭聞塞鴻。
560.075 【長安道】薛能
汲汲復營營，東西連兩京。關繻古若在，山嶽累應成。
各自有身事，不相知姓名。交馳兼衆類，分散入重城。
此去應無盡，萬方人旋生。空餘片言苦，來往覓劉楨。
560.076 【酬泗州韋中丞埇上日寄贈兼次本韻】薛能
魯儒相悟欲成空，學盡文章不見功。官自掖垣飄海上，
鎮從隨岸入山中。嘗遭火發瞿雲宅，爭得天如老氏弓。
何意杜陵懷寶客，也隨迷路出關東。
560.077 【泛觴池】薛能
通咽遠華樽，泛觴名自君。淨看籌見影，輕動酒生紋。
細滴隨杯落，來聲就浦分。便應半酣後，清冷漱兼雲。
