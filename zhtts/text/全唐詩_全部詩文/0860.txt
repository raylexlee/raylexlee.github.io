第756卷 徐铉
756.01 【送孟宾于员外还新淦】徐铉
暂来城阙不从容，却佩银鱼隐玉峰。双涧水边欹醉石，
九仙台下听风松。题诗翠壁称逋客，采药春畦狎老农。
野鹤乘轩云出岫，不知何日再相逢。
756.02 【孟君别后相续寄书，作此酬之】徐铉
多病怯烦暑，短才忧近职。跂足北窗风，遥怀浩无极。
故人易成别，诗句空相忆。尺素寄天涯，淦江秋水色。
756.03 【纳后夕侍宴】徐铉
天上轩星正，云间湛露垂。礼容过渭水，宴喜胜瑶池。
彩雾笼花烛，升龙肃羽仪。君臣欢乐日，文物盛明时。
帘卷银河转，香凝玉漏迟。华封倾祝意，觞酒与声诗。
时平物茂岁功成，重翟排云到玉京。
四海未知春色至，今宵先入九重城。
银烛金炉禁漏移，月轮初照万年枝。
造舟已似文王事，卜世应同八百期。
汉主承乾帝道光，天家花烛宴昭阳。
六衣盛礼如金屋，彩笔分题似柏梁。
756.04 【北苑侍宴杂咏诗·竹】徐铉
劲节生宫苑，虚心奉豫游。自然名价重，不羡渭川侯。
756.05 【北苑侍宴杂咏诗·松】徐铉
细韵风中远，寒青雪后浓。繁阴堪避雨，效用待东封。
756.06 【北苑侍宴杂咏诗·水】徐铉
碧草垂低岸，东风起细波。横汾从游宴，何谢到天河。
756.07 【北苑侍宴杂咏诗·风】徐铉
昨朝才解冻，今日又开花。帝力无人识，谁知玩物华。
756.08 【北苑侍宴杂咏诗·菊】徐铉
细丽披金彩，氛氲散远馨。泛杯频奉赐，缘解制颓龄。
756.09 【柳枝词十首（座中应制）】徐铉
金马辞臣赋小诗，梨园弟子唱新词。
君恩还似东风意，先入灵和蜀柳枝。
百草千花共待春，绿杨颜色最惊人。
天边雨露年年在，上苑芳华岁岁新。
长爱龙池二月时，毵毵金线弄春姿。
假饶叶落枝空后，更有梨园笛里吹。
绿水成文柳带摇，东风初到不鸣条。
龙舟欲过偏留恋，万缕轻丝拂御桥。
百尺长条婉曲尘，诗题不尽画难真。
凭君折向人间种，还似君恩处处春。
风暖云开晚照明，翠条深映凤凰城。
人间欲识灵和态，听取新词玉管声。
醉折垂杨唱柳枝，金城三月走金羁。
年年为爱新条好，不觉苍华也似丝。
新春花柳竞芳姿，偏爱垂杨拂地枝。
天子遍教词客赋，宫中要唱洞箫词。
凝碧池头蘸翠涟，凤凰楼畔簇晴烟。
新词欲咏知难咏，说与双成入管弦。
侍从甘泉与未央，移舟偏要近垂杨。
樱桃未绽梅花老，折得柔条百尺长。
756.010 【奉和宫傅相公怀旧见寄四十韵】徐铉
谢傅功成德望全，鸾台初下正萧然。抟风乍息三千里，
感旧重怀四十年。西掖新官同贾马，南朝兴运似开天。
文辞职业分工拙，流辈班资让后先。每愧陋容劳刻画，
长惭顽石费雕镌。晨趋纶掖吟春永，夕会精庐待月圆。
立马有时同草诏，联镳几处共成篇。闲歌柳叶翻新曲，
醉咏桃花促绮筵。少壮况逢时世好，经过宁虑岁华迁。
云龙得路须腾跃，社栎非材合弃捐。再谒湘江犹是幸，
两还宣室竟何缘。已知瑕玷劳磨莹，又得官司重接连。
听漏分宵趋建礼，从游同召赴甘泉。云开阊阖分台殿，
风过华林度管弦。行止不离宫仗影，衣裾尝惹御炉烟。
师资稷契论中礼，依止山公典小铨。多谢天波垂赤管，
敢教晨景过华砖。翾飞附骥方经远，巨楫垂风遂济川。
玉烛调时钧轴正，台阶平处德星悬。岩廊礼绝威容肃，
布素情深友好偏。长拟营巢安大厦，忽惊操钺领中权。
吴门日丽龙衔节，京口沙晴鹢画船。盖代名高方赫赫，
恋恩心切更乾乾。袁安辞气忠仍恳，吴汉精诚直且专。
却许丘明师纪传，更容疏广奉周旋。朱门自得施行马，
厚禄何妨食万钱。密疏尚应劳献替，清谈唯见论空玄。
东山妓乐供闲步，北牖风凉足晏眠。玄武湖边林隐见，
五城桥下棹洄沿。曾移苑树开红药，新凿家池种白莲。
不遣前驺妨野逸，别寻逋客互招延。棋枰寂静陈虚阁，
诗笔沉吟劈彩笺。往事偶来春梦里，闲愁因动落花前。
青云旧侣嗟谁在，白首亲情倍见怜。尽日凝思殊怅望，
一章追叙信精研。韶颜莫与年争竞，世虑须凭道节宣。
幸喜书生为将相，定由阴德致神仙。羊公剩有登临兴，
尚子都无嫁娶牵。退象天山镇浮竞，起为霖雨润原田。
从容自保君臣契，何必扁舟始是贤。
756.011 【右省仆射相公垂览和诗，复贻长句，辄次来韵】徐铉
西院春归道思深，披衣闲听暝猿吟。铺陈政事留黄阁，
偃息神机在素琴。玉柄暂时疏末座，瑶华频复惠清音。
开晴便作东山约，共赏烟霞放旷心。
756.012 【九日落星山登高】徐铉
秋暮天高稻穟成，落星山上会诸宾。黄花泛酒依流俗，
白发满头思古人。岩影晚看云出岫，湖光遥见客垂纶。
风烟不改年长度，终待林泉老此身。
756.013 【十日和张少监】徐铉
重阳高会古平台，吟遍秋光始下来。黄菊后期香未减，
新诗捧得眼还开。每因佳节知身老，却忆前欢似梦回。
且喜清时屡行乐，是非名利尽悠哉。
756.014 【御筵送邓王】徐铉
禁里秋光似水清，林烟池影共离情。暂移黄阁只三载，
却望紫垣都数程。满座清风天子送。随车甘雨郡人迎。
绮霞阁上诗题在，从此还应有颂声。
756.015 【和张少监晚菊】徐铉
忆共庭兰倚砌栽，柔条轻吹独依隈。自知佳节终堪赏，
为惜流光未忍开。采撷也须盈掌握，馨香还解满尊罍。
今朝旬假犹无事，更好登临泛一杯。
756.016 【送冯侍郎】徐铉
闻君竹马戏毗陵，谁道观风自六卿。今日声明光旧物，
共看旌旆拥书生。斩蛟桥下谿烟碧，射虎亭边草路清。
应念筵中倍离恨，老来偏重十年兄。
756.017 【又绝句寄题毗陵驿】徐铉
曾持使节驻毗陵，长与州人有旧情。
为向驿桥风月道，舍人髭鬓白千茎。
756.018 【陈侍郎宅观花烛】徐铉
今夜银河万里秋，人言织女嫁牵牛。佩声寥亮和金奏，
烛影荧煌映玉钩。座客亦从天子赐，更筹须为主人留。
世间盛事君知否，朝下鸾台夕凤楼。
756.019 【送萧尚书致仕归庐陵】徐铉
江海分飞二十春，重论前事不堪闻。主忧臣辱谁非我，
曲突徙薪唯有君。金紫满身皆外物，雪霜垂领便离群。
鹤归华表望不尽，玉笥山头多白云。
756.020 【赋得秋江晚照】徐铉
落日照平流，晴空万里秋。轻明动枫叶，点的乱沙鸥。
罾网鱼梁静，笞簦稻穗收。不教行乐倦，冉冉下城楼。
756.021 【奉和子龙大监与舍弟赠答之什】徐铉
石渠东观两优贤，明主知臣岂偶然。鸳鹭分行皆接武，
金兰同好共忘年。怀恩未遂林泉约，窃位空惭组绶悬。
多少深情知不尽，好音相慰强成篇。
756.022 【史馆庭梅见其毫末历载三十今已半枯…伏惟垂览】徐铉
东观婆娑树，曾怜甲坼时。繁英共攀折，芳岁几推移。
往事皆陈迹，清香亦暗衰。相看宜自喜，双鬓合垂丝。
756.023 【太傅相公深感庭梅再成绝唱曲垂借示倍认知怜…攀和】徐铉
禁省繁华地，含芳自一时。雪英开复落，红药植还移。
静想分今昔，频吟叹盛衰。多情共如此，争免鬓成丝。
756.024 【太傅相公以庭梅二篇许舍弟同赋再迂藻思…庶申感谢】徐铉
旧眷终无替，流光自足悲。攀条感花萼，和曲许埙篪。
前会成春梦，何人更己知。缘情聊借喻，争敢道言诗。
756.025 【和钟大监泛舟同游见示】徐铉
潮沟横趣北山阿，一月三游未是多。老去交亲难暂舍，
闲中滋味更无过。谿桥树映行人渡，村径风飘牧竖歌。
孤棹乱流偏有兴，满川晴日弄微波。
756.026 【又和游光睦院】徐铉
寺门山水际，清浅照孱颜。客棹晚维岸，僧房犹掩关。
日华穿竹静，云影过阶闲。箕踞一长啸，忘怀物我间。
756.027 【和张少监舟中望蒋山】徐铉
谿路向还背，前山高复重。纷披红叶树，间断白云峰。
尽日慵移棹，何年醉倚松。自知闲未得，不敢笑周颙。
756.028 【茱萸诗】徐铉
万物庆西成，茱萸独擅名。芳排红结小，香透夹衣轻。
宿露沾犹重，朝阳照更明。长和菊花酒，高宴奉西清。
756.029 【奉和御制茱萸】徐铉
台畔西风御果新，芳香精彩丽萧辰。柔条细叶妆治好，
紫蒂红芳点缀匀。几朵得陪天上宴，千株长作洞中春。
今朝圣藻偏流咏，黄菊无由更敢邻。
756.030 【蒙恩赐酒旨令醉，进诗以谢】徐铉
明光殿里夜迢迢，多病逢秋自寂寥。蜡炬乍传丹凤诏，
御题初认白云谣。今宵幸识衢尊味，明日知停入閤朝。
为感君恩判一醉，不烦辛苦解金貂。
756.031 【秋日泛舟赋蘋花】徐铉
素艳拥行舟，清香覆碧流。远烟分的的，轻浪泛悠悠。
雨歇平湖满，风凉运渎秋。今朝流咏处，即是白蘋洲。
756.032 【题梁王旧园】徐铉
梁王旧馆枕潮沟，共引垂藤系小舟。树倚荒台风淅淅，
草埋欹石雨修修。门前不见邹枚醉，池上时闻雁鹜愁。
节士逢秋多感激，不须频向此中游。
756.033 【奉酬度支陈员外】徐铉
古来贤达士，驰鹜唯群书。非礼誓弗习，违道无与居。
儒家若迂阔，遂将世情疏。吾友嗣世德，古风蔼有馀。
幸遇汉文皇，握兰佩金鱼。俯视长沙赋，凄凄将焉如。
756.034 【明道人归西林，求题院额，作此送之】徐铉
昔从岐阳狩，簪缨满翠微。十年劳我梦，今日送师归。
曳尾龟应乐，乘轩鹤谩肥。含情题小篆，将去挂岩扉。
756.035 【送宣州丘判官】徐铉
宪署游从阻，平台道路赊。喜君驰后乘，于此会仙槎。
缓酌迟飞盖，微吟望绮霞。相迎在春渚，暂别莫咨嗟。
756.036 【北使还襄邑道中作（九月三十日）】徐铉
九月三十日，独行梁宋道。河流激似飞，林叶翻如扫。
程遥苦昼短，野迥知寒早。还家亦不闲，要且还家了。
756.037 【禁中新月】徐铉
今夕拜新月，沈沈禁署中。玉绳疏间彩，金掌静无风。
节换知身老，时平见岁功。吟看北墀暝，兰烬坠微红。
756.038 【观吉王从谦花烛】徐铉
王门嘉礼万人观，况是新承置醴欢。花烛喧阗丞相府，
星辰摇动远游冠。歌声暂阕闻宫漏，云影初开见露盘。
帝里佳期频赋颂，长留故事在金銮。
756.039 【棋赌赋诗输刘起居（奂）】徐铉
刻烛知无取，争先素未精。本图忘物我，何必计输赢。
赌墅终规利，焚囊亦近名。不如相视笑，高咏两三声。
756.040 【春尽日游后湖赠刘起居（刘时方烧药）】徐铉
今朝湖上送春归，万顷澄波照白髭。
笑折残花劝君酒，金丹成熟是何时。
756.041 【送察院李侍御使庐陵因寄孟员外】徐铉
绣衣乘驿急如星，山水何妨寄野情。
肯向九仙台下歇，闲听孟叟醉吟声。
756.042 【后湖访古各赋一题得西邸】徐铉
南朝藩阃地，八友旧招寻。事往山光在，春晴草色深。
曲池鱼自乐，丛桂鸟频吟。今日中兴运，犹怀翰墨林。
756.043 【送德迈道人之豫章】徐铉
禅灵桥畔落残花，桥上离情对日斜。顾我乘轩惭组绶，
羡师飞锡指烟霞。楼中西岭真君宅，门外南州处士家。
莫道空谈便无事，碧云诗思更无涯。
756.044 【送陈秘监归泉州】徐铉
风满潮沟木叶飞，水边行客驻骖騑。三朝恩泽冯唐老，
万里乡关贺监归。世路穷通前事远，半生谈笑此心违。
离歌不识高堂庆，特地令人泪满衣。
756.045 【又听《霓裳羽衣曲》送陈君】徐铉
清商一曲远人行，桃叶津头月正明。
此是开元太平曲，莫教偏作别离声。
756.046 【又题白鹭洲江鸥送陈君】徐铉
白鹭洲边江路斜，轻鸥接翼满平沙。吾徒来送远行客，
停舟为尔长叹息。酒旗渔艇两无猜，月影芦花镇相得。
离筵一曲怨复清，满座销魂鸟不惊。人生不及水禽乐，
安用虚名上麟阁。同心携手今如此，金鼎丹砂何寂寞。
天涯后会眇难期，从此又应添白髭。愿君不忘分飞处，
长保翩翩洁白姿。
756.047 【哭刑部侍郎乔公诗】徐铉
举世重文雅，夫君更质真。曾嗟混鸡鹤，终日异淄磷。
词赋离骚客，封章谏诤臣。襟怀道家侣，标格古时人。
逸老诚云福，遗形未免贫。求文空得草，埋玉遂为尘。
静想忘年契，冥思接武晨。连宵洽杯酒，分日掌丝纶。
蠹简书陈事，遗孤托世亲。前贤同此叹，非我独沾巾。
