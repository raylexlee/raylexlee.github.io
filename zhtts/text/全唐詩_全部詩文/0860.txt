第756卷 徐鉉
756.01 【送孟賓於員外還新淦】徐鉉
暫來城闕不從容，卻佩銀魚隱玉峯。雙澗水邊欹醉石，
九仙台下聽風松。題詩翠壁稱逋客，採藥春畦狎老農。
野鶴乘軒雲出岫，不知何日再相逢。
756.02 【孟君別後相續寄書，作此酬之】徐鉉
多病怯煩暑，短才憂近職。跂足北窗風，遙懷浩無極。
故人易成別，詩句空相憶。尺素寄天涯，淦江秋水色。
756.03 【納後夕侍宴】徐鉉
天上軒星正，雲間湛露垂。禮容過渭水，宴喜勝瑤池。
彩霧籠花燭，升龍肅羽儀。君臣歡樂日，文物盛明時。
簾卷銀河轉，香凝玉漏遲。華封傾祝意，觴酒與聲詩。
時平物茂歲功成，重翟排雲到玉京。
四海未知春色至，今宵先入九重城。
銀燭金爐禁漏移，月輪初照萬年枝。
造舟已似文王事，卜世應同八百期。
漢主承乾帝道光，天家花燭宴昭陽。
六衣盛禮如金屋，彩筆分題似柏梁。
756.04 【北苑侍宴雜詠詩·竹】徐鉉
勁節生宮苑，虛心奉豫遊。自然名價重，不羨渭川侯。
756.05 【北苑侍宴雜詠詩·松】徐鉉
細韻風中遠，寒青雪後濃。繁陰堪避雨，效用待東封。
756.06 【北苑侍宴雜詠詩·水】徐鉉
碧草垂低岸，東風起細波。橫汾從遊宴，何謝到天河。
756.07 【北苑侍宴雜詠詩·風】徐鉉
昨朝才解凍，今日又開花。帝力無人識，誰知玩物華。
756.08 【北苑侍宴雜詠詩·菊】徐鉉
細麗披金彩，氛氳散遠馨。泛杯頻奉賜，緣解制頹齡。
756.09 【柳枝詞十首（座中應制）】徐鉉
金馬辭臣賦小詩，梨園弟子唱新詞。
君恩還似東風意，先入靈和蜀柳枝。
百草千花共待春，綠楊顏色最驚人。
天邊雨露年年在，上苑芳華歲歲新。
長愛龍池二月時，毿毿金線弄春姿。
假饒葉落枝空後，更有梨園笛裏吹。
綠水成文柳帶搖，東風初到不鳴條。
龍舟欲過偏留戀，萬縷輕絲拂御橋。
百尺長條婉麴塵，詩題不盡畫難真。
憑君折向人間種，還似君恩處處春。
風暖雲開晚照明，翠條深映鳳凰城。
人間欲識靈和態，聽取新詞玉管聲。
醉折垂楊唱柳枝，金城三月走金羈。
年年爲愛新條好，不覺蒼華也似絲。
新春花柳競芳姿，偏愛垂楊拂地枝。
天子遍教詞客賦，宮中要唱洞簫詞。
凝碧池頭蘸翠漣，鳳凰樓畔簇晴煙。
新詞欲詠知難詠，說與雙成入管絃。
侍從甘泉與未央，移舟偏要近垂楊。
櫻桃未綻梅花老，折得柔條百尺長。
756.010 【奉和宮傅相公懷舊見寄四十韻】徐鉉
謝傅功成德望全，鸞臺初下正蕭然。摶風乍息三千里，
感舊重懷四十年。西掖新官同賈馬，南朝興運似開天。
文辭職業分工拙，流輩班資讓後先。每愧陋容勞刻畫，
長慚頑石費雕鐫。晨趨綸掖吟春永，夕會精廬待月圓。
立馬有時同草詔，聯鑣幾處共成篇。閒歌柳葉翻新曲，
醉詠桃花促綺筵。少壯況逢時世好，經過寧慮歲華遷。
雲龍得路須騰躍，社櫟非材合棄捐。再謁湘江猶是幸，
兩還宣室竟何緣。已知瑕玷勞磨瑩，又得官司重接連。
聽漏分宵趨建禮，從遊同召赴甘泉。雲開閶闔分臺殿，
風過華林度管絃。行止不離宮仗影，衣裾嘗惹御爐煙。
師資稷契論中禮，依止山公典小銓。多謝天波垂赤管，
敢教晨景過華磚。翾飛附驥方經遠，巨楫垂風遂濟川。
玉燭調時鈞軸正，臺階平處德星懸。巖廊禮絕威容肅，
布素情深友好偏。長擬營巢安大廈，忽驚操鉞領中權。
吳門日麗龍銜節，京口沙晴鷁畫船。蓋代名高方赫赫，
戀恩心切更乾乾。袁安辭氣忠仍懇，吳漢精誠直且專。
卻許丘明師紀傳，更容疏廣奉周旋。朱門自得施行馬，
厚祿何妨食萬錢。密疏尚應勞獻替，清談唯見論空玄。
東山妓樂供閒步，北牖風涼足晏眠。玄武湖邊林隱見，
五城橋下棹洄沿。曾移苑樹開紅藥，新鑿家池種白蓮。
不遣前騶妨野逸，別尋逋客互招延。棋枰寂靜陳虛閣，
詩筆沉吟劈彩箋。往事偶來春夢裏，閒愁因動落花前。
青雲舊侶嗟誰在，白首親情倍見憐。盡日凝思殊悵望，
一章追敘信精研。韶顏莫與年爭競，世慮須憑道節宣。
幸喜書生爲將相，定由陰德致神仙。羊公剩有登臨興，
尚子都無嫁娶牽。退象天山鎮浮競，起爲霖雨潤原田。
從容自保君臣契，何必扁舟始是賢。
756.011 【右省僕射相公垂覽和詩，復貽長句，輒次來韻】徐鉉
西院春歸道思深，披衣閒聽暝猿吟。鋪陳政事留黃閣，
偃息神機在素琴。玉柄暫時疏末座，瑤華頻復惠清音。
開晴便作東山約，共賞煙霞放曠心。
756.012 【九日落星山登高】徐鉉
秋暮天高稻穟成，落星山上會諸賓。黃花泛酒依流俗，
白髮滿頭思古人。巖影晚看雲出岫，湖光遙見客垂綸。
風煙不改年長度，終待林泉老此身。
756.013 【十日和張少監】徐鉉
重陽高會古平臺，吟遍秋光始下來。黃菊後期香未減，
新詩捧得眼還開。每因佳節知身老，卻憶前歡似夢迴。
且喜清時屢行樂，是非名利盡悠哉。
756.014 【御筵送鄧王】徐鉉
禁裏秋光似水清，林煙池影共離情。暫移黃閣只三載，
卻望紫垣都數程。滿座清風天子送。隨車甘雨郡人迎。
綺霞閣上詩題在，從此還應有頌聲。
756.015 【和張少監晚菊】徐鉉
憶共庭蘭倚砌栽，柔條輕吹獨依隈。自知佳節終堪賞，
爲惜流光未忍開。採擷也須盈掌握，馨香還解滿尊罍。
今朝旬假猶無事，更好登臨泛一杯。
756.016 【送馮侍郎】徐鉉
聞君竹馬戲毗陵，誰道觀風自六卿。今日聲明光舊物，
共看旌旆擁書生。斬蛟橋下谿煙碧，射虎亭邊草路清。
應念筵中倍離恨，老來偏重十年兄。
756.017 【又絕句寄題毗陵驛】徐鉉
曾持使節駐毗陵，長與州人有舊情。
爲向驛橋風月道，舍人髭鬢白千莖。
756.018 【陳侍郎宅觀花燭】徐鉉
今夜銀河萬里秋，人言織女嫁牽牛。佩聲寥亮和金奏，
燭影熒煌映玉鉤。座客亦從天子賜，更籌須爲主人留。
世間盛事君知否，朝下鸞臺夕鳳樓。
756.019 【送蕭尚書致仕歸廬陵】徐鉉
江海分飛二十春，重論前事不堪聞。主憂臣辱誰非我，
曲突徙薪唯有君。金紫滿身皆外物，雪霜垂領便離羣。
鶴歸華表望不盡，玉笥山頭多白雲。
756.020 【賦得秋江晚照】徐鉉
落日照平流，晴空萬里秋。輕明動楓葉，點的亂沙鷗。
罾網魚梁靜，笞簦稻穗收。不教行樂倦，冉冉下城樓。
756.021 【奉和子龍大監與舍弟贈答之什】徐鉉
石渠東觀兩優賢，明主知臣豈偶然。鴛鷺分行皆接武，
金蘭同好共忘年。懷恩未遂林泉約，竊位空慚組綬懸。
多少深情知不盡，好音相慰強成篇。
756.022 【史館庭梅見其毫末歷載三十今已半枯…伏惟垂覽】徐鉉
東觀婆娑樹，曾憐甲坼時。繁英共攀折，芳歲幾推移。
往事皆陳跡，清香亦暗衰。相看宜自喜，雙鬢合垂絲。
756.023 【太傅相公深感庭梅再成絕唱曲垂借示倍認知憐…攀和】徐鉉
禁省繁華地，含芳自一時。雪英開復落，紅藥植還移。
靜想分今昔，頻吟歎盛衰。多情共如此，爭免鬢成絲。
756.024 【太傅相公以庭梅二篇許舍弟同賦再迂藻思…庶申感謝】徐鉉
舊眷終無替，流光自足悲。攀條感花萼，和曲許壎篪。
前會成春夢，何人更己知。緣情聊借喻，爭敢道言詩。
756.025 【和鍾大監泛舟同遊見示】徐鉉
潮溝橫趣北山阿，一月三遊未是多。老去交親難暫舍，
閒中滋味更無過。谿橋樹映行人渡，村徑風飄牧豎歌。
孤棹亂流偏有興，滿川晴日弄微波。
756.026 【又和遊光睦院】徐鉉
寺門山水際，清淺照孱顏。客棹晚維岸，僧房猶掩關。
日華穿竹靜，雲影過階閒。箕踞一長嘯，忘懷物我間。
756.027 【和張少監舟中望蔣山】徐鉉
谿路向還背，前山高復重。紛披紅葉樹，間斷白雲峯。
盡日慵移棹，何年醉倚松。自知閒未得，不敢笑周顒。
756.028 【茱萸詩】徐鉉
萬物慶西成，茱萸獨擅名。芳排紅結小，香透夾衣輕。
宿露沾猶重，朝陽照更明。長和菊花酒，高宴奉西清。
756.029 【奉和御製茱萸】徐鉉
臺畔西風御果新，芳香精彩麗蕭辰。柔條細葉妝治好，
紫蒂紅芳點綴勻。幾朵得陪天上宴，千株長作洞中春。
今朝聖藻偏流詠，黃菊無由更敢鄰。
756.030 【蒙恩賜酒旨令醉，進詩以謝】徐鉉
明光殿裏夜迢迢，多病逢秋自寂寥。蠟炬乍傳丹鳳詔，
御題初認白雲謠。今宵幸識衢尊味，明日知停入閤朝。
爲感君恩判一醉，不煩辛苦解金貂。
756.031 【秋日泛舟賦蘋花】徐鉉
素豔擁行舟，清香覆碧流。遠煙分的的，輕浪泛悠悠。
雨歇平湖滿，風涼運瀆秋。今朝流詠處，即是白蘋洲。
756.032 【題梁王舊園】徐鉉
梁王舊館枕潮溝，共引垂藤系小舟。樹倚荒颱風淅淅，
草埋欹石雨修修。門前不見鄒枚醉，池上時聞雁鶩愁。
節士逢秋多感激，不須頻向此中游。
756.033 【奉酬度支陳員外】徐鉉
古來賢達士，馳鶩唯羣書。非禮誓弗習，違道無與居。
儒家若迂闊，遂將世情疏。吾友嗣世德，古風藹有餘。
幸遇漢文皇，握蘭佩金魚。俯視長沙賦，悽悽將焉如。
756.034 【明道人歸西林，求題院額，作此送之】徐鉉
昔從岐陽狩，簪纓滿翠微。十年勞我夢，今日送師歸。
曳尾龜應樂，乘軒鶴謾肥。含情題小篆，將去掛巖扉。
756.035 【送宣州丘判官】徐鉉
憲署遊從阻，平臺道路賒。喜君馳後乘，於此會仙槎。
緩酌遲飛蓋，微吟望綺霞。相迎在春渚，暫別莫諮嗟。
756.036 【北使還襄邑道中作（九月三十日）】徐鉉
九月三十日，獨行梁宋道。河流激似飛，林葉翻如掃。
程遙苦晝短，野迥知寒早。還家亦不閒，要且還家了。
756.037 【禁中新月】徐鉉
今夕拜新月，沈沈禁署中。玉繩疏間彩，金掌靜無風。
節換知身老，時平見歲功。吟看北墀暝，蘭燼墜微紅。
756.038 【觀吉王從謙花燭】徐鉉
王門嘉禮萬人觀，況是新承置醴歡。花燭喧闐丞相府，
星辰搖動遠遊冠。歌聲暫闋聞宮漏，雲影初開見露盤。
帝裏佳期頻賦頌，長留故事在金鑾。
756.039 【棋賭賦詩輸劉起居（奐）】徐鉉
刻燭知無取，爭先素未精。本圖忘物我，何必計輸贏。
賭墅終規利，焚囊亦近名。不如相視笑，高詠兩三聲。
756.040 【春盡日遊後湖贈劉起居（劉時方燒藥）】徐鉉
今朝湖上送春歸，萬頃澄波照白髭。
笑折殘花勸君酒，金丹成熟是何時。
756.041 【送察院李侍御使廬陵因寄孟員外】徐鉉
繡衣乘驛急如星，山水何妨寄野情。
肯向九仙台下歇，閒聽孟叟醉吟聲。
756.042 【後湖訪古各賦一題得西邸】徐鉉
南朝藩閫地，八友舊招尋。事往山光在，春晴草色深。
曲池魚自樂，叢桂鳥頻吟。今日中興運，猶懷翰墨林。
756.043 【送德邁道人之豫章】徐鉉
禪靈橋畔落殘花，橋上離情對日斜。顧我乘軒慚組綬，
羨師飛錫指煙霞。樓中西嶺真君宅，門外南州處士家。
莫道空談便無事，碧雲詩思更無涯。
756.044 【送陳祕監歸泉州】徐鉉
風滿潮溝木葉飛，水邊行客駐驂騑。三朝恩澤馮唐老，
萬里鄉關賀監歸。世路窮通前事遠，半生談笑此心違。
離歌不識高堂慶，特地令人淚滿衣。
756.045 【又聽《霓裳羽衣曲》送陳君】徐鉉
清商一曲遠人行，桃葉津頭月正明。
此是開元太平曲，莫教偏作別離聲。
756.046 【又題白鷺洲江鷗送陳君】徐鉉
白鷺洲邊江路斜，輕鷗接翼滿平沙。吾徒來送遠行客，
停舟爲爾長嘆息。酒旗漁艇兩無猜，月影蘆花鎮相得。
離筵一曲怨復清，滿座銷魂鳥不驚。人生不及水禽樂，
安用虛名上麟閣。同心攜手今如此，金鼎丹砂何寂寞。
天涯後會眇難期，從此又應添白髭。願君不忘分飛處，
長保翩翩潔白姿。
756.047 【哭刑部侍郎喬公詩】徐鉉
舉世重文雅，夫君更質真。曾嗟混雞鶴，終日異淄磷。
詞賦離騷客，封章諫諍臣。襟懷道家侶，標格古時人。
逸老誠雲福，遺形未免貧。求文空得草，埋玉遂爲塵。
靜想忘年契，冥思接武晨。連宵洽杯酒，分日掌絲綸。
蠹簡書陳事，遺孤託世親。前賢同此嘆，非我獨沾巾。
