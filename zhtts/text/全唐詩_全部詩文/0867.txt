第763卷 楊夔 等
763.01 【寧州道中】楊夔
城枕蕭關路，胡兵日夕臨。唯憑一炬火，以慰萬人心。
春老雪猶重，沙寒草不深。如何驅匹馬，向此獨閒吟。
763.02 【尋九華王山人】楊夔
下馬扣荊扉，相尋春半時。捫蘿盤磴險，疊石渡溪危。
松夾莓苔徑，花藏薜荔籬。臥雲情自逸，名姓厭人知。
763.03 【金陵逢張喬】楊夔
殊鄉會面時，辛苦兩情知。有志年空過，無媒命共奇。
吟餘春漏急，語舊酒巡遲。天爵如堪倚，休驚鬢上絲。
763.04 【送鄒尊師歸洞庭】楊夔
衆島在波心，曾居舊隱林。近聞飛檄急，轉憶臥雲深。
賣藥唯供酒，歸舟只載琴。遙知明月夜，坐石自開襟。
763.05 【送日東僧遊天台】楊夔
一瓶離日外，行指赤城中。去自重雲下，來從積水東。
攀蘿躋石徑，掛錫憩松風。回首雞林道，唯應夢想通。
763.06 【題甘露寺】楊夔
高殿拂雲霓，登臨想虎溪。風勻帆影衆，煙亂鳥行迷。
北倚波濤闊，南窺井邑低。滿城塵漠漠，隔岸草萋萋。
虛閣延秋磬，澄江響暮鼙。客心還惜去，新月掛樓西。
763.07 【送張相公出徵】楊夔
得意在當年，登壇秉國權。漢推周勃重，晉讓趙宣賢。
儒德尼丘降，兵鈐太白傳。援毫飛鳳藻，發匣吼龍泉。
歷火金難耗，零霜桂益堅。從來稱玉潔，此更讓朱妍。
鴛鷺臻門下，貔貅擁帳前。去知清朔漠，行不費陶甄。
獻畫符中旨，推誠契上玄。願將班固筆，書頌勒燕然。
763.08 【題鄭山人郊居】楊夔
谷口今逢避世才，入門瀟灑絕塵埃。漁舟下釣乘風去，
藥醞留賓待月開。數片石從青嶂得，一條泉自白雲來。
竹軒相對無言語，盡日南山不欲回。
763.09 【題宣州延慶寺益公院（鹹通中入講極承恩澤）】楊夔
嘿坐能除萬種情，臘高兼有賜衣榮。講經舊說傾朝聽，
登殿曾聞降輦迎。幽徑北連千嶂碧，虛窗東望一川平。
長年門外無塵客，時見元戎駐旆旌。
763.010 【寄當陽袁皓明府】楊夔
高人爲縣在南京，竹繞琴堂水繞城。地古既資攜酒興，
務閒偏長看山情。松軒待月僧同坐，藥圃尋花鶴伴行。
百里甚堪留惠愛，莫教空說魯恭名。
763.011 【送杜郎中入茶山修貢】楊夔
一道澄瀾徹底清，仙郎輕棹出重城。採蘋虛得當時稱，
述職那同此日榮。劍戟步經高障黑，綺羅光動百花明。
謝公攜妓東山去，何似乘春奉詔行。
763.012 【送鄭谷】楊夔
春江瀲瀲清且急，春雨濛濛密復疏。
一曲狂歌兩行淚，送君兼寄故鄉書。
763.013 【自敘】杜建徽
中劍斫耳缺，被箭射胛過。爲將須有膽，有膽即無賈。
763.014 【遊西湖】沈韜文
□□□□□□□，菰米蘋花似故鄉。
不是不歸歸未得，好風明月一思量。
763.015 【贈和龍妙空禪師】王繼勳
白麪山南靈慶院，茅齋道者雪峯禪。只棲雲樹兩三畝，
不下煙蘿四五年。猿鳥認聲呼喚易，龍神降伏住持堅。
誰知今日秋江畔，獨步醫王闡法筵。
763.016 【題建造寺】劉乙
曾看畫圖勞健羨，如今親見畫猶粗。減除天半石初泐，
欠卻幾株松未枯。題像閣人漁浦叟，集生臺鳥謝城烏。
我來一聽支公論，自是吾身幻得吾。
763.017 【句】劉乙
掃石雲隨帚，耕山鳥傍人。（《閩志》）
763.018 【和贈和龍妙空禪師】夏鴻
翰林遺蹟鏡潭前，孤峭高僧此處禪。出爲信門興化日，
坐當吾國太平年。身同瑩澈尼珠淨，語並鋒鋩慧劍堅。
道果已圓名已遂，即看千匝繞香筵。
763.019 【題青草湖神祠】劉山甫
壞牆風雨幾經春，草色盈庭一座塵。
自是神明無感應，盛衰何得卻由人。
763.020 【漢宗廟樂舞辭】張昭
高廟明靈再啓圖，金根玉輅幸神都。巢阿丹鳳銜書命，
入昴飛星獻寶符。正撫薰弦娛赤子，忽登仙駕泣蒼梧。
薦櫻鶴館笳簫咽，酌鬯金楹劍珮趨。星俎雲罍兼魯禮，
朱乾象箾雜巴渝。氤氳龍麝交青瑣，彷彿錫鑾下蕊珠。
薦豆奉觴親玉幾，配天合祖耀璿樞。受釐飲酒皇歡洽，
仰俟餘靈泰九區。
763.021 【農家】顏仁鬱
夜半呼兒趁曉耕，羸牛無力漸艱行。
時人不識農家苦，將謂田中谷自生。
763.022 【山居】顏仁鬱
柏樹松陰覆竹齋，罷燒藥竈縱高懷。
世間應少山間景，雲繞青松水繞階。
763.023 【春日寓感】王延彬
兩衙前後訟堂清，軟錦披袍擁鼻行。雨後綠苔侵履跡，
春深紅杏鎖鶯聲。因攜久醞松醪酒，自煮新抽竹筍羹。
也解爲詩也爲政，儂家何似謝宣城。
763.024 【哭徐夤】王延彬
延壽溪頭嘆逝波，古今人事半銷磨。
昔除正字今何在，所謂人生能幾何。
