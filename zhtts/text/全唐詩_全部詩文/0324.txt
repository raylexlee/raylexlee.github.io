第323卷 權德輿
323.01 【奉送韋起居老舅百日假滿歸嵩陽舊居】權德輿
威鳳翔紫氣，孤雲出寥天。奇採與幽姿，縹緲皆自然。
嘗聞陶唐氏，亦有巢由全。以此聳風俗，豈必效羈牽。
大君遂羣方，左史蹈前賢。振衣去朝市，賜告歸林泉。
滑和固難久，循性得所便。有名皆畏途，無事乃真筌。
舊壑窮杳窕，新潭漾淪漣。巖花落又開，山月缺復圓。
輕策逗蘿徑，幅巾凌翠煙。機閒魚鳥狎，體和芝朮鮮。
四皓本違難，二疏猶待年。況今寰海清，復此鬢髮玄。
顧慚纓上塵，未絕區中緣。齊竽終自退，心寄嵩峯巔。
323.02 【奉送孔十兄賓客承恩致政歸東都舊居】權德輿
達人曠跡通出處，每憶安居舊山去。乞身已見抗疏頻，
優禮新聞詔書許。家法遙傳闕里訓，心源早逐嵩丘侶。
南史編年著盛名，東朝侍講常虛佇。角巾華髮忽自遂，
命服金龜君更與。白雲出岫暫逶迤，鴻鵠入冥無處所。
歸路依依童稚樂，都門藹藹壺觴舉。能將此道助皇風，
自可殊途並伊呂。
323.03 【送密秀才吏部駁放後歸蜀，應崔大理序】權德輿
蜀國本多士，雄文似相如。之子西南秀，名在賢能書。
薄祿且未及，故山念歸歟。迢迢三千里，返駕一羸車。
玉壘長路盡，錦江春物餘。此行無慍色，知爾戀林廬。
323.04 【送袁中丞持節冊南詔五韻（淨字）】權德輿
西南使星去，遠徹通朝聘。煙雨僰道深，麾幢漢儀盛。
途輕五尺險，水愛雙流淨。上國洽恩波，外臣遵禮命。
離堂駐騶馭，且盡樽中聖。
323.05 【人日送房二十六侍御歸越】權德輿
驛騎歸時驄馬蹄，蓮花府映若邪溪。
帝城人日風光早，不惜離堂醉似泥。
323.06 【送張閣老中丞持節冊吊回鶻】權德輿
旌旆翩翩擁漢官，君行常得遠人歡。分職南臺知禮重，
輟書東觀見才難。金章玉節鳴騶遠，白草黃雲出塞寒。
欲散別離唯有醉，暫煩賓從駐徵鞍。
323.07 【送二十叔赴任餘杭尉（琴字）】權德輿
拜首直城陰，樽開意不任。梅仙歸劇縣，阮巷奏離琴。
春草吳門綠，秋濤浙水深。十年曾旅寓，應愜宦遊心。
323.08 【春送十四叔赴任渝州錄事絕句（中字）】權德輿
隨牒忽離南北巷，解巾都吏有清風。
巴城鎖印六聯靜，盡日閒謠廨署中。
323.09 【送韋十二丈赴襄城令三韻（柳字）】權德輿
留連出關騎，斟酌臨岐酒。舊業傳一經，新官栽五柳。
去去望行塵，青門重回首。
323.010 【送薛十九丈授將作主簿，分司東都，賦得春草】權德輿
芊芊遠郊外，杳杳春巖曲。愁處映微波，望中連淨綠。
日暮藉離觴，折芳心斷續。
323.011 【送正字十九兄歸江東醉後絕句】權德輿
命駕相思不爲名，春風歸騎出關程。
離堂莫起臨岐嘆，文舉終當薦禰衡。
323.012 【送張詹事致政歸嵩山舊隱（青字）】權德輿
解龜辭漢庭，卻憶少微星。直指常持憲，平反更恤刑。
閒思紫芝侶，歸臥白雲扃。明詔優筋力，安車適性靈。
羣公來藹藹，獨鶴去冥冥。想到揮金處，嵩吟枕上青。
323.013 【送許著作分司東都】權德輿
月旦繼平輿，風流仕石渠。分曹向瀍洛，守職正圖書。
棣萼榮相映，瓊枝色不如。賓朋爭漉酒，徒御侍巾車。
異日始離抱，維思烹鯉魚。
323.014 【送少清赴潤州參軍，因思練舊居（得銷字）】權德輿
二紀樂簞瓢，煙霞暮與朝。因君宦遊去，記得春江潮。
遠別更搔首，初官方折腰。青門望離袂，魂爲阿連銷。
323.015 【送濬上人歸揚州禪智寺】權德輿
蠹露宗通法已傳，麻衣筇杖去悠然。
揚州後學應相待，遙想幡花古寺前。
323.016 【獻歲送李十兄赴黔中酒後絕句】權德輿
一樽歲酒且留歡，三峽黔江去路難。
志士感恩無遠近，異時應戴惠文冠。
323.017 【送張僕射朝見畢歸鎮】權德輿
青光照目青門曙，玉勒雕戈擁騶馭。東方連帥南陽公，
文武吉甫如古風。獨奉新恩來謁帝，感深更見新詩麗。
共看三接欲爲霖，卻念百城同望歲。雙旌去去戀儲胥，
歸路鶯花伴隼旟。今日漢庭求上略，留侯自有一編書。
323.018 【送韋行軍員外赴河陽】權德輿
五代武弁侍明光，輟佐中權拜外郎。記事還同楚倚相，
傳經遠自漢扶陽。離堂處處羅簪組，東望河橋壯鼙鼓。
三城曉角啓軒門，一縣繁花照蓮府。上略儒風並者稀，
翩翩騶騎有光輝。只今右職多虛位，應待他時伏奏歸。
323.019 【送韋中丞奉使新羅（往字）】權德輿
淳化洽聲明，殊方均惠養。計書重譯至，錫命雙旌往。
星辭北極遠，水泛東溟廣。斗柄辨宵程，天琛宜晝賞。
孤光洲島迥，淨綠煙霞敞。展禮盛賓徒，交歡覿君長。
經途勞視聽，愴別縈夢想。延頸旬歲期，新恩在歸鞅。
323.020 【送從翁赴任長子縣令】權德輿
家風本鉅儒，吏職化雙鳧。啓事才方愜，臨人政自殊。
地雄韓上黨，秩比魯中都。拜首春郊夕，離杯莫向隅。
323.021 【送從弟廣東歸絕句】權德輿
夏雲如火鑠晨輝，款段羸車整素衣。
知爾業成還出谷，今朝莫愴斷行飛。
323.022 【送王鍊師赴王屋洞】權德輿
稔歲在芝田，歸程入洞天。白雲辭上國，青鳥會羣仙。
自以棋銷日，寧資藥駐年。相看話離合，風馭忽泠然。
323.023 【送薛溫州（驚字）】權德輿
昨日饋連營，今來刺列城。方期建禮直，忽訪永嘉程。
郡內裁詩暇，樓中遲客情。憑君減千騎，莫遣海鷗驚。
323.024 【送黔中裴中丞閣老赴任（回字）】權德輿
五諫留中禁，雙旌輟上才。內臣持鳳詔，天廄錫龍媒。
宴語暌蘭室，輝榮亞柏臺。懷黃宜命服，舉白嘆離杯。
景霽山川迥，風清霧露開。辰溪分浩淼，僰道接縈迴。
勝理環中得，殊琛徼外來。行看旬歲詔，傳慶在公臺。
323.025 【送崔諭德致政東歸】權德輿
天子坐法宮，詔書下江東。懿此嘉遁士，蒲車赴丘中。
褐衣入承明，樸略多古風。直道侍太子，昌言沃宸聰。
巖居四十年，心與鷗鳥同。一朝受恩澤，自說如池龍。
乞骸歸故山，累疏明深衷。大君不奪志，命錫忽以崇。
旭旦出國門，輕裝若秋蓬。家依白雲嶠，手植丹桂叢。
竹齋引寒泉，霞月相玲瓏。曠然解赤綬，去逐冥冥鴻。
323.026 【送三十叔赴任晉陵（心字）】權德輿
春雲結暮陰，侍坐捧離襟。黃綬輕裝去，青門芳草深。
十年塵右職，三徑寄遐心。便道停橈處，應過舊竹林。
323.027 【送安南裴都護】權德輿
忽佩交州印，初辭列宿文。莫言方任遠，且貴主憂分。
迥轉朱鳶路，連飛翠羽羣。戈船航漲海，旌旆卷炎雲。
絕徼褰帷識，名香夾轂焚。懷來通北戶，長養洽南薰。
暫嘆同心阻，行看異績聞。歸時無所欲，薏苡或煩君。
323.028 【送別沅泛】權德輿
念爾強學殖，非貫早從師。溫溫稟義方，慥慥習書詩。
計偕來上國，宴喜方怡怡。經術既修明，藝文亦葳蕤。
伊予諒無取，瑣質荷洪慈。偶來貳儀曹，量力何可支。
廢業固相受，避嫌誠自私。徇吾刺促心，婉爾康莊姿。
古人貴直道，內訟乖坦夷。用茲處大官，無乃玷清時。
羸車出門去，悵望交涕洟。琢磨貴分陰，歲月若飆馳。
千里起足下，豐年系鎡【釒基】。苟令志氣堅，佇見纓珮隨。
斑斕五彩服，前路春物熙。舊遊憶江南，環堵留蓬茨。
湖水白於練，蓴羹細若絲。別來十三年，夢寐時見之。
寵榮忽逾量，荏苒不自知。晨興愧華簪，止足爲靈龜。
遐路各自愛，大來行可期。青冥在目前，努力調羽儀。
323.029 【送張曹長工部大夫奉使西番】權德輿
殊鄰覆露同，奉使小司空。西候車徒出，南臺節印雄。
吊祠將渥命，導驛暢皇風。故地山河在，新恩玉帛通。
塞雲凝廢壘，關月照驚蓬。青史書歸日，翻輕五利功。
323.030 【九華觀宴餞崔十七叔判官赴義武幕兼呈書記蕭校書】權德輿
炎光三伏晝，洞府宜幽步。宿雨潤芝田，鮮風搖桂樹。
陰陰臺殿敞，靡靡軒車駐。晚酌臨水清，晨裝出關路。
偏榮本郡闢，倍感元臣遇。記室有門人，因君達書素。
323.031 【送文暢上人東遊】權德輿
桑門許辯才，外學接宗雷。護法麻衣淨，翻經貝葉開。
宗通知不染，妄想自堪哀。或結西方社，師遊早晚回。
323.032 【送靈武範司空】權德輿
上略在安邊，吳鉤結束鮮。三公臨右地，七萃擁中堅。
舊壘銷烽火，新營辨井泉。伐謀師以律，賈勇士爭先。
塞迥晴看月，沙平遠際天。榮薰知屈指，應在盛秋前。
323.033 【送商州杜中丞赴任】權德輿
安康地裏接商於，帝命專城總賦輿。夕拜忽辭青瑣闥，
晨裝獨捧紫泥書。深山古驛分騶騎，芳草閒雲逐隼旟。
綺皓清風千古在，因君一爲謝巖居。
323.034 【送殷卿罷舉歸淮南舊居】權德輿
計偕十上竟無成，忽憶巖居便獨行。志業嘗探絕編義，
風塵虛作棄繻生。歲儲應嘆山田薄，里社時逢野醞清。
惆悵中年羣從少，相看欲別倍關情。
