第323卷 权德舆
323.01 【奉送韦起居老舅百日假满归嵩阳旧居】权德舆
威凤翔紫气，孤云出寥天。奇采与幽姿，缥缈皆自然。
尝闻陶唐氏，亦有巢由全。以此耸风俗，岂必效羁牵。
大君遂群方，左史蹈前贤。振衣去朝市，赐告归林泉。
滑和固难久，循性得所便。有名皆畏途，无事乃真筌。
旧壑穷杳窕，新潭漾沦涟。岩花落又开，山月缺复圆。
轻策逗萝径，幅巾凌翠烟。机闲鱼鸟狎，体和芝朮鲜。
四皓本违难，二疏犹待年。况今寰海清，复此鬓发玄。
顾惭缨上尘，未绝区中缘。齐竽终自退，心寄嵩峰巅。
323.02 【奉送孔十兄宾客承恩致政归东都旧居】权德舆
达人旷迹通出处，每忆安居旧山去。乞身已见抗疏频，
优礼新闻诏书许。家法遥传阙里训，心源早逐嵩丘侣。
南史编年著盛名，东朝侍讲常虚伫。角巾华发忽自遂，
命服金龟君更与。白云出岫暂逶迤，鸿鹄入冥无处所。
归路依依童稚乐，都门蔼蔼壶觞举。能将此道助皇风，
自可殊途并伊吕。
323.03 【送密秀才吏部驳放后归蜀，应崔大理序】权德舆
蜀国本多士，雄文似相如。之子西南秀，名在贤能书。
薄禄且未及，故山念归欤。迢迢三千里，返驾一羸车。
玉垒长路尽，锦江春物馀。此行无愠色，知尔恋林庐。
323.04 【送袁中丞持节册南诏五韵（净字）】权德舆
西南使星去，远彻通朝聘。烟雨僰道深，麾幢汉仪盛。
途轻五尺险，水爱双流净。上国洽恩波，外臣遵礼命。
离堂驻驺驭，且尽樽中圣。
323.05 【人日送房二十六侍御归越】权德舆
驿骑归时骢马蹄，莲花府映若邪溪。
帝城人日风光早，不惜离堂醉似泥。
323.06 【送张阁老中丞持节册吊回鹘】权德舆
旌旆翩翩拥汉官，君行常得远人欢。分职南台知礼重，
辍书东观见才难。金章玉节鸣驺远，白草黄云出塞寒。
欲散别离唯有醉，暂烦宾从驻征鞍。
323.07 【送二十叔赴任馀杭尉（琴字）】权德舆
拜首直城阴，樽开意不任。梅仙归剧县，阮巷奏离琴。
春草吴门绿，秋涛浙水深。十年曾旅寓，应惬宦游心。
323.08 【春送十四叔赴任渝州录事绝句（中字）】权德舆
随牒忽离南北巷，解巾都吏有清风。
巴城锁印六联静，尽日闲谣廨署中。
323.09 【送韦十二丈赴襄城令三韵（柳字）】权德舆
留连出关骑，斟酌临岐酒。旧业传一经，新官栽五柳。
去去望行尘，青门重回首。
323.010 【送薛十九丈授将作主簿，分司东都，赋得春草】权德舆
芊芊远郊外，杳杳春岩曲。愁处映微波，望中连净绿。
日暮藉离觞，折芳心断续。
323.011 【送正字十九兄归江东醉后绝句】权德舆
命驾相思不为名，春风归骑出关程。
离堂莫起临岐叹，文举终当荐祢衡。
323.012 【送张詹事致政归嵩山旧隐（青字）】权德舆
解龟辞汉庭，却忆少微星。直指常持宪，平反更恤刑。
闲思紫芝侣，归卧白云扃。明诏优筋力，安车适性灵。
群公来蔼蔼，独鹤去冥冥。想到挥金处，嵩吟枕上青。
323.013 【送许著作分司东都】权德舆
月旦继平舆，风流仕石渠。分曹向瀍洛，守职正图书。
棣萼荣相映，琼枝色不如。宾朋争漉酒，徒御侍巾车。
异日始离抱，维思烹鲤鱼。
323.014 【送少清赴润州参军，因思练旧居（得销字）】权德舆
二纪乐箪瓢，烟霞暮与朝。因君宦游去，记得春江潮。
远别更搔首，初官方折腰。青门望离袂，魂为阿连销。
323.015 【送濬上人归扬州禅智寺】权德舆
蠹露宗通法已传，麻衣筇杖去悠然。
扬州后学应相待，遥想幡花古寺前。
323.016 【献岁送李十兄赴黔中酒后绝句】权德舆
一樽岁酒且留欢，三峡黔江去路难。
志士感恩无远近，异时应戴惠文冠。
323.017 【送张仆射朝见毕归镇】权德舆
青光照目青门曙，玉勒雕戈拥驺驭。东方连帅南阳公，
文武吉甫如古风。独奉新恩来谒帝，感深更见新诗丽。
共看三接欲为霖，却念百城同望岁。双旌去去恋储胥，
归路莺花伴隼旟。今日汉庭求上略，留侯自有一编书。
323.018 【送韦行军员外赴河阳】权德舆
五代武弁侍明光，辍佐中权拜外郎。记事还同楚倚相，
传经远自汉扶阳。离堂处处罗簪组，东望河桥壮鼙鼓。
三城晓角启轩门，一县繁花照莲府。上略儒风并者稀，
翩翩驺骑有光辉。只今右职多虚位，应待他时伏奏归。
323.019 【送韦中丞奉使新罗（往字）】权德舆
淳化洽声明，殊方均惠养。计书重译至，锡命双旌往。
星辞北极远，水泛东溟广。斗柄辨宵程，天琛宜昼赏。
孤光洲岛迥，净绿烟霞敞。展礼盛宾徒，交欢觌君长。
经途劳视听，怆别萦梦想。延颈旬岁期，新恩在归鞅。
323.020 【送从翁赴任长子县令】权德舆
家风本钜儒，吏职化双凫。启事才方惬，临人政自殊。
地雄韩上党，秩比鲁中都。拜首春郊夕，离杯莫向隅。
323.021 【送从弟广东归绝句】权德舆
夏云如火铄晨辉，款段羸车整素衣。
知尔业成还出谷，今朝莫怆断行飞。
323.022 【送王炼师赴王屋洞】权德舆
稔岁在芝田，归程入洞天。白云辞上国，青鸟会群仙。
自以棋销日，宁资药驻年。相看话离合，风驭忽泠然。
323.023 【送薛温州（惊字）】权德舆
昨日馈连营，今来刺列城。方期建礼直，忽访永嘉程。
郡内裁诗暇，楼中迟客情。凭君减千骑，莫遣海鸥惊。
323.024 【送黔中裴中丞阁老赴任（回字）】权德舆
五谏留中禁，双旌辍上才。内臣持凤诏，天厩锡龙媒。
宴语暌兰室，辉荣亚柏台。怀黄宜命服，举白叹离杯。
景霁山川迥，风清雾露开。辰溪分浩淼，僰道接萦回。
胜理环中得，殊琛徼外来。行看旬岁诏，传庆在公台。
323.025 【送崔谕德致政东归】权德舆
天子坐法宫，诏书下江东。懿此嘉遁士，蒲车赴丘中。
褐衣入承明，朴略多古风。直道侍太子，昌言沃宸聪。
岩居四十年，心与鸥鸟同。一朝受恩泽，自说如池龙。
乞骸归故山，累疏明深衷。大君不夺志，命锡忽以崇。
旭旦出国门，轻装若秋蓬。家依白云峤，手植丹桂丛。
竹斋引寒泉，霞月相玲珑。旷然解赤绶，去逐冥冥鸿。
323.026 【送三十叔赴任晋陵（心字）】权德舆
春云结暮阴，侍坐捧离襟。黄绶轻装去，青门芳草深。
十年尘右职，三径寄遐心。便道停桡处，应过旧竹林。
323.027 【送安南裴都护】权德舆
忽佩交州印，初辞列宿文。莫言方任远，且贵主忧分。
迥转朱鸢路，连飞翠羽群。戈船航涨海，旌旆卷炎云。
绝徼褰帷识，名香夹毂焚。怀来通北户，长养洽南薰。
暂叹同心阻，行看异绩闻。归时无所欲，薏苡或烦君。
323.028 【送别沅泛】权德舆
念尔强学殖，非贯早从师。温温禀义方，慥慥习书诗。
计偕来上国，宴喜方怡怡。经术既修明，艺文亦葳蕤。
伊予谅无取，琐质荷洪慈。偶来贰仪曹，量力何可支。
废业固相受，避嫌诚自私。徇吾刺促心，婉尔康庄姿。
古人贵直道，内讼乖坦夷。用兹处大官，无乃玷清时。
羸车出门去，怅望交涕洟。琢磨贵分阴，岁月若飙驰。
千里起足下，丰年系镃【钅基】。苟令志气坚，伫见缨珮随。
斑斓五彩服，前路春物熙。旧游忆江南，环堵留蓬茨。
湖水白于练，莼羹细若丝。别来十三年，梦寐时见之。
宠荣忽逾量，荏苒不自知。晨兴愧华簪，止足为灵龟。
遐路各自爱，大来行可期。青冥在目前，努力调羽仪。
323.029 【送张曹长工部大夫奉使西番】权德舆
殊邻覆露同，奉使小司空。西候车徒出，南台节印雄。
吊祠将渥命，导驿畅皇风。故地山河在，新恩玉帛通。
塞云凝废垒，关月照惊蓬。青史书归日，翻轻五利功。
323.030 【九华观宴饯崔十七叔判官赴义武幕兼呈书记萧校书】权德舆
炎光三伏昼，洞府宜幽步。宿雨润芝田，鲜风摇桂树。
阴阴台殿敞，靡靡轩车驻。晚酌临水清，晨装出关路。
偏荣本郡辟，倍感元臣遇。记室有门人，因君达书素。
323.031 【送文畅上人东游】权德舆
桑门许辩才，外学接宗雷。护法麻衣净，翻经贝叶开。
宗通知不染，妄想自堪哀。或结西方社，师游早晚回。
323.032 【送灵武范司空】权德舆
上略在安边，吴钩结束鲜。三公临右地，七萃拥中坚。
旧垒销烽火，新营辨井泉。伐谋师以律，贾勇士争先。
塞迥晴看月，沙平远际天。荣薰知屈指，应在盛秋前。
323.033 【送商州杜中丞赴任】权德舆
安康地里接商於，帝命专城总赋舆。夕拜忽辞青琐闼，
晨装独捧紫泥书。深山古驿分驺骑，芳草闲云逐隼旟。
绮皓清风千古在，因君一为谢岩居。
323.034 【送殷卿罢举归淮南旧居】权德舆
计偕十上竟无成，忽忆岩居便独行。志业尝探绝编义，
风尘虚作弃繻生。岁储应叹山田薄，里社时逢野酝清。
惆怅中年群从少，相看欲别倍关情。
