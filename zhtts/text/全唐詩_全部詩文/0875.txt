第771卷 宋雍
771.01 【春日】宋雍
轻花细叶满林端，昨夜春风晓色寒。
黄鸟不堪愁里听，绿杨宜向雨中看。
771.02 【失题】宋雍
斜雨飞丝织晚风，疏帘半卷野亭空。
荷花开尽秋光晚，零落残红绿沼中。
771.03 【古意】戴休珽
穷秋朔风起，沧海愁阴涨。虏骑掠河南，汉兵屯灞上。
羽书惊沙漠，刁斗喧亭障。关塞何苍茫，遥烽递相望。
弱龄负奇节，侠客多招访。投笔弃繻生，提戈逐飞将。
拔剑照霜白，怒发冲冠壮。会立万里功，视君封侯相。
771.04 【勖曹生】卢鉟
桑扈交飞百舌忙，祖亭闻乐倍思乡。尊前有恨惭卑宦，
席上无憀爱艳妆。莫为狂花迷眼界，须求真理定心王。
游蜂采掇何时已，只恐多言议短长。
771.05 【琴歌】赵抟
绿琴制自桐孙枝，十年窗下无人知。清声不与众乐杂，
所以屈受尘埃欺。七弦脆断虫丝朽，辨别不曾逢好手。
琴声若似琵琶声，卖与时人应已久。玉徽冷落无光彩，
堪恨钟期不相待。凤啭吟幽鹤舞时，撚弄铮摐声亦在。
向曾守贫贫不彻，贱价与人人不别。前回忍泪却收来，
泣向秋风两条血。乃知凡俗难可名，轻者却重重者轻。
真龙不圣土龙圣，凤凰哑舌鸱枭鸣。何殊此琴哀怨苦，
寂寞沈埋在幽户。万重山水不肯听，俗耳乐闻人打鼓。
知君立身待分义，驱喝风雷在平地。一生从事不因人，
健步窣云皆自致。不辞重拂弦上尘，市廛不买多谗人。
莫辞憔悴与买取，为君一曲号青春。
771.06 【废长行（辨其惑于无益之戏而不务恤民也）】赵抟
紫牙镂合方如斗，二十四星衔月口。贵人迷此华筵中，
运木手交如阵斗。不算劳神运枯木，且废为官恤惸独。
门前有吏吓孤穷，欲诉门深抱冤哭。耳厌人催坐衙早，
才闻此戏身先到。理人似爱长行心，天下安平多草草。
何当化局为明镜，挂在高堂辨邪正。何当化子作笔锋，
常在手中行法令。莫令终日迷如此，不治生民负天子。
771.07 【玉女词】张安石
绮荐银屏空积尘，柳眉桃脸暗销春。
不须更学阳台女，为雨为云趁恼人。
771.08 【苦别】张安石
向前不信别离苦，而今自到别离处。
两行粉泪红阑干，一朵芙蕖带残露。
771.09 【石城】蒋吉
系缆石城下，恣吟怀暂开。江人桡艇子，将谓莫愁来。
771.010 【汉东道中】蒋吉
九十九冈遥，天寒雪未消。羸童牵瘦马，不敢过危桥。
771.011 【高溪有怀】蒋吉
驻马高溪侧，旅人千里情。雁山山下水，还作此泉声。
771.012 【寄进士贾希】蒋吉
恨苦泪不落，耿然东北心。空囊与瘦马，羁绁意应深。
771.013 【出塞】蒋吉
瘦马羸童行背秦，暮鸦撩乱入残云。
北风吹起寒营角，直至榆关人尽闻。
771.014 【旅泊】蒋吉
霜月正高鹦鹉洲，美人清唱发红楼。
乡心暗逐秋江水，直到吴山脚下流。
771.015 【次青云驿】蒋吉
马转栎林山鸟飞，商溪流水背残晖。
行人几在青云路，底事风尘犹满衣。
771.016 【大庾驿有怀】蒋吉
一囊书重百馀斤，邮吏宁知去计贫。
莫讶偏吟望乡句，明朝便见岭南人。
771.017 【题商山修路僧院】蒋吉
此地修行山几枯，草堂生计只瓶盂。
支郎既解除艰险，试看人心平得无。
771.018 【题长安僧院】蒋吉
出门争走九衢尘，总是浮生不了身。
惟有水田衣下客，大家忙处作闲人。
771.019 【次商於感旧寄卢中丞】蒋吉
昔年簪组隘丘门，今日旌幢一院存。
何事商於泪如雨，小儒偏受陆家恩。
771.020 【樵翁】蒋吉
独入深山信脚行，惯当貙虎不曾惊。
路傍花发无心看，惟见枯枝刮眼明。
771.021 【四老庙】蒋吉
无端舍钓学干名，不得溪山养性情。
自省此身非达者，今朝羞拜四先生。
771.022 【昭君冢】蒋吉
曾为汉帝眼中人，今作狂胡陌上尘。
身死不知多少载，冢花犹带洛阳春。
771.023 【闻歌竹枝】蒋吉
巡堤听唱竹枝词，正是月高风静时。
独向东南人不会，弟兄俱在楚江湄。
771.024 【重门曲】周濆
憔悴容华怯对春，寂寥宫殿锁闲门。
此身却羡宫中树，不失芳时雨露恩。
771.025 【山下水】周濆
背云冲石出深山，浅碧泠泠一带寒。
不独有声流出此，会归沧海助波澜。
771.026 【逢邻女】周濆
日高邻女笑相逢，慢束罗裙半露胸。
莫向秋池照绿水，参差羞杀白芙蓉。
771.027 【废宅】周濆
牢落画堂空锁尘，荒凉庭树暗消春。
豪家莫笑此中事，曾见此中人笑人。
