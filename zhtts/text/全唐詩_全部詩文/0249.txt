第248卷 郎士元
248.01 【题刘相公三湘图】郎士元
昔别醉衡霍，迩来忆南州。今朝平津邸，兼得潇湘游。
稍辨郢门树，依然芳杜洲。微明三巴峡，咫尺万里流。
飞鸟不知倦，远帆生暮愁。涔阳指天末，北渚空悠悠。
枕上见渔父，坐中常狎鸥。谁言魏阙下，自有东山幽。
248.02 【长安逢故人】郎士元
数年音信断，不意在长安。马上相逢久，人中欲认难。
一官今懒道，双鬓竟羞看。莫问生涯事，只应持钓竿。
248.03 【送韦湛判官】郎士元
高阁晴江上，重阳古戍间。聊因送归客，更此望乡山。
惜别心能醉，经秋鬓自斑。临流兴不尽，惆怅水云间。
248.04 【送长沙韦明府】郎士元
秋入长沙县，萧条旅宦心。烟波连桂水，官舍映枫林。
云日楚天暮，沙汀白露深。遥知讼堂里，佳政在鸣琴。
248.05 【送孙愿】郎士元
悠然富春客，忆与暮潮归。擢第人多羡，如君独步稀。
乱流江渡浅，远色海山微。若访新安路，严陵有钓矶。
248.06 【送林宗配雷州（一作送王棼流雷州）】郎士元
昨日三峰尉，今朝万里人。平生任孤直，岂是不防身。
海雾多为瘴，山雷乍作邻。遥怜北户月，与子独相亲。
248.07 【送洪州李别驾之任】郎士元
南去秋江远，孤舟兴自多。能将流水引，更入洞庭波。
夏口帆初上，浔阳雁正过。知音在霄汉，佐郡岂蹉跎。
248.08 【送杨中丞和蕃】郎士元
锦车登陇日，边草正萋萋。旧好寻君长，新愁听鼓鼙。
河源飞鸟外，雪岭大荒西。汉垒今犹在，遥知路不迷。
248.09 【送李将军赴定州（一作送彭将军）】郎士元
双旌汉飞将，万里授横戈。春色临边尽，黄云出塞多。
鼓鼙悲绝漠，烽戍隔长河。莫断阴山路，天骄已请和。
248.010 【关羽祠送高员外还荆州】郎士元
将军禀天姿，义勇冠今昔。走马百战场，一剑万人敌。
虽为感恩者，竟是思归客。流落荆巫间，裴回故乡隔。
离筵对祠宇，洒酒暮天碧。去去勿复言，衔悲向陈迹。
248.011 【送张南史（一作寄李纾）】郎士元
雨馀深巷静，独酌送残春。车马虽嫌僻，莺花不弃贫。
虫丝粘户网，鼠迹印床尘。借问山阳会，如今有几人。
248.012 【送奚贾归吴】郎士元
东南富春渚，曾是谢公游。今日奚生去，新安江正秋。
水清迎过客，霜叶落行舟。遥想赤亭下，闻猿应夜愁。
248.013 【送陆员外赴潮州】郎士元
含香台上客，剖竹海边州。楚地多归信，闽溪足乱流。
今朝永嘉兴，重见谢公游。
248.014 【送裴补阙入河南幕】郎士元
皎然青琐客，何事动行轩。苦节酬知己，清吟去掖垣。
秋城临海树，寒月上营门。邹鲁诗书国，应无鼙鼓喧。
248.015 【送韩司直路出延陵（一作刘长卿诗）】郎士元
游吴还适越，来往任风波。复送王孙去，其如春草何。
岸明残雪在，潮满夕阳多。季子留遗庙，停舟试一过。
248.016 【盩厔县郑礒宅送钱大（一作送别钱起，又作送友人别）】郎士元
暮蝉不可听，落叶岂堪闻。共是悲秋客，那知此路分。
荒城背流水，远雁入寒云。陶令门前菊，馀花可赠君。
248.017 【送元诜还丹阳别业】郎士元
已知成傲吏，复见解朝衣。应向丹阳郭，秋山独掩扉。
草堂连古寺，江日动晴晖。一别沧洲远，兰桡几岁归。
248.018 【送崔侍御往容州宣慰】郎士元
秦原独立望湘川，击隼南飞向楚天。奉诏不言空问俗，
清时因得访遗贤。荆门晓色兼梅雨，桂水春风过客船。
畴昔常闻陆贾说，故人今日岂徒然。
248.019 【朱方南郭留别皇甫冉（一作皇甫冉诗：润州南郭留别）】郎士元
萦回枫叶岸，留滞木兰桡。吴岫新经雨，江天正落潮。
故人劳见爱，行客自无憀。若问前程事，孤云入剡遥。
248.020 【赠张五諲归濠州别业】郎士元
常知罢官意，果与世人疏。复此凉风起，仍闻濠上居。
故山期采菊，秋水忆观鱼。一去蓬蒿径，羡君闲有馀。
248.021 【送王司马赴润州】郎士元
暂屈文为吏，聊将禄代耕。金陵且不远，山水复多名。
楚塞因高出，寒潮入夜生。离心逐春草，直到建康城。
248.022 【留卢秦卿（一作司空曙诗）】郎士元
知有前期在，欢如此夜中。无将故人酒，不及古淳风。
248.023 【赠强山人】郎士元
或掉轻舟或杖藜，寻常适意钓前溪。
草堂竹径在何处，落日孤烟寒渚西。
248.024 【赠韦司直】郎士元
闻君感叹二毛初，旧友相依万里馀。烽火有时惊暂定，
甲兵无处可安居。客来吴地星霜久，家在平陵音信疏。
昨日风光还入户，登山临水意何如。
248.025 【石城馆酬王将军】郎士元
谁能绣衣客，肯驻木兰舟。连雁沙边至，孤城江上秋。
归帆背南浦，楚塞入西楼。何处看离思，沧波日夜流。
248.026 【酬王季友题半日村别业兼呈李明府】郎士元
村映寒原日已斜，烟生密竹早归鸦。长溪南路当群岫，
半景东邻照数家。门通小径连芳草，马饮春泉踏浅沙。
欲待主人林上月，还思潘岳县中花。
248.027 【酬二十八秀才见寄】郎士元
昨夜山月好，故人果相思。清光到枕上，袅袅凉风时。
永意能在我，惜无携手期。
248.028 【冬夕寄青龙寺源公】郎士元
敛屦入寒竹，安禅过漏声。高松残子落，深井冻痕生。
罢磬风枝动，悬灯雪屋明。何当招我宿，乘月上方行。
248.029 【塞下曲】郎士元
宝刀塞下儿，身经百战曾百胜，壮心竟未嫖姚知。
白草山头日初没，黄沙戍下悲歌发。萧条夜静边风吹，
独倚营门望秋月。
248.030 【柏林寺南望】郎士元
溪上遥闻精舍钟，泊舟微径度深松。
青山霁后云犹在，画出东南四五峰。
248.031 【宿杜判官江楼】郎士元
适楚岂吾愿，思归秋向深。故人江楼月，永夜千里心。
叶落觉乡梦，鸟啼惊越吟。寥寥更何有，断续空城砧。
248.032 【春宴王补阙城东别业】郎士元
柳陌乍随州势转，花源忽傍竹阴开。能将瀑水清人境，
直取流莺送酒杯。山下古松当绮席，檐前片雨滴春苔。
地主同声复同舍，留欢不畏夕阳催。
248.033 【郢城西楼吟（一作张继诗）】郎士元
连山尽处水萦回，山上戍门临水开。朱栏直下一百丈，
日暖游鳞自相向。昔人爱险闭层城，今日爱闲江复清。
沙洲枫岸无来客，草绿花红山鸟鸣。
248.034 【听邻家吹笙】郎士元
凤吹声如隔彩霞，不知墙外是谁家。
重门深锁无寻处，疑有碧桃千树花。
248.035 【登丹阳北楼（一作张继诗）】郎士元
寒皋那可望，旅望又初还。迢递高楼上，萧条旷野闲。
暮晴依远水，秋兴属连山。浮客时相见，霜凋动翠颜。
248.036 【题精舍寺（一作酬王季友秋夜宿露台寺见寄）】郎士元
石林精舍武溪东，夜扣禅关谒远公。月在上方诸品静，
僧持半偈万缘空。秋山竟日闻猿啸，落木寒泉听不穷。
惟有双峰最高顶，此心期与故人同。
248.037 【双林寺谒傅大士】郎士元
草露经前代，津梁及后人。此方今示灭，何国更分身。
月色空知夜，松阴不记春。犹怜下生日，应在一微尘。
248.038 【题尹真人祠】郎士元
窅窅云旗去不还，阴阴祠宇闭空山。
我来始悟丹青妙，稽首如逢冰雪颜。
248.039 【山中即事】郎士元
入谷多春兴，乘舟棹碧浔。山云昨夜雨，溪水晓来深。
248.040 【湘夫人二首（乐府诗作一首）】郎士元
蛾眉对湘水，遥哭苍梧山。万乘既已殁，孤舟谁忍还。
至今楚竹上，犹有泪痕斑。
南有涔阳路，渺渺多新愁。桂酒神降时，回风江上秋。
彩云忽无处，碧水空安流。
248.041 【盖少府新除江南尉问风俗】郎士元
闻君作尉向江潭，吴越风烟到自谙。客路寻常随竹影，
人家大底傍山岚。缘溪花木偏宜远，避地衣冠尽向南。
惟有夜猿啼海树，思乡望国意难堪。
248.042 【春宴张舍人宅】郎士元
懒寻芳草径，来接侍臣筵。山色知残雨，墙阴觉暮天。
莺啼汉宫柳，花隔杜陵烟。地与东城接，春光醉目前。
248.043 【寄李袁州桑落酒】郎士元
色比琼浆犹嫩，香同甘露仍春。
十千提携一斗，远送潇湘故人。
248.044 【赠万生下第还吴）】郎士元
直道多不偶，美才应息机。灞陵春欲暮，云海独言归。
为客成白首，入门嗟布衣。莼羹若可忆，惭出掩柴扉。
248.045 【送大德讲时河东徐明府招】郎士元
远近作人天，王城指日边。宰君迎说法，童子伴随缘。
到处花为雨，行时杖出泉。今宵松月下，开阁想安禅。
248.046 【赴无锡别灵一上人（一作刘长卿诗，一作皇甫冉诗）】郎士元
高僧本姓竺，开士旧名林。一入春山里，千峰不可寻。
新年芳草遍，度日白云深。欲问微官去，悬知讶此心。
248.047 【送粲上人兼寄梁镇员外】郎士元
季月还乡独未能，林行溪宿厌层冰。尺素欲传三署客，
雪山愁送五天僧。连空朔气横秦苑。满目寒云隔灞陵。
借问从来香积寺，何时携手更同登。
248.048 【送韦逸人归钟山（一作皇甫冉诗）】郎士元
逸人归路远，弟子出山迎。服药颜犹驻，耽书癖已成。
柴扉多岁月，藜杖见公卿。更作儒林传，应须载姓名。
248.049 【登无锡北楼（一作皇甫冉诗）】郎士元
秋兴因危堞，归心过远山。风霜征雁早，江海旅人还。
驿树寒仍密，渔舟晚更闲。仲宣何所赋，只欲滞柴关。
248.050 【和王相公题中书丛竹寄上元相公】郎士元
多时仙掖里，色并翠琅玕。幽意含烟月，清阴庇蕙兰。
枝繁宜露重，叶老爱天寒。竟日双鸾止，孤吟为一看。
248.051 【酬萧二十七侍御初秋言怀】郎士元
楚客秋多兴，江林月渐生。细枝凉叶动，极浦早鸿声。
胜赏睽前夕，新诗报远情。曲高惭和者，惆怅闭寒城。
248.052 【奉和杜相公益昌路作】郎士元
春半梁山正落花，台衡受律向天涯。南去猿声傍双节，
西来江色绕千家。风吹画角孤城晓，林映蛾眉片月斜。
已见庙谟能喻蜀，新文更喜报金华。
248.053 【赋得长洲苑送李惠】郎士元
草深那可访，地久阻相传。散漫三秋雨，疏芜万里烟。
都迷采兰处，强记馆娃年。客有游吴者，临风思眇然。
248.054 【别房士清】郎士元
世路还相见，偏堪泪满衣。那能郢门别，独向邺城归。
平楚看蓬转，连山望鸟飞。苍苍岁阴暮，况复惜驰晖。
248.055 【送彭偃房由赴朝因寄钱大郎中李十七舍人】郎士元
衰病已经年，西峰望楚天。风光欺鬓发，秋色换山川。
寂寞浮云外，支离汉水边。平生故人远，君去话潸然。
248.056 【送李遂之越】郎士元
未习风波事，初为东越游。露沾湖草晚，月照海山秋。
梅市门何处，兰亭水向流。西兴待潮信，落日满孤舟。
248.057 【送郑正则徐州行营（一作皇甫冉诗）】郎士元
从军非陇头，师在古徐州。气劲三河卒，功全万户侯。
元戎阃外略，才子握中筹。莫听关山曲，还生塞上愁。
248.058 【送钱拾遗归兼寄刘校书】郎士元
墟落岁阴暮，桑榆烟景昏。蝉声静空馆，雨色隔秋原。
归客不可望，悠然林外村。终当报芸阁，携手醉柴门。
248.059 【送郴县裴明府之任兼充宣慰】郎士元
白蘋楚水三湘远，芳草秦城二月初。连雁北飞看欲尽，
孤舟南去意何如。渡江野老思求瘼，候馆郴人忆下车。
别后天涯何所寄，故交惟有袖中书。
248.060 【送李敖湖南书记】郎士元
怜君才与阮家同，掌记能资亚相雄。入楚岂忘看泪竹，
泊舟应自爱江枫。诚知客梦烟波里，肯厌猿鸣夜雨中。
莫信衡湘书不到，年年秋雁过巴东。
248.061 【送麹司直】郎士元
曙雪苍苍兼曙云，朔风烟雁不堪闻。
贫交此别无他赠，唯有青山远送君。
248.062 【送别】郎士元
穆陵关上秋云起，安陆城边远行子。
薄暮寒蝉三两声，回头故乡千万里。
248.063 【咸阳西楼别窦审】郎士元
西楼迥起寒原上，霁日遥分万井间。小苑城隅连渭水，
离宫曙色近京关。亭皋寂寞伤孤客，云雪萧条满众山。
时命如今犹未偶，辞君拟欲拂衣还。
248.064 【闻蝉寄友人（一作李端诗）】郎士元
昨日始闻莺，今朝蝉又鸣。朱颜向华发，定是几年程。
故国白云远，闲居青草生。因垂数行泪，书寄十年兄。
248.065 【送李骑曹之灵武宁侍】郎士元
一岁一归宁，凉天数骑行。河来当塞曲，山远与沙平。
纵猎旗风卷，听笳帐月生。新鸿引寒色，回日满京城。
248.066 【冯翊西楼（一作张继诗）】郎士元
城上西楼倚暮天，楼中归望正凄然。近郭乱山横古渡，
野庄乔木带新烟。北风吹雁声能苦，远客辞家月再圆。
陶令好文常对酒，相招一和白云篇。
248.067 【郢城秋望】郎士元
白首思归归不得，空山闻雁雁声哀。
高城落日望西北，又见秋风逐水来。
248.068 【夜泊湘江】郎士元
湘山木落洞庭波，湘水连云秋雁多。
寂寞舟中谁借问，月明只自听渔歌。
248.069 【留别常著】郎士元
岁晏苍郊蓬转时，游人相见说归期。
宓君堂上能留客，明日还家应未迟。
248.070 【送张光归吴】郎士元
看取庭芜白露新，劝君不用久风尘。
秋来多见长安客，解爱鲈鱼能几人。
248.071 【闻吹杨叶者二首】郎士元
妙吹杨叶动悲笳，胡马迎风起恨赊。
若是雁门寒月夜，此时应卷尽惊沙。
天生一艺更无伦，寥亮幽音妙入神。
吹向别离攀折处，当应合有断肠人。
