第248卷 郎士元
248.01 【題劉相公三湘圖】郎士元
昔別醉衡霍，邇來憶南州。今朝平津邸，兼得瀟湘遊。
稍辨郢門樹，依然芳杜洲。微明三巴峽，咫尺萬里流。
飛鳥不知倦，遠帆生暮愁。涔陽指天末，北渚空悠悠。
枕上見漁父，坐中常狎鷗。誰言魏闕下，自有東山幽。
248.02 【長安逢故人】郎士元
數年音信斷，不意在長安。馬上相逢久，人中欲認難。
一官今懶道，雙鬢竟羞看。莫問生涯事，只應持釣竿。
248.03 【送韋湛判官】郎士元
高閣晴江上，重陽古戍間。聊因送歸客，更此望鄉山。
惜別心能醉，經秋鬢自斑。臨流興不盡，惆悵水雲間。
248.04 【送長沙韋明府】郎士元
秋入長沙縣，蕭條旅宦心。煙波連桂水，官舍映楓林。
雲日楚天暮，沙汀白露深。遙知訟堂裏，佳政在鳴琴。
248.05 【送孫願】郎士元
悠然富春客，憶與暮潮歸。擢第人多羨，如君獨步稀。
亂流江渡淺，遠色海山微。若訪新安路，嚴陵有釣磯。
248.06 【送林宗配雷州（一作送王棼流雷州）】郎士元
昨日三峯尉，今朝萬里人。平生任孤直，豈是不防身。
海霧多爲瘴，山雷乍作鄰。遙憐北戶月，與子獨相親。
248.07 【送洪州李別駕之任】郎士元
南去秋江遠，孤舟興自多。能將流水引，更入洞庭波。
夏口帆初上，潯陽雁正過。知音在霄漢，佐郡豈蹉跎。
248.08 【送楊中丞和蕃】郎士元
錦車登隴日，邊草正萋萋。舊好尋君長，新愁聽鼓鼙。
河源飛鳥外，雪嶺大荒西。漢壘今猶在，遙知路不迷。
248.09 【送李將軍赴定州（一作送彭將軍）】郎士元
雙旌漢飛將，萬里授橫戈。春色臨邊盡，黃雲出塞多。
鼓鼙悲絕漠，烽戍隔長河。莫斷陰山路，天驕已請和。
248.010 【關羽祠送高員外還荊州】郎士元
將軍稟天姿，義勇冠今昔。走馬百戰場，一劍萬人敵。
雖爲感恩者，竟是思歸客。流落荊巫間，裴回故鄉隔。
離筵對祠宇，灑酒暮天碧。去去勿復言，銜悲向陳跡。
248.011 【送張南史（一作寄李紓）】郎士元
雨餘深巷靜，獨酌送殘春。車馬雖嫌僻，鶯花不棄貧。
蟲絲粘戶網，鼠跡印牀塵。借問山陽會，如今有幾人。
248.012 【送奚賈歸吳】郎士元
東南富春渚，曾是謝公遊。今日奚生去，新安江正秋。
水清迎過客，霜葉落行舟。遙想赤亭下，聞猿應夜愁。
248.013 【送陸員外赴潮州】郎士元
含香臺上客，剖竹海邊州。楚地多歸信，閩溪足亂流。
今朝永嘉興，重見謝公遊。
248.014 【送裴補闕入河南幕】郎士元
皎然青瑣客，何事動行軒。苦節酬知己，清吟去掖垣。
秋城臨海樹，寒月上營門。鄒魯詩書國，應無鼙鼓喧。
248.015 【送韓司直路出延陵（一作劉長卿詩）】郎士元
遊吳還適越，來往任風波。復送王孫去，其如春草何。
岸明殘雪在，潮滿夕陽多。季子留遺廟，停舟試一過。
248.016 【盩厔縣鄭礒宅送錢大（一作送別錢起，又作送友人別）】郎士元
暮蟬不可聽，落葉豈堪聞。共是悲秋客，那知此路分。
荒城背流水，遠雁入寒雲。陶令門前菊，餘花可贈君。
248.017 【送元詵還丹陽別業】郎士元
已知成傲吏，復見解朝衣。應向丹陽郭，秋山獨掩扉。
草堂連古寺，江日動晴暉。一別滄洲遠，蘭橈幾歲歸。
248.018 【送崔侍御往容州宣慰】郎士元
秦原獨立望湘川，擊隼南飛向楚天。奉詔不言空問俗，
清時因得訪遺賢。荊門曉色兼梅雨，桂水春風過客船。
疇昔常聞陸賈說，故人今日豈徒然。
248.019 【朱方南郭留別皇甫冉（一作皇甫冉詩：潤州南郭留別）】郎士元
縈迴楓葉岸，留滯木蘭橈。吳岫新經雨，江天正落潮。
故人勞見愛，行客自無憀。若問前程事，孤雲入剡遙。
248.020 【贈張五諲歸濠州別業】郎士元
常知罷官意，果與世人疏。復此涼風起，仍聞濠上居。
故山期採菊，秋水憶觀魚。一去蓬蒿徑，羨君閒有餘。
248.021 【送王司馬赴潤州】郎士元
暫屈文爲吏，聊將祿代耕。金陵且不遠，山水復多名。
楚塞因高出，寒潮入夜生。離心逐春草，直到建康城。
248.022 【留盧秦卿（一作司空曙詩）】郎士元
知有前期在，歡如此夜中。無將故人酒，不及古淳風。
248.023 【贈強山人】郎士元
或掉輕舟或杖藜，尋常適意釣前溪。
草堂竹徑在何處，落日孤煙寒渚西。
248.024 【贈韋司直】郎士元
聞君感嘆二毛初，舊友相依萬里餘。烽火有時驚暫定，
甲兵無處可安居。客來吳地星霜久，家在平陵音信疏。
昨日風光還入戶，登山臨水意何如。
248.025 【石城館酬王將軍】郎士元
誰能繡衣客，肯駐木蘭舟。連雁沙邊至，孤城江上秋。
歸帆背南浦，楚塞入西樓。何處看離思，滄波日夜流。
248.026 【酬王季友題半日村別業兼呈李明府】郎士元
村映寒原日已斜，煙生密竹早歸鴉。長溪南路當羣岫，
半景東鄰照數家。門通小徑連芳草，馬飲春泉踏淺沙。
欲待主人林上月，還思潘岳縣中花。
248.027 【酬二十八秀才見寄】郎士元
昨夜山月好，故人果相思。清光到枕上，嫋嫋涼風時。
永意能在我，惜無攜手期。
248.028 【冬夕寄青龍寺源公】郎士元
斂屨入寒竹，安禪過漏聲。高松殘子落，深井凍痕生。
罷磬風枝動，懸燈雪屋明。何當招我宿，乘月上方行。
248.029 【塞下曲】郎士元
寶刀塞下兒，身經百戰曾百勝，壯心竟未嫖姚知。
白草山頭日初沒，黃沙戍下悲歌發。蕭條夜靜邊風吹，
獨倚營門望秋月。
248.030 【柏林寺南望】郎士元
溪上遙聞精舍鍾，泊舟微徑度深松。
青山霽後雲猶在，畫出東南四五峯。
248.031 【宿杜判官江樓】郎士元
適楚豈吾願，思歸秋向深。故人江樓月，永夜千里心。
葉落覺鄉夢，鳥啼驚越吟。寥寥更何有，斷續空城砧。
248.032 【春宴王補闕城東別業】郎士元
柳陌乍隨州勢轉，花源忽傍竹陰開。能將瀑水清人境，
直取流鶯送酒杯。山下古松當綺席，檐前片雨滴春苔。
地主同聲復同舍，留歡不畏夕陽催。
248.033 【郢城西樓吟（一作張繼詩）】郎士元
連山盡處水縈迴，山上戍門臨水開。朱欄直下一百丈，
日暖遊鱗自相向。昔人愛險閉層城，今日愛閒江復清。
沙洲楓岸無來客，草綠花紅山鳥鳴。
248.034 【聽鄰家吹笙】郎士元
鳳吹聲如隔彩霞，不知牆外是誰家。
重門深鎖無尋處，疑有碧桃千樹花。
248.035 【登丹陽北樓（一作張繼詩）】郎士元
寒皋那可望，旅望又初還。迢遞高樓上，蕭條曠野閒。
暮晴依遠水，秋興屬連山。浮客時相見，霜凋動翠顏。
248.036 【題精舍寺（一作酬王季友秋夜宿露臺寺見寄）】郎士元
石林精舍武溪東，夜扣禪關謁遠公。月在上方諸品靜，
僧持半偈萬緣空。秋山竟日聞猿嘯，落木寒泉聽不窮。
惟有雙峯最高頂，此心期與故人同。
248.037 【雙林寺謁傅大士】郎士元
草露經前代，津樑及後人。此方今示滅，何國更分身。
月色空知夜，松陰不記春。猶憐下生日，應在一微塵。
248.038 【題尹真人祠】郎士元
窅窅雲旗去不還，陰陰祠宇閉空山。
我來始悟丹青妙，稽首如逢冰雪顏。
248.039 【山中即事】郎士元
入谷多春興，乘舟棹碧潯。山雲昨夜雨，溪水曉來深。
248.040 【湘夫人二首（樂府詩作一首）】郎士元
蛾眉對湘水，遙哭蒼梧山。萬乘既已歿，孤舟誰忍還。
至今楚竹上，猶有淚痕斑。
南有涔陽路，渺渺多新愁。桂酒神降時，迴風江上秋。
彩雲忽無處，碧水空安流。
248.041 【蓋少府新除江南尉問風俗】郎士元
聞君作尉向江潭，吳越風煙到自諳。客路尋常隨竹影，
人家大底傍山嵐。緣溪花木偏宜遠，避地衣冠盡向南。
惟有夜猿啼海樹，思鄉望國意難堪。
248.042 【春宴張舍人宅】郎士元
懶尋芳草徑，來接侍臣筵。山色知殘雨，牆陰覺暮天。
鶯啼漢宮柳，花隔杜陵煙。地與東城接，春光醉目前。
248.043 【寄李袁州桑落酒】郎士元
色比瓊漿猶嫩，香同甘露仍春。
十千提攜一斗，遠送瀟湘故人。
248.044 【贈萬生下第還吳）】郎士元
直道多不偶，美才應息機。灞陵春欲暮，雲海獨言歸。
爲客成白首，入門嗟布衣。蓴羹若可憶，慚出掩柴扉。
248.045 【送大德講時河東徐明府招】郎士元
遠近作人天，王城指日邊。宰君迎說法，童子伴隨緣。
到處花爲雨，行時杖出泉。今宵松月下，開閣想安禪。
248.046 【赴無錫別靈一上人（一作劉長卿詩，一作皇甫冉詩）】郎士元
高僧本姓竺，開士舊名林。一入春山裏，千峯不可尋。
新年芳草遍，度日白雲深。欲問微官去，懸知訝此心。
248.047 【送粲上人兼寄梁鎮員外】郎士元
季月還鄉獨未能，林行溪宿厭層冰。尺素欲傳三署客，
雪山愁送五天僧。連空朔氣橫秦苑。滿目寒雲隔灞陵。
借問從來香積寺，何時攜手更同登。
248.048 【送韋逸人歸鐘山（一作皇甫冉詩）】郎士元
逸人歸路遠，弟子出山迎。服藥顏猶駐，耽書癖已成。
柴扉多歲月，藜杖見公卿。更作儒林傳，應須載姓名。
248.049 【登無錫北樓（一作皇甫冉詩）】郎士元
秋興因危堞，歸心過遠山。風霜徵雁早，江海旅人還。
驛樹寒仍密，漁舟晚更閒。仲宣何所賦，只欲滯柴關。
248.050 【和王相公題中書叢竹寄上元相公】郎士元
多時仙掖裏，色並翠琅玕。幽意含煙月，清陰庇蕙蘭。
枝繁宜露重，葉老愛天寒。竟日雙鸞止，孤吟爲一看。
248.051 【酬蕭二十七侍御初秋言懷】郎士元
楚客秋多興，江林月漸生。細枝涼葉動，極浦早鴻聲。
勝賞睽前夕，新詩報遠情。曲高慚和者，惆悵閉寒城。
248.052 【奉和杜相公益昌路作】郎士元
春半梁山正落花，臺衡受律向天涯。南去猿聲傍雙節，
西來江色繞千家。風吹畫角孤城曉，林映蛾眉片月斜。
已見廟謨能喻蜀，新文更喜報金華。
248.053 【賦得長洲苑送李惠】郎士元
草深那可訪，地久阻相傳。散漫三秋雨，疏蕪萬里煙。
都迷採蘭處，強記館娃年。客有遊吳者，臨風思眇然。
248.054 【別房士清】郎士元
世路還相見，偏堪淚滿衣。那能郢門別，獨向鄴城歸。
平楚看蓬轉，連山望鳥飛。蒼蒼歲陰暮，況復惜馳暉。
248.055 【送彭偃房由赴朝因寄錢大郎中李十七舍人】郎士元
衰病已經年，西峯望楚天。風光欺鬢髮，秋色換山川。
寂寞浮雲外，支離漢水邊。平生故人遠，君去話潸然。
248.056 【送李遂之越】郎士元
未習風波事，初爲東越遊。露沾湖草晚，月照海山秋。
梅市門何處，蘭亭水向流。西興待潮信，落日滿孤舟。
248.057 【送鄭正則徐州行營（一作皇甫冉詩）】郎士元
從軍非隴頭，師在古徐州。氣勁三河卒，功全萬戶侯。
元戎閫外略，才子握中籌。莫聽關山曲，還生塞上愁。
248.058 【送錢拾遺歸兼寄劉校書】郎士元
墟落歲陰暮，桑榆煙景昏。蟬聲靜空館，雨色隔秋原。
歸客不可望，悠然林外村。終當報芸閣，攜手醉柴門。
248.059 【送郴縣裴明府之任兼充宣慰】郎士元
白蘋楚水三湘遠，芳草秦城二月初。連雁北飛看欲盡，
孤舟南去意何如。渡江野老思求瘼，候館郴人憶下車。
別後天涯何所寄，故交惟有袖中書。
248.060 【送李敖湖南書記】郎士元
憐君才與阮家同，掌記能資亞相雄。入楚豈忘看淚竹，
泊舟應自愛江楓。誠知客夢煙波裏，肯厭猿鳴夜雨中。
莫信衡湘書不到，年年秋雁過巴東。
248.061 【送麴司直】郎士元
曙雪蒼蒼兼曙雲，朔風煙雁不堪聞。
貧交此別無他贈，唯有青山遠送君。
248.062 【送別】郎士元
穆陵關上秋雲起，安陸城邊遠行子。
薄暮寒蟬三兩聲，回頭故鄉千萬裏。
248.063 【咸陽西樓別竇審】郎士元
西樓迥起寒原上，霽日遙分萬井間。小苑城隅連渭水，
離宮曙色近京關。亭皋寂寞傷孤客，雲雪蕭條滿衆山。
時命如今猶未偶，辭君擬欲拂衣還。
248.064 【聞蟬寄友人（一作李端詩）】郎士元
昨日始聞鶯，今朝蟬又鳴。朱顏向華髮，定是幾年程。
故國白雲遠，閒居青草生。因垂數行淚，書寄十年兄。
248.065 【送李騎曹之靈武寧侍】郎士元
一歲一歸寧，涼天數騎行。河來當塞曲，山遠與沙平。
縱獵旗風捲，聽笳帳月生。新鴻引寒色，回日滿京城。
248.066 【馮翊西樓（一作張繼詩）】郎士元
城上西樓倚暮天，樓中歸望正悽然。近郭亂山橫古渡，
野莊喬木帶新煙。北風吹雁聲能苦，遠客辭家月再圓。
陶令好文常對酒，相招一和白雲篇。
248.067 【郢城秋望】郎士元
白首思歸歸不得，空山聞雁雁聲哀。
高城落日望西北，又見秋風逐水來。
248.068 【夜泊湘江】郎士元
湘山木落洞庭波，湘水連雲秋雁多。
寂寞舟中誰借問，月明只自聽漁歌。
248.069 【留別常著】郎士元
歲晏蒼郊蓬轉時，遊人相見說歸期。
宓君堂上能留客，明日還家應未遲。
248.070 【送張光歸吳】郎士元
看取庭蕪白露新，勸君不用久風塵。
秋來多見長安客，解愛鱸魚能幾人。
248.071 【聞吹楊葉者二首】郎士元
妙吹楊葉動悲笳，胡馬迎風起恨賒。
若是雁門寒月夜，此時應卷盡驚沙。
天生一藝更無倫，寥亮幽音妙入神。
吹向別離攀折處，當應合有斷腸人。
