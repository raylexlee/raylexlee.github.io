第743卷 孫魴 等
743.01 【甘露寺】孫魴
寒暄皆有景，孤絕畫難形。地拱千尋嶮，天垂四面青。
晝燈籠雁塔，夜磬徹漁汀。最愛僧房好，波光滿戶庭。
743.02 【題金山寺】孫魴
萬古波心寺，金山名目新。天多剩得月，地少不生塵。
過櫓妨僧定，驚濤濺佛身。誰言張處士，題後更無人。
743.03 【楊柳枝詞五首】孫魴
靈和風暖太昌春，舞線搖絲向昔人。
何似曉來江雨後，一行如畫隔遙津。
彭澤初栽五樹時，只應閒看一枝垂。
不知天意風流處，要與佳人學畫眉。
暖傍離亭靜拂橋，入流穿檻綠陰搖。
不知落日誰相送，魂斷千條與萬條。
春來綠樹遍天涯，未見垂楊未可誇。
晴日萬株煙一陣，閒坊兼是莫愁家。
十首當年有舊詞，唱青歌翠幾無遺。
未曾得向行人道，不謂離情莫折伊。
743.04 【句】孫魴
遊子未歸去，野花愁破心。（春日途中，《吟窗雜錄》）
劃多灰漸冷，坐久席成痕。（《江南野錄》）
結宇孤峯上，安禪巨浪間。
分開朝海浪，留住過江雲。（以上並《金山寺》）
劃多灰雜蒼虯跡，坐久煙消寶鴨香。（《夜坐》）
743.05 【入塞二首】沈彬
欲爲皇王服遠戎，萬人金甲鼓鼙中。陣雲黯塞三邊黑，
兵血愁天一片紅。半夜翻營旗攪月，深秋防戍劍磨風。
謗書未及明君爇，臥骨將軍已歿功。
苦戰沙門臥箭痕，戍樓閒上望星文。生希國澤分偏將，
死奪河源答聖君。鳶覷敗兵眠白草，馬驚邊鬼哭陰雲。
功多地遠無人紀，漢閣笙歌日又曛。
743.06 【塞下三首】沈彬
塞葉聲悲秋欲霜，寒山數點下牛羊。映霞旅雁隨疏雨，
向磧行人帶夕陽。邊騎不來沙路失，國恩深後海城荒。
胡兒向化新成長，猶自千回問漢王。
貴主和親殺氣沉，燕山閒獵鼓鼙音。旗分雪草偷邊馬，
箭入寒雲落塞禽。隴月盡牽鄉思動，戰衣誰寄淚痕深。
金釵謾作封侯別，劈破佳人萬里心。
月冷榆關過雁行，將軍寒笛老思鄉。貳師骨恨千夫壯，
李廣魂飛一劍長。戍角就沙催落日，陰雲分磧護飛霜。
誰知漢武輕中國，閒奪天山草木荒。
743.07 【秋日】沈彬
秋含砧杵搗斜陽，笛引西風顥氣涼。薜荔惹煙籠蟋蟀，
芰荷翻雨潑鴛鴦。當年酒賤何妨醉，今日時難不易狂。
腸斷舊遊從一別，潘安惆悵滿頭霜。
743.08 【金陵雜題二首】沈彬
王氣生秦四百年，晉元東渡浪花船。正慚海內皆塗地，
來保江南一片天。古樹著行臨遠岸，暮山相亞出微煙。
千徵萬戰英雄盡，落日牛羊食野田。
暮潮聲落草光沉，賈客來帆宿岸陰。一笛月明何處酒，
滿城秋色幾家砧。時清曾惡桓溫盛，山翠長牽謝傅心。
今日到來何物在，碧煙和雨鎖寒林。
743.09 【麻姑山】沈彬
紺殿松蘿太古山，仙人曾此話桑田。閒傾雲液十分日，
已過浮生一萬年。花洞路中逢鶴信，水簾巖底見龍眠。
我來遊禮酬心願，欲共怡神契自然。
743.010 【題蘇仙山（郴州城東有山，爲蘇耽修真之所，名蘇仙山）】沈彬
眼穿林罅見郴州，井裏交連側局楸。味道不來閒處坐，
勞生更欲幾時休。蘇仙宅古煙霞老，義帝墳荒草木愁。
千古是非無處問，夕陽西去水東流。
743.011 【洪州解至長安，初舉納省卷夢仙謠】沈彬
□□□□□□□，□□□□□□□。玉殿大開從客入，
金桃爛熟沒人偷。鳳驚寶扇頻翻翅，龍懼金鞭不轉頭。
□□□□□□□，□□□□□□□。
743.012 【憶仙謠（第二舉）】沈彬
白榆風颯九天秋，王母朝回宴玉樓。日月漸長雙鳳睡，
桑田欲變六鰲愁。雲翻簫管相隨去，星觸旌幢各自流。
詩酒近來狂不得，騎龍卻憶上清遊。
743.013 【納省卷贈爲首劉象（第三舉）】沈彬
曾應大中天子舉，四朝風月鬢蕭疏。不隨世祖重攜劍，
卻爲文皇再讀書。十載戰塵銷舊業，滿城春雨壞貧居。
一枝何事於君借，仙桂年年幸有餘。
743.014 【贈王定保】沈彬
仙桂曾攀第一枝，薄遊湘水阻佳期。皋橋已失齊眉願，
蕭寺行逢落髮師。廢苑露寒蘭寂寞，丹山雲斷鳳參差。
聞公已有平生約，謝絕女蘿依兔絲。
743.015 【結客少年場行】沈彬
重義輕生一劍知，白虹貫日報讎歸。
片心惆悵清平世，酒市無人問布衣。
743.016 【陽朔碧蓮峯】沈彬
陶潛彭澤五株柳，潘岳河陽一縣花。
兩處爭如陽朔好，碧蓮峯裏住人家。
743.017 【再過金陵】沈彬
玉樹歌終王氣收，雁行高送石城秋。
江山不管興亡事，一任斜陽伴客愁。
743.018 【都門送別】沈彬
岸柳蕭疏野荻秋，都門行客莫回頭。
一條灞水清如劍，不爲離人割斷愁。
743.019 【吊邊人】沈彬
殺聲沈後野風悲，漢月高時望不歸。
白骨已枯沙上草，家人猶自寄寒衣。
743.020 【句】沈彬
尺素隱清輝，一毫分險阻。（《題畫山水圖》）
金翅動身摩日月，銀河轉浪洗乾坤。（《獻馬殷頌德》，
《五代史補》）
須知手筆安排定，不怕山河整頓難。（獻李昪山水圖詩）
九衢冠蓋暗爭路，四海乾戈多異心。（《紀事》）
地隈一水巡城轉，天約羣山附郭來。（《題法華寺》，
《零陵總記》）
數家魚網疏雲外，一岸殘陽細雨中。（《湘江行》）
松欹晚影離壇草，鍾撼秋聲入殿風。（《潘天錫同題古觀》，
《郡閣雅談》）
壓低吳楚遙涵水，約破雲霞獨倚天。（《望廬山》，
《野客叢談》）
半身落日離秦樹，一路平蕪入楚煙。（下《錦繡萬花谷》）
清佔月中三峽水，麗偷雲外十洲春。
幽鳥喚人穿竹去，野猿尋果出雲來。
