第096卷 沈佺期
96.01 【立春日內出彩花應制】沈佺期
合殿春應早，開箱彩預知。花迎宸翰發，葉待御筵披。
梅訝香全少，桃驚色頓移。輕生承剪拂，長伴萬年枝。
96.02 【晦日滻水應制】沈佺期
素滻接宸居，青門盛祓除。摘蘭喧鳳野，浮藻溢龍渠。
苑蝶飛殊懶，宮鶯囀不疏。星移天上入，歌舞向儲胥。
96.03 【奉和洛陽玩雪應制】沈佺期
周王甲子旦，漢後德陽宮。灑瑞天庭裏，驚春御苑中。
氛氳生浩氣，颯沓舞迴風。宸藻光盈尺，賡歌樂歲豐。
96.04 【三日梨園侍宴（一作梨園亭侍宴）】沈佺期
九重馳道出，三巳禊堂開。畫鷁中流動，青龍上苑來。
野花飄御座，河柳拂天杯。日晚迎祥處，笙鏞下帝臺。
96.05 【幸梨園亭觀打球應制】沈佺期
今春芳苑遊，接武上瓊樓。宛轉縈香騎，飄颻拂畫球。
俯身迎未落，回轡逐傍流。只爲看花鳥，時時誤失籌。
96.06 【九日臨渭亭侍宴應制得長字】沈佺期
御氣幸金方，憑高薦羽觴。魏文頒菊蕊，漢武賜萸房。
秋變銅池色，晴添銀樹光。年年重九慶，日月奉天長。
96.07 【歲夜安樂公主滿月侍宴】沈佺期
除夜子星迴，天孫滿月杯。詠歌麟趾合，簫管鳳雛來。
歲炬常然桂，春盤預折梅。聖皇千萬壽，垂曉御樓開。
96.08 【安樂公主移入新宅】沈佺期
初聞衡漢來，移住斗城隈。錦帳迎風轉，瓊筵拂霧開。
馬香遺舊埒，風吹繞新臺。爲問沈冥子，仙槎何處回。
96.09 【仙萼亭初成侍宴應制】沈佺期
山中氣色和，宸賞第中過。輦路披仙掌，帷宮拂帝蘿。
泉臨香澗落，峯入翠雲多。無異登玄圃，東南望白河。
96.010 【送金城公主適西蕃應制】沈佺期
金榜扶丹掖，銀河屬紫閽。那堪將鳳女，還以嫁烏孫。
玉就歌中怨，珠辭掌上恩。西戎非我匹，明主至公存。
96.011 【幸白鹿觀應制】沈佺期
紫鳳真人府，斑龍太上家。天流芝蓋下，山轉桂旗斜。
聖藻垂寒露，仙杯落晚霞。唯應問王母，桃作幾時花。
96.012 【洛陽道】沈佺期
九門開洛邑，雙闕對河橋。白日青春道，軒裳半下朝。
乘羊稚子看，拾翠美人嬌。行樂歸恆晚，香塵撲地遙。
96.013 【驄馬】沈佺期
西北五花驄，來時道向東。四蹄碧玉片，雙眼黃金瞳。
鞍上留明月，嘶間動朔風。借君馳沛艾，一戰取雲中。
96.014 【銅雀臺（一作宋之問詩）】沈佺期
昔年分鼎地，今日望陵臺。一旦雄圖盡，千秋遺令開。
綺羅君不見，歌舞妾空來。恩共漳河水，東流無重回。
96.015 【長門怨】沈佺期
月皎風泠泠，長門次掖庭。玉階聞墜葉，羅幌見飛螢。
清露凝珠綴，流塵下翠屏。妾心君未察，愁嘆劇繁星。
96.016 【巫山高二首（一作宋之問詩）】沈佺期
巫山峯十二，合沓隱昭回。俯眺琵琶峽，平看雲雨臺。
古槎天外倚，瀑水日邊來。何忍猿啼夜，荊王枕蓆開。
神女向高唐，巫山下夕陽。裴回作行雨，婉孌逐荊王。
電影江前落，雷聲峽外長。霽雲無處所，臺館曉蒼蒼。
96.017 【巫山高】沈佺期
巫山高不極，合沓狀奇新。暗谷疑風雨，陰崖若鬼神。
月明三峽曙，潮滿九江春。爲問陽臺客，應知入夢人。
96.018 【七夕】沈佺期
秋近雁行稀，天高鵲夜飛。妝成應懶織，今夕渡河歸。
月皎宜穿線，風輕得曝衣。來時不可覺，神驗有光輝。
96.019 【春閨（一本連後雜詩三首作雜詩四首）】沈佺期
鐵馬三軍去，金閨二月還。邊愁離上國，春夢失陽關。
池水琉璃淨，園花玳瑁斑。歲華空自擲，憂思不勝顏。
96.020 【奉和聖制同皇太子游慈恩寺應制】沈佺期
肅肅蓮花界，熒熒貝葉宮。金人來夢裏，白馬出城中。
湧塔初從地，焚香欲遍空。天歌應春籥，非是爲春風。
96.021 【和洛州康士曹庭芝望月有懷（一作康庭芝或宋之問詩）】沈佺期
天使下西樓，光含萬象秋。臺前疑掛鏡，簾外似懸鉤。
張尹將眉學，班姬取扇儔。佳期應借問，爲報在刀頭。
96.022 【壽陽王花燭（一作宋之問詩）】沈佺期
仙媛乘龍夕，天孫捧雁來。可憐桃李樹，更繞鳳凰臺。
燭送香車入，花臨寶扇開。莫令銀箭曉，爲盡合歡杯。
96.023 【隴頭水】沈佺期
隴山飛落葉，隴雁度寒天。愁見三秋水，分爲兩地泉。
西流入羌郡，東下向秦川。徵客重回首，肝腸空自憐。
96.024 【關山月】沈佺期
漢月生遼海，朣朧出半暉。合昏玄菟郡，中夜白登圍。
暈落關山迥，光含霜霰微。將軍聽曉角，戰馬欲南歸。
96.025 【折楊柳（一作宋之問詩）】沈佺期
玉窗朝日映，羅帳春風吹。拭淚攀楊柳，長條踠地垂。
白花飛歷亂，黃鳥思參差。妾自肝腸斷，傍人那得知。
96.026 【梅花落（一作宋之問詩）】沈佺期
鐵騎幾時回，金閨怨早梅。雪寒花已落，風暖葉應開。
夕逐新春管，香迎小歲杯。盛時何足貴，書裏報輪臺。
96.027 【紫騮馬】沈佺期
青玉紫騮鞍，驕多影屢盤。荷君能剪拂，躞蹀噴桑乾。
踠足追奔易，長鳴遇賞難。摐金一萬里，霜露不辭寒。
96.028 【上之回】沈佺期
制書下關右，天子問回中。壇墠經過遠，威儀侍從雄。
黃麾搖晝日，青幰曳松風。回望甘泉道，龍山隱漢宮。
96.029 【王昭君（一作宋之問詩）】沈佺期
非君惜鸞殿，非妾妒蛾眉。薄命由驕虜，無情是畫師。
嫁來胡地日，不併漢宮時。心苦無聊賴，何堪馬上辭。
96.030 【被試出塞】沈佺期
十年通大漠，萬里出長平。寒日生戈劍，陰雲拂旆旌。
飢烏啼舊壘，疲馬戀空城。辛苦皋蘭北，胡霜損漢兵。
96.031 【牛女（一作宋之問詩）】沈佺期
粉席秋期緩，針樓別怨多。奔龍爭度日，飛鵲亂填河。
失喜先臨鏡，含羞未解羅。誰能留夜色，來夕倍還梭。
96.032 【雜詩三首（一本連前春閨作雜詩四首）】沈佺期
落葉驚秋婦，高砧促暝機。蜘蛛尋月度，螢火傍人飛。
清鏡紅埃入，孤燈綠焰微。怨啼能至曉，獨自懶縫衣。
妾家臨渭北，春夢著遼西。何苦朝鮮郡，年年事鼓鼙。
燕來紅壁語，鶯向綠窗啼。爲許長相憶，闌干玉箸齊。
聞道黃龍戍，頻年不解兵。可憐閨裏月，長在漢家營。
少婦今春意，良人昨夜情。誰能將旗鼓，一爲取龍城。
96.033 【剪綵】沈佺期
宮女憐芳樹，裁花競早榮。寒依刀尺盡，春向綺羅生。
弱蒂盤絲髮，香蕤結素成。纖枝幸不棄，長就玉階傾。
96.034 【和中書侍郎楊再思春夜宿直】沈佺期
西禁青春滿，南端皓月微。千廬宵駕合，五夜曉鍾稀。
星斗橫綸閣，天河度瑣闈。煙光章奏裏，紛向夕郎飛。
96.035 【和常州崔使君寒食夜】沈佺期
聞道清明近，春闈向夕闌。行遊晝不厭，風物夜宜看。
斗柄更初轉，梅香暗裏殘。無勞秉華燭，晴月在南端。
96.036 【和崔正諫登秋日早朝】沈佺期
雞鳴朝謁滿，露白禁門秋。爽氣臨旌戟，朝光映冕旒。
河宗來獻寶，天子命焚裘。獨負池陽議，言從建禮遊。
96.037 【答寧處州書（一作答寧處州報赦）】沈佺期
書報天中赦，人從海上聞。九泉開白日，六翮起青雲。
質幸恩先貸，情孤枉未分。自憐涇渭別，誰與奏明君。
96.038 【李舍人山園送龐邵】沈佺期
符傳有光輝，喧喧出帝畿。東鄰借山水，南陌駐驂騑。
握手涼風至，當歌秋日微。高幨去勿緩，人吏待霜威。
96.039 【送陸侍御餘慶北使】沈佺期
古人貴將命，之子出輶軒。受委當不辱，隨時敢贈言。
朔途際遼海，春思繞轘轅。安得回白日，留歡盡綠樽。
96.040 【洛州蕭司兵謁兄還赴洛成禮】沈佺期
棠棣日光輝，高襟應序歸。來成鴻雁聚，去作鳳凰飛。
細草承輕傳，驚花慘別衣。灞亭春有酒，岐路惜芬菲。
96.041 【餞高唐州詢】沈佺期
弱冠相知早，中年不見多。生涯在王事，客鬢各蹉跎。
良守初分嶽，嘉聲即潤河。還從漢闕下，傾耳聽中和。
96.042 【餞唐郎中洛陽令】沈佺期
一臺推往妙，三史佇來修。應宰鳧還集，辭郎雉少留。
郊筵乘落景，亭傳理殘秋。願以絃歌暇，芝蘭想舊遊。
96.043 【樂城白鶴寺】沈佺期
碧海開龍藏，青雲起雁堂。潮聲迎法鼓，雨氣溼天香。
樹接前山暗，溪承瀑水涼。無言謫居遠，清淨得空王。
96.044 【遊少林寺】沈佺期
長歌遊寶地，徙倚對珠林。雁塔風霜古，龍池歲月深。
紺園澄夕霽，碧殿下秋陰。歸路煙霞晚，山蟬處處吟。
96.045 【嶽館】沈佺期
洞壑仙人館，孤峯玉女臺。空濛朝氣合，窈窕夕陽開。
流澗含輕雨，虛巖應薄雷。正逢鸞與鶴，歌舞出天來。
96.046 【早發平昌（一作昌平）島】沈佺期
解纜春風后，鳴榔曉漲前。陽烏出海樹，雲雁下江煙。
積氣衝長島，浮光溢大川。不能懷魏闕，心賞獨泠然。
96.047 【夜宿七盤嶺】沈佺期
獨遊千里外，高臥七盤西。曉月臨窗近，天河入戶低。
芳春平仲綠，清夜子規啼。浮客空留聽，褒城聞曙雞。
96.048 【十三四時嘗從巫峽過他日偶然有思】沈佺期
小度巫山峽，荊南春欲分。使君灘上草，神女館前雲。
樹悉江中見，猿多天外聞。別來如夢裏，一想一氛氳。
96.049 【初達驩州】沈佺期
自昔聞銅柱，行來向一年。不知林邑地，猶隔道明天。
雨露何時及，京華若個邊。思君無限淚，堪作日南泉。
96.050 【嶺表逢寒食】沈佺期
嶺外無寒食，春來不見餳。洛陽新甲子，何日是清明。
花柳爭朝發，軒車滿路迎。帝鄉遙可念，腸斷報親情。
96.051 【驩州南亭夜望】沈佺期
昨夜南亭望，分明夢洛中。室家誰道別，兒女案嘗同。
忽覺猶言是，沉思始悟空。肝腸餘幾寸，拭淚坐春風。
96.052 【少遊荊湘因有是題】沈佺期
峴北焚蛟浦，巴東射雉田。歲時宜楚俗，耆舊在襄川。
憶昨經過處，離今二十年。因君訪生死，相識幾人全。
96.053 【咸陽覽古】沈佺期
咸陽秦帝居，千載坐盈虛。版築林光盡，壇場霤聽疏。
野橋疑望日，山火類焚書。唯有驪峯在，空聞厚葬餘。
96.054 【覽鏡】沈佺期
霏霏日搖蕙，騷騷風灑蓮。時芳固相奪，俗態豈恆堅。
恍忽夜川裏，蹉跎朝鏡前。紅顏與壯志，太息此流年。
96.055 【題椰子樹】沈佺期
日南椰子樹，香嫋出風塵。叢生調木首，圓實檳榔身。
玉房九霄露，碧葉四時春。不及塗林果，移根隨漢臣。
96.056 【同獄者嘆獄中無燕】沈佺期
何許乘春燕，多知辨夏臺。三時欲並盡，雙影未嘗來。
食蕊嫌叢棘，銜泥怯死灰。不如黃雀語，能雪冶長猜。
96.057 【則天門赦改年】沈佺期
聖人宥天下，幽鑰動圜狴。六甲迎黃氣，三元降紫泥。
籠僮上西鼓，振迅廣陽雞。歌舞將金帛，汪洋被遠黎。
96.058 【喜赦】沈佺期
去歲投荒客，今春肆眚歸。律通幽谷暖，盆舉太陽輝。
喜氣迎冤氣，青衣報白衣。還將合浦葉，俱向洛城飛。
96.059 【秦州薛都督輓詞】沈佺期
十里絳山幽，千年汾水流。碑傳門客建，劍是故人留。
隴樹煙含夕，山門月對秋。古來鐘鼎盛，共盡一蒿丘。
96.060 【天官崔侍郎夫人盧氏輓歌】沈佺期
偕老言何謬，香魂事永違。潘魚從此隔，陳鳳宛然飛。
埋鏡泉中暗，藏鐙地下微。猶憑少君術，彷彿睹容輝。
96.061 【章懷太子靖妃輓詞】沈佺期
彤史佳聲載，青宮懿範留。形將鸞鏡隱，魂伴鳳笙遊。
送馬嘶殘日，新螢落晚秋。不知蒿里曙，空見隴雲愁。
96.062 【奉和立春遊苑迎春】沈佺期
東郊暫轉迎春仗，上苑初飛行慶杯。風射蛟冰千片斷，
氣衝魚鑰九關開。林中覓草才生蕙，殿裏爭花並是梅。
歌吹銜恩歸路晚，棲烏半下鳳城來。
96.063 【人日重宴大明宮賜彩縷人勝應制】沈佺期
拂旦雞鳴仙衛陳，憑高龍首帝城春。千官黼帳杯前壽，
百福香奩勝里人。山鳥初來猶怯囀，林花未發已偷新。
天文正應韶光轉，設報懸知用此辰。
96.064 【奉和春初幸太平公主南莊應制】沈佺期
主家山第早春歸，御輦春遊繞翠微。買地鋪金曾作埒，
尋河取石舊支機。雲間樹色千花滿，竹裏泉聲百道飛。
自有神仙鳴鳳曲，並將歌舞報恩暉。
96.065 【奉和春日幸望春宮應制】沈佺期
芳郊綠野散春晴，複道離宮煙霧生。楊柳千條花欲綻，
蒲萄百丈蔓初縈。林香酒氣元相入，鳥囀歌聲各自成。
定是風光牽宿醉，來晨復得幸昆明。
96.066 【侍宴安樂公主新宅應制】沈佺期
皇家貴主好神仙，別業初開雲漢邊。山出盡如鳴鳳嶺，
池成不讓飲龍川。妝樓翠幌教春住，舞閣金鋪借日懸。
敬從乘輿來此地，稱觴獻壽樂鈞天。
96.067 【龍池篇（唐享龍池樂章第三章）】沈佺期
龍池躍龍龍已飛，龍德先天天不違。池開天漢分黃道，
龍向天門入紫微。邸第樓臺多氣色，君王鳧雁有光輝。
爲報寰中百川水，來朝此地莫東歸。
96.068 【興慶池侍宴應制】沈佺期
碧水澄潭映遠空，紫雲香駕御微風。漢家城闕疑天上，
秦地山川似鏡中。向浦回舟萍已綠，分林蔽殿槿初紅。
古來徒羨橫汾賞，今日宸遊聖藻雄。
96.069 【從幸香山寺應制】沈佺期
南山奕奕通丹禁，北闕峨峨連翠雲。嶺上樓臺千地起，
城中鐘鼓四天聞。旃檀曉閣金輿度，鸚鵡晴林採眊分。
願以醍醐參聖酒，還將祇苑當秋汾。
96.070 【紅樓院應制（一作僧廣宣詩）】沈佺期
紅樓疑見白毫光，寺逼宸居福盛唐。支遁愛山情謾切，
曇摩泛海路空長。經聲夜息聞天語，爐氣晨飄接御香。
誰謂此中難可到，自憐深院得徊翔。
96.071 【再入道場紀事應制（一作僧廣宣詩）】沈佺期
南方歸去再生天，內殿今年異昔年。見闢乾坤新定位，
看題日月更高懸。行隨香輦登仙路，坐近爐煙講法筵。
自喜恩深陪侍從，兩朝長在聖人前。
96.072 【嵩山石淙侍宴應制】沈佺期
金輿旦下綠雲衢，彩殿晴臨碧澗隅。溪水泠泠雜行漏，
山煙片片繞香爐。仙人六膳調神鼎，玉女三漿捧帝壺。
自惜汾陽紆道駕，無如太室覽真圖。
96.073 【古意呈補闕喬知之（一作古意，又作獨不見）】沈佺期
盧家少婦鬱金堂，海燕雙棲玳瑁梁。九月寒砧催木葉，
十年征戍憶遼陽。白狼河北音書斷，丹鳳城南秋夜長。
誰謂含愁獨不見，更教明月照流黃。
96.074 【遙同杜員外審言過嶺】沈佺期
天長地闊嶺頭分，去國離家見白雲。洛浦風光何所似，
崇山瘴癘不堪聞。南浮漲海人何處，北望衡陽雁幾羣。
兩地江山萬餘裏，何時重謁聖明君。
96.075 【和上巳連寒食有懷京洛】沈佺期
天津御柳碧遙遙，軒騎相從半下朝。行樂光輝寒食借，
太平歌舞晚春饒。紅妝樓下東回輦，青草洲邊南渡橋。
坐見司空掃西第，看君侍從落花朝。
96.076 【陪幸太平公主南莊詩（一作蘇頲詩）】沈佺期
主第山門起灞川，宸遊風景入初年。鳳凰樓下交天仗，
烏鵲橋頭敞御筵。往往花間逢彩石，時時竹裏見紅泉。
今朝扈蹕平陽館，不羨乘槎雲漢邊。
96.077 【守歲應制】沈佺期
南渡輕冰解渭橋，東方樹色起招搖。天子迎春取今夜，
王公獻壽用明朝。殿上燈人爭烈火，宮中侲子亂驅妖。
宜將歲酒調神藥，聖祚千春萬國朝。
