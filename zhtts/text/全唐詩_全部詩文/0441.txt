第437卷 白居易
437.01 【翰林中送獨孤二十七起居罷職出院】白居易
碧落留雲住，青冥放鶴還。銀臺向南路，從此到人間。
437.02 【重尋杏園】白居易
忽憶芳時頻酩酊，卻尋醉處重裴回。
杏花結子春深後，誰解多情又獨來。
437.03 【曲江獨行（自此後在翰林時作）】白居易
獨來獨去何人識，廄馬朝衣野客心。
閒愛無風水邊坐，楊花不動樹陰陰。
437.04 【同李十一醉憶元九】白居易
花時同醉破春愁，醉折花枝當酒籌。
忽憶故人天際去，計程今日到涼州。
437.05 【同錢員外題絕糧僧巨川】白居易
三十年來坐對山，唯將無事化人間。
齋時往往聞鍾笑，一食何如不食閒。
437.06 【絕句代書贈錢員外】白居易
欲尋秋景閒行去，君病多慵我興孤。
可惜今朝山最好，強能騎馬出來無。
437.07 【晚秋有懷鄭中舊隱】白居易
天高風嫋嫋，鄉思繞關河。寥落歸山夢，殷勤採蕨歌。
病添心寂寞，愁入鬢蹉跎。晚樹蟬鳴少，秋階日上多。
長閒羨雲鶴，久別愧煙蘿。其奈丹墀上，君恩未報何。
437.08 【禁中九日對菊花酒憶元九】白居易
賜酒盈杯誰共持，宮花滿把獨相思。
相思只傍花邊立，盡日吟君詠菊詩。
437.09 【送王十八歸山，寄題仙遊寺】白居易
曾於太白峯前住，數到仙遊寺裏來。黑水澄時潭底出，
白雲破處洞門開。林間暖酒燒紅葉，石上題詩掃綠苔。
惆悵舊遊那復到，菊花時節羨君回。
437.010 【答張籍，因以代書】白居易
憐君馬瘦衣裘薄，許到江東訪鄙夫。
今日正閒天又暖，可能扶病暫來無。
437.011 【曲江早春】白居易
曲江柳條漸無力，杏園伯勞初有聲。
可憐春淺遊人少，好傍池邊下馬行。
437.012 【見元九悼亡詩，因以此寄】白居易
夜淚暗銷明月幌，春腸遙斷牡丹庭。
人間此病治無藥，唯有楞伽四卷經。
437.013 【寒食夜】白居易
無月無燈寒食夜，夜深猶立暗花前。
忽因時節驚年幾，四十如今欠一年。
437.014 【杏園花落時招錢員外同醉】白居易
花園欲去去應遲，正是風吹狼藉時。
近西數樹猶堪醉，半落春風半在枝。
437.015 【重題西明寺牡丹（時元九在江陵）】白居易
往年君向東都去，曾嘆花時君未回。今年況作江陵別，
惆悵花前又獨來。只愁離別長如此，不道明年花不開。
437.016 【同錢員外禁中夜直】白居易
宮漏三聲知半夜，好風涼月滿松筠。
此時閒坐寂無語，藥樹影中唯兩人。
437.017 【禁中夜作，書與元九】白居易
心緒萬端書兩紙，欲封重讀意遲遲。
五聲宮漏初鳴夜，一點窗燈欲滅時。
437.018 【八月十五日夜禁中獨直，對月憶元九】白居易
銀臺金闕夕沈沈，獨宿相思在翰林。三五夜中新月色，
二千里外故人心。渚宮東面煙波冷，浴殿西頭鐘漏深。
猶恐清光不同見，江陵卑溼足秋陰。
437.019 【寄陳式五兄】白居易
年來白髮兩三莖，憶別君時髭未生。
惆悵料君應滿鬢，當初是我十年兄。
437.020 【庾順之以紫霞綺遠贈，以詩答之】白居易
千里故人心鄭重，一端香綺紫氛氳。開緘日映晚霞色，
滿幅風生秋水紋。爲褥欲裁憐葉破，制裘將翦惜花分。
不如縫作合歡被，寤寐相思如對君。
437.021 【送元八歸鳳翔】白居易
莫道岐州三日程，其如風雪一身行。
與君況是經年別，暫到城來又出城。
437.022 【雨雪放朝，因懷微之】白居易
歸騎紛紛滿九衢，放朝三日爲泥塗。
不知雨雪江陵府，今日排衙得免無。
437.023 【詠懷】白居易
歲去年來塵土中，眼看變作白頭翁。
如何辦得歸山計，兩頃村田一畝宮。
437.024 【聞微之江陵臥病以大通中散碧腴垂雲膏寄之因題四韻】白居易
已題一帖紅消散，又封一合碧雲英。憑人寄向江陵去，
道路迢迢一月程。未必能治江上瘴，且圖遙慰病中情。
到時想得君拈得，枕上開看眼暫明。
437.025 【酬錢員外雪中見寄】白居易
松雪無塵小院寒，閉門不似住長安。
煩君想我看心坐，報道心空無可看。
437.026 【重酬錢員外】白居易
雪中重寄雪山偈，問答殷勤四句中。
本立空名緣破妄，若能無妄亦無空。
437.027 【獨酌憶微之（時對所贈醆）】白居易
獨酌花前醉憶君，與君春別又逢春。
惆悵銀盃來處重，不曾盛酒勸閒人。
437.028 【微之宅殘牡丹】白居易
殘紅零落無人賞，雨打風摧花不全。
諸處見時猶悵望，況當元九小亭前。
437.029 【新磨鏡】白居易
衰容常晚櫛，秋鏡偶新磨。一與清光對，方知白髮多。
鬢毛從幻化，心地付頭陀。任意渾成雪，其如似夢何。
437.030 【感發落】白居易
昔日愁頭白，誰知未白衰。眼看應落盡，無可變成絲。
437.031 【八月十五日夜聞崔大員外翰林獨直對酒玩月…偶題是詩】白居易
秋月高懸空碧外，仙郎靜玩禁闈間。歲中唯有今宵好，
海內無如此地閒。皓色分明雙闕榜，清光深到九門關。
遙聞獨醉還惆悵，不見金波照玉山。
437.032 【酬王十八見寄】白居易
秋思太白峯頭雪，晴憶仙遊洞口雲。
未報皇恩歸未得，慚君爲寄北山文。
437.033 【立春日酬錢員外曲江同行見贈】白居易
下直遇春日，垂鞭出禁闈。兩人攜手語，十里看山歸。
柳色早黃淺，水文新綠微。風光向晚好，車馬近南稀。
機盡笑相顧，不驚鷗鷺飛。
437.034 【和錢員外青龍寺上方望舊山】白居易
舊峯松雪舊溪雲，悵望今朝遙屬君。
共道使臣非俗吏，南山莫動北山文。
437.035 【宴周皓大夫光福宅（座上作）】白居易
何處風光最可憐，妓堂階下砌臺前。軒車擁路光照地，
絲管入門聲沸天。綠蕙不香饒桂酒，紅櫻無色讓花鈿。
野人不敢求他事，唯借泉聲伴醉眠。
437.036 【晚秋夜】白居易
碧空溶溶月華靜，月裏愁人吊孤影。花開殘菊傍疏籬，
葉下衰桐落寒井。塞鴻飛急覺秋盡，鄰雞鳴遲知夜永。
凝情不語空所思，風吹白露衣裳冷。
437.037 【惜牡丹花二首】白居易
惆悵階前紅牡丹，晚來唯有兩枝殘。
明朝風起應吹盡，夜惜衰紅把火看。
寂寞萎紅低向雨，離披破豔散隨風。
晴明落地猶惆悵，何況飄零泥土中。
437.038 【答元奉禮同宿見贈】白居易
相逢俱嘆不閒身，直日常多齋日頻。
曉鼓一聲分散去，明朝風景屬何人。
437.039 【答馬侍御見贈】白居易
謬入金門侍玉除，煩君問我意何如。蟠木詎堪明主用，
籠禽徒與故人疏。苑花似雪同隨輦，宮月如眉伴直廬。
淺薄求賢思自代，嵇康莫寄絕交書。
437.040 【上巳日恩賜曲江宴會即事】白居易
賜歡仍許醉，此會興如何。翰苑主恩重，曲江春意多。
花低羞豔妓，鶯散讓清歌。共道昇平樂，元和勝永和。
437.041 【夜惜禁中桃花，因懷錢員外】白居易
前日歸時花正紅，今夜宿時枝半空。
坐惜殘芳君不見，風吹狼藉月明中。
437.042 【和錢員外早冬玩禁中新菊】白居易
禁署寒氣遲，孟冬菊初坼。新黃間繁綠，爛若金照碧。
仙郎小隱日，心似陶彭澤。秋憐潭上看，日慣籬邊摘。
今來此地賞，野意潛自適。金馬門內花，玉山峯下客。
寒芳引清句，吟玩煙景夕。賜酒色偏宜，握蘭香不敵。
悽悽百卉死，歲晚冰霜積。唯有此花開，殷勤助君惜。
437.043 【答劉戒之早秋別墅見寄】白居易
涼風木槿籬，暮雨槐花枝。並起新秋思，爲得故人詩。
避地鳥擇木，升朝魚在池。城中與山下，喧靜暗相思。
437.044 【涼夜有懷】白居易
念別感時節，早蛩聞一聲。風簾夜涼入，露簟秋意生。
燈盡夢初罷，月斜天未明。暗凝無限思，起傍藥闌行。
437.045 【秋思】白居易
病眠夜少夢，閒立秋多思。寂寞餘雨晴，蕭條早寒至。
鳥棲紅葉樹，月照青苔地。何況鏡中年，又過三十二。
437.046 【禁中聞蛩】白居易
悄悄禁門閉，夜深無月明。西窗獨暗坐，滿耳新蛩聲。
437.047 【秋蟲】白居易
切切暗窗下，喓喓深草裏。秋天思婦心，雨夜愁人耳。
437.048 【贈別宣上人】白居易
上人處世界，清淨何所似。似彼白蓮花，在水不著水。
性真悟泡幻，行潔離塵滓。修道來幾時，身心俱到此。
嗟餘牽世網，不得長依止。離念與碧雲，秋來朝夕起。
437.049 【春夜喜雪，有懷王二十二】白居易
夜雪有佳趣，幽人出書帷。微寒生枕蓆，輕素對階墀。
坐罷楚弦曲，起吟班扇詩。明宜滅燭後，淨愛褰簾時。
窗引曙色早，庭銷春氣遲。山陰應有興，不臥待徽之。
437.050 【酬和元九東川路詩十二首·駱口驛舊題詩】白居易
拙詩在壁無人愛，鳥污苔侵文字殘。
唯有多情元侍御，繡衣不惜拂塵看。
437.051 【酬和元九東川路詩十二首·南秦雪】白居易
往歲曾爲西邑吏，慣從駱口到南秦。三時雲冷多飛雪，
二月山寒少有春。我思舊事猶惆悵，君作初行定苦辛。
仍賴愁猿寒不叫，若聞猿叫更愁人。
437.052 【酬和元九東川路詩十二首·山枇杷花二首】白居易
萬重青嶂蜀門口，一樹紅花山頂頭。
春盡憶家歸未得，低紅如解替君愁。
葉如裙色碧綃淺，花似芙蓉紅粉輕。
若使此花兼解語，推囚御史定違程。
437.053 【酬和元九東川路詩十二首·江樓月】白居易
嘉陵江曲曲江池，明月雖同人別離。一宵光景潛相憶，
兩地陰晴遠不知。誰料江邊懷我夜，正當池畔望君時。
今朝共語方同悔，不解多情先寄詩。
437.054 【酬和元九東川路詩十二首·亞枝花】白居易
山郵花木似平陽，愁殺多情驄馬郎。
還似昇平池畔坐，低頭向水自看妝。
437.055 【酬和元九東川路詩十二首·江上笛】白居易
江上何人夜吹笛，聲聲似憶故園春。
此時聞者堪頭白，況是多愁少睡人。
437.056 【酬和元九東川路詩十二首·嘉陵夜有懷二首】白居易
露溼牆花春意深，西廊月上半牀陰。
憐君獨臥無言語，唯我知君此夜心。
不明不暗朧朧月，不暖不寒慢慢風。
獨臥空牀好天氣，平明閒事到心中。
437.057 【酬和元九東川路詩十二首·夜深行】白居易
百牢關外夜行客，三殿角頭宵直人。
莫道近臣勝遠使，其如同是不閒身。
437.058 【酬和元九東川路詩十二首·望驛臺（三月三十日）】白居易
靖安宅裏當窗柳，望驛臺前撲地花。
兩處春光同日盡，居人思客客思家。
437.059 【酬和元九東川路詩十二首·江岸梨花】白居易
梨花有思緣和葉，一樹江頭惱殺君。
最似孀閨少年婦，白妝素袖碧紗裙。
437.060 【答謝家最小偏憐女（感元九悼亡詩，因爲代答三首）】白居易
嫁得梁鴻六七年，耽書愛酒日高眠。雨荒春圃唯生草，
雪壓朝廚未有煙。身病憂來緣女少，家貧忘卻爲夫賢。
誰知厚俸今無分，枉向秋風吹紙錢。
437.061 【答騎馬入空臺】白居易
君入空臺去，朝往暮還來。我入泉臺去，泉門無復開。
鰥夫仍系職，稚女未勝哀。寂寞咸陽道，家人覆墓回。
437.062 【答山驛夢】白居易
入君旅夢來千里，閉我幽魂欲二年。
莫忘平生行坐處，後堂階下竹叢前。
437.063 【和元九與呂二同宿話舊感贈】白居易
見君新贈呂君詩，憶得同年行樂時。爭入杏園齊馬首，
潛過柳曲鬥蛾眉。八人云散俱遊宦，七度花開盡別離。
聞道秋娘猶且在，至今時復問微之。
437.064 【憶元九】白居易
渺渺江陵道，相思遠不知。近來文卷裏，半是憶君詩。
437.065 【蕭員外寄新蜀茶】白居易
蜀茶寄到但驚新，渭水煎來始覺珍。
滿甌似乳堪持玩，況是春深酒渴人。
437.066 【寄上大兄（已後詩在邽林居作）】白居易
秋鴻過盡無書信，病戴紗巾強出門。
獨上荒臺東北望，日西愁立到黃昏。
437.067 【病中哭金鑾子（小女子名）】白居易
豈料吾方病，翻悲汝不全。臥驚從枕上，扶哭就燈前。
有女誠爲累，無兒豈免憐。病來才十日，養得已三年。
慈淚隨聲迸，悲腸遇物牽。故衣猶架上，殘藥尚頭邊。
送出深村巷，看封小墓田。莫言三里地，此別是終天。
437.068 【寄內】白居易
條桑初綠即爲別，柿葉半紅猶未歸。
不如村婦知時節，解爲田夫秋搗衣。
437.069 【病氣】白居易
自知氣發每因情，情在何由氣得平。
若問病根深與淺，此身應與病齊生。
437.070 【嘆元九】白居易
不入城門來五載，同時班列盡官高。
何人牢落猶依舊，唯有江陵元士曹。
437.071 【眼暗】白居易
早年勤倦看書苦，晚歲悲傷出淚多。眼損不知都自取，
病成方悟欲如何。夜昏乍似燈將滅，朝暗長疑鏡未磨。
千藥萬方治不得，唯應閉目學頭陀。
437.072 【得袁相書】白居易
穀苗深處一農夫，面黑頭斑手把鋤。
何意使人猶識我，就田來送相公書。
437.073 【病中作】白居易
病來城裏諸親故，厚薄親疏心總知。
唯有蔚章於我分，深於同在翰林時。
437.074 【感化寺見元九、劉三十二題名處】白居易
微之謫去千餘裏，太白無來十一年。
今日見名如見面，塵埃壁上破窗前。
437.075 【遊悟貞寺回山下別張殷衡】白居易
世緣未了治不得，孤負青山心共知。
愁君又入都門去，即是紅塵滿眼時。
437.076 【村居寄張殷衡】白居易
金氏村中一病夫，生涯濩落性靈迂。唯看老子五千字，
不蹋長安十二衢。藥銚夜傾殘酒暖，竹牀寒取舊氈鋪。
聞君欲發江東去，能到茅庵訪別無。
437.077 【病中得樊大書】白居易
荒村破屋經年臥，寂絕無人問病身。
唯有東都樊著作，至今書信尚殷勤。
437.078 【開元九詩書卷】白居易
紅箋白紙兩三束，半是君詩半是書。
經年不展緣身病，今日開看生蠹魚。
437.079 【晝臥】白居易
抱枕無言語，空房獨悄然。誰知盡日臥，非病亦非眠。
437.080 【夜坐】白居易
庭前盡日立到夜，燈下有時坐徹明。
此情不語何人會，時復長吁一兩聲。
437.081 【暮立】白居易
黃昏獨立佛堂前，滿地槐花滿樹蟬。
大抵四時心總苦，就中腸斷是秋天。
437.082 【有感】白居易
絕弦與斷絲，猶有卻續時。唯有衷腸斷，應無續得期。
437.083 【答友問】白居易
似玉童顏盡，如霜病鬢新。莫驚身頓老，心更老於身。
437.084 【村夜】白居易
霜草蒼蒼蟲切切，村南村北行人絕。
獨出前門望野田，月明蕎麥花如雪。
437.085 【聞蟲】白居易
暗蟲唧唧夜綿綿，況是秋陰欲雨天。
猶恐愁人暫得睡，聲聲移近臥牀前。
437.086 【寒食夜有懷】白居易
寒食非長非短夜，春風不熱不寒天。
可憐時節堪相憶，何況無燈各早眠。
437.087 【贈內】白居易
漠漠暗苔新雨地，微微涼露欲秋天。
莫對月明思往事，損君顏色減君年。
437.088 【得錢舍人書問眼疾】白居易
春來眼暗少心情，點盡黃連尚未平。
唯得君書勝得藥，開緘未讀眼先明。
437.089 【還李十一馬】白居易
傳語李君勞寄馬，病來唯著杖扶身。
縱擬強騎無出處，卻將牽與趁朝人。
437.090 【九日寄行簡】白居易
摘得菊花攜得酒，繞村騎馬思悠悠。
下邽田地平如掌，何處登高望梓州。
437.091 【夜坐】白居易
斜月入前楹，迢迢夜坐情。梧桐上階影，蟋蟀近牀聲。
曙傍窗間至，秋從簟上生。感時因憶事，不寢到雞鳴。
437.092 【村居二首】白居易
田園莽蒼經春早，籬落蕭條盡日風。
若問經過談笑者，不過田舍白頭翁。
門閉仍逢雪，廚寒未起煙。貧家重寥落，半爲日高眠。
437.093 【早春】白居易
雪散因和氣，冰開得暖光。春銷不得處，唯有鬢邊霜。
437.094 【和夢遊春詩一百韻】白居易
昔君夢遊春，夢遊仙山曲。怳若有所遇，似愜平生欲。
因尋菖蒲水，漸入桃花谷。到一紅樓家，愛之看不足。
池流渡清泚，草嫩蹋綠蓐。門柳暗全低，檐櫻紅半熟。
轉行深深院，過盡重重屋。烏龍臥不驚，青鳥飛相逐。
漸聞玉珮響，始辨珠履躅。遙見窗下人，娉婷十五六。
霞光抱明月，蓮豔開初旭。縹緲雲雨仙，氛氳蘭麝馥。
風流薄梳洗，時世寬妝束。袖軟異文綾，裾輕單絲縠。
裙腰銀線壓，梳掌金筐蹙。帶襭紫蒲萄，袴花紅石竹。
凝情都未語，付意微相矚。眉斂遠山青，鬟低片雲綠。
帳牽翡翠帶，被解鴛鴦襆。秀色似堪餐，穠華如可掬。
半卷錦頭席，斜鋪繡腰褥。朱脣素指勻，粉汗紅綿撲。
心驚睡易覺，夢斷魂難續。籠委獨棲禽，劍分連理木。
存誠期有感，誓志貞無黷。京洛八九春，未曾花裏宿。
壯年徒自棄，佳會應無復。鸞歌不重聞，鳳兆從茲卜。
韋門女清貴，裴氏甥賢淑。羅扇夾花燈，金鞍攢繡轂。
既傾南國貌，遂坦東牀腹。劉阮心漸忘，潘楊意方睦。
新修履信第，初食尚書祿。九醞備聖賢，八珍窮水陸。
秦家重蕭史，彥輔憐衛叔。朝饌饋獨盤，夜醪傾百斛。
親賓盛輝赫，妓樂紛曄煜。宿醉才解酲，朝歡俄枕麴。
飲過君子爭，令甚將軍酷。酩酊歌鷓鴣，顛狂舞鴝鵒。
月流春夜短，日下秋天速。謝傅隙過駒，蕭娘風過燭。
全凋蕣花折，半死梧桐禿。暗鏡對孤鸞，哀弦留寡鵠。
悽悽隔幽顯，冉冉移寒燠。萬事此時休，百身何處贖。
提攜小兒女，將領舊姻族。再入朱門行，一傍青樓哭。
櫪空無廄馬，水涸失池鶩。搖落廢井梧，荒涼故籬菊。
莓苔上幾閣，塵土生琴築。舞榭綴蠨蛸，歌梁聚蝙蝠。
嫁分紅粉妾，賣散蒼頭僕。門客思彷徨，家人泣咿噢。
心期正蕭索，宦序仍拘跼。懷策入崤函，驅車辭郟鄏。
逢時念既濟，聚學思大畜。端詳筮仕蓍，磨拭穿楊鏃。
始從讎校職，首中賢良目。一拔侍瑤墀，再升紆繡服。
誓酬君王寵，願使朝廷肅。密勿奏封章，清明操憲牘。
鷹韝中病下，豸角當邪觸。糾謬靜東周，申冤動南蜀。
危言詆閽寺，直氣忤鈞軸。不忍曲作鉤，乍能折爲玉。
捫心無愧畏，騰口有謗讟。只要明是非，何曾虞禍福。
車摧太行路，劍落酆城獄。襄漢問修途，荊蠻指殊俗。
謫爲江府掾，遣事荊州牧。趨走謁麾幢，喧煩視鞭樸。
簿書常自領，縲囚每親鞫。竟日坐官曹，經旬曠休沐。
宅荒渚宮草，馬瘦畬田粟。薄俸等涓毫，微官同桎梏。
月中照形影，天際辭骨肉。鶴病翅羽垂，獸窮爪牙縮。
行看須間白，誰勸杯中綠。時傷大野麟，命問長沙鵩。
夏梅山雨漬，秋瘴江雲毒。巴水白茫茫，楚山青簇簇。
吟君七十韻，是我心所蓄。既去誠莫追，將來幸前勖。
欲除憂惱病，當取禪經讀。須悟事皆空，無令念將屬。
請思遊春夢，此夢何閃倏。豔色即空花，浮生乃焦谷。
良姻在嘉偶，頃克爲單獨。入仕欲榮身，須臾成黜辱。
合者離之始，樂兮憂所伏。愁恨僧祇長，歡榮剎那促。
覺悟因傍喻，迷執由當局。膏明誘暗蛾，陽焱奔癡鹿。
貪爲苦聚落，愛是悲林麓。水蕩無明波，輪迴死生輻。
塵應甘露灑，垢待醍醐浴。障要智燈燒，魔須慧刀戮。
外燻性易染，內戰心難衄。法句與心王，期君日三複。
437.095 【王昭君二首（時年十七）】白居易
滿面胡沙滿鬢風，眉銷殘黛臉銷紅。
愁苦辛勤憔悴盡，如今卻似畫圖中。
漢使卻回憑寄語，黃金何日贖蛾眉。
君王若問妾顏色，莫道不如宮裏時。
