第437卷 白居易
437.01 【翰林中送独孤二十七起居罢职出院】白居易
碧落留云住，青冥放鹤还。银台向南路，从此到人间。
437.02 【重寻杏园】白居易
忽忆芳时频酩酊，却寻醉处重裴回。
杏花结子春深后，谁解多情又独来。
437.03 【曲江独行（自此后在翰林时作）】白居易
独来独去何人识，厩马朝衣野客心。
闲爱无风水边坐，杨花不动树阴阴。
437.04 【同李十一醉忆元九】白居易
花时同醉破春愁，醉折花枝当酒筹。
忽忆故人天际去，计程今日到凉州。
437.05 【同钱员外题绝粮僧巨川】白居易
三十年来坐对山，唯将无事化人间。
斋时往往闻钟笑，一食何如不食闲。
437.06 【绝句代书赠钱员外】白居易
欲寻秋景闲行去，君病多慵我兴孤。
可惜今朝山最好，强能骑马出来无。
437.07 【晚秋有怀郑中旧隐】白居易
天高风袅袅，乡思绕关河。寥落归山梦，殷勤采蕨歌。
病添心寂寞，愁入鬓蹉跎。晚树蝉鸣少，秋阶日上多。
长闲羡云鹤，久别愧烟萝。其奈丹墀上，君恩未报何。
437.08 【禁中九日对菊花酒忆元九】白居易
赐酒盈杯谁共持，宫花满把独相思。
相思只傍花边立，尽日吟君咏菊诗。
437.09 【送王十八归山，寄题仙游寺】白居易
曾于太白峰前住，数到仙游寺里来。黑水澄时潭底出，
白云破处洞门开。林间暖酒烧红叶，石上题诗扫绿苔。
惆怅旧游那复到，菊花时节羡君回。
437.010 【答张籍，因以代书】白居易
怜君马瘦衣裘薄，许到江东访鄙夫。
今日正闲天又暖，可能扶病暂来无。
437.011 【曲江早春】白居易
曲江柳条渐无力，杏园伯劳初有声。
可怜春浅游人少，好傍池边下马行。
437.012 【见元九悼亡诗，因以此寄】白居易
夜泪暗销明月幌，春肠遥断牡丹庭。
人间此病治无药，唯有楞伽四卷经。
437.013 【寒食夜】白居易
无月无灯寒食夜，夜深犹立暗花前。
忽因时节惊年几，四十如今欠一年。
437.014 【杏园花落时招钱员外同醉】白居易
花园欲去去应迟，正是风吹狼藉时。
近西数树犹堪醉，半落春风半在枝。
437.015 【重题西明寺牡丹（时元九在江陵）】白居易
往年君向东都去，曾叹花时君未回。今年况作江陵别，
惆怅花前又独来。只愁离别长如此，不道明年花不开。
437.016 【同钱员外禁中夜直】白居易
宫漏三声知半夜，好风凉月满松筠。
此时闲坐寂无语，药树影中唯两人。
437.017 【禁中夜作，书与元九】白居易
心绪万端书两纸，欲封重读意迟迟。
五声宫漏初鸣夜，一点窗灯欲灭时。
437.018 【八月十五日夜禁中独直，对月忆元九】白居易
银台金阙夕沈沈，独宿相思在翰林。三五夜中新月色，
二千里外故人心。渚宫东面烟波冷，浴殿西头钟漏深。
犹恐清光不同见，江陵卑湿足秋阴。
437.019 【寄陈式五兄】白居易
年来白发两三茎，忆别君时髭未生。
惆怅料君应满鬓，当初是我十年兄。
437.020 【庾顺之以紫霞绮远赠，以诗答之】白居易
千里故人心郑重，一端香绮紫氛氲。开缄日映晚霞色，
满幅风生秋水纹。为褥欲裁怜叶破，制裘将翦惜花分。
不如缝作合欢被，寤寐相思如对君。
437.021 【送元八归凤翔】白居易
莫道岐州三日程，其如风雪一身行。
与君况是经年别，暂到城来又出城。
437.022 【雨雪放朝，因怀微之】白居易
归骑纷纷满九衢，放朝三日为泥涂。
不知雨雪江陵府，今日排衙得免无。
437.023 【咏怀】白居易
岁去年来尘土中，眼看变作白头翁。
如何办得归山计，两顷村田一亩宫。
437.024 【闻微之江陵卧病以大通中散碧腴垂云膏寄之因题四韵】白居易
已题一帖红消散，又封一合碧云英。凭人寄向江陵去，
道路迢迢一月程。未必能治江上瘴，且图遥慰病中情。
到时想得君拈得，枕上开看眼暂明。
437.025 【酬钱员外雪中见寄】白居易
松雪无尘小院寒，闭门不似住长安。
烦君想我看心坐，报道心空无可看。
437.026 【重酬钱员外】白居易
雪中重寄雪山偈，问答殷勤四句中。
本立空名缘破妄，若能无妄亦无空。
437.027 【独酌忆微之（时对所赠醆）】白居易
独酌花前醉忆君，与君春别又逢春。
惆怅银杯来处重，不曾盛酒劝闲人。
437.028 【微之宅残牡丹】白居易
残红零落无人赏，雨打风摧花不全。
诸处见时犹怅望，况当元九小亭前。
437.029 【新磨镜】白居易
衰容常晚栉，秋镜偶新磨。一与清光对，方知白发多。
鬓毛从幻化，心地付头陀。任意浑成雪，其如似梦何。
437.030 【感发落】白居易
昔日愁头白，谁知未白衰。眼看应落尽，无可变成丝。
437.031 【八月十五日夜闻崔大员外翰林独直对酒玩月…偶题是诗】白居易
秋月高悬空碧外，仙郎静玩禁闱间。岁中唯有今宵好，
海内无如此地闲。皓色分明双阙榜，清光深到九门关。
遥闻独醉还惆怅，不见金波照玉山。
437.032 【酬王十八见寄】白居易
秋思太白峰头雪，晴忆仙游洞口云。
未报皇恩归未得，惭君为寄北山文。
437.033 【立春日酬钱员外曲江同行见赠】白居易
下直遇春日，垂鞭出禁闱。两人携手语，十里看山归。
柳色早黄浅，水文新绿微。风光向晚好，车马近南稀。
机尽笑相顾，不惊鸥鹭飞。
437.034 【和钱员外青龙寺上方望旧山】白居易
旧峰松雪旧溪云，怅望今朝遥属君。
共道使臣非俗吏，南山莫动北山文。
437.035 【宴周皓大夫光福宅（座上作）】白居易
何处风光最可怜，妓堂阶下砌台前。轩车拥路光照地，
丝管入门声沸天。绿蕙不香饶桂酒，红樱无色让花钿。
野人不敢求他事，唯借泉声伴醉眠。
437.036 【晚秋夜】白居易
碧空溶溶月华静，月里愁人吊孤影。花开残菊傍疏篱，
叶下衰桐落寒井。塞鸿飞急觉秋尽，邻鸡鸣迟知夜永。
凝情不语空所思，风吹白露衣裳冷。
437.037 【惜牡丹花二首】白居易
惆怅阶前红牡丹，晚来唯有两枝残。
明朝风起应吹尽，夜惜衰红把火看。
寂寞萎红低向雨，离披破艳散随风。
晴明落地犹惆怅，何况飘零泥土中。
437.038 【答元奉礼同宿见赠】白居易
相逢俱叹不闲身，直日常多斋日频。
晓鼓一声分散去，明朝风景属何人。
437.039 【答马侍御见赠】白居易
谬入金门侍玉除，烦君问我意何如。蟠木讵堪明主用，
笼禽徒与故人疏。苑花似雪同随辇，宫月如眉伴直庐。
浅薄求贤思自代，嵇康莫寄绝交书。
437.040 【上巳日恩赐曲江宴会即事】白居易
赐欢仍许醉，此会兴如何。翰苑主恩重，曲江春意多。
花低羞艳妓，莺散让清歌。共道升平乐，元和胜永和。
437.041 【夜惜禁中桃花，因怀钱员外】白居易
前日归时花正红，今夜宿时枝半空。
坐惜残芳君不见，风吹狼藉月明中。
437.042 【和钱员外早冬玩禁中新菊】白居易
禁署寒气迟，孟冬菊初坼。新黄间繁绿，烂若金照碧。
仙郎小隐日，心似陶彭泽。秋怜潭上看，日惯篱边摘。
今来此地赏，野意潜自适。金马门内花，玉山峰下客。
寒芳引清句，吟玩烟景夕。赐酒色偏宜，握兰香不敌。
凄凄百卉死，岁晚冰霜积。唯有此花开，殷勤助君惜。
437.043 【答刘戒之早秋别墅见寄】白居易
凉风木槿篱，暮雨槐花枝。并起新秋思，为得故人诗。
避地鸟择木，升朝鱼在池。城中与山下，喧静暗相思。
437.044 【凉夜有怀】白居易
念别感时节，早蛩闻一声。风帘夜凉入，露簟秋意生。
灯尽梦初罢，月斜天未明。暗凝无限思，起傍药阑行。
437.045 【秋思】白居易
病眠夜少梦，闲立秋多思。寂寞馀雨晴，萧条早寒至。
鸟栖红叶树，月照青苔地。何况镜中年，又过三十二。
437.046 【禁中闻蛩】白居易
悄悄禁门闭，夜深无月明。西窗独暗坐，满耳新蛩声。
437.047 【秋虫】白居易
切切暗窗下，喓喓深草里。秋天思妇心，雨夜愁人耳。
437.048 【赠别宣上人】白居易
上人处世界，清净何所似。似彼白莲花，在水不著水。
性真悟泡幻，行洁离尘滓。修道来几时，身心俱到此。
嗟余牵世网，不得长依止。离念与碧云，秋来朝夕起。
437.049 【春夜喜雪，有怀王二十二】白居易
夜雪有佳趣，幽人出书帷。微寒生枕席，轻素对阶墀。
坐罢楚弦曲，起吟班扇诗。明宜灭烛后，净爱褰帘时。
窗引曙色早，庭销春气迟。山阴应有兴，不卧待徽之。
437.050 【酬和元九东川路诗十二首·骆口驿旧题诗】白居易
拙诗在壁无人爱，鸟污苔侵文字残。
唯有多情元侍御，绣衣不惜拂尘看。
437.051 【酬和元九东川路诗十二首·南秦雪】白居易
往岁曾为西邑吏，惯从骆口到南秦。三时云冷多飞雪，
二月山寒少有春。我思旧事犹惆怅，君作初行定苦辛。
仍赖愁猿寒不叫，若闻猿叫更愁人。
437.052 【酬和元九东川路诗十二首·山枇杷花二首】白居易
万重青嶂蜀门口，一树红花山顶头。
春尽忆家归未得，低红如解替君愁。
叶如裙色碧绡浅，花似芙蓉红粉轻。
若使此花兼解语，推囚御史定违程。
437.053 【酬和元九东川路诗十二首·江楼月】白居易
嘉陵江曲曲江池，明月虽同人别离。一宵光景潜相忆，
两地阴晴远不知。谁料江边怀我夜，正当池畔望君时。
今朝共语方同悔，不解多情先寄诗。
437.054 【酬和元九东川路诗十二首·亚枝花】白居易
山邮花木似平阳，愁杀多情骢马郎。
还似升平池畔坐，低头向水自看妆。
437.055 【酬和元九东川路诗十二首·江上笛】白居易
江上何人夜吹笛，声声似忆故园春。
此时闻者堪头白，况是多愁少睡人。
437.056 【酬和元九东川路诗十二首·嘉陵夜有怀二首】白居易
露湿墙花春意深，西廊月上半床阴。
怜君独卧无言语，唯我知君此夜心。
不明不暗胧胧月，不暖不寒慢慢风。
独卧空床好天气，平明闲事到心中。
437.057 【酬和元九东川路诗十二首·夜深行】白居易
百牢关外夜行客，三殿角头宵直人。
莫道近臣胜远使，其如同是不闲身。
437.058 【酬和元九东川路诗十二首·望驿台（三月三十日）】白居易
靖安宅里当窗柳，望驿台前扑地花。
两处春光同日尽，居人思客客思家。
437.059 【酬和元九东川路诗十二首·江岸梨花】白居易
梨花有思缘和叶，一树江头恼杀君。
最似孀闺少年妇，白妆素袖碧纱裙。
437.060 【答谢家最小偏怜女（感元九悼亡诗，因为代答三首）】白居易
嫁得梁鸿六七年，耽书爱酒日高眠。雨荒春圃唯生草，
雪压朝厨未有烟。身病忧来缘女少，家贫忘却为夫贤。
谁知厚俸今无分，枉向秋风吹纸钱。
437.061 【答骑马入空台】白居易
君入空台去，朝往暮还来。我入泉台去，泉门无复开。
鳏夫仍系职，稚女未胜哀。寂寞咸阳道，家人覆墓回。
437.062 【答山驿梦】白居易
入君旅梦来千里，闭我幽魂欲二年。
莫忘平生行坐处，后堂阶下竹丛前。
437.063 【和元九与吕二同宿话旧感赠】白居易
见君新赠吕君诗，忆得同年行乐时。争入杏园齐马首，
潜过柳曲斗蛾眉。八人云散俱游宦，七度花开尽别离。
闻道秋娘犹且在，至今时复问微之。
437.064 【忆元九】白居易
渺渺江陵道，相思远不知。近来文卷里，半是忆君诗。
437.065 【萧员外寄新蜀茶】白居易
蜀茶寄到但惊新，渭水煎来始觉珍。
满瓯似乳堪持玩，况是春深酒渴人。
437.066 【寄上大兄（已后诗在邽林居作）】白居易
秋鸿过尽无书信，病戴纱巾强出门。
独上荒台东北望，日西愁立到黄昏。
437.067 【病中哭金銮子（小女子名）】白居易
岂料吾方病，翻悲汝不全。卧惊从枕上，扶哭就灯前。
有女诚为累，无儿岂免怜。病来才十日，养得已三年。
慈泪随声迸，悲肠遇物牵。故衣犹架上，残药尚头边。
送出深村巷，看封小墓田。莫言三里地，此别是终天。
437.068 【寄内】白居易
条桑初绿即为别，柿叶半红犹未归。
不如村妇知时节，解为田夫秋捣衣。
437.069 【病气】白居易
自知气发每因情，情在何由气得平。
若问病根深与浅，此身应与病齐生。
437.070 【叹元九】白居易
不入城门来五载，同时班列尽官高。
何人牢落犹依旧，唯有江陵元士曹。
437.071 【眼暗】白居易
早年勤倦看书苦，晚岁悲伤出泪多。眼损不知都自取，
病成方悟欲如何。夜昏乍似灯将灭，朝暗长疑镜未磨。
千药万方治不得，唯应闭目学头陀。
437.072 【得袁相书】白居易
谷苗深处一农夫，面黑头斑手把锄。
何意使人犹识我，就田来送相公书。
437.073 【病中作】白居易
病来城里诸亲故，厚薄亲疏心总知。
唯有蔚章于我分，深于同在翰林时。
437.074 【感化寺见元九、刘三十二题名处】白居易
微之谪去千馀里，太白无来十一年。
今日见名如见面，尘埃壁上破窗前。
437.075 【游悟贞寺回山下别张殷衡】白居易
世缘未了治不得，孤负青山心共知。
愁君又入都门去，即是红尘满眼时。
437.076 【村居寄张殷衡】白居易
金氏村中一病夫，生涯濩落性灵迂。唯看老子五千字，
不蹋长安十二衢。药铫夜倾残酒暖，竹床寒取旧毡铺。
闻君欲发江东去，能到茅庵访别无。
437.077 【病中得樊大书】白居易
荒村破屋经年卧，寂绝无人问病身。
唯有东都樊著作，至今书信尚殷勤。
437.078 【开元九诗书卷】白居易
红笺白纸两三束，半是君诗半是书。
经年不展缘身病，今日开看生蠹鱼。
437.079 【昼卧】白居易
抱枕无言语，空房独悄然。谁知尽日卧，非病亦非眠。
437.080 【夜坐】白居易
庭前尽日立到夜，灯下有时坐彻明。
此情不语何人会，时复长吁一两声。
437.081 【暮立】白居易
黄昏独立佛堂前，满地槐花满树蝉。
大抵四时心总苦，就中肠断是秋天。
437.082 【有感】白居易
绝弦与断丝，犹有却续时。唯有衷肠断，应无续得期。
437.083 【答友问】白居易
似玉童颜尽，如霜病鬓新。莫惊身顿老，心更老于身。
437.084 【村夜】白居易
霜草苍苍虫切切，村南村北行人绝。
独出前门望野田，月明荞麦花如雪。
437.085 【闻虫】白居易
暗虫唧唧夜绵绵，况是秋阴欲雨天。
犹恐愁人暂得睡，声声移近卧床前。
437.086 【寒食夜有怀】白居易
寒食非长非短夜，春风不热不寒天。
可怜时节堪相忆，何况无灯各早眠。
437.087 【赠内】白居易
漠漠暗苔新雨地，微微凉露欲秋天。
莫对月明思往事，损君颜色减君年。
437.088 【得钱舍人书问眼疾】白居易
春来眼暗少心情，点尽黄连尚未平。
唯得君书胜得药，开缄未读眼先明。
437.089 【还李十一马】白居易
传语李君劳寄马，病来唯著杖扶身。
纵拟强骑无出处，却将牵与趁朝人。
437.090 【九日寄行简】白居易
摘得菊花携得酒，绕村骑马思悠悠。
下邽田地平如掌，何处登高望梓州。
437.091 【夜坐】白居易
斜月入前楹，迢迢夜坐情。梧桐上阶影，蟋蟀近床声。
曙傍窗间至，秋从簟上生。感时因忆事，不寝到鸡鸣。
437.092 【村居二首】白居易
田园莽苍经春早，篱落萧条尽日风。
若问经过谈笑者，不过田舍白头翁。
门闭仍逢雪，厨寒未起烟。贫家重寥落，半为日高眠。
437.093 【早春】白居易
雪散因和气，冰开得暖光。春销不得处，唯有鬓边霜。
437.094 【和梦游春诗一百韵】白居易
昔君梦游春，梦游仙山曲。怳若有所遇，似惬平生欲。
因寻菖蒲水，渐入桃花谷。到一红楼家，爱之看不足。
池流渡清泚，草嫩蹋绿蓐。门柳暗全低，檐樱红半熟。
转行深深院，过尽重重屋。乌龙卧不惊，青鸟飞相逐。
渐闻玉珮响，始辨珠履躅。遥见窗下人，娉婷十五六。
霞光抱明月，莲艳开初旭。缥缈云雨仙，氛氲兰麝馥。
风流薄梳洗，时世宽妆束。袖软异文绫，裾轻单丝縠。
裙腰银线压，梳掌金筐蹙。带襭紫蒲萄，袴花红石竹。
凝情都未语，付意微相瞩。眉敛远山青，鬟低片云绿。
帐牵翡翠带，被解鸳鸯襆。秀色似堪餐，秾华如可掬。
半卷锦头席，斜铺绣腰褥。朱唇素指匀，粉汗红绵扑。
心惊睡易觉，梦断魂难续。笼委独栖禽，剑分连理木。
存诚期有感，誓志贞无黩。京洛八九春，未曾花里宿。
壮年徒自弃，佳会应无复。鸾歌不重闻，凤兆从兹卜。
韦门女清贵，裴氏甥贤淑。罗扇夹花灯，金鞍攒绣毂。
既倾南国貌，遂坦东床腹。刘阮心渐忘，潘杨意方睦。
新修履信第，初食尚书禄。九酝备圣贤，八珍穷水陆。
秦家重萧史，彦辅怜卫叔。朝馔馈独盘，夜醪倾百斛。
亲宾盛辉赫，妓乐纷晔煜。宿醉才解酲，朝欢俄枕麹。
饮过君子争，令甚将军酷。酩酊歌鹧鸪，颠狂舞鸲鹆。
月流春夜短，日下秋天速。谢傅隙过驹，萧娘风过烛。
全凋蕣花折，半死梧桐秃。暗镜对孤鸾，哀弦留寡鹄。
凄凄隔幽显，冉冉移寒燠。万事此时休，百身何处赎。
提携小儿女，将领旧姻族。再入朱门行，一傍青楼哭。
枥空无厩马，水涸失池鹜。摇落废井梧，荒凉故篱菊。
莓苔上几阁，尘土生琴筑。舞榭缀蟏蛸，歌梁聚蝙蝠。
嫁分红粉妾，卖散苍头仆。门客思彷徨，家人泣咿噢。
心期正萧索，宦序仍拘跼。怀策入崤函，驱车辞郏鄏。
逢时念既济，聚学思大畜。端详筮仕蓍，磨拭穿杨镞。
始从雠校职，首中贤良目。一拔侍瑶墀，再升纡绣服。
誓酬君王宠，愿使朝廷肃。密勿奏封章，清明操宪牍。
鹰鞲中病下，豸角当邪触。纠谬静东周，申冤动南蜀。
危言诋阍寺，直气忤钧轴。不忍曲作钩，乍能折为玉。
扪心无愧畏，腾口有谤讟。只要明是非，何曾虞祸福。
车摧太行路，剑落酆城狱。襄汉问修途，荆蛮指殊俗。
谪为江府掾，遣事荆州牧。趋走谒麾幢，喧烦视鞭朴。
簿书常自领，缧囚每亲鞫。竟日坐官曹，经旬旷休沐。
宅荒渚宫草，马瘦畬田粟。薄俸等涓毫，微官同桎梏。
月中照形影，天际辞骨肉。鹤病翅羽垂，兽穷爪牙缩。
行看须间白，谁劝杯中绿。时伤大野麟，命问长沙鵩。
夏梅山雨渍，秋瘴江云毒。巴水白茫茫，楚山青簇簇。
吟君七十韵，是我心所蓄。既去诚莫追，将来幸前勖。
欲除忧恼病，当取禅经读。须悟事皆空，无令念将属。
请思游春梦，此梦何闪倏。艳色即空花，浮生乃焦谷。
良姻在嘉偶，顷克为单独。入仕欲荣身，须臾成黜辱。
合者离之始，乐兮忧所伏。愁恨僧祇长，欢荣刹那促。
觉悟因傍喻，迷执由当局。膏明诱暗蛾，阳焱奔痴鹿。
贪为苦聚落，爱是悲林麓。水荡无明波，轮回死生辐。
尘应甘露洒，垢待醍醐浴。障要智灯烧，魔须慧刀戮。
外熏性易染，内战心难衄。法句与心王，期君日三复。
437.095 【王昭君二首（时年十七）】白居易
满面胡沙满鬓风，眉销残黛脸销红。
愁苦辛勤憔悴尽，如今却似画图中。
汉使却回凭寄语，黄金何日赎蛾眉。
君王若问妾颜色，莫道不如宫里时。
