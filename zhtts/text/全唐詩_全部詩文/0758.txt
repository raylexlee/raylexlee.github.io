第745卷 陳陶
745.01 【塞下曲】陳陶
邊頭能走馬，猿臂李將軍。射虎羣胡伏，開弓絕塞聞。
海山諳向背，攻守別風雲。只爲坑降罪，輕車未轉勳。
望湖關下戰，雜虜喪全師。鳥啄豺狼將，沙埋日月旗。
牛羊奔赤狄，部落散燕耆。都護凌晨出，銘功瘞死屍。
745.02 【胡無人行】陳陶
十萬羽林兒，臨洮破郅支。殺添胡地骨，降足漢營旗。
塞闊牛羊散，兵休帳幕移。空流隴頭水，嗚咽向人悲。
745.03 【悲哉行】陳陶
中嶽仇先生，遺餘餌松方。服之一千日，肢體生異香。
步履如風旋，天涯不齎糧。仍云爲地仙，不得朝虛皇。
狡兔有三穴，人生又何常。悲哉二廉士，餓死於首陽。
745.04 【塗山懷古】陳陶
落拓書劍晚，清秋鷹正籠。塗山間來上，敬愛如登龍。
覽古覺神王，翛然天地空。東南更何有，一醉先王風。
惟昔放勳世，陰晦徹成洪。皇圖化魚鱉，天道漂無蹤。
帝乃命舟楫，掇芳儒素中。高陳九州力，百道驅歸東。
舊物復光明，洪爐再埏熔。經門不私子，足知天下公。
亮曰那並生，唐虞禪華蟲。茲山朝萬國，一賦寰海同。
十載有區宇，秋毫皆帝功。垂衣不驕德，子桀如何聾。
握髮聞禮賢，葺茅見卑宮。凡夫色難事，神聖安能恭。
道隱三千年，遺芳播笙鏞。當時執圭處，佳氣仍童童。
海嶼儼清廟，天人盛祇供。玄恩及花木，丹讖名崆峒。
異代草澤臣，何由樹勳庸。堯階未曾識，誰信平生忠。
恨不當際會，預爲執鞭僮。勞歌下山去，懷德心無窮。
745.05 【遊子吟】陳陶
棲烏喜林曙，驚蓬傷歲闌。關河三尺雪，何處是天山。
朔風無重衣，僕馬飢且寒。慘慼別妻子，遲迴出門難。
男兒值休明，豈是長泥蟠。何者爲木偶，何人侍金鑾。
鬱郁守貧賤，悠悠亦無端。進不圖功名，退不處巖巒。
窮通在何日，光景如跳丸。富貴苦不早，令人摧心肝。
誓期春之陽，一振摩霄翰。
745.06 【懷仙吟二首】陳陶
丹陵五牙客，昨日羅浮歸。赤斧尋不得，煙霞空滿衣。
試於華陽問，果遇三茅知。採藥向十洲，同行牧羊兒。
十洲隔八海，浩渺不可期。空留雙白鶴，巢在長松枝。
云溪古流水，春晚桃花香。憶與我師別，片帆歸滄浪。
滄浪在何許，相思淚如雨。黃鶴不復來，雲深離別處。
石渠泉泠泠，三見菖蒲生。日夜勞夢魂，隨波注東溟。
空懷別時惠，長讀消魔經。
745.07 【海昌望月】陳陶
何處無今夕，豈期在海頭。賈客不愛月，嬋娟閒滄洲。
浩然傷歲華，獨望湖邊樓。煙島青歷歷，藍田白悠悠。
誰無破鏡期，繄我信虛舟。誰無桂枝念，繄我方摧輈。
始見彎環春，又逢團圓秋。莫厭綾扇夕，百年多銀鉤。
金盤誰雕鐫，玉窟難冥搜。重輪運時節，三五不自由。
疑拋雲上鍋，欲摟天邊球。孀居應寒冷，搗藥青冥愁。
兔子樹下蹲，蝦蟆池中游。如何名金波，不共水東流。
天花闢羶腥，野雲無邊陬。蚌蛤乘大運，含珠相對酬。
夜鵲思南鄉，露華清東甌。百寶安可覷，老龍鎖深湫。
究究如情人，盜者即仇讎。海涯上皎潔，九門更清幽。
亭亭勸金尊，夜久喘吳牛。夷俗皆輕擲，北山思今遊。
雁聲故鄉來，客淚墮南洲。平生煙霞志，讀書覓封侯。
四海尚白身，豈無故鄉羞。壈坎何足嘆，壯如水中虯。
獵獵谷底蘭，搖搖波上鷗。中途喪資斧，兩地生繁憂。
一杯太陰君，鷦鷯豈無求。明日將片葉，三山東南浮。
745.08 【蒲門戍觀海作】陳陶
廓落溟漲曉，蒲門鬱蒼蒼。登樓禮東君，旭日生扶桑。
毫釐見蓬瀛，含吐金銀光。草木露未晞，蜃樓氣若藏。
欲遊蟠桃國，慮涉魑魅鄉。徐市惑秦朝，何人在巖廊。
惜哉千童子，葬骨於眇茫。恭聞槎客言，東池接天潢。
即此聘牛女，曰祈長壽方。靈津水清淺，餘亦慕修航。
745.09 【番禺道中作】陳陶
博羅程遠近，海塞愁先入。瘴雨出虹蝀，蠻江渡山急。
常聞島夷俗，犀象滿城邑。雁至草猶春，潮回檣半溼。
丹丘鳳凰隱，水廟蛟龍集。何處樹能言，幾鄉珠是泣。
千年趙佗國，霸氣委原隰。齷齪笑終軍，長纓禍先及。
745.010 【贈江西周大夫（一作贈周太史）】陳陶
否極生大賢，九元降靈氣。獨立正始風，蔚然中興瑞。
淵倫照三古，磊落涵涇渭。真貌月懸秋，雄詞雷出地。
具瞻先皇寵，欲踐東華貴。咫尺時不來，千秋鼎湖淚。
因分三輔職，進領南平位。報政黃霸慚，提兵呂蒙醉。
歲星臨鬥牛，水國嘉祥至。不獨蒼生蘇，仍兼六騶喜。
恭聞廟堂略，欲斷匈奴臂。剗釋自宸衷，平戍在連帥。
時康簪笏冗，世梗忠良議。丘壑非無人，松香有私志。
三朝倚天劍，十萬浮雲騎。可使河曲清，羣公信兒戲。
滄溟用謙德，百穀走童稚。御衆付深人，參籌須偉器。
他年蓬蓽賤，願附鵷鸞翅。
745.011 【旅次銅山途中先寄溫州韓使君】陳陶
亂山滄海曲，中有橫陽道。束馬過銅梁，苕華坐堪老。
鳩鳴高崖裂，熊鬥深樹倒。絕壑無坤維，重林失蒼昊。
躋攀寡儔侶，扶接念輿皁。俯仰慄嵌空，無因掇靈草。
梯窮聞戍鼓，魂續賴丘禱。敞豁天地歸，縈紆村落好。
悠悠思蔣徑，擾擾愧商皓。馳想永嘉侯，應傷此懷抱。
745.012 【種蘭】陳陶
種蘭幽谷底，四遠聞馨香。春風長養深，枝葉趁人長。
智水潤其根，仁鋤護其芳。蒿藜不生地，惡鳥弓已藏。
椒桂夾四隅，茅茨居中央。左鄰桃花塢，右接蓮子塘。
一月薰手足，兩月薰衣裳。三月薰肌骨，四月薰心腸。
幽人飢如何，採蘭充餱糧。幽人渴如何，醞蘭爲酒漿。
地無青苗租，白日如散王。不嘗仙人藥，端坐紅霞房。
日夕望美人，佩花正煌煌。美人久不來，佩花徒生光。
刈獲及葳蕤，無令見雪霜。清芬信神鬼，一葉豈可忘。
舉頭愧青天，鼓腹詠時康。下有賢公卿，上有聖明王。
無階答風雨，願獻蘭一筐。
745.013 【草木言】陳陶
何生我蒼蒼，何育我黃黃。草木無知識，幸君同三光。
始自受姓名，葳蕤立衣裳。山河既分麗，齊首乳青陽。
甘辛各有榮，好醜不相防。常憂刀斧劫，竊慕仁壽鄉。
願天雨無暴，願地風無狂。雨足因衰憊，風多因夭傷。
在山不爲桂，徒辱君高岡。在水不爲蓮，徒佔君深塘。
勿輕培塿阜，或有奇棟樑。勿輕蒙朧澤，或有奇馨香。
涓毫可粗差，朝菌壽爲長。擁腫若無取，大椿命爲傷。
婆娑不材生，苒苒向秋荒。幸遭薰風日，有得皆簸揚。
所愧雨露恩，願效幽微芳。希君頻採擇，勿使枯雪霜。
745.014 【題僧院紫竹】陳陶
喜遊蛟井寺，復見炎州竹。杳靄萬丈間，嘯風清獨速。
江南正霜霰，吐秀弄顓頊。似瑞驚堅貞，如魔試金粟。
筍非孝子泣，文異湘靈哭。金碧誰與鄰，蕭森自成族。
新聞赤帝種，子落毛人谷。遠祖賜鷦鵬，遺芳遍南陸。
對煙蘇麻醜，夾澗篔簹伏。美譽動丹青，瑰姿豔秦蜀。
因緣鹿苑識，想像蛇丘劚。幾葉別黃茅，何年依白足。
龍樹蟄一花，砌瑤掃雲屋。色靜曼仙花，名高給孤獨。
青蔥太子樹，灑落觀音目。法雨每沾濡，玉毫時照燭。
離居鸞節變，住冷金顏縮。豈念葛陂榮，幸無祖父辱。
光搖水精串，影送蓮花軸。江鶩日相尋，野鶚時寄宿。
幽香入茶竈，靜翠直棋局。肯羨垣上蒿，自多籬下菊。
從來道生一，況伴龜藏六。棲託詎星迴，檀欒已雲矗。
霞杯傳縹葉，羽管吹紫玉。久絕釣竿歌，聊裁竹枝曲。
愧生黃金地，千秋爲師綠。
745.015 【早發始興】陳陶
雲裏山已曙，舟中火初爇。綠浦待行橈，玄猿催落月。
沿流信多美，況復秋風發。掛席借前期，晨雞莫嘲哳。
745.016 【寄元孚道人】陳陶
梵宇章句客，佩蘭三十年。長乘碧雲馬，時策翰林鞭。
曩事五嶽遊，金衣曳祥煙。高攀桐君手，左倚鸑鷟肩。
哭玉秋雨中，摘星春風前。橫輈截洪偃，憑几見廣宣。
爾來寤華胥，石壁孤雲眠。龍降始得偈，龜老方巢蓮。
內殿無文僧，騶虞誰能牽。因之問楚水，吊屈幾潺湲。
745.017 【和西江李助副使早登開元寺閣】陳陶
虛豁登寶閣，三休極層構。獨立天地間，煙雲滿襟袖。
鰲荒初落日，劍野呈綺繡。秋檻祝融微，陰軒九江湊。
拂檐皇姑舍，錯落白榆秀。倚砌天竺祠，蛟龍蟠古甃。
翛然觀六合，一指齊宇宙。書劍忽若□，青雲日方晝。
南朝空蒼莽，楚澤稀耕耨。萬事溺頹波，一航安可涭。
徒雲寄麟泣，六五終難就。資斧念餘生，湖光隱圭竇。
早聞羣黃鶴，飄舉此江岫。陵谷空靄然，人樵已雛鷇。
燕宮豸冠客，憑覽發清奏。珠玉難嗣音，摐轅愧孤陋。
745.018 【將歸鍾陵留贈南海李尚書】陳陶
楚國有田舍，炎州長夢歸。懷恩似秋燕，屢繞玉堂飛。
越酒豈不甘，海魚寧無肥。山裘醉歌舞，事與初心違。
曄曄文昌公，英靈世間稀。長江浩無際，龍蜃皆歸依。
賤子感一言，草茅發光輝。從來雞鳧質，得假鳳凰威。
常欲討玄珠，青雲報巍巍。龍門竟多故，雙淚別旍旂。
745.019 【宿島徑夷山舍】陳陶
百里遵島徑，蓬徵信邅回。暝依漁樵宿，似過黃金臺。
缺齧心未理，寥寥夜猿哀。山深石牀冷，海近腥氣來。
主人意不淺，屢獻流霞杯。對月撫長劍，愁襟紛莫開。
九衢平如水，胡爲涉崔嵬。一飯未遑飽，鵬圖信悠哉。
山濤謔細君，吾豈厭蓬萊。明發又驅馬，客思一裴回。
745.020 【避世翁】陳陶
海上一蓑笠，終年垂釣絲。滄洲有深意，冠蓋何由知。
直鉤不營魚，蝸室無妻兒。渴飲寒泉水，飢餐紫朮芝。
鶴髮披兩肩，高懷如澄陂。嘗聞仙老言，雲是古鴟夷。
石竇閟雷雨，金潭養蛟螭。乘槎上玉津，騎鹿遊峨嵋。
以人爲語默，與世爲雄雌。茲焉乃磻溪，豹變應須時。
自古隱淪客，無非王者師。
745.021 【冬夜吟】陳陶
黑夜天寒愁散玉，東皇海上張仙燭。侯家歌舞按梨園，
石氏賓寮醉金谷。魯家襜褕暗披水，雪花燈下甘垂翅。
散帙高編折桂枝，披紗密甃青雲地。霜白溪松轉斜蓋，
銅龍喚曙咽聲細。八埏螻蟻厭寒棲，早晚青旗引春帝。
展轉城烏啼紫天，曈曚千騎衙樓前。
745.022 【西川座上聽金五雲唱歌】陳陶
蜀王殿上華筵開，五雲歌從天上來。滿堂羅綺悄無語，
喉音止駐雲裴回。管絃金石還依轉，不隨歌出靈和殿。
白雲飄颻席上聞，貫珠歷歷聲中見。舊樣釵篦淺淡衣，
元和梳洗青黛眉。低叢小鬢膩鬈鬌，碧牙鏤掌山參差。
曲終暫起更衣過，還向南行座頭坐。低眉欲語謝貴侯，
檀臉雙雙淚穿破。自言本是宮中嬪，武皇改號承恩新。
中丞御史不足比，水殿一聲愁殺人。武皇鑄鼎登真籙，
嬪御蒙恩免幽辱。茂陵弓劍不得親，嫁與卑官到西蜀。
卑官到官年未周，堂衡祿罷東西遊。蜀江水急駐不得，
復此萍蓬二十秋。今朝得侍王侯宴，不覺途中妾身賤。
願持卮酒更唱歌，歌是伊州第三遍。唱著右丞征戍詞，
更聞閨月添相思。如今聲韻尚如在，何況宮中年少時。
五雲處處可憐許，明朝道向褒中去。須臾宴罷各東西，
雨散雲飛莫知處。
745.023 【飛龍引】陳陶
有熊之君好神仙，餐霞煉石三千年。一旦黃龍下九天，
騎龍枿枿升紫煙。萬姓攀髯髯墮地，啼呼弓劍飄寒水。
紫鸞八九墮玉笙，金鏡空留照魑魅。羽幢褵褷銀漢秋，
六宮望斷芙蓉愁。應龍下揮中園笑，泓泓水繞青苔洲。
瑞風颯遝天光淺，瑤闕峨峨橫露苑。沆瀣樓頭紫鳳歌，
三株樹下青牛飯。鴻朧九闕相玉皇，鈞天樂引金華郎。
散花童子鶴衣短，投壺奼女蛾眉長。彤庭侍宴瑤池席，
老兔春高桂宮白。蓬萊下國賜分珪，阿母金桃容小摘。
仙流萬緘蟲篆春，三十六洞交風雲。千年小兆一蟬蛻，
丹臺職亞扶桑君。金烏試浴青門水，下界蜉蝣幾回死。
745.024 【謫仙詞】陳陶
牧龍丈人病高秋，羣童擊節星漢愁。瑤臺鳳輦不勝恨，
太古一聲龍白頭。玉氣蘭光久摧折，上清雞犬音書絕。
蜺旌失手遠於天，三島空雲對秋月。人間磊磊浮漚客，
鸑鷟蜻蜓飛自隔。不應冠蓋逐黃埃，長夢真君舊恩澤。
745.025 【步虛引（一作仙人詞）】陳陶
小隱山人十洲客，莓苔爲衣雙耳白。青編爲我忽降書，
暮雨虹蜺一千尺。赤城門閉六丁直，曉日已燒東海色。
朝天半夜聞玉雞，星斗離離礙龍翼。
745.026 【獨搖手】陳陶
漢宮新燕矜蛾眉，春臺豔妝蓮一枝。迎春侍宴瑤華池，
游龍七盤嬌欲飛。冶袖鶯鸞拂朝曦，摩煙嫋雪金碧遺。
愁鴻連翾蠶曳絲，颯遝明珠掌中移。仙人龍鳳雲雨吹，
朝哀暮愁引啞咿。鴛鴦翡翠承宴私，南山一笑君無辭。
仙蛾泣月清露垂，六宮燒燭愁風欷。
745.027 【空城雀】陳陶
古城濛濛花覆水，昔日住人今住鬼。野雀荒臺遺子孫，
千年飲啄枯桑根。不隨海燕柏梁去，應無玉環銜報恩。
近村紅慄香壓枝，嗷嗷黃口訴朝飢。生來未見鳳凰語，
欲飛常怕蜘蛛絲。斷腸四隅天四絕，清泉綠蒿無恐疑。
745.028 【雞鳴曲】陳陶
雞聲春曉上林中，一聲驚落蝦蟆宮。二聲喚破枕邊夢，
三聲行人煙海紅。平旦慵將百雛語，蓬鬆錦繡當陽處。
愧君飲食長相呼，爲君晝鳴下高樹。
745.029 【小笛弄】陳陶
一尺玲瓏握中翠，仙娥月浦呼龍子。五夜流珠粲夢卿，
九青鸞倚洪崖醉。丹穴飢兒笑風雨，媧皇碧玉星星語。
蛇蠍愁聞骨髓寒，江山恨老眠秋霧。綺席鴛鴦冷朱翠，
星流露泫誰驅使。江南一曲罷伶倫，芙蓉水殿春風起。
745.030 【將進酒】陳陶
金尊莫倚青春健，齷齪浮生如走電。琴瑟盤傾從世珠，
黃泥局瀉流年箭。麻姑爪禿瞳子昏，東皇肉角生魚鱗。
靈鰲柱骨半枯朽，驪龍德悔愁耕人。周孔蓍龜久淪沒，
黃蒿誰認賢愚骨。兔苑詞纔去不還，蘭亭水石空明月。
姮娥弄簫香雨收，江濱迸瑟魚龍愁。靈芝九折楚蓮醉，
翾風一嘆梁庭秋。醁亞蠻觥奉君壽，玉山三獻春紅透。
銀鴨金鵝言待誰，隋家嶽瀆皇家有。珊瑚座上凌香雲，
鳳月韯龍炙猩猩脣。芝蘭此日不傾倒，南山白石皆賢人。
文康調笑麒麟起，一曲飛龍壽天地。
745.031 【錢塘對酒麴】陳陶
風天雁悲西陵愁，使君紅旗弄濤頭。東海神魚騎未得，
江天大笑閒悠悠。嵯峨吳山莫誇碧，河陽經年一宵白。
南州綵鳳爲君生，古獄愁蛇待恩澤。三清羽童來何遲，
十二玉樓胡蝶飛。炎荒翡翠九門去，遼東白鶴無歸期。
鴟夷公子休悲悄，六鰲如鏡天始老。尊前事去月團圓，
琥珀無情憶蘇小。
745.032 【巫山高】陳陶
玉峯青雲十二枝，金母和雲賜瑤姬。花宮磊砢楚宮外，
列仙八面星斗垂。秀色無雙怨三峽，春風幾夢襄王獵。
青鸞不在懶吹簫，斑竹題詩寄江妾。飄颻絲散巴子天，
苔裳玉轡紅霞幡。歸時白帝掩青瑣，瓊枝草草遺湘煙。
745.033 【贈別離】陳陶
碧玉飛天星墜地，玉劍分風交合水。楊柳聽歌莫向隅，
雞鳴一石留髡醉。蹄輪送客溝水東，月娥揮手崦嵫峯。
蠻天列嶂儼相待，風官掃道迎游龍。天姥剪霞鋪曉空，
漴漴大帝開明宮。文鯨掉尾四海通，分明瀑布收靈桐。
山妖水魅騎旋風，魘夢齧魂黃瘴中。借君朗鑑入崆峒，
靈光草照閒花紅。
745.034 【關山月】陳陶
昔年嫖姚護羌月，今照嫖姚雙鬢雪。青冢曾無尺寸歸，
錦書多寄窮荒骨。百戰金瘡體沙磧，鄉心一片懸秋碧。
漢城應期破鏡時，胡塵萬里嬋娟隔。度磧衝雲朔風起，
邊笳欲晚生青珥。隴上橫吹霜色刀，何年斷得匈奴臂。
745.035 【殿前生桂樹】陳陶
仙娥玉宮秋夜明，桂枝拂檻參差瓊。香風下天漏丁丁，
牛渚翠梁橫淺清，羽帳不眠恨吹笙。棲烏暗驚仙子落，
步月鬃雲墮金雀。蕙樓涼簟翠波空，銀縷香寒鳳凰薄。
東海即爲郎斟酌，綺疏長懸七星杓。
745.036 【古鏡篇】陳陶
紫皇玉鏡蟾蜍字，墮地千年光不死。發匣身沈古井寒，
懸臺日照愁成水。海戶山窗幾梳綰，菱花開落何人見。
野老曾耕太白星，神狐夜哭秋天片。下國青銅旋磨滅，
回鸞萬影成枯骨。會待搏風雨泬寥，長恐莓苔蝕明月。
745.037 【自歸山】陳陶
海嶽南歸遠，天門北望深。暫爲青瑣客，難換白雲心。
富貴老閒事，猿猱思舊林。清平無樂志，尊酒有瑤琴。
745.038 【渡浙江】陳陶
適越一輕艘，凌兢截鷺濤。曙光金海近，晴雪玉峯高。
靜寇思投筆，傷時欲釣鰲。壯心殊未展，登涉漫勞勞。
745.039 【清源途中旅思】陳陶
古木閩州道，驅羸落照間。投村礙野水，問店隔荒山。
身事幾時了，蓬飄何日閒。看花滯南國，鄉月十灣環。
745.040 【南海送韋七使君赴象州任】陳陶
一鶚韋公子，新恩頒郡符。島夷通荔浦，龍節過蒼梧。
地理金城近，天涯玉樹孤。聖朝朱紱貴，從此展雄圖。
745.041 【送沈次魯南遊（一作盧堠石送沈次魯）】陳陶
高臺贈君別，滿握軒轅風。落日一揮手，金鵝雲雨空。
鰲洲石樑外，劍浦羅浮東。茲興不可接，翛翛煙際鴻。
745.042 【南海石門戍懷古】陳陶
漢家徵百越，落地喪貔貅。大野朱旗沒，長江赤血流。
鬼神尋覆族，宮廟變荒丘。唯有朝臺月，千年照戍樓。
745.043 【賦得池塘生春草】陳陶
謝公遺詠處，池水夾通津。古往人何在，年來草自春。
色宜波際綠，香異雨中新。今日青青意，空悲行路人。
745.044 【題居上人法華新院】陳陶
浮名深般若，方寺設蓮華。鍾唄成僧國，湖山稱法家。
一塵多寶塔，千佛大牛車。能誘泥犁客，超然識聚沙。
745.045 【送秦鍊師】陳陶
紫府靜沈沈，松軒思別吟。水流寧有意，雲泛本無心。
錦洞桃花遠，青山竹葉深。不因時賣藥，何路更相尋。
745.046 【哭寶月三藏大禪師】陳陶
五峯習聖罷，乾竺化身歸。帝子傳真印，門人哭寶衣。
一囊窮海沒，三藏故園稀。無復天花落，悲風滿鐵圍。
745.047 【湓城贈別】陳陶
楚岸青楓樹，長隨送遠心。九江春水闊，三峽暮雲深。
氣調桓伊笛，才華蔡琰琴。迢迢嫁湘漢，誰不重黃金。
745.048 【贈別】陳陶
海國一尺綺，冰壺萬縷絲。以君西攀桂，贈此金蓮枝。
高鳥思茂林，窮魚樂洿池。平生握中寶，無使歲寒移。
