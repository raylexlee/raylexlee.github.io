第201卷 岑參
201.01 【奉和中書舍人賈至早朝大明宮】岑參
雞鳴紫陌曙光寒，鶯囀皇州春色闌。金闕曉鍾開萬戶，
玉階仙仗擁千官。花迎劍珮星初落，柳拂旌旗露未乾。
獨有鳳凰池上客，陽春一曲和皆難。
201.02 【和祠部王員外雪後早朝即事】岑參
長安雪後似春歸，積素凝華連曙暉。色借玉珂迷曉騎，
光添銀燭晃朝衣。西山落月臨天仗，北闕晴雲捧禁闈。
聞道仙郎歌白雪，由來此曲和人稀。
201.03 【奉和相公發益昌】岑參
相國臨戎別帝京，擁麾持節遠橫行。朝登劍閣雲隨馬，
夜渡巴江雨洗兵。山花萬朵迎徵蓋，川柳千條拂去旌。
暫到蜀城應計日，須知明主待持衡。
201.04 【秋夕讀書幽興，獻兵部李侍郎】岑參
年紀蹉跎四十強，自憐頭白始爲郎。雨滋苔蘚侵階綠，
秋颯梧桐覆井黃。驚蟬也解求高樹，旅雁還應厭後行。
覽卷試穿鄰舍壁，明燈何惜借餘光。
201.05 【使君席夜送嚴河南赴長水（得時字）】岑參
嬌歌急管雜青絲，銀燭金盃映翠眉。使君地主能相送，
河尹天明坐莫辭。春城月出人皆醉，野戍花深馬去遲。
寄聲報爾山翁道，今日河南勝昔時。
201.06 【暮春虢州東亭送李司馬歸扶風別廬】岑參
柳嚲鶯嬌花復殷，紅亭綠酒送君還。到來函谷愁中月，
歸去磻谿夢裏山。簾前春色應須惜，世上浮名好是閒。
西望鄉關腸欲斷，對君衫袖淚痕斑。
201.07 【九日使君席奉餞衛中丞赴長水】岑參
節使橫行西出師，鳴弓擐甲羽林兒。臺上霜風凌草木，
軍中殺氣傍旌旗。預知漢將宣威日，正是胡塵欲滅時。
爲報使君多泛菊，更將弦管醉東籬。
201.08 【西掖省即事】岑參
西掖重雲開曙暉，北山疏雨點朝衣。千門柳色連青瑣，
三殿花香入紫微。平明端笏陪鵷列，薄暮垂鞭信馬歸。
官拙自悲頭白盡，不如巖下偃荊扉。
201.09 【首春渭西郊行，呈藍田張二主簿】岑參
迴風度雨渭城西，細草新花踏作泥。秦女峯頭雪未盡，
胡公陂上日初低。愁窺白髮羞微祿，悔別青山憶舊谿。
聞道輞川多勝事，玉壺春酒正堪攜。
201.010 【赴嘉州過城固縣，尋永安超禪師房】岑參
滿寺枇杷冬著花，老僧相見具袈裟。漢王城北雪初霽，
韓信臺西日欲斜。門外不須催五馬，林中且聽演三車。
豈料巴川多勝事，爲君書此報京華。
201.011 【酬暢當嵩山尋麻道士見寄（一作盧綸詩）】岑參
聞逐樵夫閒看棋，忽逢人世是秦時。開雲種玉嫌山淺，
渡海傳書怪鶴遲。陰洞石幢微有字，古壇松樹半無枝。
煩君遠示青囊錄，願得相從一問師。
201.012 【和刑部成員外秋夜寓直寄臺省知己】岑參
列宿光三署，仙郎直五宵。時衣天子賜，廚膳大官調。
長樂鍾應近，明光漏不遙。黃門持被覆，侍女捧香燒。
筆爲題詩點，燈緣起草挑。竹喧交砌葉，柳嚲拂窗條。
粉署榮新命，霜臺憶舊僚。名香播蘭蕙，重價蘊瓊瑤。
擊水翻滄海，摶風透赤霄。微才喜同舍，何幸忽聞韶。
201.013 【送盧郎中除杭州赴任】岑參
罷起郎官草，初分刺史符。海雲迎過楚，江月引歸吳。
城底濤聲震，樓端蜃氣孤。千家窺驛舫，五馬飲春湖。
柳色供詩用，鶯聲送酒須。知君望鄉處，枉道上姑蘇。
201.014 【奉送李賓客荊南迎親】岑參
迎親辭舊苑，恩詔下儲闈。昨見雙魚去，今看駟馬歸。
驛帆湘水闊，客舍楚山稀。手把黃香扇，身披萊子衣。
鵲隨金印喜，烏傍板輿飛。勝作東征賦，還家滿路輝。
201.015 【送嚴維下第還江東】岑參
勿嘆今不第，似君殊未遲。且歸滄洲去，相送青門時。
望鳥指鄉遠，問人愁路疑。敝裘沾暮雪，歸棹帶流澌。
嚴子灘覆在，謝公文可追。江皋如有信，莫不寄新詩。
201.016 【六月三十日水亭送華陰王少府還縣（得潭字）】岑參
亭晚人將別，池涼酒未酣。關門勞夕夢，仙掌引歸驂。
荷葉藏魚艇，藤花罥客簪。殘雲收夏暑，新雨帶秋嵐。
失路情無適，離懷思不堪。賴茲庭戶裏，別有小江潭。
201.017 【餞王岑判官赴襄陽道】岑參
故人漢陽使，走馬向南荊。不厭楚山路，只憐襄水清。
津頭習氏宅，江上夫人城。夜入橘花宿，朝穿桐葉行。
害羣應自懾，持法固須平。暫得青門醉，斜光速去程。
201.018 【送薛弁歸河東】岑參
薛侯故鄉處，五老峯西頭。歸路秦樹滅，到鄉河水流。
看君馬首去，滿耳蟬聲愁。獻賦今未售，讀書凡幾秋。
應過伯夷廟，爲上關城樓。樓上能相憶，西南指雍州。
201.019 【送薛播擢第歸河東】岑參
歸去新戰勝，盛名人共聞。鄉連渭川樹，家近條山雲。
夫子能好學，聖朝全用文。弟兄負世譽，詞賦超人羣。
雨氣醒別酒，城陰低暮曛。遙知出關後，更有一終軍。
201.020 【送陶銑棄舉荊南覲省】岑參
明時不愛璧，浪跡東南遊。何必世人識，知君輕五侯。
採蘭度漢水，問絹過荊州。異國有歸興，去鄉無客愁。
天寒楚塞雨，月淨襄陽秋。坐見吾道遠，令人看白頭。
201.021 【送史司馬赴崔相公幕（一作無名氏詩，一作李白詩）】岑參
崢嶸丞相府，清切鳳凰池。羨爾瑤臺鶴，高棲瓊樹枝。
歸飛晴日好，吟弄惠風吹。正有乘軒樂，初當學舞時。
珍禽在羅網，微命若遊絲。願託周南羽，相銜溪水湄。
201.022 【送嚴黃門拜御史大夫再鎮蜀川兼覲省】岑參
授鉞辭金殿，承恩戀玉墀。登壇漢主用，講德蜀人思。
副相韓安國，黃門向子期。刀州重入夢，劍閣再題詞。
春草連青綬，晴花間赤旗。山鶯朝送酒，江月夜供詩。
許國分憂日，榮親色養時。蒼生望已久，來去不應遲。
201.023 【送郭僕射節制劍南】岑參
鐵馬擐紅纓，幡旗出禁城。明王親授鉞，丞相欲專征。
玉饌天廚送，金盃御酒傾。劍門乘嶮過，閣道踏空行。
山鳥驚吹笛，江猿看洗兵。曉雲隨去陣，夜月逐行營。
南仲今時往，西戎計日平。將心感知己，萬里寄懸旌。
201.024 【早秋與諸子登虢州西亭觀眺】岑參
亭高出鳥外，客到與雲齊。樹點千家小，天圍萬嶺低。
殘虹掛陝北，急雨過關西。酒榼緣青壁，瓜田傍綠谿。
微官何足道，愛客且相攜。唯有鄉園處，依依望不迷。
201.025 【佐郡思舊遊】岑參
幸得趨紫殿，卻憶侍丹墀。史筆衆推直，諫書人莫窺。
平生恆自負，垂老此安卑。同類皆先達，非才獨後時。
庭槐宿鳥亂，階草夜蟲悲。白髮今無數，青雲未有期。
201.026 【滅胡曲】岑參
都護新滅胡，士馬氣亦粗。蕭條虜塵淨，突兀天山孤。
201.027 【尚書念舊，垂賜袍衣，率題絕句獻上，以申感謝】岑參
富貴情還在，相逢豈間然。綈袍更有贈，猶荷故人憐。
201.028 【憶長安曲二章寄龐【氵寉】】岑參
東望望長安，正值日初出。長安不可見，喜見長安日。
長安何處在，只在馬蹄下。明日歸長安，爲君急走馬。
201.029 【寄韓樽】岑參
夫子素多疾，別來未得書。北庭苦寒地，體內今何如。
201.030 【醉裏送裴子赴鎮西】岑參
醉後未能別，待醒方送君。看君走馬去，直上天山雲。
201.031 【題井陘雙谿李道士所居】岑參
五粒松花酒，雙谿道士家。唯求縮卻地，鄉路莫教賒。
201.032 【題雲際南峯眼上人讀經堂（眼公不下此堂十五年矣）】岑參
結宇題三藏，焚香老一峯。雲間獨坐臥，只是對山松。
201.033 【題梁鍠城中高居】岑參
高住最高處，千家恆眼前。題詩飲酒後，只對諸峯眠。
201.034 【題三會寺蒼頡造字臺】岑參
野寺荒臺晚，寒天古木悲。空階有鳥跡，猶似造書時。
201.035 【日沒賀延磧作】岑參
沙上見日出，沙上見日沒。悔向萬里來，功名是何物。
201.036 【西過渭州，見渭水思秦川】岑參
渭水東流去，何時到雍州。憑添兩行淚，寄向故園流。
201.037 【經隴頭分水】岑參
隴水何年有，潺潺逼路傍。東西流不歇，曾斷幾人腸。
201.038 【秋思】岑參
那知芳歲晚，坐見寒葉墮。吾不如腐草，翻飛作螢火。
201.039 【行軍九日思長安故園（時未收長安）】岑參
強欲登高去，無人送酒來。遙憐故園菊，應傍戰場開。
201.040 【戲題關門】岑參
來亦一布衣，去亦一布衣。羞見關城吏，還從舊路歸。
201.041 【嘆白髮】岑參
白髮生偏速，交人不奈何。今朝兩鬢上，更較數莖多。
201.042 【題平陽郡汾橋邊柳樹（參曾居此郡八九年）】岑參
此地曾居住，今來宛似歸。可憐汾上柳，相見也依依。
201.043 【失題】岑參
帝鄉北近日，瀘口南連蠻。何當遇長房，縮地到京關。
201.044 【獻封大夫破播仙凱歌六首】岑參
漢將承恩西破戎，捷書先奏未央宮。
天子預開麟閣待，只今誰數貳師功。
官軍西出過樓蘭，營幕傍臨月窟寒。
蒲海曉霜凝馬尾，蔥山夜雪撲旌竿。
鳴笳疊鼓擁回軍，破國平蕃昔未聞。
丈夫鵲印搖邊月，大將龍旗掣海雲。
日落轅門鼓角鳴，千羣面縛出蕃城。
洗兵魚海雲迎陣，秣馬龍堆月照營。
蕃軍遙見漢家營，滿谷連山遍哭聲。
萬箭千刀一夜殺，平明流血浸空城。
暮雨旌旗溼未乾，胡煙白草日光寒。
昨夜將軍連曉戰，蕃軍只見馬空鞍。
201.045 【春興戲題贈李侯】岑參
黃雀始欲銜花來，君家種桃花未開。
長安二月眼看盡，寄報春風早爲催。
201.046 【過燕支寄杜位】岑參
燕支山西酒泉道，北風吹沙卷白草。
長安遙在日光邊，憶君不見令人老。
201.047 【題苜蓿峯寄家人】岑參
苜蓿峯邊逢立春，胡蘆河上淚沾巾。
閨中只是空相憶，不見沙場愁殺人。
201.048 【玉關寄長安李主簿】岑參
東去長安萬里餘，故人何惜一行書。
玉關西望堪腸斷，況復明朝是歲除。
201.049 【武威送劉判官赴磧西行軍】岑參
火山五月行人少，看君馬去疾如鳥。
都護行營太白西，角聲一動胡天曉。
201.050 【虢州後亭送李判官使赴晉絳（得秋字）】岑參
西原驛路掛城頭，客散紅亭雨未收。
君去試看汾水上，白雲猶似漢時秋。
201.051 【五月四日送王少府歸華陰（得留字）】岑參
仙掌分明引馬頭，西看一點是關樓。
五月也須應到舍，知君不肯更淹留。
201.052 【原頭送範侍御（得山字）】岑參
百尺原頭酒色殷，路傍驄馬汗斑斑。
別君只有相思夢，遮莫千山與萬山。
201.053 【送李明府赴睦州，便拜覲太夫人】岑參
手把銅章望海雲，夫人江上泣羅裙。
嚴灘一點舟中月，萬里煙波也夢君。
201.054 【虢州西山亭子送範端公（得濃字）】岑參
百尺紅亭對萬峯，平明相送到齋鍾。
驄馬勸君皆卸卻，使君家醞舊來濃。
201.055 【奉送賈侍御使江外】岑參
新騎驄馬復承恩，使出金陵過海門。
荊南渭北難相見，莫惜衫襟著酒痕。
201.056 【崔倉曹席上送殷寅充石相判官赴淮南】岑參
清淮無底綠江深，宿處津亭楓樹林。
駟馬欲辭丞相府，一樽須盡故人心。
201.057 【送崔子還京】岑參
匹馬西從天外歸，揚鞭只共鳥爭飛。
送君九月交河北，雪裏題詩淚滿衣。
201.058 【酒泉太守席上醉後作】岑參
酒泉太守能劍舞，高堂置酒夜擊鼓。
胡笳一曲斷人腸，座上相看淚如雨。
201.059 【題觀樓】岑參
荒樓荒井閉空山，關令乘雲去不還。
羽蓋霓旌何處在，空留藥臼向人間。
201.060 【草堂村尋羅生不遇】岑參
數株谿柳色依依，深巷斜陽暮鳥飛。
門前雪滿無人跡，應是先生出未歸。
201.061 【山房春事二首】岑參
風恬日暖蕩春光，戲蝶遊蜂亂入房。
數枝門柳低衣桁，一片山花落筆牀。
梁園日暮亂飛鴉，極目蕭條三兩家。
庭樹不知人死盡，春來還發舊時花。
201.062 【逢入京使】岑參
故園東望路漫漫，雙袖龍鍾淚不幹。
馬上相逢無紙筆，憑君傳語報平安。
201.063 【過磧】岑參
黃沙磧裏客行迷，四望雲天直下低。
爲言地盡天還盡，行到安西更向西。
201.064 【磧中作】岑參
走馬西來欲到天，辭家見月兩回圓。
今夜不知何處宿，平沙萬里絕人煙。
201.065 【赴北庭度隴思家】岑參
西向輪臺萬里餘，也知鄉信日應疏。
隴山鸚鵡能言語，爲報家人數寄書。
201.066 【胡歌】岑參
黑姓蕃王貂鼠裘，葡萄宮錦醉纏頭。
關西老將能苦戰，七十行兵仍未休。
201.067 【趙將軍歌】岑參
九月天山風似刀，城南獵馬縮寒毛。
將軍縱博場場勝，賭得單于貂鼠袍。
201.068 【醉戲竇子美人】岑參
朱脣一點桃花殷，宿妝嬌羞偏髻鬟。
細看只似陽臺女，醉著莫許歸巫山。
201.069 【秋夜聞笛】岑參
天門街西聞搗帛，一夜愁殺湘南客。
長安城中百萬家，不知何人吹夜笛。
201.070 【戲問花門酒家翁】岑參
老人七十仍沽酒，千壺百甕花門口。
道傍榆莢仍似錢，摘來沽酒君肯否。
201.071 【春夢】岑參
洞房昨夜春風起，故人尚隔湘江水。
枕上片時春夢中，行盡江南數千裏。
201.072 【冬夕】岑參
浩汗霜風颳天地，溫泉火井無生意。
澤國龍蛇凍不伸，南山瘦柏消殘翠。
201.073 【句】岑參
初程莫早發，且宿灞橋頭。
