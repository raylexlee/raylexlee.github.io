第201卷 岑参
201.01 【奉和中书舍人贾至早朝大明宫】岑参
鸡鸣紫陌曙光寒，莺啭皇州春色阑。金阙晓钟开万户，
玉阶仙仗拥千官。花迎剑珮星初落，柳拂旌旗露未干。
独有凤凰池上客，阳春一曲和皆难。
201.02 【和祠部王员外雪后早朝即事】岑参
长安雪后似春归，积素凝华连曙晖。色借玉珂迷晓骑，
光添银烛晃朝衣。西山落月临天仗，北阙晴云捧禁闱。
闻道仙郎歌白雪，由来此曲和人稀。
201.03 【奉和相公发益昌】岑参
相国临戎别帝京，拥麾持节远横行。朝登剑阁云随马，
夜渡巴江雨洗兵。山花万朵迎征盖，川柳千条拂去旌。
暂到蜀城应计日，须知明主待持衡。
201.04 【秋夕读书幽兴，献兵部李侍郎】岑参
年纪蹉跎四十强，自怜头白始为郎。雨滋苔藓侵阶绿，
秋飒梧桐覆井黄。惊蝉也解求高树，旅雁还应厌后行。
览卷试穿邻舍壁，明灯何惜借馀光。
201.05 【使君席夜送严河南赴长水（得时字）】岑参
娇歌急管杂青丝，银烛金杯映翠眉。使君地主能相送，
河尹天明坐莫辞。春城月出人皆醉，野戍花深马去迟。
寄声报尔山翁道，今日河南胜昔时。
201.06 【暮春虢州东亭送李司马归扶风别庐】岑参
柳亸莺娇花复殷，红亭绿酒送君还。到来函谷愁中月，
归去磻谿梦里山。帘前春色应须惜，世上浮名好是闲。
西望乡关肠欲断，对君衫袖泪痕斑。
201.07 【九日使君席奉饯卫中丞赴长水】岑参
节使横行西出师，鸣弓擐甲羽林儿。台上霜风凌草木，
军中杀气傍旌旗。预知汉将宣威日，正是胡尘欲灭时。
为报使君多泛菊，更将弦管醉东篱。
201.08 【西掖省即事】岑参
西掖重云开曙晖，北山疏雨点朝衣。千门柳色连青琐，
三殿花香入紫微。平明端笏陪鹓列，薄暮垂鞭信马归。
官拙自悲头白尽，不如岩下偃荆扉。
201.09 【首春渭西郊行，呈蓝田张二主簿】岑参
回风度雨渭城西，细草新花踏作泥。秦女峰头雪未尽，
胡公陂上日初低。愁窥白发羞微禄，悔别青山忆旧谿。
闻道辋川多胜事，玉壶春酒正堪携。
201.010 【赴嘉州过城固县，寻永安超禅师房】岑参
满寺枇杷冬著花，老僧相见具袈裟。汉王城北雪初霁，
韩信台西日欲斜。门外不须催五马，林中且听演三车。
岂料巴川多胜事，为君书此报京华。
201.011 【酬畅当嵩山寻麻道士见寄（一作卢纶诗）】岑参
闻逐樵夫闲看棋，忽逢人世是秦时。开云种玉嫌山浅，
渡海传书怪鹤迟。阴洞石幢微有字，古坛松树半无枝。
烦君远示青囊录，愿得相从一问师。
201.012 【和刑部成员外秋夜寓直寄台省知己】岑参
列宿光三署，仙郎直五宵。时衣天子赐，厨膳大官调。
长乐钟应近，明光漏不遥。黄门持被覆，侍女捧香烧。
笔为题诗点，灯缘起草挑。竹喧交砌叶，柳亸拂窗条。
粉署荣新命，霜台忆旧僚。名香播兰蕙，重价蕴琼瑶。
击水翻沧海，抟风透赤霄。微才喜同舍，何幸忽闻韶。
201.013 【送卢郎中除杭州赴任】岑参
罢起郎官草，初分刺史符。海云迎过楚，江月引归吴。
城底涛声震，楼端蜃气孤。千家窥驿舫，五马饮春湖。
柳色供诗用，莺声送酒须。知君望乡处，枉道上姑苏。
201.014 【奉送李宾客荆南迎亲】岑参
迎亲辞旧苑，恩诏下储闱。昨见双鱼去，今看驷马归。
驿帆湘水阔，客舍楚山稀。手把黄香扇，身披莱子衣。
鹊随金印喜，乌傍板舆飞。胜作东征赋，还家满路辉。
201.015 【送严维下第还江东】岑参
勿叹今不第，似君殊未迟。且归沧洲去，相送青门时。
望鸟指乡远，问人愁路疑。敝裘沾暮雪，归棹带流澌。
严子滩复在，谢公文可追。江皋如有信，莫不寄新诗。
201.016 【六月三十日水亭送华阴王少府还县（得潭字）】岑参
亭晚人将别，池凉酒未酣。关门劳夕梦，仙掌引归骖。
荷叶藏鱼艇，藤花罥客簪。残云收夏暑，新雨带秋岚。
失路情无适，离怀思不堪。赖兹庭户里，别有小江潭。
201.017 【饯王岑判官赴襄阳道】岑参
故人汉阳使，走马向南荆。不厌楚山路，只怜襄水清。
津头习氏宅，江上夫人城。夜入橘花宿，朝穿桐叶行。
害群应自慑，持法固须平。暂得青门醉，斜光速去程。
201.018 【送薛弁归河东】岑参
薛侯故乡处，五老峰西头。归路秦树灭，到乡河水流。
看君马首去，满耳蝉声愁。献赋今未售，读书凡几秋。
应过伯夷庙，为上关城楼。楼上能相忆，西南指雍州。
201.019 【送薛播擢第归河东】岑参
归去新战胜，盛名人共闻。乡连渭川树，家近条山云。
夫子能好学，圣朝全用文。弟兄负世誉，词赋超人群。
雨气醒别酒，城阴低暮曛。遥知出关后，更有一终军。
201.020 【送陶铣弃举荆南觐省】岑参
明时不爱璧，浪迹东南游。何必世人识，知君轻五侯。
采兰度汉水，问绢过荆州。异国有归兴，去乡无客愁。
天寒楚塞雨，月净襄阳秋。坐见吾道远，令人看白头。
201.021 【送史司马赴崔相公幕（一作无名氏诗，一作李白诗）】岑参
峥嵘丞相府，清切凤凰池。羡尔瑶台鹤，高栖琼树枝。
归飞晴日好，吟弄惠风吹。正有乘轩乐，初当学舞时。
珍禽在罗网，微命若游丝。愿托周南羽，相衔溪水湄。
201.022 【送严黄门拜御史大夫再镇蜀川兼觐省】岑参
授钺辞金殿，承恩恋玉墀。登坛汉主用，讲德蜀人思。
副相韩安国，黄门向子期。刀州重入梦，剑阁再题词。
春草连青绶，晴花间赤旗。山莺朝送酒，江月夜供诗。
许国分忧日，荣亲色养时。苍生望已久，来去不应迟。
201.023 【送郭仆射节制剑南】岑参
铁马擐红缨，幡旗出禁城。明王亲授钺，丞相欲专征。
玉馔天厨送，金杯御酒倾。剑门乘嶮过，阁道踏空行。
山鸟惊吹笛，江猿看洗兵。晓云随去阵，夜月逐行营。
南仲今时往，西戎计日平。将心感知己，万里寄悬旌。
201.024 【早秋与诸子登虢州西亭观眺】岑参
亭高出鸟外，客到与云齐。树点千家小，天围万岭低。
残虹挂陕北，急雨过关西。酒榼缘青壁，瓜田傍绿谿。
微官何足道，爱客且相携。唯有乡园处，依依望不迷。
201.025 【佐郡思旧游】岑参
幸得趋紫殿，却忆侍丹墀。史笔众推直，谏书人莫窥。
平生恒自负，垂老此安卑。同类皆先达，非才独后时。
庭槐宿鸟乱，阶草夜虫悲。白发今无数，青云未有期。
201.026 【灭胡曲】岑参
都护新灭胡，士马气亦粗。萧条虏尘净，突兀天山孤。
201.027 【尚书念旧，垂赐袍衣，率题绝句献上，以申感谢】岑参
富贵情还在，相逢岂间然。绨袍更有赠，犹荷故人怜。
201.028 【忆长安曲二章寄庞【氵寉】】岑参
东望望长安，正值日初出。长安不可见，喜见长安日。
长安何处在，只在马蹄下。明日归长安，为君急走马。
201.029 【寄韩樽】岑参
夫子素多疾，别来未得书。北庭苦寒地，体内今何如。
201.030 【醉里送裴子赴镇西】岑参
醉后未能别，待醒方送君。看君走马去，直上天山云。
201.031 【题井陉双谿李道士所居】岑参
五粒松花酒，双谿道士家。唯求缩却地，乡路莫教赊。
201.032 【题云际南峰眼上人读经堂（眼公不下此堂十五年矣）】岑参
结宇题三藏，焚香老一峰。云间独坐卧，只是对山松。
201.033 【题梁锽城中高居】岑参
高住最高处，千家恒眼前。题诗饮酒后，只对诸峰眠。
201.034 【题三会寺苍颉造字台】岑参
野寺荒台晚，寒天古木悲。空阶有鸟迹，犹似造书时。
201.035 【日没贺延碛作】岑参
沙上见日出，沙上见日没。悔向万里来，功名是何物。
201.036 【西过渭州，见渭水思秦川】岑参
渭水东流去，何时到雍州。凭添两行泪，寄向故园流。
201.037 【经陇头分水】岑参
陇水何年有，潺潺逼路傍。东西流不歇，曾断几人肠。
201.038 【秋思】岑参
那知芳岁晚，坐见寒叶堕。吾不如腐草，翻飞作萤火。
201.039 【行军九日思长安故园（时未收长安）】岑参
强欲登高去，无人送酒来。遥怜故园菊，应傍战场开。
201.040 【戏题关门】岑参
来亦一布衣，去亦一布衣。羞见关城吏，还从旧路归。
201.041 【叹白发】岑参
白发生偏速，交人不奈何。今朝两鬓上，更较数茎多。
201.042 【题平阳郡汾桥边柳树（参曾居此郡八九年）】岑参
此地曾居住，今来宛似归。可怜汾上柳，相见也依依。
201.043 【失题】岑参
帝乡北近日，泸口南连蛮。何当遇长房，缩地到京关。
201.044 【献封大夫破播仙凯歌六首】岑参
汉将承恩西破戎，捷书先奏未央宫。
天子预开麟阁待，只今谁数贰师功。
官军西出过楼兰，营幕傍临月窟寒。
蒲海晓霜凝马尾，葱山夜雪扑旌竿。
鸣笳叠鼓拥回军，破国平蕃昔未闻。
丈夫鹊印摇边月，大将龙旗掣海云。
日落辕门鼓角鸣，千群面缚出蕃城。
洗兵鱼海云迎阵，秣马龙堆月照营。
蕃军遥见汉家营，满谷连山遍哭声。
万箭千刀一夜杀，平明流血浸空城。
暮雨旌旗湿未干，胡烟白草日光寒。
昨夜将军连晓战，蕃军只见马空鞍。
201.045 【春兴戏题赠李侯】岑参
黄雀始欲衔花来，君家种桃花未开。
长安二月眼看尽，寄报春风早为催。
201.046 【过燕支寄杜位】岑参
燕支山西酒泉道，北风吹沙卷白草。
长安遥在日光边，忆君不见令人老。
201.047 【题苜蓿峰寄家人】岑参
苜蓿峰边逢立春，胡芦河上泪沾巾。
闺中只是空相忆，不见沙场愁杀人。
201.048 【玉关寄长安李主簿】岑参
东去长安万里馀，故人何惜一行书。
玉关西望堪肠断，况复明朝是岁除。
201.049 【武威送刘判官赴碛西行军】岑参
火山五月行人少，看君马去疾如鸟。
都护行营太白西，角声一动胡天晓。
201.050 【虢州后亭送李判官使赴晋绛（得秋字）】岑参
西原驿路挂城头，客散红亭雨未收。
君去试看汾水上，白云犹似汉时秋。
201.051 【五月四日送王少府归华阴（得留字）】岑参
仙掌分明引马头，西看一点是关楼。
五月也须应到舍，知君不肯更淹留。
201.052 【原头送范侍御（得山字）】岑参
百尺原头酒色殷，路傍骢马汗斑斑。
别君只有相思梦，遮莫千山与万山。
201.053 【送李明府赴睦州，便拜觐太夫人】岑参
手把铜章望海云，夫人江上泣罗裙。
严滩一点舟中月，万里烟波也梦君。
201.054 【虢州西山亭子送范端公（得浓字）】岑参
百尺红亭对万峰，平明相送到斋钟。
骢马劝君皆卸却，使君家酝旧来浓。
201.055 【奉送贾侍御使江外】岑参
新骑骢马复承恩，使出金陵过海门。
荆南渭北难相见，莫惜衫襟著酒痕。
201.056 【崔仓曹席上送殷寅充石相判官赴淮南】岑参
清淮无底绿江深，宿处津亭枫树林。
驷马欲辞丞相府，一樽须尽故人心。
201.057 【送崔子还京】岑参
匹马西从天外归，扬鞭只共鸟争飞。
送君九月交河北，雪里题诗泪满衣。
201.058 【酒泉太守席上醉后作】岑参
酒泉太守能剑舞，高堂置酒夜击鼓。
胡笳一曲断人肠，座上相看泪如雨。
201.059 【题观楼】岑参
荒楼荒井闭空山，关令乘云去不还。
羽盖霓旌何处在，空留药臼向人间。
201.060 【草堂村寻罗生不遇】岑参
数株谿柳色依依，深巷斜阳暮鸟飞。
门前雪满无人迹，应是先生出未归。
201.061 【山房春事二首】岑参
风恬日暖荡春光，戏蝶游蜂乱入房。
数枝门柳低衣桁，一片山花落笔床。
梁园日暮乱飞鸦，极目萧条三两家。
庭树不知人死尽，春来还发旧时花。
201.062 【逢入京使】岑参
故园东望路漫漫，双袖龙钟泪不干。
马上相逢无纸笔，凭君传语报平安。
201.063 【过碛】岑参
黄沙碛里客行迷，四望云天直下低。
为言地尽天还尽，行到安西更向西。
201.064 【碛中作】岑参
走马西来欲到天，辞家见月两回圆。
今夜不知何处宿，平沙万里绝人烟。
201.065 【赴北庭度陇思家】岑参
西向轮台万里馀，也知乡信日应疏。
陇山鹦鹉能言语，为报家人数寄书。
201.066 【胡歌】岑参
黑姓蕃王貂鼠裘，葡萄宫锦醉缠头。
关西老将能苦战，七十行兵仍未休。
201.067 【赵将军歌】岑参
九月天山风似刀，城南猎马缩寒毛。
将军纵博场场胜，赌得单于貂鼠袍。
201.068 【醉戏窦子美人】岑参
朱唇一点桃花殷，宿妆娇羞偏髻鬟。
细看只似阳台女，醉著莫许归巫山。
201.069 【秋夜闻笛】岑参
天门街西闻捣帛，一夜愁杀湘南客。
长安城中百万家，不知何人吹夜笛。
201.070 【戏问花门酒家翁】岑参
老人七十仍沽酒，千壶百瓮花门口。
道傍榆荚仍似钱，摘来沽酒君肯否。
201.071 【春梦】岑参
洞房昨夜春风起，故人尚隔湘江水。
枕上片时春梦中，行尽江南数千里。
201.072 【冬夕】岑参
浩汗霜风刮天地，温泉火井无生意。
泽国龙蛇冻不伸，南山瘦柏消残翠。
201.073 【句】岑参
初程莫早发，且宿灞桥头。
