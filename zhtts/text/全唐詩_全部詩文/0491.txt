第484卷 崔公信 等
484.01 【和太原張相公山亭懷古】崔公信
疊石狀崖巘，翠含城上樓。前移廬霍峯，遠帶沅湘流。
瀟灑主人靜，夤緣芳徑幽。清輝在昏旦，豈異東山遊。
484.02 【過小妓英英墓】楊虞卿
蕭晨騎馬出皇都，聞說埋冤在路隅。別我已爲泉下土，
思君猶似掌中珠。四弦品柱聲初絕，三尺孤墳草已枯。
蘭質蕙心何所在，焉知過者是狂夫。
484.03 【句】楊虞卿
河勢崑崙遠，山形菡萏秋。（《過華作》）
484.04 【和段相公登武擔寺西臺】楊汝士
清淨此道宮，層臺復倚空。偶時三伏外，列席九霄中。
平視雲端路，高臨樹杪風。自憐榮末座，前日別池籠。
484.05 【和段相公夏登張儀樓】楊汝士
從公城上來，秋近絕纖埃。樓古秦規在，江分蜀望開。
遠山標宿雪，末席本寒灰。陪賞今爲忝，臨歡敢訴杯。
484.06 【和宗人尚書嗣復祠祭武侯畢，題臨淮公舊碑】楊汝士
古柏森然地，修嚴蜀相祠。一過榮異代，三顧盛當時。
功德流何遠，馨香薦未衰。敬名探國志，飾像慰甿思。
昔謁從徵蓋，今聞擁信旗。固宜光寵下，有淚刻前碑。
484.07 【宴楊僕射新昌裏第】楊汝士
隔坐應須賜御屏，盡將仙翰入高冥。文章舊價留鸞掖，
桃李新陰在鯉庭。再歲生徒陳賀宴，一時良史盡傳馨。
當時疏廣雖雲盛，詎有茲筵醉綠醽。
484.08 【建節後偶作】楊汝士
拋卻弓刀上砌臺，上方臺榭與雲開。
山僧見我衣裳窄，知道新從戰地來。
484.09 【題畫山水】楊汝士
太華峯前是故鄉，路人遙指讀書堂。
如今老大騎官馬，羞向關西道姓楊。
484.010 【賀筵佔贈營妓】楊汝士
郎君得意及青春，蜀國將軍又不貧。
一曲高歌紅一匹，兩頭娘子謝夫人。
484.011 【句】楊汝士
昔日蘭亭無豔質，此時金谷有高人。（裴令公居守東洛，
夜宴半酣，公索句，元白有得色，時公爲破題，次至汝
士云云。白知不能加，遽裂之，曰：“笙歌鼎沸，勿作
冷淡生活。”元顧白曰：“樂天所謂能全其名者也。”）
484.012 【賦得芙蓉出水】陳至
菡萏迎秋吐，夭搖映水濱。劍芒開寶匣，峯影寫蒲津。
下覆參差荇，高辭苒弱蘋。自當巢翠甲，非止戲赬鱗。
莫以時先後，而言色故新。芳香正堪玩，誰報涉江人。
484.013 【薦冰】陳至
凌寒開涸沍，寢廟致精誠。色靜澄三酒，光寒肅兩楹。
形鹽非近進，玉豆爲潛英。禮自春分展，堅從北陸成。
藉茅心共結，出鑑水漸明。幸得來觀薦，靈臺一小生。
484.014 【句】陳至
藻井尚寒龍跡在，紅樓初施日光通。（《紅樓院》）
484.015 【薦冰】趙蕃
仲月開凌室，齋心感聖情。寒姿分玉坐，皓彩發丹楹。
積素因風壯，虛空向日明。遙涵窗戶冷，近映冕旒清。
在掌光逾澈，當軒質自輕。良辰方可致，由此表精誠。
484.016 【老人星】趙蕃
大史佔南極，秋分見壽星。增輝延寶曆，發曜起祥經。
灼爍依狼地，昭彰近帝庭。高懸方杳杳，孤白乍熒熒。
應見光新吐，休徵德自形。既能符聖祚，從此表遐齡。
