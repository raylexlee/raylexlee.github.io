第484卷 崔公信 等
484.01 【和太原张相公山亭怀古】崔公信
叠石状崖巘，翠含城上楼。前移庐霍峰，远带沅湘流。
潇洒主人静，夤缘芳径幽。清辉在昏旦，岂异东山游。
484.02 【过小妓英英墓】杨虞卿
萧晨骑马出皇都，闻说埋冤在路隅。别我已为泉下土，
思君犹似掌中珠。四弦品柱声初绝，三尺孤坟草已枯。
兰质蕙心何所在，焉知过者是狂夫。
484.03 【句】杨虞卿
河势昆仑远，山形菡萏秋。（《过华作》）
484.04 【和段相公登武担寺西台】杨汝士
清净此道宫，层台复倚空。偶时三伏外，列席九霄中。
平视云端路，高临树杪风。自怜荣末座，前日别池笼。
484.05 【和段相公夏登张仪楼】杨汝士
从公城上来，秋近绝纤埃。楼古秦规在，江分蜀望开。
远山标宿雪，末席本寒灰。陪赏今为忝，临欢敢诉杯。
484.06 【和宗人尚书嗣复祠祭武侯毕，题临淮公旧碑】杨汝士
古柏森然地，修严蜀相祠。一过荣异代，三顾盛当时。
功德流何远，馨香荐未衰。敬名探国志，饰像慰甿思。
昔谒从征盖，今闻拥信旗。固宜光宠下，有泪刻前碑。
484.07 【宴杨仆射新昌里第】杨汝士
隔坐应须赐御屏，尽将仙翰入高冥。文章旧价留鸾掖，
桃李新阴在鲤庭。再岁生徒陈贺宴，一时良史尽传馨。
当时疏广虽云盛，讵有兹筵醉绿醽。
484.08 【建节后偶作】杨汝士
抛却弓刀上砌台，上方台榭与云开。
山僧见我衣裳窄，知道新从战地来。
484.09 【题画山水】杨汝士
太华峰前是故乡，路人遥指读书堂。
如今老大骑官马，羞向关西道姓杨。
484.010 【贺筵占赠营妓】杨汝士
郎君得意及青春，蜀国将军又不贫。
一曲高歌红一匹，两头娘子谢夫人。
484.011 【句】杨汝士
昔日兰亭无艳质，此时金谷有高人。（裴令公居守东洛，
夜宴半酣，公索句，元白有得色，时公为破题，次至汝
士云云。白知不能加，遽裂之，曰：“笙歌鼎沸，勿作
冷淡生活。”元顾白曰：“乐天所谓能全其名者也。”）
484.012 【赋得芙蓉出水】陈至
菡萏迎秋吐，夭摇映水滨。剑芒开宝匣，峰影写蒲津。
下覆参差荇，高辞苒弱蘋。自当巢翠甲，非止戏赪鳞。
莫以时先后，而言色故新。芳香正堪玩，谁报涉江人。
484.013 【荐冰】陈至
凌寒开涸沍，寝庙致精诚。色静澄三酒，光寒肃两楹。
形盐非近进，玉豆为潜英。礼自春分展，坚从北陆成。
藉茅心共结，出鉴水渐明。幸得来观荐，灵台一小生。
484.014 【句】陈至
藻井尚寒龙迹在，红楼初施日光通。（《红楼院》）
484.015 【荐冰】赵蕃
仲月开凌室，斋心感圣情。寒姿分玉坐，皓彩发丹楹。
积素因风壮，虚空向日明。遥涵窗户冷，近映冕旒清。
在掌光逾澈，当轩质自轻。良辰方可致，由此表精诚。
484.016 【老人星】赵蕃
大史占南极，秋分见寿星。增辉延宝历，发曜起祥经。
灼烁依狼地，昭彰近帝庭。高悬方杳杳，孤白乍荧荧。
应见光新吐，休征德自形。既能符圣祚，从此表遐龄。
