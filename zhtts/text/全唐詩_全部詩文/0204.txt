第204卷 杨贲 等
204.01 【时兴】杨贲
贵人昔未贵，咸愿顾寒微。及自登枢要，何曾问布衣。
平明登紫阁，日晏下彤闱。扰扰路傍子，无劳歌是非。
204.02 【咏石季伦】李清
金谷繁华石季伦，只能谋富不谋身。
当时纵与绿珠去，犹有无穷歌舞人。
204.03 【鹤警露】陈季
南国商飙动，东皋野鹤鸣。溪松寒暂宿，露草滴还惊。
欲有高飞意，空闻召侣情。风间传藻质，月下引清声。
未假抟扶势，焉知羽翼轻。吾君开太液，愿得应皇明。
204.04 【湘灵鼓瑟】陈季
神女泛瑶瑟，古祠严野亭。楚云来泱漭，湘水助清泠。
妙指微幽契，繁声入杳冥。一弹新月白，数曲暮山青。
调苦荆人怨，时遥帝子灵。遗音如可赏，试奏为君听。
204.05 【湘灵鼓瑟】王邕
宝瑟和琴韵，灵妃应乐章。依稀闻促柱，仿佛梦新妆。
波外声初发，风前曲正长。凄清和万籁，断续绕三湘。
转觉云山迥，空怀杜若芳。诚能传此意，雅奏在宫商。
204.06 【嵩山望幸】王邕
峻极位何崇，方知造化功。降灵逢圣主，望幸表维嵩。
隐映连青壁，嵯峨向碧空。象车因叶瑞，龙驾愿升中。
万岁声长在，千岩气转雄。东都歌盛事，西笑伫皇风。
204.07 【湘灵鼓瑟】庄若讷
帝子鸣金瑟，馀声自抑扬。悲风丝上断，流水曲中长。
出没游鱼听，逶迤彩凤翔。微音时扣徵，雅韵乍含商。
神理诚难测，幽情讵可量。至今闻古调，应恨滞三湘。
204.08 【湘灵鼓瑟】魏璀
瑶瑟多哀怨，朱弦且莫听。扁舟三楚客，丛竹二妃灵。
淅沥闻馀响，依稀欲辨形。柱间寒水碧，曲里暮山青。
良马悲衔草，游鱼思绕萍。知音若相遇，终不滞南溟。
204.09 【怀素上人草书歌（一本作王邕诗，今从统签另编）】王雝
衡阳双峡插天峻，青壁巉巉万馀仞。此中灵秀众所知，
草书独有怀素奇。怀素身长五尺四，嚼汤诵咒吁可畏。
铜瓶锡杖倚闲庭，斑管秋毫多逸意。或粉壁，或彩笺，
蒲葵绢素何相鲜。忽作风驰如电掣，更点飞花兼散雪。
寒猿饮水撼枯藤，壮士拔山伸劲铁。
君不见张芝昔日称独贤，君不见近日张旭为老颠。
二公绝艺人所惜，怀素传之得真迹。峥嵘蹙出海上山，
突兀状成湖畔石。一纵又一横，一欹又一倾。
临江不羡飞帆势，下笔长为骤雨声。我牧此州喜相识，
又见草书多慧力。怀素怀素不可得，开卷临池转相忆。
204.010 【怀素上人草书歌】窦冀
狂僧挥翰狂且逸，独任天机摧格律。龙虎惭因点画生，
雷霆却避锋芒疾。鱼笺绢素岂不贵，只嫌局促儿童戏。
粉壁长廊数十间，兴来小豁胸襟气。长幼集，贤豪至，
枕糟藉麹犹半醉。忽然绝叫三五声，满壁纵横千万字。
吴兴张老尔莫颠，叶县公孙我何谓。如熊如罴不足比，
如虺如蛇不足拟。涵物为动鬼神泣，狂风入林花乱起。
殊形怪状不易说，就中惊燥尤枯绝。边风杀气同惨烈，
崩槎卧木争摧折。塞草遥飞大漠霜，胡天乱下阴山雪。
偏看能事转新奇，郡守王公同赋诗。枯藤劲铁愧三舍，
骤雨寒猿惊一时。此生绝艺人莫测，假此常为护持力。
连城之璧不可量，五百年知草圣当。
204.011 【怀素上人草书歌】鲁收
吾观文士多利用，笔精墨妙诚堪重。身上艺能无不通，
就中草圣最天纵。有时兴酣发神机，抽毫点墨纵横挥。
风声吼烈随手起，龙蛇迸落空壁飞。连拂数行势不绝，
藤悬查蹙生奇节。划然放纵惊云涛，或时顿挫萦毫发。
自言转腕无所拘，大笑羲之用阵图。狂来纸尽势不尽，
投笔抗声连叫呼。信知鬼神助此道，墨池未尽书已好。
行路谈君口不容，满堂观者空绝倒。所恨时人多笑声，
唯知贱实翻贵名。观尔向来三五字，颠奇何谢张先生。
204.012 【怀素上人草书歌】朱逵
几年出家通宿命，一朝却忆临池圣。转腕摧锋增崛崎，
秋毫茧纸常相随。衡阳客舍来相访，连饮百杯神转王。
忽闻风里度飞泉，纸落纷纷如跕鸢。形容脱略真如助，
心思周游在何处。笔下惟看激电流，字成只畏盘龙去。
怪状崩腾若转蓬，飞丝历乱如回风。长松老死倚云壁，
蹙浪相翻惊海鸿。于今年少尚如此，历睹远代无伦比。
妙绝当动鬼神泣，崔蔡幽魂更心死。
204.013 【题怀素上人草书】许瑶
志在新奇无定则，古瘦漓纚半无墨。
醉来信手两三行，醒后却书书不得。
