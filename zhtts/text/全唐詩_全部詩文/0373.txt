第371卷 呂溫
371.01 【吐蕃別館月夜】呂溫
三五窮荒月，還應照北堂。回身向暗臥，不忍見圓光。
371.02 【望思臺作】呂溫
浸潤成宮蠱，蒼黃弄父兵。人情疑始變，天性感還生。
宇縣猶能洽，閨門詎不平。空令千載後，悽愴望思名。
371.03 【孟冬蒲津關河亭作】呂溫
息駕非窮途，未濟豈迷津。獨立大河上，北風來吹人。
雪霜自茲始，草木當更新。嚴冬不肅殺，何以見陽春。
371.04 【鞏路感懷】呂溫
馬嘶白日暮，劍鳴秋氣來。我心浩無際，河上空徘徊。
371.05 【題梁宣帝陵二首】呂溫
即讎終自翦，覆國豈爲雄。假號孤城裏，何殊在甬東。
祀夏功何薄，尊周義不成。淒涼庾信賦，千載共傷情。
371.06 【岳陽懷古】呂溫
晨飆發荊州，落日到巴丘。方知刳剡利，可接鬼神遊。
二湖豁南浸，九派駛東流。襟帶三千里，盡在岳陽樓。
憶昔鬥羣雄，此焉爭上游。吳昌屯虎旅，晉盛騖龍舟。
宋齊紛禍難，梁陳成寇讎。鐘鼓長震耀，魚龍不得休。
風雪一蕭散，功業忽如浮。今日時無事，空江滿白鷗。
371.07 【道州途中即事】呂溫
零桂佳山水，滎陽舊自同。經途看不暇，遇境說難窮。
疊嶂青時合，澄湘漫處空。舟移明鏡裏，路入畫屏中。
巖壑千家接，松蘿一徑通。漁煙生縹緲，犬吠隔籠蔥。
戲鳥留餘翠，幽花吝晚紅。光翻沙瀨日，香散橘園風。
信美非吾土，分憂屬賤躬。守愚資地僻，恤隱望年豐。
且保心能靜，那求政必工。課終如免戾，歸養洛城東。
371.08 【登少陵原望秦中諸川太原王至德妙用有水術因用感嘆】呂溫
少陵最高處，曠望極秋空。君山噴清源，脈散秦川中。
荷鍤自成雨，由來非鬼工。如何盛明代，委棄傷豳風。
涇灞徒絡繹，漆沮虛會同。東流滔滔去，沃野飛秋蓬。
大禹平水土，吾人得其宗。發機回地勢，運思與天通。
早欲獻奇策，豐財敘西戎。豈知年三十，未識大明宮。
卷爾出岫雲，追吾入冥鴻。無爲學驚俗，狂醉哭途窮。
371.09 【奉敕祭南嶽十四韻】呂溫
皇家禮赤帝，謬獲司風域。致齋紫蓋下，宿設祝融側。
鳴澗驚宵寐，清猿遞時刻。澡潔事夙興，簪佩思盡飾。
危壇象嶽趾，祕殿翹翬翼。登拜不遑願，酌獻皆累息。
讚道儀匪繁，祝史詞甚直。忽覺心魂悸，如有精靈逼。
漠漠雲氣生，森森杉柏黑。風吹虛簫韻，露洗寒玉色。
寂寞有至公，馨香在明德。禮成謝邑吏，駕言歸郡職。
憩桑訪蠶事，遵疇課農力。所願風雨時，回首瞻南極。
371.010 【經河源軍漢村作】呂溫
行行忽到舊河源，城外千家作漢村。樵採未侵徵虜墓，
耕耘猶就破羌屯。金湯天險長全設，伏臘華風亦暗存。
暫駐單車空下淚，有心無力復何言。
371.011 【題河州赤岸橋】呂溫
左南橋上見河州，遺老相依赤岸頭。
匝塞歌鐘受恩者，誰憐被髮哭東流。
371.012 【題陽人城】呂溫
忠驅義感即風雷，誰道南方乏武才。
天下起兵誅董卓，長沙子弟最先來。
371.013 【晉王龍驤墓】呂溫
虎旗龍艦順長風，坐引全吳入掌中。
孫皓小兒何足取，便令千載笑爭功。
371.014 【題石勒城二首】呂溫
長驅到處積人頭，大旆連營壓上游。
建業烏棲何足問，慨然歸去王中州。
天生傑異固難馴，應變摧枯若有神。
夷甫自能疑倚嘯，忍將虛誕誤時人。
371.015 【劉郎浦口號】呂溫
吳蜀成婚此水潯，明珠步障幄黃金。
誰將一女輕天下，欲換劉郎鼎峙心。
371.016 【自江華之衡陽途中作】呂溫
孤棹遲遲悵有違，沿湘數日逗晴暉。
人生隨分爲憂喜，回雁峯南是北歸。
371.017 【吐蕃別館送楊七錄事先歸】呂溫
愁雲重拂地，飛雪亂遙程。莫慮前山暗，歸人正眼明。
371.018 【奉送範司空赴朔方（得遊字）】呂溫
築壇登上將，膝席委前籌。虜滅南侵跡，朝分北顧憂。
抗旌回廣漠，撫劍動旄頭。坐見黃雲暮，行看白草秋。
山橫舊秦塞，河繞古靈州。戍守如無事，惟應獵騎遊。
371.019 【送文暢上人東遊】呂溫
隨緣聊振錫，高步出東城。水止無恆地，雲行不計程。
到時爲彼岸，過處即前生。今日臨岐別，吾徒自有情。
371.020 【喜儉北至送宗禮南行】呂溫
洞庭舟始泊，桂江帆又開。魂從會處斷，愁向笑中來。
惝怳看殘景，殷勤祝此杯。衡陽刷羽待，成取一行回。
371.021 【送段九秀才歸澧州】呂溫
湘南孤白芷，幽託在清潯。豈有馨香發，空勞知處深。
摧賢路已隔，賑乏力不任。慚我一言分，貞君千里心。
寸義薄聯組，片誠敵兼金。方期踐冰雪，無使弱思侵。
371.022 【衡州送李十一兵曹赴浙東】呂溫
慷慨視別劍，悽清泛離琴。前程楚塞斷，此恨洞庭深。
文字已久廢，循良非所任。期君碧雲上，千里一揚音。
371.023 【臨洮送袁七書記歸朝（時袁生作僧，蕃人呼爲袁師）】呂溫
憶年十五在江湄，聞說平涼且半疑。
豈料殷勤洮水上，卻將家信託袁師。
371.024 【江陵酒中留別坐客】呂溫
尋常縱恣倚青春，不契心期便不親。
今日煙波九疑去，相逢盡是眼中人。
371.025 【道州酬送何山人之容州】呂溫
匣有青萍筒有書，何門不可曳長裾。
應須定取真知者，遣對明君說子虛。
371.026 【道州送戴簡處士往賀州謁楊侍郎】呂溫
羸馬孤童鳥道微，三千客散獨南歸。
山公念舊偏知我，今日因君淚滿衣。
371.027 【春日遊郭駙馬大安亭子】呂溫
戚里容閒客，山泉若化成。寄遊芳徑好，借賞綵船輕。
春至花常滿，年多水更清。此中如傳舍，但自立功名。
371.028 【楚州追制後舍弟直長安縣失囚花下共飲】呂溫
天子收郡印，京兆責獄囚。狂兄與狂弟，不解對花愁。
371.029 【衡州歲前遊合江亭見山櫻蕊未折因賦含彩吝驚春】呂溫
山櫻先春發，紅蕊滿霜枝。幽處竟誰見，芳心空自知。
似奪朝日照，疑畏暖風吹。欲問含彩意，恐驚輕薄兒。
371.030 【衡州登樓望南館臨水花，呈房戴段李諸公】呂溫
夭桃臨方塘，暮色堪秋思。託根豈求潤，照影非自媚。
罥掛青柳絲，零落綠錢地。佳期竟何許，時有幽禽至。
371.031 【合江亭檻前多高竹不見遠岸花客命翦之感而成詠】呂溫
吉凶豈前卜，人事何翻覆。緣看數日花，卻翦凌霜竹。
常言契君操，今乃妨衆目。自古病當門，誰言出幽獨。
371.032 【道州春遊歐陽家林亭】呂溫
道州城北歐陽家，去郭一里佔煙霞。主人雖樸甚有思，
解留滿地紅桃花。桃花成泥不須掃，明朝更訪桃源老。
政成興足告即歸，門前便是家山道。
371.033 【衡州早春偶遊黃溪口號】呂溫
偶尋黃溪日欲沒，早梅未盡山櫻發。
無事江城閉此身，不得坐待花間月。
371.034 【衡州夜後把火看花留客】呂溫
紅芳暗落碧池頭，把火遙看且少留。
半夜忽然風更起，明朝不復上南樓。
371.035 【夜後把火看花南園招李十一兵曹不至呈座上諸公】呂溫
夭桃紅燭正相鮮，傲吏閒齋困獨眠。
應是夢中飛作蝶，悠揚只在此花前。
371.036 【順宗至德大聖大安孝皇帝輓歌詞三首】呂溫
遐視輕神寶，傳歸屬聖猷。堯功終有待，文德本無憂。
坐受朝汾水，行看告岱丘。那知鼎成後，龍馭弗淹留。
監撫垂三紀，聲徽洽萬方。禮因馳道著，明自墾田彰。
積漸承鴻業，從容守太康。更留園寢詔，恭聽有餘芳。
早秋同軌至，晨旆露華滋。挽度千夫咽，笳凝六馬遲。
劍悲長閉日，衣望出遊時。風起西陵樹，淒涼滿孝思。
371.037 【詠蜀客石琴枕】呂溫
可憐他山石，幾度負貞堅。推遷強爲用，雕斫傷自然。
文含巴江浪，色起青城煙。更聞餘玉聲，時入朱絲絃。
371.038 【河南府試贖帖，賦得鄉飲酒詩】呂溫
酌言修舊典，刈楚始登堂。百拜賓儀盡，三終樂奏長。
想同鶯出谷，看似雁成行。禮罷知何適，隨雲入帝鄉。
371.039 【賦得失羣鶴】呂溫
杳杳沖天鶴，風排勢暫違。有心長自負，無伴可相依。
萬里寧辭遠，三山詎憶歸。但令毛羽在，何處不翻飛。
371.040 【道州南樓換柱】呂溫
鴻災起無朕，有見非前知。蟻入不足恤，柱傾何可追。
良工操斤斧，沉吟方在斯。殫材事朽廢，曷若新宏規。
371.041 【道州北池放鵝】呂溫
我非好鵝癖，爾乏鳴雁姿。安得免沸鼎，澹然遊清池。
見生不忍食，深情固在斯。能自遠飛去，無念稻粱爲。
371.042 【迴風有懷】呂溫
銀宮翠島煙霏霏，珠樹玲瓏朝日暉。
神仙望見不得到，卻逐迴風何處歸。
371.043 【蕃中答退渾詞二首】呂溫
退渾兒，退渾兒，朔風長在氣何衰。
萬羣鐵馬從奴虜，強弱由人莫嘆時。
退渾兒，退渾兒，冰消青海草如絲。
明堂天子朝萬國，神島龍駒將與誰。
371.044 【上官昭容書樓歌】呂溫
漢家婕妤唐昭容，工詩能賦千載同。自言才藝是天真，
不服丈夫勝婦人。歌闌舞罷閒無事，縱恣優遊弄文字。
玉樓寶架中天居，緘奇祕異萬卷餘。水精編帙綠鈿軸，
雲母搗紙黃金書。風吹花露清旭時，綺窗高掛紅綃帷。
香囊盛煙繡結絡，翠羽拂案青琉璃。吟披嘯卷終無已，
皎皎淵機破研理。詞縈彩翰紫鸞回，思耿寥天碧雲起。
碧雲起，心悠哉，境深轉苦坐自摧。金梯珠履聲一斷，
瑤階日夜生青苔。青苔祕空關，曾比羣玉山。
神仙杳何許，遺逸滿人間。君不見洛陽南市賣書肆，
有人買得研神記。紙上香多蠹不成，昭容題處猶分明，
令人惆悵難爲情。
371.045 【聞砧有感】呂溫
千門儼雲端，此地富羅紈。秋月三五夜，砧聲滿長安。
幽人感中懷，靜聽淚汍瀾。所恨搗衣者，不知天下寒。
371.046 【早覺有感】呂溫
東方殊未明，暗室蟲正飛。先覺忽先起，衣裳顛倒時。
嚴冬寒漏長，此夜如何其。不用思秉燭，扶桑有清暉。
371.047 【冬日病中即事】呂溫
牆下長安道，囂塵咫尺間。久牽身外役，暫得病中閒。
背喜朝陽滿，心憐暮鳥還。吾廬在何處，南有白雲山。
371.048 【病中自戶部員外郎轉司封】呂溫
羸臥承新命，優容獲所安。遣兒迎賀客，無力拂塵冠。
偃仰晴軒暖，支離曉鏡寒。那堪報恩去，感激對衰蘭。
371.049 【久病初朝衢中即事】呂溫
沉痾曠十旬，還過直城闉。老馬猶知路，羸童欲怕人。
久隳三徑計，更強百年身。許國將何力，空生衣上塵。
371.050 【道州城北樓觀李花】呂溫
夜疑關山月，曉似沙場雪。曾使西域來，幽情望超越。
將念浩無際，欲言忘所說。豈是花感人，自憐抱孤節。
371.051 【道州秋夜南樓即事】呂溫
誰念獨坐愁，日暮此南樓。雲去舜祠閉，月明瀟水流。
猿聲何處曉，楓葉滿山秋。不分匣中鏡，少年看白頭。
371.052 【道州觀野火】呂溫
南風吹烈火，焰焰燒楚澤。陽景當晝遲，陰天半夜赤。
過處若彗掃，來時如電激。豈復辨蕭蘭，焉能分玉石。
蟲蛇盡爍爛，虎兕出奔迫。積穢皆蕩除，和氣始融液。
堯時既敬授，禹稼斯肇跡。遍生合穎禾，大秀兩岐麥。
家有京坻詠，人無溝壑戚。乃悟焚如功，來歲終受益。
371.053 【衡州早春二首】呂溫
碧水何逶迤，東風吹沙草。煙波千萬曲，不辨嵩陽道。
病肺不飲酒，傷心不看花。惟驚望鄉處，猶自隔長沙。
371.054 【郡內書懷寄劉連州竇夔州】呂溫
朱邑何爲者，桐鄉有古祠。我心常所慕，二郡老人知。
371.055 【偶然作二首】呂溫
棲棲復汲汲，忽覺年四十。今朝滿衣淚，不是傷春泣。
中夜兀然坐，無言空涕洟。丈夫志氣事，兒女安得知。
371.056 【古興】呂溫
越歐百鍊時，楚卞三泣地。二寶無人識，千齡皆棄置。
空巖起白虹，古獄生紫氣。安得命世客，直來開奧祕。
劍任刜鍾看，玉從投火試。必能絕疑惑，然後論奇異。
371.057 【風詠】呂溫
微風生青蘋，習習出金塘。輕搖深林翠，靜獵幽徑芳。
掩抑時未來，鴻毛亦無傷。一朝乘嚴氣，萬里號清霜。
北走摧鄧林，東去落扶桑。掃卻垂天雲，澄清無私光。
悠然返空寂，晏海通舟航。
371.058 【鏡中嘆白髮】呂溫
年過潘岳才三歲，還見星星兩鬢中。
縱使他時能早達，定知不作黑頭公。
371.059 【友人邀聽歌有感】呂溫
文章拋盡愛功名，三十無成白髮生。
辜負壯心羞欲死，勞君貴買斷腸聲。
371.060 【貞元十四年旱甚，見權門移芍藥花】呂溫
綠原青壟漸成塵，汲井開園日日新。
四月帶花移芍藥，不知憂國是何人。
371.061 【冬夜即事】呂溫
百憂攢心起復臥，夜長耿耿不可過。
風吹雪片似花落，月照冰文如鏡破。
371.062 【道州郡齋臥疾寄東館諸賢】呂溫
東池送客醉年華，聞道風流勝習家。
獨臥郡齋寥落意，隔簾微雨溼梨花。
371.063 【讀小弟詩有感，因口號以示之】呂溫
憶吾未冠賞年華，二十年間在咄嗟。
今來羨汝看花歲，似汝追思昨日花。
371.064 【讀句踐傳】呂溫
丈夫可殺不可羞，如何送我海西頭。
更生更聚終須報，二十年間死即休。
371.065 【道州月嘆（追述蕃中事，與道州對言之）】呂溫
別館月，犁牛冰河金山雪。道州月，霜樹子規啼是血。
壯心感此孤劍鳴，沉火在灰殊未滅。
371.066 【風嘆】呂溫
青海風，飛沙射面隨驚蓬。洞庭風，危牆欲折身若空。
西馳南走有何事，會須一決百年中。
371.067 【道州感興】呂溫
當代知文字，先皇記姓名。七年天下立，萬里海西行。
苦節終難辨，勞生竟自輕。今朝流落處，嘯水繞孤城。
371.068 【和李使君三郎早秋城北亭宴崔司士因寄關中張評事】呂溫
黃花古城路，上盡見青山。桑柘晴川口，牛羊落照間。
野情隨卷幔，塵事隔重關。道合偏重賞，官微獨不閒。
鶴分琴久罷，書到雁應還。爲謝登臨客，瓊林寄一攀。
371.069 【題從叔園林】呂溫
阮宅閒園暮，窗中見樹陰。樵歌依野草，僧語過長林。
鳥向花間井，人彈竹裏琴。自嫌身未老，已有住山心。
371.070 【送僧歸漳州】呂溫
幾夏京城住，今朝獨遠歸。修行四分律，護淨七條衣。
溪寺黃橙熟，沙田紫芋肥。九龍潭上路，同去客應稀。
