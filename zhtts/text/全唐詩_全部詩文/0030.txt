第030卷 王珪 等
30.01 【詠漢高祖】王珪
漢祖起豐沛，乘運以躍鱗。手奮三尺劍，西滅無道秦。
十月五星聚，七年四海賓。高抗威宇宙，貴有天下人。
憶昔與項王，契闊時未伸。鴻門既薄蝕，滎陽亦蒙塵。
蟣蝨生介冑，將卒多苦辛。爪牙驅信越，腹心謀張陳。
赫赫西楚國，化爲丘與榛。
30.02 【詠淮陰侯】王珪
秦王日兇慝，豪傑爭共亡。信亦胡爲者，劍歌從項梁。
項羽不能用，脫身歸漢王。道契君臣合，時來名位彰。
北討燕承命，東驅楚絕糧。斬龍堰濉水，擒豹熸夏陽。
功成享天祿，建旗還南昌。千金答漂母，百錢酬下鄉。
吉凶成糾纏，倚伏難預詳。弓藏狡兔盡，慷慨念心傷。
30.03 【早春桂林殿應詔】陳叔達
金鋪照春色，玉律動年華。朱樓雲似蓋，丹桂雪如花。
水岸銜階轉，風條出柳斜。輕輿臨太液，湛露酌流霞。
30.04 【後渚置酒】陳叔達
大渚初驚夜，中流沸鼓鼙。寒沙滿曲浦，夕霧上邪溪。
岸廣鳧飛急，雲深雁度低。嚴關猶未遂，此夕待晨雞。
30.05 【聽鄰人琵琶】陳叔達
本是龍門桐，因妍入漢宮。香緣羅袖裏，聲逐朱弦中。
雖有相思韻，翻將入塞同。關山臨卻月，花蕊散迴風。
爲將金谷引，添令曲未終。
30.06 【州城西園入齋祠社】陳叔達
升壇預潔祀，詰早肅分司。達氣風霜積，登光日色遲。
農教先八政，陽和秩四時。祈年服垂冕，告幣動褰帷。
瘞地尊餘奠，人天庶有資。椒蘭卒清酌，簠簋徹香萁。
折俎分歸胙，充庭降受釐。方憑知禮節，況奉化雍熙。
30.07 【春首】陳叔達
雪花聯玉樹，冰彩散瑤池。翔禽遙出沒，積翠遠參差。
30.08 【初年】陳叔達
和風起天路，嚴氣消冰井。索索枝未柔，厭厭漏猶永。
30.09 【詠菊】陳叔達
霜間開紫蒂，露下發金英。但令逢採摘，寧辭獨晚榮。
30.010 【自君之出矣（一作賈馮吉詩）】陳叔達
自君之出矣，紅顏轉憔悴。思君如明燭，煎心且銜淚。
自君之出矣，明鏡罷紅妝。思君如夜燭，煎淚幾千行。
30.011 【賦飲馬長城窟】袁朗
朔風動秋草，清蹕長安道。長城連不窮，所以隔華戎。
規模惟聖作，負荷曉成功。鳥庭已向內，龍荒更鑿空。
玉關塵卷靜，金微路已通。湯徵隨北怨，舜詠起南風。
畫地功初立，綏邊事雲集。朝服踐狼居，凱歌旋馬邑。
山響傳鳳吹，霜華藻瓊鈒。屬國擁節歸，單于款關入。
日落寒風起，驚蓬被原隰。零落葉已寒，河流清且急。
四時徭役盡，千載干戈戢。太平今若斯，汗馬竟無施。
唯當事筆硯，歸去草封禪。
30.012 【和洗掾登城南坂望京邑】袁朗
二華連陌塞，九隴統金方。奧區稱富貴，重險擅雄強。
龍飛灞水上，鳳集岐山陽。神皋多瑞跡，列代有興王。
我後膺靈命，爰求宅茲土。宸居法太微，建國資天府。
玄風葉黎庶，德澤浸區宇。醒醉各相扶，謳歌從聖主。
南登少陵岸，還望帝城中。帝城何鬱郁，佳氣乃蔥蔥。
金鳳凌綺觀，璇題敞蘭宮。複道東西合，交衢南北通。
萬國朝前殿，羣公議宣室。鳴佩含早風，華蟬曜朝日。
柏梁宴初罷，千鍾歡未畢。端拱肅巖廊，思賢聽琴瑟。
逶迤萬雉列，隱軫千閭布。飛甍夾御溝，曲臺臨上路。
處處歌鐘鳴，喧闐車馬度。日落長楸間，含情兩相顧。
是月冬之季，陰寒晝不開。驚風四面集，飛雪千里回。
狐白登廊廟，牛衣出草萊。詎知韓長孺，無復重然灰。
30.013 【秋日應詔】袁朗
玉樹涼風舉，金塘細草萎。葉落商飆觀，鴻歸明月池。
迎寒桂酒熟，含露菊花垂。一奉章臺宴，千秋長願斯。
30.014 【秋夜獨坐（一作邢邵詩）】袁朗
危絃斷客心，虛彈落驚禽。新秋百慮淨，獨夜九愁深。
枯蓬唯逐吹，墜葉不歸林。如何悲此曲，坐作白頭吟。
30.015 【出塞曲】竇威
匈奴屢不平，漢將欲縱橫。看雲方結陣，卻月始連營。
潛軍度馬邑，揚旆掩龍城。會勒燕然石，方傳車騎名。
30.016 【新曲二首】長孫無忌
儂阿家住朝歌下，早傳名。結伴來遊淇水上，舊長情。
玉珮金鈿隨步遠，雲羅霧縠逐風輕。轉目機心懸自許，
何須更待聽琴聲。
迴雪凌波遊洛浦，遇陳王。婉約娉婷工語笑，侍蘭房。
芙蓉綺帳還開掩，翡翠珠被爛齊光。長願今宵奉顏色，
不愛吹簫逐鳳凰。
30.017 【灞橋待李將軍】長孫無忌
颯颯風葉下，遙遙煙景曛。霸陵無醉尉，誰滯李將軍。
30.018 【奉和正日臨朝】顏師古
七府璿衡始，三元寶曆新。負扆延百辟，垂旒御九賓。
肅肅皆鵷鷺，濟濟盛簪紳。天涯致重譯，日域獻奇珍。
30.019 【召拜御史大夫贈袁天綱】杜淹
伊呂深可慕，松喬定是虛。系風終不得，脫屣欲安如。
且珍紈素美，當與薜蘿疏。既逢楊得意，非復久閒居。
30.020 【詠寒食鬥雞應秦王教】杜淹
寒食東郊道，揚韝競出籠。花冠初照日，芥羽正生風。
顧敵知心勇，先鳴覺氣雄。長翹頻掃陣，利爪屢通中。
飛毛遍綠野，灑血漬芳叢。雖然百戰勝，會自不論功。
30.021 【寄贈齊公】杜淹
冠蓋遊梁日，詩書問志年。佩蘭長坂上，攀桂小山前。
結交澹若水，履道直如弦。此歡終未極，於茲獨播遷。
赭衣登蜀道，白首別秦川。淚隨溝水逝，心逐曉旌懸。
去去逾千里，悠悠隔九天。郊野間長薄，城闕隱凝煙。
關門共月對，山路與雲連。此時寸心裏，難用尺書傳。
