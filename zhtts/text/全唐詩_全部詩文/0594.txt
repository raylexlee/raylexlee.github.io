第582卷 溫庭筠
582.01 【寄山中人】溫庭筠
月中一雙鶴，石上千尺松。素琴入爽籟，山酒和春容。
幽瀑有時斷，片雲無所從。何事蘇門生，攜手東南峯。
582.02 【送淮陰孫令之官】溫庭筠
隋堤楊柳煙，孤棹正悠然。蕭寺通淮戍，蕪城枕楚壖。
魚鹽橋上市，燈火雨中船。故老青葭岸，先知虙子賢。
582.03 【宿輝公精舍】溫庭筠
禪房無外物，清話此宵同。林彩水煙裏，澗聲山月中。
橡霜諸壑霽，杉火一爐空。擁褐寒更徹，心知覺路通。
582.04 【旅泊新津卻寄一二知己】溫庭筠
維舟息行役，霽景近江村。並起別離恨，似聞歌吹喧。
高林月初上，遠水霧猶昏。王粲平生感，登臨幾斷魂。
582.05 【贈僧雲棲】溫庭筠
麈尾與筇杖，幾年離石壇。梵餘林雪厚，棋罷嶽鍾殘。
開卷喜先悟，漱瓶知早寒。衡陽寺前雁，今日到長安。
582.06 【雪夜與友生同宿曉寄近鄰】溫庭筠
閉門羣動息，積雪透疏林。有客寒方覺，無聲曉已深。
正繁聞近雁，並落起棲禽。寂寞寒塘路，憐君獨阻尋。
582.07 【題造微禪師院】溫庭筠
夜香聞偈後，岑寂掩雙扉。照竹燈和雪，看松月到衣。
草堂疏磬斷，江寺故人稀。唯憶湘南雨，春風獨鳥歸。
582.08 【正見寺曉別生公】溫庭筠
清曉盥秋水，高窗留夕陰。初陽到古寺，宿鳥起寒林。
香火有良願，宦名非素心。靈山緣未絕，他日重來尋。
582.09 【旅次盱眙縣】溫庭筠
離離麥擢芒，楚客意偏傷。波上旅愁起，天邊歸路長。
孤橈投楚驛，殘月在淮檣。外杜三千里，誰人數雁行。
582.010 【鄠郊別墅寄所知】溫庭筠
持頤望平綠，萬景集所思。南塘遇新雨，百草生容姿。
幽鳥不相識，美人如何期。徒然委搖盪，惆悵春風時。
582.011 【京兆公池上作】溫庭筠
稻香山色疊，平野接荒陂。蓮折舟行遠，萍多釣下遲。
壞堤泉落處，涼簟雨來時。京口兵堪用，何因入夢思。
582.012 【盧氏池上遇雨贈同遊者】溫庭筠
簟翻涼氣集，溪上潤殘棋。萍皺風來後，荷喧雨到時。
寂寥閒望久，飄灑獨歸遲。無限松江恨，煩君解釣絲。
582.013 【題薛昌之所居】溫庭筠
所得乃清曠，寂寥常掩關。獨來春尚在，相得暮方還。
花白風露晚，柳青街陌閒。翠微應有雪，窗外見南山。
582.014 【東歸有懷】溫庭筠
晴川通野陂，此地昔傷離。一去跡常在，獨來心自知。
鷺眠茭葉折，魚靜蓼花垂。無限高秋淚，扁舟極路岐。
582.015 【休浣日西掖謁所知】溫庭筠
赤墀高閣自從容，玉女窗扉報曙鍾。日麗九門青鎖闥，
雨晴雙闕翠微峯。毫端蕙露滋仙草，琴上薰風入禁松。
荀令鳳池春婉娩，好將餘潤變魚龍。
582.016 【博山】溫庭筠
博山香重欲成雲，錦段機絲妒鄂君。粉蝶團飛花轉影，
彩鴛雙泳水生紋。青樓二月春將半，碧瓦千家日未曛。
見說楊朱無限淚，豈能空爲路岐分。
582.017 【送盧處士遊吳越】溫庭筠
羨君東去見殘梅，唯有王孫獨未回。吳苑夕陽明古堞，
越宮春草上高臺。波生野水雁初下，風滿驛樓潮欲來。
試逐漁舟看雪浪，幾多江燕荇花開。
582.018 【過新豐】溫庭筠
一劍乘時帝業成，沛中鄉里到鹹京。寰區已作皇居貴，
風月猶含白社情。泗水舊亭春草遍，千門遺瓦古苔生。
至今留得離家恨，雞犬相聞落照明。
582.019 【過潼關】溫庭筠
地形盤屈帶河流，景氣澄明是勝遊。十里曉雞關樹暗，
一行寒雁隴雲愁。片時無事溪泉好，盡日凝眸嶽色秋。
麈尾角巾應曠望，更嗟芳靄隔秦樓。
582.020 【題西平王舊賜屏風】溫庭筠
曾向金扉玉砌來，百花鮮溼隔塵埃。披香殿下櫻桃熟，
結綺樓前芍藥開。朱鷺已隨新鹵簿，黃鸝猶溼舊池臺。
世間剛有東流水，一送恩波更不回。
582.021 【河中陪帥遊亭（一作陪河中節度使遊河亭）】溫庭筠
倚闌愁立獨徘徊，欲賦慚非宋玉才。滿座山光搖劍戟，
繞城波色動樓臺。鳥飛天外斜陽盡，人過橋心倒影來。
添得五湖多少恨，柳花飄蕩似寒梅。
582.022 【和趙嘏題嶽寺】溫庭筠
疏鍾細響亂鳴泉，客省高臨似水天。嵐翠暗來空覺潤，
澗茶餘爽不成眠。越僧寒立孤燈外，嶽月秋當萬木前。
張邴宦情何太薄，遠公窗外有池蓮。
582.023 【蘇武廟】溫庭筠
蘇武魂銷漢使前，古祠高樹兩茫然。雲邊雁斷胡天月，
隴上羊歸塞草煙。回日樓臺非甲帳，去時冠劍是丁年。
茂陵不見封侯印，空向秋波哭逝川。
582.024 【送客偶作】溫庭筠
石路荒涼接野蒿，西風吹馬利如刀。小橋連驛楊柳晚，
廢寺入門禾黍高。雞犬夕陽喧縣市，鳧鷖秋水曝城壕。
故山有夢不歸去，官樹陌塵何太勞。
582.025 【寒食前有懷】溫庭筠
萬物鮮華雨乍晴，春寒寂歷近清明。殘芳荏苒雙飛蝶，
曉睡朦朧百囀鶯。舊侶不歸成獨酌，故園雖在有誰耕。
悠然更起嚴灘恨，一宿東風蕙草生。
582.026 【宿雲際寺】溫庭筠
白蓋微雲一徑深，東峯弟子遠相尋。蒼苔路熟僧歸寺，
紅葉聲乾鹿在林。高閣清香生靜境，夜堂疏磬發禪心。
自從紫桂巖前別，不見南能直至今。
582.027 【寄嶽州李外郎遠】溫庭筠
含蘋不語坐持頤，天遠樓高宋玉悲。湖上殘棋人散後，
岳陽微雨鳥來遲。早梅猶得回歌扇，春水還應理釣絲。
獨有袁宏正憔悴，一樽惆悵落花時。
582.028 【遊南塘寄知者】溫庭筠
白鳥梳翎立岸莎，藻花菱刺泛微波。煙光似帶侵垂柳，
露點如珠落卷荷。楚水曉涼催客早，杜陵秋思傍蟬多。
鎦公不信歸心切，聽取江樓一曲歌。
582.029 【寄盧生】溫庭筠
遺業荒涼近故都，門前堤路枕平湖。綠楊陰裏千家月，
紅藕香中萬點珠。此地別來雙鬢改，幾時歸去片帆孤。
他年猶擬金貂換，寄語黃公舊酒壚。
582.030 【春日訪李十四處士】溫庭筠
花深橋轉水潺潺，甪里先生自閉關。看竹已知行處好，
望雲空得暫時閒。誰言有策堪經世，自是無錢可買山。
一局殘棋千點雨，綠萍池上暮方還。
582.031 【宿松門寺】溫庭筠
白石青崖世界分，捲簾孤坐對氛氳。林間禪室春深雪，
潭上龍堂夜半雲。落月蒼涼登閣在，曉鍾搖盪隔江聞。
西山舊是經行地，願漱寒瓶逐領軍。
582.032 【詠寒宵】溫庭筠
寒宵何耿耿，良宴有餘姿。寶靺徘徊處，燻爐悵望時。
曲瓊垂翡翠，斜月到罘罳。委墜金釭燼，闌珊玉局棋。
話窮猶注睇，歌罷尚持頤。晻暖遙相屬，氛氳積所思。
秦蛾卷衣晚，胡雁度雲遲。上郡歸來夢，那知錦字詩。
582.033 【寄渚宮遺民弘裏生】溫庭筠
柳弱湖堤曲，籬疏水巷深。酒闌初促席，歌罷欲分襟。
波月欺華燭，汀雲潤故琴。鏡清花並蒂，牀冷簟連心。
荷疊平橋暗，萍稀敗舫沉。城頭五通鼓，窗外萬家砧。
異縣魚投浪，當年鳥共林。八行香未滅，千里夢難尋。
未肯睽良願，空期嗣好音。他時因詠作，猶得比南金。
582.034 【春盡與友人入裴氏林探漁竿】溫庭筠
一徑互紆直，茅棘亦已繁。晴陽入荒竹，曖曖和春園。
倚杖息慚倦，徘徊戀微暄。歷尋嬋娟節，剪破蒼筤根。
地閉修莖孤，林振餘籜翻。適心在所好，非必尋湘沅。
582.035 【春日】溫庭筠
問君何所思，迢遞豔陽時。門靜人歸晚，牆高蝶過遲。
一雙青瑣燕，千萬綠楊絲。屏上吳山遠，樓中朔管悲。
寶書無寄處，香轂有來期。草色將林彩，相添入黛眉。
582.036 【洛陽】溫庭筠
鞏樹先春雪滿枝，上陽宮柳囀黃鸝。
桓譚未便忘西笑，豈爲長安有鳳池。
582.037 【題賀知章故居疊韻作】溫庭筠
廢砌翳薜荔，枯湖無菰蒲。老媼飽藁草，愚儒輸逋租。
582.038 【雨中與李先生期垂釣先後相失，因作疊韻】溫庭筠
隔石覓屐跡，西溪迷雞啼。小鳥擾曉沼，犁泥齊低畦。
