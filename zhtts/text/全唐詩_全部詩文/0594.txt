第582卷 温庭筠
582.01 【寄山中人】温庭筠
月中一双鹤，石上千尺松。素琴入爽籁，山酒和春容。
幽瀑有时断，片云无所从。何事苏门生，携手东南峰。
582.02 【送淮阴孙令之官】温庭筠
隋堤杨柳烟，孤棹正悠然。萧寺通淮戍，芜城枕楚壖。
鱼盐桥上市，灯火雨中船。故老青葭岸，先知虙子贤。
582.03 【宿辉公精舍】温庭筠
禅房无外物，清话此宵同。林彩水烟里，涧声山月中。
橡霜诸壑霁，杉火一炉空。拥褐寒更彻，心知觉路通。
582.04 【旅泊新津却寄一二知己】温庭筠
维舟息行役，霁景近江村。并起别离恨，似闻歌吹喧。
高林月初上，远水雾犹昏。王粲平生感，登临几断魂。
582.05 【赠僧云栖】温庭筠
麈尾与筇杖，几年离石坛。梵馀林雪厚，棋罢岳钟残。
开卷喜先悟，漱瓶知早寒。衡阳寺前雁，今日到长安。
582.06 【雪夜与友生同宿晓寄近邻】温庭筠
闭门群动息，积雪透疏林。有客寒方觉，无声晓已深。
正繁闻近雁，并落起栖禽。寂寞寒塘路，怜君独阻寻。
582.07 【题造微禅师院】温庭筠
夜香闻偈后，岑寂掩双扉。照竹灯和雪，看松月到衣。
草堂疏磬断，江寺故人稀。唯忆湘南雨，春风独鸟归。
582.08 【正见寺晓别生公】温庭筠
清晓盥秋水，高窗留夕阴。初阳到古寺，宿鸟起寒林。
香火有良愿，宦名非素心。灵山缘未绝，他日重来寻。
582.09 【旅次盱眙县】温庭筠
离离麦擢芒，楚客意偏伤。波上旅愁起，天边归路长。
孤桡投楚驿，残月在淮樯。外杜三千里，谁人数雁行。
582.010 【鄠郊别墅寄所知】温庭筠
持颐望平绿，万景集所思。南塘遇新雨，百草生容姿。
幽鸟不相识，美人如何期。徒然委摇荡，惆怅春风时。
582.011 【京兆公池上作】温庭筠
稻香山色叠，平野接荒陂。莲折舟行远，萍多钓下迟。
坏堤泉落处，凉簟雨来时。京口兵堪用，何因入梦思。
582.012 【卢氏池上遇雨赠同游者】温庭筠
簟翻凉气集，溪上润残棋。萍皱风来后，荷喧雨到时。
寂寥闲望久，飘洒独归迟。无限松江恨，烦君解钓丝。
582.013 【题薛昌之所居】温庭筠
所得乃清旷，寂寥常掩关。独来春尚在，相得暮方还。
花白风露晚，柳青街陌闲。翠微应有雪，窗外见南山。
582.014 【东归有怀】温庭筠
晴川通野陂，此地昔伤离。一去迹常在，独来心自知。
鹭眠茭叶折，鱼静蓼花垂。无限高秋泪，扁舟极路岐。
582.015 【休浣日西掖谒所知】温庭筠
赤墀高阁自从容，玉女窗扉报曙钟。日丽九门青锁闼，
雨晴双阙翠微峰。毫端蕙露滋仙草，琴上薰风入禁松。
荀令凤池春婉娩，好将馀润变鱼龙。
582.016 【博山】温庭筠
博山香重欲成云，锦段机丝妒鄂君。粉蝶团飞花转影，
彩鸳双泳水生纹。青楼二月春将半，碧瓦千家日未曛。
见说杨朱无限泪，岂能空为路岐分。
582.017 【送卢处士游吴越】温庭筠
羡君东去见残梅，唯有王孙独未回。吴苑夕阳明古堞，
越宫春草上高台。波生野水雁初下，风满驿楼潮欲来。
试逐渔舟看雪浪，几多江燕荇花开。
582.018 【过新丰】温庭筠
一剑乘时帝业成，沛中乡里到咸京。寰区已作皇居贵，
风月犹含白社情。泗水旧亭春草遍，千门遗瓦古苔生。
至今留得离家恨，鸡犬相闻落照明。
582.019 【过潼关】温庭筠
地形盘屈带河流，景气澄明是胜游。十里晓鸡关树暗，
一行寒雁陇云愁。片时无事溪泉好，尽日凝眸岳色秋。
麈尾角巾应旷望，更嗟芳霭隔秦楼。
582.020 【题西平王旧赐屏风】温庭筠
曾向金扉玉砌来，百花鲜湿隔尘埃。披香殿下樱桃熟，
结绮楼前芍药开。朱鹭已随新卤簿，黄鹂犹湿旧池台。
世间刚有东流水，一送恩波更不回。
582.021 【河中陪帅游亭（一作陪河中节度使游河亭）】温庭筠
倚阑愁立独徘徊，欲赋惭非宋玉才。满座山光摇剑戟，
绕城波色动楼台。鸟飞天外斜阳尽，人过桥心倒影来。
添得五湖多少恨，柳花飘荡似寒梅。
582.022 【和赵嘏题岳寺】温庭筠
疏钟细响乱鸣泉，客省高临似水天。岚翠暗来空觉润，
涧茶馀爽不成眠。越僧寒立孤灯外，岳月秋当万木前。
张邴宦情何太薄，远公窗外有池莲。
582.023 【苏武庙】温庭筠
苏武魂销汉使前，古祠高树两茫然。云边雁断胡天月，
陇上羊归塞草烟。回日楼台非甲帐，去时冠剑是丁年。
茂陵不见封侯印，空向秋波哭逝川。
582.024 【送客偶作】温庭筠
石路荒凉接野蒿，西风吹马利如刀。小桥连驿杨柳晚，
废寺入门禾黍高。鸡犬夕阳喧县市，凫鹥秋水曝城壕。
故山有梦不归去，官树陌尘何太劳。
582.025 【寒食前有怀】温庭筠
万物鲜华雨乍晴，春寒寂历近清明。残芳荏苒双飞蝶，
晓睡朦胧百啭莺。旧侣不归成独酌，故园虽在有谁耕。
悠然更起严滩恨，一宿东风蕙草生。
582.026 【宿云际寺】温庭筠
白盖微云一径深，东峰弟子远相寻。苍苔路熟僧归寺，
红叶声乾鹿在林。高阁清香生静境，夜堂疏磬发禅心。
自从紫桂岩前别，不见南能直至今。
582.027 【寄岳州李外郎远】温庭筠
含蘋不语坐持颐，天远楼高宋玉悲。湖上残棋人散后，
岳阳微雨鸟来迟。早梅犹得回歌扇，春水还应理钓丝。
独有袁宏正憔悴，一樽惆怅落花时。
582.028 【游南塘寄知者】温庭筠
白鸟梳翎立岸莎，藻花菱刺泛微波。烟光似带侵垂柳，
露点如珠落卷荷。楚水晓凉催客早，杜陵秋思傍蝉多。
镏公不信归心切，听取江楼一曲歌。
582.029 【寄卢生】温庭筠
遗业荒凉近故都，门前堤路枕平湖。绿杨阴里千家月，
红藕香中万点珠。此地别来双鬓改，几时归去片帆孤。
他年犹拟金貂换，寄语黄公旧酒垆。
582.030 【春日访李十四处士】温庭筠
花深桥转水潺潺，甪里先生自闭关。看竹已知行处好，
望云空得暂时闲。谁言有策堪经世，自是无钱可买山。
一局残棋千点雨，绿萍池上暮方还。
582.031 【宿松门寺】温庭筠
白石青崖世界分，卷帘孤坐对氛氲。林间禅室春深雪，
潭上龙堂夜半云。落月苍凉登阁在，晓钟摇荡隔江闻。
西山旧是经行地，愿漱寒瓶逐领军。
582.032 【咏寒宵】温庭筠
寒宵何耿耿，良宴有馀姿。宝靺徘徊处，熏炉怅望时。
曲琼垂翡翠，斜月到罘罳。委坠金釭烬，阑珊玉局棋。
话穷犹注睇，歌罢尚持颐。晻暖遥相属，氛氲积所思。
秦蛾卷衣晚，胡雁度云迟。上郡归来梦，那知锦字诗。
582.033 【寄渚宫遗民弘里生】温庭筠
柳弱湖堤曲，篱疏水巷深。酒阑初促席，歌罢欲分襟。
波月欺华烛，汀云润故琴。镜清花并蒂，床冷簟连心。
荷叠平桥暗，萍稀败舫沉。城头五通鼓，窗外万家砧。
异县鱼投浪，当年鸟共林。八行香未灭，千里梦难寻。
未肯睽良愿，空期嗣好音。他时因咏作，犹得比南金。
582.034 【春尽与友人入裴氏林探渔竿】温庭筠
一径互纡直，茅棘亦已繁。晴阳入荒竹，暧暧和春园。
倚杖息惭倦，徘徊恋微暄。历寻婵娟节，剪破苍筤根。
地闭修茎孤，林振馀箨翻。适心在所好，非必寻湘沅。
582.035 【春日】温庭筠
问君何所思，迢递艳阳时。门静人归晚，墙高蝶过迟。
一双青琐燕，千万绿杨丝。屏上吴山远，楼中朔管悲。
宝书无寄处，香毂有来期。草色将林彩，相添入黛眉。
582.036 【洛阳】温庭筠
巩树先春雪满枝，上阳宫柳啭黄鹂。
桓谭未便忘西笑，岂为长安有凤池。
582.037 【题贺知章故居叠韵作】温庭筠
废砌翳薜荔，枯湖无菰蒲。老媪饱藁草，愚儒输逋租。
582.038 【雨中与李先生期垂钓先后相失，因作叠韵】温庭筠
隔石觅屐迹，西溪迷鸡啼。小鸟扰晓沼，犁泥齐低畦。
