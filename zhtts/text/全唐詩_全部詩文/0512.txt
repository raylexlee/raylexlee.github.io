第504卷 鄭巢
504.01 【泊靈溪館】鄭巢
孤吟疏雨絕，荒館亂峯前。曉鷺棲危石，秋萍滿敗船。
溜從華頂落，樹與赤城連。已有求閒意，相期在暮年。
504.02 【瀑布寺貞上人院】鄭巢
林疏多暮蟬，師去宿山煙。古壁燈燻畫，秋琴雨潤弦。
竹間窺遠鶴，巖上取寒泉。西嶽沙房在，歸期更幾年。
504.03 【寄貞法師】鄭巢
巡禮知難盡，幽人見亦稀。幾年潭上過，何待雪中歸。
遠瀑穿經室，寒螿發定衣。無因尋道者，獨坐對松扉。
504.04 【送靈溪李侍郎】鄭巢
貂裘離闕下，初佐漢元勳。河偃流澌疊，沙晴遠樹分。
牛羊下暮靄，鼓角調寒雲。中夕蕭關宿，邊聲不可聞。
504.05 【送姚郎中罷郡遊越】鄭巢
逍遙方罷郡，高興接東甌。幾處行杉徑，何時宿石樓。
湘聲穿古竇，華影在空舟。惆悵雲門路，無因得從遊。
504.06 【送魏校書赴夏口從事】鄭巢
西風吹遠蟬，驛路在雲邊。獨夢諸山外，高談大旆前。
夜燈分楚塞，秋角滿湘船。郡邑多巖竇，何方便學仙。
504.07 【送衡州薛從事】鄭巢
吟去望雙旌，滄洲晚氣清。遙分高嶽色，亂出遠蟬聲。
楚霽雲連寺，湘寒浪浸城。孤猿不可聽，一聽白髭生。
504.08 【送邊使】鄭巢
關河度幾重，邊色上離容。灞水方爲別，沙場又入冬。
曙雕回大旆，夕雪沒前峯。漢使多長策，須令遠國從。
504.09 【送人赴舉】鄭巢
篇章動玉京，墜葉滿前程。舊國與僧別，秋江罷釣行。
馬過隋代寺，檣出楚山城。應近嵩陽宿，潛聞瀑布聲。
504.010 【送袁肇歸山陰】鄭巢
論文意有違，寒雨灑行衣。南渡久誰語，後吟今獨歸。
河帆因樹落，沙鳥背潮飛。若值雲門侶，多因宿翠微。
504.011 【送李式】鄭巢
瀟湘路杳然，清興起秋前。去寺多隨磬，看山半在船。
綠雲天外鶴，紅樹雨中蟬。莫使遊華頂，逍遙更過年。
504.012 【送韋弇】鄭巢
掛席曙鍾初，家山半在吳。櫓聲過遠寺，江色潤秋蕪。
陂鶴巢城木，邊鴻宿岸蘆。知君當永夜，獨釣五湖隅。
504.013 【送人南遊】鄭巢
南京路悄然，欹石漱流泉。遠寺寒雲外，揚帆暑雨前。
雁行回曉岫，蜃色上湖田。更想清吟處，多同隱者眠。
504.014 【送省空上人歸南嶽】鄭巢
又歸衡嶽寺，舊院樹冥冥。坐石縫寒衲，尋龕補壞經。
嶠雲籠曙磬，潭草落秋萍。誰伴高窗宿，禪衣掛桂馨。
504.015 【送象上人還山中】鄭巢
竹錫與袈裟，靈山笑暗霞。泉痕生淨蘚，燒力落寒花。
高戶閒聽雪，空窗靜搗茶。終期宿華頂，須會說三巴。
504.016 【送僧歸富春】鄭巢
憶過僧禪處，遙山抱竹門。古房關蘚色，秋徑掃潮痕。
石淨聞泉落，沙寒見鶴翻。終當從此望，更與道人言。
504.017 【送琇上人】鄭巢
古殿焚香外，清羸坐石棱。茶煙開瓦雪，鶴跡上潭冰。
孤磬侵雲動，靈山隔水登。白雲歸意遠，舊寺在廬陵。
504.018 【哭虛海上人】鄭巢
一化西風外，禪流稍稍分。買碑行暮雨，斫石葬寒雲。
靜戶關松色，荒齋聚鳥羣。朗吟聲不倦，高傳有遺文。
504.019 【和姚郎中題凝公院】鄭巢
後房寒竹連，白晝坐冥然。片衲何山至，空堂幾夜禪。
葉侵經上字，冰結硯中泉。雪夕誰同話，懸燈古像前。
504.020 【贈丘先生】鄭巢
雲泉心不爽，垂日坐柴關。硯取檐前雨，圖開異國山。
原僧招過宿，沙鳥伴長閒。地與中峯近，殘陽獨不還。
504.021 【贈蠻僧】鄭巢
南海何年過，中林一磬微。病逢秋雨發，心逐暮潮歸。
久臥前山寺，猶逢故國衣。近來慵步履，石蘚滿柴扉。
504.022 【秋思】鄭巢
寒蛩鳴不定，郭外水雲幽。南浦雁來日，北窗人臥秋。
病身多在遠，生計少於愁。薄暮西風急，清砧響未休。
504.023 【楚城秋夕】鄭巢
故苑多愁夕，西風木葉黃。寒江浸霧月，曉角滿城霜。
弟侄來書少，關河去路長。幾時停桂楫，故國隔瀟湘。
504.024 【秋日陪姚郎中登郡中南亭】鄭巢
雲水生寒色，高亭發遠心。雁來疏角韻，槐落減秋陰。
隔石嘗茶坐，當山抱瑟吟。誰知瀟灑意，不似有朝簪。
504.025 【宿天竺寺】鄭巢
暮過潭上寺，獨宿白雲間。鐘磬遙連樹，星河半隔山。
石中泉暗落，松外戶初關。卻憶終南里，前秋此夕還。
504.026 【陳氏園林】鄭巢
當門三四峯，高興幾人同。尋鶴新泉外，留僧古木中。
蟬鳴槐葉雨，魚散芰荷風。多喜陪幽賞，清吟繞石叢。
504.027 【題崔中丞北齋】鄭巢
湖近草侵庭，秋來道興生。寒潮添井味，遠漏帶松聲。
放卷聽泉坐，尋僧踏雪行。何年各無事，高論宿青城。
504.028 【題崔行先石室別墅】鄭巢
山空水繞籬，幾日此棲遲。採菊頻秋醉，留僧擬夜棋。
桂陰生野菌，石縫結寒澌。更喜連幽洞，唯君與我知。
504.029 【題靈隱寺皖公院】鄭巢
山寒葉滿衣，孤鶴偶清羸。已在雲房老，休爲內殿期。
嵐昏聲磬早，果熟喚猿遲。未得終高論，明朝更別離。
