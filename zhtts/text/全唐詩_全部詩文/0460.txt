第454卷 白居易
454.01 【六年冬暮赠崔常侍晦叔（时为河南尹）】白居易
鬓毛霜一色，光景水争流。易过唯冬日，难销是老愁。
香开绿蚁酒，暖拥褐绫裘。已共崔君约，尊前倒即休。
454.02 【戏招诸客】白居易
黄醅绿醑迎冬熟，绛帐红炉逐夜开。
谁道洛中多逸客，不将书唤不曾来。
454.03 【十二月二十三日作，兼呈晦叔】白居易
案头历日虽未尽，向后唯残六七行。床下酒瓶虽不满，
犹应醉得两三场。病身不许依年老，拙宦虚教逐日忙。
闻健偷闲且勤饮，一杯之外莫思量。
454.04 【七年元日对酒五首】白居易
庆吊经过懒，逢迎跪拜迟。不因时节日，岂觉此身羸。
众老忧添岁，余衰喜入春。年开第七秩，屈指几多人。
三杯蓝尾酒，一碟胶牙饧。除却崔常侍，无人共我争。
今朝吴与洛，相忆一欣然。梦得君知否，俱过本命年。
同岁崔何在，同年杜又无。应无藏避处，只有且欢娱。
454.05 【七年春题府厅】白居易
潦倒守三川，因循涉四年。推诚废钩距，示耻用蒲鞭。
以此称公事，将何销俸钱。虽非好官职，岁久亦妨贤。
454.06 【早春醉吟，寄太原令狐相公、苏州刘郎中】白居易
雪夜闲游多秉烛，花时暂出亦提壶。别来少遇新诗敌，
老去难逢旧饮徒。大振威名降北虏，勤行惠化活东吴。
不知歌酒腾腾兴，得似河南醉尹无。
454.07 【洛下送牛相公出镇淮南】白居易
北阙至东京，风光十六程。坐移丞相阁，春入广陵城。
红旆拥双节，白须无一茎。万人开路看，百吏立班迎。
阃外君弥重，尊前我亦荣。何须身自得，将相是门生。
454.08 【筝】白居易
云髻飘萧绿，花颜旖旎红。双眸剪秋水，十指剥春葱。
楚艳为门阀，秦声是女工。甲明银玓瓅，柱触玉玲珑。
猿苦啼嫌月，莺娇语【讠豆】风。移愁来手底，送恨入弦中。
赵瑟清相似，胡琴闹不同。慢弹回断雁，急奏转飞蓬。
霜珮锵还委，冰泉咽复通。珠联千拍碎，刀截一声终。
倚丽精神定，矜能意态融。歇时情不断，休去思无穷。
灯下青春夜，尊前白首翁。且听应得在，老耳未多聋。
454.09 【洛中春游呈诸亲友】白居易
莫叹年将暮，须怜岁又新。府中三遇腊，洛下五逢春。
春树花珠颗，春塘水麹尘。春娃无气力，春马有精神。
并辔鞭徐动，连盘酒慢巡。经过旧邻里，追逐好交亲。
笑语销闲日，酣歌送老身。一生欢乐事，亦不少于人。
454.010 【酬舒三员外见赠长句】白居易
自请假来多少日，五旬光景似须臾。已判到老为狂客，
不分当春作病夫。杨柳花飘新白雪，樱桃子缀小红珠。
头风不敢多多饮，能酌三分相劝无。
454.011 【将归一绝】白居易
欲去公门返野扉，预思泉竹已依依。
更怜家酝迎春熟，一瓮醍醐待我归。
454.012 【罢府归旧居（自此后重授宾客归履道宅作）】白居易
陋巷乘篮入，朱门挂印回。腰间抛组绶，缨上拂尘埃。
屈曲闲池沼，无非手自开。青苍好竹树，亦是眼看栽。
石片抬琴匣，松枝阁酒杯。此生终老处，昨日却归来。
454.013 【睡觉偶吟】白居易
官初罢后归来夜，天欲明前睡觉时。
起坐思量更无事，身心安乐复谁知。
454.014 【问支琴石】白居易
疑因星陨空中落，叹被泥埋涧底沈。天上定应胜地上，
支机未必及支琴。提携拂拭知恩否，虽不能言合有心。
454.015 【自喜】白居易
身慵难勉强，性拙易迟回。布被辰时起，柴门午后开。
忙驱能者去，闲逐钝人来。自喜谁能会，无才胜有才。
454.016 【裴常侍以题蔷薇架十八韵见示因广为三十韵以和之】白居易
托质依高架，攒花对小堂。晚开春去后，独秀院中央。
霁景朱明早，芳时白昼长。秾因天与色，丽共日争光。
剪碧排千萼，研朱染万房。烟条涂石绿，粉蕊扑雌黄。
根动彤云涌，枝摇赤羽翔。九微灯炫转，七宝帐荧煌。
淑气熏行径，清阴接步廊。照梁迷藻棁，耀壁变雕墙。
烂若丛然火，殷于叶得霜。胭脂含脸笑，苏合裛衣香。
浃洽濡晨露，玲珑漏夕阳。合罗排勘缬，醉晕浅深妆。
乍见疑回面，遥看误断肠。风朝舞飞燕，雨夜泣萧娘。
桃李惭无语，芝兰让不芳。山榴何细碎，石竹苦寻常。
蕙惨偎栏避，莲羞映浦藏。怯教蕉叶战，妒得柳花狂。
岂可轻嘲咏，应须痛比方。画屏风自展，绣伞盖谁张。
翠锦挑成字，丹砂印著行。猩猩凝血点，瑟瑟蹙金匡。
散乱萎红片，尖纤嫩紫芒。触僧飘毳褐，留妓冒罗裳。
寡和阳春曲，多情骑省郎。缘夸美颜色，引出好文章。
东顾辞仁里，西归入帝乡。假如君爱杀，留著莫移将。
454.017 【感旧诗卷】白居易
夜深吟罢一长吁，老泪灯前湿白须。
二十年前旧诗卷，十人酬和九人无。
454.018 【酬李二十侍郎】白居易
笋老兰长花渐稀，衰翁相对惜芳菲。残莺著雨慵休啭，
落絮无风凝不飞。行掇木芽供野食，坐牵萝蔓挂朝衣。
十年分手今同醉，醉未如泥莫道归。
454.019 【和梦得】白居易
纶阁沈沈天宠命，苏台籍籍有能声。岂唯不得清文力，
但恐空传冗吏名。郎署回翔何水部，江湖留滞谢宣城。
所嗟非独君如此，自古才难共命争。
454.020 【赠草堂宗密上人】白居易
吾师道与佛相应，念念无为法法能。口藏宣传十二部，
心台照耀百千灯。尽离文字非中道，长住虚空是小乘。
少有人知菩萨行，世间只是重高僧。
454.021 【喜照密闲实四上人见过】白居易
紫袍朝士白髯翁，与俗乖疏与道通。官秩三回分洛下，
交游一半在僧中。臭帑世界终须出，香火因缘久愿同。
斋后将何充供养，西轩泉石北窗风。
454.022 【赠皇甫六张十五李二十三宾客】白居易
昨日三川新罢守，今年四皓尽分司。幸陪散秩闲居日，
好是登山临水时。家未苦贫常酝酒，身虽衰病尚吟诗。
龙门泉石香山月，早晚同游报一期。
454.023 【微之敦诗晦叔相次长逝，岿然自伤，因成二绝】白居易
并失鹓鸾侣，空留麋鹿身。只应嵩洛下，长作独游人。
长夜君先去，残年我几何。秋风满衫泪，泉下故人多。
454.024 【池上闲咏】白居易
青莎台上起书楼，绿藻潭中系钓舟。日晚爱行深竹里，
月明多上小桥头。暂尝新酒还成醉，亦出中门便当游。
一部清商聊送老，白须萧飒管弦秋。
454.025 【凉风叹】白居易
昨夜凉风又飒然，萤飘叶坠卧床前。
逢秋莫叹须知分，已过潘安三十年。
454.026 【和高仆射罢节度让尚书授少保分司喜遂游山水之作】白居易
暂辞八座罢双旌，便作登山临水行。能以忠贞酬重任，
不将富贵碍高情。朱门出去簪缨从，绛帐归来歌吹迎。
鞍辔闹装光满马，何人信道是书生。
454.027 【送考功崔郎中赴阙】白居易
称意新官又少年，秋凉身健好朝天。
青云上了无多路，却要徐驱稳著鞭。
454.028 【重修香山寺毕，题二十二韵以纪之】白居易
阙塞龙门口，祇园鹫岭头。曾随减劫坏，今遇胜缘修。
再莹新金刹，重装旧石楼。病僧皆引起，忙客亦淹留。
四望穷沙界，孤标出赡州。地图铺洛邑，天柱倚崧丘。
两面苍苍岸，中心瑟瑟流。波翻八滩雪，堰护一潭油。
台殿朝弥丽，房廊夜更幽。千花高下塔，一叶往来舟。
岫合云初吐，林开雾半收。静闻樵子语，远听棹郎讴。
官散殊无事，身闲甚自由。吟来携笔砚，宿去抱衾裯。
霁月当窗白，凉风满簟秋。烟香封药灶，泉冷洗茶瓯。
南祖心应学，西方社可投。先宜知止足，次要悟浮休。
觉路随方乐，迷涂到老愁。须除爱名障，莫作恋家囚。
便合穷年住，何言竟日游。可怜终老地，此是我菟裘。
454.029 【送杨八给事赴常州】白居易
无嗟别青琐，且喜拥朱轮。五十得三品，百千无一人。
须勤念黎庶，莫苦忆交亲。此外无过醉，毗陵何限春。
454.030 【闻歌者唱微之诗】白居易
新诗绝笔声名歇，旧卷生尘箧笥深。
时向歌中闻一句，未容倾耳已伤心。
454.031 【醉送李二十常侍赴镇浙东】白居易
靖安客舍花枝下，共脱青衫典浊醪。今日洛桥还醉别，
金杯翻污麒麟袍。喧阗夙驾君脂辖，酩酊离筵我藉糟。
好去商山紫芝伴，珊瑚鞭动马头高。
454.032 【醉别程秀才】白居易
五度龙门点额回，却缘多艺复多才。贫泥客路黏难出，
愁锁乡心掣不开。何必更游京国去，不如且入醉乡来。
吴弦楚调潇湘弄，为我殷勤送一杯。
454.033 【自咏】白居易
白衣居士紫芝仙，半醉行歌半坐禅。今日维摩兼饮酒，
当时绮季不请钱。等闲池上留宾客，随事灯前有管弦。
但问此身销得否，分司气味不论年。
454.034 【把酒思闲事二首】白居易
把酒思闲事，春愁谁最深。乞钱羁客面，落第举人心。
月下低眉立，灯前抱膝吟。凭君劝一醉，胜与万黄金。
把酒思闲事，春娇何处多。试鞍新白马，弄镜小青娥。
掌上初教舞，花前欲按歌。凭君劝一醉，劝了问如何。
454.035 【衰荷】白居易
白露凋花花不残，凉风吹叶叶初乾。
无人解爱萧条境，更绕衰丛一匝看。
454.036 【池上送考功崔郎中，兼别房窦二妓】白居易
文昌列宿征还日，洛浦行云放散时。
鹓鹭上天花逐水，无因再会白家池。
454.037 【自问】白居易
依仁台废悲风晚，履信池荒宿草春。
自问老身骑马出，洛阳城里觅何人。
454.038 【送陈许高仆射赴镇】白居易
敦诗说礼中军帅，重士轻财大丈夫。常与师徒同苦乐，
不教亲故隔荣枯。花钿坐绕黄金印，丝管行随白玉壶。
商皓老狂唯爱醉，时时能寄酒钱无。
454.039 【青毡帐二十韵】白居易
合聚千羊毳，施张百子弮。骨盘边柳健，色染塞蓝鲜。
北制因戎创，南移逐虏迁。汰风吹不动，御雨湿弥坚。
有顶中央耸，无隅四向圆。傍通门豁尔，内密气温然。
远别关山外，初安庭户前。影孤明月夜，价重苦寒年。
软暖围毡毯，枪摐束管弦。最宜霜后地，偏称雪中天。
侧置低歌座，平铺小舞筵。闲多揭帘入，醉便拥袍眠。
铁檠移灯背，银囊带火悬。深藏晓兰焰，暗贮宿香烟。
兽炭休亲近，狐裘可弃捐。砚温融冻墨，瓶暖变春泉。
蕙帐徒招隐，茅庵浪坐禅。贫僧应叹羡，寒士定留连。
客宾于中接，儿孙向后传。王家夸旧物，未及此青毡。
454.040 【答梦得秋日书怀见寄】白居易
幸免非常病，甘当本分衰。眼昏灯最觉，腰瘦带先知。
树叶霜红日，髭须雪白时。悲愁缘欲老，老过却无悲。
454.041 【同诸客题于家公主旧宅】白居易
平阳旧宅少人游，应是游人到即愁。布谷鸟啼桃李院，
络丝虫怨凤凰楼。台倾滑石犹残砌，帘断珍珠不满钩。
闻道至今萧史在，髭须雪白向明州。
454.042 【答梦得八月十五日夜玩月见寄】白居易
南国碧云客，东京白首翁。松江初有月，伊水正无风。
远思两乡断，清光千里同。不知娃馆上，何似石楼中。
454.043 【初冬早起寄梦得】白居易
起戴乌纱帽，行披白布裘。炉温先暖酒，手冷未梳头。
早起烟霜白，初寒鸟雀愁。诗成遣谁和，还是寄苏州。
454.044 【秋夜听高调凉州】白居易
楼上金风声渐紧，月中银字韵初调。
促张弦柱吹高管，一曲凉州入泬寥。
454.045 【香山寺二绝】白居易
空山寂静老夫闲，伴鸟随云往复还。
家酝满瓶书满架，半移生计入香山。
爱风岩上攀松盖，恋月潭边坐石棱。
且共云泉结缘境，他生当作此山僧。
454.046 【送舒著作重授省郎赴阙】白居易
三岁相依在洛都，游花宴月饱欢娱。惜别笙歌多怨咽，
愿留轩盖少踟蹰。剑磨光彩依前出，鹏举风云逐后驱。
从此求闲应不得，更能重醉白家无。
454.047 【同诸客嘲雪中马上妓】白居易
珊瑚鞭亸马踟蹰，引手低蛾索一盂。腰为逆风成弱柳，
面因冲冷作凝酥。银篦稳篸乌罗帽，花襜宜乘叱拨驹。
雪里君看何所似，王昭君妹写真图。
454.048 【喜刘苏州恩赐金紫，遥想贺宴，以诗庆之】白居易
海内姑苏太守贤，恩加章绶岂徒然。贺宾喜色欺杯酒，
醉妓欢声遏管弦。鱼珮葺鳞光照地，鹘衔瑞带势冲天。
莫嫌鬓上些些白，金紫由来称长年。
454.049 【蓝田刘明府携酌相过与皇甫郎中卯时同饮醉后赠之】白居易
腊月九日暖寒客，卯时十分空腹杯。玄晏舞狂乌帽落，
蓝田醉倒玉山颓。貌偷花色老暂去，歌蹋柳枝春暗来。
不为刘家贤圣物，愁翁笑口大难开。
454.050 【刘苏州以华亭一鹤远寄，以诗谢之】白居易
老鹤风姿异，衰翁诗思深。素毛如我鬓，丹顶似君心。
松际雪相映，鸡群尘不侵。殷勤远来意，一只重千金。
454.051 【早春忆苏州寄梦得】白居易
吴苑四时风景好，就中偏好是春天。霞光曙后殷于火，
水色晴来嫩似烟。士女笙歌宜月下，使君金紫称花前。
诚知欢乐堪留恋，其奈离乡已四年。
454.052 【尝新酒忆晦叔二首】白居易
尊里看无色，杯中动有光。自君抛我去，此物共谁尝。
世上强欺弱，人间醉胜醒。自君抛我去，此语更谁听。
454.053 【负春】白居易
病来道士教调气，老去山僧劝坐禅。
孤负春风杨柳曲，去年断酒到今年。
454.054 【池上闲吟二首】白居易
高卧闲行自在身，池边六见柳条新。幸逢尧舜无为日，
得作羲皇向上人。四皓再除犹且健，三州罢守未全贫。
莫愁客到无供给，家酝香浓野菜春。
非庄非宅非兰若，竹树池亭十亩馀。非道非僧非俗吏，
褐裘乌帽闭门居。梦游信意宁殊蝶，心乐身闲便是鱼。
虽未定知生与死，其间胜负两何如。
454.055 【早春招张宾客】白居易
久雨初晴天气新，风烟草树尽欣欣。虽当冷落衰残日，
还有阳和暖活身。池色溶溶蓝染水，花光焰焰火烧春。
商山老伴相收拾，不用随他年少人。
454.056 【营闲事】白居易
自笑营闲事，从朝到日斜。浇畦引泉脉，扫径避兰芽。
暖变墙衣色，晴催木笔花。桃根知酒渴，晚送一瓯茶。
454.057 【感春】白居易
老思不禁春，风光照眼新。花房红鸟觜，池浪碧鱼鳞。
倚棹谁为伴，持杯自问身。心情多少在，六十二三人。
454.058 【春池上戏赠李郎中】白居易
满池春水何人爱，唯我回看指似君。
直似挼蓝新汁色，与君南宅染罗裙。
454.059 【玩半开花赠皇甫郎中（八年寒食日池东小楼上作）】白居易
勿讶春来晚，无嫌花发迟。人怜全盛日，我爱半开时。
紫蜡黏为蒂，红苏点作蕤。成都新夹缬，梁汉碎胭脂。
树杪真珠颗，墙头小女儿。浅深妆驳落，高下火参差。
蝶戏争香朵，莺啼选稳枝。好教郎作伴，合共酒相随。
醉玩无胜此，狂嘲更让谁。犹残少年兴，不似老人诗。
西日凭轻照，东风莫杀吹。明朝应烂漫，后夜更离披。
林下遥相忆，尊前暗有期。衔杯嚼蕊思，唯我与君知。
454.060 【池边】白居易
柳老香丝宛，荷新钿扇圆。残春深树里，斜日小楼前。
醉遣收杯杓，闲听理管弦。池边更无事，看补采莲船。
454.061 【家酿新熟每尝辄醉妻侄等劝令少饮因成长句以谕之】白居易
君应怪我朝朝饮，不说向君君不知。身上幸无疼痛处，
瓮头正是撇尝时。刘妻劝谏夫休醉，王侄分疏叔不痴。
六十三翁头雪白，假如醒黠欲何为。
454.062 【送常秀才下第东归】白居易
东归多旅恨，西上少知音。寒食看花眼，春风落日心。
百忧当二月，一醉直千金。到处公卿席，无辞酒醆深。
454.063 【且游】白居易
手里一杯满，心中百事休。春应唯仰醉，老更不禁愁。
弄水回船尾，寻花信马头。眼看筋力减，游得且须游。
454.064 【题王家庄临水柳亭】白居易
弱柳缘堤种，虚亭压水开。条疑逐风去，波欲上阶来。
翠羽偷鱼入，红腰学舞回。春愁正无绪，争不尽残杯。
454.065 【题令狐家木兰花】白居易
腻如玉指涂朱粉，光似金刀剪紫霞。
从此时时春梦里，应添一树女郎花。
454.066 【拜表回闲游】白居易
玉珮金章紫花绶，纻衫藤带白纶巾。晨兴拜表称朝士，
晚出游山作野人。达磨传心令息念，玄元留意遣同尘。
八关净戒斋销日，一曲狂歌醉送春。酒肆法堂方丈室，
其间岂是两般身。
454.067 【西街渠中，种莲垒石，颇有幽致，偶题小楼】白居易
朱槛低墙上，清流小阁前。雇人栽菡萏，买石造潺湲。
影落江心月，声移谷口泉。闲看卷帘坐，醉听掩窗眠。
路笑淘官水，家愁费料钱。是非君莫问，一对一翛然。
454.068 【晚春闲居杨工部寄诗、杨常州寄茶同到因以长句答之】白居易
宿酲寂寞眠初起，春意阑珊日又斜。劝我加餐因早笋，
恨人休醉是残花。闲吟工部新来句，渴饮毗陵远到茶。
兄弟东西官职冷，门前车马向谁家。
454.069 【玉泉寺南三里涧下多深红踯躅繁艳殊常感惜题诗以示游者】白居易
玉泉南涧花奇怪，不似花丛似火堆。今日多情唯我到，
每年无故为谁开。宁辞辛苦行三里，更与留连饮两杯。
犹有一般辜负事，不将歌舞管弦来。
454.070 【早服云母散】白居易
晓服云英漱井华，寥然身若在烟霞。药销日晏三匙饭，
酒渴春深一碗茶。每夜坐禅观水月，有时行醉玩风花。
净名事理人难解，身不出家心出家。
454.071 【三月晦日晚闻鸟声】白居易
晚来林鸟语殷勤，似惜风光说向人。遣脱破袍劳报暖，
催沽美酒敢辞贫。声声劝醉应须醉，一岁唯残半日春。
454.072 【早夏游平原回】白居易
夏早日初长，南风草木香。肩舆颇平稳，涧路甚清凉。
紫蕨行看采，青梅旋摘尝。疗饥兼解渴，一醆冷云浆。
454.073 【宿天竺寺回】白居易
野寺经三宿，都城复一还。家仍念婚嫁，身尚系官班。
萧洒秋临水，沉吟晚下山。长闲犹未得，逐日且偷闲。
454.074 【侍中晋公欲到东洛先蒙书问期宿龙门思往感今辄献长句】白居易
昔蒙兴化池头送，今许龙门潭上期。聚散但惭长见念，
荣枯安敢道相思。功成名遂来虽久，云卧山游去未迟。
闻说风情筋力在，只如初破蔡州时。
454.075 【奉和晋公侍中蒙除留守行及洛师感悦发中斐然成咏之作】白居易
鸾凤翱翔在寥廓，貂蝉萧洒出埃尘。致成尧舜升平代，
收得夔龙强健身。抛掷功名还史册，分张欢乐与交亲。
商山老皓虽休去，终是留侯门下人。
454.076 【送刘五司马赴任硖州兼寄崔使君】白居易
位下才高多怨天，刘兄道胜独恬然。贫于扬子两三倍，
老过荣公六七年。笔砚莫抛留压案，箪瓢从陋也销钱。
郡丞自合当优礼，何况夷陵太守贤。
454.077 【菩提寺上方晚眺】白居易
楼阁高低树浅深，山光水色暝沉沉。嵩烟半卷青绡幕，
伊浪平铺绿绮衾。飞鸟灭时宜极目，远风来处好开襟。
谁知不离簪缨内，长得逍遥自在心。
454.078 【杨柳枝词八首】白居易
六么水调家家唱，白雪梅花处处吹。
古歌旧曲君休听，听取新翻杨柳枝。
陶令门前四五树，亚夫营里百千条。
何似东都正二月，黄金枝映洛阳桥。
依依褭褭复青青，句引春风无限情。
白雪花繁空扑地，绿丝条弱不胜莺。
红板江桥青酒旗，馆娃宫暖日斜时。
可怜雨歇东风定，万树千条各自垂。
苏州杨柳任君夸，更有钱唐胜馆娃。
若解多情寻小小，绿杨深处是苏家。
苏家小女旧知名，杨柳风前别有情。
剥条盘作银环样，卷叶吹为玉笛声。
叶含浓露如啼眼，枝袅轻风似舞腰。
小树不禁攀折苦，乞君留取两三条。
人言柳叶似愁眉，更有愁肠似柳丝。
柳丝挽断肠牵断，彼此应无续得期。
