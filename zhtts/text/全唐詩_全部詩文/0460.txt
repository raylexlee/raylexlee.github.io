第454卷 白居易
454.01 【六年冬暮贈崔常侍晦叔（時爲河南尹）】白居易
鬢毛霜一色，光景水爭流。易過唯冬日，難銷是老愁。
香開綠蟻酒，暖擁褐綾裘。已共崔君約，尊前倒即休。
454.02 【戲招諸客】白居易
黃醅綠醑迎冬熟，絳帳紅爐逐夜開。
誰道洛中多逸客，不將書喚不曾來。
454.03 【十二月二十三日作，兼呈晦叔】白居易
案頭歷日雖未盡，向後唯殘六七行。牀下酒瓶雖不滿，
猶應醉得兩三場。病身不許依年老，拙宦虛教逐日忙。
聞健偷閒且勤飲，一杯之外莫思量。
454.04 【七年元日對酒五首】白居易
慶弔經過懶，逢迎跪拜遲。不因時節日，豈覺此身羸。
衆老憂添歲，餘衰喜入春。年開第七秩，屈指幾多人。
三杯藍尾酒，一碟膠牙餳。除卻崔常侍，無人共我爭。
今朝吳與洛，相憶一欣然。夢得君知否，俱過本命年。
同歲崔何在，同年杜又無。應無藏避處，只有且歡娛。
454.05 【七年春題府廳】白居易
潦倒守三川，因循涉四年。推誠廢鉤距，示恥用蒲鞭。
以此稱公事，將何銷俸錢。雖非好官職，歲久亦妨賢。
454.06 【早春醉吟，寄太原令狐相公、蘇州劉郎中】白居易
雪夜閒遊多秉燭，花時暫出亦提壺。別來少遇新詩敵，
老去難逢舊飲徒。大振威名降北虜，勤行惠化活東吳。
不知歌酒騰騰興，得似河南醉尹無。
454.07 【洛下送牛相公出鎮淮南】白居易
北闕至東京，風光十六程。坐移丞相閣，春入廣陵城。
紅旆擁雙節，白鬚無一莖。萬人開路看，百吏立班迎。
閫外君彌重，尊前我亦榮。何須身自得，將相是門生。
454.08 【箏】白居易
雲髻飄蕭綠，花顏旖旎紅。雙眸剪秋水，十指剝春蔥。
楚豔爲門閥，秦聲是女工。甲明銀玓瓅，柱觸玉玲瓏。
猿苦啼嫌月，鶯嬌語【訁豆】風。移愁來手底，送恨入弦中。
趙瑟清相似，胡琴鬧不同。慢彈回斷雁，急奏轉飛蓬。
霜珮鏘還委，冰泉咽復通。珠聯千拍碎，刀截一聲終。
倚麗精神定，矜能意態融。歇時情不斷，休去思無窮。
燈下青春夜，尊前白首翁。且聽應得在，老耳未多聾。
454.09 【洛中春遊呈諸親友】白居易
莫嘆年將暮，須憐歲又新。府中三遇臘，洛下五逢春。
春樹花珠顆，春塘水麴塵。春娃無氣力，春馬有精神。
並轡鞭徐動，連盤酒慢巡。經過舊鄰里，追逐好交親。
笑語銷閒日，酣歌送老身。一生歡樂事，亦不少於人。
454.010 【酬舒三員外見贈長句】白居易
自請假來多少日，五旬光景似須臾。已判到老爲狂客，
不分當春作病夫。楊柳花飄新白雪，櫻桃子綴小紅珠。
頭風不敢多多飲，能酌三分相勸無。
454.011 【將歸一絕】白居易
欲去公門返野扉，預思泉竹已依依。
更憐家醞迎春熟，一甕醍醐待我歸。
454.012 【罷府歸舊居（自此後重授賓客歸履道宅作）】白居易
陋巷乘籃入，朱門掛印回。腰間拋組綬，纓上拂塵埃。
屈曲閒池沼，無非手自開。青蒼好竹樹，亦是眼看栽。
石片抬琴匣，松枝閣酒杯。此生終老處，昨日卻歸來。
454.013 【睡覺偶吟】白居易
官初罷後歸來夜，天欲明前睡覺時。
起坐思量更無事，身心安樂復誰知。
454.014 【問支琴石】白居易
疑因星隕空中落，嘆被泥埋澗底沈。天上定應勝地上，
支機未必及支琴。提攜拂拭知恩否，雖不能言合有心。
454.015 【自喜】白居易
身慵難勉強，性拙易遲迴。布被辰時起，柴門午後開。
忙驅能者去，閒逐鈍人來。自喜誰能會，無才勝有才。
454.016 【裴常侍以題薔薇架十八韻見示因廣爲三十韻以和之】白居易
託質依高架，攢花對小堂。晚開春去後，獨秀院中央。
霽景朱明早，芳時白晝長。穠因天與色，麗共日爭光。
剪碧排千萼，研朱染萬房。煙條塗石綠，粉蕊撲雌黃。
根動彤雲湧，枝搖赤羽翔。九微燈炫轉，七寶帳熒煌。
淑氣燻行徑，清陰接步廊。照梁迷藻梲，耀壁變雕牆。
爛若叢然火，殷於葉得霜。胭脂含臉笑，蘇合裛衣香。
浹洽濡晨露，玲瓏漏夕陽。合羅排勘纈，醉暈淺深妝。
乍見疑回面，遙看誤斷腸。風朝舞飛燕，雨夜泣蕭娘。
桃李慚無語，芝蘭讓不芳。山榴何細碎，石竹苦尋常。
蕙慘偎欄避，蓮羞映浦藏。怯教蕉葉戰，妒得柳花狂。
豈可輕嘲詠，應須痛比方。畫屏風自展，繡傘蓋誰張。
翠錦挑成字，丹砂印著行。猩猩凝血點，瑟瑟蹙金匡。
散亂萎紅片，尖纖嫩紫芒。觸僧飄毳褐，留妓冒羅裳。
寡和陽春曲，多情騎省郎。緣誇美顏色，引出好文章。
東顧辭仁裏，西歸入帝鄉。假如君愛殺，留著莫移將。
454.017 【感舊詩卷】白居易
夜深吟罷一長吁，老淚燈前溼白鬚。
二十年前舊詩卷，十人酬和九人無。
454.018 【酬李二十侍郎】白居易
筍老蘭長花漸稀，衰翁相對惜芳菲。殘鶯著雨慵休囀，
落絮無風凝不飛。行掇木芽供野食，坐牽蘿蔓掛朝衣。
十年分手今同醉，醉未如泥莫道歸。
454.019 【和夢得】白居易
綸閣沈沈天寵命，蘇臺籍籍有能聲。豈唯不得清文力，
但恐空傳冗吏名。郎署迴翔何水部，江湖留滯謝宣城。
所嗟非獨君如此，自古才難共命爭。
454.020 【贈草堂宗密上人】白居易
吾師道與佛相應，念念無爲法法能。口藏宣傳十二部，
心臺照耀百千燈。盡離文字非中道，長住虛空是小乘。
少有人知菩薩行，世間只是重高僧。
454.021 【喜照密閒實四上人見過】白居易
紫袍朝士白髯翁，與俗乖疏與道通。官秩三回分洛下，
交遊一半在僧中。臭帑世界終須出，香火因緣久願同。
齋後將何充供養，西軒泉石北窗風。
454.022 【贈皇甫六張十五李二十三賓客】白居易
昨日三川新罷守，今年四皓盡分司。幸陪散秩閒居日，
好是登山臨水時。家未苦貧常醞酒，身雖衰病尚吟詩。
龍門泉石香山月，早晚同遊報一期。
454.023 【微之敦詩晦叔相次長逝，巋然自傷，因成二絕】白居易
並失鵷鸞侶，空留麋鹿身。只應嵩洛下，長作獨遊人。
長夜君先去，殘年我幾何。秋風滿衫淚，泉下故人多。
454.024 【池上閒詠】白居易
青莎臺上起書樓，綠藻潭中系釣舟。日晚愛行深竹裏，
月明多上小橋頭。暫嘗新酒還成醉，亦出中門便當遊。
一部清商聊送老，白鬚蕭颯管絃秋。
454.025 【涼風嘆】白居易
昨夜涼風又颯然，螢飄葉墜臥牀前。
逢秋莫嘆須知分，已過潘安三十年。
454.026 【和高僕射罷節度讓尚書授少保分司喜遂遊山水之作】白居易
暫辭八座罷雙旌，便作登山臨水行。能以忠貞酬重任，
不將富貴礙高情。朱門出去簪纓從，絳帳歸來歌吹迎。
鞍轡鬧裝光滿馬，何人信道是書生。
454.027 【送考功崔郎中赴闕】白居易
稱意新官又少年，秋涼身健好朝天。
青雲上了無多路，卻要徐驅穩著鞭。
454.028 【重修香山寺畢，題二十二韻以紀之】白居易
闕塞龍門口，祇園鷲嶺頭。曾隨減劫壞，今遇勝緣修。
再瑩新金剎，重裝舊石樓。病僧皆引起，忙客亦淹留。
四望窮沙界，孤標出贍州。地圖鋪洛邑，天柱倚崧丘。
兩面蒼蒼岸，中心瑟瑟流。波翻八灘雪，堰護一潭油。
臺殿朝彌麗，房廊夜更幽。千花高下塔，一葉往來舟。
岫合雲初吐，林開霧半收。靜聞樵子語，遠聽棹郎謳。
官散殊無事，身閒甚自由。吟來攜筆硯，宿去抱衾裯。
霽月當窗白，涼風滿簟秋。煙香封藥竈，泉冷洗茶甌。
南祖心應學，西方社可投。先宜知止足，次要悟浮休。
覺路隨方樂，迷塗到老愁。須除愛名障，莫作戀家囚。
便合窮年住，何言竟日遊。可憐終老地，此是我菟裘。
454.029 【送楊八給事赴常州】白居易
無嗟別青瑣，且喜擁朱輪。五十得三品，百千無一人。
須勤念黎庶，莫苦憶交親。此外無過醉，毗陵何限春。
454.030 【聞歌者唱微之詩】白居易
新詩絕筆聲名歇，舊卷生塵篋笥深。
時向歌中聞一句，未容傾耳已傷心。
454.031 【醉送李二十常侍赴鎮浙東】白居易
靖安客舍花枝下，共脫青衫典濁醪。今日洛橋還醉別，
金盃翻污麒麟袍。喧闐夙駕君脂轄，酩酊離筵我藉糟。
好去商山紫芝伴，珊瑚鞭動馬頭高。
454.032 【醉別程秀才】白居易
五度龍門點額回，卻緣多藝復多才。貧泥客路黏難出，
愁鎖鄉心掣不開。何必更遊京國去，不如且入醉鄉來。
吳弦楚調瀟湘弄，爲我殷勤送一杯。
454.033 【自詠】白居易
白衣居士紫芝仙，半醉行歌半坐禪。今日維摩兼飲酒，
當時綺季不請錢。等閒池上留賓客，隨事燈前有管絃。
但問此身銷得否，分司氣味不論年。
454.034 【把酒思閒事二首】白居易
把酒思閒事，春愁誰最深。乞錢羈客面，落第舉人心。
月下低眉立，燈前抱膝吟。憑君勸一醉，勝與萬黃金。
把酒思閒事，春嬌何處多。試鞍新白馬，弄鏡小青娥。
掌上初教舞，花前欲按歌。憑君勸一醉，勸了問如何。
454.035 【衰荷】白居易
白露凋花花不殘，涼風吹葉葉初乾。
無人解愛蕭條境，更繞衰叢一匝看。
454.036 【池上送考功崔郎中，兼別房竇二妓】白居易
文昌列宿徵還日，洛浦行雲放散時。
鵷鷺上天花逐水，無因再會白家池。
454.037 【自問】白居易
依仁臺廢悲風晚，履信池荒宿草春。
自問老身騎馬出，洛陽城裏覓何人。
454.038 【送陳許高僕射赴鎮】白居易
敦詩說禮中軍帥，重士輕財大丈夫。常與師徒同苦樂，
不教親故隔榮枯。花鈿坐繞黃金印，絲管行隨白玉壺。
商皓老狂唯愛醉，時時能寄酒錢無。
454.039 【青氈帳二十韻】白居易
合聚千羊毳，施張百子弮。骨盤邊柳健，色染塞藍鮮。
北制因戎創，南移逐虜遷。汰風吹不動，御雨溼彌堅。
有頂中央聳，無隅四向圓。傍通門豁爾，內密氣溫然。
遠別關山外，初安庭戶前。影孤明月夜，價重苦寒年。
軟暖圍氈毯，槍摐束管絃。最宜霜後地，偏稱雪中天。
側置低歌座，平鋪小舞筵。閒多揭簾入，醉便擁袍眠。
鐵檠移燈背，銀囊帶火懸。深藏曉蘭焰，暗貯宿香菸。
獸炭休親近，狐裘可棄捐。硯溫融凍墨，瓶暖變春泉。
蕙帳徒招隱，茅庵浪坐禪。貧僧應歎羨，寒士定留連。
客賓於中接，兒孫向後傳。王家誇舊物，未及此青氈。
454.040 【答夢得秋日書懷見寄】白居易
倖免非常病，甘當本分衰。眼昏燈最覺，腰瘦帶先知。
樹葉霜紅日，髭鬚雪白時。悲愁緣欲老，老過卻無悲。
454.041 【同諸客題於家公主舊宅】白居易
平陽舊宅少人遊，應是遊人到即愁。布穀鳥啼桃李院，
絡絲蟲怨鳳凰樓。臺傾滑石猶殘砌，簾斷珍珠不滿鉤。
聞道至今蕭史在，髭鬚雪白嚮明州。
454.042 【答夢得八月十五日夜玩月見寄】白居易
南國碧雲客，東京白首翁。松江初有月，伊水正無風。
遠思兩鄉斷，清光千里同。不知娃館上，何似石樓中。
454.043 【初冬早起寄夢得】白居易
起戴烏紗帽，行披白布裘。爐溫先暖酒，手冷未梳頭。
早起煙霜白，初寒鳥雀愁。詩成遣誰和，還是寄蘇州。
454.044 【秋夜聽高調涼州】白居易
樓上金風聲漸緊，月中銀字韻初調。
促張弦柱吹高管，一曲涼州入泬寥。
454.045 【香山寺二絕】白居易
空山寂靜老夫閒，伴鳥隨雲往復還。
家醞滿瓶書滿架，半移生計入香山。
愛風巖上攀松蓋，戀月潭邊坐石棱。
且共雲泉結緣境，他生當作此山僧。
454.046 【送舒著作重授省郎赴闕】白居易
三歲相依在洛都，遊花宴月飽歡娛。惜別笙歌多怨咽，
願留軒蓋少踟躕。劍磨光彩依前出，鵬舉風雲逐後驅。
從此求閒應不得，更能重醉白家無。
454.047 【同諸客嘲雪中馬上妓】白居易
珊瑚鞭嚲馬踟躕，引手低蛾索一盂。腰爲逆風成弱柳，
面因衝冷作凝酥。銀篦穩篸烏羅帽，花襜宜乘叱撥駒。
雪裏君看何所似，王昭君妹寫真圖。
454.048 【喜劉蘇州恩賜金紫，遙想賀宴，以詩慶之】白居易
海內姑蘇太守賢，恩加章綬豈徒然。賀賓喜色欺杯酒，
醉妓歡聲遏管絃。魚珮葺鱗光照地，鶻銜瑞帶勢沖天。
莫嫌鬢上些些白，金紫由來稱長年。
454.049 【藍田劉明府攜酌相過與皇甫郎中卯時同飲醉後贈之】白居易
臘月九日暖寒客，卯時十分空腹杯。玄晏舞狂烏帽落，
藍田醉倒玉山頹。貌偷花色老暫去，歌蹋柳枝春暗來。
不爲劉家賢聖物，愁翁笑口大難開。
454.050 【劉蘇州以華亭一鶴遠寄，以詩謝之】白居易
老鶴風姿異，衰翁詩思深。素毛如我鬢，丹頂似君心。
松際雪相映，雞羣塵不侵。殷勤遠來意，一隻重千金。
454.051 【早春憶蘇州寄夢得】白居易
吳苑四時風景好，就中偏好是春天。霞光曙後殷於火，
水色晴來嫩似煙。士女笙歌宜月下，使君金紫稱花前。
誠知歡樂堪留戀，其奈離鄉已四年。
454.052 【嘗新酒憶晦叔二首】白居易
尊裏看無色，杯中動有光。自君拋我去，此物共誰嘗。
世上強欺弱，人間醉勝醒。自君拋我去，此語更誰聽。
454.053 【負春】白居易
病來道士教調氣，老去山僧勸坐禪。
孤負春風楊柳曲，去年斷酒到今年。
454.054 【池上閒吟二首】白居易
高臥閒行自在身，池邊六見柳條新。幸逢堯舜無爲日，
得作羲皇向上人。四皓再除猶且健，三州罷守未全貧。
莫愁客到無供給，家醞香濃野菜春。
非莊非宅非蘭若，竹樹池亭十畝餘。非道非僧非俗吏，
褐裘烏帽閉門居。夢遊信意寧殊蝶，心樂身閒便是魚。
雖未定知生與死，其間勝負兩何如。
454.055 【早春招張賓客】白居易
久雨初晴天氣新，風煙草樹盡欣欣。雖當冷落衰殘日，
還有陽和暖活身。池色溶溶藍染水，花光焰焰火燒春。
商山老伴相收拾，不用隨他年少人。
454.056 【營閒事】白居易
自笑營閒事，從朝到日斜。澆畦引泉脈，掃徑避蘭芽。
暖變牆衣色，晴催木筆花。桃根知酒渴，晚送一甌茶。
454.057 【感春】白居易
老思不禁春，風光照眼新。花房紅鳥觜，池浪碧魚鱗。
倚棹誰爲伴，持杯自問身。心情多少在，六十二三人。
454.058 【春池上戲贈李郎中】白居易
滿池春水何人愛，唯我回看指似君。
直似挼藍新汁色，與君南宅染羅裙。
454.059 【玩半開花贈皇甫郎中（八年寒食日池東小樓上作）】白居易
勿訝春來晚，無嫌花發遲。人憐全盛日，我愛半開時。
紫蠟黏爲蒂，紅蘇點作蕤。成都新夾纈，梁漢碎胭脂。
樹杪真珠顆，牆頭小女兒。淺深妝駁落，高下火參差。
蝶戲爭香朵，鶯啼選穩枝。好教郎作伴，合共酒相隨。
醉玩無勝此，狂嘲更讓誰。猶殘少年興，不似老人詩。
西日憑輕照，東風莫殺吹。明朝應爛漫，後夜更離披。
林下遙相憶，尊前暗有期。銜杯嚼蕊思，唯我與君知。
454.060 【池邊】白居易
柳老香絲宛，荷新鈿扇圓。殘春深樹裏，斜日小樓前。
醉遣收杯杓，閒聽理管絃。池邊更無事，看補採蓮船。
454.061 【家釀新熟每嘗輒醉妻侄等勸令少飲因成長句以諭之】白居易
君應怪我朝朝飲，不說向君君不知。身上幸無疼痛處，
甕頭正是撇嘗時。劉妻勸諫夫休醉，王侄分疏叔不癡。
六十三翁頭雪白，假如醒黠欲何爲。
454.062 【送常秀才下第東歸】白居易
東歸多旅恨，西上少知音。寒食看花眼，春風落日心。
百憂當二月，一醉直千金。到處公卿席，無辭酒醆深。
454.063 【且遊】白居易
手裏一杯滿，心中百事休。春應唯仰醉，老更不禁愁。
弄水回船尾，尋花信馬頭。眼看筋力減，遊得且須遊。
454.064 【題王家莊臨水柳亭】白居易
弱柳緣堤種，虛亭壓水開。條疑逐風去，波欲上階來。
翠羽偷魚入，紅腰學舞回。春愁正無緒，爭不盡殘杯。
454.065 【題令狐家木蘭花】白居易
膩如玉指塗朱粉，光似金刀剪紫霞。
從此時時春夢裏，應添一樹女郎花。
454.066 【拜表回閒遊】白居易
玉珮金章紫花綬，紵衫藤帶白綸巾。晨興拜表稱朝士，
晚出遊山作野人。達磨傳心令息念，玄元留意遣同塵。
八關淨戒齋銷日，一曲狂歌醉送春。酒肆法堂方丈室，
其間豈是兩般身。
454.067 【西街渠中，種蓮壘石，頗有幽致，偶題小樓】白居易
朱檻低牆上，清流小閣前。僱人栽菡萏，買石造潺湲。
影落江心月，聲移谷口泉。閒看捲簾坐，醉聽掩窗眠。
路笑淘官水，家愁費料錢。是非君莫問，一對一翛然。
454.068 【晚春閒居楊工部寄詩、楊常州寄茶同到因以長句答之】白居易
宿酲寂寞眠初起，春意闌珊日又斜。勸我加餐因早筍，
恨人休醉是殘花。閒吟工部新來句，渴飲毗陵遠到茶。
兄弟東西官職冷，門前車馬向誰家。
454.069 【玉泉寺南三里澗下多深紅躑躅繁豔殊常感惜題詩以示遊者】白居易
玉泉南澗花奇怪，不似花叢似火堆。今日多情唯我到，
每年無故爲誰開。寧辭辛苦行三里，更與留連飲兩杯。
猶有一般辜負事，不將歌舞管絃來。
454.070 【早服雲母散】白居易
曉服雲英漱井華，寥然身若在煙霞。藥銷日晏三匙飯，
酒渴春深一碗茶。每夜坐禪觀水月，有時行醉玩風花。
淨名事理人難解，身不出家心出家。
454.071 【三月晦日晚聞鳥聲】白居易
晚來林鳥語殷勤，似惜風光說向人。遣脫破袍勞報暖，
催沽美酒敢辭貧。聲聲勸醉應須醉，一歲唯殘半日春。
454.072 【早夏遊平原回】白居易
夏早日初長，南風草木香。肩輿頗平穩，澗路甚清涼。
紫蕨行看採，青梅旋摘嘗。療飢兼解渴，一醆冷雲漿。
454.073 【宿天竺寺回】白居易
野寺經三宿，都城復一還。家仍念婚嫁，身尚系官班。
蕭灑秋臨水，沉吟晚下山。長閒猶未得，逐日且偷閒。
454.074 【侍中晉公欲到東洛先蒙書問期宿龍門思往感今輒獻長句】白居易
昔蒙興化池頭送，今許龍門潭上期。聚散但慚長見念，
榮枯安敢道相思。功成名遂來雖久，雲臥山游去未遲。
聞說風情筋力在，只如初破蔡州時。
454.075 【奉和晉公侍中蒙除留守行及洛師感悅發中斐然成詠之作】白居易
鸞鳳翱翔在寥廓，貂蟬蕭灑出埃塵。致成堯舜昇平代，
收得夔龍強健身。拋擲功名還史冊，分張歡樂與交親。
商山老皓雖休去，終是留侯門下人。
454.076 【送劉五司馬赴任硤州兼寄崔使君】白居易
位下才高多怨天，劉兄道勝獨恬然。貧於揚子兩三倍，
老過榮公六七年。筆硯莫拋留壓案，簞瓢從陋也銷錢。
郡丞自合當優禮，何況夷陵太守賢。
454.077 【菩提寺上方晚眺】白居易
樓閣高低樹淺深，山光水色暝沉沉。嵩煙半卷青綃幕，
伊浪平鋪綠綺衾。飛鳥滅時宜極目，遠風來處好開襟。
誰知不離簪纓內，長得逍遙自在心。
454.078 【楊柳枝詞八首】白居易
六麼水調家家唱，白雪梅花處處吹。
古歌舊曲君休聽，聽取新翻楊柳枝。
陶令門前四五樹，亞夫營裏百千條。
何似東都正二月，黃金枝映洛陽橋。
依依褭褭復青青，句引春風無限情。
白雪花繁空撲地，綠絲條弱不勝鶯。
紅板江橋青酒旗，館娃宮暖日斜時。
可憐雨歇東風定，萬樹千條各自垂。
蘇州楊柳任君誇，更有錢唐勝館娃。
若解多情尋小小，綠楊深處是蘇家。
蘇家小女舊知名，楊柳風前別有情。
剝條盤作銀環樣，卷葉吹爲玉笛聲。
葉含濃露如啼眼，枝嫋輕風似舞腰。
小樹不禁攀折苦，乞君留取兩三條。
人言柳葉似愁眉，更有愁腸似柳絲。
柳絲挽斷腸牽斷，彼此應無續得期。
