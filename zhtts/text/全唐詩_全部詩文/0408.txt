第406卷 元稹
406.01 【紀懷，贈李六戶曹、崔二十功曹五十韻】元稹
昔冠諸生首，初因三道徵。公卿碧墀會，名姓白麻稱。
日月光遙射，煙霄志漸弘。榮班聯錦繡，諫紙賜箋藤。
便欲呈肝膽，何言犯股肱。椎埋衝鬥劍，消碎瑩壺冰。
赤縣才分務，青驄已迥乘。因騎度海鶻，擬殺蔽天鵬。
縛虎聲空壯，連鰲力未勝。風翻波竟蹙，山壓勢逾崩。
僇辱徒相困，蒼黃性不能。酣歌離峴頂，負氣入江陵。
華表當蟾魄，高樓掛玉繩。角聲悲掉蕩，城影暗棱層。
軍幕威容盛，官曹禮數兢。心雖出雲鶴，身尚觸籠鷹。
竦足良甘分，排衙苦未曾。通名參將校，抵掌見親朋。
喣沫求涓滴，滄波怯斗升。荒居鄰鬼魅，羸馬步殑【歹差】。
白草堂檐短，黃梅雨氣蒸。沾黏經汗席，颭閃盡油燈。
夜怯餐膚蚋，朝煩拂面蠅。過從愁厭賤，專靜畏猜仍。
旅寓誰堪託，官聯自可憑。甲科崔並騖，柱史李齊升。
共展排空翼，俱遭激遠矰。他鄉元易感，同病轉相矜。
投分多然諾，忘言少愛憎。誓將探肺腑，恥更辨淄澠。
會宿形骸遠，論交意氣增。一心吞渤澥，戮力拔嵩恆。
語到磨圭角，疑消破弩症。吹噓期指掌，患難許檐簦。
鎩翮鸞棲棘，藏鋒箭在弸。雪中方睹桂，木上莫施罾。
且泛夤沿水，兼過被病僧。有時鞭款段，盡日醉懵僜。
躡屐看秧稻，敲船和採菱。叉魚江火合，喚客穀神應。
嘯傲雖開口，幽憂復滿膺。望雲鰭撥剌，透匣色騰凌。
每想潢池寇，猶稽赤族懲。夔龍勞算畫，貔虎帶威棱。
逐鳥忠潛奮，懸旌意遠凝。弢弓思徹札，絆驥悶牽緪。
運甓調辛苦，聞雞屢寢興。閒隨人兀兀，夢聽鼓鼕鼕。
班筆行看擲，黃陂莫漫澄。騏驎高閣上，須及壯時登。
406.02 【答姨兄胡靈之見寄五十韻】元稹
憶昔鳳翔城，齠年是事榮。理家煩伯舅，相宅盡吾兄。
詩律蒙親授，朋遊忝自迎。題頭筠管縵，教射角弓騂。
矮馬駝騣韂，犛牛獸面纓。對談依赳赳，送客步盈盈。
米碗諸賢讓，蠡杯大戶傾。一船席外語，三榼拍心精。
傳盞加分數，橫波擲目成。華奴歌淅淅，媚子舞卿卿。
鬥設狂爲好，誰憂飲敗名。屠過隱朱亥，樓夢古秦嬴。
環坐唯便草，投盤暫廢觥。春郊才爛熳，夕鼓已砰轟。
荏苒移灰琯，喧闐倦塞兵。糟漿聞漸足，書劍訝無成。
抵璧慚虛棄，彈珠覺用輕。遂籠雲際鶴，來狎谷中鶯。
學問攻方苦，篇章興太清。囊疏螢易透，錐鈍股多坑。
筆陣戈矛合，文房棟桷撐。豆萁才敏俊，羽獵正崢嶸。
岐下尋時別，京師觸處行。醉眠街北廟，閒繞宅南營。
柳愛凌寒軟，梅憐上番驚。觀松青黛笠，欄藥紫霞英。
盡日聽僧講，通宵詠月明。正耽幽趣樂，旋被宦途縈。
吏晉資材枉，留秦歲序更。我髯黳數寸，君發白千莖。
芸閣懷鉛暇，姑峯帶雪晴。何由身倚玉，空睹翰飛瓊。
世道難於劍，讒言巧似笙。但憎心可轉，不解跽如擎。
始效神羊觸，俄隨旅雁徵。孤芳安可駐，五鼎幾時烹。
潦倒沉泥滓，欹危踐矯衡。登樓王粲望，落帽孟嘉情。
巫峽連天水，章臺塞路荊。雨摧漁火焰，風引竹枝聲。
分作屯之蹇，那知困亦亨。官曹三語掾，國器萬尋楨。
逸傑雄姿迥，皇王雅論評。蕙依潛可習，雲合定誰令。
原燎逢冰井，鴻流值木罌。智囊推有在，勇爵敢徒爭。
迅拔看鵬舉，高音侍鶴鳴。所期人拭目，焉肯自佯盲。
鉛鈍丁寧淬，蕪荒展轉耕。窮通須豹變，攖搏笑狼獰。
愧捧芝蘭贈，還披肺腑呈。此生如未死，未擬變平生。
406.03 【酬許五康佐（次用本韻）】元稹
奮迅君何晚，羈離我詎儔。鶴籠閒警露，鷹縛悶牽韝。
蓬閣深沉省，荊門遠慢州。課書同吏職，旅宦各鄉愁。
白日傷心過，滄江滿眼流。嘶風悲代馬，喘月伴吳牛。
枯涸方窮轍，生涯不繫舟。猿啼三峽雨，蟬報兩京秋。
珠玉慚新贈，芝蘭忝舊遊。他年問狂客，須向老農求。
406.04 【送崔侍御之嶺南二十韻】元稹
漢法戎施幕，秦官郡置監。蕭何歸舊印，鮑永授新銜。
幣聘雖盈篋，泥章未破緘。蛛懸絲繚繞，鵲報語詀諵。
再礪神羊角，重開憲簡函。鞶纓驄赳赳，緌珮繡縿縿。
逸翮憐鴻翥，離心覺刃劖。聯遊虧片玉，洞照失明鑑。
遙想車登嶺，那無淚滿衫。茅蒸連蟒氣，衣漬度梅黬。
象鬥緣谿竹，猿鳴帶雨杉。颶風狂浩浩，韶石峻嶄嶄。
宿浦宜深泊，祈瀧在至諴。瘴江乘早度，毒草莫親芟。
試蠱看銀黑，排腥貴食鹹。菌須蟲已蠹，果重鳥先鵮。
冰瑩懷貪水，霜清顧痛巖。珠璣當盡擲，薏苡詎能讒。
荊俗欺王粲，吾生問季咸。遠書多不達，勤爲枉攕攕。
406.05 【酬段丞與諸棋流會宿弊居見贈二十四韻（次用本韻）】元稹
鳴局寧虛日，閒窗任廢時。琴書甘盡棄，園井詎能窺。
運石疑填海，爭籌憶坐帷。赤心方苦鬥，紅燭已先施。
蛇勢縈山合，鴻聯度嶺遲。堂堂排直陣，袞袞逼羸師。
懸劫偏深猛，回徵特險巇。旁攻百道進，死戰萬般爲。
異日玄黃隊，今宵黑白棋。斫營看迥點，對壘重相持。
善敗雖稱怯，驕盈最易欺。狼牙當必碎，虎口禍難移。
乘勝同三捷，扶顛望一詞。希因送目便，敢恃指縱奇。
退引防邊策，雄吟斬將詩。眠牀都浪置，通夕共忘疲。
曉雉風傳角，寒叢雪壓枝。繁星收玉版，殘月耀冰池。
僧請聞鍾粥，賓催下藥卮。獸炎餘炭在，蠟淚短光衰。
俯仰嗟陳跡，殷勤卜後期。公私牽去住，車馬各支離。
分作終身癖，兼從是事隳。此中無限興，唯怕俗人知。
406.06 【酬竇校書二十韻（次本韻）】元稹
鷗鷺元相得，杯觴每共傳。芳遊春爛熳，晴望月團圓。
調笑風流劇，論文屬對全。賞花珠並綴，看雪璧常連。
竹寺荒唯好，松齋小更憐。潛投孟公轄，狂乞莫愁錢。
塵土拋書卷，槍籌弄酒權。令誇齊箭道，力鬥抹弓弦。
但喜添樽滿，誰憂乏桂然。漸輕身外役，渾證飲中禪。
及我辭雲陛，逢君仕圃田。音徽千里斷，魂夢兩情偏。
足聽猿啼雨，深藏馬腹鞭。官醪半清濁，夷饌雜腥羶。
顧影無依倚，甘心守靜專。那知暮江上，俱會落英前。
款曲生平在，悲涼歲序遷。鶴方同北渚，鴻又過南天。
麗句慚虛擲，沉機懶強牽。粗酬珍重意，工拙定相懸。
406.07 【泛江玩月十二韻】元稹
楚塞分形勢，羊公壓大邦。因依多士子，參畫盡敦厖。
嶽璧閒相對，荀龍自有雙。共將船載酒，同泛月臨江。
遠樹懸金鏡，深潭倒玉幢。委波添淨練，洞照滅凝釭。
闐咽沙頭市，玲瓏竹岸窗。巴童唱巫峽，海客話神瀧。
已困連飛盞，猶催未倒缸。飲荒情爛熳，風棹樂崢摐。
勝事他年憶，愁心此夜降。知君皆逸韻，須爲應莛撞。
406.08 【痁臥聞幕中諸公徵樂會飲，因有戲呈三十韻】元稹
濩落因寒甚，沉陰與病偕。藥囊堆小案，書卷塞空齋。
脹腹看成鼓，羸形漸比柴。道情憂易適，溫瘴氣難排。
治尰扶輕仗，開門立靜街。耳鳴疑暮角，眼暗助昏霾。
野竹連荒草，平陂接斷崖。坐隅甘對鵩，當路恐遭豺。
蛇蠱迷弓影，鵰翎落箭靫。晚籬喧鬥雀，殘菊半枯荄。
悵望悲回雁，依遲傍古槐。一生長苦節，三省詎行怪。
奔北翻成勇，司南卻是咼。穹蒼真漠漠，風雨漫喈喈。
彼美猶谿女，其誰佔館娃。誠知通有日，太極浩無涯。
布卦求無妄，祈天願孔皆。藏衰謀計拙，地僻往還乖。
況羨蓮花侶，方欣綺席諧。鈿車迎妓樂，銀翰屈朋儕。
白紵顰歌黛，同蹄墜舞釵。纖身霞出海，豔臉月臨淮。
籌箸隨宜放，投盤止罰啀。紅娘留醉打，觥使及醒差。
顧我潛孤憤，何人想獨懷。夜燈然檞葉，凍雪墮磚階。
壞壁虛缸倚，深爐小火埋。鼠驕銜筆硯，被冷束筋骸。
畢竟圖斟酌，先須遣癘痎。槍旗如在手，那復敢崴【嵬衣】。
406.09 【酬友封話舊敘懷十二韻（依次重用爲韻）】元稹
風波千里別，書信二年稀。乍見悲兼喜，猶驚是與非。
身名判作夢，杯盞莫相違。草館同牀宿，沙頭待月歸。
春深鄉路遠，老去宦情微。魏闕何由到，荊州且共依。
人欺翻省事，官冷易藏威。但擬馴鷗鳥，無因用弩機。
開張圖卷軸，顛倒醉衫衣。蓴菜銀絲嫩，鱸魚雪片肥。
憐君詩似湧，贈我筆如飛。會遣諸伶唱，篇篇入禁闈。
406.010 【送王協律遊杭越十韻】元稹
去去莫悽悽，餘杭接會稽。松門天竺寺，花洞若耶溪。
浣渚逢新豔，蘭亭識舊題。山經秦帝望，壘辨越王棲。
江樹春常早，城樓月易低。鏡呈湖面出，雲疊海潮齊。
章甫官人戴，蓴絲奼女提。長幹迎客鬧，小市隔煙迷。
紙亂紅藍壓，甌凝碧玉泥。荊南無抵物，來日爲儂攜。
406.011 【送東川馬逢侍御使回十韻】元稹
風水荊門闊，文章蜀地豪。眼青賓禮重，眉白衆情高。
思勇曾吞筆，投虛慣用刀。詞鋒倚天劍，學海駕雲濤。
南郡傳紗帳，東方讓錦袍。旋吟新樂府，便續古離騷。
雪岸猶封草，春江欲滿槽。餞筵君置醴，隨俗我餔糟。
莫嘆巴三峽，休驚鬢二毛。流年等頭過，人世各勞勞。
