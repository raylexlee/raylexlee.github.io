第563卷 裴休 等
563.01 【題泐潭】裴休
泐潭形勝地，祖塔在雲湄。浩劫有窮日，真風無墜時。
歲華空自老，消息竟誰知。到此輕塵慮，功名自可遺。
563.02 【贈黃櫱山僧希運】裴休
曾傳達士心中印，額有圓珠七尺身。掛錫十年棲蜀水，
浮杯今日渡漳濱。一千龍象隨高步，萬里香華結勝因。
擬欲事師爲弟子，不知將法付何人。
563.03 【登望京樓賦】令狐綯
夷門一鎮五經秋，未得朝天不免愁。
因上此樓望京國，便名樓作望京樓。
563.04 【享太廟樂章】夏侯孜
於鑠令主，聖祚重昌。興起教義，申明典章。
俗尚素樸，人皆樂康。積德可報，流慶無疆。
563.05 【和重陽錫宴御製詩】魏謨
四方無事去，宸豫杪秋來。八水寒光起，千山霽色開。
563.06 【賀王僕射放榜】周墀
文場三化魯儒生，三十餘年振重名。曾忝木雞誇羽翼，
又陪金馬入蓬瀛。雖欣月桂居先折，更羨春蘭最後榮。
欲到龍門看風雨，關防不許暫離營。
563.07 【酬李常侍立秋日奉詔祭嶽見寄】周墀
秋祠靈嶽奉尊罍，風過深林古柏開。蓮掌月高珪幣列，
金天雨露鬼神陪。質明三獻雖終禮，祈壽千年別上杯。
豈是瑣才能祀事，洪農太守主張來。
563.08 【寄華州周侍郎立秋日奉詔祭嶽詩】李景讓
關河豁靜曉雲開，承詔秋祠太守來。山霽蓮花添翠黛，
路陰桐葉少塵埃。朱轓入廟威儀肅，玉佩升壇步武回。
往歲今朝幾時事，謝君非重我非才。
563.09 【句】李景讓
成都十萬戶，拋若一鴻毛。（見《北夢瑣言》）
563.010 【續夢中十韻】鄭顥
間歲流虹節，歸軒出禁扃。奔波陶畏景，蕭灑夢殊庭。
境象非曾到，崇嚴昔未經。日斜烏斂翼，風動鶴飄翎。
異苑人爭集，涼臺筆不停。石門霧露白，玉殿莓苔青。
若匪災先兆，何緣思入冥。御爐虛仗馬，華蓋負雲亭。
白日成千古，金縢閟九齡。小臣哀絕筆，湖上泣青萍。
563.011 【揚州送人】劉綺莊
桂楫木蘭舟，楓江竹箭流。故人從此去，望遠不勝愁。
落日低帆影，歸風引棹謳。思君折楊柳，淚盡武昌樓。
563.012 【置酒】劉綺莊
酒熟人須飲，春還鬢已秋。願逢千日醉，得逭百年愁。
卒卒周姬旦，棲棲魯孔丘。平生能幾日，不及且遨遊。
563.013 【重陽宴東觀山亭和從事盧順之】張固
亂山青翠郡城東，爽節憑高一望通。交友會時絲管合，
羽觴飛處笑言同。金英耀彩晴雲外，玉樹凝霜暮雨中。
高詠已勞潘岳思，醉歡慚道自車公。
563.014 【獨秀山】張固
孤峯不與衆山儔，直入青雲勢未休。
曾得乾坤融結意，擎天一柱在南州。
563.015 【長門怨】劉皋
營營孤思通，寂寂長門夜。妾妒亦知非，君恩那不借。
攜琴就玉階，調悲聲未諧。將心寄明月，流影入君懷。
563.016 【宿日觀東房詩】李質
曾入桃溪路，仙源信少雙。洞霞飄素練，蘚壁畫陰窗。
古木愁撐月，危峯欲墮江。自吟空向寂，誰共倒秋缸。
563.017 【贈副戎】南卓
翱翔曾在玉京天，墮落江南路幾千。
從事不須輕縣宰，滿身猶帶御爐煙。
563.018 【命妓盛小叢歌餞崔侍御還闕】李訥
繡衣奔命去情多，南國佳人斂翠娥。
曾向教坊聽國樂，爲君重唱盛叢歌。
563.019 【李尚書命妓歌餞有作奉酬】崔元範
羊公留宴峴山亭，洛浦高歌五夜情。
獨向柏臺爲老吏，可憐林木響餘聲。
563.020 【和李尚書命妓歌餞崔侍御】楊知至
燕趙能歌有幾人，爲花迴雪似含顰。
聲隨御史西歸去，誰伴文翁怨九春。
563.021 【覆落後呈同年】楊知至
由來梁雁與冥鴻，不合翩翩向碧空。寒谷謾勞鄒氏律，
長天獨遇宋都風。此時泣玉情雖異，他日銜環事亦同。
二月春光正搖盪，無因得醉杏園中。
563.022 【送韋覲謫潘州】李明遠
北鳥飛不到，南人誰去遊。天涯浮瘴水，嶺外向潘州。
草木春秋暮，猿猱日夜愁。定知遷客淚，應只對君流。
563.023 【前望江麴令頌德】蕭縝
政績雖殊道且同，無辭買石紀前功。
誰論重德光青史，過裏猶歌臥轍風。
563.024 【重陽東觀席上贈侍郎張固】盧順之
渡江旌旆動魚龍，令節開筵上碧峯。翡翠巢低巖桂小，
茱萸房溼露香濃。白雲郊外無塵事，黃菊筵中盡醉容。
好是謝公高興處，夕陽歸騎出疏鬆。
563.025 【責漢水辭】李善夷
漢之廣兮，風波四起。雖有風波，不如蹄涔之水。
蹄涔之水，不爲下國而傾天子。漢之深兮，其堤莫量。
雖雲莫量，不如行潦之汪。行潦之汪，不爲下國而溺天王。
漢之美者曰魴。吾雖飢不食其魴，恐污吾之飢腸。
563.026 【大堤曲】李善夷
酒旗相望大堤頭，堤下連檣堤上樓。
日暮行人爭渡急，槳聲幽軋滿中流。
563.027 【金燈】盧溵
疏莖秋擁翠，幽豔夕添紅。有月長燈在，無煙燼火同。
香濃初受露，勢庳不知風。應笑金臺上，先隨曉漏終。
563.028 【和李尚書命妓餞崔侍御】盧溵
烏臺上客紫髯公，共捧天書靜境中。
桃朵不辭歌白苧，耶溪暮雨起樵風。
563.029 【對酒】趙牧
雲翁耕扶桑，種黍養日烏。手挼六十花甲子，
循環落落如弄珠。長繩繫日未是愚，有翁臨鏡捋白鬚。
飢魂吊骨吟古書，馮唐八十無高車。人生如雲在須臾，
何乃自苦八尺軀，裂衣換酒且爲娛，勸君朝飲一瓢，
夜飲一壺。杞天崩，雷騰騰，桀非堯是何足憑。
桐君桂父豈勝我，醉裏白龍多上升。菖蒲花開魚尾定，
金丹始可延君命。
563.030 【南歌子詞三首】裴諴
不是廚中丳，爭知炙裏心。井邊銀釧落，展轉恨還深。
不信長相憶，抬頭問取天。風吹荷葉動，無夜不搖蓮。
簳蠟爲紅燭，情知不自由。細絲斜結網，爭奈眼相鉤。
563.031 【新添聲楊柳枝詞】裴諴
思量大是惡姻緣，只得相看不得憐。
願作琵琶槽那畔，得他長抱在胸前。
獨房蓮子沒有看，偷折蓮時命也拌。
若有所由來借問，但道偷蓮是下官。
