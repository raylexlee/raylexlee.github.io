第017卷 樂府雜曲
17.01 【樂府雜曲·鼓吹曲辭·朱鷺】張籍
翩翩兮朱鷺，來泛春塘棲綠樹。
羽毛如翦色如染，遠飛欲下雙翅斂。
避人引子入深塹，動處水紋開灩灩。
誰知豪家網爾軀，不如飲啄江海隅。
17.02 【樂府雜曲·鼓吹曲辭·艾如張】李賀
錦襜褕，繡襠襦，強強飲啄哺爾雛。隴東臥穟滿風雨，
莫信龍媒隴西去。齊人織網如素空，張在野春平碧中。
網絲漠漠無形影，誤爾觸之傷首紅。艾葉綠花誰翦刻，
中藏禍機不可測。
17.03 【樂府雜曲·鼓吹曲辭·上之回】盧照鄰
回中道路險，蕭關烽候多。五營屯北地，萬乘出西河。
單于拜玉璽，天子按雕戈。振旅汾川曲，秋風橫大歌。
17.04 【樂府雜曲·鼓吹曲辭·上之回】李白
三十六離宮，樓臺與天通。閣道步行月，美人愁煙空。
恩疏寵不及，桃李傷春風。淫樂意何極，金輿向回中。
萬乘出黃道，千旗揚彩虹。前軍細柳北，後騎甘泉東。
豈問渭川老，寧邀襄野童。秋暮瑤池宴，歸來樂未窮。
17.05 【樂府雜曲·鼓吹曲辭·上之回】李賀
上之回，大旗喜。懸虹彗，撻鳳尾。劍匣破，舞蛟龍。
蚩尤死，鼓逢逢。天高慶雷齊墜地，地無驚煙海千里。
17.06 【樂府雜曲·鼓吹曲辭·戰城南】盧照鄰
將軍出紫塞，冒頓在烏貪。笳喧雁門北，陣翼龍城南。
雕弓夜宛轉，鐵騎曉參潭。應須駐白日，爲待戰方酣。
17.07 【樂府雜曲·鼓吹曲辭·戰城南】李白
去年戰桑乾源，今年戰蔥河道。洗兵條支海上波，
放馬天山雪中草。萬里長征戰，三軍盡衰老。
匈奴以殺戮爲耕作，古來唯見白骨黃沙田。
秦家築城備胡處，漢家還有烽火燃。
烽火燃不息，征戰無已時。野戰格鬥死，敗馬號鳴向天悲。
烏鳶啄人腸，銜飛上掛枯樹枝。士卒塗草莽，將軍空爾爲。
乃知兵者是兇器，聖人不得已而用之。
17.08 【樂府雜曲·鼓吹曲辭·戰城南】劉駕
城南征戰多，城北無飢鴉。白骨馬蹄下，誰言皆有家。
城前水聲苦，倏忽流萬古。莫爭城外地，城裏有閒土。
17.09 【樂府雜曲·鼓吹曲辭·戰城南二首】貫休
萬里桑乾傍，茫茫古蕃壤。將軍貌憔悴，撫劍悲年長。
胡兵尚陵逼，久住亦非強。邯鄲少年輩，個個有伎倆。
拖槍半夜去，雪片大如掌。
磧中有陰兵，戰馬時驚蹶。輕猛李陵心，摧殘蘇武節。
黃金鎖子甲，風吹色如鐵。十載不封侯，茫茫向誰說。
17.010 【樂府雜曲·鼓吹曲辭·巫山高】鄭世翼
巫山凌太清，岧嶢類削成。霏霏暮雨合，靄靄朝雲生。
危峯入鳥道，深谷瀉猿聲。別有幽棲客，淹留攀桂情。
17.011 【樂府雜曲·鼓吹曲辭·巫山高二首】沈佺期
巫山峯十二，環合隱昭回。俯眺琵琶峽，平看雲雨臺。
古槎天外倚，瀑水日邊來。何忽啼猿夜，荊王枕蓆開。
神女向高唐，巫山下夕陽。裴回作行雨，婉孌逐荊王。
電影江前落，雷聲峽外長。霽雲無處所，臺館曉蒼蒼。
17.012 【樂府雜曲·鼓吹曲辭·巫山高】盧照鄰
巫山望不極，望望下朝雰。莫辨啼猿樹，徒看神女雲。
驚濤亂水脈，驟雨暗峯文。沾裳即此地，況復遠思君。
17.013 【樂府雜曲·鼓吹曲辭·巫山高】張循之
巫山高不極，沓沓狀奇新。暗谷疑風雨，幽巖若鬼神。
月明三峽曙，潮滿二江春。爲問陽臺夕，應知入夢人。
17.014 【樂府雜曲·鼓吹曲辭·巫山高】劉方平
楚國巫山秀，清猿日夜啼。萬重春樹合，十二碧峯齊。
峽出朝雲下，江來暮雨西。陽臺歸路直，不畏向家迷。
17.015 【樂府雜曲·鼓吹曲辭·巫山高】皇甫冉
巫峽見巴東，迢迢半出空。雲藏神女館，雨到楚王宮。
朝暮泉聲落，寒暄樹色同。清猿不可聽，偏在九秋中。
17.016 【樂府雜曲·鼓吹曲辭·巫山高】李端
巫山十二峯，皆在碧虛中。回合雲藏日，霏微雨帶風。
猿聲寒過水，樹色暮連空。愁向高唐望，清秋見楚宮。
17.017 【樂府雜曲·鼓吹曲辭·巫山高】於濆
何山無朝雲，彼雲亦悠揚。何山無暮雨，彼雨亦蒼茫。
宋玉恃才者，憑雲構高唐。自重文賦名，荒淫歸楚襄。
峨峨十二峯，永作妖鬼鄉。
17.018 【樂府雜曲·鼓吹曲辭·巫山高二首】孟郊
巴山上峽重複重，陽臺碧峭十二峯。荊王獵時逢暮雨，
夜臥高丘夢神女。輕紅流煙溼豔姿，行雲飛去明星稀。
目極魂斷望不見，猿啼三聲淚沾衣。
見盡數萬里，不聞三聲猿。但飛蕭蕭雨，中有亭亭魂。
千載楚襄恨，遺文宋玉言。至今青冥裏，雲結深閨門。
17.019 【樂府雜曲·鼓吹曲辭·巫山高】李賀
碧叢叢，高插天，大江翻瀾神曳煙。楚魂尋夢風颸然，
曉風飛雨生苔錢。瑤姬一去一千年，丁香筇竹啼老猿。
古祠近月蟾桂寒，椒花墜紅溼雲間。
17.020 【樂府雜曲·鼓吹曲辭·巫山高】齊己
巫山高，巫女妖，雨爲暮兮云爲朝，楚王憔悴魂欲銷。
秋猿嗥嗥日將夕，紅霞紫煙凝老壁。千巖萬壑花皆坼，
但恐芳菲無正色。不知今古行人行，幾人經此無秋情。
雲深廟遠不可覓，十二峯頭插天碧。
17.021 【樂府雜曲·鼓吹曲辭·將進酒】李白
君不見黃河之水天上來，奔流到海不復回。
君不見高堂明鏡悲白髮，朝如青絲暮成雪。
人生得意須盡歡，莫使金尊空對月。天生我材必有用，
千金散盡還復來。烹羊宰牛且爲樂，會須一飲三百杯。
岑夫子，丹丘生，將進酒，杯莫停。與君歌一曲，
請君爲我側耳聽。鐘鼓饌玉不足貴，但願長醉不復醒。
古來聖賢皆寂寞，惟有飲者留其名。陳王昔時宴平樂，
斗酒十千恣歡謔。主人何爲言少錢，徑須酤取對君酌。
五花馬，千金裘，呼兒將出換美酒，與爾同銷萬古愁。
17.022 【樂府雜曲·鼓吹曲辭·將進酒】元稹
將進酒，將進酒，酒中有毒鴆主父，言之主父傷主母。
母爲妾地父妾天，仰天俯地不忍言。佯爲僵踣主父前，
主父不知加妾鞭。旁人知妾爲主說，主將淚洗鞭頭血。
推摧主母牽下堂，扶妾遣升堂上牀。將進酒，
酒中無毒令主壽，願主回思歸主母，遣妾如此事主父。
妾爲此事人偶知，自慚不密方自悲。主今顛倒安置妾，
貪天僭地誰不爲。
17.023 【樂府雜曲·鼓吹曲辭·將進酒】李賀
琉璃鍾，琥珀濃，小槽酒滴真珠紅。烹龍炮鳳玉脂泣，
羅屏繡幕圍香風。吹龍笛，擊鼉鼓，皓齒歌，細腰舞。
況是青春日將暮，桃花亂落如紅雨。勸君終日酩酊醉，
酒不到劉伶墳上土。
17.024 【樂府雜曲·鼓吹曲辭·君馬黃】李白
君馬黃，我馬白，馬色雖不同，人心本無隔。
共作遊冶盤，雙行洛陽陌。長劍既照曜，高冠何赩赫。
各有千金裘，俱爲五侯客。猛虎落陷阱，壯夫時屈厄。
相知在急難，獨好亦何益。
17.025 【樂府雜曲·鼓吹曲辭·芳樹】沈佺期
何地早芳菲，宛在長門殿。夭桃色若綬，穠李光如練。
啼鳥弄花疏，遊蜂飲香遍。嘆息春風起，飄零君不見。
17.026 【樂府雜曲·鼓吹曲辭·芳樹】盧照鄰
芳樹本多奇，年華覆在斯。結翠成新幄，開紅滿舊枝。
風歸花歷亂，日度影參差。容色朝朝落，思君君不知。
17.027 【樂府雜曲·鼓吹曲辭·芳樹】徐彥伯
玉花珍簟上，金縷畫屏開。曉月憐箏柱，春風憶鏡臺。
箏柱春風吹曉月，芳樹落花朝暝歇。稿砧刀頭未有時，
攀條拭淚坐相思。
17.028 【樂府雜曲·鼓吹曲辭·芳樹】韋應物
迢迢芳園樹，列映清池曲。對此傷人心，還如故時綠。
風條灑餘靄，露葉承新旭。佳人不再攀，下有往來躅。
17.029 【樂府雜曲·鼓吹曲辭·芳樹】元稹
芳樹已寥落，孤英尤可嘉。可憐團團葉，蓋覆深深花。
遊蜂競攢刺，鬥雀亦紛拏。天生細碎物，不愛好光華。
非無殲殄法，念爾有生涯。春雷一聲發，驚燕亦驚蛇。
清池養神蔡，已復長蝦蟆。雨露貴平施，吾其春草芽。
17.030 【樂府雜曲·鼓吹曲辭·芳樹】羅隱
細蕊慢逐風，暖香閒破鼻。青帝固有心，時時動人意。
去年高枝猶壓地，今年低枝已憔悴。
吾所以見造化之權，變通之理。春夏作頭，秋冬爲尾。
循環反覆無窮已。今生長短同一軌，若使威可以制，
力可以止，秦皇不肯斂手下沙丘，孟賁不合低頭入蒿里。
伊人強猛猶如此，顧我勞生何足恃。但願開素袍，
傾綠蟻，陶陶兀兀大醉於青冥白晝間。任他上是天，
下是地。
17.031 【樂府雜曲·鼓吹曲辭·有所思】沈佺期
君子事行役，再空芳歲期。美人曠延佇，萬里浮雲思。
園槿綻紅豔，郊桑柔綠滋。坐看長夏晚，秋月生羅幃。
17.032 【樂府雜曲·鼓吹曲辭·有所思】李白
我思仙人，乃在碧海之東隅。
海寒多天風，白波連山倒蓬壺。長鯨噴湧不可涉，
撫心茫茫淚如珠。西來青鳥東飛去，願寄一書謝麻姑。
17.033 【樂府雜曲·鼓吹曲辭·有所思】孟郊
桔槔烽火晝不滅，客路迢迢信難越。古鎮刀攢萬片霜，
寒江浪起千堆雪。此時西去定如何，空使南心遠悽切。
17.034 【樂府雜曲·鼓吹曲辭·有所思】盧仝
當時我醉美人家，美人顏色嬌如花。今日美人棄我去，
青樓珠箔天之涯。天涯娟娟常娥月，三五二八盈又缺。
翠眉蟬鬢生別離，一望不見心斷絕。心斷絕，幾千裏，
夢中醉臥巫山雲，覺來淚滴湘江水。湘江兩岸花木深，
美人不見愁人心。含愁更奏綠綺琴，調高弦絕無知音。
美人兮美人，不知爲暮雨兮爲朝雲，相思一夜梅花發，
忽到窗前疑是君。
17.035 【樂府雜曲·鼓吹曲辭·有所思】韋應物
借問江上柳，青青爲誰春。空遊昨日地，不見昨日人。
繚繞萬家井，往來車馬塵。莫道無相識，要非心所親。
17.036 【樂府雜曲·鼓吹曲辭·有所思】劉氏雲
朝亦有所思，暮亦有所思。登樓望君處，藹藹浮雲飛。
浮雲遮卻陽關道，向晚誰知妾懷抱。玉井蒼苔春院深，
桐花落地無人掃。
17.037 【樂府雜曲·鼓吹曲辭·雉子班】李白
辟邪伎作鼓吹驚，雉子班之奏曲成，喔咿振迅欲飛鳴。
扇錦翼，雄風生，雙雌同飲啄，趫悍誰能爭。
乍向草中耿介死，不求黃金籠下生。
天地至廣大，何惜遂物情。善卷讓天子，務光亦逃名。
所貴曠士懷，朗然合太清。
17.038 【樂府雜曲·鼓吹曲辭·臨高臺】褚亮
高臺暫俯臨，飛翼聳輕音。浮光隨日度，漾影逐波深。
迥瞰周平野，開懷暢遠襟。獨此三休上，還傷千歲心。
17.039 【樂府雜曲·鼓吹曲辭·臨高臺】王勃
臨高臺，高臺迢遞絕浮埃，瑤軒綺構何崔嵬，
鸞歌鳳吹清且哀。俯瞰長安道，萋萋御溝草，
斜對甘泉路，蒼蒼茂陵樹。高臺四望同，
帝鄉佳氣鬱蔥蔥。紫閣丹樓紛照曜，璧房錦殿相玲瓏。
東彌長樂觀，西指未央宮。赤城映朝日，綠樹搖春風。
旗亭百隊開新市，甲第千甍分戚里。朱輪翠蓋不勝春，
疊樹層楹相對起。復有青樓大道中，繡戶文窗雕綺櫳。
錦衣晝不襞，羅幃夕未空。歌屏朝掩翠，妝鏡晚窺紅。
爲吾安寶髻，蛾眉罷花叢。狹路塵間黯將暮，
雲間月色明如素。鴛鴦池上兩兩飛，鳳凰樓下雙雙度。
物色正如此，佳期那不顧。銀鞍繡轂盛繁華，
可憐今夜宿倡家。倡家少婦不須嚬，東園桃李片時春。
君看舊日高臺處，柏梁銅雀生黃塵。
17.040 【樂府雜曲·鼓吹曲辭·臨高臺】貫休
涼風吹遠念，使我升高臺。寧知數片雲，不是舊山來。
故人天一涯，久客殊未回。雁來不得書，空寄聲哀哀。
17.041 【樂府雜曲·鼓吹曲辭·黃雀行】莊南傑
穿屋穿牆不知止，爭樹爭巢入營死。林間公子挾彈弓，
一丸致斃花叢裏。小雛黃口未有知，青天不解高高飛。
虞人設網當要路，白日啾嘲禍萬機。
17.042 【樂府雜曲·鼓吹曲辭·釣竿篇】沈佺期
朝日斂紅煙，垂竿向綠川。人疑天上坐，魚似鏡中懸。
避楫時驚透，猜鉤每誤牽。湍危不理轄，潭靜欲留船。
釣玉君徒尚，徵金我未賢。爲看芳餌下，貪得會無全。
17.043 【樂府雜曲·鼓吹曲辭·凱歌六首】岑參
漢將承恩西破戎，捷書先奏未央宮。
天子預開麟閣待，只今誰數貳師功。
官軍西出過樓蘭，營幕傍臨月窟寒。
蒲海曉霜凝劍尾，蔥山夜雪撲旌竿。
鳴笳擂鼓擁回軍，破國平蕃昔未聞。
大夫鵲印搖邊月，天將龍旗掣海雲。
月落轅門鼓角鳴，千羣面縛出蕃城。
洗兵魚海雲迎陣，秣馬龍堆月照營。
蕃軍遙見漢家營，滿谷連山遍哭聲。
萬箭千刀一夜殺，平明流血浸空城。
暮雨旌旗溼未乾，胡塵白草日光寒。
昨夜將軍連曉戰，蕃軍只見馬空鞍。
17.044 【樂府雜曲·鼓吹鐃歌·晉陽武】柳宗元
晉陽武，奮義威。煬之渝，德焉歸。氓畢屠，綏者誰。
皇烈烈，專天機。號以仁，揚其旗。日之升，九土晞。
斥田圻，流洪輝。有其二，翼餘隋。斫梟驁，連熊螭。
枯以肉，勍者羸。后土蕩，玄穹彌。合之育，莽然施。
惟德輔，慶無期。
17.045 【樂府雜曲·鼓吹鐃歌·獸之窮】柳宗元
獸之窮，奔大麓。天厚黃德，狙獷服。
甲之櫜弓，弭矢箙。皇旅靖，敵逾蹙。
自亡其徒，匪予戮。屈贇猛，虔慄慄。
縻以尺組，啖以秩。黎之陽，土茫茫。
富兵戎，盈倉箱。乏者德，莫能享。驅豺兕，授我疆。
17.046 【樂府雜曲·鼓吹鐃歌·戰武牢】柳宗元
戰武牢，動河朔。逆之助，圖掎角。怒鷇麛，抗喬嶽。
翹萌牙，傲霜雹。王謀內定，申掌握。鋪施芟夷，
二主縛。憚華戎，廓封略。命之瞢，卑以斫。歸有德，
唯先覺。
17.047 【樂府雜曲·鼓吹鐃歌·涇水黃】柳宗元
涇水黃，隴野茫。負太白，騰天狼。有鳥鷙立，羽翼張。
鉤喙決前，鉅趯傍；怒飛飢嘯，翾不可當。老雄死，
子復良。巢岐飲渭，肆翱翔。頓地紘，提天綱。
列缺掉幟，招搖耀鋩。鬼神來助，夢嘉祥。腦塗原野，
魂飛揚。星辰復，恢一方。
17.048 【樂府雜曲·鼓吹鐃歌·奔鯨沛】柳宗元
奔鯨沛，蕩海垠。吐霓翳日，腥浮雲。帝怒下顧，
哀墊昏。授以神柄，推元臣。手援天矛，截修鱗。
披攘蒙霿，開海門。地平水靜，浮天垠。羲和顯耀，
乘清氛。赫炎溥暢，融大鈞。
17.049 【樂府雜曲·鼓吹鐃歌·苞枿】柳宗元
苞枿【黑對】矣，惟根之蟠。彌巴蔽荊，負南極以安。
曰我舊梁氏，輯綏艱難。江漢之阻，都邑固以完。
聖人作，神武用，有臣勇智，奮不以衆。投跡死地，
謀猷縱。化敵爲家，慮則中。浩浩海裔，不威而同。
系縲降王，定厥功。澶漫萬里，宣唐風。蠻夷九譯，
鹹來從。凱旋金奏，象形容。震赫萬國，罔不龔。
17.050 【樂府雜曲·鼓吹鐃歌·河右平】柳宗元
河右澶漫，頑爲之魁。王師如雷震，崑崙以頹。
上聾下聰，驁不可回。助仇抗有德，惟人之災。
乃潰乃奮，執縛歸厥命。萬室蒙其仁，一夫則病。
濡以鴻澤，皇之聖。威畏德懷，功以定。順之於理，
物鹹遂厥性。
17.051 【樂府雜曲·鼓吹鐃歌·鐵山碎】柳宗元
鐵山碎，大漠舒。二虜勁，連穹廬。背北海，專坤隅。
歲來侵邊，或傅于都。天子命元帥，奮其雄圖。
破定襄，降魁渠。窮竟窟宅，斥餘吾。百蠻破膽，
邊氓蘇。威武輝耀，明鬼區。利澤彌萬祀，功不可逾。
官臣拜手，惟帝之謨。
17.052 【樂府雜曲·鼓吹鐃歌·靖本邦】柳宗元
本邦伊晉，惟時不靖。根柢之搖，枝葉攸病。
守臣不任，勩於神聖。惟鉞之興，翦焉則定。
洪惟我理，式和以敬。羣頑既夷，庶績鹹正。
皇謨載大，惟人之慶。
17.053 【樂府雜曲·鼓吹鐃歌·吐谷渾】柳宗元
吐谷渾盛強，背西海以誇。歲侵擾我疆，退匿險且遐。
帝謂神武師，往徵靖皇家。烈烈旆其旗，熊虎雜龍蛇。
王旅千萬人，銜枚默無譁。束刃逾山徼，張翼縱漠沙。
一舉刈羶腥，屍骸積如麻。除惡務本根，況敢遺萌芽。
洋洋西海水，威命窮天涯。系虜來王都，犒樂窮休嘉。
登高望還師，竟野如春華。行者靡不歸，親戚讙要遮。
凱旋獻清廟，萬國思無邪。
17.054 【樂府雜曲·鼓吹鐃歌·高昌】柳宗元
麴氏雄西北，別絕臣外區。既恃遠且險，縱傲不我虞。
烈烈王者師，熊螭以爲徒。龍旂翻海浪，馹騎馳坤隅。
賁育搏嬰兒，一掃不復餘。平沙際天極，但見黃雲驅。
臣靖執長纓，智勇伏囚拘。文皇南面坐，夷狄千羣趨。
鹹稱天子神，往古不得俱。獻號天可汗，以覆我國都。
兵戎不交害，各保性與軀。
17.055 【樂府雜曲·鼓吹鐃歌·東蠻】柳宗元
東蠻有謝氏，冠帶理海中。已言我異世，雖聖莫能通。
王卒如飛翰，鵬鶱駭羣龍。轟然自天墜，乃信神武功。
系虜君臣人，累累來自東。無思不服從，唐業如山崇。
百辟拜稽首，鹹願圖形容。如周王會書，永永傳無窮。
睢盱萬狀乖，咿嗢九譯重。廣輪撫四海，浩浩知皇風。
歌詩鐃鼓間，以壯我元戎。
