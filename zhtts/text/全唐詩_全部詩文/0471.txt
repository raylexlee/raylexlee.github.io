第465卷 楊衡
465.01 【盧十五竹亭送侄偁歸山】楊衡
落葉寒擁壁，清霜夜沾石。正是憶山時，復送歸山客。
殷勤一尊酒，曉月當窗白。
465.02 【旅次江亭】楊衡
扣舷不能寐，皓露清衣襟。彌傷孤舟夜，遠結萬里心。
幽興惜瑤草，素懷寄鳴琴。三奏月初上，寂寥寒江深。
465.03 【賦得夜雨滴空階送魏秀才】楊衡
委檐方滴滴，沾紅復灑綠。醉聽乍朦朧，愁聞多斷續。
始兼泉向細，稍雜更聲促。百慮自縈心，況有人如玉。
465.04 【徵人】楊衡
西風屢鳴雁，東郊未升日。繁煙幕幕昏，暗騎蕭蕭出。
望雲愁玉塞，眠月想蕙質。借問露沾衣，何如香滿室。
465.05 【遊陸先生故巖居】楊衡
獨壑臨萬嶂，蒼苔絕行跡。仰窺猿掛樹，俯對鶴巢石。
上有一巖屋，相傳靈人宅。深林無陽暉，幽水轉鮮碧。
拾薪遇遺鼎，探穴得古籍。結念候雲興，燒香坐終夕。
465.06 【題玄和師仙藥室】楊衡
山邊蕭寂室，石掩浮雲扃。繞室微有路，松煙深冥冥。
入松汲寒水，對鶴問仙經。石几香未盡，水花風欲零。
何年去華表，幾度窮蒼冥。卻顧宦遊子，眇如霜中螢。
465.07 【宿陸氏齋賦得殘燈詩】楊衡
殷勤照永夜，屬思未成眠。餘輝含薄霧，落燼迸空筵。
誰比秦樓曉，緘愁別幌前。
465.08 【夷陵郡內敘別】楊衡
禮娶嗣明德，同牢夙所欽。況蒙生死契，豈顧蓬蒿心。
雁幣任野薄，恩愛緣義深。同聲若鼓瑟，合韻似鳴琴。
將迓空未立，就贅意難任。皎月託言誓，滄波信浮沉。
荊臺理晨轍，巫渚疑宵襟。憫憫百慮起，回回萬恨深。
候更促徒侶，先曉徹夜禽。燈綵凝寒風，蟬思噪密林。
留念同心帶，贈遠芙蓉簪。撫懷極投漆，感物重黃金。
分鸞豈遐阻，別劍念相尋。倘甘蓬戶賤，願俟故山岑。
465.09 【將之荊州南與張伯剛馬惣鍾陵夜別】楊衡
荊臺別路長，密緒分離狀。莫訴杯來促，更籌屢已倡。
燭花侵霧暗，瑟調寒風亮。誰念曉帆開，默睇參差浪。
465.010 【經端溪峽中】楊衡
陰岸東流水，上有微風生。素羽漾翠澗，碧苔敷丹英。
重林宿雨晦，遠岫孤霞明。飛猱相攀牽，白雲亂縱橫。
有客溯輕楫，閱勝匪羈程。逍遙一息間，糞土五侯榮。
搴茗庶蠲熱，漱泉聊析酲。寄言絲竹者，詎識松風聲。
465.011 【南海苦雨，寄贈王四侍御】楊衡
炎風雜海氣，暑雨每成霖。塗泥親杖屨，苔蘚漬衣襟。
念近劇懷遠，涉淺定知深。暗溝夜滴滴，荒庭晝霪霪。
折簡展離曠，理徑俟招尋。處陰誠多慘，況乃觸隅禽。
465.012 【秋夜閒居，即事寄廬山鄭員外、蜀郡符處士】楊衡
憂思繁未整，良辰會無由。引領遲佳音，星紀屢以周。
蓬閬絕華耀，況乃處窮愁。墜葉寒擁砌，燈火夜悠悠。
開琴弄清弦，窺月俯澄流。冉冉鴻雁度，蕭蕭帷箔秋。
悵懷石門詠，緬慕碧雞遊。彷彿蒙顏色，崇蘭隱芳洲。
465.013 【寄贈田倉曹灣】楊衡
芳蘭媚庭除，灼灼紅英舒。身爲陋巷客，門有絳轅車。
朝覽夷胡傳，暮習潁陽書。盻雲高羽翼，待賈蘊璠璵。
纓弁雖雲阻，音塵豈復疏。若因風雨晦，應念寂寥居。
465.014 【詠春色】楊衡
靄靄復濛濛，非霧滿晴空。密添宮柳翠，暗泄路桃紅。
縈絲光乍失，緣隙影才通。夕迷鴛枕上，朝漫綺弦中。
促駟馳香陌，勞鶯轉豔叢。可憐腸斷望，並在洛城東。
465.015 【送春】楊衡
三月三十日，春歸日復暮。惆悵問春風，明朝應不住。
送春曲江上，眷眷東西顧。但見撲水花，紛紛不知數。
人生似行客，兩足無停步。日日進前程，前程幾多路。
兵刃與水火，儘可違之去。惟有老到來，人間無避處。
感時良未已，獨倚池南樹。今日送春心，心如別親故。
465.016 【遊峽山寺】楊衡
結構天南畔，勝絕固難儔。幸蒙時所漏，遂得恣閒遊。
路石蔭松蓋，檻藤維鶴舟。雨霽花木潤，風和景氣柔。
寶殿敞丹扉，靈幡垂絳旒。照曜芙蓉壺，金人居上頭。
翔禽拂危剎，落日避層樓。端溪瀰漫駛，曲澗潺湲流。
高居何重沓，登覽自夷猶。煙霞無隱態，巖洞詎遺幽。
奔駟非久耀，馳波肯暫留。會從香火緣，滅跡此山丘。
465.017 【宿陟岵寺雲律師院】楊衡
像宇鬱參差，寶林疏復密。中有彌天子，燃燈坐虛室。
心證紅蓮喻，跡羈青眼律。玉爐揚翠煙，金經開縹帙。
肆陳堅固學，破我夢幻質。碧水灑塵纓，涼扇當夏日。
宿禽詎相保，迸火煙欲失。願回戚促勞，趨隅事休逸。
465.018 【秋夜桂州宴送鄭十九侍御】楊衡
秋至觸物愁，況當離別筵。短歌銷夜燭，繁緒遍高弦。
桂水舟始泛，蘭堂榻詎懸。一杯勾離阻，三載奉周旋。
鴉噪更漏颯，露濡風景鮮。斯須不共此，且爲更留連。
465.019 【九日陪樊尚書龍山宴集】楊衡
孟嘉從宴地，千乘復登臨。緣危陟高步，憑曠寫幽襟。
黃花玩初馥，翠物喜盈斟。雲雜組繡色，樂和山水音。
旆搖秋吹急，筵卷夕光沉。都人瞻騎火，猶知隔寺深。
465.020 【江陵送客歸河北】楊衡
遠客歸故里，臨路結裴回。山長水復闊，無因重此來。
聊將歌一曲，送子手中杯。
465.021 【送鄭丞之羅浮中習業】楊衡
百年泛飄忽，萬事系衰榮。高鴻脫矰繳，達士去簪纓。
始從天目遊，復作羅浮行。雲臥石林密，月窺花洞明。
全形在氣和，習默憑境清。夙祕絳囊訣，屢投金簡名。
鍾管促離觴，煙霞隨去程。何當真府內，重得款平生。
465.022 【送王秀才往安南】楊衡
君爲蹈海客，客路誰諳悉。鯨度乍疑山，雞鳴先見日。
所嗟回棹晚，倍結離情密。無貪合浦珠，念守江陵橘。
465.023 【送公孫器自桂林歸蜀】楊衡
桂林淺復碧，潺湲半露石。將乘觸物舟，暫駐飛空錫。
蜀鄉異青眼，蓬戶高朱戟。風度杳難尋，雲飄詎留跡。
舊戶閒花草，馴鴿傍檐隙。揮手共忘懷，日墮千山夕。
465.024 【贈羅浮易鍊師】楊衡
海上多仙嶠，靈人信長生。榮衛冰雪姿，咽嚼日月精。
默書絳符遍，晦步鬥文成。翠發披肩長，金蓋凌風輕。
曉籟息塵響，天雞叱幽聲。碧樹來戶陰，丹霞照窗明。
焚香叩虛寂，稽首回太清。鸞鷺振羽儀，飛翻拂旆旌。
左挹玉泉液，右搴雲芝英。念得參龍駕，攀天度赤城。
465.025 【登紫霄峯贈黃仙師】楊衡
紫霄不可涉，靈峯信穹崇。下有瓊樹枝，上有翠發翁。
雞鳴秋漢側，日出紅霞中。璨璨真仙子，執旄爲侍童。
焚香杳忘言，默唸合太空。世華徒熠耀，虛室自朦朧。
雲飛瓊瑤圃，龜息芝蘭叢。玉籙掩不開，天窗微微風。
茲焉悟佳旨，塵境亦幽通。浩渺臨廣津，永用挹無窮。
465.026 【烏啼曲】楊衡
可憐楊葉復楊花，雪淨煙深碧玉家。烏棲不定枝條弱，
城頭夜半聲啞啞。浮萍流蕩門前水，任罥芙蓉莫浣紗。
465.027 【白紵歌二首】楊衡
玉纓翠佩雜輕羅，香汗微漬朱顏酡。爲君起唱白紵歌，
清聲嫋雲繁思多，凝笳哀瑟時相和。金壺半傾芳夜促，
梁塵霏霏暗紅燭。令君安坐聽終曲，墜葉飄花難再復。
躡珠履，步瓊筵，輕身起舞紅燭前。芳姿豔態妖且妍，
回眸轉袖暗催弦。涼風蕭蕭漏水急，月華泛豔紅蓮溼，
牽裙攬帶翻成泣。
465.028 【長門怨】楊衡
絲聲繁兮管聲急，珠簾不捲風吹入。萬遍凝愁枕上聽，
千回候命花間立。望望昭陽信不來。回眸獨掩紅巾泣。
465.029 【寄徹公】楊衡
北風吹霜霜月明，荷葉枯盡越水清。
別來幾度龍宮宿，雪山童子應相逐。
465.030 【哭李象】楊衡
白雞黃犬不將去，寂寞空餘葬時路。草死花開年復年，
後人知是何人墓。憶君思君獨不眠，夜寒月照青楓樹。
465.031 【宿云溪觀，賦得秋燈引送客】楊衡
雲房寄宿秋夜客，一燈熒熒照虛壁。蟲聲呼客客未眠，
幾人語話清景側。不可離別愁紛多，秋燈秋燈奈別何。
465.032 【採蓮曲】楊衡
凝鮮霧渚夕，陽豔綠波風。魚遊乍散藻，露重稍欹紅。
楚客傷暮節，吳娃泣敗叢。促令芳本固，寧望雪霜中。
465.033 【他鄉七夕】楊衡
漢渚常多別，山橋忽重遊。向雲迎翠輦，當月拜珠旒。
寢幌凝宵態，妝奩閉曉愁。不堪鳴杼日，空對白榆秋。
465.034 【春日偶題】楊衡
何處春先到，橋東水北亭。凍花開未得，冷酒酌難醒。
就日移輕榻，遮風展小屏。更無人勸飲，鶯語漸叮嚀。
465.035 【題山寺】楊衡
千峯白露後，雲壁掛殘燈。曙色海邊日，經聲松下僧。
意閒門不閉，年去水空澄。稽首如何問，森羅盡一乘。
465.036 【廣州石門寺重送李尚赴朝，時兼宗正卿】楊衡
象闕趨雲陛，龍宮憩石門。清鐃猶啓路，黃髮重攀轅。
藻變朝天服，珠懷委地言。那令蓬蒿客，茲席未離尊。
465.037 【送孔周之南海謁王尚書】楊衡
泛棹若流萍，桂寒山更青。望雲生碧落，看日下滄溟。
潮盡收珠母，沙閒拾翠翎。自趨龍戟下，再爲誦芳馨。
465.038 【冬夜舉公房送崔秀才歸南陽】楊衡
聞君動徵棹，犯夜故來尋。強置一尊酒，重款百年心。
燈白霜氣冷，室虛松韻深。南陽三顧地，幸偶價千金。
465.039 【送陳房謁撫州周使君】楊衡
匡山一畝宮，尚有桂蘭叢。鑿壁年雖異，穿楊志幸同。
貌羸緣塞苦，道蹇爲囊空。去謁臨川守，因憐鶴在籠。
465.040 【山齋獨宿贈晏上人】楊衡
幢幢雲樹秋，黃葉下山頭。蟲響夜難度，夢閒神不遊。
窗燈寒幾盡，簾雨曉階愁。何以禪棲客，灰心在沃州。
465.041 【桂州與陳羽念別】楊衡
慘慼損志抱，因君時解顏。重嘆今夕會，覆在幾夕間。
碧桂水連海，蒼梧雲滿山。茫茫從此去，何路入秦關。
465.042 【經趙處士居】楊衡
雲居避世客，發白習儒經。有地水空綠，無人山自青。
廢梁悲逝水，臥木思荒庭。向夕霏煙斂，徒看處士星。
465.043 【病中赴袁州次香館】楊衡
病輿憩上館，繚繞向山隅。荒葛漫欹壁，幽禽啄朽株。
力微怯升降，意欲結踟躇。誰能挹香水，一爲濯煩紆。
465.044 【送人流雷州】楊衡
逐客指天涯，人間此路賒。地圖經大庾，水驛過長沙。
臘月雷州雨，秋風桂嶺花。不知荒徼外，何處有人家。
465.045 【送徹公】楊衡
白首年空度，幽居俗豈知。敗蕉依晚日，孤鶴立秋墀。
久客何由造，禪門不可窺。會同塵外友，齋沐奉威儀。
465.046 【贈廬山道士】楊衡
寂寥高室古松寒，松下仙人字委鸞。頭垂白髮朝鳴磬，
手把青芝夜繞壇。物像自隨塵外滅，真源長向性中看。
悠悠萬古皆如此，秋比松枝春比蘭。
465.047 【賦得直如朱絲絃】楊衡
寂寞瑤琴上，深知直者情。幸傳朱鷺曲，那止素絲名。
瑞草人空仰，王言世久行。大方聞正位，樂府動清聲。
文武音初合，宮商調屢更。誰能向機杼，終日泣無成。
465.048 【早春即事】楊衡
眼重朝眠足，頭輕宿醉醒。陽光滿前戶，雪水半中庭。
候變隨天氣，春生逐地形。北檐梅晚白，東岸柳先青。
蔥壟抽羊角，松巢墮鶴翎。老來詩更拙，吟罷少人聽。
465.049 【題花樹】楊衡
都無看花意，偶到樹邊來。可憐枝上色，一一爲愁開。
465.050 【宿吉祥寺寄廬山隱者】楊衡
風鳴雲外鍾，鶴宿千年松。相思杳不見，月出山重重。
465.051 【邊思】楊衡
蘇武節旄盡，李陵音信稀。梅當隴上發，人向隴頭歸。
465.052 【夜半步次古城】楊衡
茫茫死復生，惟有古時城。夜半無鳥雀，花枝當月明。
465.053 【春夢】楊衡
空庭日照花如錦，紅妝美人當晝寢。
傍人不知夢中事，唯見玉釵時墜枕。
465.054 【宿青牛谷】楊衡
隨雲步入青牛谷，青牛道士留我宿。
可憐夜久月明中，唯有壇邊一枝竹。
465.055 【槿（一作戎昱詩）】楊衡
自用金錢買槿栽，二年方始一花開。
憐紅未許家人見，胡蝶爭知早到來。
465.056 【九日】楊衡
黃菊紫菊傍籬落，摘菊泛酒愛芳新。
不堪今日望鄉意，強插茱萸隨衆人。
465.057 【仙女詞】楊衡
玉京初侍紫皇君，金縷鴛鴦滿絳裙。
仙宮一閉無消息，遙結芳心向碧雲。
465.058 【句】楊衡
賢人處霄漢，荒澤自耕耘。
隴首降時雨，雷聲出夏雲。（答崔錢二補闕見《詩式》）
一一鶴聲飛上天。（見《紀事》）
