第647卷 胡曾
647.01 【草檄答南蠻有詠】胡曾
辭天出塞陣雲空，霧卷霞開萬里通。親受虎符安宇宙，
誓將龍劍定英雄。殘霜敢冒高懸日，秋葉爭禁大段風。
爲報南蠻須屏跡，不同蜀將武侯功。
647.02 【寒食都門作】胡曾
二年寒食住京華，寓目春風萬萬家。金絡馬銜原上草，
玉顏人折路傍花。軒車競出紅塵合，冠蓋爭回白日斜。
誰念都門兩行淚，故園寥落在長沙。
647.03 【薄命妾】胡曾
阿嬌初失漢皇恩，舊賜羅衣亦罷薰。倚枕夜悲金屋雨，
捲簾朝泣玉樓雲。宮前葉落鴛鴦瓦，架上塵生翡翠裙。
龍騎不巡時漸久，長門空掩綠苔紋。
647.04 【獨不見】胡曾
玉關一自有氛埃，年少從軍竟未回。門外塵凝張樂榭，
水邊香滅按歌臺。窗殘夜月人何處，簾卷春風燕復來。
萬里寂寥音信絕，寸心爭忍不成灰。
647.05 【交河塞下曲】胡曾
交河冰薄日遲遲，漢將思家感別離。塞北草生蘇武泣，
隴西雲起李陵悲。曉侵雉堞烏先覺，春入關山雁獨知。
何處疲兵心最苦，夕陽樓上笛聲時。
647.06 【車遙遙】胡曾
自從車馬出門朝，便入空房守寂寥。玉枕夜殘魚信絕，
金鈿秋盡雁書遙。臉邊楚雨臨風落，頭上春雲向日銷。
芳草又衰還不至，碧天霜冷轉無憀。
647.07 【早發潛水驛謁郎中員外】胡曾
半牀秋月一聲雞，萬里行人費馬蹄。青野霧銷凝晉洞，
碧山煙散避秦溪。樓臺稍辨烏城外，更漏微聞鶴柱西。
已是大仙憐後進，不應來向武陵迷。
647.08 【贈漁者】胡曾
不愧人間萬戶侯，子孫相繼老扁舟。往來南越諳鮫室，
生長東吳識蜃樓。自爲釣竿能遣悶，不因萱草解銷憂。
羨君獨得逃名趣，身外無機任白頭。
647.09 【自嶺下泛鷁到清遠峽作】胡曾
乘船浮鷁下韶水，絕境方知在嶺南。薜荔雨餘山自黛，
蒹葭煙盡島如藍。旦遊蕭帝新松寺，夜宿嫦娥桂影潭。
不爲篋中書未獻，便來茲地結茅庵。
647.010 【題周瑜將軍廟】胡曾
共說生前國步難，山川龍戰血漫漫。交鋒魏帝旌旂退，
委任君王社稷安。庭際雨餘春草長，廟前風起晚光殘。
功勳碑碣今何在，不得當時一字看。
647.011 【詠史詩·烏江】胡曾
爭帝圖王勢已傾，八千兵散楚歌聲。
烏江不是無船渡，恥向東吳再起兵。
647.012 【詠史詩·章華臺】胡曾
茫茫衰草沒章華，因笑靈王昔好奢。
臺土未乾簫管絕，可憐身死野人家。
647.013 【詠史詩·細腰宮】胡曾
楚王辛苦戰無功，國破城荒霸業空。
唯有青春花上露，至今猶泣細腰宮。
647.014 【詠史詩·沙苑】胡曾
馮翊南邊宿霧開，行人一步一裴回。
誰知此地凋殘柳，盡是高歡敗後栽。
647.015 【詠史詩·石城】胡曾
古郢雲開白雪樓，漢江還繞石城流。
何人知道寥天月，曾向朱門送莫愁。
647.016 【詠史詩·荊山】胡曾
抱玉巖前桂葉稠，碧谿寒水至今流。
空山落日猿聲叫，疑是荊人哭未休。
647.017 【詠史詩·陽臺】胡曾
楚國城池颯已空，陽臺雲雨過無蹤。
何人更有襄王夢，寂寂巫山十二重。
647.018 【詠史詩·居延】胡曾
漠漠平沙際碧天，問人云此是居延。
停驂一顧猶魂斷，蘇武爭禁十九年。
647.019 【詠史詩·沛宮】胡曾
漢高辛苦事幹戈，帝業興隆俊傑多。
猶恨四方無壯士，還鄉悲唱大風歌。
647.020 【詠史詩·金谷園】胡曾
一自佳人墜玉樓，繁華東逐洛河流。
唯餘金谷園中樹，殘日蟬聲送客愁。
647.021 【詠史詩·湘川】胡曾
虞舜南捐萬乘君，靈妃揮涕竹成紋。
不知精魄遊何處，落日瀟湘空白雲。
647.022 【詠史詩·夷門】胡曾
六龍冉冉驟朝昏，魏國賢才杳不存。
唯有侯嬴在時月，夜來空自照夷門。
647.023 【詠史詩·黃金臺】胡曾
北乘羸馬到燕然，此地何人復禮賢。
若問昭王無處所，黃金臺上草連天。
647.024 【詠史詩·夷陵】胡曾
夷陵城闕倚朝雲，戰敗秦師縱火焚。
何事三千珠履客，不能西御武安君。
647.025 【詠史詩·漢江】胡曾
漢江一帶碧流長，兩岸春風起綠楊。
借問膠船何處沒，欲停蘭棹祀昭王。
647.026 【詠史詩·蒼梧】胡曾
有虞龍駕不西還，空委簫韶洞壑間。
無計得知陵寢處，愁雲長滿九疑山。
647.027 【詠史詩·陳宮】胡曾
陳國機權未可涯，如何後主恣嬌奢。
不知即入宮中井，猶自聽吹玉樹花。
647.028 【詠史詩·南陽】胡曾
世亂英雄百戰餘，孔明方此樂耕鋤。
蜀王不自垂三顧，爭得先生出舊廬。
647.029 【詠史詩·即墨】胡曾
即墨門開縱火牛，燕師營裏血波流。
固存不得田單術，齊國尋成一土丘。
647.030 【詠史詩·渭濱】胡曾
岸草青青渭水流，子牙曾此獨垂釣。
當時未入非熊兆，幾向斜陽嘆白頭。
647.031 【詠史詩·五湖】胡曾
東上高山望五湖，雪濤煙浪起天隅。
不知范蠡乘舟後，更有功臣繼踵無。
647.032 【詠史詩·易水】胡曾
一旦秦皇馬角生，燕丹歸北送荊卿。
行人慾識無窮恨，聽取東流易水聲。
647.033 【詠史詩·長平】胡曾
長平瓦震武安初，趙卒俄成戲鼎魚。
四十萬人俱下世，元戎何用讀兵書。
647.034 【詠史詩·西園】胡曾
月滿西園夜未央，金風不動鄴天涼。
高情公子多秋興，更領詩人入醉鄉。
647.035 【詠史詩·長沙】胡曾
江上南風起白蘋，長沙城郭異鹹秦。
故鄉猶自嫌卑溼，何況當時賦鵩人。
647.036 【詠史詩·圯橋】胡曾
廟算張良獨有餘，少年逃難下邳初。
逡巡不進泥中履，爭得先生一卷書。
647.037 【詠史詩·銅雀臺】胡曾
魏武龍輿逐逝波，高臺空按望陵歌。
遏雲聲絕悲風起，翻向樽前泣翠娥。
647.038 【詠史詩·東晉】胡曾
石頭城下浪崔嵬，風起聲疑出地雷。
何事苻堅太相小，欲投鞭策過江來。
647.039 【詠史詩·吳江】胡曾
子胥今日委東流，吳國明朝亦古丘。
大笑夫差諸將相，更無人解守蘇州。
647.040 【詠史詩·函谷關】胡曾
寂寂函關鎖未開，田文車馬出秦來。
朱門不養三千客，誰爲雞鳴得放回。
647.041 【詠史詩·武關】胡曾
戰國相持竟不休，武關才掩楚王憂。
出門若取靈均語，豈作咸陽一死囚。
647.042 【詠史詩·垓下】胡曾
拔山力盡霸圖隳，倚劍空歌不逝騅。
明月滿營天似水，那堪回首別虞姬。
647.043 【詠史詩·郴縣】胡曾
義帝南遷路入郴，國亡身死亂山深。
不知埋恨窮泉後，幾度西陵片月沉。
647.044 【詠史詩·東海】胡曾
東巡玉輦委泉臺，徐福樓船尚未回。
自是祖龍先下世，不關無路到蓬萊。
647.045 【詠史詩·故宜城】胡曾
武安南伐勒秦兵，疏鑿功將夏禹並。
誰謂長渠千載後，水流猶入故宜城。
647.046 【詠史詩·成都】胡曾
杜宇曾爲蜀帝王，化禽飛去舊城荒。
年年來叫桃花月，似向春風訴國亡。
647.047 【詠史詩·檀溪】胡曾
三月襄陽綠草齊，王孫相引到檀溪。
的盧何處埋龍骨，流水依前繞大堤。
647.048 【詠史詩·青冢】胡曾
玉貌元期漢帝招，誰知西嫁怨天驕。
至今青冢愁雲起，疑是佳人恨未銷。
647.049 【詠史詩·李陵臺】胡曾
北入單于萬里疆，五千兵敗滯窮荒。
英雄不伏蠻夷死，更築高臺望故鄉。
647.050 【詠史詩·河梁】胡曾
漢家英傑出皇都，攜手河梁話入胡。
不是子卿全大節，也應低首拜單于。
647.051 【詠史詩·軹道】胡曾
漢祖西來秉白旄，子嬰宗廟委波濤。
誰憐君有翻身術，解向秦宮殺趙高。
647.052 【詠史詩·漢宮】胡曾
明妃遠嫁泣西風，玉箸雙垂出漢宮。
何事將軍封萬戶，卻令紅粉爲和戎。
647.053 【詠史詩·豫讓橋】胡曾
豫讓酬恩歲已深，高名不朽到如今。
年年橋上行人過，誰有當時國士心。
647.054 【詠史詩·華亭】胡曾
陸機西沒洛陽城，吳國春風草又青。
惆悵月中千歲鶴，夜來猶爲唳華亭。
647.055 【詠史詩·東山】胡曾
五馬南浮一化龍，謝安入相此山空。
不知攜妓重來日，幾樹鶯啼谷口風。
647.056 【詠史詩·殺子谷】胡曾
舉國賢良盡淚垂，扶蘇屈死樹邊時。
至今谷口泉嗚咽，猶似秦人恨李斯。
647.057 【詠史詩·馬陵】胡曾
墜葉蕭蕭九月天，驅兵獨過馬陵前。
路傍古木蟲書處，記得將軍破敵年。
647.058 【詠史詩·玉門關】胡曾
西戎不敢過天山，定遠功成白馬閒。
半夜帳中停燭坐，唯思生入玉門關。
647.059 【詠史詩·滹沱河】胡曾
光武經營業未興，王郎兵革正憑陵。
須知後漢功臣力，不及滹沱一片冰。
647.060 【詠史詩·黃河】胡曾
博望沉埋不復旋，黃河依舊水茫然。
沿流欲共牛郎語，只得靈槎送上天。
647.061 【詠史詩·鳳凰臺】胡曾
秦娥一別鳳凰臺，東入青冥更不回。
空有玉簫千載後，遺聲時到世間來。
647.062 【詠史詩·五丈原】胡曾
蜀相西驅十萬來，秋風原下久裴回。
長星不爲英雄住，半夜流光落九垓。
647.063 【詠史詩·平城】胡曾
漢帝西征陷虜塵，一朝圍解議和親。
當時已有吹毛劍，何事無人殺奉春。
647.064 【詠史詩·汴水】胡曾
千里長河一旦開，亡隋波浪九天來。
錦帆未落干戈起，惆悵龍舟更不回。
647.065 【詠史詩·蘭臺宮】胡曾
遲遲春日滿長空，亡國離宮蔓草中。
宋玉不憂人事變，從遊那賦大王風。
647.066 【詠史詩·金牛驛】胡曾
山嶺千重擁蜀門，成都別是一乾坤。
五丁不鑿金牛路，秦惠何由得併吞。
647.067 【詠史詩·望思臺】胡曾
太子銜冤去不回，臨皋從築望思臺。
至今漢武銷魂處，猶有悲風木上來。
647.068 【詠史詩·邯鄲】胡曾
曉入邯鄲十里春，東風吹下玉樓塵。
青娥莫怪頻含笑，記得當年失步人。
647.069 【詠史詩·箕山】胡曾
寂寂箕山春復秋，更無人到此溪頭。
棄瓢巖畔中宵月，千古空聞屬許由。
647.070 【詠史詩·會稽山】胡曾
越王兵敗已山棲，豈望全生出會稽。
何事夫差無遠慮，更開羅網放鯨鯢。
647.071 【詠史詩·不周山】胡曾
共工爭帝力窮秋，因此捐生觸不周。
遂使世間多感客，至今哀怨水東流。
647.072 【詠史詩·虞坂】胡曾
悠悠虞坂路欹斜，遲日和風簇野花。
未省孫陽身沒後，幾多騏驥困鹽車。
647.073 【詠史詩·秦庭】胡曾
楚國君臣草莽間，吳王戈甲未東還。
包胥不動咸陽哭，爭得秦兵出武關。
647.074 【詠史詩·延平津】胡曾
延平津路水溶溶，峭壁巍岑一萬重。
昨夜七星潭底見，分明神劍化爲龍。
647.075 【詠史詩·瑤池】胡曾
阿母瑤池宴穆王，九天仙樂送瓊漿。
漫矜八駿行如電，歸到人間國已亡。
647.076 【詠史詩·銅柱】胡曾
一柱高標險塞垣，南蠻不敢犯中原。
功成自合分茅土，何事翻銜薏苡冤。
647.077 【詠史詩·關西】胡曾
楊震幽魂下北邙，關西蹤跡遂荒涼。
四知美譽留人世，應與乾坤共久長。
647.078 【詠史詩·高陽池】胡曾
古人未遇即銜杯，所貴愁腸得酒開。
何事山公持玉節，等閒深入醉鄉來。
647.079 【詠史詩·瀘水】胡曾
五月驅兵入不毛，月明瀘水瘴煙高。
誓將雄略酬三顧，豈憚徵蠻七縱勞。
647.080 【詠史詩·細柳營】胡曾
文帝鑾輿勞北征，條侯此地整嚴兵。
轅門不峻將軍令，今日爭知細柳營。
647.081 【詠史詩·葉縣】胡曾
葉公丘墓已塵埃，雲矗崇墉亦半摧。
借問往年龍見日，幾多風雨送將來。
647.082 【詠史詩·杜郵】胡曾
自古功成禍亦侵，武安冤向杜郵深。
五湖煙月無窮水，何事遷延到陸沉。
647.083 【詠史詩·柯亭】胡曾
一宿柯亭月滿天，笛亡人沒事空傳。
中郎在世無甄別，爭得名垂爾許年。
647.084 【詠史詩·葛陂】胡曾
長房回到葛陂中，人已登真竹化龍。
莫道神仙難頓學，嵇生自是不遭逢。
647.085 【詠史詩·博浪沙】胡曾
嬴政鯨吞六合秋，削平天下虜諸侯。
山東不是無公子，何事張良獨報仇。
647.086 【詠史詩·隴西】胡曾
乘春來到隴山西，隗氏城荒碧草齊。
好笑王元不量力，函關那受一丸泥。
647.087 【詠史詩·白帝城】胡曾
蜀江一帶向東傾，江上巍峨白帝城。
自古山河歸聖主，子陽虛共漢家爭。
647.088 【詠史詩·牛渚】胡曾
溫嶠南歸輟棹晨，燃犀牛渚照通津。
誰知萬丈洪流下，更有朱衣躍馬人。
647.089 【詠史詩·朝歌】胡曾
長嗟墨翟少風流，急管繁弦似寇仇。
若解聞韶知肉味，朝歌欲到肯回頭。
647.090 【詠史詩·谷口】胡曾
一旦天真逐水流，虎爭龍戰爲諸侯。
子真獨有煙霞趣，谷口耕鋤到白頭。
647.091 【詠史詩·武陵溪】胡曾
一溪春水徹雲根，流出桃花片片新。
若道長生是虛語，洞中爭得有秦人。
647.092 【詠史詩·大澤】胡曾
白蛇初斷路人通，漢祖龍泉血刃紅。
不是咸陽將瓦解，素靈那哭月明中。
647.093 【詠史詩·澠池】胡曾
日照荒城芳草新，相如曾此挫強秦。
能令百二山河主，便作樽前擊缶人。
647.094 【詠史詩·峴山】胡曾
曉日登臨感晉臣，古碑零落峴山春。
松間殘露頻頻滴，酷似當時墮淚人。
647.095 【詠史詩·滎陽】胡曾
漢祖東征屈未伸，滎陽失律紀生焚。
當時天下方龍戰，誰爲將軍作誄文。
647.096 【詠史詩·長城】胡曾
祖舜宗堯自太平，秦皇何事苦蒼生。
不知禍起蕭牆內，虛築防胡萬里城。
647.097 【詠史詩·赤壁】胡曾
烈火西焚魏帝旗，周郎開國虎爭時。
交兵不假揮長劍，已挫英雄百萬師。
647.098 【詠史詩·田橫墓】胡曾
古墓崔巍約路岐，歌傳薤露到今時。
也知不去朝黃屋，只爲曾烹酈食其。
647.099 【詠史詩·青門】胡曾
漢皇提劍滅鹹秦，亡國諸侯盡是臣。
唯有東陵守高節，青門甘作種瓜人。
647.0100 【詠史詩·姑蘇臺】胡曾
吳王恃霸棄雄才，貪向姑蘇醉醁醅。
不覺錢塘江上月，一宵西送越兵來。
647.0101 【詠史詩·息城】胡曾
息亡身入楚王家，回首春風一面花。
感舊不言長掩淚，只應翻恨有容華。
647.0102 【詠史詩·上蔡】胡曾
上蔡東門狡兔肥，李斯何事忘南歸。
功成不解謀身退，直待雲陽血染衣。
647.0103 【詠史詩·武昌】胡曾
王浚戈鋋發上流，武昌鴻業土崩秋。
思量鐵鎖真兒戲，誰爲吳王畫此籌。
647.0104 【詠史詩·鴻溝】胡曾
虎倦龍疲白刃秋，兩分天下指鴻溝。
項王不覺英雄挫，欲向彭門醉玉樓。
647.0105 【詠史詩·褒城】胡曾
恃寵嬌多得自由，驪山舉火戲諸侯。
只知一笑傾人國，不覺胡塵滿玉樓。
647.0106 【詠史詩·金陵】胡曾
侯景長驅十萬人，可憐梁武坐蒙塵。
生前不得空王力，徒向金田自捨身。
647.0107 【詠史詩·洛陽（一作司空圖詩）】胡曾
石勒童年有戰機，洛陽長嘯倚門時。
晉朝不是王夷甫，大智何由得預知。
647.0108 【詠史詩·番禺】胡曾
重岡復嶺勢崔巍，一卒當關萬卒回。
不是大夫多辨說，尉他爭肯築朝臺。
647.0109 【詠史詩·汨羅】胡曾
襄王不用直臣籌，放逐南來澤國秋。
自向波間葬魚腹，楚人徒倚濟川舟。
647.0110 【詠史詩·彭澤】胡曾
英傑那堪屈下僚，便栽門柳事蕭條。
鳳凰不共雞爭食，莫怪先生懶折腰。
647.0111 【詠史詩·涿鹿】胡曾
涿鹿茫茫白草秋，軒轅曾此破蚩尤。
丹霞遙映祠前水，疑是成川血尚流。
647.0112 【詠史詩·洞庭】胡曾
五月扁舟過洞庭，魚龍吹浪水雲腥。
軒轅黃帝今何在，回首巴山蘆葉青。
647.0113 【詠史詩·嶓冢】胡曾
夏禹崩來一萬秋，水從嶓冢至今流。
當時若訴胼胝苦，更使何人別九州。
647.0114 【詠史詩·塗山】胡曾
大禹塗山御座開，諸侯玉帛走如雷。
防風謾有專車骨，何事茲辰最後來。
647.0115 【詠史詩·商郊】胡曾
鶯囀商郊百草新，殷湯遺蹟在荒榛。
誰知繼桀爲天子，便是當初祝網人。
647.0116 【詠史詩·傅巖】胡曾
巖前版築不求伸，方寸那希據要津。
自是武丁安寢夜，一宵宮裏夢賢人。
647.0117 【詠史詩·鉅橋】胡曾
積粟成塵竟不開，誰知拒諫剖賢才。
武王兵起無人敵，遂作商郊一聚灰。
647.0118 【詠史詩·首陽山】胡曾
孤竹夷齊恥戰爭，望塵遮道請休兵。
首陽山倒爲平地，應始無人說姓名。
647.0119 【詠史詩·孟津】胡曾
秋風颯颯孟津頭，立馬沙邊看水流。
見說武王東渡日，戎衣曾此叱陽侯。
647.0120 【詠史詩·流沙】胡曾
七雄戈戟亂如麻，四海無人得坐家。
老氏卻思天竺住，便將徐甲去流沙。
647.0121 【詠史詩·鄧城】胡曾
鄧侯城壘漢江干，自謂深根百世安。
不用三甥謀楚計，臨危方覺噬臍難。
647.0122 【詠史詩·召陵】胡曾
小白匡周入楚郊，楚王雄霸亦咆哮。
不思管仲爲謀主，爭取言徵縮酒茅。
647.0123 【詠史詩·綿山】胡曾
親在要君召不來，亂山重疊使空回。
如何堅執尤人意，甘向巖前作死灰。
647.0124 【詠史詩·魯城】胡曾
魯公城闕已丘墟，荒草無由認玉除。
因笑臧孫才智少，東門鐘鼓祀鶢鶋。
647.0125 【詠史詩·驌驦陂】胡曾
行行西至一荒陂，因笑唐公不見機。
莫惜驌驦輸令尹，漢東宮闕早時歸。
647.0126 【詠史詩·夾谷】胡曾
夾谷鶯啼三月天，野花芳草整相鮮。
來時不見侏儒死，空笑齊人失措年。
647.0127 【詠史詩·吳宮】胡曾
草長黃池千里餘，歸來宗廟已丘墟。
出師不聽忠臣諫，徒恥窮泉見子胥。
647.0128 【詠史詩·摩笄山】胡曾
春草綿綿岱日低，山邊立馬看摩笄。
黃鶯也解追前事，來向夫人死處啼。
647.0129 【詠史詩·房陵】胡曾
趙王一旦到房陵，國破家亡百恨增。
魂斷叢臺歸不得，夜來明月爲誰升。
647.0130 【詠史詩·濮水】胡曾
青春行役思悠悠，一曲汀蒲濮水流。
正見塗中龜曳尾，令人特地感莊周。
647.0131 【詠史詩·柏舉】胡曾
野田極目草茫茫，吳楚交兵此路傍。
誰料伍員入郢後，大開陵寢撻平王。
647.0132 【詠史詩·望夫山】胡曾
一上青山便化身，不知何代怨離人。
古來節婦皆銷朽，獨爾不爲泉下塵。
647.0133 【詠史詩·金義嶺】胡曾
鑿開山嶺引湘波，上去昭回不較多。
無限鵲臨橋畔立，適來天道過天河。
647.0134 【詠史詩·云云亭】胡曾
一上高亭日正晡，青山重疊片雲無。
萬年松樹不知數，若個虯枝是大夫。
647.0135 【詠史詩·阿房宮】胡曾
新建阿房壁未乾，沛公兵已入長安。
帝王苦竭生靈力，大業沙崩固不難。
647.0136 【詠史詩·沙丘】胡曾
年年遊覽不曾停，天下山川欲遍經。
堪笑沙丘才過處，鑾輿風過鮑魚腥。
647.0137 【詠史詩·咸陽】胡曾
一朝閻樂統羣兇，二世朝廷掃地空。
唯有渭川流不盡，至今猶繞望夷宮。
647.0138 【詠史詩·廢丘山】胡曾
此水雖非禹鑿開，廢丘山下重縈迴。
莫言只解東流去，曾使章邯自殺來。
647.0139 【詠史詩·廣武山】胡曾
數罪楚師應奪氣，底須多論破深艱。
倉皇鬥智成何語，遺笑當時廣武山。
647.0140 【詠史詩·長安】胡曾
關東新破項王歸，赤幟悠揚日月旗。
從此漢家無敵國，爭教彭越受誅夷。
647.0141 【詠史詩·鴻門】胡曾
項籍鷹揚六合晨，鴻門開宴賀亡秦。
樽前若取謀臣計，豈作陰陵失路人。
647.0142 【詠史詩·漢中】胡曾
荊棘蒼蒼漢水湄，將壇菸草覆餘基。
適來投石空江上，猶似龍顏納諫時。
647.0143 【詠史詩·泜水】胡曾
韓信經營按鏌鋣，臨戎叱吒有誰加。
猶疑轉戰逢勍敵，更向軍中問左車。
647.0144 【詠史詩·雲夢】胡曾
漢祖聽讒不可防，僞遊韓信果罹殃。
十處辛苦平天下，何事生擒入帝鄉。
647.0145 【詠史詩·高陽】胡曾
路入高陽感酈生，逢時長揖便論兵。
最憐伏軾東遊日，下盡齊王七十城。
647.0146 【詠史詩·四皓廟】胡曾
四皓忘機飲碧松，石巖雲殿隱高蹤。
不知俱出龍樓後，多在商山第幾重。
647.0147 【詠史詩·霸陵】胡曾
原頭日落雪邊雲，猶放韓盧逐兔羣。
況是四方無事日，霸陵誰識舊將軍。
647.0148 【詠史詩·昆明池】胡曾
欲出昆明萬里師，漢皇習戰此穿池。
如何一面圖攻取，不念生靈氣力疲。
647.0149 【詠史詩·回中】胡曾
武皇無路及昆丘，青鳥西沈隴樹秋。
欲問生前躬祀日，幾煩龍駕到涇州。
647.0150 【詠史詩·東門】胡曾
何人知足反田廬，玉管東門餞二疏。
豈是不榮天子祿，後賢那使久閒居。
647.0151 【詠史詩·射熊館】胡曾
漢帝荒唐不解憂，大誇田獵廢農收。
子云徒獻長楊賦，肯念高皇沐雨秋。
647.0152 【詠史詩·昆陽】胡曾
師克由來在協和，蕭王兵馬固無多。
誰知大敵昆陽敗，卻笑前朝困楚歌。
647.0153 【詠史詩·七里灘】胡曾
七里青灘映碧層，九天星象感嚴陵。
釣魚臺上無絲竹，不是高人誰解登。
647.0154 【詠史詩·潁川】胡曾
古賢高尚不爭名，行止由來動杳冥。
今日浪爲千里客，看花慚上德星亭。
647.0155 【詠史詩·江夏】胡曾
黃祖才非長者儔，禰衡珠碎此江頭。
今來鸚鵡洲邊過，惟有無情碧水流。
647.0156 【詠史詩·官渡】胡曾
本初屈指定中華，官渡相持勒虎牙。
若使許攸財用足，山河爭得屬曹家。
647.0157 【詠史詩·灞岸】胡曾
長安城外白雲秋，蕭索悲風灞水流。
因想漢朝離亂日，仲宣從此向荊州。
647.0158 【詠史詩·濡須橋】胡曾
徒向濡須欲受降，英雄才略獨無雙。
天心不與金陵便，高步何由得渡江。
647.0159 【詠史詩·豫州】胡曾
策馬行行到豫州，祖生寂寞水空流。
當時更有三年壽，石勒尋爲關下囚。
647.0160 【詠史詩·八公山】胡曾
苻堅舉國出西秦，東晉危如累卵晨。
誰料此山諸草木，盡能排難化爲人。
647.0161 【詠史詩·下第】胡曾
翰苑何時休嫁女，文昌早晚罷生兒。
上林新桂年年發，不許平人折一枝。
647.0162 【詠史詩·贈薛濤（一作王建詩）】胡曾
萬里橋邊女校書，枇杷花下閉門居。
掃眉才子知多少，管領春風總不如。
