第007卷 宜芬公主 等
7.01 【虛池驛題屏風】宜芬公主
出嫁辭鄉國，由來此別難。聖恩愁遠道，行路泣相看。
沙塞容顏盡，邊隅粉黛殘。妾心何所斷，他日望長安。
7.02 【嘲陸暢】宋若華
十二層樓倚翠空，鳳鸞相對立梧桐。
雙成走報監門衛，莫使吳歈入漢宮。
7.03 【奉和御製麟德殿宴百僚應制】宋若昭
垂衣臨八極，肅穆四門通。自是無爲化，非關輔弼功。
修文招隱伏，尚武殄妖兇。德炳韶光熾，恩沾雨露濃。
衣冠陪御宴，禮樂盛朝宗。萬壽稱觴舉，千年信一同。
7.04 【奉和御製麟德殿宴百官】宋若憲
端拱承休命，時清荷聖皇。四聰聞受諫，五服遠朝王。
景媚鶯初囀，春殘日更長。命筵多濟濟，盛樂復鏘鏘。
酆鎬誰將敵，橫汾未可方。願齊山嶽壽，祉福永無疆。
7.05 【奉和麟德殿宴百僚應制】鮑君徽
睿澤先寰海，功成展武韶。戈鋋清外壘，文物盛中朝。
聖祚山河固，宸章日月昭。玉筵鸞鵠集，仙管鳳凰調。
御柳新低綠，宮鶯乍囀嬌。願將億兆慶，千祀奉神堯。
7.06 【關山月】鮑君徽
高高秋月明，北照遼陽城。塞迥光初滿，風多暈更生。
徵人望鄉思，戰馬聞鼙驚。朔風悲邊草，胡沙暗虜營。
霜凝匣中劍，風憊原上旌。早晚謁金闕，不聞刁斗聲。
7.07 【惜花吟】鮑君徽
枝上花，花下人，可憐顏色俱青春。昨日看花花灼灼，
今朝看花花欲落。不如盡此花下歡，莫待春風總吹卻。
鶯歌蝶舞韶光長，紅爐煮茗松花香。妝成罷吟恣遊後，
獨把芳枝歸洞房。
7.08 【東亭茶宴】鮑君徽
閒朝向曉出簾櫳，茗宴東亭四望通。遠眺城池山色裏，
俯聆弦管水聲中。幽篁引沼新抽翠，芳槿低檐欲吐紅。
坐久此中無限興，更憐團扇起清風。
7.09 【夜夢】蕭妃
昨日夢君歸，賤妾下鳴機。極知意氣薄，不著去時衣。
故言如夢裏，賴得雁書飛。
