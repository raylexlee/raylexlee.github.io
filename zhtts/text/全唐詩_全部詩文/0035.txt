第035卷 許敬宗
35.01 【奉和執契靜三邊應詔】許敬宗
玄塞隔陰戎，朱光分昧谷。地遊窮北際，雲崖盡西陸。
星次絕軒臺，風衢乖禹服。寰區無所外，天覆今鹹育。
竄苗猶有孽，戮負自貽辜。疏網妖鯢漏，盤藪怪禽逋。
髯飛尚假息，乳視暫稽誅。乾靈振玉弩，神略運璇樞。
日羽廓遊氣，天陣清華野。升晅光西夜，馳恩溢東瀉。
揮袂靜昆炎，開關納流赭。錦軺凌右地，華纓羈大夏。
清檯映羅葉，玄沚控瑤池。駝鹿輸珍貺，樹羽饗來儀。
輟餚觀化宇，棲籞萃條支。薰風交閬闕，就日泛濛漪。
充庭延飲至，絢簡敷春藻。迎姜已創圖，命力方論道。
昔託遊河乘，再備商山皓。欣逢德化流，思效登封草。
35.02 【奉和行經破薛舉戰地應制】許敬宗
混元分大象，長策挫修鯨。於斯建宸極，由此創鴻名。
一戎乾宇泰，千祀德流清。垂衣凝庶績，端拱鑄羣生。
復整瑤池駕，還臨官渡營。周遊尋曩跡，曠望動天情。
帷宮面丹浦，帳殿矚宛城。虜場棲九穗，前歌被六英。
戰地甘泉湧，陣處景雲生。普天沾凱澤，相攜欣頌平。
35.03 【奉和入潼關】許敬宗
曦馭循黃道，星陳引翠旗。濟潼紆萬乘，臨河耀六師。
前旌彌陸海，後騎發通伊。勢逾回地軸，威盛轉天機。
是節歲窮紀，關樹蕩涼颸。仙露含靈掌，瑞鼎照川湄。
沖襟賞臨睨，高詠入京畿。
35.04 【奉和春日望海】許敬宗
韓夷愆奉贐，憑險亂天常。乃神弘廟略，橫海剪吞航。
電野清玄菟，騰笳振白狼。連雲飛鉅艦，編石架浮樑。
周遊臨大壑，降望極遐荒。桃門通山抃，蓬渚降霓裳。
驚濤含蜃闕，駭浪掩晨光。青丘絢春組，丹谷耀華桑。
長驅七萃卒，成功百戰場。俄且旋戎路，飲至肅巖廊。
35.05 【奉和元日應制】許敬宗
天正開初節，日觀上重輪。百靈滋景祚，萬玉慶惟新。
待旦敷玄造，韜旒御紫宸。武帳臨光宅，文衛象鉤陳。
廣庭揚九奏，大帛麗三辰。發生同化育，播物體陶鈞。
霜空澄曉氣，霞景瑩芳春。德輝覃率土，相賀奉還淳。
35.06 【奉和初春登樓即目應詔】許敬宗
旭日臨重壁，天眷極中京。春暉發芳甸，佳氣滿層城。
去鳥隨看沒，來雲逐望生。歌裏非煙颺，琴上凱風清。
文波浮鏤檻，摛景煥雕楹。璇璣體寬政，隆棟象端衡。
創規雖有作，凝拱遂無營。沐恩空改鬢，將何謝夏成。
35.07 【奉和秋日即目應制】許敬宗
玉露交珠網，金風度綺錢。昆明秋景淡，岐岫落霞然。
辭燕歸寒海，來鴻出遠天。葉動羅帷颺，花映繡裳鮮。
規空升暗魄，籠野散輕煙。鵲度林光起，鳧沒水文圓。
無機絡秋緯，如管奏寒蟬。乃眷情何極，宸襟豫有旃。
35.08 【奉和秋暮言志應制】許敬宗
秋深桂初發，寒窗菊餘菲。波擁羣鳧至，秋飄朔雁歸。
月莢生還落，雲枝似復非。凝宸閱棲畝，觀文佇少微。
聖敬韜前哲，先天諒不違。
35.09 【奉和喜雪應制】許敬宗
嵰州表奇貺，閟竹應遐巡。何如御京洛，流霰下天津。
忽若瓊林曙，俄同李徑春。姑峯映仙質，郢路雜歌塵。
伏檻觀花瑞，稱觴慶冬積。飄河共瀉銀，委樹還重璧。
連山分掩翠，綿霄遠韜碧。千里遍浮空，五軔鹹淪跡。
機前輝裂素，池上伴凌波。騰華承玉宇，凝照混金娥。
是日松筠性，欣奉柏梁歌。
35.010 【奉和登陝州城樓應制】許敬宗
挹河澄綠宇，御溝映朱宮。辰旂翻麗景，星蓋曳雕虹。
學嚬齊柳嫩，妍笑發春叢。錦鱗文碧浪，繡羽絢青空。
眷念三階靜，遙想二南風。
35.011 【遊清都觀尋沈道士得清字】許敬宗
幽人蹈箕潁，方士訪蓬瀛。豈若逢真氣，齊契體無名。
既詮衆妙理，聊暢遠遊情。縱心馳貝闕，怡神想玉京。
或命餘杭酒，時聽洛濱笙。風衢通閬苑，星使下層城。
蕙帳晨飆動，芝房夕露清。方葉棲遲趣，於此聽鐘聲。
35.012 【奉和七夕宴懸圃應制二首】許敬宗
牛閨臨淺漢，鸞駟涉秋河。兩懷縈別緒，一宿慶停梭。
星模鉛裏靨，月寫黛中蛾。奈許今宵度，長嬰離恨多。
婺閨期今夕，蛾輪泛淺潢。迎秋伴暮雨，待暝合神光。
薦寢低雲鬢，呈態解霓裳。喜中愁漏促，別後怨天長。
35.013 【奉和儀鸞殿早秋應制】許敬宗
睿想追嘉豫，臨軒御早秋。斜暉麗粉壁，清吹肅朱樓。
高殿凝陰滿，雕窗豔曲流。小臣參廣宴，大造諒難酬。
35.014 【奉和詠雨應詔】許敬宗
舞商初赴節，湘燕遠迎秋。飄絲交殿網，亂滴起池漚。
激溜分龍闕，斜飛灑鳳樓。崇朝方浹宇，宸盼俯凝旒。
35.015 【奉和過慈恩寺應制】許敬宗
鳳闕鄰金地，龍旂拂寶臺。雲楣將葉並，風牖送花來。
月宮清晚桂，虹梁絢早梅。梵境留宸矚，掞發麗天才。
35.016 【冬日宴於庶子宅各賦一字得歸】許敬宗
倦遊嗟落拓，短翮慕追飛。周醪忽同醉，牙弦乃共揮。
油雲澹寒色，落景靄霜霏。累日方投分，茲夕諒無歸。
35.017 【送劉散員同賦得陳思王詩山樹鬱蒼蒼】許敬宗
喬木託危岫，積翠繞連岡。葉疏猶漏影，花少未流芳。
風來聞肅肅，霧罷見蒼蒼。此中餞行邁，不異上河梁。
35.018 【侍宴莎冊宮應制得情字】許敬宗
三星希曙景，萬騎翊天行。葆羽翻風隊，騰吹掩山楹。
暖日晨光淺，飛煙旦彩輕。塞寒桃變色，冰斷箭流聲。
漸奏長安道，神皋動睿情。
35.019 【奉和過舊宅應制】許敬宗
飛雲臨紫極，出震表青光。自爾家寰海，今茲返帝鄉。
情深感代國，樂甚宴譙方。白水浮佳氣，黃星聚太常。
岐鳳鳴層閣，酆雀賀雕樑。桂山猶總翠，蘅薄尚流芳。
攀鱗有遺皓，沐德抃稱觴。
35.020 【奉和宴中山應制】許敬宗
飛雲旋碧海，解網宥青丘。養賢停八駿，觀風駐五牛。
張樂臨堯野，揚麾歷舜州。中山獻仙酤，趙媛發清謳。
塞門朱雁入，郊藪紫麟遊。一舉氛霓靜，千齡德化流。
35.021 【奉和聖制登三臺言志應制】許敬宗
中天表雲榭，載極聳昆樓。聖作規玄造，軒阿復聿修。
高門符令節，形勝總神州。企翼摶禽萃，飛甍燕雀遊。
綴星羅百拱，緣漢轉三休。旦雲生玉舄，初月上銀鉤。
妙管含秦鳳，仙姿麗鬥牛。形言防處逸，粹藻發嘉猷。
荷生無以謝，盡瘁竟何酬。
35.022 【安德山池宴集】許敬宗
戚里歡娛地，園林矚望新。山庭帶芳杜，歌吹葉陽春。
臺榭疑巫峽，荷蕖似洛濱。風花縈少女，虹梁聚美人。
宴遊窮至樂，談笑畢良辰。獨嘆高陽晚，歸路不知津。
35.023 【奉和聖制送來濟應制】許敬宗
萬乘騰鑣警岐路，百壺供帳餞離宮。御溝分水聲難絕，
廣宴當歌曲易終。興言共傷千里道，俯跡聊示五情同。
良哉既深留帝念，沃化方有贊天聰。
35.024 【七夕賦詠成篇】許敬宗
一年抱怨嗟長別，七夕含態始言歸。飄飄羅襪光天步，
灼灼新妝鑑月輝。情催巧笑開星靨，不惜呈露解雲衣。
所嘆卻隨更漏盡，掩泣還弄昨宵機。
35.025 【擬江令於長安歸揚州九日賦】許敬宗
本逐徵鴻去，還隨落葉來。菊花應未滿，請待詩人開。
35.026 【同前擬】許敬宗
遊人倦蓬轉，鄉思逐雁來。偏想臨潭菊，芳蕊對誰開。
35.027 【和邊城秋氣早】李義府
金微凝素節，玉律應清葭。邊馬秋聲急，徵鴻曉陣斜。
關樹凋涼葉，塞草落寒花。霧暗長川景，雲昏大漠沙。
溪深路難越，川平望超忽。極望斷煙飄，遙落驚蓬沒。
霜結龍城吹，水照龜林月。日色夏猶冷，霜華春未歇。
睿作高紫宸，分明映玄闕。
35.028 【招諭有懷贈同行人（一作李乂詩）】李義府
遠遊冒艱阻，深入勞存諭。春去辭國門，秋還在邊戍。
軒車行未返，節序催難駐。陌上悲轉蓬，園中想芳樹。
蜀山自紛糾，岷水恆奔注。臨泛多苦懷，登攀寡歡趣。
永夕飛淫雨，崇朝蒸毒霧。不求綏嶺桃，寧美邛鄉蒟。
白狼行欲靜，驄馬何常驅。願接軺旆塵，聯翩東北騖。
35.029 【宣正殿芝草】李義府
明王敦孝感，寶殿秀靈芝。色帶朝陽淨，光涵雨露滋。
且標宣德重，更引國恩施。聖祚今無限，微臣樂未移。
35.030 【詠鸚鵡】李義府
牽弋辭重海，觸網去層巒。戢翼雕籠際，延思彩霞端。
慕侶朝聲切，離羣夜影寒。能言殊可貴，相助憶長安。
35.031 【在巂州遙敘封禪】李義府
天齊標巨鎮，日觀啓崇期。岧嶢臨渤澥，隱嶙控河沂。
眺迥分吳乘，凌高屬漢祠。建嶽誠爲長，升功諒在茲。
帝猷符廣運，玄範暢文思。飛聲總地絡，騰化撫乾維。
瑞策開珍鳳，禎圖薦寶龜。創封超昔夏，修禪掩前姬。
東後方肆覲，西都導六師。肅駕移星苑，揚罕馭風司。
沸鼓喧平陸，凝蹕靜通逵。汶陽馳月羽，蒙陰警電麾。
巖花飄曙輦，峯葉蕩春旗。石閭環藻衛，金壇映黼帷。
仙階溢祕秬，靈檢耀祥芝。張樂分韶濩，觀禮縱華夷。
佳氣浮丹谷，榮光泛綠坻。三始貽遐貺，萬歲受重釐。
菲質陶恩獎，趨跡奉軒墀。觸網淪幽裔，乘徼限明時。
周南昔已嘆，邛西今復悲。
35.032 【堂堂詞二首（一作題美人）】李義府
鏤月成歌扇，裁雲作舞衣。自憐迴雪影，好取洛川歸。
懶整鴛鴦被，羞褰玳瑁牀。春風別有意，密處也尋香。
35.033 【詠烏】李義府
日裏颺朝彩，琴中伴夜啼。上林如許樹，不借一枝棲。
