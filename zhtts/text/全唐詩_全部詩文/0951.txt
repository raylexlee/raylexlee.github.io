第846卷 齊己
846.01 【春寄尚顏】齊己
含桃花謝杏花開，杜宇新啼燕子來。好事可能無分得，
名山長似有人催。檐聲未斷前旬雨，電影還連後夜雷。
心跡共師爭幾許，似人嫌處自遲迴。
846.02 【寄梁先輩】齊己
慈恩塔下曲江邊，別後多應夢到仙。時去與誰論此事，
亂來何處覓同年。陳琳筆硯甘前席，甪里煙霞待共眠。
愛惜麻衣好顏色，未教朱紫污天然。
846.03 【荊渚偶作】齊己
無味吟詩即把經，竟將疏野訪誰行。身依江寺庭無樹，
山繞天涯路有兵。竹瓦雨聲漂永日，紙窗燈焰照殘更。
從容一覺清涼夢，歸到龍潭掃石枰。
846.04 【城中晚夏思山】齊己
葛衣沾汗功雖健，紙扇搖風力甚卑。苦熱恨無行腳處，
微涼喜到立秋時。竹軒靜看蜘蛛掛，莎徑閒聽蟋蟀移。
天外有山歸即是，豈同遊子暮何之。
846.05 【憶舊山】齊己
誰請衰羸住北州，七年魂夢舊山丘。心清檻底瀟湘月，
骨冷禪中太華秋。高節未聞馴虎豹，片言何以傲王侯。
應須脫灑孤峯去，始是分明個剃頭。
846.06 【寄體休】齊己
南州君去爲尋醫，病色應除似舊時。久別莫忘廬阜約，
卻來須有洞庭詩。金陵往歲同窺井，峴首前秋共讀碑。
兩處山河見興廢，相思更切臥雲期。
846.07 【過陸鴻漸舊居】齊己
楚客西來過舊居，讀碑尋傳見終初。佯狂未必輕儒業，
高尚何妨誦佛書。種竹岸香連菡萏，煮茶泉影落蟾蜍。
如今若更生來此，知有何人贈白驢。
846.08 【寄懷鐘陵舊遊因寄知己】齊己
洗井僧來說舊遊，西江東岸是城樓。昔年淹跡因王化，
長日憑欄看水流。真觀上人棲樹石，陳陶處士在林丘。
終拖老病重尋去，得到匡廬死便休。
846.09 【遣懷】齊己
病腸休洗老休醫，七十能饒百歲期。不死任還蓬島客，
無生自有雪山師。浮雲聚散俱關慮，明月相逢好展眉。
既兆未萌閒酌度，不如中抱是尋思。
846.010 【懷武陵因寄幕中韓先輩、何從事】齊己
武陵嘉致跡多幽，每見圖經恨白頭。溪浪碧通何處去，
桃花紅過郡前流。常聞相幕鴛鴻興，日向神仙洞府遊。
鑿井耕田人在否，如今天子正徵搜。
846.011 【贈樊處士】齊己
小子聲名天下知，滿簪霜雪白麻衣。誰將一著爭先後，
共向長安定是非。有路未曾迷日用，無貪終不亂天機。
閒尋道士過仙觀，賭得黃庭兩卷歸。
846.012 【荊渚逢禪友】齊己
澤國相逢話一宵，雲山偶別隔前朝。社思匡嶽無宗炳，
詩憶揚州有鮑昭。晨野黍離春漠漠，水天星粲夜遙遙。
閒吟莫忘傳心祖，曾立階前雪到腰。
846.013 【送僧歸洛中】齊己
赤日彤霞照晚坡，東州道路興如何。蟬離楚柳鳴猶少，
葉到嵩雲落漸多。海內自爲閒去住，關頭誰問舊經過。
叮嚀與訪春山寺，白樂天真在也麼。
846.014 【道林寓居】齊己
秋泉一片樹千株，暮汲寒燒外有餘。青嶂這邊來已熟，
紅塵那畔去應疏。風騷未肯忘雕琢，瀟灑無妨更剃除。
即問沃州開士僻，愛禽憐駿意何如。
846.015 【仙掌】齊己
峭形寒倚夕陽天，毛女蓮花翠影連。雲外自爲高出手，
人間誰合鬥揮拳。鶴拋青漢來巖檜，僧隔黃河望頂煙。
晴露紅霞長滿掌，只應棲託是神仙。
846.016 【中秋月】齊己
空碧無雲露溼衣，羣星光外湧清規。東樓莫礙漸高勢，
四海待看當午時。還許分明吟皓魄，肯教幽暗取丹枝。
可憐半夜嬋娟影，正對五侯殘酒池。
846.017 【送禪者遊南嶽】齊己
忽隨南棹去衡陽，誰住江邊樹下房。塵夢是非都覺了，
野雲心地更何妨。漸臨瀑布聽猿思，卻背岣嶁有雁行。
想到中峯上層寺，石窗秋霽見瀟湘。
846.018 【聞道林諸友嘗茶因有寄】齊己
槍旗冉冉綠叢園，穀雨初晴叫杜鵑。摘帶嶽華蒸曉露，
碾和松粉煮春泉。高人夢惜藏巖裏，白硾封題寄火前。
應念苦吟耽睡起，不堪無過夕陽天。
846.019 【將歸舊山留別錯公】齊己
舊峯前昨下來時，白石叢叢間紫薇。章句不堪歌有道，
溪山只合退無機。雲含曖態晴猶在，鶴養閒神晝不飛。
欲去更思過丈室，二年頻此揖清暉。
846.020 【聞尚顏上人創居有寄】齊己
麓山南面橘洲西，別構新齋與竹齊。野客已聞將鶴贈，
江僧未說有詩題。窗臨杳靄寒千嶂，枕遍潺湲月一溪。
可想乍移禪榻處，松陰冷溼壁新泥。
846.021 【庚午歲九日作】齊己
門底秋苔嫩似藍，此中消息興何堪。亂離偷過九月九，
頭尾算來三十三。雲影半晴開夢澤，菊花微暖傍江潭。
故人今日在不在，胡雁背風飛向南。
846.022 【逢進士沈彬】齊己
欲話趨時首重騷，因君倍惜剃頭刀。千般貴在能過達，
一片心閒不那高。山疊好雲藏玉鳥，海翻狂浪隔金鰲。
時應記得長安事，曾向文場屬思勞。
846.023 【聞王員外新恩有寄】齊己
欲退無因貴逼來，少儀官美右丞才。青袍早許淹花幕，
霜簡方聞謝柏臺。金諾靜宜資講誦，玉山寒稱奉尊罍。
西峯有客思相賀，門隔瀟湘雪未開。
846.024 【秋夕言懷寄所知】齊己
休問蒙莊材不材，孤燈影共傍寒灰。忘筌話道心甘死，
候體論詩口懶開。窗外風濤連建業，夢中雲水憶天台。
相疏卻是相知分，誰訝經年一度來。
846.025 【答禪者】齊己
五老峯前相遇時，兩無言語只揚眉。南宗北祖皆如此，
天上人間更問誰。山衲靜披雲片片，鐵刀涼削鬢絲絲。
閒吟莫學湯從事，拋卻袈裟負本師。
846.026 【寄尚顏（公受徐州薛尚書見知）】齊己
莫向孤峯道息機，有人偷眼羨吾師。滿身光化年前寵，
幾軸開平歲裏詩。北闕故人隨喪亂，南山舊寺在參差。
清吟但憶徐方政，應恨當時不見時。
846.027 【梓慄杖送人】齊己
禪家何物贈分襟，只有天台杖一尋。拄去客歸青洛遠，
採來僧入白雲深。遊山曾把探龍穴，出世期將指佛心。
此日江邊贈君後，卻攜筇杖向東林。
846.028 【寄朗陵二禪友】齊己
瀟湘曾宿話詩評，荊楚連秋阻野情。金錫罷遊雙鬢白，
鐵盂終守一齋清。篇章老欲齊高手，風月閒思到極精。
南望山門石何處，滄浪雲夢浸天橫。
846.029 【燈】齊己
幽光耿耿草堂空，窗隔飛蛾恨不通。紅燼自凝清夜朵，
赤心長謝碧紗籠。雲藏水國城臺裏，雨閉松門殿塔中。
金屋玉堂開照睡，豈知螢雪有深功。
846.030 【寄金陵幕中李郎中】齊己
龍門支派富才能，年少飛翔便大鵬。久待尊罍臨鐵甕，
又從幢節鎮金陵。精神一隻秋空鶴，騷雅千尋夏井冰。
長憶相招宿華館，數宵忘寢盡寒燈。
846.031 【寄韓蛻秀才】齊己
松門高不似侯門，蘚徑鞋蹤觸處分。遠事即爲無害鳥，
多閒便是有情雲。那憂寵辱來驚我，且寄風騷去敵君。
知伴李膺琴酒外，絳紗閒卷共論文。
846.032 【湘中春興】齊己
雨歇江明苑樹幹，物妍時泰恣遊盤。更無輕翠勝楊柳，
盡覺濃華在牡丹。終日去還拋寂寞，繞池回卻憑欄干。
紅芳片片由青帝，忍向西園看落殘。
846.033 【送錯公、棲公南遊】齊己
洪偃湯休道不殊，高帆共載興何俱。北京喪亂離丹鳳，
南國煙花入鷓鴣。明月團圓臨桂水，白雲重疊起蒼梧。
威儀本是朝天士，暫向遼荒住得無。
846.034 【寄南嶽諸道友】齊己
南望衡陽積瘴開，去年曾踏雪游回。謾爲楚客蹉跎過，
卻是邊鴻的當來。乳竇孤明含海日，石橋危滑長春苔。
終尋十八高人去，共坐蒼崖養聖胎。
846.035 【送韓蛻秀才赴舉】齊己
槐花館驛暮塵昏，此去分明吏部孫。才器合居科第首，
風流幸是縉紳門。春和洛水清無浪，雪洗高峯碧斷根。
堪想都人齊指點，列仙相次上崑崙。
846.036 【溪居寓言】齊己
秋蔬數壟傍潺湲，頗覺生涯異俗緣。詩興難窮花草外，
野情何限水雲邊。蟲聲繞屋無人語，月影當松有鶴眠。
寄向東溪老樵道，莫催丹桂博青錢。
846.037 【遣懷】齊己
詩病相兼老病深，世醫徒更費千金。餘生豈必虛拋擲，
未死何妨樂詠吟。流水不回休嘆息，白雲無跡莫追尋。
閒身自有閒消處，黃葉清風蟬一林。
846.038 【自湘中將入蜀留別諸友】齊己
巾舄初隨入蜀船，風帆吼過洞庭煙。七千里路到何處，
十二峯雲更那邊。巫女暮歸林淅瀝，巴猿吟斷月嬋娟。
來年五月峨嵋雪，坐看消融滿錦川。
846.039 【寄匡阜諸公二首】齊己
松頭柏頂碧森森，虛檻寒吹夏景深。靜社可追長往跡，
白蓮難問久修心。山圍四面才容寺，月到中宵始滿林。
爭學忘言住幽勝，吾師遺集盡清吟。
峯前林下東西寺，地角天涯來往僧。泉月淨流閒世界，
杉松深鎖盡香燈。爭無大士重修社，合有諸賢更服膺。
曾寄鄰房掛瓶錫，雨聞巖溜解春冰。
846.040 【送人入蜀】齊己
何必閒吟蜀道難，知君心出嶮巇間。尋常秋泛江陵去，
容易春浮錦水還。兩面碧懸神女峽，幾重青出丈人山。
文君酒市逢初雪，滿貰新沽洗旅顏。
846.041 【酬廬山張處士】齊己
發枯身老任浮沉，懶泥秋風更役吟。新事向人堪結舌，
舊詩開卷但傷心。苔牀臥憶泉聲繞，麻履行思樹影深。
終謝柴桑與彭澤，醉遊閒訪入東林。
846.042 【寄峴山道人】齊己
鳳門高對鹿門青，往歲經過恨未平。辯鼎上人方話道，
臥龍丞相忽追兵。爐峯已負重回計，華嶽終懸未去情。
聞說東周天子聖，會搖金錫卻西行。
846.043 【送王處士遊蜀】齊己
又掛寒帆向錦川，木蘭舟裏過殘年。自修奼奼爐中物，
擬作飄飄水上仙。三峽浪喧明月夜，萬州山到夕陽天。
來年的有荊南信，回札應緘十色箋。
846.044 【懷金陵李推官僧自牧】齊己
秣陵長憶共吟遊，儒釋風騷道上流。蓮幕少年輕謝脁，
雪山真子鄙湯休。也應有作懷清苦，莫謂無心過白頭。
欲附別來千萬意，病身初起向殘秋。
846.045 【寄尋萍公】齊己
聞在湓城多寄住，隨時談笑渾塵埃。孤峯恐憶便歸去，
浮世要看還下來。萬頃野煙春雨斷，九條寒浪晚窗開。
虎溪橋上龍潭寺，曾此相尋踏雪回。
846.046 【得李推官近寄懷】齊己
荊門前歲使乎回，求得星郎近制來。連日借吟終不已，
一燈忘寢又重開。秋風漫作牽情賦，春草真爲入夢才。
堪笑陳宮諸狎客，當時空有個追陪。
846.047 【對菊】齊己
蝶醉風狂半折時，冷煙清露壓離披。欲傾琥珀杯浮爾，
好把茱萸朵配伊。孔雀毛衣應者是，鳳凰金翠更無之。
何因栽向僧園裏，門外重陽過不知。
846.048 【憶東林因送二生歸】齊己
好向東林度此生，半天山腳寺門平。紅霞嶂底潺潺色，
清夜房前瑟瑟聲。偶別十年成瞬息，欲來千里阻刀兵。
可憐二子同歸興，南國煙花路好行。
846.049 【渚宮西城池上居】齊己
城東移錫住城西，綠繞春波引杖藜。翡翠滿身衣有異，
鷺鷥通體格非低。風搖柳眼開煙小，暖逼蘭芽出土齊。
猶有幽深不相似，剡溪乘棹入耶溪。
846.050 【中秋夕愴懷寄荊幕孫郎中】齊己
白蓮香散沼痕幹，綠筱陰濃蘚地寒。年老寄居思隱切，
夜涼留客話時難。行僧盡去雲山遠，賓雁同來澤國寬。
時謝孔璋操檄外，每將空病問衰殘。
846.051 【酬湘幕徐員外見寄】齊己
東海儒宗事業全，冰棱孤峭類神仙。詩同李賀精通鬼，
文擬劉軻妙入禪。珠履早曾從相府，玳簪今又別官筵。
篇章幾謝傳西楚，空想雄風度十年。
846.052 【寄蜀國廣濟大師】齊己
冰壓霜壇律格清，三千傳授盡門生。禪心盡入空無跡，
詩句閒搜寂有聲。滿國繁華徒自樂，兩朝更變未曾驚。
終思相約岷峨去，不得攜筇一路行。
846.053 【答獻上人卷】齊己
衲衣禪客袖篇章，江上相尋共感傷。秦甸亂來棲白沒，
杼山空後皎然亡。清留島月秋凝露，苦寄巴猿夜叫霜。
珍重南宗好才子，灰心冥目外無妨。
846.054 【寄武陵貫微上人二首】齊己
知泛滄浪棹未還，西峯房鎖夜潺潺。春陪相府遊仙洞，
雪共賓寮對玉山。詩裏幾添新菡萏，衲痕應換舊斕斑。
莫忘一句曹溪妙，堪塞孫孫騁度關。
吳頭東面楚西邊，雲接蒼梧水浸天。兩地別離身已老，
一言相合道休傳。風騷妙欲凌春草，蹤跡閒思繞嶽蓮。
不是傲他名利世，吾師本在雪山巔。
846.055 【懷體休上人】齊己
仲宣樓上望重湖，君到瀟湘得健無。病遇何人分藥餌，
詩逢誰子論功夫。杉蘿寺裏尋秋早，橘柚洲邊度日晡。
許送自身歸華嶽，待來朝暮拂瓶盂。
846.056 【招湖上兄弟】齊己
去歲得君消息在，兩憑人信過重湖。忍貪風月當年少，
不寄音書慰老夫。藥鼎近聞傳祕訣，詩門曾說擁寒爐。
漢江江路西來便，好傍扁舟訪我無。
846.057 【江居寄關中知己】齊己
多病多慵漢水邊，流年不覺已皤然。舊栽花地添黃竹，
新陷盆池換白蓮。雪月未忘招遠客，雲山終待去安禪。
八行書札君休問，不似風騷寄一篇。
846.058 【中秋十五夜寄人】齊己
高河瑟瑟轉金盤，噴露吹光逆憑欄。四海魚龍精魄冷，
五山鸞鶴骨毛寒。今宵盡向圓時望，後夜誰當缺處看。
何事清光與蟾兔，卻教才小少留難。
846.059 【謝人自鍾陵寄紙筆】齊己
故人猶憶苦吟勞，所惠何殊金錯刀。霜雪剪栽新剡硾，
鋒鋩管束本宣毫。知君倒篋情何厚，借我臨池價鬥高。
詞客分張看欲盡，不堪來處隔秋濤。
846.060 【移居西湖作二首】齊己
火雲陽焰欲燒空，小檻幽窗想舊峯。白汗此時流枕簟，
清風何處動杉松。殘更正好眠涼月，遠寺俄聞報曉鍾。
只待秋聲滌心地，衲衣新洗健形容。
官園樹影晝陰陰，咫尺清涼莫浣心。桃李別教人主掌，
煙花不稱我追尋。蜩螗晚噪風枝穩，翡翠閒眠宿處深。
爭似出塵地行止，東林苔徑入西林。
846.061 【題玉泉寺】齊己
高韻雙懸張曲江，聯題兼是孟襄陽。後人才地誰稱短，
前輩經天盡負長。勝景飽於閒採拾，靈蹤銷得正思量。
時移兩板成塵跡，猶掛吾師舊影堂。
846.062 【看金陵圖】齊己
六朝圖畫戰爭多，最是陳宮計數訛。
若愛蒼生似歌舞，隋皇自合恥干戈。
846.063 【寄南嶽泰禪師】齊己
江頭默想坐禪峯，白石山前萬丈空。
山下獵人應不到，雪深花鹿在庵中。
846.064 【片雲】齊己
水底分明天上雲，可憐形影似吾身。
何妨舒作從龍勢，一雨吹銷萬里塵。
846.065 【寄清溪道者】齊己
萬重千疊紅霞嶂，夜燭朝香白石龕。
常寄溪窗憑危檻，看經影落古龍潭。
846.066 【病中勉送小師往清涼山禮大聖】齊己
豐衣足食處莫住，聖蹟靈蹤好遍尋。
忽遇文殊開慧眼，他年應記老師心。
846.067 【謝人惠拄杖】齊己
何處雲根採得來，黑龍狂欲作風雷。
知師念我形骸老，教把經行拄綠苔。
846.068 【送楚雲上人往南嶽刺血寫《法華經》】齊己
剝皮刺血誠何苦，欲寫靈山九會文。
十指瀝乾終七軸，後來求法更無君。
846.069 【送胎髮筆寄仁公】齊己
內唯胎髮外秋毫，綠玉新栽管束牢。
老病手疼無那爾，卻資年少寫風騷。
846.070 【謝西川曇域大師玉箸篆書】齊己
玉箸真文久不興，李斯傳到李陽冰。
正悲千載無來者，果見僧中有個僧。
846.071 【偶作寄王祕書】齊己
七絲湘水秋深夜，五字河橋日暮時。
借問祕書郎此意，靜彈高詠有誰知。
846.072 【謝人惠紙】齊己
烘焙幾工成曉雪，輕明百幅疊春冰。
何消才子題詩外，分與能書貝葉僧。
846.073 【答文勝大師清柱書】齊己
才把文章幹聖主，便承恩澤換禪衣。
應嫌六祖傳空衲，只向曹溪求息機。
846.074 【寄懷曾口寺文英大師】齊己
著紫袈裟名已貴，吟紅菡萏價兼高。
秋風曾憶西遊處，門對平湖滿白濤。
846.075 【懷道林寺道友】齊己
四絕堂前萬木秋，碧參差影壓湘流。
閒思宋杜題詩板，一日憑欄到夜休。
846.076 【辭主人絕句四首·放鶴】齊己
華亭來複去芝田，丹頂霜毛性可憐。
縱與乘軒終誤主，不如還放卻遼天。
846.077 【辭主人絕句四首·放猿】齊己
堪憶春雲十二峯，野桃山杏摘香紅。
王孫可念愁金鎖，從放斷腸明月中。
846.078 【辭主人絕句四首·放鷺鷥】齊己
白萍紅蓼碧江涯，日暖雙雙立睡時。
顧揭金籠放歸去，卻隨沙鶴鬥輕絲。
846.079 【辭主人絕句四首·放鸚鵡】齊己
隴西蒼巘結巢高，本爲無人識翠毛。
今日籠中強言語，乞歸天外啄含桃。
