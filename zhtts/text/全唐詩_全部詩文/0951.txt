第846卷 齐己
846.01 【春寄尚颜】齐己
含桃花谢杏花开，杜宇新啼燕子来。好事可能无分得，
名山长似有人催。檐声未断前旬雨，电影还连后夜雷。
心迹共师争几许，似人嫌处自迟回。
846.02 【寄梁先辈】齐己
慈恩塔下曲江边，别后多应梦到仙。时去与谁论此事，
乱来何处觅同年。陈琳笔砚甘前席，甪里烟霞待共眠。
爱惜麻衣好颜色，未教朱紫污天然。
846.03 【荆渚偶作】齐己
无味吟诗即把经，竟将疏野访谁行。身依江寺庭无树，
山绕天涯路有兵。竹瓦雨声漂永日，纸窗灯焰照残更。
从容一觉清凉梦，归到龙潭扫石枰。
846.04 【城中晚夏思山】齐己
葛衣沾汗功虽健，纸扇摇风力甚卑。苦热恨无行脚处，
微凉喜到立秋时。竹轩静看蜘蛛挂，莎径闲听蟋蟀移。
天外有山归即是，岂同游子暮何之。
846.05 【忆旧山】齐己
谁请衰羸住北州，七年魂梦旧山丘。心清槛底潇湘月，
骨冷禅中太华秋。高节未闻驯虎豹，片言何以傲王侯。
应须脱洒孤峰去，始是分明个剃头。
846.06 【寄体休】齐己
南州君去为寻医，病色应除似旧时。久别莫忘庐阜约，
却来须有洞庭诗。金陵往岁同窥井，岘首前秋共读碑。
两处山河见兴废，相思更切卧云期。
846.07 【过陆鸿渐旧居】齐己
楚客西来过旧居，读碑寻传见终初。佯狂未必轻儒业，
高尚何妨诵佛书。种竹岸香连菡萏，煮茶泉影落蟾蜍。
如今若更生来此，知有何人赠白驴。
846.08 【寄怀钟陵旧游因寄知己】齐己
洗井僧来说旧游，西江东岸是城楼。昔年淹迹因王化，
长日凭栏看水流。真观上人栖树石，陈陶处士在林丘。
终拖老病重寻去，得到匡庐死便休。
846.09 【遣怀】齐己
病肠休洗老休医，七十能饶百岁期。不死任还蓬岛客，
无生自有雪山师。浮云聚散俱关虑，明月相逢好展眉。
既兆未萌闲酌度，不如中抱是寻思。
846.010 【怀武陵因寄幕中韩先辈、何从事】齐己
武陵嘉致迹多幽，每见图经恨白头。溪浪碧通何处去，
桃花红过郡前流。常闻相幕鸳鸿兴，日向神仙洞府游。
凿井耕田人在否，如今天子正征搜。
846.011 【赠樊处士】齐己
小子声名天下知，满簪霜雪白麻衣。谁将一著争先后，
共向长安定是非。有路未曾迷日用，无贪终不乱天机。
闲寻道士过仙观，赌得黄庭两卷归。
846.012 【荆渚逢禅友】齐己
泽国相逢话一宵，云山偶别隔前朝。社思匡岳无宗炳，
诗忆扬州有鲍昭。晨野黍离春漠漠，水天星粲夜遥遥。
闲吟莫忘传心祖，曾立阶前雪到腰。
846.013 【送僧归洛中】齐己
赤日彤霞照晚坡，东州道路兴如何。蝉离楚柳鸣犹少，
叶到嵩云落渐多。海内自为闲去住，关头谁问旧经过。
叮咛与访春山寺，白乐天真在也么。
846.014 【道林寓居】齐己
秋泉一片树千株，暮汲寒烧外有馀。青嶂这边来已熟，
红尘那畔去应疏。风骚未肯忘雕琢，潇洒无妨更剃除。
即问沃州开士僻，爱禽怜骏意何如。
846.015 【仙掌】齐己
峭形寒倚夕阳天，毛女莲花翠影连。云外自为高出手，
人间谁合斗挥拳。鹤抛青汉来岩桧，僧隔黄河望顶烟。
晴露红霞长满掌，只应栖托是神仙。
846.016 【中秋月】齐己
空碧无云露湿衣，群星光外涌清规。东楼莫碍渐高势，
四海待看当午时。还许分明吟皓魄，肯教幽暗取丹枝。
可怜半夜婵娟影，正对五侯残酒池。
846.017 【送禅者游南岳】齐己
忽随南棹去衡阳，谁住江边树下房。尘梦是非都觉了，
野云心地更何妨。渐临瀑布听猿思，却背岣嵝有雁行。
想到中峰上层寺，石窗秋霁见潇湘。
846.018 【闻道林诸友尝茶因有寄】齐己
枪旗冉冉绿丛园，谷雨初晴叫杜鹃。摘带岳华蒸晓露，
碾和松粉煮春泉。高人梦惜藏岩里，白硾封题寄火前。
应念苦吟耽睡起，不堪无过夕阳天。
846.019 【将归旧山留别错公】齐己
旧峰前昨下来时，白石丛丛间紫薇。章句不堪歌有道，
溪山只合退无机。云含暧态晴犹在，鹤养闲神昼不飞。
欲去更思过丈室，二年频此揖清晖。
846.020 【闻尚颜上人创居有寄】齐己
麓山南面橘洲西，别构新斋与竹齐。野客已闻将鹤赠，
江僧未说有诗题。窗临杳霭寒千嶂，枕遍潺湲月一溪。
可想乍移禅榻处，松阴冷湿壁新泥。
846.021 【庚午岁九日作】齐己
门底秋苔嫩似蓝，此中消息兴何堪。乱离偷过九月九，
头尾算来三十三。云影半晴开梦泽，菊花微暖傍江潭。
故人今日在不在，胡雁背风飞向南。
846.022 【逢进士沈彬】齐己
欲话趋时首重骚，因君倍惜剃头刀。千般贵在能过达，
一片心闲不那高。山叠好云藏玉鸟，海翻狂浪隔金鳌。
时应记得长安事，曾向文场属思劳。
846.023 【闻王员外新恩有寄】齐己
欲退无因贵逼来，少仪官美右丞才。青袍早许淹花幕，
霜简方闻谢柏台。金诺静宜资讲诵，玉山寒称奉尊罍。
西峰有客思相贺，门隔潇湘雪未开。
846.024 【秋夕言怀寄所知】齐己
休问蒙庄材不材，孤灯影共傍寒灰。忘筌话道心甘死，
候体论诗口懒开。窗外风涛连建业，梦中云水忆天台。
相疏却是相知分，谁讶经年一度来。
846.025 【答禅者】齐己
五老峰前相遇时，两无言语只扬眉。南宗北祖皆如此，
天上人间更问谁。山衲静披云片片，铁刀凉削鬓丝丝。
闲吟莫学汤从事，抛却袈裟负本师。
846.026 【寄尚颜（公受徐州薛尚书见知）】齐己
莫向孤峰道息机，有人偷眼羡吾师。满身光化年前宠，
几轴开平岁里诗。北阙故人随丧乱，南山旧寺在参差。
清吟但忆徐方政，应恨当时不见时。
846.027 【梓栗杖送人】齐己
禅家何物赠分襟，只有天台杖一寻。拄去客归青洛远，
采来僧入白云深。游山曾把探龙穴，出世期将指佛心。
此日江边赠君后，却携筇杖向东林。
846.028 【寄朗陵二禅友】齐己
潇湘曾宿话诗评，荆楚连秋阻野情。金锡罢游双鬓白，
铁盂终守一斋清。篇章老欲齐高手，风月闲思到极精。
南望山门石何处，沧浪云梦浸天横。
846.029 【灯】齐己
幽光耿耿草堂空，窗隔飞蛾恨不通。红烬自凝清夜朵，
赤心长谢碧纱笼。云藏水国城台里，雨闭松门殿塔中。
金屋玉堂开照睡，岂知萤雪有深功。
846.030 【寄金陵幕中李郎中】齐己
龙门支派富才能，年少飞翔便大鹏。久待尊罍临铁瓮，
又从幢节镇金陵。精神一只秋空鹤，骚雅千寻夏井冰。
长忆相招宿华馆，数宵忘寝尽寒灯。
846.031 【寄韩蜕秀才】齐己
松门高不似侯门，藓径鞋踪触处分。远事即为无害鸟，
多闲便是有情云。那忧宠辱来惊我，且寄风骚去敌君。
知伴李膺琴酒外，绛纱闲卷共论文。
846.032 【湘中春兴】齐己
雨歇江明苑树干，物妍时泰恣游盘。更无轻翠胜杨柳，
尽觉浓华在牡丹。终日去还抛寂寞，绕池回却凭栏干。
红芳片片由青帝，忍向西园看落残。
846.033 【送错公、栖公南游】齐己
洪偃汤休道不殊，高帆共载兴何俱。北京丧乱离丹凤，
南国烟花入鹧鸪。明月团圆临桂水，白云重叠起苍梧。
威仪本是朝天士，暂向辽荒住得无。
846.034 【寄南岳诸道友】齐己
南望衡阳积瘴开，去年曾踏雪游回。谩为楚客蹉跎过，
却是边鸿的当来。乳窦孤明含海日，石桥危滑长春苔。
终寻十八高人去，共坐苍崖养圣胎。
846.035 【送韩蜕秀才赴举】齐己
槐花馆驿暮尘昏，此去分明吏部孙。才器合居科第首，
风流幸是缙绅门。春和洛水清无浪，雪洗高峰碧断根。
堪想都人齐指点，列仙相次上昆仑。
846.036 【溪居寓言】齐己
秋蔬数垄傍潺湲，颇觉生涯异俗缘。诗兴难穷花草外，
野情何限水云边。虫声绕屋无人语，月影当松有鹤眠。
寄向东溪老樵道，莫催丹桂博青钱。
846.037 【遣怀】齐己
诗病相兼老病深，世医徒更费千金。馀生岂必虚抛掷，
未死何妨乐咏吟。流水不回休叹息，白云无迹莫追寻。
闲身自有闲消处，黄叶清风蝉一林。
846.038 【自湘中将入蜀留别诸友】齐己
巾舄初随入蜀船，风帆吼过洞庭烟。七千里路到何处，
十二峰云更那边。巫女暮归林淅沥，巴猿吟断月婵娟。
来年五月峨嵋雪，坐看消融满锦川。
846.039 【寄匡阜诸公二首】齐己
松头柏顶碧森森，虚槛寒吹夏景深。静社可追长往迹，
白莲难问久修心。山围四面才容寺，月到中宵始满林。
争学忘言住幽胜，吾师遗集尽清吟。
峰前林下东西寺，地角天涯来往僧。泉月净流闲世界，
杉松深锁尽香灯。争无大士重修社，合有诸贤更服膺。
曾寄邻房挂瓶锡，雨闻岩溜解春冰。
846.040 【送人入蜀】齐己
何必闲吟蜀道难，知君心出嶮巇间。寻常秋泛江陵去，
容易春浮锦水还。两面碧悬神女峡，几重青出丈人山。
文君酒市逢初雪，满贳新沽洗旅颜。
846.041 【酬庐山张处士】齐己
发枯身老任浮沉，懒泥秋风更役吟。新事向人堪结舌，
旧诗开卷但伤心。苔床卧忆泉声绕，麻履行思树影深。
终谢柴桑与彭泽，醉游闲访入东林。
846.042 【寄岘山道人】齐己
凤门高对鹿门青，往岁经过恨未平。辩鼎上人方话道，
卧龙丞相忽追兵。炉峰已负重回计，华岳终悬未去情。
闻说东周天子圣，会摇金锡却西行。
846.043 【送王处士游蜀】齐己
又挂寒帆向锦川，木兰舟里过残年。自修姹姹炉中物，
拟作飘飘水上仙。三峡浪喧明月夜，万州山到夕阳天。
来年的有荆南信，回札应缄十色笺。
846.044 【怀金陵李推官僧自牧】齐己
秣陵长忆共吟游，儒释风骚道上流。莲幕少年轻谢脁，
雪山真子鄙汤休。也应有作怀清苦，莫谓无心过白头。
欲附别来千万意，病身初起向残秋。
846.045 【寄寻萍公】齐己
闻在湓城多寄住，随时谈笑浑尘埃。孤峰恐忆便归去，
浮世要看还下来。万顷野烟春雨断，九条寒浪晚窗开。
虎溪桥上龙潭寺，曾此相寻踏雪回。
846.046 【得李推官近寄怀】齐己
荆门前岁使乎回，求得星郎近制来。连日借吟终不已，
一灯忘寝又重开。秋风漫作牵情赋，春草真为入梦才。
堪笑陈宫诸狎客，当时空有个追陪。
846.047 【对菊】齐己
蝶醉风狂半折时，冷烟清露压离披。欲倾琥珀杯浮尔，
好把茱萸朵配伊。孔雀毛衣应者是，凤凰金翠更无之。
何因栽向僧园里，门外重阳过不知。
846.048 【忆东林因送二生归】齐己
好向东林度此生，半天山脚寺门平。红霞嶂底潺潺色，
清夜房前瑟瑟声。偶别十年成瞬息，欲来千里阻刀兵。
可怜二子同归兴，南国烟花路好行。
846.049 【渚宫西城池上居】齐己
城东移锡住城西，绿绕春波引杖藜。翡翠满身衣有异，
鹭鸶通体格非低。风摇柳眼开烟小，暖逼兰芽出土齐。
犹有幽深不相似，剡溪乘棹入耶溪。
846.050 【中秋夕怆怀寄荆幕孙郎中】齐己
白莲香散沼痕干，绿筱阴浓藓地寒。年老寄居思隐切，
夜凉留客话时难。行僧尽去云山远，宾雁同来泽国宽。
时谢孔璋操檄外，每将空病问衰残。
846.051 【酬湘幕徐员外见寄】齐己
东海儒宗事业全，冰棱孤峭类神仙。诗同李贺精通鬼，
文拟刘轲妙入禅。珠履早曾从相府，玳簪今又别官筵。
篇章几谢传西楚，空想雄风度十年。
846.052 【寄蜀国广济大师】齐己
冰压霜坛律格清，三千传授尽门生。禅心尽入空无迹，
诗句闲搜寂有声。满国繁华徒自乐，两朝更变未曾惊。
终思相约岷峨去，不得携筇一路行。
846.053 【答献上人卷】齐己
衲衣禅客袖篇章，江上相寻共感伤。秦甸乱来栖白没，
杼山空后皎然亡。清留岛月秋凝露，苦寄巴猿夜叫霜。
珍重南宗好才子，灰心冥目外无妨。
846.054 【寄武陵贯微上人二首】齐己
知泛沧浪棹未还，西峰房锁夜潺潺。春陪相府游仙洞，
雪共宾寮对玉山。诗里几添新菡萏，衲痕应换旧斓斑。
莫忘一句曹溪妙，堪塞孙孙骋度关。
吴头东面楚西边，云接苍梧水浸天。两地别离身已老，
一言相合道休传。风骚妙欲凌春草，踪迹闲思绕岳莲。
不是傲他名利世，吾师本在雪山巅。
846.055 【怀体休上人】齐己
仲宣楼上望重湖，君到潇湘得健无。病遇何人分药饵，
诗逢谁子论功夫。杉萝寺里寻秋早，橘柚洲边度日晡。
许送自身归华岳，待来朝暮拂瓶盂。
846.056 【招湖上兄弟】齐己
去岁得君消息在，两凭人信过重湖。忍贪风月当年少，
不寄音书慰老夫。药鼎近闻传秘诀，诗门曾说拥寒炉。
汉江江路西来便，好傍扁舟访我无。
846.057 【江居寄关中知己】齐己
多病多慵汉水边，流年不觉已皤然。旧栽花地添黄竹，
新陷盆池换白莲。雪月未忘招远客，云山终待去安禅。
八行书札君休问，不似风骚寄一篇。
846.058 【中秋十五夜寄人】齐己
高河瑟瑟转金盘，喷露吹光逆凭栏。四海鱼龙精魄冷，
五山鸾鹤骨毛寒。今宵尽向圆时望，后夜谁当缺处看。
何事清光与蟾兔，却教才小少留难。
846.059 【谢人自钟陵寄纸笔】齐己
故人犹忆苦吟劳，所惠何殊金错刀。霜雪剪栽新剡硾，
锋铓管束本宣毫。知君倒箧情何厚，借我临池价斗高。
词客分张看欲尽，不堪来处隔秋涛。
846.060 【移居西湖作二首】齐己
火云阳焰欲烧空，小槛幽窗想旧峰。白汗此时流枕簟，
清风何处动杉松。残更正好眠凉月，远寺俄闻报晓钟。
只待秋声涤心地，衲衣新洗健形容。
官园树影昼阴阴，咫尺清凉莫浣心。桃李别教人主掌，
烟花不称我追寻。蜩螗晚噪风枝稳，翡翠闲眠宿处深。
争似出尘地行止，东林苔径入西林。
846.061 【题玉泉寺】齐己
高韵双悬张曲江，联题兼是孟襄阳。后人才地谁称短，
前辈经天尽负长。胜景饱于闲采拾，灵踪销得正思量。
时移两板成尘迹，犹挂吾师旧影堂。
846.062 【看金陵图】齐己
六朝图画战争多，最是陈宫计数讹。
若爱苍生似歌舞，隋皇自合耻干戈。
846.063 【寄南岳泰禅师】齐己
江头默想坐禅峰，白石山前万丈空。
山下猎人应不到，雪深花鹿在庵中。
846.064 【片云】齐己
水底分明天上云，可怜形影似吾身。
何妨舒作从龙势，一雨吹销万里尘。
846.065 【寄清溪道者】齐己
万重千叠红霞嶂，夜烛朝香白石龛。
常寄溪窗凭危槛，看经影落古龙潭。
846.066 【病中勉送小师往清凉山礼大圣】齐己
丰衣足食处莫住，圣迹灵踪好遍寻。
忽遇文殊开慧眼，他年应记老师心。
846.067 【谢人惠拄杖】齐己
何处云根采得来，黑龙狂欲作风雷。
知师念我形骸老，教把经行拄绿苔。
846.068 【送楚云上人往南岳刺血写《法华经》】齐己
剥皮刺血诚何苦，欲写灵山九会文。
十指沥干终七轴，后来求法更无君。
846.069 【送胎发笔寄仁公】齐己
内唯胎发外秋毫，绿玉新栽管束牢。
老病手疼无那尔，却资年少写风骚。
846.070 【谢西川昙域大师玉箸篆书】齐己
玉箸真文久不兴，李斯传到李阳冰。
正悲千载无来者，果见僧中有个僧。
846.071 【偶作寄王秘书】齐己
七丝湘水秋深夜，五字河桥日暮时。
借问秘书郎此意，静弹高咏有谁知。
846.072 【谢人惠纸】齐己
烘焙几工成晓雪，轻明百幅叠春冰。
何消才子题诗外，分与能书贝叶僧。
846.073 【答文胜大师清柱书】齐己
才把文章干圣主，便承恩泽换禅衣。
应嫌六祖传空衲，只向曹溪求息机。
846.074 【寄怀曾口寺文英大师】齐己
著紫袈裟名已贵，吟红菡萏价兼高。
秋风曾忆西游处，门对平湖满白涛。
846.075 【怀道林寺道友】齐己
四绝堂前万木秋，碧参差影压湘流。
闲思宋杜题诗板，一日凭栏到夜休。
846.076 【辞主人绝句四首·放鹤】齐己
华亭来复去芝田，丹顶霜毛性可怜。
纵与乘轩终误主，不如还放却辽天。
846.077 【辞主人绝句四首·放猿】齐己
堪忆春云十二峰，野桃山杏摘香红。
王孙可念愁金锁，从放断肠明月中。
846.078 【辞主人绝句四首·放鹭鸶】齐己
白萍红蓼碧江涯，日暖双双立睡时。
顾揭金笼放归去，却随沙鹤斗轻丝。
846.079 【辞主人绝句四首·放鹦鹉】齐己
陇西苍巘结巢高，本为无人识翠毛。
今日笼中强言语，乞归天外啄含桃。
