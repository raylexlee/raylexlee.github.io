第733卷 李密 等
733.01 【淮阳感怀】李密
金风荡初节，玉露凋晚林。此夕穷涂士，郁陶伤寸心。
野平葭苇合，村荒藜藿深。眺听良多感，徙倚独沾襟。
沾襟何所为，怅然怀古意。秦俗犹未平，汉道将何冀。
樊哙市井徒，萧何刀笔吏。一朝时运会，千古传名谥。
寄言世上雄，虚生真可愧。
733.02 【南隐游泉山】孔德绍
名山狎招隐，俗外远相求。还如倒景望，忽似阆风游。
临崖俯大壑，披雾仰飞流。岁积松方偃，年深椿欲秋。
野花开石镜，云叶掩山楼。何须问方士，此处即瀛洲。
733.03 【行经太华】孔德绍
纷吾世网暇，灵岳展幽寻。寥廓风尘远，杳冥川谷深。
山昏五里雾，日落二华阴。疏峰起莲叶，危塞隐桃林。
何必东都外，此处可抽簪。
733.04 【夜宿荒村】孔德绍
绵绵夕漏深，客恨转伤心。抚弦无人听，对酒时独斟。
故乡万里绝，穷愁百虑侵。秋草思边马，绕枝惊夜禽。
风度谷馀响，月斜山半阴。劳歌欲叙意，终是白头吟。
733.05 【王泽岭遭洪水】孔德绍
地籁风声急，天津云色愁。悠然万顷满，俄尔百川浮。
还似金堤溢，翻如碧海流。惊涛遥起鹭，回岸不分牛。
徒知怀赵景，终是倦阳侯。木梗诚无托，芦灰岂暇求。
思得乘槎便，萧然河汉游。
733.06 【登白马山护明寺】孔德绍
名岳标形胜，危峰远郁纡。成象建环极，大壮阐规模。
层台耸灵鹫，高殿迩阳乌。暂同游阆苑，还类入仙都。
三休开碧岭，万户洞金铺。摄心罄前礼，访道挹中虚。
遥瞻尽地轴，长望极天隅。白云起梁栋，丹霞映栱栌。
露花疑濯锦，泉月似沉珠。今日桃源客，相雇失归涂。
733.07 【送舍利宿定普岩】孔德绍
仁祠表虚旷，祇园展肃恭。栖息翠微岭，登顿白云峰。
映流看夜月，临峰听晓钟。涧芳十步草，崖阴百丈松。
萧然遥路绝，无复市朝踪。
733.08 【观太常奏新乐】孔德绍
大君膺宝历，出豫表功成。钧天金石响，洞庭弦管清。
八音动繁会，九变叶希声。和云留睿赏，熏风悦圣情。
盛烈光韶濩，易俗迈咸英。窃吹良无取，率舞抃群生。
733.09 【赋得涉江采芙蓉】孔德绍
莲舟泛锦碛，极目眺江干。沿流渡楫易，逆浪取花难。
有雾疑川广，无风见水宽。朝来采摘倦，讵得久盘桓。
733.010 【赋得华亭鹤】孔德绍
华亭失侣鹤，乘轩宠遂终。三山凌苦雾，千里激悲风。
心危白露下，声断彩弦中。何言斯物变，翻覆似辽东。
733.011 【送蔡君知入蜀二首】孔德绍
金陵已去国，铜梁忽背飞。失路远相送，他乡何日归。
灵关九折险，蜀道二星遥。乘槎若有便，希泛广陵潮。
733.012 【落叶（一作孔绍安诗）】孔德绍
早秋惊叶落，飘零似客心。翻飞未肯下，犹言惜故林。
733.013 【句】孔德绍
谁分菱花影，还看蓬鬓秋。（照镜见白发，《诗式》）
733.014 【临刑诗】郑颋
幻生还幻灭，大幻莫过身。安心自有处，求人无有人。
733.015 【和谒孔子庙（一作李百药诗）】刘斌
性与虽天纵，主世乃无由。何言泰山毁，空惊逝水流。
及门思往烈，入室想前修。寂寞荒阶暮，摧残古木秋。
遗风暧如此，聊以慰蒸求。
733.016 【和许给事伤牛尚书】刘斌
名臣不世出，百工之所求。况乃非常器，遭逢兴运秋。
符彩照千里，铨衡综九流。经纶资百物，樽俎寄皇猷。
韶濩倾复理，典礼紊还修。虽贞栋梁任，兼好艺文游。
伫闻和鼎实，行当奉介丘。高衢翻税驾，阅水遽迁舟。
传呼更何日，曳履闻无由。归魂藐修路，征棹舣邗沟。
林薄长风惨，江上寒云愁。夜台终不曙，遗芳徒自留。
733.017 【送刘散员同赋陈思王诗，得好鸟鸣高枝】刘斌
春林已自好，时鸟复和鸣。枝交难奋翼，谷静易流声。
间关才得性，矰缴遽相惊。安知背飞远，拂雾独晨征。
733.018 【咏山】刘斌
灵山峙千仞，蔽日且嵯峨。紫盖云阴远，香炉烟气多。
石梁高鸟路，瀑水近天河。欲知闻道里，别自有仙歌。
733.019 【登楼望月二首】刘辟
圆月当新霁，高楼见最明。素波流粉壁，丹桂拂飞甍。
下瞰千门静，旁观万象生。梧桐窗下影，乌鹊槛前声。
啸逸刘琨兴，吟资庾亮情。游人莫登眺，迢递故乡程。
皎洁三秋月，巍峨百丈楼。下分征客路，上有美人愁。
帐卷芙蓉带，帘褰玳瑁钩。倚窗情渺渺，凭槛思悠悠。
未得金波转，俄成玉箸流。不堪三五夕，夫婿在边州。
733.020 【题菊花】黄巢
飒飒西风满院栽，蕊寒香冷蝶难来。
他年我若为青帝，报与桃花一处开。
733.021 【不第后赋菊】黄巢
待到秋来九月八，我花开后百花杀。
冲天香阵透长安，满城尽带黄金甲。
733.022 【自题像】黄巢
记得当年草上飞，铁衣著尽著僧衣。
天津桥上无人识，独倚栏干看落晖。
