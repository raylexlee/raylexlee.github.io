第753卷 徐鉉
753.01 【贈維揚故人】徐鉉
東京少長認維桑，書劍誰教入帝鄉。一事無成空放逐，
故人相見重淒涼。樓臺寂寞官河晚，人物稀疏驛路長。
莫怪臨風惆悵久，十年春色憶維揚。
753.02 【泰州道中卻寄東京故人】徐鉉
風緊雨悽悽，川回岸漸低。吳州林外近，隋苑霧中迷。
聚散紛如此，悲歡豈易齊。料君殘酒醒，還聽子規啼。
753.03 【得浙西郝判官書未及報聞燕王移鎮京口…田書記消息】徐鉉
秋風海上久離居，曾得劉公一紙書。淡水心情長若此，
銀鉤蹤跡更無如。嘗憂座側飛鴞鳥，未暇江中覓鯉魚。
今日京吳建朱邸，問君誰共曳長裾。
753.04 【贈陶使君求梨】徐鉉
昨宵宴罷醉如泥，惟憶張公大谷梨。白玉花繁曾綴處，
黃金色嫩乍成時。冷侵肺腑醒偏早，香惹衣襟歇倍遲。
今旦中山方酒渴，唯應此物最相宜。
753.05 【陳覺放還至泰州，以詩見寄，作此答之】徐鉉
朱雲曾爲漢家憂，不怕交親作世仇。壯氣未平空咄咄，
狂言無驗信悠悠。今朝我作傷弓鳥，卻羨君爲不繫舟。
勞寄新詩平宿憾，此生心氣貫清秋。
753.06 【王三十七自京垂訪，作此送之】徐鉉
失鄉遷客在天涯，門掩苔垣向水斜。只就鱗鴻求遠信，
敢言車馬訪貧家。煙生柳岸將垂縷，雪壓梅園半是花。
惆悵明朝尊酒散，夢魂相送到京華。
753.07 【陶使君輓歌二首】徐鉉
太守今何在，行春去不歸。筵空收管吹，郊迥儼驂騑。
營外星才落，園中露已稀。傷心樑上燕，猶解向人飛。
始憶花前宴，笙歌醉夕陽。那堪城外送，哀輓逐歸艎。
鈴閣朝猶閉，風亭日已荒。唯餘遷客淚，沾灑後池傍。
753.08 【雪中作】徐鉉
賦分多情客，經年去國心。疏鍾寒郭晚，密雪水亭深。
影迥鴻投渚，聲愁雀噪林。他鄉一尊酒，獨坐不成斟。
753.09 【賦得風光草際浮】徐鉉
宿露依芳草，春郊古陌旁。風輕不盡偃，日早未晞陽。
耿耿依平遠，離離入望長。映空無定彩，飄徑有餘光。
颭若荷珠亂，紛如爝火颺。詩人多感物，凝思繞池塘。
753.010 【寒食成判官垂訪因贈】徐鉉
常年寒食在京華，今歲清明在海涯。遠巷蹋歌深夜月，
隔牆吹管數枝花。鴛鸞得路音塵闊，鴻雁分飛道里賒。
不是多情成二十，斷無人解訪貧家。
753.011 【送客至城西，望圖山，因寄浙西府中】徐鉉
牧叟鄒生笑語同，莫嗟江上聽秋風。
君看逐客思鄉處，猶在圖山更向東。
753.012 【送寫真成處士入京】徐鉉
傳神蹤跡本來高，澤畔形容愧彩毫。
京邑功臣多佇望，凌煙閣上莫辭勞。
753.013 【九日雨中】徐鉉
茱萸房重雨霏微，去國逢秋此恨稀。目極暫登臺上望，
心遙長向夢中歸。荃蘪路遠愁霜早，兄弟鄉遙羨雁飛。
唯有多情一枝菊，滿杯顏色自依依。
753.014 【寄外甥苗武仲】徐鉉
放逐今來漲海邊，親情多在鳳台前。且將聚散爲閒事，
須信華枯是偶然。蟬噪疏林村倚郭，鳥飛殘照水連天。
此中唯欠韓康伯，共對秋風詠數篇。
753.015 【寄從兄憲兼示二弟】徐鉉
別路吳將楚，離憂弟與兄。斷雲驚晚吹，秋色滿孤城。
信遠鴻初下，鄉遙月共明。一枝棲未穩，回首望三京。
753.016 【附書與鍾郎中因寄京妓越賓】徐鉉
暮春橋下手封書，寄向江南問越姑。
不道諸郎少歡笑，經年相別憶儂無。
753.017 【代鍾答】徐鉉
一幅輕綃寄海濱，越姑長感昔時恩。
欲知別後情多少，點點憑君看淚痕。
753.018 【亞元舍人不替深知猥貽佳作三篇清絕不敢輕…庶資一笑耳】徐鉉
海陵城裏春正月，海畔朝陽照殘雪。城中有客獨登樓，
遙望天邊白銀闕。白銀闕下何英英，雕鞍繡轂趨承明。
閶門曉闢旌旗影，玉墀風細佩環聲。此處追飛皆俊彥，
當年何事容疵賤。懷鉛晝坐紫微宮，焚香夜直明光殿。
王言簡靜官司閒，朋好殷勤多往還。新亭風景如東洛，
邙嶺林泉似北山。光陰暗度杯盂裏，職業未妨談笑間。
有時邀賓復攜妓，造門不問都非是。酣歌叫笑驚四鄰，
賦筆縱橫動千字。任他銀箭轉更籌，不怕金吾司夜吏。
可憐諸貴賢且才，時情物望兩無猜。伊餘獨稟狂狷性，
褊量多言仍薄命。吞舟可漏豈無恩，負乘自貽非不幸。
一朝削跡爲遷客，旦暮青雲千里隔。離鴻別雁各分飛，
折柳攀花兩無色。盧龍渡口問迷津，瓜步山前送暮春。
白沙江上曾行路，青林花落何紛紛。漢皇昔幸回中道，
極目牛羊臥芳草。舊宅重遊盡隙荒，故人相見多衰老。
禪智寺，山光橋，風瑟瑟兮雨蕭蕭。行杯已醒殘夢斷，
征途未極離魂消。海陵郡中陶太守，相逢本是隨行舊。
乍申拜起已開眉，卻問辛勤還執手。精廬水榭最清幽，
一稅徵車聊駐留。閉門思過謝來客，知恩省分寬離憂。
郡齋勝境有後池，山亭菌閣互參差。有時虛左來相召，
舉白飛觴任所爲。多才太守能撾鼓，醉送金船間歌舞。
酒酣耳熱眼生花，暫似京華歡會處。歸來旅館還端居，
清風朗月夜窗虛。駸駸流景歲雲暮，天涯望斷故人書。
春來憑檻方嘆息，仰頭忽見南來翼。足系紅箋墮我前，
引頸長鳴如有言。開緘試讀相思字，乃是多情喬亞元。
短韻三篇皆麗絕，小梅寄意情偏切。金蘭投分一何堅，
銀鉤置袖終難滅。醉後狂言何足奇，感君知己不相遺。
長卿曾作美人賦，玄成今有責躬詩。報章欲託還京信，
筆拙紙窮情未盡。珍重芸香陳子喬，亦解貽書遠相問。
寧須買藥療羈愁，只恨無書消鄙吝。遊處當時靡不同，
歡娛今日兩成空。天子尚應憐賈誼，時人未要嘲揚雄。
曲終筆閣緘封已，翩翩驛騎行塵起。寄向中朝謝故人，
爲說相思意如此。
753.019 【送蒯司錄歸京（亮）】徐鉉
早年聞有蒯先生，二十餘年道不行。抵掌曾論天下事，
折腰猶悟俗人情。老還上國歡娛少，貧聚歸資結束輕。
遷客臨流倍惆悵，冷風黃葉滿山城。
753.020 【聞查建州陷賊寄鍾郎中（謨即查從事也）】徐鉉
聞道將軍輕壯圖，螺江城下委犀渠。旌旗零落沉荒服，
簪履蕭條返故居。皓首應全蘇武節，故人誰得李陵書。
自憐放逐無長策，空使盧諶淚滿裾。
753.021 【還過東都，留守周公筵上贈座客】徐鉉
賈生三載在長沙，故友相思道路賒。已分終年甘寂寞，
豈知今日返京華。麟符上相恩偏厚，隋苑留歡日欲斜。
明旦江頭倍惆悵，遠山芳草映殘霞。
753.022 【送楊郎中唐員外奉使湖南】徐鉉
江邊微雨柳條新，握節含香二使臣。兩綬對懸雲夢日，
方舟齊泛洞庭春。今朝草木逢新律，昨日山川滿戰塵。
同是多情懷古客，不妨爲賦吊靈均。
753.023 【表弟包穎見寄（此子侍親在饒州，累年臥疾）】徐鉉
常思帝裏奉交親，別後光陰屈指頻。蘭佩卻歸綸閣下，
荊枝猶寄楚江濱。十程山水勞幽夢，滿院煙花醉別人。
料得此生強健在，會須重賞昔年春。
753.024 【寄蕭給事（蕭江西致仕）】徐鉉
危言危行古時人，歸向西山臥白雲。買宅尚尋徐處士，
餐霞終訪許真君。容顏別後應如故，詩詠年來更不聞。
今日城中春又至，落梅愁緒共紛紛。
753.025 【賦石奉送鍾德林少尹員外】徐鉉
我愛他山石，中含絕代珍。煙披寒落落，沙淺靜磷磷。
翠色辭文陛，清聲出泗濱。扁舟載歸去，知是泛槎人。
