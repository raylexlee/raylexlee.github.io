第733卷 李密 等
733.01 【淮陽感懷】李密
金風蕩初節，玉露凋晚林。此夕窮塗士，鬱陶傷寸心。
野平葭葦合，村荒藜藿深。眺聽良多感，徙倚獨沾襟。
沾襟何所爲，悵然懷古意。秦俗猶未平，漢道將何冀。
樊噲市井徒，蕭何刀筆吏。一朝時運會，千古傳名諡。
寄言世上雄，虛生真可愧。
733.02 【南隱遊泉山】孔德紹
名山狎招隱，俗外遠相求。還如倒景望，忽似閬風遊。
臨崖俯大壑，披霧仰飛流。歲積松方偃，年深椿欲秋。
野花開石鏡，雲葉掩山樓。何須問方士，此處即瀛洲。
733.03 【行經太華】孔德紹
紛吾世網暇，靈嶽展幽尋。寥廓風塵遠，杳冥川穀深。
山昏五里霧，日落二華陰。疏峯起蓮葉，危塞隱桃林。
何必東都外，此處可抽簪。
733.04 【夜宿荒村】孔德紹
綿綿夕漏深，客恨轉傷心。撫弦無人聽，對酒時獨斟。
故鄉萬里絕，窮愁百慮侵。秋草思邊馬，繞枝驚夜禽。
風度谷餘響，月斜山半陰。勞歌欲敘意，終是白頭吟。
733.05 【王澤嶺遭洪水】孔德紹
地籟風聲急，天津雲色愁。悠然萬頃滿，俄爾百川浮。
還似金堤溢，翻如碧海流。驚濤遙起鷺，回岸不分牛。
徒知懷趙景，終是倦陽侯。木梗誠無託，蘆灰豈暇求。
思得乘槎便，蕭然河漢遊。
733.06 【登白馬山護明寺】孔德紹
名嶽標形勝，危峯遠鬱紆。成象建環極，大壯闡規模。
層臺聳靈鷲，高殿邇陽烏。暫同遊閬苑，還類入仙都。
三休開碧嶺，萬戶洞金鋪。攝心罄前禮，訪道挹中虛。
遙瞻盡地軸，長望極天隅。白雲起樑棟，丹霞映栱櫨。
露花疑濯錦，泉月似沉珠。今日桃源客，相僱失歸塗。
733.07 【送舍利宿定普巖】孔德紹
仁祠表虛曠，祇園展肅恭。棲息翠微嶺，登頓白雲峯。
映流看夜月，臨峯聽曉鍾。澗芳十步草，崖陰百丈松。
蕭然遙路絕，無復市朝蹤。
733.08 【觀太常奏新樂】孔德紹
大君膺寶曆，出豫表功成。鈞天金石響，洞庭弦管清。
八音動繁會，九變葉希聲。和雲留睿賞，薰風悅聖情。
盛烈光韶濩，易俗邁鹹英。竊吹良無取，率舞抃羣生。
733.09 【賦得涉江採芙蓉】孔德紹
蓮舟泛錦磧，極目眺江干。沿流渡楫易，逆浪取花難。
有霧疑川廣，無風見水寬。朝來採摘倦，詎得久盤桓。
733.010 【賦得華亭鶴】孔德紹
華亭失侶鶴，乘軒寵遂終。三山凌苦霧，千里激悲風。
心危白露下，聲斷彩弦中。何言斯物變，翻覆似遼東。
733.011 【送蔡君知入蜀二首】孔德紹
金陵已去國，銅梁忽背飛。失路遠相送，他鄉何日歸。
靈關九折險，蜀道二星遙。乘槎若有便，希泛廣陵潮。
733.012 【落葉（一作孔紹安詩）】孔德紹
早秋驚葉落，飄零似客心。翻飛未肯下，猶言惜故林。
733.013 【句】孔德紹
誰分菱花影，還看蓬鬢秋。（照鏡見白髮，《詩式》）
733.014 【臨刑詩】鄭頲
幻生還幻滅，大幻莫過身。安心自有處，求人無有人。
733.015 【和謁孔子廟（一作李百藥詩）】劉斌
性與雖天縱，主世乃無由。何言泰山毀，空驚逝水流。
及門思往烈，入室想前修。寂寞荒階暮，摧殘古木秋。
遺風曖如此，聊以慰蒸求。
733.016 【和許給事傷牛尚書】劉斌
名臣不世出，百工之所求。況乃非常器，遭逢興運秋。
符彩照千里，銓衡綜九流。經綸資百物，樽俎寄皇猷。
韶濩傾復理，典禮紊還修。雖貞棟樑任，兼好藝文遊。
佇聞和鼎實，行當奉介丘。高衢翻稅駕，閱水遽遷舟。
傳呼更何日，曳履聞無由。歸魂藐修路，徵棹艤邗溝。
林薄長風慘，江上寒雲愁。夜臺終不曙，遺芳徒自留。
733.017 【送劉散員同賦陳思王詩，得好鳥鳴高枝】劉斌
春林已自好，時鳥復和鳴。枝交難奮翼，谷靜易流聲。
間關才得性，矰繳遽相驚。安知背飛遠，拂霧獨晨徵。
733.018 【詠山】劉斌
靈山峙千仞，蔽日且嵯峨。紫蓋雲陰遠，香爐煙氣多。
石樑高鳥路，瀑水近天河。欲知聞道里，別自有仙歌。
733.019 【登樓望月二首】劉闢
圓月當新霽，高樓見最明。素波流粉壁，丹桂拂飛甍。
下瞰千門靜，旁觀萬象生。梧桐窗下影，烏鵲檻前聲。
嘯逸劉琨興，吟資庾亮情。遊人莫登眺，迢遞故鄉程。
皎潔三秋月，巍峨百丈樓。下分徵客路，上有美人愁。
帳卷芙蓉帶，簾褰玳瑁鉤。倚窗情渺渺，憑檻思悠悠。
未得金波轉，俄成玉箸流。不堪三五夕，夫婿在邊州。
733.020 【題菊花】黃巢
颯颯西風滿院栽，蕊寒香冷蝶難來。
他年我若爲青帝，報與桃花一處開。
733.021 【不第後賦菊】黃巢
待到秋來九月八，我花開後百花殺。
沖天香陣透長安，滿城盡帶黃金甲。
733.022 【自題像】黃巢
記得當年草上飛，鐵衣著盡著僧衣。
天津橋上無人識，獨倚欄干看落暉。
