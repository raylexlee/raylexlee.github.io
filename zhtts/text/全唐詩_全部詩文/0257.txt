第256卷 劉昚虛
256.01 【江南曲】劉昚虛
美人何盪漾，湖上風日長。玉手欲有贈，裴回雙明璫。
歌聲隨綠水，怨色起青陽。日暮還家望，雲波橫洞房。
256.02 【九日送人】劉昚虛
海上正搖落，客中還別離。同舟去未已，遠送新相知。
流水意何極，滿尊徒爾爲。從來菊花節，早已醉東籬。
256.03 【暮秋揚子江寄孟浩然】劉昚虛
木葉紛紛下，東南日煙霜。林山相晚暮，天海空青蒼。
暝色況復久，秋聲亦何長。孤舟兼微月，獨夜仍越鄉。
寒笛對京口，故人在襄陽。詠思勞今夕，江漢遙相望。
256.04 【潯陽陶氏別業】劉昚虛
陶家習先隱，種柳長江邊。朝夕潯陽郭，白衣來幾年。
霽雲明孤嶺，秋水澄寒天。物象自清曠，野情何綿聯。
蕭蕭丘中賞，明宰非徒然。願守黍稷稅，歸耕東山田。
256.05 【登廬山峯頂寺】劉昚虛
孤峯臨萬象，秋氣何高清。天際南郡出，林端西江明。
山門二緇叟，振錫聞幽聲。心照有無界，業懸前後生。
雖知真機靜，尚與愛網並。方首金門路，未遑參道情。
256.06 【尋東溪還湖中作】劉昚虛
出山更回首，日暮清溪深。東嶺新別處，數猿叫空林。
昔遊有初跡，此路還獨尋。幽興方在往，歸懷復爲今。
雲峯勞前意，湖水成遠心。望望已超越，坐鳴舟中琴。
256.07 【送韓平兼寄郭微】劉昚虛
上客夜相過，小童能酤酒。即爲臨水處，正值歸雁後。
前路望鄉山，近家見門柳。到時春未暮，風景自應有。
餘憶東州人，經年別來久。殷勤爲傳語，日夕念攜手。
兼問前寄書，書中復達否。
256.08 【寄閻防（防時在終南豐德寺讀書）】劉昚虛
青冥南山口，君與緇錫鄰。深路入古寺，亂花隨暮春。
紛紛對寂寞，往往落衣巾。松色空照水，經聲時有人。
晚心復南望，山遠情獨親。應以修往業，亦惟立此身。
深林度空夜，煙月資清真。莫嘆文明日，彌年徒隱淪。
256.09 【海上詩送薛文學歸海東】劉昚虛
何處歸且遠，送君東悠悠。滄溟千萬裏，日夜一孤舟。
曠望絕國所，微茫天際愁。有時近仙境，不定若夢遊。
或見青色古，孤山百里秋。前心方杳眇，後路勞夷猶。
離別惜吾道，風波敬皇休。春浮花氣遠，思逐海水流。
日暮驪歌后，永懷空滄洲。
256.010 【越中問海客】劉昚虛
風雨滄洲暮，一帆今始歸。自雲發南海，萬里速如飛。
初謂落何處，永將無所依。冥茫漸西見，山色越中微。
誰念去時遠，人經此路稀。泊舟悲且泣，使我亦沾衣。
浮海焉用說，憶鄉難久違。縱爲魯連子，山路有柴扉。
256.011 【闕題】劉昚虛
道由白雲盡，春與青溪長。時有落花至，遠隨流水香。
閒門向山路，深柳讀書堂。幽映每白日，清輝照衣裳。
256.012 【寄江滔求孟六遺文】劉昚虛
南望襄陽路，思君情轉親。偏知漢水廣，應與孟家鄰。
在日貪爲善，昨來聞更貧。相如有遺草，一爲問家人。
256.013 【積雪爲小山】劉昚虛
飛雪伴春還，春庭曉自閒。虛心應任道，遇賞遂成山。
峯小形全秀，巖虛勢莫攀。以幽能皎潔，謂近可循環。
孤影臨冰鏡，寒光對玉顏。不隨遲日盡，留顧歲華間。
256.014 【贈喬琳（一作張謂詩）】劉昚虛
去年上策不見收，今年寄食仍淹留。羨君有酒能共醉，
羨君無錢能不憂。如今五侯不待客，羨君不問五侯宅。
如今七貴方自尊，羨君不過七貴門。丈夫會應有知己，
世上悠悠何足論。
256.015 【茙葵花歌（一作岑參詩）】劉昚虛
昨日一花開，今日一花開；今日花正好，昨日花已老。
人生不得長少年，莫惜牀頭酤酒錢；請君有錢向酒家，
君不見茙葵花。
256.016 【句】劉昚虛
歸夢如春水，悠悠繞故鄉。
駐馬渡江處，望鄉待歸舟。
