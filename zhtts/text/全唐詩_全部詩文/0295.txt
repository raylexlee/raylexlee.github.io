第294卷 崔峒
294.01 【揚州選蒙相公賞判雪後呈上】崔峒
自得山公許，休耕海上田。慚看長史傳，欲棄釣魚船。
窮巷殷憂日，蕪城雨雪天。此時瞻相府，心事比旌懸。
294.02 【客舍書情寄趙中丞】崔峒
東楚復西秦，浮雲類此身。關山勞策蹇，僮僕慣投人。
孤客來千里，全家託四鄰。生涯難自料，中夜問情親。
294.03 【客舍有懷因呈諸在事】崔峒
讀書常苦節，待詔豈辭貧。暮雪猶驅馬，晡餐又寄人。
愁來佔吉夢，老去惜良辰。延首平津閣，家山日已春。
294.04 【書懷寄楊郭李王判官】崔峒
慣作雲林客，因成懶漫人。吏欺從政拙，妻笑理家貧。
李郭應時望，王楊入幕頻。從容丞相閣，知憶故園春。
294.05 【奉和給事寓直】崔峒
桂枝家共折，雞樹代相傳。忝向鸞臺下，仍看雁影連。
夜閒方步月，漏盡欲朝天。知去丹墀近，明王許薦賢。
294.06 【初入集賢院贈李獻仁（曾於常山聯官）】崔峒
燕代官初罷，江湖路便分。九遷從命薄，四十幸人聞。
跡愧趨丹禁，身曾系白雲。何由返滄海，昨日謁明君。
294.07 【酬李補闕雨中寄贈】崔峒
十年隨馬宿，幾度受人恩。白髮還鄉井，微官有子孫。
竹窗寒雨滴，苦砌夜蟲喧。獨愧東垣友，新詩慰旅魂。
294.08 【初除拾遺酬丘二十二見寄（一作初拜命酬丘丹見贈）】崔峒
江海久垂綸，朝衣忽掛身。丹墀初謁帝，白髮免羞人。
才愧文章士，名當諫諍臣。空餘薦賢分，不敢負交親。
294.09 【劉展下判官相招以詩答之】崔峒
國有非常寵，家承異姓勳。背恩慚皎日，不義若浮雲。
但使忠貞在，甘從玉石焚。竄身如有地，夢寐見明君。
294.010 【送侯山人赴會稽】崔峒
仙客辭蘿月，東來就一官。且歸滄海住，猶向白雲看。
猿叫江天暮，蟲聲野浦寒。時遊鏡湖裏，爲我把魚竿。
294.011 【宿禪智寺上方演大師院】崔峒
石林高几許，金剎在中峯。白日空山梵，清霜後夜鍾。
竹窗回翠壁，苔徑入寒松。幸接無生法，疑心怯所從。
294.012 【題空山人石室】崔峒
早晚悟無生，頭陀不到城。雲山知夏臘，猿鳥見修行。
地僻無溪路，人尋逐水聲。年年深谷裏，誰識遠公名。
294.013 【登蔣山開善寺（一作李嘉祐詩）】崔峒
山殿秋雲裏，香菸出翠微。客尋朝磬至，僧背夕陽歸。
下界千門見，前朝萬事非。看心兼送目，葭菼暮依依。
294.014 【題崇福寺禪院】崔峒
僧家竟何事，掃地與焚香。清磬度山翠，閒雲來竹房。
身心塵外遠，歲月坐中長。向晚禪堂掩，無人空夕陽。
294.015 【秋晚送丹徒許明府赴上國，因寄江南故人】崔峒
秋暮之彭澤，籬花遠近逢。君書前日至，別後此時重。
寒夜江邊月，晴天海上峯。還知南地客，招引住新豐。
294.016 【送薛仲方歸揚州】崔峒
佳句應無敵，貞心不有猜。慚爲丈人行，怯見後生才。
泛舸貪斜月，浮橈值早梅。綠楊新過雨，芳草待君來。
294.017 【送韋員外還京】崔峒
十年離亂後，此去若爲情。春晚香山綠，人稀豫水清。
野陂看獨樹，關路逐殘鶯。前殿朝明主，應憐白髮生。
294.018 【潤州送友人】崔峒
見君還此地，灑淚向江邊。國士勞相問，家書無處傳。
荒城胡馬跡，塞木戍人煙。一路堪愁思，孤舟何渺然。
294.019 【送張芬東歸】崔峒
喧喧五衢上，鞍馬自驅馳。落日臨阡陌，貧交欲別離。
早知時事異，堪與世人隨。握手將何贈，君心我獨知。
294.020 【送蘇修游上饒】崔峒
愛爾無羈束，雲山恣意過。一身隨遠岫，孤棹任輕波。
世事關情少，漁家寄宿多。蘆花淺淡處，江月奈人何。
294.021 【送陸明府之盱眙】崔峒
陶令之官去，窮愁慘別魂。白煙橫海戍，紅葉下淮村。
澹浪搖山郭，平蕪到縣門。政成堪吏隱，免負府公恩。
294.022 【江南迴逢趙曜，因送任十一赴交城主簿】崔峒
江上長相憶，因高北望看。不知攜老幼，何處度艱難。
屈指同人盡，傷心故里殘。遙憐驅匹馬，白首到微官。
294.023 【送薛良史往越州謁從叔】崔峒
辭家年已久，與子分偏深。易得相思淚，難爲欲別心。
孤雲隨浦口，幾日到山陰。遙想蘭亭下，清風滿竹林。
294.024 【送丘二十二之蘇州】崔峒
積水與寒煙，嘉禾路幾千。孤猿啼海島，羣雁起湖田。
曾見長洲苑，嘗聞大雅篇。卻將封事去，知爾愛閒眠。
294.025 【登潤州芙蓉樓】崔峒
上古人何在，東流水不歸。往來潮有信，朝暮事成非。
煙樹臨沙靜，雲帆入海稀。郡樓多逸興，良牧謝玄暉。
294.026 【江上書懷】崔峒
骨肉天涯別，江山日落時。淚流襟上血，發變鏡中絲。
胡越書難到，存亡夢豈知。登高回首罷，形影自相隨。
294.027 【春日憶姚氏外甥】崔峒
離亂人相失，春秋雁自飛。只緣行路遠，未必寄書稀。
二月花無數，頻年意有違。落暉看過後，獨坐淚沾衣。
294.028 【送真上人還蘭若】崔峒
得道雲林久，年深暫一歸。出山逢世亂，乞食覺人稀。
半偈初傳法，中峯又掩扉。愛憎應不染，塵俗自依依。
294.029 【潤州送師弟自江夏往台州】崔峒
遠客乘流去，孤帆向夜開。春風江上使，前日漢陽來。
別路猶千里，離心重一杯。剡溪木未落，羨爾過天台。
294.030 【送李道士歸山】崔峒
秋城臨古路，城上望君還。曠野入寒草，獨行隨遠山。
授人鴻寶內，將犬白雲間。早晚燒丹罷，遙知冰雪寒。
294.031 【宿江西竇主簿廳（與此公亡兄聯官）】崔峒
廣庭方緩步，星漢話中移。月滿關山道，烏啼霜樹枝。
時艱難會合，年長重親知。前事成金石，悽然淚欲垂。
294.032 【喜逢妻弟鄭損因送入京】崔峒
亂後自江城，相逢喜復驚。爲經多載別，欲問小時名。
對酒悲前事，論文畏後生。遙知盈卷軸，紙貴在江城。
294.033 【詠門下畫小松上元王杜三相公（一作錢起詩）】崔峒
昔聞生澗底，今見起毫端。衆草此時沒，何人知歲寒。
豈能裨棟宇，且貴出門闌。只在丹青意，凌雲也不難。
294.034 【寄上禮部李侍郎】崔峒
吳楚相逢處，江湖共泛時。任風舟去遠，待月酒行遲。
白髮常同嘆，青雲本要期。貴來君卻少，秋至老偏悲。
玉佩明朝盛，蒼苔陋巷滋。追尋恨無路，唯有夢相思。
294.035 【書情寄上蘇州韋使君兼呈吳縣李明府】崔峒
數年湖上謝浮名，竹杖紗巾遂性情。雲外有時逢寺宿，
日西無事傍江行。陶潛縣裏看花發，庾亮樓中對月明。
誰念獻書來萬里，君王深在九重城。
294.036 【題桐廬李明府官舍（一作贈同官李明府）】崔峒
訟堂寂寂對煙霞，五柳門前聚曉鴉。流水聲中視公事，
寒山影裏見人家。觀風競美新爲政，計日還知舊觸邪。
可惜陶潛無限酒，不逢籬菊正開花。
294.037 【贈竇十九（時公車待詔長安）】崔峒
靈臺暮宿意多違，木落花開羨客歸。江海幾時傳錦字，
風塵不覺化緇衣。山陽會里同人少，灞曲農時故老稀。
幸得漢皇容直諫，憐君未遇覺人非。
294.038 【虔州見鄭表新詩因以寄贈】崔峒
梅花嶺裏見新詩，感激情深過楚詞。平子四愁今莫比，
休文八詠自同時。萍鄉露冕真堪惜，鳳沼鳴珂已訝遲。
才子風流定難見，湖南春草但相思。
294.039 【贈元祕書】崔峒
舊書稍稍出風塵，孤客逢秋感此身。秦地謬爲門下客，
淮陰徒笑市中人。也聞阮籍尋常醉，見說陳平不久貧。
幸有故人茅屋在，更將心事問情親。
294.040 【送韋八少府判官歸東京】崔峒
玄成世業紫真官，文似相如貌勝潘。鴻雁南飛人獨去，
雲山一別歲將闌。清淮水急桑林晚，古驛霜多柿葉寒。
瓊樹相思何日見，銀鉤數字莫爲難。
294.041 【送馮八將軍奏事畢歸滑臺幕府】崔峒
王門別後到滄洲，帝裏相逢俱白頭。自嘆馬卿常帶疾，
還嗟李廣不封侯。棠梨宮裏瞻龍袞，細柳營中著虎裘。
想到滑臺桑葉落，黃河東注杏園秋。
294.042 【送王侍御佐婺州（作郎士元：蓋少府新除江南尉問風俗）】崔峒
聞君作尉向江潭。吳越風煙到自諳。客路尋常經竹徑，
人家大底傍山嵐。緣溪花木偏宜遠，避地衣冠盡向南。
惟有夜猿啼海樹，思鄉望北意難堪。
294.043 【越中送王使君赴江華】崔峒
皁蓋春風自越溪，獨尋芳樹桂陽西。遠水浮雲隨馬去，
空山弱筱向雲低。遙知異政荊門北，舊許新詩康樂齊。
萬里相思在何處，九疑殘雪白猿啼。
294.044 【送皇甫冉往白田】崔峒
江邊盡日雉鳴飛，君向白田何日歸。楚地蒹葭連海迥，
隋朝楊柳映堤稀。津樓故市無行客，山館空庭閉落暉。
試問疲人與征戰，使君雙淚定沾衣。
294.045 【題蘭若】崔峒
絕頂茅庵老此生，寒雲孤木獨經行。
世人那得知幽徑，遙向青峯禮磬聲。
294.046 【送賀蘭廣赴選】崔峒
而今用武爾攻文，流輩干時獨臥雲。
白髮青袍趨會府，定應衡鏡卻慚君。
294.047 【清江曲內一絕（折腰體）】崔峒
八月長江去浪平，片帆一道帶風輕。
極目不分天水色，南山南是岳陽城。
294.048 【武康郭外望許緯先生山居】崔峒
湖上千峯帶落暉，白雲開處見柴扉。
松門一徑仍生草，應是仙人向郭稀。
