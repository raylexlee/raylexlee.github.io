第294卷 崔峒
294.01 【扬州选蒙相公赏判雪后呈上】崔峒
自得山公许，休耕海上田。惭看长史传，欲弃钓鱼船。
穷巷殷忧日，芜城雨雪天。此时瞻相府，心事比旌悬。
294.02 【客舍书情寄赵中丞】崔峒
东楚复西秦，浮云类此身。关山劳策蹇，僮仆惯投人。
孤客来千里，全家托四邻。生涯难自料，中夜问情亲。
294.03 【客舍有怀因呈诸在事】崔峒
读书常苦节，待诏岂辞贫。暮雪犹驱马，晡餐又寄人。
愁来占吉梦，老去惜良辰。延首平津阁，家山日已春。
294.04 【书怀寄杨郭李王判官】崔峒
惯作云林客，因成懒漫人。吏欺从政拙，妻笑理家贫。
李郭应时望，王杨入幕频。从容丞相阁，知忆故园春。
294.05 【奉和给事寓直】崔峒
桂枝家共折，鸡树代相传。忝向鸾台下，仍看雁影连。
夜闲方步月，漏尽欲朝天。知去丹墀近，明王许荐贤。
294.06 【初入集贤院赠李献仁（曾于常山联官）】崔峒
燕代官初罢，江湖路便分。九迁从命薄，四十幸人闻。
迹愧趋丹禁，身曾系白云。何由返沧海，昨日谒明君。
294.07 【酬李补阙雨中寄赠】崔峒
十年随马宿，几度受人恩。白发还乡井，微官有子孙。
竹窗寒雨滴，苦砌夜虫喧。独愧东垣友，新诗慰旅魂。
294.08 【初除拾遗酬丘二十二见寄（一作初拜命酬丘丹见赠）】崔峒
江海久垂纶，朝衣忽挂身。丹墀初谒帝，白发免羞人。
才愧文章士，名当谏诤臣。空馀荐贤分，不敢负交亲。
294.09 【刘展下判官相招以诗答之】崔峒
国有非常宠，家承异姓勋。背恩惭皎日，不义若浮云。
但使忠贞在，甘从玉石焚。窜身如有地，梦寐见明君。
294.010 【送侯山人赴会稽】崔峒
仙客辞萝月，东来就一官。且归沧海住，犹向白云看。
猿叫江天暮，虫声野浦寒。时游镜湖里，为我把鱼竿。
294.011 【宿禅智寺上方演大师院】崔峒
石林高几许，金刹在中峰。白日空山梵，清霜后夜钟。
竹窗回翠壁，苔径入寒松。幸接无生法，疑心怯所从。
294.012 【题空山人石室】崔峒
早晚悟无生，头陀不到城。云山知夏腊，猿鸟见修行。
地僻无溪路，人寻逐水声。年年深谷里，谁识远公名。
294.013 【登蒋山开善寺（一作李嘉祐诗）】崔峒
山殿秋云里，香烟出翠微。客寻朝磬至，僧背夕阳归。
下界千门见，前朝万事非。看心兼送目，葭菼暮依依。
294.014 【题崇福寺禅院】崔峒
僧家竟何事，扫地与焚香。清磬度山翠，闲云来竹房。
身心尘外远，岁月坐中长。向晚禅堂掩，无人空夕阳。
294.015 【秋晚送丹徒许明府赴上国，因寄江南故人】崔峒
秋暮之彭泽，篱花远近逢。君书前日至，别后此时重。
寒夜江边月，晴天海上峰。还知南地客，招引住新丰。
294.016 【送薛仲方归扬州】崔峒
佳句应无敌，贞心不有猜。惭为丈人行，怯见后生才。
泛舸贪斜月，浮桡值早梅。绿杨新过雨，芳草待君来。
294.017 【送韦员外还京】崔峒
十年离乱后，此去若为情。春晚香山绿，人稀豫水清。
野陂看独树，关路逐残莺。前殿朝明主，应怜白发生。
294.018 【润州送友人】崔峒
见君还此地，洒泪向江边。国士劳相问，家书无处传。
荒城胡马迹，塞木戍人烟。一路堪愁思，孤舟何渺然。
294.019 【送张芬东归】崔峒
喧喧五衢上，鞍马自驱驰。落日临阡陌，贫交欲别离。
早知时事异，堪与世人随。握手将何赠，君心我独知。
294.020 【送苏修游上饶】崔峒
爱尔无羁束，云山恣意过。一身随远岫，孤棹任轻波。
世事关情少，渔家寄宿多。芦花浅淡处，江月奈人何。
294.021 【送陆明府之盱眙】崔峒
陶令之官去，穷愁惨别魂。白烟横海戍，红叶下淮村。
澹浪摇山郭，平芜到县门。政成堪吏隐，免负府公恩。
294.022 【江南回逢赵曜，因送任十一赴交城主簿】崔峒
江上长相忆，因高北望看。不知携老幼，何处度艰难。
屈指同人尽，伤心故里残。遥怜驱匹马，白首到微官。
294.023 【送薛良史往越州谒从叔】崔峒
辞家年已久，与子分偏深。易得相思泪，难为欲别心。
孤云随浦口，几日到山阴。遥想兰亭下，清风满竹林。
294.024 【送丘二十二之苏州】崔峒
积水与寒烟，嘉禾路几千。孤猿啼海岛，群雁起湖田。
曾见长洲苑，尝闻大雅篇。却将封事去，知尔爱闲眠。
294.025 【登润州芙蓉楼】崔峒
上古人何在，东流水不归。往来潮有信，朝暮事成非。
烟树临沙静，云帆入海稀。郡楼多逸兴，良牧谢玄晖。
294.026 【江上书怀】崔峒
骨肉天涯别，江山日落时。泪流襟上血，发变镜中丝。
胡越书难到，存亡梦岂知。登高回首罢，形影自相随。
294.027 【春日忆姚氏外甥】崔峒
离乱人相失，春秋雁自飞。只缘行路远，未必寄书稀。
二月花无数，频年意有违。落晖看过后，独坐泪沾衣。
294.028 【送真上人还兰若】崔峒
得道云林久，年深暂一归。出山逢世乱，乞食觉人稀。
半偈初传法，中峰又掩扉。爱憎应不染，尘俗自依依。
294.029 【润州送师弟自江夏往台州】崔峒
远客乘流去，孤帆向夜开。春风江上使，前日汉阳来。
别路犹千里，离心重一杯。剡溪木未落，羡尔过天台。
294.030 【送李道士归山】崔峒
秋城临古路，城上望君还。旷野入寒草，独行随远山。
授人鸿宝内，将犬白云间。早晚烧丹罢，遥知冰雪寒。
294.031 【宿江西窦主簿厅（与此公亡兄联官）】崔峒
广庭方缓步，星汉话中移。月满关山道，乌啼霜树枝。
时艰难会合，年长重亲知。前事成金石，凄然泪欲垂。
294.032 【喜逢妻弟郑损因送入京】崔峒
乱后自江城，相逢喜复惊。为经多载别，欲问小时名。
对酒悲前事，论文畏后生。遥知盈卷轴，纸贵在江城。
294.033 【咏门下画小松上元王杜三相公（一作钱起诗）】崔峒
昔闻生涧底，今见起毫端。众草此时没，何人知岁寒。
岂能裨栋宇，且贵出门阑。只在丹青意，凌云也不难。
294.034 【寄上礼部李侍郎】崔峒
吴楚相逢处，江湖共泛时。任风舟去远，待月酒行迟。
白发常同叹，青云本要期。贵来君却少，秋至老偏悲。
玉佩明朝盛，苍苔陋巷滋。追寻恨无路，唯有梦相思。
294.035 【书情寄上苏州韦使君兼呈吴县李明府】崔峒
数年湖上谢浮名，竹杖纱巾遂性情。云外有时逢寺宿，
日西无事傍江行。陶潜县里看花发，庾亮楼中对月明。
谁念献书来万里，君王深在九重城。
294.036 【题桐庐李明府官舍（一作赠同官李明府）】崔峒
讼堂寂寂对烟霞，五柳门前聚晓鸦。流水声中视公事，
寒山影里见人家。观风竞美新为政，计日还知旧触邪。
可惜陶潜无限酒，不逢篱菊正开花。
294.037 【赠窦十九（时公车待诏长安）】崔峒
灵台暮宿意多违，木落花开羡客归。江海几时传锦字，
风尘不觉化缁衣。山阳会里同人少，灞曲农时故老稀。
幸得汉皇容直谏，怜君未遇觉人非。
294.038 【虔州见郑表新诗因以寄赠】崔峒
梅花岭里见新诗，感激情深过楚词。平子四愁今莫比，
休文八咏自同时。萍乡露冕真堪惜，凤沼鸣珂已讶迟。
才子风流定难见，湖南春草但相思。
294.039 【赠元秘书】崔峒
旧书稍稍出风尘，孤客逢秋感此身。秦地谬为门下客，
淮阴徒笑市中人。也闻阮籍寻常醉，见说陈平不久贫。
幸有故人茅屋在，更将心事问情亲。
294.040 【送韦八少府判官归东京】崔峒
玄成世业紫真官，文似相如貌胜潘。鸿雁南飞人独去，
云山一别岁将阑。清淮水急桑林晚，古驿霜多柿叶寒。
琼树相思何日见，银钩数字莫为难。
294.041 【送冯八将军奏事毕归滑台幕府】崔峒
王门别后到沧洲，帝里相逢俱白头。自叹马卿常带疾，
还嗟李广不封侯。棠梨宫里瞻龙衮，细柳营中著虎裘。
想到滑台桑叶落，黄河东注杏园秋。
294.042 【送王侍御佐婺州（作郎士元：盖少府新除江南尉问风俗）】崔峒
闻君作尉向江潭。吴越风烟到自谙。客路寻常经竹径，
人家大底傍山岚。缘溪花木偏宜远，避地衣冠尽向南。
惟有夜猿啼海树，思乡望北意难堪。
294.043 【越中送王使君赴江华】崔峒
皂盖春风自越溪，独寻芳树桂阳西。远水浮云随马去，
空山弱筱向云低。遥知异政荆门北，旧许新诗康乐齐。
万里相思在何处，九疑残雪白猿啼。
294.044 【送皇甫冉往白田】崔峒
江边尽日雉鸣飞，君向白田何日归。楚地蒹葭连海迥，
隋朝杨柳映堤稀。津楼故市无行客，山馆空庭闭落晖。
试问疲人与征战，使君双泪定沾衣。
294.045 【题兰若】崔峒
绝顶茅庵老此生，寒云孤木独经行。
世人那得知幽径，遥向青峰礼磬声。
294.046 【送贺兰广赴选】崔峒
而今用武尔攻文，流辈干时独卧云。
白发青袍趋会府，定应衡镜却惭君。
294.047 【清江曲内一绝（折腰体）】崔峒
八月长江去浪平，片帆一道带风轻。
极目不分天水色，南山南是岳阳城。
294.048 【武康郭外望许纬先生山居】崔峒
湖上千峰带落晖，白云开处见柴扉。
松门一径仍生草，应是仙人向郭稀。
