第830卷 貫休
830.01 【聞徵四處士】貫休
一詔羣公起，移山四海聞。因知丈夫事，須佐聖明君。
白酒全傾甕，蒲輪半載雲。從茲居諫署，筆硯幾人焚。
830.02 【送友人下第遊邊】貫休
失意窮邊去，孤城值晚春。黑山霞不赤，白日鬼隨人。
角咽胡風緊，沙昏磧月新。明時至公在，回首莫因循。
830.03 【寄匡山紀公】貫休
錦繡谷中人，相思入夢頻。寄言無別事，琢句似終身。
書卷須求旨，鬚根易得銀。斯言如不惑，千里亦相親。
830.04 【聞無相道人順世五首】貫休
一事不經營，孤峯長老情。惟餐橡子餅，愛說道君兄。
池藕香狸掘，山神白日行。又聞行腳也，何處化羣生。
自昔尋師日，顛峯絕頂頭。雖聞不相似，特地使人愁。
庭樹雪摧殘，上有白獮猴。大哉法中龍，去去不可留。
常思將道者，高論地爐傍。迂談無世味，夜深山木僵。
下山遭離亂，多病惟深藏。一別三十年，煙水空茫茫。
石霜既順世，吾師亦不住。杉桂有猩猩，糠秕無句句。
土肥多孟蕨，道老如嬰孺。莫比優曇花，斯人更難遇。
百千萬億偈，共他勿交涉。所以那老人，密傳與迦葉。
吾師得此法，不論劫不劫。去矣不可留，無蹤若爲躡。
830.05 【苦熱】貫休
松桂枝不動，陽烏飛半天。稻麻須結實，沙石欲生煙。
毒氣仍幹扇，高枝不立蟬。舊山多積雪，歸去是何年。
830.06 【鄂渚贈祥公】貫休
寂寥堆積者，自爲是高僧。客遠何人識，吟多冷病增。
松煙青透壁，雪氣細吹燈。猶賴師於我，依依非面朋。
830.07 【懷武昌棲一二首】貫休
常憶能吟一，房連古帝墟。無端多忤物，唯我獨知渠。
病癒囊空後，神清木落初。只因烽火起，書札自茲疏。
清風江上月，霜灑月中砧。得句先呈佛，無人知此心。
寂寥從鬼出，蒼翠到門深。惟有雙峯寺，時時獨去尋。
830.08 【寒食郊外】貫休
寒食將吾族，相隨過石溪。冢花沾酒落，林鳥學人啼。
白水穿蕪疾，新霞出霧低。不堪回首望，家在赤松西。
830.09 【送道士歸天台】貫休
道高留不住，道去更何雲。舉世皆趨世，如君始愛君。
徑侵銀地滑，瀑到石城聞。它日如相憶，金桃一爲分。
830.010 【經孟浩然鹿門舊居二首】貫休
孟子終焉處，遊人得得過。𣝡深黃狖小，地暖白雲多。
孔聖嗟大謬，玄宗爭奈何。空餘峴山色，千古共嵯峨。
花落谷鶯啼，精靈安在哉。青山不可問，永日獨裴回。
冢穴應藏虎，荒碑只見苔。伊餘亦惆悵，昨日郢城回。
830.025 【春送禪師歸閩中】貫休
春色滿三湘，送師還故鄉。穿霞逢黑【冗鳥】，乞食得紅姜。
大化宗門闢，孤禪海樹涼。儻爲新句偈，寄我亦何妨。
830.026 【途中逢周樸】貫休
東西南北路，相遇共興哀。世濁無知己，子從何處來。
菊衰芳草在，程遠宿煙開。儻遇中興主，還應不用媒。
830.027 【避寇山中作】貫休
山翠碧嵯峨，攀牽去者多。淺深俱得地，好惡未知他。
有草皆爲戶，無人不荷戈。相逢空悵望，更有好時麼。
830.028 【避寇上唐台山】貫休
蒼黃緣鳥道，峯脅見樓臺。檉桂香皆滴，煙霞溼不開。
僧高眉半白，山老石多摧。莫問塵中事，如今正可哀。
830.029 【題嶧桐律師院】貫休
律中麟角者，高淡出塵埃。芳草不曾觸，幾生如此來。
壑風吹磬斷，杉露滴花開。如結林中社，伊餘亦願陪。
830.030 【上馮使君渡水僧障子】貫休
跣足拄巴藤，潺湲渡幾曾。盡權無著印，不是等閒僧。
熊耳應初到，牛頭始去登。畫來偏覺好，將寄柳吳興。
830.031 【秋夜玩月懷玉霄道士】貫休
光異磨礱出，輪非雕斫成。今宵剛道別，舉世勿人爭。
徵婦砧添怨，詩人哭到明。惟宜華頂叟，笙磬有餘聲。
830.032 【上杭州令狐使君】貫休
顏冉德無鄰，分憂浙水濱。愛山成大癖，求瘼似諸身。
視事奸回盡，登樓海嶽春。野人如有幸，應得見陶鈞。
830.033 【懷諸葛珏二首】貫休
諸葛子作者，詩曾我細看。出山因覓孟，踏雪去尋韓。
謬獨哭不錯，常流飲實難。知音知便了，歸去舊江干。
羸馬與羸童，微吟冒北風。店孤僧共歇，日落思無窮。
囊草無非刺，魏人那識公。鶯花五陵道，去去與誰同。
830.034 【懷錢唐羅隱、章魯封】貫休
二子依公子，雞鳴狗盜徒。青雲十上苦，白髮一莖無。
風澀潮聲惡，天寒角韻孤。別離千萬裏，何以慰榮枯。
830.035 【送沈侍郎】貫休
從知無遠近，木落去閩城。地入無諸俗，冠峨甲乙精。
山多高興亂，江直好風生。儉府清無事，唯應薦禰衡。
830.036 【題宿禪師院】貫休
身閒心亦然，如此已多年。語淡不著物，茶香別有泉。
古衣和蘚衲，新偈幾人傳。時說秋歸夢，孤峯在海邊。
830.037 【秋晚泊石頭驛有寄】貫休
蕭索漳江北，何人慰寂寥。北風人獨立，南國信空遙。
燒塢新雲白，漁家衆木凋。所思不可見，行雁在青霄。
830.038 【別盧使君】貫休
杜宇聲聲急，行行楚水濆。道無裨政化，行處傲孤雲。
幸到膺門下，頻蒙俸粟分。詩雖曾引玉，棋數中埋軍。
山好還尋去，恩深豈易雲。扇風千里泰，車雨九重聞。
晴霧和花氣，危檣鼓浪文。終期陶鑄日，再見信陵君。
830.039 【秋夜吟】貫休
如愚復愛詩，木落即眠遲。思苦香消盡，更深筆尚隨。
飢童舂赤黍，繁露灑烏椑。看卻龍鍾也，歸山是底時。
830.040 【桐江閒居作十二首】貫休
木落雨翛翛，桐江古岸頭。擬歸仙掌去，剛被謝公留。
猛燒侵茶塢，殘霞照角樓。坐來還有意，流水面前流。
香剎通真觀，樓臺倚郡城。陰森古樹氣，粗淡老僧情。
壁畫連山潤，仙鍾扣月清。何須結西社，大道本無生。
靜室焚檀印，深爐燒鐵瓶。茶和阿魏暖，火種柏根馨。
數只飛來鶴，成堆讀了經。何妨似支遁，騎馬入青冥。
不問賡桑子，唯師妙吉祥。等閒眠片石，不覺到斜陽。
獨自收櫧葉，教童探柏瓤。王孫莫指笑，淡泊味還長。
詩琢冰成句，多將大道論。人誰知此意，日日只關門。
乳鼠穿荒壁，溪龜上淨盆。因知無事貴，言外更無言。
紅黍飯溪苔，清吟茗數杯。只應唯道在，無意俟時來。
樹疊藏仙洞，山蒸足爆雷。從他嫌復笑，門更不曾開。
蟬急野蕭蕭，山中信屢招。樹香烹菌術，詩□□瓊瑤。
諸境教人認，荒榛引燒燒。吾皇禮金骨，誰□美南朝。
露滴滴蘅茅，秋成爽氣交。霜椑如蜜裹，□□似鹽苞。
浮蘚侵蛩穴，微陽落鶴巢。還如山裏日，門更絕人敲。
塹鳥毛衣別，頻來似愛吟。蕭條秋病後，斑駁綠苔深。
珠翠籠金像，風泉灑玉琴。孰知吾所適，終不是心心。
芙蓉峯里居，關閉復何如。白玃兼花鹿，多年不見渠。
紅泉香滴瀝，丹桂冷扶疏。唯有西溪叟，時時到弊廬。
憶在山中日，爲僧鬢欲衰。一燈常到曉，十載不離師。
水汲冰溪滑，鍾撞雪閣危。從來多自省，不學擬何爲。
囊非撲滿器，門更絕人過。土井連岡冷，風簾迸葉多。
村童頑似鐵，山菜硬如莎。唯有前山色，窗中無奈何。
830.041 【寄馮使君】貫休
山風與霜氣，浩浩滿松枝。永日燒杉子，無人共此時。
爲文攀諷諫，得道在毫釐。唯有桐江守，常憐志不卑。
830.042 【經棲白舊院二首】貫休
竺卿何處去，觸目盡淒涼。不見中秋月，空餘一炷香。
殘花飄暮雨，枯葉蓋啼螿。誰禮新墳塔，蕭條渭水傍。
國寶還亡一，時多李德林。故人卿相泣，承製渥恩深。
舊藁誰收得，空堂影似吟。裴回不能去，寒日下西岑。
830.043 【贈李祐道人（一作贈道士）】貫休
闒茸復埃塵，難親復易親。皆疑有仙術，問著卻愁人。
只是耽浮蟻，曾雲見泣麟。相逢先合手，渾似有前因。
830.044 【贈景和尚院】貫休
藏經看幾遍，眉有數條霜。萬境心都泯，深冬日亦長。
窗虛花木氣，衲掛水雲鄉。時說秋歸夢，峯頭雪滿牀。
830.045 【上宋使君】貫休
折桂文如錦，分憂力若春。位高空倚命，詩妙古無人。
有感禾爭熟，無私吏盡貧。野人如有幸，應得見陶鈞。
830.046 【離亂後寄九峯和尚二首】貫休
亂後知深隱，庵應近石樓。異香因雪歇，仙果落池浮。
詩老全拋格，心空未到頭。還應嫌笑我，世路獨悠悠。
蕭灑復蕭灑，松根獨據梧。瀑冰吟次折，遠燒坐來無。
老餩寒披衲，孤雲靜入廚。不知知我否，已到不區區。
830.047 【送黃賓於赴舉】貫休
冬暮雨霏霏，行人喜可稀。二階□夜雪，亞聖在春闈。
馬疾頑童遠，山荒凍葉飛。□師無一事，應見麗龜歸。
830.048 【題靈溪暢公墅】貫休
境清僧格冷，新斬古林開。舊隱還如此，令人來又來。
嵐飛黏似霧，茶好碧於苔。但使心清淨，從渠歲月催。
830.049 【送高九經赴舉】貫休
回也曾言志，明君則事之。中興今若此，須去更何疑。
志列秋霜好，忠言劇諫奇。陸機遊洛日，文舉薦衡時。
虎跡商山雪，雲痕岳廟碑。夫君將潦倒，一說向深知。
830.050 【東西二林寺流水】貫休
水爾何如此，區區矻矻流。牆牆邊瀝瀝，砌砌下啾啾。
味不卑於乳，聲常佔得秋。崩騰成大瀑，落托出深溝。
遠歷神仙窟，高淋竹樹頭。數家舂碓磑，幾處浴猿猴。
共月穿峯罅，喧僧睡石樓。派通天宇闊，溜入楚江浮。
爲潤知何極，無邊始自由。好歸江海里，長負濟川舟。
830.051 【送王貞白重試東歸】貫休
心苦酬心了，東歸謝所知。可憐重試者，如折兩三枝。
雨毒逢花少，山多愛馬遲。此行三可羨，正值倒戈時。
830.052 【早秋即事寄馮使君】貫休
金脈火初微，開門竹杖隨。此身全是病，今日更嗔誰。
落葉崢嶸處，諸峯爽拔時。唯思棠樹下，高論入圓伊。
830.053 【贈景和尚院】貫休
貌古眉如雪，看經二十霜。尋常對詩客，只勸療心瘡。
炭火邕湖瀅，山晴紫竹涼。怡然無一事，流水自湯湯。
830.054 【寄西山胡汾】貫休
待價欲要君，山前獨灌園。雖然不識面，要且已消魂。
鹿睡紅霞影，泉淋白石門。伊餘心更苦，何日共深論。
830.055 【題師穎和尚院】貫休
師院清無敵，師心智不知。臘高清眼細，閒甚白雲卑。
煮茗然楓枿，泥牆札祖碑。愛師終不及，謾住許多時。
830.056 【遊雲頂山晚望】貫休
雲頂聊一望，山靈草木奇。黔南在何處，堪笑復堪悲。
菊歇香未歇，露繁蟬不飢。明朝又西去，錦水與峨眉。
830.057 【劉相公見訪】貫休
千騎擁朱輪，香塵豈是塵。如何補袞服，來看衲衣人。
莊叟因先覺，空王有宿因。對花無俗態，愛竹見天真。
欹枕松窗迥，題牆道意新。戒師慚匪什，都講更勝詢。
桃熟多紅璺，茶香有碧筋。高宗多不寐，終是夢中人。
830.058 【寄赤松舒道士二首】貫休
不見高人久，空令鄙吝多。遙思青嶂下，無那白雲何。
子愛寒山子，歌惟樂道歌。會應陪太守，一日到煙蘿。
餘亦如君也，詩魔不敢魔。一餐兼午睡，萬事不如他。
雨陣衝溪月，蛛絲罥砌莎。近知山果熟，還擬寄來麼。
830.059 【鄂渚逢楊贊禹】貫休
流浪兵荒苦，相思歲月闌。理惟通至道，人或謂無端。
燒猛湖煙赤，窗空雪月寒。知音不可見，始爲一吟看。
830.060 【別性空禪師】貫休
積翠迸一瀑，紅霞碧霧開。方尋此境去，莫問幾時回。
蕩槳入檐石，思詩聞早雷。唯師心似我，欲近不然灰。
830.061 【送胡處士】貫休
不名兼不利，相遇海西濆。白字未乾發，清時錯愛雲。
頭巾多酒氣，竹杖有苔文。久積希顏意，林中又送君。
830.062 【寄瀾公二首】貫休
小一頭應白，孤高住歙城。不知安樂否，何以近無生。
燒逼鴻行側，風乾雪朕清。途中逢此信，珍重未精誠。
荒亂拋深隱，飄零遠寓居。片雲無定所，得力是逢渠。
瀑灂羣公社，江崩古帝墟。終期再相見，招手復何如。
830.063 【寄棲一上人】貫休
花塹接滄洲，陰雲閒楚丘。雨聲雖到夜，吟味不如秋。
古屋藏花鴿，荒園聚亂流。無機心便是，何用話歸休。
830.064 【送僧之湖南】貫休
湘水萬餘裏，師遊芳草生。登山乞食後，無伴入雲行。
宿雨和花落，春牛擁霧耕。不知今夜月，何處聽猿聲。
830.065 【秋末寄張侍郎】貫休
靜坐黔城北，離仁半歲強。霧中紅黍熟，燒後白雲香。
多病如何好，無心去始長。寂寥還得句，溪上寄三張。
830.066 【古塞曲三首】貫休
單于烽火動，都護去天涯。別賜黃金甲，親臨白玉除。
塞垣須靜謐，師旅審安危。定遠條支寵，如今勝古時。
方見將軍貴，分明對冕旒。聖恩如遠被，狂虜不難收。
臣節唯期死，功勳敢望侯。終辭修裏第，從此出皇州。
百萬精兵動，參差便渡遼。如何好白日，亦照此天驕。
遠樹深疑賊，驚蓬迥似雕。凱歌何日唱，磧路共天遙。
830.067 【古塞下曲七首】貫休
下營依遁甲，分帥把河隍。地使人心惡，風吹旗焰荒。
搜山得探卒，放火獵黃羊。唯有南飛雁，聲聲斷客腸。
歸去是何年，山連邏逤川。蒼黃曾戰地，空闊養雕天。
旗插蒸沙堡，槍擔卓槊泉。蕭條寒日落，號令徹窮邊。
虜寇日相持，如龍馬不肥。突圍金甲破，趁賊鐵槍飛。
漢月堂堂上，胡云慘慘微。黃河冰已合，猶未送征衣。
南北惟堪恨，東西實可嗟。常飛侵夏雪，何處有人家。
風颳陰山薄，河推大岸斜。只應寒夜夢，時見故園花。
不是將軍勇，胡兵豈易當。雨曾淋火陣，箭又中金瘡。
鐵嶺全無土，豺羣亦有狼。因思無戰日，天子是陶唐。
榆葉飄蕭盡，關防烽寨重。寒來知馬疾，戰後覺人兇。
燒逐飛蓬死，沙生毒霧濃。誰能奏明主，功業已堪封。
萬戰千徵地，蒼茫古塞門。陰兵爲客祟，惡酒發刀痕。
風落崑崙石，河崩苜蓿根。將軍更移帳，日日近西蕃。
830.068 【古塞上曲七首】貫休
幽並兒百萬，百戰未曾輸。蕃界已深入，將軍仍遠圖。
月明風拔帳，磧暗鬼騎狐。但有東歸日，甘從筋力枯。
中軍殺白馬，白日祭蒼蒼。號變旗幡亂，鼙乾草木黃。
朔雲含凍雨，枯骨放妖光。故國今何處，參差近鬼方。
白雁兼羌笛，幾年垂淚聽。陰風吹殺氣，永日在青冥。
遠戍秋添將，邊烽夜雜星。嫖姚頭半白，猶自看兵經。
久雨始無塵，邊聲四散聞。浸河荒寨柱，吹角白頭軍。
戰馬齕腥草，烏鳶識陣雲。徵人心力盡，枯骨更遭焚。
帳幕侵奚界，憑陵未可涯。擒生行別路，尋箭向平沙。
赤落蒲桃葉，香微甘草花。不堪登隴望，白日又西斜。
地角天涯外，人號鬼哭邊。大河流敗卒，寒日下蒼煙。
殺氣諸蕃動，軍書一箭傳。將軍莫惆悵，高處是燕然。
山接胡奴水，河連勃勃城。數州今已伏，此命豈堪輕。
磧吼旄頭落，風乾刁斗清。因嗟李陵苦，只得沒蕃名。
830.069 【古出塞曲三首】貫休
掃盡狂胡跡，回頭望故關。相逢惟死鬥，豈易得生還。
縱宴參胡樂，收兵過雪山。不封十萬戶，此事亦應閒。
玉帳將軍意，殷勤把酒論。功高寧在我，陣沒與招魂。
塞色干戈束，軍容喜氣屯。男兒今始是，譀出玉關門。
回首隴山頭，連天草木秋。聖君應入夢，半路遣封侯。
水不擔陰雪，柴令倒戍樓。歸來麟閣上，春色滿皇州。
830.070 【聞赤松舒道士下世（東陽未亂前相別）】貫休
地變賢人喪，瘡痍不可觀。一聞消息苦，千種破除難。
陰騭那虛擲，深山近始安。玄關評兔角，玉器琢雞冠。
傲野高難狎，融怡美不殫。冀迎新渥澤，遽逐逝波瀾。
蛻殼埋金隧，飛精駕錦鸞。傾摧千仞壁，枯歇一株蘭。
仙廟詩雖繼，苔牆篆必鞔。煙霞成片黯，松桂著行幹。
影拄溪流咽，堂扃隙月寒。寂寥遺藥犬，縹緲想瓊竿。
伊昔相尋遠，留連幾盡歡。論詩花作席，炙菌葉爲盤。
彭伉心相似，承禎趣一般。琴彈溪月側，棋次砌雲殘。
倏忽成千古，飄零見百端。荊襄春浩浩，吳越浪漫漫。
已矣紅霞子，空留白石壇。無弦亦須絕，回首一長嘆。
830.071 【贈抱麻劉舍人】貫休
郡政今良吏，門風古縉紳。萬年唐社稷，一個哭麻人。
憤烈身先死，敷揚氣益貞。天乎資大寶，泰矣見忠臣。
得罪鍾多故，投荒豈是迍。玉寒方重澀，松古更青皴。
鵬【魚孚】寧唯白，龍多豈止荀。道孤梳有雪，恩重淚盈巾。
喻蜀須憑草，成周必仗仁。三峯宵旰切，萬里渥恩新。
賦鵩言無累，依劉德有鄰。風期仁祖帽，鼠訝史雲塵。
禪叟知何幸，玄談有宿因。雙溪逢陸海，荊渚遇平津。
落日愁聞笛，何人爲吐茵。生徒希匠化，寰海仰經綸。
疾愈蟬聲老，年豐雨滴頻。劉虯師弟子，時喜一相親。
