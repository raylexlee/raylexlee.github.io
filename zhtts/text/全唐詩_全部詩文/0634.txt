第622卷 陆龟蒙
622.01 【萤诗】陆龟蒙
肖翘虽振羽，戚促尽疑冰。风助流还急，烟遮点渐凝。
不须轻列宿，才可拟孤灯。莫倚隋家事，曾烦下诏征。
622.02 【蝉】陆龟蒙
只凭风作使，全仰柳为都。一腹清何甚，双翎薄更无。
伴貂金换酒，并雀画成图。恐是千年恨，偏令落日呼。
622.03 【秋热】陆龟蒙
自惜秋捐扇，今来意未衰。殷勤付柔握，淅沥待清吹。
午气朱崖近，宵声白羽随。总如南国候，无复婕妤悲。
622.04 【村中晚望】陆龟蒙
抱杖柴门立，江村日易斜。雁寒犹忆侣，人病更离家。
短鬓看成雪，双眸旧有花。何须万里外，即此是天涯。
622.05 【四明山诗·石窗】陆龟蒙
石窗何处见，万仞倚晴虚。积霭迷青琐，残霞动绮疏。
山应列圆峤，宫便接方诸。只有三奔客，时来教隐书。
622.06 【四明山诗·过云】陆龟蒙
相访一程云，云深路仅分。啸台随日辨，樵斧带风闻。
晓著衣全湿，寒冲酒不醺。几回归思静，仿佛见苏君。
622.07 【四明山诗·云南】陆龟蒙
云南更有溪，丹砾尽无泥。药有巴賨卖，枝多越鸟啼。
夜清先月午，秋近少岚迷。若得山颜住，芝【盍勹】手自携。
622.039 【四明山诗·云北】陆龟蒙
云北是阳川，人家洞壑连。坛当星斗下，楼拶翠微边。
一半遥峰雨，三条古井烟。金庭如有路，应到左神天。
622.040 【四明山诗·鹿亭】陆龟蒙
鹿亭岩下置，时领白麛过。草细眠应久，泉香饮自多。
认声来月坞，寻迹到烟萝。早晚吞金液，骑将上绛河。
622.041 【四明山诗·樊榭】陆龟蒙
樊榭何年筑，人应白日飞。至今山客说，时驾玉麟归。
乳蒂缘松嫩，芝台出石微。凭栏虚目断，不见羽华衣。
622.042 【四明山诗·潺湲洞】陆龟蒙
石浅洞门深，潺潺万古音。似吹双羽管，如奏落霞琴。
倒穴漂龙沫，穿松溅鹤襟。何人乘月弄，应作上清吟。
622.043 【四明山诗·青棂子】陆龟蒙
山实号青棂，环冈次第生。外形坚绿壳，中味敌璚英。
堕石樵儿拾，敲林宿鸟惊。亦应仙吏守，时取荐层城。
622.044 【四明山诗·鞠侯】陆龟蒙
何事鞠侯名，先封在四明。但为连臂饮，不作断肠声。
野蔓垂缨细，寒泉佩玉清。满林游宦子，谁为作君卿。
622.045 【奉和袭美赠魏处士五贶诗·五泻舟】陆龟蒙
样自桐川得，词因隐地成。好渔翁亦喜，新白鸟还惊。
沙际拥江沫，渡头横雨声。尚应嫌越相，遗祸不遗名。
622.046 【奉和袭美赠魏处士五贶诗·华顶杖】陆龟蒙
万古阴崖雪，灵根不为枯。瘦于霜鹤胫，奇似黑龙须。
拄访谭玄客，持看泼墨图。湖云如有路，兼可到仙都。
622.047 【奉和袭美赠魏处士五贶诗·太湖砚】陆龟蒙
谁截小秋滩，闲窥四绪宽。绕为千嶂远，深置一潭寒。
坐久云应出，诗成墨未干。不知新博物，何处拟重刊。
622.048 【奉和袭美赠魏处士五贶诗·乌龙养和】陆龟蒙
养和名字好，偏寄道情深。所以亲逋客，兼能助五禽。
倚肩沧海望，钩膝白云吟。不是逍遥侣，谁知世外心。
622.049 【奉和袭美赠魏处士五贶诗·诃陵尊】陆龟蒙
鱼骼匠成尊，犹残海浪痕。外堪欺玳瑁，中可酌昆仑。
水绕苔矶曲，山当草阁门。此中醒复醉，何必问乾坤。
622.050 【奉酬袭美早春病中书事】陆龟蒙
只贪诗调苦，不计病容生。我亦休文瘦，君能叔宝清。
药须勤一服，春莫累多情。欲入毗耶问，无人敌净名。
622.051 【又酬次韵】陆龟蒙
从来多远思，尤向静中生。所以令心苦，还应是骨清。
酒香偏入梦，花落又关情。积此风流事，争无后世名。
622.052 【奉酬袭美秋晚见题二首】陆龟蒙
为爱晚窗明，门前亦懒行。图书看得熟，邻里见还生。
鸟啄琴材响，僧传药味精。缘君多古思，携手上空城。
何事乐渔樵，巾车或倚桡。和诗盈古箧，赊酒半寒瓢。
失雨园蔬赤，无风蚛叶凋。清言一相遗，吾道未全消。
622.053 【奉和袭美初冬章上人院】陆龟蒙
每伴来方丈，还如到四禅。菊承荒砌露，茶待远山泉。
画古全无迹，林寒却有烟。相看吟未竟，金磬已泠然。
622.054 【袭美见题郊居十首，因次韵酬之以伸荣谢】陆龟蒙
近来唯乐静，移傍故城居。闲打修琴料，时封谢药书。
夜停江上鸟，晴晒箧中鱼。出亦图何事，无劳置栈车。
倩人医病树，看仆补衡茅。散发还同阮，无心敢慕巢。
简便书露竹，尊待破霜匏。日好林间坐，烟萝近欲交。
倭僧留海纸，山匠制云床。懒外应无敌，贫中直是王。
池平鸥思喜，花尽蝶情忙。欲问新秋计，菱丝一亩强。
故山空自掷，当路竟谁知。只有经时策，全无养拙资。
病深怜灸客，炊晚信樵儿。谩欲陈风俗，周官未采诗。
福地能容堑，玄关讵有扉。静思琼版字，闲洗铁筇衣。
鸟破凉烟下，人冲暮雨归。故园秋草梦，犹记绿微微。
水影沉鱼器，邻声动纬车。燕轻捎坠叶，蜂懒卧燋花。
说史评诸例，论兵到百家。明时如不用，归去种桑麻。
禹穴奇编缺，雷平异境残。静吟封箓检，归兴削帆竿。
白石堪为饭，青萝好作冠。几时当斗柄，同上步罡坛。
强起披衣坐，徐行处暑天。上阶来斗雀，移树去惊蝉。
莫问盐车骏，谁看酱瓿玄。黄金如可化，相近买云泉。
野入青芜巷，陂侵白竹门。风高开栗刺，沙浅露芹根。
迸鼠缘藤桁，饥乌立石盆。东吴虽不改，谁是武王孙。
疏慵真有素，时势尽无能。风月虽为敌，林泉幸未憎。
酒材经夏阙，诗债待秋征。只有君同癖，闲来对曲肱。
622.055 【和张广文贲旅泊吴门次韵】陆龟蒙
高秋能叩触，天籁忽成文。苦调虽潜倚，灵音自绝群。
茅峰曾醮斗，笠泽久眠云。许伴山中躅，三年任一醺。
622.056 【又次前韵酬广文】陆龟蒙
独倚秋光岸，风漪学簟文。玄堪教凤集，书好换鹅群。
叶堕平台月，香消古径云。强歌非白纻，聊以送馀醺。
622.057 【送延陵张宰】陆龟蒙
春尽未离关，之官亦似闲。不嫌请薄俸，为喜带名山。
默祷三真后，高吟十字还。只应江上鸟，时下讼庭间。
622.058 【送人罢官归茅山】陆龟蒙
呼僮晓拂鞍，归上大茅端。薄俸虽休入，明霞自足餐。
暗霜松粒赤，疏雨草堂寒。又凿中峰石，重修醮月坛。
622.059 【立春日】陆龟蒙
去年花落时，题作送春诗。自为重相见，应无今日悲。
道孤逢识寡，身病买名迟。一夜东风起，开帘不敢窥。
622.060 【中秋夜寄友生】陆龟蒙
秋来一度满，重见色难齐。独坐犹过午，同吟不到西。
疏芒唯斗在，残白合河迷。更忆前年望，孤舟泊大溪。
