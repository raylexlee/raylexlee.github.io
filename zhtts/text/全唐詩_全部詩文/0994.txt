第887卷 盧言 等
887.01 【上安祿山（祿山入洛陽，大雪盈尺，言上詩）】盧言
象曰云雷屯，大君理經綸。馬上取天下，雪中朝海神。
887.02 【儲潭廟（大曆三年戊申歲）】裴諝
江水上源急如箭，潭北轉急令目眩。中間十里澄漫漫，
龍蛇若見若不見。老農老圃望天語，儲潭之神可致雨。
質明齋服躬往奠，牢醴豐潔精誠舉。女巫紛紛堂下儛，
色似授兮意似與。雲在山兮風在林，風雲忽起潭更深。
氣霾祠宇連江陰，朝日不復照翠岑。回溪口兮棹清流，
好風帶雨送到州。吏人雨立喜再拜，神兮靈兮如獻酬。
城上樓兮危架空，登四望兮暗濛濛。不知兮千萬裏，
惠澤願兮與之同。我有言兮報匪徐，車騎復往禮如初。
高垣墉兮大其門，灑掃丹雘壯神居。使過廟者之加敬，
酒食貨財而有餘。神兮靈，神兮靈。匪享慢，享克誠。
887.03 【臘月中與韋戶曹遊發生洞裴回之際見雙白蝙蝠…口號】任要
山翠冪靈洞，洞深玄想微。一雙白蝙蝠，三度嚮明飛。
雖然有兩翅，了自無毛衣。若非飽石髓，那得凌□□。
偶見歸堪說，殊勝不見歸。
887.04 【臘月中游發生洞裴回之際見雙白蝙蝠三飛洞門…口號】韋洪
欲驗發生洞，先開冰雪行。窺臨見二翼，色素飛無聲。
狀類白蝙蝠，幽感騰化精。應知五馬來，啓蟄迎春榮。
露冕□之久，鳴騶還慰情。
887.05 【蜀中經蠻後寄陶雍】馬乂
酋馬渡瀘水，北來如鳥輕。幾年期鳳闕，一日破龜城。
此地有徵戰，誰家無死生。人悲還舊裏，鳥喜下空營。
弟侄意初定，交朋心尚驚。自從經難後，吟苦似猿聲。
887.06 【衝佑觀】張紹
大始未形，混沌無際。上下開運，乾坤定位。日月麗天，
山川鎮地。萬匯猶屯，三才始備。肇有神化，初生蒸民。
上惟立德，下無疏親。皇風蕩蕩，黔首淳淳。天下有道，
誰非聖人。開源嗜慾，澆漓俗盛。賢者避世，真人華命。
八極神鄉，十州異境。翠阜丹丘，潛伏靈聖。惟彼武夷，
實曰洞天。峯巒黛染，巖岫霞鮮。金房玉室，羽蓋雲輧。
葬日風雨，會有神仙。國步多艱，皇綱中絕。四海九州，
瓜分幅裂。稔禍陬隅，阻兵甌越。寂寞玄風，荒涼絳闕。
赫赫烈祖，再造丕基。拱揖高讓，神人樂推。明明我後，
允協昌基。功崇下武，德茂重熙。睿哲英斷，雄略神智。
拓土開疆，經天緯地。五嶺來庭，三湘清徹。四海震威，
羣生懷惠。猶勞宵旰，猶混馬車。貪狼俟靜，害焉方除。
淹留駿馭，想像鶉居。心懸真洞，夢到華胥。乃眷名山，
追惟聖蹟。內庫頒金，元侯奉職。三境求規，五靈取則。
跨谷彌岡，張霄架極。珠宮寶殿，璇臺玉堂。鳳翔高甍，
龍轉回廊。錯落金碧，玲瓏璧璫。雲生林楚，雷繞藩牆。
七聖斯嚴，三君如在。八景靈輿，九華神蓋。清霄莫胥，
明霜匪對。彷彿壺中，依稀物外。衆真之宇，擬之無倫。
會仙之類，名之惟新。高峯爲壑，區谷成坰。皇獻頌聲，
永絕淄磷。
887.07 【徹雲澗】鄭露
延綿不可窮，寒光徹雲際。落石早雷鳴，濺空春雨細。
887.08 【秋氣尚高涼】林披
秋氣尚高涼，寒笛吹萬木。故人入我庭，相照不出屋。
山川雖遠觀，高懷不能掬。
887.09 【五言贈諸法師】公孫杲
駕鶴排朱霧，乘鸞入紫煙。凌晨味潭菊，薄暮玩峯蓮。
玉葉低梁下，金飀引窗前。嘯傲雲霞際，留情鱗羽年。
887.010 【恆嶽晨望有懷】李夐
二儀均四序，五嶽分九州。靈造良難測，神功匪易酬。
恆山北臨岱，秀崿東跨幽。澒洞鎮河朔，嵯峨冠嵩丘。
禋祠彰舊典，壇廟列平疇。古樹侵雲密，飛泉界道流。
從官叨佐理，銜命奉珍羞。薦玉申誠效，鏘金諒有由。
郊原照初日，林薄委徂秋。塞近風聲厲，川長霧氣收。
他鄉饒感激，歸望切祈求。景福如光願，私門當復侯。
887.011 【偶宴西蜀摩訶池】暢甫
珍木鬱清池，風荷左右披。淺觴寧及醉，慢舸不知移。
蔭林簟光冷，照流簪影欹。胡爲獨羈者，雪涕向漣漪。
887.012 【飲後獻時相】吳士矩
一夕心期一種歡，那知疏散負杯盤。
尊前數片朝雲在，不許馮公子細看。
887.013 【失題】吳黔
故國海雲端，歸寧便整鞍。裏榮身上蒨，省罷手中蘭。
燒急平蕪廣，風悲古木寒。謝公山色在，朝夕共誰觀。
887.014 【題惠聚寺】崔融2
人莫嫌山小，僧還愛寺靈。殿高神氣力，龍活客丹青。
887.015 【平望贈蚊】錢信
安得神仙術，試爲施康濟。使此平望村，如吾江子匯。
887.016 【武康碧落觀】胡傳美
仙宮碧落太微書，遺蹟依然掩故居。幢節不歸天杳邈，
煙霞空鎖日幽虛。不逢金簡扳雲洞，可惜瑤臺疊蘚除。
欲脫儒衣陪羽客，傷心齒髮已凋疏。
887.017 【白雲寺】許宏
踏破苔痕一徑斑，白雲飛處見青山。
不知浮世塵中客，幾個能知物外閒。
887.018 【羅浮山】文丙
羅浮多勝境，夢到固無因。知有長生藥，誰爲不死人。
根雖盤地脈，勢自倚天津。未便甘休去，須棲老此身。
887.019 【牡丹】文丙
萬物承春各鬥奇，百花分貴近亭池。開時若也姮娥見，
落日那堪公子知。詩客筵中金盞滿，美人頭上玉釵垂。
不同寒菊舒重九，只擬清香泛酒卮。
887.020 【蘚花】文丙
寂寞人偏重，無心愧牡丹。秋風凋不得，流水泛應難。
怪石縱教遍，幽庭一任盤。若逢公子顧，重疊是朱欄。
887.021 【新栽松】文丙
可憐同百草，況負雪霜姿。歌舞地不尚，歲寒人自移。
階除添冷淡，毫末入思惟。盡道生雲洞，誰知路嶮巇。
887.022 【柳】文丙
何事動吟哦，長□翠色和。垂陰千樹少，送別一枝多。
帶霧籠彭澤，搖風舞汴河。只因隋帝植，民力幾銷磨。
887.023 【仙岩四瀑布即事寄上祕書包監侍郎七兄吏部李侍…十四韻】路應
絕境久矇蔽，芟蘿方迨茲。樵蘇尚未及，冠冕誰能知。
緣崖開徑小，架木度空危。水激千雷發，珠聯萬貫垂。
陰晴狀非一，昏旦勢多奇。井識軒轅跡，壇餘漢武基。
猿聲響深洞，巖影倒澄池。想像虯龍去，依稀羽客隨。
玩奇目豈倦，尋異神忘疲。幹雲松作蓋，積翠薜成帷。
含意攀丹桂，凝情顧紫芝。芸香藹芳氣，冰鏡徹圓規。
胥念滄波遠，徒懷魏闕期。徵黃應計日，莫鄙北山移。
887.024 【奉和郎中游仙岩四瀑布寄包祕監李吏部趙婺州中…十四韻】李縝
符守分珪組，放情在丘巒。悠然造雲族，忽爾登天壇。
求古理方賾，玩奇物不殫。晴光散崖壁，瑞氣生芝蘭。
中有四瀑水，奔流狀千般。風雲隱巖底，雨雪霏林端。
晶晶含古色，颼颼引晨寒。澄潭見猿飲，潛穴知龍盤。
坐憩苔石遍，仰窺杉桂攢。幽蹊創高躅，靈藥餘仙餐。
攜賞喜康樂，示文驚建安。縑緗炳珠寶，中外貽同官。
末調亦何爲，輒陪高唱難。慚非御徒者，還得依門欄。
887.025 【奉和郎中游仙山四瀑泉兼寄李吏部包祕監趙婺州齊處州】戴公懷
今日永嘉守，復追山水遊。因尋莽蒼野，遂得軒轅丘。
訪古事難究，覽新情屢周。溪垂綠筱暗，巖度白雲幽。
過石奇不盡，出林香更浮。憑高擁虎節，搏險窺龍湫。
淙潈瀉三四，奔騰千萬秋。寒驚殷雷動，暑駭繁霜流。
沫濺羣鳥外，光搖數峯頭。叢崖散滴瀝，近谷藏颼飀。
況此特形勝，自餘非等儔。靈光掩五嶽，仙氣均十洲。
書以謝羣彥，永將敘徽猷。當思共攀陟，東南看鬥牛。
887.026 【奉和郎中游仙山四瀑布兼寄李吏部、包祕監判官】孟翔
昔人恣探討，飛流稱石門。安知郡城側，別有神泉源。
疏鑿意大禹，勤求聞軒轅。悠悠幾千歲，翳薈羣木繁。
奇狀出蔽蔓，勝概畢討論。沿崖百丈落，奔注當空翻。
下如散雨足，上擬屯雲根。變態凡幾處，靜神竟朝昏。
渴賢寄珠玉，受馥尋蘭蓀。蘿蔦罥紫綬，巖隈駐朱轓。
方思謝康樂，好事名空存。
887.027 【晚眺】崔耿
江溶流落景，山色凝暮煙。衰發照秋日，壯心減昔年。
愁吟長抱膝，孰訴高高天。
887.028 【山下泉】宇文鼎
可致清川廣，難量利物功。涓流此山下，誰識去無窮。
887.029 【永嘉經謝公石門山作】郭密之
綿境經耳目，未嘗曠躋登。一窺石門險，再滌心神懵。
洞壑閟金澗，欹崖盤石楞。陰潭下冪冪，秀嶺上層層。
千丈瀑流蹇，半溪風雨緪。興餘志每愜，心遠道自弘。
乘軺廣儲峙，祗命愧才能。輟棹周氣象，捫條歷騫崩。
忽如生羽翼，恍若將起騰。謝客今已矣，我來誰與朋。
887.030 【芳草】扈載
幽芳無處無，幽處恨何如。倦客傷歸思，春風滿舊居。
晚煙迷杳靄，朝露健扶疏。省傍靈光看，殘陽少皞區。
887.031 【任閬中下鄉檢田，登艾蕭山北望】薛光謙
觀農巡井邑，長望歷山川。擁澗開新耨，緣崖指火田。
荒村無徑陌，古戍有風煙。瓠葉縈籬長，藤花繞架懸。
岸高攢樹石，水淨寫雲天。回首鄉關路，行歌猶喟然。
887.032 【府尹王侍郎準制拜岳，因狀嵩高靈勝，寄呈三十韻】尉遲汾
雄雄天之中，峻極聞維嵩。作鎮盛標格，出雲爲雨風。
瑞時物不癘，順澤年多豐。加高冠四方，視秩居三公。
明朝虔昭報，頒祀歲嚴恭。署祝紆御札，詔賢導宸衷。
皇皇三川守，馨德清明躬。肅徒奉蘭沐，竟夕玉華東。
星漢耿齋戶，松泉寒壽宮。具修諒蠲吉，曙色猶蔥曚。
端儀大圭立，興俛聲玲瓏。挹瓚椒桂馥，奏金巖壑空。
靈歆若有答，彷彿傳祝工。卒事不遑偃，勝奇紛四叢。
朝霞破靈嶂，錯落間蒼紅。動息形似蟻，玄黃氣如籠。
奔傾千萬狀，羣嶽安比崇。日月襟袖捧，人天道路通。
冥搜必殫竭，躋覽忘崎穹。踏翠遍諸剎，趣綿步難終。
浮丘仙袂接，謝公屐齒窮。龍潭應下瞰，九曲當駭容。
龍門計東豁，三臺有何蹤。金象語奚應，玉人光想融。
瑤漿與石髓，清骨宜遭逢。況是降神處，跡惟申甫同。
周翰已洽論，伊衡亦期功。誠富東山興，須陟中臺庸。
勉促旋騑軨，未可戀雲松。散材事即異，期爲卜一峯。
887.033 【早春陪敕使麻先生祭嶽】馬令
我皇盛文物，道化天地先。鞭撻走神鬼，玉帛禮山川。
忽下袁州使，來遊紫洞前。青羊得處所，白鶴□時年。
虔懇飛龍記，昭彰化鳥篇。□風半山水，□氣總雲煙。
光抱升中日，霞明五色天。山橫翠微外，室在綠潭邊。
緹幕灰初庪，焚林火欲然。年光著草樹，春色換山泉。
伊水來何日，嵩巖去幾千。山疑小天下，人是會神仙。
葉令乘鳧入，浮丘駕鶴旋。麻姑幾年歲，三見海成田。
