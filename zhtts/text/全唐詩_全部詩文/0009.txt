第009卷 徐氏
9.01 【丈人觀】徐氏
早與元妃慕至化，同躋靈嶽訪真仙。當時信有壺中景，
今日親來洞裏天。儀仗影空寥廓外，金絲聲揭翠微巔。
惟慚未致華胥理，徒卜昇平萬萬年。
9.02 【玄都觀】徐氏
千尋綠嶂夾流溪，登眺因知海嶽低。瀑布迸舂青石碎，
輪茵橫翦翠峯齊。步黏苔蘚龍橋滑，日閉煙羅鳥徑迷。
莫道穹天無路到，此山便是碧雲梯。
9.03 【丈人觀謁先帝御容】徐氏
聖帝歸梧野，躬來謁聖顏。旋登三徑路，似陟九嶷山。
日照堆嵐迥，雲橫積翠間。期修封禪禮，方俟再躋攀。
9.04 【題金華宮】徐氏
再到金華頂，玄都訪道回。雲披分景象，黛鎖顯樓臺。
雨滌前山淨，風吹去路開。翠屏夾流水，何必羨蓬萊。
9.05 【丹景山至德寺】徐氏
週迴雲水遊丹景，因與真妃眺上方。晴日曉升金晃曜，
寒泉夜落玉丁當。松梢月轉琴棲影，柏徑風牽麝食香。
虔煠六銖宜鑄祝，惟祈聖祉保遐昌。
9.06 【題彭州陽平化】徐氏
尋真遊勝境，巡禮到陽平。水遠波瀾碧，山高氣象清。
殿嚴孫氏貌，碑暗系師名。夜月登壇醮，松風森磬聲。
9.07 【三學山夜看聖燈】徐氏
虔禱遊靈境，元妃夙志同。玉香焚靜夜，銀燭炫遼空。
泉漱雲根月，鐘敲檜杪風。印金標聖蹟，飛石顯神功。
滿望天涯極，平臨日腳紅。猿來齋石上，僧集講筵中。
頓作超三界，渾疑證六通。願成修偃化，社稷保延洪。
9.08 【題天回驛】徐氏
周遊靈境散幽情，千里江山暫得行。
所恨風光看未足，卻驅金翠入龜城。
9.09 【丈人觀（以下爲太妃時作）】徐氏
獲陪翠輦喜殊常，同涉仙壇豈厭長。
不羨乘鸞入煙霧，此中便是五雲鄉。
9.010 【玄都觀】徐氏
登尋丹壑到玄都，接日紅霞照座隅。
即向週迴巖下看，似看曾進畫圖無。
9.011 【遊丈人觀謁先帝御容】徐氏
共謁御容儀，還同在禁闈。笙歌喧寶殿，彩仗耀金徽。
清淚沾羅袂，紅霞拂繡衣。九疑山水遠，無路繼湘妃。
9.012 【題金華宮】徐氏
碧煙紅霧漾人衣，宿霧蒼苔石徑危。風巧解吹松上曲，
蝶嬌頻採臉邊脂。同尋僻境思攜手，暗指遙山學畫眉。
好把身心清淨處，角冠霞帔事希夷。
9.013 【和題丹景山至德寺】徐氏
丹景山頭宿梵宮，玉輪金輅駐虛空。軍持無水注寒碧，
蘭若有花開晚紅。武士盡排青嶂下，內人皆在講筵中。
我家帝子傳王業，積善終期四海同。
9.014 【題彭州陽平化】徐氏
雲浮翠輦屆陽平，真似驂鸞到上清。風起半厓聞虎嘯，
雨來當面見龍行。晚尋水澗聽松韻，夜上星壇看月明。
長恐前身居此境，玉皇教向錦城生。
9.015 【三學山夜看聖燈】徐氏
聖燈千萬炬，旋向碧空生。細雨溼不暗，好風吹更明。
磬敲金地響，僧唱梵天聲。若說無心法，此光如有情。
9.016 【題天回驛】徐氏
翠驛紅亭近玉京，夢魂猶是在青城。
比來出看江山景，卻被江山看出行。
