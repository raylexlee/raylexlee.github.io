第259卷 沈千運 等
259.01 【感懷弟妹（一作汝墳示弟妹）】沈千運
今日春氣暖，東風杏花拆。筋力久不如，卻羨澗中石。
神仙杳難準，中壽稀滿百。近世多夭傷，喜見鬢髮白。
杖藜竹樹間，宛宛舊行跡。豈知林園主，卻是林園客。
兄弟可存半，空爲亡者惜。冥冥無再期，哀哀望松柏。
骨肉能幾人，年大自疏隔。性情誰免此，與我不相易。
唯念得爾輩，時看慰朝夕。平生茲已矣，此外盡非適。
259.02 【贈史修文】沈千運
故人阻千里，會面非別期。握手於此地，當歡反成悲。
念離宛猶昨，俄已經數期。疇昔皆少年，別來鬢如絲。
不道舊姓名，相逢知是誰。曩遊盡鶱翥，與君仍布衣。
豈曰無其才，命理應有時。別路漸欲少，不覺生涕洟。
259.03 【濮中言懷】沈千運
聖朝優賢良，草澤無遺匿。人生各有命，在餘胡不淑。
一生但區區，五十無寸祿。衰退當棄捐，貧賤招毀讟。
棲棲去人世，屯躓日窮迫。不如守田園，歲晏望豐熟。
壯年失宜盡，老大無筋力。始覺前計非，將貽後生福。
童兒新學稼，少女未能織。顧此煩知己，終日求衣食。
259.04 【山中作】沈千運
棲隱非別事，所願離風塵。不辭城邑遊，禮樂拘束人。
邇來歸山林，庶事皆吾身。何者爲形骸，誰是智與仁。
寂寞了閒事，而後知天真。咳唾矜崇華，迂俯相屈伸。
如何巢與由，天子不知臣。
259.05 【古歌】沈千運
北邙不種田，但種松與柏。松柏未生處，留待市朝客。
259.06 【別李季友】王季友1
棲鳥不戀枝，喈喈在同聲。行子馳出戶，依依主人情。
昔時霜臺鏡，醜婦羞爾形。閉匣二十年，皎潔常獨明。
今日照離別，前途白髮生。
259.07 【寄韋子春（一作山中贈十四祕書兄）】王季友1
出山秋雲曙，山木已再春。食我山中藥，不憶山中人。
山中誰餘密，白髮日相親。雀鼠晝夜無，知我廚廩貧。
依依北舍松，不厭吾南鄰。有情盡棄捐，土石爲同身。
夫子質千尋，天澤枝葉新。餘以不材壽，非智免斧斤。
259.08 【雜詩】王季友1
採山仍採隱，在山不在深。持斧事遠遊，固非匠者心。
翳翳青桐枝，樵爨日所侵。斧聲出巖壑，四聽無知音。
豈爲鼎下薪，當復堂上琴。鳳鳥久不棲，且與枳棘林。
259.09 【滑中贈崔高士瑾】王季友1
夫子保藥命，外身得無咎。日月不能老，化腸爲筋否。
十年前見君，甲子過我壽。於何今相逢，華髮在我後。
近而知其遠，少見今白首。遙信蓬萊宮，不死世世有。
玄石採盈擔，神方祕其肘。問家惟指雲，愛氣常言酒。
攝生固如此，履道當不朽。未能太玄同，願亦天地久。
實腹以芝朮，賤形乃芻狗。自勉將勉餘，良藥在苦口。
259.010 【還山留別長安知己】王季友1
出山不見家，還山見家在。山門是門前，此去長樵採。
青溪誰招隱，白髮自相待。惟餘澗底松，依依色不改。
259.011 【代賀若令譽贈沈千運】王季友1
相逢問姓名亦存，別時無子今有孫。山上雙松長不改，
百家唯有三家村。村南村西車馬道，一宿通舟水浩浩。
澗中磊磊十里石，河上淤泥種桑麥。平坡冢墓皆我親，
滿田主人是舊客。舉聲酸鼻問同年，十人六七歸下泉。
分手如何更此地，回頭不語淚潸然。
259.012 【酬李十六岐】王季友1
煉丹文武火未成，賣藥販履俱逃名。出谷迷行洛陽道，
乘流醉臥滑臺城。城下故人久離怨，一歡適我兩家願。
朝飲杖懸沽酒錢，暮餐囊有松花飯。於何車馬日憧憧，
李膺門館爭登龍。千賓揖對若流水，五經發難如叩鐘。
下筆新詩行滿壁，立談古人坐在席。問我草堂有臥雲，
知我山儲無儋石。自耕自刈食爲天，如鹿如麋飲野泉。
亦知世上公卿貴，且養丘中草木年。
259.013 【宿東溪李十五山亭】王季友1
上山下山入山谷，溪中落日留我宿。松石依依當主人，
主人不在意亦足。名花出地兩重階，絕頂平天一小齋。
本意由來是山水，何用相逢語舊懷。
259.014 【觀於舍人壁畫山水】王季友1
野人宿在人家少，朝見此山謂山曉。半壁仍棲嶺上雲，
開簾欲放湖中鳥。獨坐長松是阿誰，再三招手起來遲。
於公大笑向予說，小弟丹青能爾爲。
259.015 【玉壺冰】王季友1
玉壺知素結，止水復中澄。堅白能虛受，清寒得自凝。
分形同曉鏡，照物掩宵燈。壁映圓光入，人驚爽氣凌。
金罍何足貴，瑤席幾回升。正值求珪瓚，提攜共飲冰。
259.016 【古塞曲】王季友1
進軍飛狐北，窮寇勢將變。日落沙塵昏，背河更一戰。
騂馬黃金勒，雕弓白羽箭。射殺左賢王，歸奏未央殿。
欲言塞下事，天子不召見。東出咸陽門，哀哀淚如霰。
259.017 【野外行】於逖
老病無樂事，歲秋悲更長。窮郊日蕭索，生意已蒼黃。
小弟發亦白，兩男俱不強。有才且未達，況我非賢良。
幸以朽鈍姿，野外老風霜。寒鴉噪晚景，喬木思故鄉。
魏人宅蓬池，結網佇鱣魴。水清魚不來，歲暮空彷徨。
259.018 【憶舍弟】於逖
衰門少兄弟，兄弟唯兩人。飢寒各流浪，感念傷我神。
夏期秋未來，安知無他因。不怨別天長，但願見爾身。
茫茫天地間，萬類各有親。安知汝與我，乖隔同胡秦。
何時對形影，憤懣當共陳。
259.019 【雜詩】張彪
富貴多勝事，貧賤無良圖。上德兼濟心，中才不如愚。
商者多巧智，農者爭膏腴。儒生未遇時，衣食不自如。
久與故交別，他榮我窮居。到門懶入門，何況千里餘。
君子有褊性，矧乃尋常徒。行行任天地，無爲強親疏。
259.020 【神仙】張彪
神仙可學無，百歲名大約。天地何蒼茫，人間半哀樂。
浮生亮多惑，善事翻爲惡。爭先等馳驅，中路苦瘦弱。
長老思養壽，後生笑寂寞。五穀非長年，四氣乃靈藥。
列子何必待，吾心滿寥廓。
259.021 【北遊還酬孟雲卿】張彪
忽忽忘前事，志願能相乖。衣馬久羸弊，誰信文與才。
善道居貧賤，潔服蒙塵埃。行行無定心，壈坎難歸來。
慈母憂疾疹，至家念棲哀。與君宿姻親，深見中外懷。
俟餘惜時節，悵望臨高臺。
259.022 【古別離】張彪
別離無遠近，事歡情亦悲。不聞車輪聲，後會將何時。
去日忘寄書，來日乖前期。縱知明當返，一息千萬思。
259.023 【回軍跛者】趙徵明
既老又不全，始得離邊城。一枝假枯木，步步向南行。
去時日一百，來時月一程。常恐道路旁，掩棄狐兔塋。
所願死鄉里，到日不願生。聞此哀怨詞，念念不忍聽。
惜無異人術，倏忽具爾形。
259.024 【輓歌詞】趙徵明
寒日蒿上明，悽悽郭東路。素車誰家子，丹旐引將去。
原下荊棘叢，叢邊有新墓。人間痛傷別，此是長別處。
曠野多蕭條，青松白楊樹。
259.025 【思歸（一作古離別）】趙徵明
爲別未幾日，去日如三秋。猶疑望可見，日日上高樓。
惟見分手處，白蘋滿芳洲。寸心寧死別，不忍生離憂。
259.026 【泉上雨後作】元季川
風雨蕩繁暑，雷息佳霽初。衆峯帶雲雨，清氣入我廬。
颯颯涼飆來，臨窺愜所圖。綠蘿長新蔓，褭褭垂坐隅。
流水復檐下，丹砂發清渠。養葛爲我衣，種芋爲我蔬。
誰是畹與畦，瀰漫連野蕪。
259.027 【登雲中】元季川
灌田東山下，取樂在爾休。清興相引行，日日三四周。
白鷗與我心，不厭此中游。窮覽頗有適，不極趣無幽。
憀然歌采薇，曲盡心悠悠。
259.028 【山中曉興】元季川
河漢降玄霜，昨來節物殊。愧無神仙姿，豈有陰陽俱。
靈鳥望不見，慨然悲高梧。華葉隨風揚，珍條雜榛蕪。
爲君寒谷吟，嘆息知何如。
259.029 【古遠行】元季川
悠悠遠行者，羈獨當時思。道與日月長，人無茅舍期。
出門萬里心，誰不傷別離。縱遠當白髮，歲月悲今時。
何況異形容，安須與爾悲。
