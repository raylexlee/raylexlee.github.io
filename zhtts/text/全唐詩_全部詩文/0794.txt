第781卷 趙鐸
781.01 【玄元皇帝應見賀聖祚無疆】趙鐸
聖主今司契，神功格上玄。豈唯求傅野，更有葉鈞天。
審夢西山下，焚香北闕前。道光尊聖日，福應集靈年。
咫尺真容近，巍峨大象懸。觴從百寮獻，形爲萬方傳。
聲教唯皇矣，英威固邈然。慚無美周頌，徒上祝堯篇。
781.02 【太常寺觀舞聖壽樂】徐元鼎
舞字傳新慶，人文邁舊章。衝融和氣洽，悠遠聖功長。
盛德流無外，明時樂未央。日華增顧眄，風物助低昂。
翥鳳方齊首，高鴻忽斷行。雲門與茲曲，同是奉陶唐。
781.03 【太清宮聞滴漏】嚴巨川
玉漏移中禁，齊車入太清。漸知催辨色，復聽續餘聲。
乍逐微風轉，時因雜珮輕。青樓人罷夢，紫陌騎將行。
殘魄棲初盡，餘寒滴更生。慚非朝謁客，空有振衣情。
781.04 【仲秋太常寺觀公卿輅車拜陵】嚴巨川
南呂初開律，金風已戒涼。拜陵將展敬，車輅儼成行。
士庶觀祠禮，公卿習舊章。郊原佳氣引，園寢瑞煙長。
鹵簿辭丹闕，威儀列太常。聖心何所寄，惟德在無忘。
781.05 【貢舉人謁先師聞雅樂】呂炅
禮聖來羣彥，觀光在此時。聞歌音乍遠，合樂和還遲。
調朗能諧竹，聲微又契絲。輕泠流簨簴，繚繞動纓緌。
九變將隨節，三終必盡儀。國風由是正，王化自雍熙。
781.06 【望凌煙閣】劉公興
畫閣凌虛構，遙瞻在九天。丹楹崇壯麗，素壁繪勳賢。
靄靄浮元氣，亭亭出瑞煙。近看分百辟，遠揖誤羣仙。
圖列青雲外，儀刑紫禁前。望中空霽景，驤首幾留連。
781.07 【觀北番謁廟】王卓
肅肅層城裏，巍巍祖廟清。聖恩覃布濩，異域獻精誠。
冠蓋分行列，戎夷變姓名。禮終齊百拜，心潔盡忠貞。
瑞氣千重色，簫韶九奏聲。仗移迎日轉，旆動逐風輕。
休運威儀盛，豐年俎豆盈。不堪慚頌德，空此望簪纓。
781.08 【舞幹羽兩階】石倚
幹羽能柔遠，前階舞正陳。欲稱文德盛，先表樂聲新。
肅肅行初列，森森氣益振。動容和律呂，變曲靜風塵。
化美超千古，恩波及七旬。已知天下服，不獨有苗人。
781.09 【御製段太尉碑】葉元良
多難全高節，時清軫聖君。園塋標石篆，雨露降天文。
義激忠貞沒，詞傷蘭蕙焚。國人皆墮淚，王府已銘勳。
揭出臨新陌，長留對古墳。睿情幽感處，應使九泉聞。
781.010 【恩賜魏文貞公諸孫舊第，以導直臣】裴大章
邢茅雖舊錫，邸第是初榮。跡往傷遺事，恩深感直聲。
雲孫方慶襲，池館忽春生。古甃開泉井，新禽繞畫楹。
自然垂帶礪，況復激忠貞。必使千年後，長書竹帛名。
781.011 【恩賜耆老布帛（一作李絳詩）】崔宗
渙汗中天發，殊私海外存。衰顏逢聖代，華髮受皇恩。
燭物明堯日，垂衣闢禹門。惜時悲落景，賜帛慰餘魂。
厚澤沾祥詠，微生保子孫。盛明今尚齒，歡洽九衢樽。
781.012 【東都父老望幸】鄭馥
鸞輿秦地久，羽衛洛陽空。彼土雖憑固，茲川乃得中。
龍顏覲白日，鶴髮仰清風。望幸誠逾邈，懷來意不窮。
昔因封泰嶽，今佇躡維嵩。天地心無異，神祇理亦同。
翠華翔渭北，玉檢候關東。衆願其難阻，明君早勒功。
781.013 【言行相顧】吳叔達
聖人垂政教，萬古請常傳。立志言爲本，修身行乃先。
相須寧得闕，相顧在無偏。榮辱當於己，忠貞必動天。
大名如副寶，至道亦通玄。千里猶能應，何雲邇者焉。
781.014 【言行相顧】孟翱
將使言堪復，常聞行欲先。比珪斯不玷，修己直如弦。
跬步非全進，吹噓稟自然。當令夫子察，無宿仲由賢。
正遇興邦際，因懷入署年。坐知清監下，相顧有人焉。
781.015 【人不易知】鄭昉
如面誠非一，深心豈易知。入秦書十上，投楚歲三移。
和玉翻爲泣，齊竽或濫吹。周行雖有寘，殷鑑在前規。
寅亮推多士，清通固賞奇。病諸方號哲，敢相反成疵。
冬日承餘愛，霜雲喜暫披。無令見瞻後，回照復雲疲。
781.016 【早春送郎官出宰】袁求賢
仙郎今出宰，聖主下憂民。紫陌軒車送，丹墀雨露新。
趨程猶犯雪，行縣正逢春。粉署時回首，銅章已在身。
鳴琴化欲展，起草戀空頻。今日都門外，悠悠別漢臣。
781.017 【餞王將軍赴雲中】孟匡明
一師憑廟略，分閫佐元戎。勢亞彤弓寵，時推金印雄。
關山橫代北，旌節壯河東。日轉前茅影，春生細柳風。
飲冰君命速，揮涕餞筵空。佇聽陰山靜，誰爭萬里功。
781.018 【西戎即敘】李子昂
懸首藁街中，天兵破犬戎。營收低隴月，旗偃度湟風。
肅殺三邊勁，蕭條萬里空。元戎鹹服罪，餘孽盡輸忠。
聖理符軒化，仁恩契禹功。降逾洞庭險，梟擬郅支窮。
已散軍容捷，還資廟算通。今朝觀即敘，非與獻獒同。
