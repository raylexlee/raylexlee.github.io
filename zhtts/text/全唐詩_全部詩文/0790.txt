第777卷 邢象玉 等
777.01 【古意】邢象玉
家中酒新熟，園裏葉初榮。佇杯欲取醉，悒然思友生。
忽聞有奇客，何姓復何名。嗜酒陶彭澤，能琴阮步兵。
何須問寒暑，徑共坐山亭。舉袂祛啼鳥，揚巾掃落英。
心神無俗累，歌詠有新聲。新聲是何曲，滄浪之水清。
777.02 【採蓮曲】張敬徽
遊女泛江晴，蓮紅水復清。競多愁日暮，爭疾畏船傾。
波動疑釵落，風生覺袖輕。相看未盡意，歸浦棹歌聲。
777.03 【採蓮】徐玄之
越豔荊姝慣採蓮，蘭橈畫楫滿長川。秋來江上澄如練，
映水紅妝如可見。此時蓮浦珠翠光，此日荷風羅綺香。
纖手周遊不暫息，紅英爛熳殊未極。夕鳥棲林人慾稀，
長歌哀怨採蓮歸。
777.04 【同崔員外溫泉宮即事】郭汭
輦輅移雙闕，宸遊整六師。天回紫微座，日轉羽林旗。
雷氣寒戈戟，軍容壯武貔。弓鳴射雁處，泉暖躍龍時。
惠化成觀俗，謳謠入賦詩。同歡王道盛，相與詠雍熙。
777.05 【題沈黎城】權徹
蘇子臥北海，馬翁渡南洲。跡恨事乃立，功達名遂休。
夜聞羽書至，召募此邊州。鐵騎耀楚甲，玉匣橫吳鉤。
雪厚羣山凍，蓬飛荒塞秋。久戍曷辭苦，數戰期封侯。
不學豎儒輩，談經空白頭。
777.06 【登樂遊原懷古】豆盧回
緬惟漢宣帝，初謂皇曾孫。雖在襁褓中，亦遭巫蠱冤。
至哉丙廷尉，感激義彌敦。馳逐蓮勺道，出入諸陵門。
一朝風雲會，竟登天位尊。握符升寶曆，負扆御華軒。
赫奕文物備，葳蕤休瑞繁。卒爲中興主，垂名於後昆。
雄圖奄已謝，餘址空復存。昔爲樂遊苑，今爲狐兔園。
朝見牧豎集，夕聞棲鳥喧。蕭條灞亭岸，寂寞杜陵原。
冪【罒歷】野煙起，蒼茫嵐氣昏。二曜屢回薄，四時更涼溫。
天道尚如此，人理安可論。
777.03 【靜女歌】張南容
靜女樂於靜，動合古人則。妙年工詩書，弱歲勤組織。
端居愁若癡，誰復理容色。十五坐幽閨，四鄰不相識。
夭夭鄰家子，百花裝首飾。日月淇上游，笑人不逾閾。
河水自濁濟自清，仙台蛾眉秦鏡明。爲照齊王門下醜，
何如漢帝掌中輕。
777.04 【古興二首】沈徽
蔓草自細微，女蘿始夭夭。夤緣至百尺，榮耀非一朝。
敷色高碧嶺，流芳薄丹霄。如何摧秀木，正爲餘波漂。
莖葉落巖跡，英蕤從風飆。洪柯不足恃，況乃託陵苕。
長安富豪右，信是天下樞。戚里笙歌發，禁門冠蓋趨。
攀雲無醜士，唾地盡成珠。日晏下雙闕，煙花亂九衢。
恩榮在片言，零落亦須臾。何意還自及，曲池今已蕪。
777.05 【晚望（一作夕次華陰北亭）】林琨
清晨孤亭裏，極目對前岑。遠與天水合，長霞生夕林。
蒼然平楚意，杳靄半秋陰。落日川上盡，關城雲外深。
方予事巖壑，及此欲抽簪。詩就蓬山道，還茲契宿心。
777.06 【陽春歌】吳象之
簾低曉露溼，簾卷鶯聲急。欲起把箜篌，如凝彩弦澀。
孤眠愁不轉，點淚聲相及。淨掃階上花，風來更吹入。
777.07 【少年行】吳象之
承恩借獵小平津，使氣常遊中貴人。
一擲千金渾是膽，家無四壁不知貧。
777.08 【晚至鄉亭】鄭德玄
長亭日已暮，駐馬暫盤桓。山川杳不極，徒侶默相看。
雲夕荊臺暗，風秋郢路寒。客心一如此，誰復採芳蘭。
777.09 【舟行旦發】張軫
夜帆時未發，同侶暗相催。山曉月初下，江鳴潮欲來。
稍分揚子岸，不辨越王臺。自客水鄉里，舟行知幾回。
777.010 【奉和夏日遊山應制】蔡文恭
首夏林壑清，薄暮煙霞上。連巖聳百仞，絕壑臨千丈。
照灼晚花鮮，潺湲夕流響。悠然動睿思，息駕尋真賞。
掞彼渦川作，懷茲洛濱想。竊吹等齊竽，何用承恩獎。
777.011 【旅泊江津言懷】賈宗
征途幾迢遞，客子倦西東。乘流如泛梗，逐吹似驚蓬。
飄颻萬里外，辛苦百年中。異縣心期阻，他鄉風月同。
雲歸全嶺暗，日落半江紅。自然堪迸淚，非是泣途窮。
777.012 【大梁行】唐堯客
客有成都來，爲我彈鳴琴。前彈別鶴操，後奏大梁吟。
大梁傷客情，荒臺對古城。版築有陳跡，歌吹無遺聲。
雄哉魏公子，疇日好羅英。秀士三千人，煌煌列衆星。
金槌奪晉鄙，白刃刎侯嬴。邯鄲救趙北，函谷走秦兵。
君子榮且昧，忠信莫之明。間諜忽來及，雄圖靡克成。
千齡萬化盡，但見汴水清。舊國多孤壘，夷門荊棘生。
蒼梧彩雲沒，湘浦綠池平。聞有東山去，蕭蕭班馬鳴。
河洲搴宿莽，日夕淚沾纓。因之唁公子，慷慨此歌行。
777.013 【秋日送別】朱晦
荒郊古陌時時斷，野水浮雲處處秋。
唯有河邊衰柳樹，蟬聲相送到揚州。
777.014 【送人歸山】石召
相逢唯道在，誰不共知貧。歸路分殘雨，停舟別故人。
霜明松嶺曉，花暗竹房春。亦有棲閒意，何年可寄身。
777.015 【早行遇雪】石召
荒郊昨夜雪，羸馬又須行。四顧無人跡，雞鳴第一聲。
777.016 【送安養閻主簿還竹寺】林珝
分手怨河梁，南征歷漢陽。江山追宋玉，雲雨夢襄王。
醉裏宜城近，歌中郢路長。更尋棲枳處，猶是念仇香。
777.017 【晚投南村】衛葉
客行逢日暮，原野散秋暉。南陌人初斷，西林鳥盡歸。
暗蓬沙上轉，寒葉月中飛。村落無多在，聲聲近搗衣。
