第599卷 於濆
599.01 【青樓曲】於濆
青樓臨大道，一上一回老。所思終不來，極目傷春草。
599.02 【塞下曲】於濆
紫塞曉屯兵，黃沙披甲臥。戰鼓聲未齊，烏鳶已相賀。
燕然山上雲，半是離鄉魂。衛霍待富貴，豈能無乾坤。
599.03 【山村曉思】於濆
開門省禾黍，鄰翁水頭住。今朝南澗波，昨夜西川雨。
牧童披短蓑，腰笛期煙渚。不問水邊人，騎牛傍山去。
599.04 【馬嵬驛】於濆
常經馬嵬驛，見說坡前客。一從屠貴妃，生女愁傾國。
是日芙蓉花，不如秋草色。當時嫁匹夫，不妨得頭白。
599.05 【苦辛吟】於濆
壟上扶犁兒，手種腹長飢。窗下拋梭女，手織身無衣。
我願燕趙姝，化爲嫫母姿。一笑不值錢，自然家國肥。
599.06 【野蠶】於濆
野蠶食青桑，吐絲亦成繭。無功及生人，何異偷飽暖。
我願均爾絲，化爲寒者衣。
599.07 【秦原覽古】於濆
耕者戮力地，龍虎曾角逐。火德道將亨，夜逢蛇母哭。
昔日望夷宮，是處尋桑谷。漢祖竟爲龍，趙高徒指鹿。
當時行路人，已合傷心目。漢祚又千年，秦原草還綠。
599.08 【古宴曲】於濆
雉扇合蓬萊，朝車回紫陌。重門集嘶馬，言宴金張宅。
燕娥奉卮酒，低鬟若無力。十戶手胼胝，鳳凰釵一隻。
高樓齊下視，日照羅衣色。笑指負薪人，不信生中國。
599.09 【南越謠】於濆
迢迢東南天，巨浸無津壖。雄風捲昏霧，干戈滿樓船。
此時尉佗心，兒童待幽燕。三寸陸賈舌，萬里漢山川。
若令交趾貨，盡生虞芮田。天意苟如此，遐人誰肯憐。
599.010 【述己嘆】於濆
不長不成人，及長老逼身。履善本求樂，及善尤苦辛。
如何幽並兒，一箭取功勳。
599.011 【遼陽行】於濆
遼陽在何處，妾欲隨君去。義合齊死生，本不誇機杼。
誰能守空閨，虛問遼陽路。
599.012 【旅館秋思】於濆
旅館坐孤寂，出門成苦吟。何事覺歸晚，黃花秋意深。
寒蝶戀衰草，軫我離鄉心。更見庭前樹，南枝巢宿禽。
599.013 【長城】於濆
秦皇豈無德，蒙氏非不武。豈將版築功，萬里遮胡虜。
團沙世所難，作壘明知苦。死者倍堪傷，殭屍猶抱杵。
十年居上郡，四海誰爲主。縱使骨爲塵，冤名不入土。
599.014 【田翁嘆】於濆
手植千樹桑，文杏作中梁。頻年徭役重，盡屬富家郎。
富家田業廣，用此買金章。昨日門前過，軒車滿垂楊。
歸來說向家，兒孫竟諮嗟。不見千樹桑，一浦芙蓉花。
599.015 【沙場夜】於濆
城上更聲發，城下杵聲歇。徵人燒斷蓬，對泣沙中月。
耕牛朝挽甲，戰馬夜銜鐵。士卒浣戎衣，交河水爲血。
輕裘兩都客，洞房愁宿別。何況遠辭家，生死猶未決。
599.016 【裏中女】於濆
吾聞池中魚，不識海水深。吾聞桑下女，不識華堂陰。
貧窗苦機杼，富家鳴杵砧。天與雙明眸，只教識蒿簪。
徒惜越娃貌，亦蘊韓娥音。珠玉不到眼，遂無奢侈心。
豈知趙飛燕，滿髻釵黃金。
599.017 【寒食】於濆
二月野中芳，凡花亦能香。素娥哭新冢，樵柯鳴柔桑。
田父引黃犬，尋狐上高岡。墳前呼犬歸，不知頭似霜。
599.018 【邊遊錄戍卒言】於濆
二十屬盧龍，三十防沙漠。平生愛功業，不覺從軍惡。
今來客鬢改，知學彎弓錯。赤肉痛金瘡，他人成衛霍。
目斷望君門，君門苦寥廓。
599.019 【古征戰】於濆
高峯凌青冥，深穴萬丈坑。皇天自山谷，焉得人心平。
齊魯足兵甲，燕趙多娉婷。仍聞麗水中，日日黃金生。
苟非夷齊心，豈得無戰爭。
599.020 【山村叟】於濆
古鑿巖居人，一廛稱有產。雖沾巾覆形，不及貴門犬。
驅牛耕白石，課女經黃繭。歲暮霜霰濃，畫樓人飽暖。
599.021 【戍客南歸】於濆
北別黃榆塞，南歸白雲鄉。孤舟下彭蠡，楚月沈滄浪。
爲子惜功業，滿身刀箭瘡。莫渡汨羅水，回君忠孝腸。
599.022 【經館娃宮】於濆
館娃宮畔顧，國變生嬌妒。勾踐膽未嘗，夫差心已誤。
吳亡甘已矣，越勝今何處。當時二國君，一種江邊墓。
599.023 【村居晏起】於濆
村舍少聞事，日高猶閉關。起來花滿地，戴勝鳴桑間。
居安即永業，何者爲故山。朱門與蓬戶，六十頭盡斑。
599.024 【感懷】於濆
采薇易爲山，何必登首陽。濯纓易爲水，何必泛滄浪。
貴崇已難慕，諂笑何所長。東堂桂欲空，猶有收螢光。
599.025 【金谷感懷】於濆
黃金驕石崇，與晉爭國力。更欲住人間，一日買不得。
行爲忠信主，身是文章宅。四者俱不聞，空傳墮樓客。
599.026 【恨從軍】於濆
不嫁白衫兒，愛君新紫衣。早知遽相別，何用假光輝。
已聞都萬騎，又道出重圍。一軸金裝字，致君終不歸。
599.027 【燒金曲】於濆
天壽畏不永，燒金希長年。積土培枯根，自謂松柏堅。
南陌試腰褭，西樓歌嬋娟。豈知蔓草中，日日開夜泉。
599.028 【子從軍】於濆
男作鄉中丁，女作鄉男婦。南村與北里，日日見父母。
豈似從軍兒，一去便白首。何當鑄劍戟，盡得丁男力。
599.029 【越溪女】於濆
會稽山上雲，化作越溪人。枉破吳王國，徒爲西子身。
江邊浣紗伴，黃金扼雙腕。倏忽不相期，思傾趙飛燕。
妾家基業薄，空有如花面。嫁盡綠窗人，獨自盤金線。
599.030 【巫山高】於濆
何山無朝雲，彼雲亦悠揚。何山無暮雨，彼雨亦蒼茫。
宋玉恃才者，恁虛構高唐。自垂文賦名，荒淫歸楚襄。
峨峨十二峯，永作妖鬼鄉。
599.031 【織素謠】於濆
貧女苦筋力，繰絲夜夜織。萬梭爲一素，世重韓娥色。
五侯初買笑，建章方落籍。一曲古涼州，六親長血食。
勸爾畫長眉，學歌飽親戚。
599.032 【擬古諷】於濆
洛陽大道傍，甲第何深邃。南畝無一廛，東園有餘地。
春溪化桃李，秋沼生荷芰。草木本無情，此時如有爲。
旱苗當壟死，流水資嘉致。餘心甘至愚，不會皇天意。
599.033 【贈太行開路者】於濆
手劚太行山，心齊太行巔。劚盡太行險，君心更摩天。
何如回苦辛，自鑿東皋田。
599.034 【戍卒傷春】於濆
連年戍邊塞，過卻芳菲節。東風氣力盡，不減陰山雪。
蕭條柳一株，南枝葉微發。爲帶故鄉情，依依藉攀折。
晚風吹磧沙，夜淚啼鄉月。凌煙閣上人，未必皆忠烈。
599.035 【富農詩】於濆
長聞鄉人語，此家勝良賈。骨肉化飢魂，倉中有飽鼠。
青春滿桑柘，旦夕鳴機杼。秋風一夜來，累累聞砧杵。
西鄰有原憲，蓬蒿繞環堵。自樂固窮心，天意在何處。
當門見堆子，已作桑田主。安得四海中，盡爲虞芮土。
599.036 【早發】於濆
綠野含曙光，東北雲如茜。棲鴉林際起，落月水中見。
此身何自苦，日日凌霜霰。流蘇帳里人，猶在陽臺畔。
599.037 【季夏逢朝客】於濆
滻水桃李熟，杜曲芙蓉老。九天休沐歸，腰玉垂楊道。
避路回綺羅，迎風嘶騕褭。豈知山谷中，日日吹瑤草。
599.038 【隴頭水】於濆
行人何彷徨，隴頭水嗚咽。寒沙戰鬼愁，白骨風霜切。
薄日朦朧秋，怨氣陰雲結。殺成邊將名，名著生靈滅。
599.039 【古別離】於濆
入室少情意，出門多路岐。黃鶴有歸日，蕩子無還時。
人誰無分命，妾身何太奇。君爲東南風，妾作西北枝。
青樓鄰里婦，終年畫長眉。自倚對良匹，笑妾空羅幃。
郎本東家兒，妾本西家女。對門中道間，終謂無離阻。
豈知中道間，遣作空閨主。自是愛封侯，非關備胡虜。
知子去從軍，何處無良人。
599.040 【擬古意】於濆
白玉若無玷，花顏須及時。國色久在室，良媒亦生疑。
鴉鬟未成髻，鸞鏡徒相知。翻慚效顰者，卻笑從人遲。
599.041 【隴頭吟】於濆
借問隴頭水，終年恨何事。深疑嗚咽聲，中有徵人淚。
自古蘊長策，況我非才智。無計謝潺湲，一宵空不寐。
599.042 【思歸引】於濆
不耕南畝田，爲愛東堂桂。身同樹上花，一落又經歲。
交親日相薄，知己恩潛替。日開十二門，自是無歸計。
599.043 【秦富人】於濆
高高起華堂，遠遠引流水。糞土視金珍，猶嫌未奢侈。
陋巷滿蓬蒿，誰憐有顏子。
599.044 【對花（一作武瓘詩，題雲感事）】於濆
花開蝶滿枝，花落蝶還稀。惟有舊巢燕，主人貧亦歸。
599.045 【宮怨】於濆
妾家望江口，少年家財厚。臨江起珠樓，不賣文君酒。
當年樂貞獨，巢燕時爲友。父兄未許人，畏妾事姑舅。
西牆鄰宋玉，窺見妾眉宇。一旦及天聰，恩光生戶牖。
謂言入漢宮，富貴可長久。君王縱有情，不奈陳皇后。
誰憐頰似桃，孰知腰勝柳。今日在長門，從來不如醜。
