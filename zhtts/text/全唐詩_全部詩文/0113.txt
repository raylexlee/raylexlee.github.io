第113卷 裴耀卿
113.01 【敬酬张九龄当涂界留赠之作】裴耀卿
茂先实王佐，仲举信时英。气睹冲天发，人将下榻迎。
珪符肃有命，江国远徂征。九派期方越，千钧或所轻。
高帆出风迥，孤屿入云平。遄迈嗟于役，离忧空自情。
饰簪陪早岁，接壤厕专城。旷别心弥轸，宏观义转倾。
徒然恨饥渴，况乃讽瑶琼。
113.02 【酬张九龄使风见示（时为宣州刺史）】裴耀卿
兹地五湖邻，艰哉万里人。惊飙翻是托，危浪亦相因。
宣室才华子，金闺讽议臣。承明有三入，去去速归轮。
113.03 【赠张丞相】宋鼎
汉上登飞幰，荆南历旧居。已尝临砌橘，更睹跃池鱼。
盛德继微渺，深衷能卷舒。义申蓬阁际，情切庙堂初。
郡挹文章美，人怀燮理馀。皇恩傥照亮，岂厌承明庐。
113.04 【酬故人还山】宋鼎
举棹乘春水，归山抚岁华。碧潭宵见月，红树晚开花。
肃穆轻风度，依微隐径斜。危亭暗松石，幽涧落云霞。
思鸟吟高树，游鱼戏浅沙。安知馀兴尽，相望紫烟赊。
113.05 【和张荆州九龄晨出郡舍林下】崔颂
优闲表政清，林薄赏秋成。江上悬晓月，往来亏复盈。
天云抗真意，郡阁晦高名。坐啸应无欲，宁辜济物情。
113.06 【奉酬张洪州九龄江上见赠】孙翃
受命谳封疆，逢君牧豫章。於焉审虞芮，复尔共舟航。
怅别秋阴尽，怀归客思长。江皋枉离赠，持此慰他乡。
113.07 【古意赠孙翃】徐仁友
南望缑氏岭，山居共涧阴。东西十数里，缅邈方寸心。
云日落广厦，莺花对孤琴。琴中多苦调，凄切谁复寻。
113.08 【奉和姚令公驾幸温汤喜雪应制】苏绾
汉主新丰邑，周王尚父师。云符沛童唱，雪应海神期。
林变惊春早，山明讶夕迟。况逢温液霈，恩重御裘诗。
113.09 【咏月】康庭芝
天使下西楼，光含万里秋。台前疑挂镜，帘外似悬钩。
张尹将眉学，班姬取扇俦。佳期应借问，为报在刀头。
113.010 【山行见孤松成咏】张宣明
孤松郁山椒，肃爽凌清霄。既挺千丈干，亦生百尺条。
青青恒一色，落落非一朝。大厦今已构，惜哉无人招。
寒霜十二月，枝叶独不凋。
113.011 【使至三姓咽面】张宣明
昔闻班家子，笔砚忽然投。一朝抚长剑，万里入荒陬。
岂不服艰险，只思清国雠。山川去何岁，霜露几逢秋。
玉塞已遐廓，铁关方阻修。东都日窅窅，西海此悠悠。
卒使功名建，长封万里侯。
113.012 【新都南亭别郭大元振】卢崇道
竹径女萝蹊，莲洲文石堤。静深人俗断，寻玩往还迷。
碧潭秀初月，素林惊夕栖。褰幌纳鸟侣，罢琴听猿啼。
佳辰改宿昔，胜寄在暌携。长怀赏心爱，如玉复如珪。
