第113卷 裴耀卿
113.01 【敬酬張九齡當塗界留贈之作】裴耀卿
茂先實王佐，仲舉信時英。氣睹沖天發，人將下榻迎。
珪符肅有命，江國遠徂徵。九派期方越，千鈞或所輕。
高帆出風迥，孤嶼入雲平。遄邁嗟於役，離憂空自情。
飾簪陪早歲，接壤廁專城。曠別心彌軫，宏觀義轉傾。
徒然恨飢渴，況乃諷瑤瓊。
113.02 【酬張九齡使風見示（時爲宣州刺史）】裴耀卿
茲地五湖鄰，艱哉萬里人。驚飆翻是託，危浪亦相因。
宣室才華子，金閨諷議臣。承明有三入，去去速歸輪。
113.03 【贈張丞相】宋鼎
漢上登飛幰，荊南歷舊居。已嘗臨砌橘，更睹躍池魚。
盛德繼微渺，深衷能卷舒。義申蓬閣際，情切廟堂初。
郡挹文章美，人懷燮理餘。皇恩儻照亮，豈厭承明廬。
113.04 【酬故人還山】宋鼎
舉棹乘春水，歸山撫歲華。碧潭宵見月，紅樹晚開花。
肅穆輕風度，依微隱徑斜。危亭暗松石，幽澗落雲霞。
思鳥吟高樹，游魚戲淺沙。安知餘興盡，相望紫煙賒。
113.05 【和張荊州九齡晨出郡舍林下】崔頌
優閒表政清，林薄賞秋成。江上懸曉月，往來虧復盈。
天雲抗真意，郡閣晦高名。坐嘯應無慾，寧辜濟物情。
113.06 【奉酬張洪州九齡江上見贈】孫翃
受命讞封疆，逢君牧豫章。於焉審虞芮，復爾共舟航。
悵別秋陰盡，懷歸客思長。江皋枉離贈，持此慰他鄉。
113.07 【古意贈孫翃】徐仁友
南望緱氏嶺，山居共澗陰。東西十數里，緬邈方寸心。
雲日落廣廈，鶯花對孤琴。琴中多苦調，悽切誰復尋。
113.08 【奉和姚令公駕幸溫湯喜雪應制】蘇綰
漢主新豐邑，周王尚父師。雲符沛童唱，雪應海神期。
林變驚春早，山明訝夕遲。況逢溫液霈，恩重御裘詩。
113.09 【詠月】康庭芝
天使下西樓，光含萬里秋。臺前疑掛鏡，簾外似懸鉤。
張尹將眉學，班姬取扇儔。佳期應借問，爲報在刀頭。
113.010 【山行見孤松成詠】張宣明
孤松鬱山椒，肅爽凌清霄。既挺千丈幹，亦生百尺條。
青青恆一色，落落非一朝。大廈今已構，惜哉無人招。
寒霜十二月，枝葉獨不凋。
113.011 【使至三姓咽面】張宣明
昔聞班家子，筆硯忽然投。一朝撫長劍，萬里入荒陬。
豈不服艱險，只思清國讎。山川去何歲，霜露幾逢秋。
玉塞已遐廓，鐵關方阻修。東都日窅窅，西海此悠悠。
卒使功名建，長封萬里侯。
113.012 【新都南亭別郭大元振】盧崇道
竹徑女蘿蹊，蓮洲文石堤。靜深人俗斷，尋玩往還迷。
碧潭秀初月，素林驚夕棲。褰幌納鳥侶，罷琴聽猿啼。
佳辰改宿昔，勝寄在暌攜。長懷賞心愛，如玉復如珪。
