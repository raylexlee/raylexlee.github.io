第043卷 李百藥
43.01 【少年行】李百藥
少年飛翠蓋，上路勒金鑣。始酌文君酒，新吹弄玉簫。
少年不歡樂，何以盡芳朝。千金笑裏面，一搦掌中腰。
掛纓豈憚宿，落珥不勝嬌。寄語少年子，無辭歸路遙。
43.02 【渡漢江】李百藥
東流既瀰瀰，南紀信滔滔。水激沉碑岸，波駭弄珠皋。
含星映淺石，浮蓋下奔濤。溜闊霞光近，川長曉氣高。
檣烏轉輕翼，戲鳥落風毛。客心既多緒，長歌且代勞。
43.03 【秋晚登古城】李百藥
日落征途遠，悵然臨古城。頹墉寒雀集，荒堞晚烏驚。
蕭森灌木上，迢遞孤煙生。霞景煥餘照，露氣澄晚清。
秋風轉搖落，此志安可平。
43.04 【途中述懷】李百藥
伯喈遷塞北，亭伯之遼東。伊餘何爲客，獨守雲臺中。
途遙已日暮，時泰道斯窮。拔心悲岸草，半死落巖桐。
目送衡陽雁，情傷江上楓。福兮良所伏，今也信難通。
丈夫自有志，寧傷官不公。
43.05 【郢城懷古】李百藥
客心悲暮序，登墉瞰平陸。林澤窅芊綿，山川鬱重複。
王公資設險，名都拒江隩。方城次北門，溟海窮南服。
長策挫吳豕，雄圖競周鹿。萬乘重沮漳，九鼎輕伊谷。
大蒐雲夢掩，壯觀章華築。人世更盛衰，吉凶良倚伏。
遽見鄰交斷，仍睹賢臣逐。南風忽不競，西師日侵蹙。
運圯屬馳驅，時屯恣敲樸。莫救夷陵火，無復秦庭哭。
鄢郢遂丘墟，風塵俄慘黷。狐兔時遊踐，霜露日沾沐。
釣渚故池平，神臺層宇覆。陣雲埋夏首，窮陰慘荒谷。
悵矣舟壑遷，悲哉年祀倏。雖異三春望，終傷千里目。
43.06 【晚渡江津】李百藥
寂寂江山晚，蒼蒼原野暮。秋氣懷易悲，長波淼難溯。
索索風葉下，離離早鴻度。丘壑列夕陰，葭菼凝寒霧。
日落亭皋遠，獨此懷歸慕。
43.07 【王師渡漢水經襄陽】李百藥
導漾疏源遠，歸海會流長。延波接荊夢，通望邇沮漳。
高岸沉碑影，曲漵麗珠光。雲昏翠島沒，水廣素濤揚。
閱川已多嘆，遐睇幾增傷。臨溪猶駐馬，望峴欲沾裳。
喬木下寒葉，亭林落曉霜。山公不可遇，誰與訪高陽。
43.08 【謁漢高廟】李百藥
纂堯靈命啓，滅楚餘閏終。飛名膺帝籙，沈跡韞神功。
瑞氣朝浮碭，祥符夜告豐。抑揚駕人傑，叱吒掩時雄。
締構三靈改，經綸五緯同。干戈革宇內，聲教盡寰中。
運謝年逾遠，魂歸道未窮。樹碑留故邑，抗殿表祠宮。
沐蘭祈泗上，謁帝動深衷。英威肅如在，文物杳成空。
竹皮聚寒徑，枌社落霜叢。蕭索陰雲晚，長川起大風。
43.09 【登葉縣故城謁沈諸梁廟】李百藥
總轡臨秋原，登城望寒日。煙暇共掩映，林野俱蕭瑟。
楚塞鬱不窮，吳山高漸出。客行殊未已，沐澡期終吉。
椒桂奠芳樽，風雲下虛室。館宇肅而靜，神心康且逸。
伊我非真龍，勿驚疲朽質。
43.010 【安德山池宴集（安德，楊師道封號）】李百藥
朝宰論思暇，高宴臨方塘。雲飛鳳台管，風動令君香。
細草開金埒，流霞泛羽觴。虹橋分水態，鏡石引菱光。
上才同振藻，小技謬連章。懷音自蘭室，徐步返山莊。
43.011 【和許侍郎遊昆明池】李百藥
神池望不極，滄波接遠天。儀星似河漢，落景類虞泉。
年深平館宇，道泰偃戈船。差池下鳧雁，掩映生雲煙。
浪花開已合，風文直且連。稅馬金堤外，橫舟石岸前。
羽觴傾綠蟻，飛日落紅鮮。積水浮深智，明珠曜雅篇。
大鯨方遠擊，沉灰獨未然。知君嘯儔侶，短翮徒聯翩。
43.012 【賦得魏都】李百藥
炎運精華歇，清都寶命開。帝裏三方盛，王庭萬國來。
玄武疏遙磴，金鳳上層臺。乍進仙童樂，時傾避暑杯。
南館招奇士，西園引上才。還惜劉公幹，疲病清漳隈。
43.013 【賦禮記】李百藥
玉帛資王會，郊丘葉聖情。重廣開環堵，至道軼金籝。
盤薄依厚地，遙裔騰太清。方悅升中禮，足以慰餘生。
43.014 【奉和正日臨朝應詔】李百藥
化歷昭唐典，承天順夏正。百靈警朝禁，三辰揚旆旌。
充庭富禮樂，高宴齒簪纓。獻壽符萬歲，移風韻九成。
43.015 【妾薄命】李百藥
團扇秋風起，長門夜月明。羞聞拊背入，恨說舞腰輕。
太常先已醉，劉君恆帶酲。橫陳每虛設，吉夢竟何成。
43.016 【火鳳詞二首】李百藥
歌聲扇後出，妝影鏡中輕。未能令掩笑，何處慾障聲。
知音自不惑，得念是分明。莫見雙嚬斂，疑人含笑情。
佳人靚晚妝，清唱動蘭房。影出含風扇，聲飛照日梁。
嬌嚬眉際斂，逸韻口中香。自有橫陳會，應憐秋夜長。
43.017 【奉和初春出遊應令】李百藥
鳴笳出望苑，飛蓋下芝田。水光浮落照，霞彩淡輕煙。
柳色迎三月，梅花隔二年。日斜歸騎動，餘興滿山川。
43.018 【寄楊公】李百藥
公子盛西京，光華早著名。分庭接遊士，虛館待時英。
高閣浮香出，長廊寶釧鳴。面花無隔笑，歌扇不障聲。
43.019 【戲贈潘徐城門迎兩新婦】李百藥
秦晉積舊匹，潘徐有世親。三星宿已會，四德婉而嬪。
雲光鬢裏薄，月影扇中新。年華與妝面，共作一芳春。
43.020 【送別】李百藥
眷言一杯酒，悽愴起離憂。夜花飄露氣，暗水急還流。
雁行遙上月，蟲聲迥映秋。明日河梁上，誰與論仙舟。
43.021 【雨後】李百藥
晚來風景麗，晴初物色華。薄雲向空盡，輕虹逐望斜。
後窗臨岸竹，前階枕浦沙。寂寥無與晤，尊酒論風花。
43.022 【文德皇后輓歌】李百藥
裴回兩儀殿，悵望九成臺。玉輦終辭宴，瑤筐遂不開。
野曠陰風積，川長思鳥來。寒山寂已暮，虞殯有餘哀。
43.023 【詠蟬】李百藥
清心自飲露，哀響乍吟風。未上華冠側，先驚翳葉中。
43.024 【詠螢火示情人】李百藥
窗裏憐燈暗，階前畏月明。不辭逢露溼，只爲重宵行。
43.025 【春眺】李百藥
疲痾荷拙患，淪躓合幽襟。棲息在何處，丘中鳴素琴。
43.026 【句】李百藥
今日持團扇，非是爲秋風。（賦得班去趙姬升見《詩式》）
