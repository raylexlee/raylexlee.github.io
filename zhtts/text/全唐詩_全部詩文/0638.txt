第一莫教諳此境，倚天功業待君爲。
625.023 【奉和襲美吳中書事寄漢南裴尚書】陸龜蒙
風清地古帶前朝，遺事紛紛未寂寥。三泖涼波魚蕝動，
五茸春草雉媒嬌。雲藏野寺分金剎，月在江樓倚玉簫。
不用懷歸忘此景，吳王看即奉弓招。
625.024 【奉和襲美夏景衝澹偶作次韻二首】陸龜蒙
蟬雀參差在扇紗，竹襟輕利籜冠斜。壚中有酒文園會，
琴上無弦靖節家。芝畹煙霞全覆穗，橘洲風浪半浮花。
閒思兩地忘名者，不信人間發解華。
只於池曲象山幽，便是瀟湘浸石樓。斜拂芡盤輕鶩下，
細穿菱線小鯢遊。閒開茗焙嘗須遍，醉撥書帷臥始休。
莫道仙家無好爵，方諸還拜碧琳侯。
625.025 【奉和襲美送李明府之任南海】陸龜蒙
春盡之官直到秋，嶺雲深處憑瀧樓。居人愛近沈珠浦，
候吏多來拾翠洲。賨稅盡應輸紫貝，蠻童多學佩金鉤。
之君不戀南枝久，拋卻經冬白罽裘。
625.026 【奉和襲美寄題羅浮軒轅先生所居】陸龜蒙
鼎成仙馭入崆峒，百世猶傳至道風。暫應青詞爲穴鳳，
卻思丹徼伴冥鴻。金公的的生爐際，瓊刃時時到夢中。
預恐浮山歸有日，載將雲室十洲東。
625.027 【奉和襲美寄瓊州楊舍人】陸龜蒙
明時非罪謫何偏，鵩鳥巢南更數千。酒滿椰杯消毒霧，
風隨蕉葉下瀧船。人多藥戶生狂蠱，吏有珠官出俸錢。
只以直誠天自信，不勞詩句詠貪泉。
625.028 【奉和襲美宿報恩寺水閣】陸龜蒙
峯抱池光曲岸平，月臨虛檻夜何清。僧穿小檜才分影，
魚擲高荷漸有聲。因憶故山吟易苦，各橫秋簟夢難成。
周顒不用裁書勸，自得涼天證道情。
625.029 【奉和襲美醉中偶作見寄次韻】陸龜蒙
海鶴飄飄韻莫儕，在公猶與俗情乖。初呈酒務求專判，
合禱山祠請自差。永夜譚玄侵罔象，一生交態忘形骸。
憐君醉墨風流甚，幾度題詩小謝齋。
625.030 【奉和襲美寄滑州李副使員外】陸龜蒙
洛生閒詠正抽毫，忽傍旌旗著戰袍。檄下連營皆破膽，
劍離孤匣欲吹毛。清秋月色臨軍壘，半夜淮聲入賊壕。
除卻徵南爲上將，平徐功業更誰高。
625.031 【奉和襲美吳中言懷寄南海二同年】陸龜蒙
曾見凌風上赤霄，盡將華藻赴嘉招。城連虎踞山圖麗，
路入龍編海舶遙。江客漁歌衝白荇，野禽人語映紅蕉。
庭中必有君遷樹，莫向空臺望漢朝。
625.032 【奉和襲美傷史拱山人】陸龜蒙
曾說山棲欲去尋，豈知霜骨葬寒林。常依淨住師冥目，
兼事容成學算心。逋客預齋還梵唱，老猿窺祭亦悲吟。
唯君獨在江雲外，誰誄孤貞置峴岑。
625.033 【白鷗詩】陸龜蒙
慣向溪頭漾淺沙，薄煙微雨是生涯。時時失伴沈山影，
往往爭飛雜浪花。晚樹清涼還鸀鳿，舊巢零落寄蒹葭。
池塘信美應難戀，針在魚脣劍在蝦。
625.034 【懷楊臺文楊鼎文二秀才】陸龜蒙
秋早相逢待得春，崇蘭清露小山雲。寒花獨自愁中見，
曙角多同醒後聞。釣具每隨輕舸去，詩題閒上小樓分。
重思醉墨縱橫甚，書破羊欣白練裙。
625.035 【奉和襲美謝友人惠人蔘】陸龜蒙
五葉初成椵樹陰，紫團峯外即雞林。名參鬼蓋須難見，
材似人形不可尋。品第已聞升碧簡，攜持應合重黃金。
殷勤潤取相如肺，封禪書成動帝心。
625.036 【嚴子重以詩遊於名勝間舊矣餘晚於江南相遇甚樂…之和】陸龜蒙
每值江南日落春，十年詩酒愛逢君。芙蓉湖上吟船倚，
翡翠巖前醉馬分。只有汀洲連舊業，豈無章疏動遺文。
猶憐未卜佳城處，更劚要離冢畔雲。
625.037 【算山】陸龜蒙
水繞蒼山固護來，當時盤踞實雄才。周郎計策清宵定，
曹氏樓船白晝灰。五十八年爭虎視，三千餘騎騁龍媒。
何如今日家天下，閶闔門臨萬國開。
625.038 【寄茅山何威儀二首】陸龜蒙
大小三峯次九華，靈蹤今盡屬何家。漢時仙上雲巔鶴，
蜀地春開洞底花。閒傍積嵐尋瀑眼，便凌殘雪探芝芽。
年來已奉黃庭教，夕煉腥魂曉吸霞。
曾向人間拜節旄，乍疑因夢到仙曹。身輕曳羽霞襟狹，
髻聳峨煙鹿幘高。山暖不葷峯上薤，水寒仍落洞中桃。
從聞此日搜奇話，轉覺魂飛夜夜勞。
