第773卷 萧意 等
773.01 【长门失宠】萧意
自从别銮殿，长门几度春。不知金屋里，更贮若为人。
773.02 【下山逢故夫】徐之才
踟蹰下山妇，共申别离久。为问织缣人，何必长相守。
773.03 【虏患】张陵
今日汉家探使回，蚁叠胡兵来未歇。
春风渭水不敢流，总作六军心上血。
773.04 【夏日闺怨】蔡瑰
桃径李蹊绝芳园，炎氛炽日满愁轩。枝上鸟惊朱槿落，
池中鱼戏绿蘋翻。君恋京师久留滞，妾怨高楼积年岁。
非关曾入楚王宫，直为相思腰转细。卧簟乘闲乍逐凉，
熏炉畏热懒焚香。雨沾柳叶如啼眼，露滴莲花似汗妆。
全由独自羞看影，艳是孤眠疑夜永。无情拂镜不成妆，
有时却扇还风静。近日书来道欲归，鸳鸯文锦字息机。
但恐愁容不相识，为教恒著别时衣。
773.05 【咏破扇】唐怡
轮如明月尽，罗似薄云穿。无由重掩笑，分在秋风前。
773.06 【述怀】唐怡
万事皆零落，平生不可思。惟馀酒中趣，不减少年时。
773.07 【咏烛寄人】潘求仁
烛与人相似，通宵遽白煎。不应须下泪，只是为人然。
773.08 【薛王花烛行】阎德隐
王子仙车下凤台，紫缨金勒驭龙媒。□□□□□□出，
环佩锵锵天上来。鳷鹊楼前云半卷，鸳鸯殿上月裴回。
玉盘错落银灯照，珠帐玲珑宝扇开。盈盈二八谁家子，
红粉新妆胜桃李。从来六行比齐姜，自许千门奉楚王。
楚王宫里能服饰，顾盼倾城复倾国。合欢锦带蒲萄花，
连理香裙石榴色。金炉半夜起氛氲，翡翠被重苏合熏。
不学曹王遇神女，莫言罗敷邀使君。同心婉娩若琴瑟，
更笑天河有灵匹。一朝福履盛王门，百代光辉增帝室。
富贵荣华实可怜，路傍观者谓神仙。只应早得淮南术，
会见双飞入紫烟。
773.09 【三月歌】阎德隐
洛阳城路九春衢，洛阳城外柳千株。
能得来时作眼觅，天津桥侧锦屠苏。
773.010 【妾薄命】刘元叔
自从离别守空闺，遥闻征战赴云梯。夜夜思君辽海北，
年年弃妾渭桥西。阳春白日照空暖，紫燕衔花向庭满。
彩鸾琴里怨声多，飞鹊镜前妆梳断。谁家夫婿不从征，
应是渔阳别有情。莫道红颜燕地少，家家还似洛阳城。
旦逐新人殊未归，还令秋至夜霜飞。北斗星前横旅雁，
南楼月下捣寒衣。夜深闻雁肠欲绝，独坐缝衣灯又灭。
暗啼罗帐空自怜，梦度阳关向谁说。每怜容貌宛如神，
如何薄命不如人。待君朝夕燕山至，好作明年杨柳春。
773.011 【古别离】常理
君御狐白裘，妾居缃绮帱。粟钿金夹膝，花错玉搔头。
离别生庭草，征衣断戍楼。蟏蛸网清曙，菡萏落红秋。
小胆空房怯，长眉满镜愁。为传儿女意，不用远封侯。
773.012 【妾薄命】常理
十五玉童色，双蛾青弯弯。鸟衔樱桃花，此时刺绣闲。
娇小恣所爱，误人金指环。艳花句引落，灭烛屏风关。
妾怕愁中画，君偷薄里还。初谓来心平若案，
谁知别意险如山。乍啼罗袖娇遮面，不忍看君莫惜颜。
773.013 【虞姬怨】冯待征
妾本江南采莲女，君是江东学剑人。逢君游侠英雄日，
值妾年华桃李春。年华灼灼艳桃李，结发簪花配君子。
行逢楚汉正相持，辞家上马从君起。岁岁年年事征战，
侍君帷幕损红颜。不惜罗衣沾马汗，不辞红粉著刀环。
相期相许定关中，鸣銮鸣佩入秦宫。谁误四面楚歌起，
果知五星汉道雄。天时人事有兴灭，智穷计屈心摧折。
泽中马力先战疲，帐下蛾眉□□□。君王是日无神彩，
贱妾此时容貌改。拔山意气都已无，渡江面目今何在。
终天隔地与君辞，恨似流波无息时。使妾本来不相识，
岂见中途怀苦悲。
773.014 【越谿怨】冷朝光
越王宫里如花人，越水谿头采白蘋。
白蘋未尽人先尽，谁见江南春复春。
773.015 【吴宫怨】卫万
君不见吴王宫阁临江起，不见珠帘见江水。
晓气晴来双阙间，潮声夜落千门里。句践城中非旧春，
姑苏台下起黄尘。只今唯有西江月，曾照吴王宫里人。
773.016 【春游吟】李章
初春遍芳甸，十里蔼盈瞩。美人摘新英，步步玩春绿。
所思杳何处，宛在吴江曲。可怜不得共芳菲，
日暮归来泪满衣。
773.017 【婕妤怨】王沈
长信梨花暗欲栖，应门上钥草萋萋。
春风吹花乱扑户，班绝车声不至啼。
773.018 【夜夜曲】王偃
北斗星移银汉低，班姬愁思凤城西。
青槐陌上行人绝，明月楼前乌夜啼。
773.019 【明君词】王偃
北望单于日半斜，明君马上泣胡沙。
一双泪滴黄河水，应得东流入汉家。
773.020 【拟古东飞伯劳歌】李暇
秦王龙剑燕后琴，珊瑚宝匣镂双心。谁家女儿抱香枕，
开衾灭烛愿侍寝。琼窗半上金镂帱，轻罗掩面不遮羞。
青绮帏中坐相忆，红鸾镜里见愁色。檐花照月莺对栖，
空将可怜暗中啼。
773.021 【怨诗三首】李暇
罗敷初总髻，蕙芳正娇小。月落始归船，春眠恒著晓。
何处期郎游，小苑花台间。相忆不可见，且复乘月还。
别前花照路，别后露垂叶。歌舞须及时，如何坐悲妾。
773.022 【碧玉歌】李暇
碧玉上官妓，出入千花林。珠被玳瑁床，感郎情意深。
773.023 【见美人闻琴不听】李播
洛浦风流雪，阳台朝暮云。闻琴不肯听，似妒卓文君。
773.024 【赋诗】辛弘智
君为河边草，逢春心剩生。妾如台上镜，得照始分明。
773.025 【自君之出矣】辛弘智
自君之出矣，梁尘静不飞。思君如满月，夜夜减容辉。
773.026 【自君之出矣（又一首）】辛弘智
自君之出矣，宝镜为谁明。思君如陇水，常闻呜咽声。
