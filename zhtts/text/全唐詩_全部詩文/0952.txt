第847卷 齐己
847.01 【猛虎行】齐己
磨尔牙，错尔爪。狐莫威，兔莫狡，饥来吞噬取肠饱。
横行不怕日月明，皇天产尔为生狞。前村半夜闻吼声，
何人按剑灯荧荧。
847.02 【西山叟】齐己
西山中，多狼虎，去岁伤儿复伤妇。官家不问孤老身，
还在前山山下住。
847.03 【君子行】齐己
圣人不生，麟龙何瑞。梧桐不高，凤凰何止。
吾闻古之有君子，行藏以时，进退求己。荣必为天下荣，
耻必为天下耻。苟进不如此，退不如此，
亦何必用虚伪之文章，取荣名而自美？
847.04 【善哉行】齐己
大鹏刷翮谢溟渤，青云万层高突出。下视秋涛空渺瀰，
旧处鱼龙皆细物。人生在世何容易，眼浊心昏信生死。
愿除嗜欲待身轻，携手同寻列仙事。
847.05 【日日曲】齐己
日日日东上，日日日西没。任是神仙容，也须成朽骨。
浮云灭复生，芳草死还出。不知千古万古人，
葬向青山为底物。
847.06 【耕叟】齐己
春风吹蓑衣，暮雨滴箬笠。夫妇耕共劳，儿孙饥对泣。
田园高且瘦，赋税重复急。官仓鼠雀群，共待新租入。
847.07 【苦热行】齐己
离宫划开赤帝怒，喝出六龙奔日驭。下土熬熬若煎煮，
苍生惶惶无处处。火云峥嵘焚泬寥，东皋老农肠欲焦。
何当一雨苏我苗，为君击壤歌帝尧。
847.08 【苦寒行】齐己
冰峰撑空寒矗矗，云凝水冻埋海陆。杀物之性，伤人之欲。
既不能断绝蒺藜荆棘之根株，又不能展凤凰麒麟之拳跼。
如此，则何如为和煦，为膏雨，自然天下之荣枯，
融融于万户。
847.09 【春风曲】齐己
春风有何情，旦暮来林园。不问桃李主，吹落红无言。
847.010 【城中怀山友】齐己
春城来往桃李碧，暖艳红香断消息。
吾徒自有山中邻，白昼冥心坐岚壁。
847.011 【读李贺歌集】齐己
赤水无精华，荆山亦枯槁。玄珠与虹玉，璨璨李贺抱。
清晨醉起临春台，吴绫蜀锦胸襟开。狂多两手掀蓬莱，
珊瑚掇尽空土堆。
847.012 【风琴引】齐己
挪吴丝，雕楚竹，高托天风拂为曲。一一宫商在素空，
鸾鸣凤语翘梧桐。夜深天碧松风多，孤窗寒梦惊流波。
愁魂傍枕不肯去，翻疑住处邻湘娥。金风声尽熏风发，
冷泛虚堂韵难歇。常恐听多耳渐烦，清音不绝知音绝。
847.013 【夏云曲】齐己
红嵯峨，烁晚波，乖龙慵卧旱鬼多。爞爞万里压天堑，
飏雷电光空闪闪。好雨不雨风不风，徒倚穹苍作岩险。
男巫女觋更走魂，焚香祝天天不闻。天若闻，
必能使尔为润泽，洗埃氛。而又变之成五色，捧日轮，
将以表唐尧虞舜之明君。
847.014 【读李白集】齐己
竭云涛，刳巨鳌，搜括造化空牢牢。冥心入海海神怖，
骊龙不敢为珠主。人间物象不供取，饱饮游神向悬圃。
锵金铿玉千馀篇，脍吞炙嚼人口传。须知一一丈夫气，
不是绮罗儿女言。
847.015 【祈真坛】齐己
玉瓮瑶坛二三级，学仙弟子参差入。霓旌队仗下不下，
松桧森森天露湿。殿前寒气束香云，朝祈暮祷玄元君。
茫茫俗骨醉更昏，楼台十二遥昆仑。昆仑纵广一万二千里，
中有五色云霞五色水。何当断欲便飞去，
不要九转神丹换精髓。
847.016 【黄雀行】齐己
双双野田雀，上下同饮啄。暖去栖蓬蒿，寒归傍篱落。
殷勤避罗网，乍可遇雕鹗。雕鹗虽不仁，分明在寥廓。
847.017 【石竹花】齐己
石竹花开照庭石，红藓自禀离宫色。一枝两枝初笑风，
猩猩血泼低低丛。常嗟世眼无真鉴，却被丹青苦相陷。
谁为根寻造化功，为君吐出淳元胆。白日当午方盛开，
彤霞灼灼临池台。繁香浓艳如未已，粉蝶游蜂狂欲死。
847.018 【寄南岳白莲道士能于长啸】齐己
猿猱休啼月皎皎，蟋蟀不吟山悄悄。
大耳仙人满颔须，醉倚长松一声啸。
847.019 【古剑歌】齐己
古人手中铸神物，百炼百淬始提出。今人不要强硎磨，
莲锷星文未曾没。一弹一抚闻铮铮，老龙影夺秋灯明。
何时得遇英雄主，用尔平治天下去。
847.020 【湘妃庙】齐己
湘烟濛濛湘水急，汀露凝红裛莲湿。苍梧云叠九嶷深，
二女魂飞江上立。相携泣，凤盖龙舆追不及。
庙荒松朽啼飞猩，笋鞭迸出阶基倾。黄昏一岸阴风起，
新月如眉生阔水。
847.021 【巫山高】齐己
巫山高，巫女妖，雨为暮兮云为朝，楚王憔悴魂欲销。
秋猿嗥嗥日将夕，红霞紫烟凝老壁。千岩万壑花皆坼，
但恐芳菲无正色。不知今古行人行，几人经此无秋情。
云深庙远不可觅，十二峰头插天碧。
847.022 【赠持《法华经》僧】齐己
众人有口，不说是，即说非。吾师有口何所为，
莲经七轴六万九千字，日日夜夜终复始。乍吟乍讽何悠扬，
风篁古松含秋霜。但恐天龙夜叉乾闼众，【畐畐】塞虚空耳皆耸。
我闻念经功德缘，舌根可算金刚坚。他时劫火洞燃后，
神光璨璨如红莲。受持身心苟精洁，尚能使烦恼大海水枯竭。
魔王轮幢自摧折，何况更如理行如理说。
847.023 【刳肠龟】齐己
尔既能于灵，应久存其生。尔既能于瑞，胡得迷其死。
刳肠徒自屠，曳尾复何累。可怜濮水流，一叶泛庄子。
847.024 【赠岩居僧】齐己
石如骐驎岩作室，秋苔漫坛净于漆。
袈裟盖头心在无，黄猿白猿啼日日。
847.025 【观李琼处士画海涛】齐己
巨鳌转侧长鰌翻，狂涛颠浪高漫漫。李琼夺得造化本，
都卢缩在秋毫端。一挥一画皆筋骨，滉漾崩腾大鲸臬。
叶扑仙槎摆欲沉，下头应是骊龙窟。昔年曾要涉蓬瀛，
唯闻撼动珊瑚声。今来正叹陆沉久，见君此画思前程。
千寻万派功难测，海门山小涛头白。令人错认钱塘城，
罗刹石底奔雷霆。
847.026 【升天行】齐己
身不沉，骨不重。驱青鸾，驾白凤。幢盖飘摇入冷空，
天风瑟瑟星河动。瑶阙参差阿母家，楼台戏闭凝彤霞。
三五仙子乘龙车，堂前碾烂蟠桃花。回头却顾蓬莱顶，
一点浓岚在深井。
847.027 【还人卷】齐己
李白李贺遗机杼，散在人间不知处。闻君收在芙蓉江，
日斗鲛人织秋浦。金梭札札文离离。吴姬越女羞上机。
鸳鸯浴烟鸾凤飞，澄江晓映馀霞辉。仙人手持玉刀尺，
寸寸酬君珠与璧。裁作霞裳何处披，紫皇殿里深难觅。
847.028 【轻薄行】齐己
玉鞭金镫骅骝蹄，横眉吐气如虹霓。五陵春暖芳草齐，
笙歌到处花成泥。日沉月上且斗鸡，醉来莫问天高低。
伯阳道德何唾咦，仲尼礼乐徒卑栖。
847.029 【浮云行】齐己
大野有贤人，大朝有圣君。如何彼浮云，掩蔽白日轮。
安得东南风，吹散八表外。使之天下人，共见尧眉彩。
847.030 【煌煌京洛行】齐己
圣君垂衣裳，荡荡若朝旭。大观无遗物，四夷来率服。
清晨回北极，紫气盖黄屋。双阙耸双鳌，九门如川渎。
梯山航海至，昼夜车相续。我恐红尘深，变为黄河曲。
847.031 【吊汨罗】齐己
落日倚阑干，徘徊汨罗曲。冤魂如可吊，烟浪声似哭。
我欲考鼋鼍之心，烹鱼龙之腹。尔既啖大夫之血，
食大夫之肉。千载之后，犹斯暗伏。将谓唐尧之尊，
还如荒悴之君。更有逐臣，于焉葬魂。得以纵其噬，
恣其吞。
847.032 【赠念《法华经》僧】齐己
念念念兮入恶易，念念念兮入善难。念经念佛能一般，
爱河竭处生波澜。言公少年真法器，白昼不出夜不睡。
心心缘经口缘字，一室寥寥灯照地。沈檀卷轴宝函盛，
薝卜香熏水精记。空山木落古寺闲，松枝鹤眠霜霰干。
牙根舌根水滴寒，珊瑚捶打红琅玕。但恐莲花七朵一时折，
朵朵似君心地白。又恐天风吹天花，缤纷如雨飘袈裟。
况闻此经甚微妙，百千诸佛真秘要。灵山说后始传来，
闻者虽多持者少。更堪诵入陀罗尼，唐音梵音相杂时。
舜弦和雅熏风吹，文王武王弦更悲。
如此争不遣碧空中有龙来听，有鬼来听。亦使人间闻者敬，
见者敬。自然心虚空，性清净。此经真体即毗卢，
雪岭白牛君识无。
847.033 【短歌寄鼓山长老】齐己
雪峰雪峰高且雄，峨峨堆积青冥中。六月赤日烧不熔，
飞禽瞥见人难通。常闻中有白象王，五百象子皆威光。
行围坐绕同一色，森森影动旃檀香。于中一子最雄猛，
称尊独踞鼓山顶。百千眷属阴□影，身照曜，吞秋景。
我闻岷国民归依，前王后王皆师资。宁同梁武遇达磨，
过后弹指空伤悲。
847.034 【渔父】齐己
夜钓洞庭月，朝醉巴陵市。却归君山下，鱼龙窟边睡。
生涯在何处，白浪千万里。曾笑楚臣迷，苍黄汨罗水。
847.035 【采莲曲】齐己
越溪女，越江莲。齐菡萏，双婵娟。嬉游向何处，
采摘且同船。浩唱发容与，清波生漪连。时逢岛屿泊，
几共鸳鸯眠。襟袖既盈溢，馨香亦相传。薄暮归去来，
苎萝生碧烟。
847.036 【啄木】齐己
啄木啄啄，鸣林响壑。贪心既缘，利嘴斯凿。
有朽百尺，微虫斯宅。以啄去害，啄更弥剧。
层崖豫章，耸干苍苍。无纵尔啄，摧我栋梁。
847.037 【灵松歌】齐己
灵松灵松，是何根株。盘擗枝干，与群木殊。
世眼争知苍翠容，薜萝遮体深朦胧。先秋瑟瑟生谷风，
青阴倒卓寒潭中。八月天威行肃杀，万木凋零向霜雪。
唯有此松高下枝，一枝枝在无摧折。痴冻顽冰如铁坚，
重重锁到槎牙颠。老鳞枯节相把捉，踉跄立在青崖前。
有时深洞兴雷雹，飞电绕身光闪烁。乍似苍龙惊起时，
攫雾穿云欲腾跃。夜深山月照高枝，疏影细落莓苔矶。
千年朽枿魍魉出，一株寒韵锵琉璃。安得良工妙图雘，
写将偃蹇悬烟阁。飞瀑声中战岁寒，红霞影里擎萧索。
847.038 【蠹】齐己
蠹不自蠹，而蠹于木。蠹极木心，以丰尔腹。
偶或成之，胡为勖人。人而不真，繇尔乱神。
蠹兮蠹兮，何全其生。无托尔形，霜松雪柽。
847.039 【行路难】齐己
行路难，君好看，惊波不在黤黮间，小人心里藏崩湍。
七盘九折寒崷崒，翻车倒盖犹堪出。未似是非唇舌危，
暗中潜毁平人骨。君不见楚灵均，千古沉冤湘水滨。
又不见李太白，一朝却作江南客。
847.040 【谢徽上人见惠二龙障子，以短歌酬之】齐己
我见苏州昆山金城中，金城柱上有二龙。
老僧相传道是僧繇手，寻常入海共龙斗。
又闻蜀国玉局观有孙遇迹，盘屈身长八十尺。
游人争看不敢近，头觑寒泉万丈碧。近有五羊徽上人，
闲工小笔得意新。画龙不夸头角及须鳞，只求筋骨与精神。
徽上人，真艺者。惠我双龙不言价，等闲不敢将悬挂。
恐是叶公好假龙，及见真龙却惊怕。
847.041 【送人往长沙】齐己
荆门归路指湖南，千里风帆兴可谙。
好听鹧鸪啼雨处，木兰舟晚泊春潭。
847.042 【偶题】齐己
时事懒言多忌讳，野吟无主若纵横。
君看三百篇章首，何处分明著姓名。
847.043 【寄山中叟】齐己
青泉碧树夏风凉，紫蕨红粳午爨香。
应笑晨持一盂苦，腥膻市里叫家常。
847.044 【赠琴客】齐己
曾携五老峰前过，几向双松石上弹。
此境此身谁更爱，掀天羯鼓满长安。
847.045 【勉吟僧】齐己
千途万辙乱真源，白昼劳形夜断魂。
忍著袈裟把名纸，学他低折五侯门。
847.046 【送人归华下】齐己
莲花峰翠湿凝秋，旧业园林在下头。
好束诗书且归去，而今不爱事风流。
847.047 【夏日城中作二首】齐己
三面僧邻一面墙，更无风路可吹凉。
他年舍此归何处，青壁红霞裹石房。
竹低莎浅雨濛濛，水槛幽窗暑月中。
有境牵怀人不会，东林门外翠横空。
847.048 【默坐】齐己
灯引飞蛾拂焰迷，露淋栖鹤压枝低。
冥心坐满蒲团稳，梦到天台过剡溪。
847.049 【水边行】齐己
身著袈裟手杖藤，水边行止不妨僧。
禽栖日落犹孤立，隔浪秋山千万层。
847.050 【寄郑谷郎中】齐己
人间近遇风骚匠，鸟外曾逢心印师。
除此二门无别妙，水边松下独寻思。
847.051 【翡翠】齐己
水边飞去青难辨，竹里归来色一般。
磨吻鹰鹯莫相害，白鸥鸿鹤满沙滩。
847.052 【与节供奉大德游京口寺留题】齐己
柳岸晴缘十里来，水边精舍绝尘埃。
煮茶尝摘兴何极，直至残阳未欲回。
847.053 【谢荆幕孙郎中见示《乐府歌集》二十八字】齐己
长吉才狂太白颠，二公文阵势横前。
谁言后代无高手，夺得秦皇鞭鬼鞭。
847.054 【谢《阴符经》勉送藏休上人二首】齐己
事遂鼎湖遗剑履，时来渭水掷鱼竿。
欲知贤圣存亡道，自向心机反覆看。
一林霜雪未沾头，争遣藏休肯便休。
学尽世间难学事，始堪随处任虚舟。
847.055 【幽斋偶作】齐己
幽院才容个小庭，疏篁低短不堪情。
春来犹赖邻僧树，时引流莺送好声。
847.056 【赠念《法华经》僧】齐己
万境心随一念平，红芙蓉折爱河清。
持经功力能如是，任驾白牛安稳行。
847.057 【对菊】齐己
无艳无妖别有香，栽多不为待重阳。
莫嫌醒眼相看过，却是真心爱澹黄。
847.058 【闭门】齐己
正是闭门争合闭，大家开处不须开。
还防朗月清风夜，有个诗人相访来。
847.059 【勉送吴国三五新戒归】齐己
法王遗制付仁王，难得难持劫数长。
努力只须坚守护，三千八万是垣墙。
847.060 【夏日寄清溪道者】齐己
老病不能求药饵，朝昏只是但焚烧。
不知谁为收灰骨，垒石栽松傍寺桥。
847.061 【送惠空北游】齐己
君向岘山游圣境，我将何以记多才。
叮咛堕泪碑前过，写取斯文寄我来。
847.062 【寄怀归州马判官】齐己
三年为倅兴何长，归计应多事少忙。
又见秋风霜裛树，满山椒熟水云香。
847.063 【观荷叶露珠】齐己
霏微晓露成珠颗，宛转田田未有风。
任器方圆性终在，不妨翻覆落池中。
847.064 【苦热怀玉泉寺寄仁上人】齐己
火云如烧接苍梧，原野烟连大泽枯。
谩费葛衫葵扇力，争禁泉石润肌肤。
847.065 【观盆池白莲】齐己
素萼金英喷露开，倚风凝立独徘徊。
应思潋滟秋池底，更有归天伴侣来。
847.066 【折杨柳词四首】齐己
凤楼高映绿阴阴，凝重多含雨露深。
莫谓一枝柔软力，几曾牵破别离心。
馆娃宫畔响廊前，依托吴王养翠烟。
剑去国亡台殿毁，却随红树噪秋蝉。
秾低似中陶潜酒，软极如伤宋玉风。
多谢将军绕营种，翠中闲卓战旗红。
高僧爱惜遮江寺，游子伤残露野桥。
争似著行垂上苑，碧桃红杏对摇摇。
847.067 【答长沙丁秀才书】齐己
月月便车奔帝阙，年年贡士过荆台。
如何三度槐花落，未见故人携卷来。
847.068 【戒小师】齐己
不肯吟诗不听经，禅宗异岳懒游行。
他年白首当人问，将底言谈对后生。
847.069 【题旧拄杖】齐己
亲采匡庐瀑布西，层崖悬壁更安梯。
携行三十年吟伴，未有诗人□□□。
847.070 【酬欧阳秀才卷】齐己
三十篇多十九章，□声风力撼疏篁。
不堪更有精搜处，谁见萧萧雨夜堂。
847.071 【闻雁】齐己
潇湘浦暖全迷鹤，逻逤川寒只有雕。
谁向孤舟忆兄弟，坐看连雁度横桥。
847.072 【送高丽二僧南游】齐己
日边乡井别年深，中国灵踪欲遍寻。
何处碧山逢长老，分明认取祖师心。
847.073 【谢猿皮】齐己
贵向猎师家买得，携来乞与坐禅床。
不知摘月秋潭畔，曾对何人啼断肠。
847.074 【酬光上人】齐己
禅言难后到诗言，坐石心同立月魂。
应记前秋会吟处，五更犹在老松根。
847.075 【送僧归日本】齐己
日东来向日西游，一钵闲寻遍九州。
却忆鸡林本师寺，欲归还待海风秋。
847.076 【庚午岁十五夜对月】齐己
海澄空碧正团圆，吟想玄宗此夜寒。
玉兔有情应记得，西边不见旧长安。
847.077 【红蔷薇花】齐己
晴日当楼晓香歇，锦带盘空欲成结。
莺声渐老柳飞时，狂风吹落猩猩血。
847.078 【贻九华上人】齐己
一法传闻继老能，九华闲卧最高层。
秋钟尽后残阳暝，门掩松边雨夜灯。
847.079 【寄赓匡图兄弟】齐己
僧外闲吟乐最清，年登八十丧南荆。
风骚作者为商确，道去碧云争几程。
847.080 【句】齐己
春晴游寺客，花落闭门僧。（见《西清诗话》）
香传天下口，□贵火前名。角开香满室，炉动绿凝铛。
（《咏茶》）
园林将向夕，风雨更吹花。（以下见《吟窗杂录》）
相思坐溪石，□□□山风。
夕照背高台，残钟残角催。（《落照》）
五老峰前相见时，两无言语各扬眉。
高人爱惜藏岩里，白【垂瓦】封题寄火前。（《咏茶》，
见《三山老人语录》）
