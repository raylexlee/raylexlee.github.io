第847卷 齊己
847.01 【猛虎行】齊己
磨爾牙，錯爾爪。狐莫威，兔莫狡，飢來吞噬取腸飽。
橫行不怕日月明，皇天產爾爲生獰。前村半夜聞吼聲，
何人按劍燈熒熒。
847.02 【西山叟】齊己
西山中，多狼虎，去歲傷兒復傷婦。官家不問孤老身，
還在前山山下住。
847.03 【君子行】齊己
聖人不生，麟龍何瑞。梧桐不高，鳳凰何止。
吾聞古之有君子，行藏以時，進退求己。榮必爲天下榮，
恥必爲天下恥。苟進不如此，退不如此，
亦何必用虛僞之文章，取榮名而自美？
847.04 【善哉行】齊己
大鵬刷翮謝溟渤，青雲萬層高突出。下視秋濤空渺瀰，
舊處魚龍皆細物。人生在世何容易，眼濁心昏信生死。
願除嗜慾待身輕，攜手同尋列仙事。
847.05 【日日曲】齊己
日日日東上，日日日西沒。任是神仙容，也須成朽骨。
浮雲滅復生，芳草死還出。不知千古萬古人，
葬向青山爲底物。
847.06 【耕叟】齊己
春風吹蓑衣，暮雨滴箬笠。夫婦耕共勞，兒孫飢對泣。
田園高且瘦，賦稅重複急。官倉鼠雀羣，共待新租入。
847.07 【苦熱行】齊己
離宮劃開赤帝怒，喝出六龍奔日馭。下土熬熬若煎煮，
蒼生惶惶無處處。火雲崢嶸焚泬寥，東皋老農腸欲焦。
何當一雨蘇我苗，爲君擊壤歌帝堯。
847.08 【苦寒行】齊己
冰峯撐空寒矗矗，雲凝水凍埋海陸。殺物之性，傷人之慾。
既不能斷絕蒺藜荊棘之根株，又不能展鳳凰麒麟之拳跼。
如此，則何如爲和煦，爲膏雨，自然天下之榮枯，
融融於萬戶。
847.09 【春風曲】齊己
春風有何情，旦暮來林園。不問桃李主，吹落紅無言。
847.010 【城中懷山友】齊己
春城來往桃李碧，暖豔紅香斷消息。
吾徒自有山中鄰，白晝冥心坐嵐壁。
847.011 【讀李賀歌集】齊己
赤水無精華，荊山亦枯槁。玄珠與虹玉，璨璨李賀抱。
清晨醉起臨春臺，吳綾蜀錦胸襟開。狂多兩手掀蓬萊，
珊瑚掇盡空土堆。
847.012 【風琴引】齊己
挪吳絲，雕楚竹，高託天風拂爲曲。一一宮商在素空，
鸞鳴鳳語翹梧桐。夜深天碧松風多，孤窗寒夢驚流波。
愁魂傍枕不肯去，翻疑住處鄰湘娥。金風聲盡薰風發，
冷泛虛堂韻難歇。常恐聽多耳漸煩，清音不絕知音絕。
847.013 【夏雲曲】齊己
紅嵯峨，爍晚波，乖龍慵臥旱鬼多。爞爞萬里壓天塹，
颺雷電光空閃閃。好雨不雨風不風，徒倚穹蒼作巖險。
男巫女覡更走魂，焚香祝天天不聞。天若聞，
必能使爾爲潤澤，洗埃氛。而又變之成五色，捧日輪，
將以表唐堯虞舜之明君。
847.014 【讀李白集】齊己
竭雲濤，刳巨鰲，蒐括造化空牢牢。冥心入海海神怖，
驪龍不敢爲珠主。人間物象不供取，飽飲遊神向懸圃。
鏘金鏗玉千餘篇，膾吞炙嚼人口傳。須知一一丈夫氣，
不是綺羅兒女言。
847.015 【祈真壇】齊己
玉甕瑤壇二三級，學仙弟子參差入。霓旌隊仗下不下，
松檜森森天露溼。殿前寒氣束香雲，朝祈暮禱玄元君。
茫茫俗骨醉更昏，樓臺十二遙崑崙。崑崙縱廣一萬二千里，
中有五色雲霞五色水。何當斷欲便飛去，
不要九轉神丹換精髓。
847.016 【黃雀行】齊己
雙雙野田雀，上下同飲啄。暖去棲蓬蒿，寒歸傍籬落。
殷勤避羅網，乍可遇鵰鶚。鵰鶚雖不仁，分明在寥廓。
847.017 【石竹花】齊己
石竹花開照庭石，紅蘚自稟離宮色。一枝兩枝初笑風，
猩猩血潑低低叢。常嗟世眼無真鑑，卻被丹青苦相陷。
誰爲根尋造化功，爲君吐出淳元膽。白日當午方盛開，
彤霞灼灼臨池臺。繁香濃豔如未已，粉蝶遊蜂狂欲死。
847.018 【寄南嶽白蓮道士能於長嘯】齊己
猿猱休啼月皎皎，蟋蟀不吟山悄悄。
大耳仙人滿頷須，醉倚長松一聲嘯。
847.019 【古劍歌】齊己
古人手中鑄神物，百鍊百淬始提出。今人不要強硎磨，
蓮鍔星文未曾沒。一彈一撫聞錚錚，老龍影奪秋燈明。
何時得遇英雄主，用爾平治天下去。
847.020 【湘妃廟】齊己
湘煙濛濛湘水急，汀露凝紅裛蓮溼。蒼梧雲疊九嶷深，
二女魂飛江上立。相攜泣，鳳蓋龍輿追不及。
廟荒松朽啼飛猩，筍鞭迸出階基傾。黃昏一岸陰風起，
新月如眉生闊水。
847.021 【巫山高】齊己
巫山高，巫女妖，雨爲暮兮云爲朝，楚王憔悴魂欲銷。
秋猿嗥嗥日將夕，紅霞紫煙凝老壁。千巖萬壑花皆坼，
但恐芳菲無正色。不知今古行人行，幾人經此無秋情。
雲深廟遠不可覓，十二峯頭插天碧。
847.022 【贈持《法華經》僧】齊己
衆人有口，不說是，即說非。吾師有口何所爲，
蓮經七軸六萬九千字，日日夜夜終復始。乍吟乍諷何悠揚，
風篁古松含秋霜。但恐天龍夜叉乾闥衆，【畐畐】塞虛空耳皆聳。
我聞唸經功德緣，舌根可算金剛堅。他時劫火洞燃後，
神光璨璨如紅蓮。受持身心苟精潔，尚能使煩惱大海水枯竭。
魔王輪幢自摧折，何況更如理行如理說。
847.023 【刳腸龜】齊己
爾既能於靈，應久存其生。爾既能於瑞，胡得迷其死。
刳腸徒自屠，曳尾復何累。可憐濮水流，一葉泛莊子。
847.024 【贈巖居僧】齊己
石如騏驎巖作室，秋苔漫壇淨於漆。
袈裟蓋頭心在無，黃猿白猿啼日日。
847.025 【觀李瓊處士畫海濤】齊己
巨鰲轉側長鰌翻，狂濤顛浪高漫漫。李瓊奪得造化本，
都盧縮在秋毫端。一揮一畫皆筋骨，滉漾崩騰大鯨臬。
葉撲仙槎擺欲沉，下頭應是驪龍窟。昔年曾要涉蓬瀛，
唯聞撼動珊瑚聲。今來正嘆陸沉久，見君此畫思前程。
千尋萬派功難測，海門山小濤頭白。令人錯認錢塘城，
羅剎石底奔雷霆。
847.026 【昇天行】齊己
身不沉，骨不重。驅青鸞，駕白鳳。幢蓋飄搖入冷空，
天風瑟瑟星河動。瑤闕參差阿母家，樓臺戲閉凝彤霞。
三五仙子乘龍車，堂前碾爛蟠桃花。回頭卻顧蓬萊頂，
一點濃嵐在深井。
847.027 【還人卷】齊己
李白李賀遺機杼，散在人間不知處。聞君收在芙蓉江，
日鬥鮫人織秋浦。金梭札札文離離。吳姬越女羞上機。
鴛鴦浴煙鸞鳳飛，澄江曉映餘霞輝。仙人手持玉刀尺，
寸寸酬君珠與璧。裁作霞裳何處披，紫皇殿裏深難覓。
847.028 【輕薄行】齊己
玉鞭金鐙驊騮蹄，橫眉吐氣如虹霓。五陵春暖芳草齊，
笙歌到處花成泥。日沉月上且鬥雞，醉來莫問天高低。
伯陽道德何唾咦，仲尼禮樂徒卑棲。
847.029 【浮雲行】齊己
大野有賢人，大朝有聖君。如何彼浮雲，掩蔽白日輪。
安得東南風，吹散八表外。使之天下人，共見堯眉彩。
847.030 【煌煌京洛行】齊己
聖君垂衣裳，蕩蕩若朝旭。大觀無遺物，四夷來率服。
清晨回北極，紫氣蓋黃屋。雙闕聳雙鰲，九門如川瀆。
梯山航海至，晝夜車相續。我恐紅塵深，變爲黃河曲。
847.031 【吊汨羅】齊己
落日倚闌干，徘徊汨羅曲。冤魂如可吊，煙浪聲似哭。
我欲考黿鼉之心，烹魚龍之腹。爾既啖大夫之血，
食大夫之肉。千載之後，猶斯暗伏。將謂唐堯之尊，
還如荒悴之君。更有逐臣，於焉葬魂。得以縱其噬，
恣其吞。
847.032 【贈念《法華經》僧】齊己
念念念兮入惡易，念念念兮入善難。唸經唸佛能一般，
愛河竭處生波瀾。言公少年真法器，白晝不出夜不睡。
心心緣經口緣字，一室寥寥燈照地。沈檀卷軸寶函盛，
薝蔔香薰水精記。空山木落古寺閒，松枝鶴眠霜霰幹。
牙根舌根水滴寒，珊瑚捶打紅琅玕。但恐蓮花七朵一時折，
朵朵似君心地白。又恐天風吹天花，繽紛如雨飄袈裟。
況聞此經甚微妙，百千諸佛真祕要。靈山說後始傳來，
聞者雖多持者少。更堪誦入陀羅尼，唐音梵音相雜時。
舜弦和雅薰風吹，文王武王弦更悲。
如此爭不遣碧空中有龍來聽，有鬼來聽。亦使人間聞者敬，
見者敬。自然心虛空，性清淨。此經真體即毗盧，
雪嶺白牛君識無。
847.033 【短歌寄鼓山長老】齊己
雪峯雪峯高且雄，峨峨堆積青冥中。六月赤日燒不熔，
飛禽瞥見人難通。常聞中有白象王，五百象子皆威光。
行圍坐繞同一色，森森影動旃檀香。於中一子最雄猛，
稱尊獨踞鼓山頂。百千眷屬陰□影，身照曜，吞秋景。
我聞岷國民歸依，前王后王皆師資。寧同梁武遇達磨，
過後彈指空傷悲。
847.034 【漁父】齊己
夜釣洞庭月，朝醉巴陵市。卻歸君山下，魚龍窟邊睡。
生涯在何處，白浪千萬裏。曾笑楚臣迷，蒼黃汨羅水。
847.035 【採蓮曲】齊己
越溪女，越江蓮。齊菡萏，雙嬋娟。嬉遊向何處，
採摘且同船。浩唱發容與，清波生漪連。時逢島嶼泊，
幾共鴛鴦眠。襟袖既盈溢，馨香亦相傳。薄暮歸去來，
苧蘿生碧煙。
847.036 【啄木】齊己
啄木啄啄，鳴林響壑。貪心既緣，利嘴斯鑿。
有朽百尺，微蟲斯宅。以啄去害，啄更彌劇。
層崖豫章，聳幹蒼蒼。無縱爾啄，摧我棟樑。
847.037 【靈松歌】齊己
靈松靈松，是何根株。盤擗枝幹，與羣木殊。
世眼爭知蒼翠容，薜蘿遮體深朦朧。先秋瑟瑟生穀風，
青陰倒卓寒潭中。八月天威行肅殺，萬木凋零向霜雪。
唯有此松高下枝，一枝枝在無摧折。癡凍頑冰如鐵堅，
重重鎖到槎牙顛。老鱗枯節相把捉，踉蹌立在青崖前。
有時深洞興雷雹，飛電繞身光閃爍。乍似蒼龍驚起時，
攫霧穿雲欲騰躍。夜深山月照高枝，疏影細落莓苔磯。
千年朽枿魍魎出，一株寒韻鏘琉璃。安得良工妙圖雘，
寫將偃蹇懸煙閣。飛瀑聲中戰歲寒，紅霞影裏擎蕭索。
847.038 【蠹】齊己
蠹不自蠹，而蠹於木。蠹極木心，以豐爾腹。
偶或成之，胡爲勖人。人而不真，繇爾亂神。
蠹兮蠹兮，何全其生。無托爾形，霜松雪檉。
847.039 【行路難】齊己
行路難，君好看，驚波不在黤黮間，小人心裏藏崩湍。
七盤九折寒崷崒，翻車倒蓋猶堪出。未似是非脣舌危，
暗中潛毀平人骨。君不見楚靈均，千古沉冤湘水濱。
又不見李太白，一朝卻作江南客。
847.040 【謝徽上人見惠二龍障子，以短歌酬之】齊己
我見蘇州崑山金城中，金城柱上有二龍。
老僧相傳道是僧繇手，尋常入海共龍鬥。
又聞蜀國玉局觀有孫遇跡，盤屈身長八十尺。
遊人爭看不敢近，頭覷寒泉萬丈碧。近有五羊徽上人，
閒工小筆得意新。畫龍不誇頭角及須鱗，只求筋骨與精神。
徽上人，真藝者。惠我雙龍不言價，等閒不敢將懸掛。
恐是葉公好假龍，及見真龍卻驚怕。
847.041 【送人往長沙】齊己
荊門歸路指湖南，千里風帆興可諳。
好聽鷓鴣啼雨處，木蘭舟晚泊春潭。
847.042 【偶題】齊己
時事懶言多忌諱，野吟無主若縱橫。
君看三百篇章首，何處分明著姓名。
847.043 【寄山中叟】齊己
青泉碧樹夏風涼，紫蕨紅粳午爨香。
應笑晨持一盂苦，腥羶市裏叫家常。
847.044 【贈琴客】齊己
曾攜五老峯前過，幾向雙松石上彈。
此境此身誰更愛，掀天羯鼓滿長安。
847.045 【勉吟僧】齊己
千途萬轍亂真源，白晝勞形夜斷魂。
忍著袈裟把名紙，學他低折五侯門。
847.046 【送人歸華下】齊己
蓮花峯翠溼凝秋，舊業園林在下頭。
好束詩書且歸去，而今不愛事風流。
847.047 【夏日城中作二首】齊己
三面僧鄰一面牆，更無風路可吹涼。
他年舍此歸何處，青壁紅霞裹石房。
竹低莎淺雨濛濛，水檻幽窗暑月中。
有境牽懷人不會，東林門外翠橫空。
847.048 【默坐】齊己
燈引飛蛾拂焰迷，露淋棲鶴壓枝低。
冥心坐滿蒲團穩，夢到天台過剡溪。
847.049 【水邊行】齊己
身著袈裟手杖藤，水邊行止不妨僧。
禽棲日落猶孤立，隔浪秋山千萬層。
847.050 【寄鄭谷郎中】齊己
人間近遇風騷匠，鳥外曾逢心印師。
除此二門無別妙，水邊松下獨尋思。
847.051 【翡翠】齊己
水邊飛去青難辨，竹裏歸來色一般。
磨吻鷹鸇莫相害，白鷗鴻鶴滿沙灘。
847.052 【與節供奉大德遊京口寺留題】齊己
柳岸晴緣十里來，水邊精舍絕塵埃。
煮茶嘗摘興何極，直至殘陽未欲回。
847.053 【謝荊幕孫郎中見示《樂府歌集》二十八字】齊己
長吉才狂太白顛，二公文陣勢橫前。
誰言後代無高手，奪得秦皇鞭鬼鞭。
847.054 【謝《陰符經》勉送藏休上人二首】齊己
事遂鼎湖遺劍履，時來渭水擲魚竿。
欲知賢聖存亡道，自向心機反覆看。
一林霜雪未沾頭，爭遣藏休肯便休。
學盡世間難學事，始堪隨處任虛舟。
847.055 【幽齋偶作】齊己
幽院才容個小庭，疏篁低短不堪情。
春來猶賴鄰僧樹，時引流鶯送好聲。
847.056 【贈念《法華經》僧】齊己
萬境心隨一念平，紅芙蓉折愛河清。
持經功力能如是，任駕白牛安穩行。
847.057 【對菊】齊己
無豔無妖別有香，栽多不爲待重陽。
莫嫌醒眼相看過，卻是真心愛澹黃。
847.058 【閉門】齊己
正是閉門爭合閉，大家開處不須開。
還防朗月清風夜，有個詩人相訪來。
847.059 【勉送吳國三五新戒歸】齊己
法王遺制付仁王，難得難持劫數長。
努力只須堅守護，三千八萬是垣牆。
847.060 【夏日寄清溪道者】齊己
老病不能求藥餌，朝昏只是但焚燒。
不知誰爲收灰骨，壘石栽松傍寺橋。
847.061 【送惠空北遊】齊己
君向峴山遊聖境，我將何以記多才。
叮嚀墮淚碑前過，寫取斯文寄我來。
847.062 【寄懷歸州馬判官】齊己
三年爲倅興何長，歸計應多事少忙。
又見秋風霜裛樹，滿山椒熟水雲香。
847.063 【觀荷葉露珠】齊己
霏微曉露成珠顆，宛轉田田未有風。
任器方圓性終在，不妨翻覆落池中。
847.064 【苦熱懷玉泉寺寄仁上人】齊己
火雲如燒接蒼梧，原野煙連大澤枯。
謾費葛衫葵扇力，爭禁泉石潤肌膚。
847.065 【觀盆池白蓮】齊己
素萼金英噴露開，倚風凝立獨徘徊。
應思瀲灩秋池底，更有歸天伴侶來。
847.066 【折楊柳詞四首】齊己
鳳樓高映綠陰陰，凝重多含雨露深。
莫謂一枝柔軟力，幾曾牽破別離心。
館娃宮畔響廊前，依託吳王養翠煙。
劍去國亡臺殿毀，卻隨紅樹噪秋蟬。
穠低似中陶潛酒，軟極如傷宋玉風。
多謝將軍繞營種，翠中閒卓戰旗紅。
高僧愛惜遮江寺，遊子傷殘露野橋。
爭似著行垂上苑，碧桃紅杏對搖搖。
847.067 【答長沙丁秀才書】齊己
月月便車奔帝闕，年年貢士過荊臺。
如何三度槐花落，未見故人攜捲來。
847.068 【戒小師】齊己
不肯吟詩不聽經，禪宗異嶽懶遊行。
他年白首當人問，將底言談對後生。
847.069 【題舊拄杖】齊己
親採匡廬瀑布西，層崖懸壁更安梯。
攜行三十年吟伴，未有詩人□□□。
847.070 【酬歐陽秀才卷】齊己
三十篇多十九章，□聲風力撼疏篁。
不堪更有精搜處，誰見蕭蕭雨夜堂。
847.071 【聞雁】齊己
瀟湘浦暖全迷鶴，邏逤川寒只有雕。
誰向孤舟憶兄弟，坐看連雁度橫橋。
847.072 【送高麗二僧南遊】齊己
日邊鄉井別年深，中國靈蹤欲遍尋。
何處碧山逢長老，分明認取祖師心。
847.073 【謝猿皮】齊己
貴向獵師家買得，攜來乞與坐禪牀。
不知摘月秋潭畔，曾對何人啼斷腸。
847.074 【酬光上人】齊己
禪言難後到詩言，坐石心同立月魂。
應記前秋會吟處，五更猶在老松根。
847.075 【送僧歸日本】齊己
日東來向日西遊，一鉢閒尋遍九州。
卻憶雞林本師寺，欲歸還待海風秋。
847.076 【庚午歲十五夜對月】齊己
海澄空碧正團圓，吟想玄宗此夜寒。
玉兔有情應記得，西邊不見舊長安。
847.077 【紅薔薇花】齊己
晴日當樓曉香歇，錦帶盤空欲成結。
鶯聲漸老柳飛時，狂風吹落猩猩血。
847.078 【貽九華上人】齊己
一法傳聞繼老能，九華閒臥最高層。
秋鍾盡後殘陽暝，門掩松邊雨夜燈。
847.079 【寄賡匡圖兄弟】齊己
僧外閒吟樂最清，年登八十喪南荊。
風騷作者爲商確，道去碧雲爭幾程。
847.080 【句】齊己
春晴遊寺客，花落閉門僧。（見《西清詩話》）
香傳天下口，□貴火前名。角開香滿室，爐動綠凝鐺。
（《詠茶》）
園林將向夕，風雨更吹花。（以下見《吟窗雜錄》）
相思坐溪石，□□□山風。
夕照背高臺，殘鍾殘角催。（《落照》）
五老峯前相見時，兩無言語各揚眉。
高人愛惜藏巖裏，白【垂瓦】封題寄火前。（《詠茶》，
見《三山老人語錄》）
