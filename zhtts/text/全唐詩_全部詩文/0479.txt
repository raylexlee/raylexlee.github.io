第473卷 李逢吉 等
473.01 【享惠昭太子庙乐章】李逢吉
既洁酒醴，聿陈熟腥。肃将震念，昭格储灵。
展矣礼典，薰然德馨。愔愔管磬，亦具是听。
473.02 【望京楼上寄令狐华州】李逢吉
祇役滞南服，颓思属暮年。闲上望京台，万山蔽其前。
落日归飞翼，连翩东北天。涪江适在下，为我久潺湲。
中叶成文教，德威清远边。颁条信徒尔，华发生苍然。
寄怀三峰守，岐路隔云烟。
473.03 【再赴襄阳，辱宣武相公贻诗，今用奉酬】李逢吉
解韍辞丹禁，扬旌去赤墀。自惊非素望，何力及清时。
又据三公席，多惭四老祠。岘山风已远，棠树事难追。
江汉饶春色，荆蛮足梦思。唯怜吐凤句，相示凿龙期。
473.04 【奉送李相公重镇襄阳】李逢吉
海内埏埴遍，汉阴旌旆还。望留丹阙下，恩在紫霄间。
冰雪背秦岭，风烟经武关。树皆人尚爱，辕即吏曾攀。
自惜两心合，相看双鬓斑。终期谢戎务，同隐凿龙山。
473.05 【和严揆省中宿斋遇令狐员外当直之作】李逢吉
致斋分直宿南宫，越石卢谌此夜同。位极班行犹念旧，
名题章奏亦从公。曾驱爪士三边静，新赠髯参六义穷。
竟夕文昌知有月，可怜如在庾楼中。
473.06 【奉酬忠武李相公见寄】李逢吉
直继先朝卫与英，能移孝友作忠贞。剑门失险曾缚虎，
淮水安流缘斩鲸。黄阁碧幢惟是俭，三公二伯未为荣。
惠连忽赠池塘句，又遣羸师破胆惊。
473.07 【酬致政杨祭酒见寄】李逢吉
初还相印罢戎旃，获守皇居在紫烟。妄比酂侯功蔑尔，
每怀疏傅意悠然。应将半俸沾闾里，料入中条访洞天。
十载别离那可道，倍令惊喜见来篇。
473.08 【送令狐秀才赴举】李逢吉
子有雄文藻思繁，龆年射策向金门。前随鸾鹤登霄汉，
却望风沙走塞垣。独忆忘机陪出处，自怜何力继飞翻。
那堪两地生离绪，蓬户长扃行旅喧。
473.09 【郡斋卧疾赠昼上人】于頔
夙陪翰墨徒，深论穷文格。丽则风骚后，公然我词客。
晚依方外友，极理探精赜。吻合南北宗，昼公我禅伯。
尤明性不染，故我行贞白。随顺令得解，故我言芳泽。
霅水漾清浔，吴山横碧岑。含珠复蕴玉，价重双南金。
的皪曜奇彩，凄清流雅音。商声发楚调，调切谱瑶琴。
吴山为我高，霅水为我深。万景徒有象，孤云本无心。
众木岂无声，椅桐有清响。众耳岂不聆，钟期有真赏。
高洁古人操，素怀夙所仰。觌君冰雪姿，祛我淫滞想。
常吟柳恽诗，苕浦久相思。逮此远为郡，蘋洲芳草衰。
逢师年腊长，值我病容羸。共话无生理，聊用契心期。
473.010 【和丘员外题湛长史旧居】于頔
萧条历山下，水木无氛滓。王门结长裾，岩扃怡暮齿。
昔贤枕高躅，今彦仰知止。依依瞩烟霞，眷眷返墟里。
湛生久已没，丘也亦同耻。立言咸不朽，何必在青史。
473.011 【寒夜闻霜钟】卢景亮
洪钟发长夜，清响出层岑。暗入繁霜切，遥传古寺深。
何城乱远漏，几处杂疏砧。已警离人梦，仍沾旅客襟。
待时当命侣，抱器本无心。倘若无知者，谁能设此音。
473.012 【南溪诗】李渤
玄岩丽南溪，新泉发幽色。岩泉孕灵秀，云烟纷崖壁。
斜峰信天插，奇洞固神辟。窈窕去未穷，环回势难极。
玉池似无水，玄井昏不测。仙户掩复开，乳膏凝更滴。
丹砂有遗址，石径无留迹。南眺苍梧云，北望洞庭客。
萧条风烟外，爽朗形神寂。若值浮丘翁，从此谢尘役。
473.013 【喜弟淑再至为长歌】李渤
前年别时秋九月，白露吹霜金吹烈。离鸿一别影初分，
泪袖双挥心哽咽。别来几度得音书，南岳知□□□□。
庐山峨峨倚天碧，捧排空崖千万尺。社榜长题高士名，
食堂每记云山迹。我本开云此山住，偶为名利相萦误。
自负心机四十年，羞闻社客山中篇。忧时魂梦忆归路，
觉来疑在林中眠。昨日亭前乌鹊喜，果得今朝尔来此。
吾吟行路五十篇，尽说江南数千里。自怜兄弟今五人，
共萦儒素家尚贫。虽然廪饩各不一，就中总免拘常伦。
长兄年少曾落托，拔剑沙场随卫霍。口里虽谭周孔文，
怀中不舍孙吴略。次兄一生能苦节，夏聚流萤冬映雪。
非论疾恶志如霜，更觉临泉心似铁。第三之兄更奇异，
昂昂独负青云志。下看金玉不如泥，肯道王侯身可贵。
却愁清逸不干时，高踪大器无人知。倘逢感激许然诺，
必能万古留清规。念尔年来方二十，夙夜孜孜能独立。
卷中笔落星汉摇，洞里丹灵鬼神泣。嗟余流浪心最狂，
十年学剑逢时康。心中不解事拘束，世间谈笑多相妨。
广海青山殊未足，逢著高楼还醉宿。朝走安公枥上驹，
暮伦陶令篱边菊。近来诗思殊无况，苦被时流不相放。
云腾浪走势未衰，鹤膝蜂腰岂能障。送尔为文殊不识，
贵从一一传胸臆。若到湖南见紫霄，会须待我同攀陟。
473.014 【留别南溪二首】李渤
常叹春泉去不回，我今此去更难来。
欲知别后留情处，手种岩花次第开。
如云不厌苍梧远，似雁逢春又北归。
惟有隐山溪上月，年年相望两依依。
473.015 【桂林叹雁】李渤
三朝四黜倦遐征，往复皆愁万里程。
尔解分飞却回去，我方从此向南行。
473.016 【享惠昭太子庙乐章】孟简
喧喧金石容既缺，肃肃羽驾就行列。
缑山遗响昔所闻，庙庭进旅今攸设。
473.017 【拟古】孟简
剑客不夸貌，主人知此心。但营纤毫义，肯计千万金。
勇发看鸷击，愤来听虎吟。平生贵酬德，刃敌无幽深。
473.018 【咏欧阳行周事】孟简
有客西北逐，驱马次太原。太原有佳人，神艳照行云。
座上转横波，流光注夫君。夫君意荡漾，即日相交欢。
定情非一词，结念誓青山。生死不变易，中诚无间言。
此为太学徒，彼属北府官。中夜欲相从，严城限军门。
白日欲同居，君畏仁人闻。忽如陇头水，坐作东西分。
惊离肠千结，滴泪眼双昏。本达京师回，贺期相追攀。
宿约始乖阻，彼忧已缠绵。高髻若黄鹂，危鬓如玉蝉。
纤手自整理，剪刀断其根。柔情托侍儿，为我遗所欢。
所欢使者来，侍儿因复前。抆泪取遗寄，深诚祈为传。
封来赠君子，愿言慰穷泉。使者回复命，迟迟蓄悲酸。
詹生喜言旋，倒履走迎门。长跪听未毕，惊伤涕涟涟。
不饮亦不食，哀心百千端。襟情一夕空，精爽旦日残。
哀哉浩然气，溃散归化元。短生虽别离，长夜无阻难。
双魂终会合，两剑遂蜿蜒。丈夫早通脱，巧笑安能干。
防身本苦节，一去何由还。后生莫沈迷，沈迷丧其真。
473.019 【惜分阴】孟简
业广因功苦，拳拳志士心。九流难酌挹，四海易消沈。
对景嗟移晷，窥园讵改阴。三冬劳聚学，驷景重兼金。
刺股情方励，偷光思益深。再中如可冀，终嗣绝编音。
473.020 【嘉禾合颖】孟简
玉烛将成岁，封人亦自歌。八方沾圣泽，异亩发嘉禾。
共秀芳何远，连茎瑞且多。颖低甘露滴，影乱惠风过。
表稔由神化，为祥识气和。因知兴嗣岁，王道旧无颇。
473.021 【赋得亚父碎玉斗】孟简
献谋既我违，积愤从心痗。鸿门入已迫，赤帝时潜退。
宝位方苦竞，玉斗何情爱。犹看虹气凝，讵惜冰姿碎。
而嗟大事返，当起千里悔。谁为西楚王，坐见东城溃。
473.022 【酬施先辈】孟简
襄阳才子得声多，四海皆传古镜歌。
乐府正声三百首，梨园新入教青娥。
473.023 【寄李十员外】王仲舒
百丈悬泉旧卧龙，欲将肝胆佐时雍。
惟愁又入烟霞去，知在庐峰第几重。
473.024 【访羊尊师（一作贾岛诗）】孙革
松下问童子，言师采药去。只在此山中，云深不知处。
473.025 【晚眺】汪万於
杖策倚柴门，泉声隔岸闻。夕阳诸岭出，晴雪万山分。
静对豺狼窟，幽观鹿豕群。今宵寒月近，东北扫浮云。
473.026 【亚父碎玉斗】何儒亮
嬴女昔解网，楚王有遗躅。破关既定秦，碎首闻献玉。
贞姿应刃散，清响因风续。匪徇切泥功，将明怀璧辱。
莫量汉祖德，空受项君勖。事去见前心，千秋渭水绿。
473.027 【赠毛仙翁】李宗闵
不知仙客占青春，肌骨才教称两旬。俗眼暂惊相见日，
疑心未测几时人。闲推甲子经何代，笑说浮生老此身。
残药倘能沾朽质，愿将霄汉永为邻。
473.028 【池州夫子庙麟台】韦表微
二仪既闭，三象乃乖。圣道埋郁，人心不开。
上无文武，下有定哀。吁嗟麟兮，孰为来哉。
周虽不纲，孔实嗣圣。诗书既删，礼乐大定。
劝善惩恶，奸邪乃正。吁嗟麟兮，克昭符命。
圣与时合，代行位尊。苟或乖戾，身穷道存。
於昭鲁邑，栖迟孔门。吁嗟麟兮，孰知其仁。
运极数残，德至时否。楚国浸广，秦封益侈。
墙仞迫厄，崎岖阙里。吁嗟麟兮，靡有攸止。
世治则麟，世乱则麇。出非其时，麋鹿同群。
孔不自圣，麟不自祥。吁嗟麟兮，天何所亡。
