第473卷 李逢吉 等
473.01 【享惠昭太子廟樂章】李逢吉
既潔酒醴，聿陳熟腥。肅將震念，昭格儲靈。
展矣禮典，薰然德馨。愔愔管磬，亦具是聽。
473.02 【望京樓上寄令狐華州】李逢吉
祇役滯南服，頹思屬暮年。閒上望京臺，萬山蔽其前。
落日歸飛翼，連翩東北天。涪江適在下，爲我久潺湲。
中葉成文教，德威清遠邊。頒條信徒爾，華髮生蒼然。
寄懷三峯守，岐路隔雲煙。
473.03 【再赴襄陽，辱宣武相公貽詩，今用奉酬】李逢吉
解韍辭丹禁，揚旌去赤墀。自驚非素望，何力及清時。
又據三公席，多慚四老祠。峴山風已遠，棠樹事難追。
江漢饒春色，荊蠻足夢思。唯憐吐鳳句，相示鑿龍期。
473.04 【奉送李相公重鎮襄陽】李逢吉
海內埏埴遍，漢陰旌旆還。望留丹闕下，恩在紫霄間。
冰雪背秦嶺，風煙經武關。樹皆人尚愛，轅即吏曾攀。
自惜兩心合，相看雙鬢斑。終期謝戎務，同隱鑿龍山。
473.05 【和嚴揆省中宿齋遇令狐員外當直之作】李逢吉
致齋分直宿南宮，越石盧諶此夜同。位極班行猶念舊，
名題章奏亦從公。曾驅爪士三邊靜，新贈髯參六義窮。
竟夕文昌知有月，可憐如在庾樓中。
473.06 【奉酬忠武李相公見寄】李逢吉
直繼先朝衛與英，能移孝友作忠貞。劍門失險曾縛虎，
淮水安流緣斬鯨。黃閣碧幢惟是儉，三公二伯未爲榮。
惠連忽贈池塘句，又遣羸師破膽驚。
473.07 【酬致政楊祭酒見寄】李逢吉
初還相印罷戎旃，獲守皇居在紫煙。妄比酇侯功蔑爾，
每懷疏傅意悠然。應將半俸沾閭里，料入中條訪洞天。
十載別離那可道，倍令驚喜見來篇。
473.08 【送令狐秀才赴舉】李逢吉
子有雄文藻思繁，齠年射策向金門。前隨鸞鶴登霄漢，
卻望風沙走塞垣。獨憶忘機陪出處，自憐何力繼飛翻。
那堪兩地生離緒，蓬戶長扃行旅喧。
473.09 【郡齋臥疾贈晝上人】於頔
夙陪翰墨徒，深論窮文格。麗則風騷後，公然我詞客。
晚依方外友，極理探精賾。吻合南北宗，晝公我禪伯。
尤明性不染，故我行貞白。隨順令得解，故我言芳澤。
霅水漾清潯，吳山橫碧岑。含珠復蘊玉，價重雙南金。
的皪曜奇彩，悽清流雅音。商聲發楚調，調切譜瑤琴。
吳山爲我高，霅水爲我深。萬景徒有象，孤雲本無心。
衆木豈無聲，椅桐有清響。衆耳豈不聆，鍾期有真賞。
高潔古人操，素懷夙所仰。覿君冰雪姿，祛我淫滯想。
常吟柳惲詩，苕浦久相思。逮此遠爲郡，蘋洲芳草衰。
逢師年臘長，值我病容羸。共話無生理，聊用契心期。
473.010 【和丘員外題湛長史舊居】於頔
蕭條歷山下，水木無氛滓。王門結長裾，巖扃怡暮齒。
昔賢枕高躅，今彥仰知止。依依矚煙霞，眷眷返墟里。
湛生久已沒，丘也亦同恥。立言鹹不朽，何必在青史。
473.011 【寒夜聞霜鍾】盧景亮
洪鐘髮長夜，清響出層岑。暗入繁霜切，遙傳古寺深。
何城亂遠漏，幾處雜疏砧。已警離人夢，仍沾旅客襟。
待時當命侶，抱器本無心。倘若無知者，誰能設此音。
473.012 【南溪詩】李渤
玄巖麗南溪，新泉發幽色。巖泉孕靈秀，雲煙紛崖壁。
斜峯信天插，奇洞固神闢。窈窕去未窮，環回勢難極。
玉池似無水，玄井昏不測。仙戶掩復開，乳膏凝更滴。
丹砂有遺址，石徑無留跡。南眺蒼梧雲，北望洞庭客。
蕭條風煙外，爽朗形神寂。若值浮丘翁，從此謝塵役。
473.013 【喜弟淑再至爲長歌】李渤
前年別時秋九月，白露吹霜金吹烈。離鴻一別影初分，
淚袖雙揮心哽咽。別來幾度得音書，南嶽知□□□□。
廬山峨峨倚天碧，捧排空崖千萬尺。社榜長題高士名，
食堂每記雲山跡。我本開雲此山住，偶爲名利相縈誤。
自負心機四十年，羞聞社客山中篇。憂時魂夢憶歸路，
覺來疑在林中眠。昨日亭前烏鵲喜，果得今朝爾來此。
吾吟行路五十篇，盡說江南數千裏。自憐兄弟今五人，
共縈儒素家尚貧。雖然廩餼各不一，就中總免拘常倫。
長兄年少曾落托，拔劍沙場隨衛霍。口裏雖譚周孔文，
懷中不捨孫吳略。次兄一生能苦節，夏聚流螢冬映雪。
非論疾惡志如霜，更覺臨泉心似鐵。第三之兄更奇異，
昂昂獨負青雲志。下看金玉不如泥，肯道王侯身可貴。
卻愁清逸不幹時，高蹤大器無人知。倘逢感激許然諾，
必能萬古留清規。念爾年來方二十，夙夜孜孜能獨立。
卷中筆落星漢搖，洞裏丹靈鬼神泣。嗟餘流浪心最狂，
十年學劍逢時康。心中不解事拘束，世間談笑多相妨。
廣海青山殊未足，逢著高樓還醉宿。朝走安公櫪上駒，
暮倫陶令籬邊菊。近來詩思殊無況，苦被時流不相放。
雲騰浪走勢未衰，鶴膝蜂腰豈能障。送爾爲文殊不識，
貴從一一傳胸臆。若到湖南見紫霄，會須待我同攀陟。
473.014 【留別南溪二首】李渤
常嘆春泉去不回，我今此去更難來。
欲知別後留情處，手種巖花次第開。
如雲不厭蒼梧遠，似雁逢春又北歸。
惟有隱山溪上月，年年相望兩依依。
473.015 【桂林嘆雁】李渤
三朝四黜倦遐徵，往復皆愁萬里程。
爾解分飛卻回去，我方從此向南行。
473.016 【享惠昭太子廟樂章】孟簡
喧喧金石容既缺，肅肅羽駕就行列。
緱山遺響昔所聞，廟庭進旅今攸設。
473.017 【擬古】孟簡
劍客不誇貌，主人知此心。但營纖毫義，肯計千萬金。
勇發看鷙擊，憤來聽虎吟。平生貴酬德，刃敵無幽深。
473.018 【詠歐陽行周事】孟簡
有客西北逐，驅馬次太原。太原有佳人，神豔照行雲。
座上轉橫波，流光注夫君。夫君意盪漾，即日相交歡。
定情非一詞，結念誓青山。生死不變易，中誠無間言。
此爲太學徒，彼屬北府官。中夜欲相從，嚴城限軍門。
白日欲同居，君畏仁人聞。忽如隴頭水，坐作東西分。
驚離腸千結，滴淚眼雙昏。本達京師回，賀期相追攀。
宿約始乖阻，彼憂已纏綿。高髻若黃鸝，危鬢如玉蟬。
纖手自整理，剪刀斷其根。柔情託侍兒，爲我遺所歡。
所歡使者來，侍兒因復前。抆淚取遺寄，深誠祈爲傳。
封來贈君子，願言慰窮泉。使者回覆命，遲遲蓄悲酸。
詹生喜言旋，倒履走迎門。長跪聽未畢，驚傷涕漣漣。
不飲亦不食，哀心百千端。襟情一夕空，精爽旦日殘。
哀哉浩然氣，潰散歸化元。短生雖別離，長夜無阻難。
雙魂終會合，兩劍遂蜿蜒。丈夫早通脫，巧笑安能幹。
防身本苦節，一去何由還。後生莫沈迷，沈迷喪其真。
473.019 【惜分陰】孟簡
業廣因功苦，拳拳志士心。九流難酌挹，四海易消沈。
對景嗟移晷，窺園詎改陰。三冬勞聚學，駟景重兼金。
刺股情方勵，偷光思益深。再中如可冀，終嗣絕編音。
473.020 【嘉禾合穎】孟簡
玉燭將成歲，封人亦自歌。八方沾聖澤，異畝發嘉禾。
共秀芳何遠，連莖瑞且多。穎低甘露滴，影亂惠風過。
表稔由神化，爲祥識氣和。因知興嗣歲，王道舊無頗。
473.021 【賦得亞父碎玉斗】孟簡
獻謀既我違，積憤從心痗。鴻門入已迫，赤帝時潛退。
寶位方苦競，玉斗何情愛。猶看虹氣凝，詎惜冰姿碎。
而嗟大事返，當起千里悔。誰爲西楚王，坐見東城潰。
473.022 【酬施先輩】孟簡
襄陽才子得聲多，四海皆傳古鏡歌。
樂府正聲三百首，梨園新入教青娥。
473.023 【寄李十員外】王仲舒
百丈懸泉舊臥龍，欲將肝膽佐時雍。
惟愁又入煙霞去，知在廬峯第幾重。
473.024 【訪羊尊師（一作賈島詩）】孫革
松下問童子，言師採藥去。只在此山中，雲深不知處。
473.025 【晚眺】汪萬於
杖策倚柴門，泉聲隔岸聞。夕陽諸嶺出，晴雪萬山分。
靜對豺狼窟，幽觀鹿豕羣。今宵寒月近，東北掃浮雲。
473.026 【亞父碎玉斗】何儒亮
嬴女昔解網，楚王有遺躅。破關既定秦，碎首聞獻玉。
貞姿應刃散，清響因風續。匪徇切泥功，將明懷璧辱。
莫量漢祖德，空受項君勖。事去見前心，千秋渭水綠。
473.027 【贈毛仙翁】李宗閔
不知仙客佔青春，肌骨才教稱兩旬。俗眼暫驚相見日，
疑心未測幾時人。閒推甲子經何代，笑說浮生老此身。
殘藥倘能沾朽質，願將霄漢永爲鄰。
473.028 【池州夫子廟麟臺】韋表微
二儀既閉，三象乃乖。聖道埋鬱，人心不開。
上無文武，下有定哀。吁嗟麟兮，孰爲來哉。
周雖不綱，孔實嗣聖。詩書既刪，禮樂大定。
勸善懲惡，奸邪乃正。吁嗟麟兮，克昭符命。
聖與時合，代行位尊。苟或乖戾，身窮道存。
於昭魯邑，棲遲孔門。吁嗟麟兮，孰知其仁。
運極數殘，德至時否。楚國浸廣，秦封益侈。
牆仞迫厄，崎嶇闕里。吁嗟麟兮，靡有攸止。
世治則麟，世亂則麇。出非其時，麋鹿同羣。
孔不自聖，麟不自祥。吁嗟麟兮，天何所亡。
