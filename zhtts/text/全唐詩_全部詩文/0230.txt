第229卷 杜甫
229.01 【哭嚴僕射歸櫬】杜甫
素幔隨流水，歸舟返舊京。老親如宿昔，部曲異平生。
風送蛟龍雨，天長驃騎營。一哀三峽暮，遺後見君情。
229.02 【宴戎州楊使君東樓】杜甫
勝絕驚身老，情忘發興奇。座從歌妓密，樂任主人爲。
重碧拈春酒，輕紅擘荔枝。樓高欲愁思，橫笛未休吹。
229.03 【渝州候嚴六侍御不到，先下峽】杜甫
聞道乘驄發，沙邊待至今。不知雲雨散，虛費短長吟。
山帶烏蠻闊，江連白帝深。船經一柱觀，留眼共登臨。
229.04 【撥悶（一作贈嚴二別駕）】杜甫
聞道雲安麴米春，才傾一盞即醺人。乘舟取醉非難事，
下峽消愁定幾巡。長年三老遙憐汝，棙柁開頭捷有神。
已辦青錢防僱直，當令美味入吾脣。
229.05 【聞高常侍亡（忠州作）】杜甫
歸朝不相見，蜀使忽傳亡。虛歷金華省，何殊地下郎。
致君丹檻折，哭友白雲長。獨步詩名在，只令故舊傷。
229.06 【宴忠州使君侄宅】杜甫
出守吾家侄，殊方此日歡。自須遊阮巷，不是怕湖灘。
樂助長歌逸，杯饒旅思寬。昔曾如意舞，牽率強爲看。
229.07 【禹廟（此忠州臨江縣禹祠也）】杜甫
禹廟空山裏，秋風落日斜。荒庭垂橘柚，古屋畫龍蛇。
雲氣生虛壁，江聲走白沙。早知乘四載，疏鑿控三巴。
229.08 【題忠州龍興寺所居院壁】杜甫
忠州三峽內，井邑聚雲根。小市常爭米，孤城早閉門。
空看過客淚，莫覓主人恩。淹泊仍愁虎，深居賴獨園。
229.09 【旅夜書懷】杜甫
細草微風岸，危檣獨夜舟。星垂平野闊，月湧大江流。
名豈文章著，官因老病休。飄飄何所似，天地一沙鷗。
229.010 【別常徵君】杜甫
兒扶猶杖策，臥病一秋強。白髮少新洗，寒衣寬總長。
故人憂見及，此別淚相忘。各逐萍流轉，來書細作行。
229.011 【三絕句】杜甫
前年渝州殺刺史，今年開州殺刺史。
羣盜相隨劇虎狼，食人更肯留妻子。
二十一家同入蜀，惟殘一人出駱谷。
自說二女齧臂時，回頭卻向秦雲哭。
殿前兵馬雖驍雄，縱暴略與羌渾同。
聞道殺人漢水上，婦女多在官軍中。
229.012 【十二月一日三首】杜甫
今朝臘月春意動，雲安縣前江可憐。一聲何處送書雁，
百丈誰家上水船。未將梅蕊驚愁眼，要取楸花媚遠天。
明光起草人所羨，肺病幾時朝日邊。
寒輕市上山煙碧，日滿樓前江霧黃。負鹽出井此溪女，
打鼓發船何郡郎。新亭舉目風景切，茂陵著書消渴長。
春花不愁不爛漫，楚客唯聽棹相將。
即看燕子入山扉，豈有黃鸝歷翠微。短短桃花臨水岸，
輕輕柳絮點人衣。春來準擬開懷久，老去親知見面稀。
他日一杯難強進，重嗟筋力故山違。
229.013 【又雪】杜甫
南雪不到地，青崖沾未消。微微向日薄，脈脈去人遙。
冬熱鴛鴦病，峽深豺虎驕。愁邊有江水，焉得北之朝。
229.014 【奉漢中王手札】杜甫
國有乾坤大，王今叔父尊。剖符來蜀道，歸蓋取荊門。
峽險通舟過，水長注海奔。主人留上客，避暑得名園。
前後緘書報，分明饌玉恩。天雲浮絕壁，風竹在華軒。
已覺良宵永，何看駭浪翻。入期朱邸雪，朝傍紫微垣。
枚乘文章老，河間禮樂存。悲秋宋玉宅，失路武陵源。
淹薄俱崖口，東西異石根。夷音迷咫尺，鬼物傍黃昏。
犬馬誠爲戀，狐狸不足論。從容草奏罷，宿昔奉清樽。
229.015 【贈崔十三評事公輔】杜甫
飄飄西極馬，來自渥窪池。颯飁定山桂，低徊風雨枝。
我聞龍正直，道屈爾何爲。且有元戎命，悲歌識者誰。
官聯辭冗長，行路洗欹危。脫劍主人贈，去帆春色隨。
陰沉鐵鳳闕，教練羽林兒。天子朝侵早，雲臺仗數移。
分軍應供給，百姓日支離。黠吏因封己，公才或守雌。
燕王買駿骨，渭老得熊羆。活國名公在，拜壇羣寇疑。
冰壺動瑤碧，野水失蛟螭。入幕諸彥集，渴賢高選宜。
騫騰坐可致，九萬起於斯。復進出矛戟，昭然開鼎彝。
會看之子貴，嘆及老夫衰。豈但江曾決，還思霧一披。
暗塵生古鏡，拂匣照西施。舅氏多人物，無慚困翮垂。
229.016 【長江二首】杜甫
衆水會涪萬，瞿塘爭一門。朝宗人共挹，盜賊爾誰尊。
孤石隱如馬，高蘿垂飲猿。歸心異波浪，何事即飛翻。
浩浩終不息，乃知東極臨。衆流歸海意，萬國奉君心。
色借瀟湘闊，聲驅灩澦深。未辭添霧雨，接上遇衣襟。
229.017 【承聞故房相公靈櫬自閬州啓殯歸葬東都有作二首】杜甫
遠聞房太守，歸葬陸渾山。一德興王后，孤魂久客間。
孔明多故事，安石竟崇班。他日嘉陵涕，仍沾楚水還。
丹旐飛飛日，初傳發閬州。風塵終不解，江漢忽同流。
劍動新身匣，書歸故國樓。盡哀知有處，爲客恐長休。
229.018 【雲安九日，鄭十八攜酒陪諸公宴】杜甫
寒花開已盡，菊蕊獨盈枝。舊摘人頻異，輕香酒暫隨。
地偏初衣夾，山擁更登危。萬國皆戎馬，酣歌淚欲垂。
229.019 【答鄭十七郎一絕】杜甫
雨後過畦潤，花殘步屐遲。把文驚小陸，好客見當時。
229.020 【將曉二首】杜甫
石城除擊柝，鐵鎖欲開關。鼓角悲荒塞，星河落曙山。
巴人常小梗，蜀使動無還。垂老孤帆色，飄飄犯百蠻。
軍吏回官燭，舟人自楚歌。寒沙蒙薄霧，落月去清波。
壯惜身名晚，衰慚應接多。歸朝日簪笏，筋力定如何。
229.021 【懷錦水居止二首】杜甫
軍旅西征僻，風塵戰伐多。猶聞蜀父老，不忘舜謳歌。
天險終難立，柴門豈重過。朝朝巫峽水，遠逗錦江波。
萬里橋南宅，百花潭北莊。層軒皆面水，老樹飽經霜。
雪嶺界天白，錦城曛日黃。惜哉形勝地，回首一茫茫。
229.022 【子規】杜甫
峽裏雲安縣，江樓翼瓦齊。兩邊山木合，終日子規啼。
眇眇春風見，蕭蕭夜色悽。客愁那聽此，故作傍人低。
229.023 【立春】杜甫
春日春盤細生菜，忽憶兩京梅發時。盤出高門行白玉，
菜傳纖手送青絲。巫峽寒江那對眼，杜陵遠客不勝悲。
此身未知歸定處，呼兒覓紙一題詩。
229.024 【漫成一絕】杜甫
江月去人只數尺，風燈照夜欲三更。
沙頭宿鷺聯拳靜，船尾跳魚撥剌鳴。
229.025 【老病】杜甫
老病巫山裏，稽留楚客中。藥殘他日裹，花發去年叢。
夜足沾沙雨，春多逆水風。合分雙賜筆，猶作一飄蓬。
229.026 【南楚】杜甫
南楚青春異，暄寒早早分。無名江上草，隨意嶺頭雲。
正月蜂相見，非時鳥共聞。杖藜妨躍馬，不是故離羣。
229.027 【寄常徵君】杜甫
白水青山空復春，徵君晚節傍風塵。楚妃堂上色殊衆，
海鶴階前鳴向人。萬事糾紛猶絕粒，一官羈絆實藏身。
開州入夏知涼冷，不似雲安毒熱新。
229.028 【寄岑嘉州（州據蜀江外）】杜甫
不見故人十年餘，不道故人無素書。願逢顏色關塞遠，
豈意出守江城居。外江三峽且相接，斗酒新詩終日疏。
謝脁每篇堪諷誦，馮唐已老聽吹噓。泊船秋夜經春草，
伏枕青楓限玉除。眼前所寄選何物，贈子云安雙鯉魚。
229.029 【移居夔州郭】杜甫
伏枕雲安縣，遷居白帝城。春知催柳別，江與放船清。
農事聞人說，山光見鳥情。禹功饒斷石，且就土微平。
229.030 【船下夔州郭宿，雨溼不得上岸，別王十二判官】杜甫
依沙宿舸船，石瀨月娟娟。風起春燈亂，江鳴夜雨懸。
晨鐘雲外溼，勝地石堂煙。柔櫓輕鷗外，含悽覺汝賢。
229.031 【雨不絕】杜甫
鳴雨既過漸細微，映空搖颺如絲飛。階前短草泥不亂，
院裏長條風乍稀。舞石旋應將乳子，行雲莫自溼仙衣。
眼邊江舸何匆促，未待安流逆浪歸。
229.032 【崔評事弟許相迎不到應慮老夫見泥雨…必愆佳期走筆戲簡】杜甫
江閣要賓許馬迎，午時起坐自天明。浮雲不負青春色，
細雨何孤白帝城。身過花間沾溼好，醉於馬上往來輕。
虛疑皓首衝泥怯，實少銀鞍傍險行。
229.033 【宿江邊閣（即後西閣）】杜甫
暝色延山徑，高齋次水門。薄雲巖際宿，孤月浪中翻。
鸛鶴追飛靜，豺狼得食喧。不眠憂戰伐，無力正乾坤。
229.034 【夜宿西閣，曉呈元二十一曹長】杜甫
城暗更籌急，樓高雨雪微。稍通綃幕霽，遠帶玉繩稀。
門鵲晨光起，牆烏宿處飛。寒江流甚細，有意待人歸。
229.035 【西閣口號（呈元二十一）】杜甫
山木抱雲稠，寒江繞上頭。雪崖才變石，風幔不依樓。
社稷堪流涕，安危在運籌。看君話王室，感動幾銷憂。
229.036 【西閣雨望】杜甫
樓雨沾雲幔，山寒著水城。徑添沙面出，湍減石棱生。
菊蕊悽疏放，松林駐遠情。滂沱朱檻溼，萬慮傍檐楹。
229.037 【不離西閣二首】杜甫
江柳非時發，江花冷色頻。地偏應有瘴，臘近已含春。
失學從愚子，無家住老身。不知西閣意，肯別定留人。
西閣從人別，人今亦故亭。江雲飄素練，石壁斷空青。
滄海先迎日，銀河倒列星。平生耽勝事，籲駭始初經。
229.038 【西閣三度期大昌嚴明府同宿不到】杜甫
問子能來宿，今疑索故要。匣琴虛夜夜，手板自朝朝。
金吼霜鍾徹，花催臘炬銷。早鳧江檻底，雙影漫飄颻。
229.039 【西閣二首】杜甫
巫山小搖落，碧色見松林。百鳥各相命，孤雲無自心。
層軒俯江壁，要路亦高深。朱紱猶紗帽，新詩近玉琴。
功名不早立，衰病謝知音。哀世非王粲，終然學越吟。
懶心似江水，日夜向滄洲。不道含香賤，其如鑷白休。
經過調碧柳，蕭索倚朱樓。畢娶何時竟，消中得自由。
豪華看古往，服食寄冥搜。詩盡人間興，兼須入海求。
229.040 【閣夜】杜甫
歲暮陰陽催短景，天涯霜雪霽寒宵。五更鼓角聲悲壯，
三峽星河影動搖。野哭幾家聞戰伐，夷歌數處起漁樵。
臥龍躍馬終黃土，人事依依漫寂寥。
229.041 【西閣夜】杜甫
恍惚寒山暮，逶迤白霧昏。山虛風落石，樓靜月侵門。
擊柝可憐子，無衣何處村。時危關百慮，盜賊爾猶存。
229.042 【瀼西寒望】杜甫
水色含羣動，朝光切太虛。年侵頻悵望，興遠一蕭疏。
猿掛時相學，鷗行炯自如。瞿唐春欲至，定卜瀼西居。
229.043 【入宅三首（大曆二年春，甫自西閣遷赤甲）】杜甫
奔峭背赤甲，斷崖當白鹽。客居愧遷次，春酒漸多添。
花亞欲移竹，鳥窺新捲簾。衰年不敢恨，勝概欲相兼。
亂後居難定，春歸客未還。水生魚復浦，雲暖麝香山。
半頂梳頭白，過眉拄杖斑。相看多使者，一一問函關。
宋玉歸州宅，雲通白帝城。吾人淹老病，旅食豈才名。
峽口風常急，江流氣不平。只應與兒子，飄轉任浮生。
229.044 【赤甲】杜甫
卜居赤甲遷居新，兩見巫山楚水春。炙背可以獻天子，
美芹由來知野人。荊州鄭薛寄書近，蜀客郗岑非我鄰。
笑接郎中評事飲，病從深酌道吾真。
229.045 【卜居】杜甫
歸羨遼東鶴，吟同楚執珪。未成遊碧海，著處覓丹梯。
雲障寬江左，春耕破瀼西。桃紅客若至，定似昔人迷。
229.046 【暮春題瀼西新賃草屋五首】杜甫
久嗟三峽客，再與暮春期。百舌欲無語，繁花能幾時。
谷虛雲氣薄，波亂日華遲。戰伐何由定，哀傷不在茲。
此邦千樹橘，不見比封君。養拙干戈際，全生麋鹿羣。
畏人江北草，旅食瀼西雲。萬里巴渝曲，三年實飽聞。
彩雲陰復白，錦樹曉來青。身世雙蓬鬢，乾坤一草亭。
哀歌時自短，醉舞爲誰醒。細雨荷鋤立，江猿吟翠屏。
壯年學書劍，他日委泥沙。事主非無祿，浮生即有涯。
高齋依藥餌，絕域改春華。喪亂丹心破，王臣未一家。
欲陳濟世策，已老尚書郎。未息豺虎鬥，空慚鴛鷺行。
時危人事急，風逆羽毛傷。落日悲江漢，中宵淚滿牀。
229.047 【園】杜甫
仲夏流多水，清晨向小園。碧溪搖艇闊，朱果爛枝繁。
始爲江山靜，終防市井喧。畦蔬繞茅屋，自足媚盤餐。
229.048 【豎子至】杜甫
楂梨且綴碧，梅杏半傳黃。小子幽園至，輕籠熟柰香。
山風猶滿把，野露及新嘗。欲寄江湖客，提攜日月長。
229.049 【示獠奴阿段】杜甫
山木蒼蒼落日曛，竹竿褭褭細泉分。郡人入夜爭餘瀝，
豎子尋源獨不聞。病渴三更回白首，傳聲一注溼青雲。
曾驚陶侃胡奴異，怪爾常穿虎豹羣。
229.050 【秋野五首】杜甫
秋野日疏蕪，寒江動碧虛。系舟蠻井絡，卜宅楚村墟。
棗熟從人打，葵荒欲自鋤。盤餐老夫食，分減及溪魚。
易識浮生理，難教一物違。水深魚極樂，林茂鳥知歸。
吾老甘貧病，榮華有是非。秋風吹几杖，不厭此山薇。
禮樂攻吾短，山林引興長。掉頭紗帽仄，曝背竹書光。
風落收松子，天寒割蜜房。稀疏小紅翠，駐屐近微香。
遠岸秋沙白，連山晚照紅。潛鱗輸駭浪，歸翼會高風。
砧響家家發，樵聲個個同。飛霜任青女，賜被隔南宮。
身許麒麟畫，年衰鴛鷺羣。大江秋易盛，空峽夜多聞。
徑隱千重石，帆留一片雲。兒童解蠻語，不必作參軍。
229.051 【溪上】杜甫
峽內淹留客，溪邊四五家。古苔生迮地，秋竹隱疏花。
塞俗人無井，山田飯有沙。西江使船至，時復問京華。
229.052 【樹間】杜甫
岑寂雙甘樹，婆娑一院香。交柯低几杖，垂實礙衣裳。
滿歲如松碧，同時待菊黃。幾回沾葉露，乘月坐胡牀。
229.053 【課小豎鉏斫舍北果林，枝蔓荒穢，淨訖移牀三首】杜甫
病枕依茅棟，荒鉏淨果林。背堂資僻遠，在野興清深。
山雉防求敵，江猿應獨吟。泄雲高不去，隱几亦無心。
衆壑生寒早，長林卷霧齊。青蟲懸就日，朱果落封泥。
薄俗防人面，全身學馬蹄。吟詩坐回首，隨意葛巾低。
籬弱門何向，沙虛岸只摧。日斜魚更食，客散鳥還來。
寒水光難定，秋山響易哀。天涯稍曛黑，倚杖更裴回。
229.054 【寒雨朝行視園樹】杜甫
柴門雜樹向千株，丹橘黃甘此地無。江上今朝寒雨歇，
籬中秀色畫屏紆。桃蹊李徑年雖故，梔子紅椒豔復殊。
鎖石藤稍元自落，倚天松骨見來枯。林香出實垂將盡，
葉蒂辭枝不重蘇。愛日恩光蒙借貸，清霜殺氣得憂虞。
衰顏更覓藜牀坐，緩步仍須竹杖扶。散騎未知雲閣處，
啼猿僻在楚山隅。
229.055 【季秋江村】杜甫
喬木村墟古，疏籬野蔓懸。清琴將暇日，白首望霜天。
登俎黃甘重，支牀錦石圓。遠遊雖寂寞，難見此山川。
229.056 【小園】杜甫
由來巫峽水，本自楚人家。客病留因藥，春深買爲花。
秋庭風落果，瀼岸雨頹沙。問俗營寒事，將詩待物華。
229.057 【自瀼西荊扉且移居東屯茅屋四首】杜甫
白鹽危嶠北，赤甲古城東。平地一川穩，高山四面同。
煙霜悽野日，粳稻熟天風。人事傷蓬轉，吾將守桂叢。
東屯復瀼西，一種住青溪。來往皆茅屋，淹留爲稻畦。
市喧宜近利，林僻此無蹊。若訪衰翁語，須令剩客迷。
道北馮都使，高齋見一川。子能渠細石，吾亦沼清泉。
枕帶還相似，柴荊即有焉。斫畬應費日，解纜不知年。
牢落西江外，參差北戶間。久遊巴子國，臥病楚人山。
幽獨移佳境，清深隔遠關。寒空見鴛鷺，回首憶朝班。
229.058 【茅堂檢校收稻二首】杜甫
香稻三秋末，平田百頃間。喜無多屋宇，幸不礙雲山。
御夾侵寒氣，嘗新破旅顏。紅鮮終日有，玉粒未吾慳。
稻米炊能白，秋葵煮復新。誰雲滑易飽，老藉軟俱勻。
種幸房州熟，苗同伊闕春。無勞映渠碗，自有色如銀。
229.059 【東屯月夜】杜甫
抱疾漂萍老，防邊舊谷屯。春農親異俗，歲月在衡門。
青女霜楓重，黃牛峽水喧。泥留虎鬥跡，月掛客愁村。
喬木澄稀影，輕雲倚細根。數驚聞雀噪，暫睡想猿蹲。
日轉東方白，風來北斗昏。天寒不成寢，無夢寄歸魂。
229.060 【東屯北崦】杜甫
盜賊浮生困，誅求異俗貧。空村惟見鳥，落日未逢人。
步壑風吹面，看松露滴身。遠山回白首，戰地有黃塵。
229.061 【從驛次草堂復至東屯二首】杜甫
峽內歸田客，江邊借馬騎。非尋戴安道，似向習家池。
峽險風煙僻，天寒橘柚垂。築場看斂積，一學楚人爲。
短景難高臥，衰年強此身。山家蒸慄暖，野飯謝麋新。
世路知交薄，門庭畏客頻。牧童斯在眼，田父實爲鄰。
229.062 【暫往白帝復還東屯】杜甫
復作歸田去，猶殘獲稻功。築場憐穴蟻，拾穗許村童。
落杵光輝白，除芒子粒紅。加餐可扶老，倉庾慰飄蓬。
229.063 【刈稻了詠懷】杜甫
稻獲空雲水，川平對石門。寒風疏落木，旭日散雞豚。
野哭初聞戰，樵歌稍出村。無家問消息，作客信乾坤。
229.064 【上白帝城（公孫述僭位於此，自稱白帝）】杜甫
城峻隨天壁，樓高更女牆。江流思夏後，風至憶襄王。
老去聞悲角，人扶報夕陽。公孫初恃險，躍馬意何長。
229.065 【上白帝城二首】杜甫
江城含變態，一上一回新。天欲今朝雨，山歸萬古春。
英雄餘事業，衰邁久風塵。取醉他鄉客，相逢故國人。
兵戈猶擁蜀，賦斂強輸秦。不是煩形勝，深慚畏損神。
白帝空祠廟，孤雲自往來。江山城宛轉，棟宇客裴回。
勇略今何在，當年亦壯哉。後人將酒肉，虛殿日塵埃。
谷鳥鳴還過，林花落又開。多慚病無力，騎馬入青苔。
229.066 【武侯廟（廟在白帝西郊）】杜甫
遺廟丹青落，空山草木長。猶聞辭後主，不復臥南陽。
229.067 【八陣圖】杜甫
功蓋三分國，名高八陣圖。江流石不轉，遺恨失吞吳。
229.068 【謁先主廟（劉昭烈廟在奉節縣東六里）】杜甫
慘淡風雲會，乘時各有人。力侔分社稷，志屈偃經綸。
復漢留長策，中原仗老臣。雜耕心未已，歐血事酸辛。
霸氣西南歇，雄圖歷數屯。錦江元過楚，劍閣復通秦。
舊俗存祠廟，空山立鬼神。虛檐交鳥道，枯木半龍鱗。
竹送清溪月，苔移玉座春。閭閻兒女換，歌舞歲時新。
絕域歸舟遠，荒城繫馬頻。如何對搖落，況乃久風塵。
孰與關張並，功臨耿鄧親。應天才不小，得士契無鄰。
遲暮堪帷幄，飄零且釣緡。向來憂國淚，寂寞灑衣巾。
229.069 【白鹽山（白鹽崖高千餘丈，在州城東十七里）】杜甫
卓立羣峯外，蟠根積水邊。他皆任厚地，爾獨近高天。
白榜千家邑，清秋萬估船。詞人取佳句，刻畫竟誰傳。
229.070 【灩澦堆】杜甫
巨積水中央，江寒出水長。沈牛答雲雨，如馬戒舟航。
天意存傾覆，神功接混茫。干戈連解纜，行止憶垂堂。
229.071 【灩澦】杜甫
灩澦既沒孤根深，西來水多愁太陰。江天漠漠鳥雙去，
風雨時時龍一吟。舟人漁子歌回首，估客胡商淚滿襟。
寄語舟航惡年少，休翻鹽井橫黃金。
229.072 【白帝】杜甫
白帝城中雲出門，白帝城下雨翻盆。高江急峽雷霆鬥，
翠木蒼藤日月昏。戎馬不如歸馬逸，千家今有百家存。
哀哀寡婦誅求盡，慟哭秋原何處村。
229.073 【白帝城樓】杜甫
江度寒山閣，城高絕塞樓。翠屏宜晚對，白谷會深遊。
急急能鳴雁，輕輕不下鷗。彝陵春色起，漸擬放扁舟。
229.074 【曉望白帝城鹽山】杜甫
徐步移班杖，看山仰白頭。翠深開斷壁，紅遠結飛樓。
日出清江望，暄和散旅愁。春城見松雪，始擬進歸舟。
229.075 【白帝城最高樓】杜甫
城尖徑昃旌旆愁，獨立縹緲之飛樓。峽坼雲霾龍虎臥，
江清日抱黿鼉遊。扶桑西枝對斷石，弱水東影隨長流。
杖藜嘆世者誰子，泣血迸空回白頭。
229.076 【白帝樓】杜甫
漠漠虛無裏，連連睥睨侵。樓光去日遠，峽影入江深。
臘破思端綺，春歸待一金。去年梅柳意，還欲攪邊心。
229.077 【陪諸公上白帝城宴越公堂之作（越公楊素所建）】杜甫
此堂存古制，城上俯江郊。落構垂雲雨，荒階蔓草茅。
柱穿蜂溜蜜，棧缺燕添巢。坐接春杯氣，心傷豔蕊梢。
英靈如過隙，宴衎願投膠。莫問東流水，生涯未即拋。
229.078 【峽隘】杜甫
聞說江陵府，雲沙靜眇然。白魚如切玉，朱橘不論錢。
水有遠湖樹，人今何處船。青山各在眼，卻望峽中天。
229.079 【諸葛廟】杜甫
久遊巴子國，屢入武侯祠。竹日斜虛寢，溪風滿薄帷。
君臣當共濟，賢聖亦同時。翊戴歸先主，併吞更出師。
蟲蛇穿畫壁，巫覡醉蛛絲。欻憶吟梁父，躬耕也未遲。
229.080 【峽口二首】杜甫
峽口大江間，西南控百蠻。城欹連粉堞，岸斷更青山。
開闢多天險，防隅一水關。亂離聞鼓角，秋氣動衰顏。
時清關失險，世亂戟如林。去矣英雄事，荒哉割據心。
蘆花留客晚，楓樹坐猿深。疲苶煩親故，諸侯數賜金。
229.081 【天池】杜甫
天池馬不到，嵐壁鳥才通。百頃青雲杪，層波白石中。
鬱紆騰秀氣，蕭瑟浸寒空。直對巫山出，兼疑夏禹功。
魚龍開闢有，菱芡古今同。聞道奔雷黑，初看浴日紅。
飄零神女雨，斷續楚王風。欲問支機石，如臨獻寶宮。
九秋驚雁序，萬里狎漁翁。更是無人處，誅茅任薄躬。
229.082 【瞿塘兩崖】杜甫
三峽傳何處，雙崖壯此門。入天猶石色，穿水忽雲根。
猱玃鬚髯古，蛟龍窟宅尊。羲和冬馭近，愁畏日車翻。
229.083 【夔州歌十絕句】杜甫
中巴之東巴東山，江水開闢流其間。
白帝高爲三峽鎮，夔州險過百牢關。
白帝夔州各異城，蜀江楚峽混殊名。
英雄割據非天意，霸主併吞在物情。
羣雄競起問前朝，王者無外見今朝。
比訝漁陽結怨恨，元聽舜日舊簫韶。
赤甲白鹽俱刺天，閭閻繚繞接山巔。
楓林橘樹丹青合，複道重樓錦繡懸。
瀼東瀼西一萬家，江北江南春冬花。
背飛鶴子遺瓊蕊，相趁鳧雛入蔣牙。
東屯稻畦一百頃，北有澗水通青苗。
晴浴狎鷗分處處，雨隨神女下朝朝。
蜀麻吳鹽自古通，萬斛之舟行若風。
長年三老長歌裏，白晝攤錢高浪中。
憶昔咸陽都市合，山水之圖張賣時。
巫峽曾經寶屏見，楚宮猶對碧峯疑。
武侯祠堂不可忘，中有松柏參天長。
干戈滿地客愁破，雲日如火炎天涼。
閬風玄圃與蓬壺，中有高堂天下無。
借問夔州壓何處，峽門江腹擁城隅。
229.084 【上卿翁請修武侯廟，遺像缺落，時崔卿權夔州】杜甫
大賢爲政即多聞，刺史真符不必分。
尚有西郊諸葛廟，臥龍無首對江濆。
