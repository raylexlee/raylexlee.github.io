第265卷 顧況
265.01 【烏啼曲二首】顧況
玉房掣鎖聲翻葉，銀箭添泉繞霜堞。畢逋撥剌月銜城，
八九雛飛其母驚。此是天上老鴉鳴，人間老鴉無此聲。
搖風雜佩耿華燭，夜聽羽人彈此曲。東方曈曈赤日旭。
月出江林西，江林寂寂城鴉啼。昔人何處爲此曲，
今人何處聽不足。城寒月曉馳思深，江上青草爲誰綠。
265.02 【幽居弄】顧況
苔衣生，花露滴，月入西林蕩東壁。扣商佔角兩三聲，
洞戶谿窗一冥寂。獨去滄洲無四鄰，身嬰世網此何身。
關情命曲寄惆悵，久別山南山裏人。
265.03 【公子行】顧況
輕薄兒，面如玉，紫陌春風纏馬足。雙鐙懸金縷鶻飛，
長衫刺雪生犀束。綠槐夾道陰初成，珊瑚幾節敵流星。
紅肌拂拂酒光獰，當街背拉金吾行。朝遊鼕鼕鼓聲發，
暮遊鼕鼕鼓聲絕。入門不肯自升堂，美人扶踏金階月。
265.04 【古離別】顧況
西江上，風動麻姑嫁時浪。西山爲水水爲塵，
不是人間離別人。
265.05 【長安道】顧況
長安道，人無衣，馬無草，何不歸來山中老。
265.06 【龍宮操】顧況
龍宮月明光參差，精衛銜石東飛時。鮫人織綃採藕絲，
翻江倒海傾吳蜀。漢女江妃杳相續，龍王宮中水不足。
265.07 【梁廣畫花歌】顧況
王母欲過劉徹家，飛瓊夜入雲輧車。紫書分付與青鳥，
卻向人間求好花。上元夫人最小女，頭面端正能言語。
手把梁生畫花看，凝嚬掩笑心相許。心相許，
爲白阿孃從嫁與。
265.08 【送別日晚歌】顧況
日窅窅兮下山，望佳人兮不還。花落兮屋上，
草生兮階間。日日兮春風，芳菲兮欲歇。
老不可兮更少，君何爲兮輕別。
265.09 【行路難三首】顧況
君不見擔雪塞井空用力，炊砂作飯豈堪食。
一生肝膽向人盡，相識不如不相識。冬青樹上掛凌霄，
歲晏花凋樹不凋。凡物各自有根本，種禾終不生豆苗。
行路難，行路難，何處是平道。中心無事當富貴，
今日看君顏色好。
君不見少年頭上如雲發，少壯如雲老如雪。
豈知灌頂有醍醐，能使清涼頭不熱。呂梁之水掛飛流，
黿鼉蛟蜃不敢遊。少年恃險若平地，獨倚長劍凌清秋。
行路難，行路難。昔少年，今已老。前朝竹帛事皆空，
日暮牛羊占城草。
君不見古人燒水銀，變作北邙山上塵。藕絲掛在虛空中，
欲落不落愁殺人。睢水英雄多血刃，建章宮闕成煨燼。
淮王身死桂樹折，徐福一去音書絕。行路難，行路難，
生死皆由天。秦皇漢武遭不脫，汝獨何人學神仙。
265.010 【悲歌一】顧況
邊城路，今人犁田昔人墓。岸上沙，昔日江水今人家。
今人昔人共長嘆，四氣相催節回換。明月皎皎入華池，
白雲離離渡霄漢。
265.011 【悲歌二（一作《悲歌》，一作《短歌行》）】顧況
我欲昇天天隔霄，我欲渡水水無橋。我欲上山山路險，
我欲汲井井泉遙。越人翠被今何夕，獨立沙邊江草碧。
紫燕西飛欲寄書，白雲何處逢來客。
265.012 【悲歌三（以下三首，一本合爲一首，題作《遠思曲》）】顧況
新系青絲百尺繩，心在君家轆轤上。
我心皎潔君不知，轆轤一轉一惆悵。
265.013 【悲歌四】顧況
何處春風吹曉幕，江南淥水通朱閣。
美人二八面如花，泣向春風畏花落。
265.014 【悲歌五】顧況
臨春風，聽春鳥；別時多，見時少。愁人夜永不得眠，
瑤井玉繩相對曉。
265.015 【悲歌六（一作攀龍引）】顧況
軒轅黃帝初得仙，鼎湖一去三千年。周流三十六洞天，
洞中日月星辰聯。騎龍駕景遊八極，軒轅弓劍無人識。
東海青童寄消息。
265.016 【春草謠】顧況
春草不解行，隨人上東城。正月二月色綿綿，
千里萬里傷人情。
265.017 【苔蘚山歌】顧況
野人夜夢江南山，江南山深松桂閒。野人覺後長嘆息，
帖蘚粘苔作山色。閉門無事任盈虛，終日欹眠觀四如。
一如白雲飛出壁，二如飛雨巖前滴，三如騰虎欲咆哮，
四如懶龍遭霹靂。嶮峭嵌空潭洞寒，小兒兩手扶欄干。
265.018 【同裴觀察東湖望山歌】顧況
浴鮮積翠棲靈異，石洞花宮橫半空。夜光潭上明星啓，
風雨壇邊樹如洗。水淹徐孺宅恆乾，繩墜洪崖井無底。
主人載酒東湖陰，遙望西山三四岑。
265.019 【八月五日歌】顧況
四月八日明星出，摩耶夫人降前佛。八月五日佳氣新，
昭成太后生聖人。開元九年燕公說，奉詔聽置千秋節。
丹青廟裏貯姚宋，花萼樓中宴岐薛。清樂靈香幾處聞，
鸞歌鳳吹動祥雲。已於武庫見靈鳥，仍向晉山逢老君。
率土普天無不樂，河清海晏窮寥廓。梨園弟子傳法曲，
張果先生進仙藥。玉座淒涼遊帝京，悲翁回首望承明。
雲韶九奏杳然遠，唯有五陵松柏聲。
265.020 【露青竹杖歌】顧況
鮮于仲通正當年，章仇兼瓊在蜀川。約束蜀兒採馬鞭，
蜀兒採鞭不敢眠。橫截斜飛飛鳥邊，繩橋夜上層崖顛。
頭插白雲跨飛泉，採得馬鞭長且堅。浮漚丁子珠聯聯，
灰煮蠟楷光爛然。章仇兼瓊持上天，上天雨露何其偏。
飛龍閒廄馬數千，朝飲吳江夕秣燕。紅塵撲轡汗溼韉，
師子麒麟聊比肩。江面昆明洗刷牽，四蹄踏浪頭枿天。
蛟龍稽顙河伯虔，拓羯胡雛腳手鮮。陳閎韓幹丹青妍，
欲貌未貌眼欲穿。金鞍玉勒錦連乾，騎入桃花楊柳煙。
十二樓中奏管絃，樓中美人奪神仙。爭愛大家把此鞭，
祿山入關關破年。忽見揚州北邙前，只有人還千一錢。
亭亭筆直無皴節，磨捋形相一條鐵。市頭格是無人別，
江海賤臣不拘紲。垂窗掛影西窗缺，稚子覓衣挑仰穴。
家童拾薪幾拗折，玉潤猶沾玉壘雪。碧鮮似染萇弘血，
蜀帝城邊子規咽。相如橋上文君絕，往年策馬降至尊，
七盤九折橫劍門。穆王八駿超崑崙，安用冉冉孤生根。
聖人不貴難得貨，金玉珊瑚誰買恩。
265.021 【金璫玉珮歌】顧況
贈君金璫太霄之玉珮，金鎖禹步之流珠，五嶽真君之祕籙，
九天丈人之寶書。東井沐浴辰巳畢，先進洞房上奔日。
借問君欲何處來，黃姑織女機邊出。
265.022 【瑤草春】顧況
瑤草春，杳容與，江南豔歌京西舞。執心輕子都，
信節冠秋胡。議以腰支嫁，時論自有夫。蟬鬢蛾眉明井底，
燕裙趙袂縈轆轤。李生聞之淚如綆。不忍回頭看此井。
月中桂樹落一枝，池上鵁鶄唳孤影。露桃穠李自成谿，
流水終天不向西。翠帳綠窗寒寂寂，錦茵羅薦夜悽悽。
瑤草春，丹井遠，別後相思意深淺。
265.023 【蕭鄲草書歌】顧況
蕭子草書人不及，洞庭葉落秋風急。上林花開春露溼，
花枝濛濛向水垂，見君數行之灑落，石上之鬆鬆下鶴。
若把君書比仲將，不知誰在凌雲閣。
265.024 【範山人畫山水歌】顧況
山崢嶸，水泓澄。漫漫汗汗一筆耕，一草一木棲神明。
忽如空中有物，物中有聲。復如遠道望鄉客，
夢繞山川身不行。
265.025 【嵇山道芬上人畫山水歌】顧況
鏡中真僧白道芬，不服朱審李將軍。淥汗平鋪洞庭水，
筆頭點出蒼梧雲。且看八月十五夜，月下看山盡如畫。
265.026 【杜秀才畫立走水牛歌】顧況
崑崙兒，騎白象，時時鎖著師子項。奚奴跨馬不搭鞍，
立走水牛驚漢官。江村小兒好誇騁，腳踏牛頭上牛領。
淺草平田攃過時，大蟲著鈍幾落井。杜生知我戀滄洲，
畫作一障張牀頭。八十老婆拍手笑，妒他織女嫁牽牛。
265.027 【梁司馬畫馬歌】顧況
畫精神，畫筋骨，一團旋風瞥滅沒。仰秣如上賀蘭山，
低頭欲飲長城窟。此馬昂然獨此羣，阿爺是龍飛入雲。
黃沙枯磧無寸草，一日行過千里道。展處把筆欲描時，
司馬一騧賽傾倒。
265.028 【丘小府小鼓歌】顧況
地盤山雞猶可像，坎坎砰砰隨手長。
夜半高樓沈醉時，萬里踏橋亂山響。
265.029 【宜城放琴客歌（柳渾封宜城縣伯）】顧況
佳人玉立生此方，家住邯鄲不是倡。頭髻鬈鬌手爪長，
善撫琴瑟有文章。新妍籠裙雲母光，朱弦綠水喧洞房。
忽聞斗酒初決絕，日暮浮雲古離別。巴猿啾啾峽泉咽，
淚落羅衣顏色暍。不知誰家更張設，絲履牆偏釵股折。
南山闌干千丈雪，七十非人不暖熱。人情厭薄古共然，
相公心在持事堅。上善若水任方圓，憶昨好之今棄捐。
服藥不如獨自眠，從他更嫁一少年。
265.030 【李供奉彈箜篌歌】顧況
國府樂手彈箜篌，赤黃絛索金鎝頭。早晨有敕鴛鴦殿，
夜靜遂歌明月樓。起坐可憐能抱撮，大指調絃中指撥。
腕頭花落舞制裂，手下鳥驚飛撥剌。珊瑚席，
一聲一聲鳴錫錫；羅綺屏，一弦一弦如撼鈴。急彈好，
遲亦好；宜遠聽，宜近聽。左手低，右手舉，
易調移音天賜與。大弦似秋雁，聯聯度隴關；
小弦似春燕，喃喃向人語。手頭疾，腕頭軟，
來來去去如風捲。聲清泠泠鳴索索，垂珠碎玉空中落。
美女爭窺玳瑁簾，聖人捲上真珠箔。大弦長，小弦短，
小弦緊快大弦緩。初調鏘鏘似鴛鴦水上弄新聲，
入深似太清仙鶴遊祕館。李供奉，儀容質，
身才稍稍六尺一。在外不曾輒教人，內裏聲聲不遣出。
指剝蔥，腕削玉，饒鹽饒醬五味足。弄調人間不識名，
彈盡天下崛奇曲。胡曲漢曲聲皆好，彈著曲髓曲肝腦。
往往從空入戶來，瞥瞥隨風落春草。草頭只覺風吹入，
風來草即隨風立。草亦不知風到來，風亦不知聲緩急。
爇玉燭，點銀燈；光照手，實可憎。只照箜篌弦上手，
不照箜篌聲裏能。馳鳳闕，拜鸞殿，天子一日一回見。
王侯將相立馬迎，巧聲一日一回變。實可重，
不惜千金買一弄。銀器胡瓶馬上馱，瑞錦輕羅滿車送。
此州好手非一國，一國東西盡南北。除卻天上化下來，
若向人間實難得。
265.031 【劉禪奴彈琵琶歌（感相國韓公夢）】顧況
樂府只傳橫吹好，琵琶寫出關山道。羈雁出塞繞黃雲，
邊馬仰天嘶白草。明妃愁中漢使回，蔡琰愁處胡笳哀。
鬼神知妙欲收響，陰風切切四面來。李陵寄書別蘇武，
自有生人無此苦。當時若值霍驃姚，滅盡烏孫奪公主。
265.032 【李湖州孺人彈箏歌】顧況
武帝昇天留法曲，悽情掩抑弦柱促。上陽宮人怨青苔，
此夜想夫憐碧玉。思婦高樓刺壁窺，愁猿叫月鸚呼兒。
寸心十指有長短，妙入神處無人知。獨把梁州凡幾拍，
風沙對面胡秦隔。聽中忘卻前溪碧，醉後猶疑邊草白。
265.033 【鄭女彈箏歌】顧況
鄭女八歲能彈箏，春風吹落天上聲。一聲雍門淚承睫，
兩聲赤鯉露鬐鬣，三聲白猿臂拓頰。鄭女出參丈人時，
落花惹斷遊空絲。高樓不掩許聲出，羞殺百舌黃鶯兒。
265.034 【諒公洞庭孤橘歌】顧況
不種自生一株橘，誰教渠向階前出，不羨江陵千木奴。
下生白蟻子，上生青雀雛。飛花檐卜旃檀香，
結實如綴摩尼珠。洞庭橘樹籠煙碧，洞庭波月連沙白。
待取天公放恩赦，儂家定作湖中客。
265.035 【送行歌】顧況
送行人，歌一曲，何者爲泥何者玉。年華已向秋草裏，
春夢猶傳故山綠。
265.036 【險竿歌】顧況
宛陵女兒擘飛手，長竿橫空上下走。已能輕險若平地，
豈肯身爲一家婦。宛陵將士天下雄，一下定卻長稍弓。
翻身掛影恣騰蹋，反綰頭髻盤旋風。盤旋風，撇飛鳥；
驚猿繞，樹枝褭。頭上打鼓不聞時，手蹉腳跌蜘蛛絲。
忽雷掣斷流星尾，矐睒劃破蚩尤旗。若不隨仙作仙女，
即應嫁賊生賊兒。中丞方略通變化，外戶不扃從女嫁。
265.037 【洛陽行送洛陽韋七明府】顧況
始上龍門望洛川，洛陽桃李豔陽天。最好當年二三月，
上陽宮樹千花發。疏家父子錯掛冠，梁鴻夫妻虛適越。
265.038 【黃鵠樓歌送獨孤助】顧況
故人西去黃鵠樓，西江之水上天流，黃鵠杳杳江悠悠。
黃鵠徘徊故人別，離壺酒盡清絲絕。綠嶼沒餘煙，
白沙連曉月。
265.039 【廬山瀑布歌送李顧】顧況
飄白霓，掛丹梯。應從織女機邊落，不遣潯陽湖向西。
火雷劈山珠噴日，五老峯前九江溢。九江悠悠萬古情，
古人行盡今人行。老人也欲上山去，上個深山無姓名。
265.040 【朝上清歌】顧況
潔眼朝上清，綠景開紫霞。皇皇紫微君，左右皆靈娥。
曼聲流睇，和清歌些；至陽無諼，其樂多些；旌蓋颯沓，
簫鼓和些；金鳳玉麟，鬱駢羅些；反風名香，香氣遐些；
瓊田瑤草，壽無涯些；君著玉衣，升玉車些；欲降瓊宮，
玉女家些；其桃千年，始著花些。蕭寥天清而滅雲，
目瓊瓊兮情感。珮隨香兮夜聞，肅肅兮愔愔。
啓天和兮洞靈心，和爲丹兮云爲馬。
君乘之觴於瑤池之上兮，三光羅列而在下。
265.041 【剡紙歌】顧況
雲門路上山陰雪，中有玉人持玉節。宛委山裏禹餘糧，
石中黃子黃金屑。剡溪剡紙生剡藤，噴水搗後爲蕉葉。
欲寫金人金口經，寄與山陰山裏僧。手把山中紫羅筆，
思量點畫龍蛇出。政是垂頭蹋翼時，不免向君求此物。
