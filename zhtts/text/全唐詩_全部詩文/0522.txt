第514卷 朱慶餘
514.01 【泛溪】朱慶餘
曲渚回花舫，生衣臥向風。鳥飛溪色裏，人語棹聲中。
餘卉才分影，新蒲自作叢。前灣更幽絕，雖淺去猶通。
514.02 【宿陳處士書齋】朱慶餘
結茅當此地，下馬見高情。菰葉寒塘晚，杉陰白石明。
向爐新茗色，隔雪遠鐘聲。閒得相逢少，吟多寐不成。
514.03 【上宣州沈大夫】朱慶餘
科名繼世古來稀，高步何年下紫微。帝命幾曾移重鎮，
時清猶望領春闈。登朝舊友常思見，開幕賢人並望歸。
今日得遊風化地，卻回滄海有光輝。
514.04 【杭州送蕭寶校書】朱慶餘
馬識青山路，人隨白浪船。別君猶有淚，學道謾經年。
514.05 【送盛長史（盛隨軍）】朱慶餘
莫辭東路遠，此別豈閒行。職處中軍要，官兼上佐榮。
野亭楓葉暗，秋水藕花明。拜省期將近，孤舟促去程。
514.06 【宿道士觀】朱慶餘
堂閉仙人影，空壇月露初。閒聽道家子，盥漱讀靈書。
514.07 【湖州韓使君置宴（一作陪韓中丞宴不飲酒）】朱慶餘
老大成名仍足病，縱聽絲竹也無歡。
高情太守容閒坐，借與青山盡日看。
514.08 【題仙遊寺】朱慶餘
石抱龍堂蘚石幹，山遮白日寺門寒。
長松瀑布饒奇狀，曾有仙人駐鶴看。
514.09 【宮詞】朱慶餘
寂寂花時閉院門，美人相併立瓊軒。
含情慾說宮中事，鸚鵡前頭不敢言。
514.010 【公子行】朱慶餘
閒從結客冶遊時，忘卻紅樓薄暮期。
醉上黃金堤上去，馬鞭捎斷綠楊絲。
514.011 【送陳摽】朱慶餘
滿酌勸童僕，好隨郎馬蹄。春風慎行李，莫上白銅鞮。
514.012 【尋古觀】朱慶餘
仙觀曾過知不遠，花藏石室杳難尋。
泉邊白鹿聞人語，看過天壇漸入深。
514.013 【南嶺路】朱慶餘
越嶺向南風景異，人人傳說到京城。
經冬來往不踏雪，盡在刺桐花下行。
514.014 【陪江州李使君重陽宴百花亭】朱慶餘
閒攜九日酒，共到百花亭。醉裏求詩境，回看島嶼青。
514.015 【上張水部】朱慶餘
出入門闌久，兒童亦有情。不忘將姓字，常說向公卿。
每許連牀坐，仍容並馬行。恩深轉無語，懷抱甚分明。
514.016 【鳳翔西池與賈島納涼】朱慶餘
四面無炎氣，清池闊復深。蝶飛逢草住，魚戲見人沈。
拂石安茶器，移牀選樹陰。幾回同到此，盡日得閒吟。
514.017 【上汴州令狐相公】朱慶餘
罷相恩猶在，那容處靜司。政嚴初領節，名重更因詩。
公事巡營外，戎裝拜敕時。恭聞長與善，應念出身遲。
514.018 【送於中丞入蕃冊立】朱慶餘
上馬生邊思，戎裝別衆僚。雙旌銜命重，空磧去程遙。
迥沒沙中樹，孤飛雪外雕。蕃庭過冊禮，幾日卻回朝。
514.019 【送淮陰丁明府】朱慶餘
之官未入境，已有愛人心。遣吏回中路，停舟對遠林。
島聲淮浪靜，雨色稻苗深。暇日公門掩，唯應伴客吟。
514.020 【送韋校書佐靈州幕】朱慶餘
共知行處樂，猶惜此時分。職已爲書記，官曾校典墳。
寒城初落葉，高戍遠生雲。邊事何須問，深謀只在君。
514.021 【上江州李史君】朱慶餘
起家聲望重，自古更誰過。得在朝廷少，還因諫諍多。
經年愁瘴癘，幾處遇恩波。入境無餘事，唯聞父老歌。
514.022 【發鳳翔後塗中懷田少府】朱慶餘
識君春未半，意欲住經秋。見酒連詩句，逢花跋馬頭。
別來唯獨宿，夢裏尚同遊。所在求飧過，無因離得愁。
514.023 【雪夜與真上人宿韓協律宅】朱慶餘
斜雪微沾砌，空堂夜語清。逆風聽漏短，回燭向樓明。
盥漱隨禪伴，謳吟得野情。此歡那敢忘，世貴丈夫名。
514.024 【與賈島、顧非熊、無可上人宿萬年姚少府宅】朱慶餘
莫厭通宵坐，貧中會聚難。堂虛雪氣入，燈在漏聲殘。
役思因生病，當禪豈覺寒。開門各有事，非不惜餘歡。
514.025 【震爲蒼筤竹】朱慶餘
爲擢東方秀，修然異衆筠。青蒼才映粉，蒙密正含春。
嫩籜沾微雨，幽根絕細塵。乍憐分徑小，偏覺帶煙新。
結實皆留鳳，垂陰似庇人。顧唯竿在手，深水掛赬鱗。
514.026 【題青龍寺】朱慶餘
寺好因崗勢，登臨值夕陽。青山當佛閣，紅葉滿僧廊。
竹色連平地，蟲聲在上方。最憐東面靜，爲近楚城牆。
514.027 【送滕庶子致仕歸江南】朱慶餘
常懷獨往意，此日去朝簪。丹詔榮歸騎，清風滿故林。
諸侯新起敬，遺老重相尋。在處饒山水，堪行慰所心。
514.028 【夏日題武功姚主簿】朱慶餘
亭午無公事，垂簾樹色間。僧來茶竈動，吏去印牀閒。
傍竹行尋巷，當門立看山。吟詩老不倦，未省話官班。
514.029 【送張景宣下第東歸（歸揚州覲省）】朱慶餘
歸省值花時，閒吟落第詩。高情憐道在，公論覺才遺。
春雨連淮暗，私船過馬遲。離心可惆悵，爲有入城期。
514.030 【送顧非熊下第歸】朱慶餘
但取詩名遠，寧論下第頻。惜爲今日別，共受幾年貧。
聽雨宿吳寺，過江逢越人。知從本府薦，秋晚又辭親。
514.031 【送韋繇校書赴浙東幕】朱慶餘
丞相辟書新，秋關獨去人。官離芸閣早，名佔甲科頻。
水驛迎船火，山城候騎塵。湖邊寄家久，到日喜榮親。
514.032 【尋賈島所居】朱慶餘
求閒身未得，此日到京東。獨在鐘聲外，相逢樹色中。
誰言人漸老，所向意皆同。月上因留宿，移牀對藥叢。
514.033 【題毗陵上人院】朱慶餘
院深終日靜，落葉覆秋蟲。盥漱新齋後，修行未老中。
映松山色遠，隔水磬聲通。此處宜清夜，高吟永與同。
514.034 【送李侍御入蕃】朱慶餘
遠使隨雙節，新官屬外臺。戎裝非好武，書記本多才。
移帳依泉宿，迎人帶雪來。心知玉關道，稀見一花開。
514.035 【望蕭關】朱慶餘
漸見風沙暗，蕭關欲到時。兒童能探火，婦女解縫旗。
川絕銜魚鷺，林多帶箭麋。暫來戎馬地，不敢苦吟詩。
514.036 【送韓校書赴江西幕】朱慶餘
從軍五湖外，終是稱詩人。酒後愁將別，塗中過卻春。
山橋槲葉暗，水館燕巢新。驛舫迎應遠，京書寄自頻。
野情隨到處，公務日關身。久共趨名利，龍鍾獨滯秦。
514.037 【題寄王祕書】朱慶餘
唯求買藥價，此外更無機。扶病看紅葉，辭官著白衣。
斷籬通野徑，高樹蔭鄰扉。時馥留僧宿，餘人得見稀。
514.038 【山居】朱慶餘
歸來青壁下，又見滿籬霜。轉覺琴齋靜，閒從菊地荒。
山泉共鹿飲，林果讓僧嘗。時復收新藥，隨雲過石樑。
514.039 【重過惟貞上人院】朱慶餘
老去唯求靜，都忘外學名。掃牀秋葉滿，對客遠雲生。
香閤閒留宿，晴階暖共行。窗西暮山色，依舊入詩情。
514.040 【與石晝秀才過普照寺】朱慶餘
問人知寺路，松竹暗春山。潭黑龍應在，巢空鶴未還。
經年爲客倦，半日與僧閒。更共嘗新茗，聞鍾笑語間。
514.041 【題任處士幽居】朱慶餘
惜與幽人別，停舟對草堂。湖雲侵臥位，杉露滴茶牀。
山月吟時在，池花覺後香。生涯無一物，誰與讀書糧。
514.042 【送僧往太原謁李司空】朱慶餘
已共鄰房別，應無更住心。中時過野店，後夜宿寒林。
寺去人煙遠，城連塞雪深。禪餘得新句，堪對上公吟。
514.043 【將之上京別淮南書記李侍御】朱慶餘
心地偶相見，語多爲別難。詩成公府晚，路入翠微寒。
逢石自應坐，有花誰共看。身爲當去雁，雲盡到長安。
514.044 【韓協律相送精舍讀書四韻奉寄呈陸補闕】朱慶餘
白鶴西山別，更看上去船。遙知尋寺路，應念宿江煙。
到處無閒日，回期已隔年。何因陪夜坐，清論諫臣邊。
514.045 【過蘇州曉上人院】朱慶餘
夏滿律當清，無中景自生。移松不避遠，取石亦親行。
經案離時少，繩牀著處平。若將林下比，應只欠泉聲。
514.046 【送僧遊縉雲】朱慶餘
但望青山去，何山不是緣。寺幽堪講律，月冷稱當禪。
水落無風夜，猿吟欲雨天。尋師若有路，終作緩歸年。
514.047 【贈道者】朱慶餘
自識來清瘦，尋常語論真。藥成休伏火，符驗不傳人。
獨有年過鶴，曾無病到身。潛教問弟子，居處與誰鄰。
514.048 【杭州盧錄事山亭】朱慶餘
山色滿公署，到來詩景饒。解衣臨曲榭，隔竹見紅蕉。
清漏焚香夕，輕嵐視事朝。靜中看鎖印，高處見迎潮。
曳履庭蕪近，當身樹葉飄。傍城餘菊在，步入一仙瓢。
514.049 【送品上人入秦】朱慶餘
獨去何人見，林塘共寂寥。生緣聞磬早，覺路出塵遙。
江雪沾新草，秦園發故條。心知禪定處，石室對芭蕉。
514.050 【題薔薇花】朱慶餘
四面垂條密，浮陰入夏清。綠攢傷手刺，紅墮斷腸英。
粉著蜂須膩，光凝蝶翅明。雨中看亦好，況復值初晴。
514.051 【題胡氏溪亭】朱慶餘
亭與溪相近，無時不有風。澗松生便黑，野蘚看多紅。
雨足秋聲後，山沈夜色中。主人能守靜，略與客心同。
514.052 【看濤】朱慶餘
不知來遠近，但見白峨峨。風雨驅寒玉，魚龍迸上波。
聲長勢未盡，曉去夕還過。要路橫天塹，其如造化何。
514.053 【和劉補闕秋園寓興之什十首】朱慶餘
閒園清氣滿，新興日堪追。隔水蟬鳴後，當檐雁過時。
雨餘槐穟重，霜近藥苗衰。不以朝簪貴，多將野客期。
誰言高靜意，不異在衡茅。竹冷人離洞，天晴鶴出巢。
深籬藏白菌，荒蔓露青匏。幾見中宵月，清光墜樹梢。
逍遙人事外，杖屨入杉蘿。草色寒猶在，蟲聲晚漸多。
靜逢山鳥下，幽稱野僧過。幾許新開菊，閒從落葉和。
留情清景宴，朝罷有餘閒。蝶散紅蘭外，螢飛白露間。
牆高微見寺，林靜遠分山。吟足期相訪，殘陽自掩關。
深齋嘗獨處，詎肯厭秋聲。翠筱寒愈靜，孤花晚更明。
每因逢石坐，多見抱書行。入夜聽疏杵，遙知耿此情。
蒼翠經宵在，園廬景自深。風悽欲去燕，月思向來砧。
碧石當莎徑，寒煙冒竹林。杯瓢閒寄詠，清絕是知音。
門巷唯苔蘚，誰言不稱貧。臺閒人下晚，果熟鳥來頻。
石脈潛通井，松枝靜離塵。殘蔬得晴後，又見一番新。
捲簾天色靜，近瀨覺衣單。蕉葉猶停翠，桐陰已爽寒。
雲從高處望，琴愛靜時彈。正去重陽近，吟秋意未闌。
竹徑通鄰圃，清深稱獨遊。蟲絲交影細，藤子墜聲幽。
積潤苔紋厚，迎寒薺葉稠。閒來尋古畫，未廢執茶甌。
風物已蕭颯，晚煙生霽容。斜分紫陌樹，遠隔翠微鍾。
宿客論文靜，閒燈落燼重。無窮林下意，真得古人風。
514.054 【上翰林蔣防舍人】朱慶餘
清重可過知內製，從前禮絕外庭人。看花在處多隨駕，
召宴無時不及旬。馬自賜來騎覺穩，詩緣得後意長新。
應憐獨在文場久，十有餘年浪過春。
514.055 【上翰林李舍人】朱慶餘
記得早年曾拜識，便憐孤進賞文章。免令汩沒慚時輩，
與作聲名徹舉場。一自鳳池承密旨，今因世路接餘光。
雲泥雖隔思長在，縱使無成也不忘。
514.056 【題章正字道正新居（孝標）】朱慶餘
獨在御樓南畔住，生涯還似舊時貧。全無竹可侵行徑，
一半花猶屬別人。吟處不妨嫌鼓鬧，眼前唯稱與僧鄰。
近來漸覺青莎巷，車馬過從已有塵。
514.057 【送李餘及第歸蜀】朱慶餘
從得高科名轉盛，亦言歸去滿城知。發時誰不開筵送，
到處人爭與馬騎。劍路紅蕉明棧閣，巴村綠樹蔭神祠。
鄉中後輩遊門館，半是來求近日詩。
514.058 【送唐中丞開淘西湖夏日遊泛因書示郡人】朱慶餘
萍岸新淘見碧霄，中流相去忽成遙。空餘孤嶼來詩景，
無復橫槎礙柳條。紅旆路幽山翠溼，錦帆風起浪花飄。
共知浸潤同雷澤，何慮川源有旱苗。
514.059 【過舊宅（一作題王侯廢宅）】朱慶餘
古巷戟門誰舊宅，早曾聞說屬官家。更無新燕來巢屋，
唯有閒人去看花。空廄欲摧塵滿櫪，小池初涸草侵沙。
榮華事歇皆如此，立馬踟躕到日斜。
514.060 【鄂渚送白舍人赴杭州】朱慶餘
豈知鸚鵡洲邊路，得見鳳凰池上人。
從此不同諸客禮，故鄉西與郡城鄰。
514.061 【題崔駙馬林亭】朱慶餘
選居幽近御街東，易得詩人聚會同。白練鳥飛深竹裏，
朱弦琴在亂書中。亭開山色當高枕，樓靜簫聲落遠風。
何事宦塗猶寂寞，都緣清苦道難通。
514.062 【贈韓協律】朱慶餘
永日微吟在竹前，骨清唯愛漱寒泉。門閒多有投文客，
身病長無買藥錢。嶺寺聽猿頻獨宿，湖亭避宴動經年。
親知盡怪疏榮祿，的是將心暗學禪。
514.063 【自蕭關望臨洮】朱慶餘
玉關西路出臨洮，風捲邊沙入馬毛。寺寺院中無竹樹，
家家壁上有弓刀。惟憐戰士垂金甲，不尚遊人著白袍。
日暮獨吟秋色裏，平原一望戍樓高。
514.064 【送崔約下第歸淮南覲省】朱慶餘
遠憶拜親留不住，出門行計與誰同。程塗半是依船上，
請謁多愁值雨中。堰水靜連堤樹綠，村橋時映野花紅。
回期須及來春事，莫便江邊逐釣翁。
514.065 【羽林郎】朱慶餘
紫髯年少奉恩初，直閣將軍盡不如。酒後引兵圍百草，
風前駐旆領邊書。宅將公主同時賜，官與中郎共日除。
大笑魯儒年四十，腰間猶未識金魚。
514.066 【歸故園】朱慶餘
桑柘駢闐數畝間，門前五柳正堪攀。尊中美酒長鬚滿，
身外浮名總是閒。竹徑有時風爲掃，柴門無事日常關。
於焉已是忘機地，何用將金別買山。
514.067 【同友人看花】朱慶餘
尋花不問春深淺，縱是殘紅也入詩。
每個樹邊行一匝，誰家園裏最多時。
514.068 【種花】朱慶餘
憶昔兩京官道上，可憐桃李晝陰垂。
不知誰作巡花使，空記玄宗遣種時。
514.069 【早發廬江塗中遇雪寄李侍御】朱慶餘
蘆葦聲多雁滿陂，溼雲連野見山稀。
遙知將吏相逢處，半是春城賀雪歸。
514.070 【登望雲亭招友】朱慶餘
日日恐無雲可望，不辭逐靜望來頻。
共知亭下眠雲遠，解到上頭能幾人。
514.071 【劉補闕西亭晚宴】朱慶餘
蟲聲已盡菊花幹，共立松陰向晚寒。
對酒看山俱惜去，不知斜月下欄干。
514.072 【送長安羅少府】朱慶餘
科名再得年猶少，今日休官更覺賢。去國已辭趨府伴，
向家還入渡江船。雪晴新雁斜行出，潮落殘雲遠色鮮。
在處若逢山水住，到時應不及秋前。
514.073 【林下招胡長官（一作寄招胡明府）】朱慶餘
語低清貌似休糧，稱著朱衣入草堂。
銷暑近來無別物，桂陰當午滿繩牀。
514.074 【與真上人一二禪師題玢寺主院】朱慶餘
杖屨相隨任處便，不唯空寄上方眠。
歸時亦取湖邊路，晚映楓林共上船。
514.075 【尋僧】朱慶餘
吟背春城出草遲，天晴紫閣赴僧期。
山邊樹下行人少，一派新泉日午時。
514.076 【題王丘長史宅】朱慶餘
更無人吏在門前，不似居官似學仙。藥氣暗侵朝服上，
花陰晚到簿書邊。玉琴閒把看山坐，筒簟長鋪與客眠。
時見街中騎瘦馬，低頭只是爲詩篇。
514.077 【寄劉少府】朱慶餘
唯愛圖書兼古器，在官猶自未離貧。
更聞縣去青山近，稱與詩人作主人。
514.078 【哭胡遇】朱慶餘
尋僧昨日尚相隨，忽見緋幡意可知。題處舊詩休更讀，
買來新馬憶曾騎。不應隨分空營奠，終擬求人與立碑。
每向宣陽裏中過，遙聞哭臨淚先垂。
514.079 【自述】朱慶餘
詩人甘寂寞，居處遍蒼苔。後夜蟾光滿，鄰家樹影來。
豈知蓮帳好，自愛草堂開。願答相思意，援毫愧不才。
