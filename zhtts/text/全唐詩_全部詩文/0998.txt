第891卷 杜牧 等
891.01 【八六子】杜牧
洞房深，畫屏燈照，山色凝翠沈沈。聽夜雨，冷滴芭蕉，
驚斷紅窗好夢。龍煙細飄繡衾，辭恩久歸長信。
鳳帳蕭疏，椒殿閒扃。
輦路苔侵，繡簾垂，遲遲漏傳丹禁。蕣華偷悴，
翠鬟羞整。愁坐望處，金輿漸遠，何時彩仗重臨。
正消魂，梧桐又移翠陰。
891.02 【憶江南】崔懷寶
平生願，願作樂中箏。得近玉人纖手子，
砑羅裙上放嬌聲。便死也爲榮。
891.03 【閒中好】鄭符
閒中好，盡日松爲侶。此趣人不知，輕風度僧語。
891.04 【閒中好】段成式
閒中好，塵務不縈心。坐對當窗木，看移三面陰。
891.05 【閒中好】張希復
閒中好，幽磬度聲遲。捲上論題肇，畫中僧姓支。
891.06 【南歌子（歌或作柯，一名春宵曲）】溫庭筠
手裏金鸚鵡，胸前繡鳳凰。偷眼暗形相，不如從嫁與，
作鴛鴦。
似帶如絲柳，團酥握雪花。簾卷玉鉤斜，九衢塵欲暮，
逐香車。
倭墮低梳髻，連娟細掃眉。終日兩相思，爲君憔悴盡，
百花時。
臉上金霞細，眉間翠鈿深。欹枕覆鴛衾，隔簾鶯百轉，
感君心。
撲蕊添黃子，呵花滿翠鬟。鴛枕映屏山，月明三五夜，
對芳顏。
轉盼如波眼，娉婷似柳腰。花裏暗相招，憶君腸欲斷，
恨春宵。
懶拂鴛鴦枕，休縫翡翠裙。羅帳罷爐燻，近來心更切，
爲思君。
891.07 【荷葉杯】溫庭筠
一點露珠凝冷，波影，滿池塘。綠莖紅豔兩相亂，腸斷，
水風涼。
鏡水夜來秋月，如雪，採蓮時。小娘紅粉對寒浪，惆悵，
正思惟。
楚女欲歸南浦，朝雨，溼愁紅。小船搖漾入花裏，波起，
隔西風。
891.08 【憶江南】溫庭筠
千萬恨，恨極在天涯。山月不知心裏事，
水風空落眼前花。搖曳碧雲斜。
梳洗罷，獨倚望江樓。過盡千帆皆不是，
斜暉脈脈水悠悠。腸斷白蘋洲。
891.09 【蕃女怨】溫庭筠
萬枝香雪開已遍，細雨雙燕。鈿蟬箏，金雀扇，
畫梁相見。雁門消息不歸來，又飛回。
磧南沙上驚雁起，飛雪千里。玉連環，金鏃箭，
年年征戰。畫樓離恨錦屏空，杏花紅。
891.010 【遐方怨】溫庭筠
憑繡檻，解羅幃。未得君書，斷腸瀟湘春雁飛，
不知征馬幾時歸，海棠花謝也，雨霏霏。
花半拆，雨初晴。未卷珠簾，夢殘惆悵聞曉鶯，
宿妝眉淺粉山橫，約鬟鸞鏡裏，繡羅輕。
891.011 【訴衷情（一名一絲風）】溫庭筠
鶯語，花舞，春晝午，雨霏微。金帶枕，宮錦，鳳凰帷。
柳弱燕交飛，依依。遼陽音信稀，夢中歸。
891.012 【定西番】溫庭筠
漢使昔年離別，攀弱柳，折寒梅，上高臺。
千里玉關春雪，雁來人不來。羌笛一聲愁絕，月裴回。
海燕欲飛調羽，萱草綠，杏花紅，隔簾櫳。
雙鬢翠霞金縷，一枝春豔濃。樓上月明三五，瑣窗中。
細雨曉鶯春晚，人似玉，柳如眉，正相思。
羅幕翠簾初卷，鏡中花一枝。腸斷塞門消息，雁來稀。
891.013 【思帝鄉】溫庭筠
花花，滿枝紅似霞。羅袖畫簾腸斷，卓香車。
回面共人閒語，戰篦金鳳斜。惟有阮郎春盡，不歸家。
891.014 【酒泉子】溫庭筠
花映柳條，閒向綠萍池上。憑欄干，窺細浪，雨蕭蕭。
近來音信兩疏索，洞房空寂寞。掩銀屏，垂翠箔，度春宵。
日映紗窗，金鴨小屏山碧。故鄉春，煙靄隔，背蘭釭。
宿妝惆悵倚高閣，千里雲影薄。草初齊，花又落，燕雙飛。
楚女不歸，樓枕小河春水。月孤明，風又起，杏花稀。
玉釵斜篸雲鬟重，裙上金縷鳳。八行書，千里夢，雁南飛。
羅帶惹香，猶系別時紅豆。淚痕新，金縷舊，斷離腸。
一雙嬌燕語雕樑，還是去年時節。綠楊濃，芳草歇，
柳花狂。
891.015 【玉蝴蝶】溫庭筠
秋風悽切傷離，行客未歸時。塞外草先衰，江南雁到遲。
芙蓉凋嫩臉，楊柳墮新眉。搖落使人悲，斷腸誰得知。
891.016 【女冠子】溫庭筠
含嬌含笑，宿翠殘紅窈窕。鬢如蟬，寒玉簪秋水，
輕紗卷碧煙。
雪胸鸞鏡裏，琪樹鳳樓前。寄語青娥伴，早求仙。
霞帔雲發，鈿鏡仙容似雪。畫愁眉，遮語回輕扇，
含羞下繡幃。
玉樓相望久，花洞恨來遲。早晚乘鸞去，莫相遺。
891.017 【歸國遙（國一作自，遙一作謠）】溫庭筠
香玉，翠鳳寶釵垂簏簌。鈿筐交勝金粟，越羅春水綠。
畫堂照簾殘燭，夢餘更漏促。謝娘無限心曲，曉屏山斷續。
雙臉，小鳳戰篦金颭豔。舞衣無力風斂，藕絲秋色染。
錦帳繡幃斜掩，露珠清曉簟。粉心黃蕊花靨，黛眉山兩點。
891.019 【菩薩蠻】溫庭筠
小山重疊金明滅，鬢雲欲度香腮雪。懶起畫蛾眉，
弄妝梳洗遲。
照花前後鏡，花面交相映。新帖繡羅襦，雙雙金鷓鴣。
水精簾裏頗黎枕，暖香惹夢鴛鴦錦。江上柳如煙，
雁飛殘月天。
藕絲秋色淺，人勝參差剪。雙鬢隔香紅，玉釵頭上風。
蕊黃無限當山額，宿妝隱笑紗窗隔。相見牡丹時，
暫來還別離。
翠釵金作股，釵上蝶雙舞。心事竟誰知，月明花滿枝。
翠翹金縷雙鸂鶒，水文細起春池碧。池上海棠梨，
雨晴紅滿枝。
繡衫遮笑靨，菸草黏飛蝶。青瑣對芳菲，玉關音信稀。
杏花含露團香雪，綠楊陌上多離別。燈在月朧明，
覺來聞曉鶯。
玉鉤褰翠幕，妝淺舊眉薄。春夢正關情，鏡中蟬鬢輕。
玉樓明月長相憶，柳絲嫋娜春無力。門外草萋萋，
送君聞馬嘶。
畫羅金翡翠，香燭銷成淚。花落子規啼，綠窗殘夢迷。
鳳凰相對盤金縷，牡丹一夜經微雨。明鏡照新妝，
鬢輕雙臉長。
畫樓相望久，闌外垂絲柳。音信不歸來，社前雙燕回。
牡丹花謝鶯聲歇，綠楊滿院中庭月。相憶夢難成，
背窗燈半明。
翠鈿金壓臉，寂寞香閨掩。人遠淚闌干，燕飛春又殘。
滿宮明月梨花白，故人萬里關山隔。金雁一雙飛，
淚痕沾繡衣。
小園芳草綠，家住越溪曲。楊柳色依依，燕歸君不歸。
寶函鈿雀金鸂鶒，沈香閣上吳山碧。楊柳又如絲，
驛橋春雨時。
畫樓音信斷，芳草江南岸。鸞鏡與花枝，此情誰得知。
南園滿地堆輕絮，愁聞一霎清明雨。雨後卻斜陽，
杏花零落香。
無言勻睡臉，枕上屏山掩。時節慾黃昏，無憀獨倚門。
夜來皓月才當午，重簾悄悄無人語。深處麝煙長，
臥時留薄妝。
當年還自惜，往事那堪憶。花露月明殘，錦衾知曉寒。
雨晴夜合玲瓏日，萬枝香嫋紅絲拂。閒夢憶金堂，
滿庭萱草長。
繡簾垂簏簌，眉黛遠山綠。春水渡溪橋，憑闌魂欲消。
竹風輕動庭除冷，珠簾月上玲瓏影。山枕隱濃妝，
綠檀金鳳凰。
兩蛾愁黛淺，故國吳宮遠。春恨正關情，畫樓殘點聲。
玉纖彈處真珠落，流多暗溼鉛華薄。春露浥朝花，
秋波浸晚霞。
風流心上物，本爲風流出。看取薄情人，羅衣無此痕。
891.09 【清平樂】溫庭筠
上陽春晚，宮女愁蛾淺。新歲清平思同輦，爭奈長安路遠。
鳳帳鴛被徒燻，寂寞花鎖千門。競把黃金買賦，
爲妾將上明君。
洛陽愁絕，楊柳花飄雪。終日行人爭攀折，橋下水流嗚咽。
上馬爭勸離觴，南浦鶯聲斷腸。愁殺平原年少，
回首揮淚千行。
891.010 【更漏子】溫庭筠
柳絲長，春雨細，花外漏聲迢遞。驚塞雁，起城烏，
畫屏金鷓鴣。
香霧薄，透簾幕，惆悵謝家池閣。紅燭背，繡簾垂，
夢長君不知。
星斗稀，鐘鼓歇，簾外曉鶯殘月。蘭露重，柳風斜，
滿庭堆落花。
虛閣上，倚闌望，還似去年惆悵。春欲暮，思無窮，
舊歡如夢中。
金雀釵，紅粉面，花裏暫時相見。知我意，感君憐，
此情須問天。
香作穗，蠟成淚，還似兩人心意。山枕膩，錦衾寒，
覺來更漏殘。
相見稀，相憶久，眉淺淡煙如柳。垂翠幕，結同心，
待郎燻繡衾。
城上月，白如雪，蟬鬢美人愁絕。宮樹暗，鵲橋橫，
玉籤初報明。
背江樓，臨海月，城上角聲嗚咽。堤柳動，島煙昏，
兩行徵雁分。
京口路，歸帆渡，正是芳菲欲度。銀燭盡，玉繩低，
一聲村落雞。
玉爐香，紅蠟淚，偏照畫堂秋思。眉翠薄，鬢雲殘，
夜長衾枕寒。
梧桐樹，三更雨，不道離情正苦。一葉葉，一聲聲，
空階滴到明。
891.011 【河瀆神】溫庭筠
河上望叢祠，廟前春雨來時。楚山無限鳥飛遲，
蘭棹空傷別離。
何處杜鵑啼不歇，豔紅開盡如血。蟬鬢美人愁絕，
百花芳草佳節。
孤廟對寒潮，西陵風雨瀟瀟。謝娘惆悵倚蘭橈，
淚流玉箸千條。
暮天愁聽思歸樂，早梅香滿山郭。回首兩情蕭索，
離魂何處飄泊。
銅鼓賽神來，滿庭幡蓋裴回。水村江浦過風雷，
楚山如畫煙開。
離別櫓聲空蕭索，玉容惆悵妝薄。青麥燕飛落落，
捲簾愁對珠閣。
891.012 【河傳】溫庭筠
江畔，相喚。曉妝鮮，仙景個女採蓮。請君莫向那岸邊。
少年，好花新滿船。
紅袖搖曳逐風軟，垂玉腕。腸向柳絲斷。浦南歸，
浦北歸。莫知，晚來人已稀。
湖上，閒望。雨蕭蕭，煙浦花橋路遙。謝娘翠蛾愁不銷。
終朝，夢魂迷晚潮。
蕩子天涯歸棹遠，春已晚。鶯語空腸斷。若耶溪，
溪水西。柳堤，不聞郎馬嘶。
同伴，相喚。杏花稀，夢裏每愁依違。仙客一去燕已飛。
不歸，淚痕空滿衣。
天際雲鳥引情遠，春已晚。煙靄渡南苑。雪梅香，
柳帶長。小娘，轉令人意傷。
891.013 【木蘭花（即春曉曲）】溫庭筠
家臨長信往來道，乳燕雙雙拂菸草。油壁車輕金犢肥，
流蘇帳曉春雞早。
籠中嬌鳥暖猶睡，簾外落花閒不掃。衰桃一樹近前池，
似惜容顏鏡中老。
891.014 【竹枝（一名巴渝辭）】皇甫松
檳榔花發鷓鴣啼，雄飛煙瘴雌亦飛。
木棉花盡荔支垂，千花萬花待郎歸。
芙蓉並蒂一心連，花侵槅子眼應穿。
筵中蠟燭淚珠紅，合歡桃核兩人同。
斜江風起動橫波，劈開蓮子苦心多。
山頭桃花谷底杏，兩花窈窕遙相映。
891.015 【摘得新】皇甫松
酌一卮，須教玉笛吹。錦筵紅蠟燭，莫來遲。
繁紅一夜經風雨，是空枝。
摘得新，枝枝葉葉春。管絃兼美酒，最關人。
平生都得幾十度，展香茵。
891.016 【採蓮子】皇甫松
菡萏香連十頃陂（舉棹），小姑貪戲採蓮遲（年少）。
晚來弄水船頭溼（舉棹），更脫紅裙裹鴨兒（年少）。
船動湖光灩灩秋（舉棹），貪看年少信船流（年少）。
無端隔水拋蓮子（舉棹），遙被人知半日羞（年少）。
891.017 【拋球樂】皇甫松
紅撥一聲飄，輕裘墜越綃。帶翻金孔雀，香滿繡蜂腰。
少少拋分數，花枝正索饒。
金蹙花球小，真珠繡帶垂。幾回衝蠟燭，千度入香懷。
上客終須醉，觥盂且亂排。
891.018 【憶江南】皇甫松
蘭燼落，屏上暗紅蕉。閒夢江南梅熟日，
夜船吹笛雨瀟瀟。人語驛邊橋。
樓上寢，殘月下簾旌。夢見秣陵惆悵事，
桃花柳絮滿江城。雙髻坐吹笙。
891.019 【天仙子】皇甫松
晴野鷺鷥飛一隻，水葓花發秋江碧。劉郎此日別天仙，
登綺席，淚珠滴，十二晚峯青歷歷。
躑躅花開紅照水，鷓鴣飛繞青山觜。行人經歲始歸來，
千萬裏，錯相倚，懊惱天仙應有以。
891.020 【怨回紇】皇甫松
白首南朝女，愁聽異域歌。收兵頡利國，飲馬胡盧河。
毳布腥羶久，穹廬歲月多。雕窠城上宿，吹笛淚滂沱。
祖席駐徵棹，開帆候信潮。隔筵桃葉泣，吹管杏花飄。
船去鷗飛閣，人歸塵上橋。別離惆悵淚，江路溼紅蕉。
891.021 【酒泉子】司空圖
買得杏花，十載歸來方始坼。假山西畔藥闌東，滿枝紅。
旋開旋落旋成空，白髮多情人更惜。黃昏把酒祝東風，
且從容。
891.022 【生查子】韓偓
侍女動妝奩，故故驚人睡。那知本未眠，背面偷垂淚。
懶卸鳳凰釵，羞入鴛鴦被。時復見殘燈，和煙墜金穗。
891.023 【浣溪沙】韓偓
攏鬢新收玉步搖，背燈初解繡裙腰，枕寒衾冷異香焦。
深院不關春寂寂，落花和雨夜迢迢，恨情殘醉卻無聊。
宿醉離愁慢髻鬟，六銖衣薄惹輕寒，慵紅悶翠掩青鸞。
羅襪況兼金菡萏，雪肌仍是玉琅玕，骨香腰細更沉檀。
891.024 【浣溪沙】張曙2
枕障燻爐隔繡帷，二年終日苦相思，杏花明月始應知。
天上人間何處去，舊歡新夢覺來時，黃昏微雨畫簾垂。
891.025 【卜算子慢】鍾輻
桃花院落，煙重露寒，寂寞禁菸晴晝。風拂珠簾，
還記去年時候。惜春心，不喜閒窗繡。倚屏山，
和衣睡覺。醺醺暗消殘酒。
獨倚危闌久。把玉筍偷彈，黛蛾輕鬥。一點相思，
萬般自家甘受。抽金釵， 欲買丹青手。
寫別來，容顏寄與，使知人清瘦。
