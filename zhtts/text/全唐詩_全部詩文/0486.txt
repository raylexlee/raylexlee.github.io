第479卷 柳公權 等
479.01 【應制賀邊軍支春衣】柳公權
去歲雖無戰，今年未得歸。皇恩何以報，春日得春衣。
挾纊非真纊，分衣是假衣。從今貔武士，不憚戍金微。
479.02 【應制爲宮嬪詠】柳公權
不分前時忤主恩，已甘寂寞守長門。
今朝卻得君王顧，重入椒房拭淚痕。
479.03 【題朱審寺壁山水畫】柳公權
朱審偏能視夕嵐，洞邊深墨寫秋潭。
與君一顧西牆畫，從此看山不向南。
479.04 【閶門即事】柳公權
耕夫佔募逐樓船，春草青青萬頃田。
試上吳門看郡郭，清明幾處有新煙。
479.05 【貢院樓北新栽小松】吳武陵
拂檻愛貞容，移根自遠峯。已曾經草沒，終不任苔封。
葉少初陵雪，鱗生欲化龍。乘春濯雨露，得地近垣墉。
逐吹香微動，含煙色漸濃。時回日月照，爲謝小山松。
479.06 【題路左佛堂】吳武陵
雀兒來逐颺風高，下視鷹鸇意氣豪。
自謂能生千里翼，黃昏依舊委蓬蒿。
479.07 【盛山十二詩·隱月岫】韋處厚
初映鉤如線，終銜鏡似鉤。遠澄秋水色，高倚曉河流。
479.08 【盛山十二詩·流杯渠】韋處厚
激曲縈飛箭，浮溝泛滿卮。將來山太守，早向習家池。
479.09 【盛山十二詩·竹巖】韋處厚
不資冬日秀，爲作暑天寒。先植誠非鳳，來翔定是鸞。
479.010 【盛山十二詩·繡衣石榻（爲溫侍御置）】韋處厚
巉巉雪中嶠，磊磊標方峭。勿爲枕蒼山，還當礎清廟。
479.011 【盛山十二詩·宿雲亭】韋處厚
雨合飛危砌，天開卷曉窗。齊平聯郭柳，帶繞抱城江。
479.012 【盛山十二詩·梅谿】韋處厚
夾岸凝清素，交枝漾淺淪。味調方薦實，臘近又先春。
479.013 【盛山十二詩·桃塢】韋處厚
噴日舒紅景，通蹊茂綠陰。終期王母摘，不羨武陵深。
479.014 【盛山十二詩·胡盧沼】韋處厚
疏鑿徒爲巧，圓窪自可澄。倒花紛錯秀，鑑月靜涵冰。
479.015 【盛山十二詩·茶嶺】韋處厚
顧渚吳商絕，蒙山蜀信稀。千叢因此始，含露紫英肥。
479.016 【盛山十二詩·盤石磴】韋處厚
繚繞緣雲上，璘玢甃玉聯。高高曾幾折，極目瞰秋鳶。
479.017 【盛山十二詩·琵琶臺】韋處厚
褊地難層土，因厓遂削成。淺深嵐嶂色，盡向此中呈。
479.018 【盛山十二詩·上士瓶泉（爲柳律師置）】韋處厚
綆汲豈無井，顛崖貴非浚。願灑塵垢餘，一雨根莖潤。
479.019 【客思吟】楊敬之
禾黍正離離，南園剪白芝。細腰沈趙女，高髻唱蠻姬。
路愧前岡月，梳慚一頷絲。鄉人不可語，獨念畏人知。
479.020 【贈項斯】楊敬之
幾度見詩詩總好，及觀標格過於詩。
平生不解藏人善，到處逢人說項斯。
479.021 【句】楊敬之
霜樹鳥棲夜，空街雀報明。
碧山相倚暮，歸雁一行斜。（並見張爲《主客圖》）
479.022 【初日照鳳樓】李虞仲
旭日煙雲殿，朝陽燭帝居。斷霞生峻宇，通閣麗晴虛。
流彩連朱檻，騰輝照綺疏。曈曨晨景裏，明滅曉光初。
戶牖仙山近，軒楹鳳翼舒。還如王母過，遙度五雲車。
479.023 【郡齋三月下旬作（以下三首一作崔護詩）】張又新
春事日已歇，池塘曠幽尋。殘紅披獨墜，初綠間淺深。
偃仰倦芳褥，顧步愛新陰。謀春未及竟，夏初遽見侵。
479.024 【五月水邊柳】張又新
結根挺涯涘，垂影覆清淺。睡臉寒未開，懶腰晴更軟。
搖空條已重，拂水帶方展。似醉煙景凝，如愁月露泫。
絲長魚誤恐，枝弱禽驚踐。悵別幾多情，含春任攀搴。
479.025 【三月五日陪大夫泛長沙東湖（一作李羣玉詩）】張又新
上巳餘風景，芳辰集遠坰。彩舟浮泛蕩，繡轂下娉婷。
棲樹回蔥蒨，笙歌轉杳冥。湖光迷翡翠，草色醉蜻蜓。
鳥弄桐花日，魚翻穀雨萍。從今留勝會，誰看畫蘭亭。
479.026 【贈廣陵妓】張又新
雲雨分飛二十年，當時求夢不曾眠。
今來頭白重相見，還上襄王玳瑁筵。
479.027 【牡丹】張又新
牡丹一朵值千金，將謂從來色最深。
今日滿欄開似雪，一生辜負看花心。
479.028 【遊白鶴山】張又新
白鶴山邊秋復春，張文宅畔少風塵。
欲驅五馬尋真隱，誰是當初□竹人。
479.029 【行田詩（一作白石巖）】張又新
白石巖前湖水春，湖邊舊境有清塵。
欲追謝守行田意，今古同憂是長人。
479.030 【羅浮山】張又新
江北重巒積翠濃，綺霞遙映碧芙蓉。
不知末後滄溟上，減卻瀛洲第幾峯。
479.031 【青障山（一作慈湖山）】張又新
一派遠光澄碧月，萬株聳翠獵金飆。
陶仙謾學長生術，暑往寒來更寂寥。
479.032 【中界山】張又新
瑟瑟峯頭玉水流，晉時遺蹟更堪愁。
愁人到此勞長望，何處煙波是祖州。
479.033 【帆遊山】張又新
漲海嘗從此地流，千帆飛過碧山頭。
君看深谷爲陵後，翻覆人間未肯休。
479.034 【謝池】張又新
郡郭東南積穀山，謝公曾是此躋攀。
今來惟有靈池月，猶是嬋娟一水間。
479.035 【華蓋山】張又新
一岫坡陀凝綠草，千重虛翠透紅霞。
愁來始上消歸思，見盡江城數百家。
479.036 【吹臺山】張又新
吹臺山上彩煙凝，日落雲收疊翠屏。
應謂焦桐堪採斫，不知誰是柳吳興。
479.037 【青岙山】張又新
靈海泓澄匝翠峯，昔賢心賞已成空。
今朝亭館無遺制，積水滄浪一望中。
479.038 【孤嶼】張又新
碧水逶迤浮翠巘，綠蘿蒙密媚晴江。
不知誰與名孤嶼，其實中川是一雙。
479.039 【春草池】張又新
謝公夢草一差微，謫宦當時道不機。
且謂飛霞遊賞地，池塘煙柳亦依依。
479.040 【春色滿皇州】封敖
帝裏春光正，蔥蘢喜氣浮。錦鋪仙禁側，鏡寫曲江頭。
紅萼開蕭閣，黃絲拂御樓。千門歌吹動，九陌綺羅遊。
日近風先滿，仁深澤共流。應非憔悴質，辛苦在神州。
479.041 【題西隱寺】封敖
三年未到九華山，終日披圖一室間。秋寺喜因晴後賞，
靈峯看待足時還。猿從有性留僧坐，雲靄無心伴客閒。
勝事倘能銷歲月，已弢名利不相關。
479.042 【奉和白敏中聖道和平致茲休運歲終功就合詠盛明呈上】馬植
舜德堯仁化犬戎，許提河隴款皇風。指揮貙武皆神算，
恢拓乾坤是聖功。四帥有徵無汗馬，七關雖戍已弢弓。
天留此事還英主，不在他年在大中。
479.043 【夏日途中】李廓
樹夾炎風路，行人正午稀。初蟬數聲起，戲蝶一團飛。
日色欺清鏡，槐膏點白衣。無成歸故里，自覺少光輝。
479.044 【長安少年行】李廓
金紫少年郎，繞街鞍馬光。身從左中尉，官屬右春坊。
剗戴揚州帽，重薰異國香。垂鞭踏青草，來去杏園芳。
追逐輕薄伴，閒遊不著緋。長攏出獵馬，數換打球衣。
曉日尋花去，春風帶酒歸。青樓無晝夜，歌舞歇時稀。
日高春睡足，帖馬賞年華。倒插銀魚袋，行隨金犢車。
還攜新市酒，遠醉曲江花。幾度歸侵黑，金吾送到家。
好勝耽長夜，天明燭滿樓。留人看獨腳，賭馬換偏頭。
樂奏曾無歇，杯巡不暫休。時時遙冷笑，怪客有春愁。
遨遊攜豔妓，裝束似男兒。杯酒逢花住，笙歌簇馬吹。
鶯聲催曲急，春色送歸遲。不以聞街鼓，華筵待月移。
賞春惟逐勝，大宅可曾歸。不樂還逃席，多狂慣衩衣。
歌人踏日起，語燕捲簾飛。婦好唯相妒，倡樓不醉稀。
戟門連日閉，苦飲惜殘春。開鎖通新客，教姬屈醉人。
倩歌牽白馬，自舞踏紅茵。時輩皆相許，平生不負身。
新年高殿上，始見有光輝。玉雁排方帶，金鵝立仗衣。
酒深和碗賜，馬疾打珂飛。朝下人爭看，香街意氣歸。
遊市慵騎馬，隨姬入坐車。樓邊聽歌吹，簾外見鶯花。
樂眼從人鬧，歸心畏日斜。蒼頭來去報，飲伴到倡家。
小婦教鸚鵡，頭邊喚醉醒。犬嬌眠玉簟，鷹掣撼金鈴。
碧地攢花障，紅泥待客亭。雖然長按曲，不飲不曾聽。
479.045 【雞鳴曲】李廓
星稀月沒入五更，膠膠角角雞初鳴。徵人牽馬出門立，
辭妾欲向安西行。再鳴引頸檐頭下，樓中角聲催上馬。
才分曙色第二鳴，旌旆紅塵已出城。婦人上城亂招手，
夫婿不聞遙哭聲。長恨雞鳴別時苦，不遣雞棲近窗戶。
479.046 【鏡聽詞（古之鏡聽，猶今之瓢卦也）】李廓
匣中取鏡辭竈王，羅衣掩盡明月光。昔時長著照容色，
今夜潛將聽消息。門前地黑人來稀，無人錯道朝夕歸。
更深弱體冷如鐵，繡帶菱花懷裏熱。銅片銅片如有靈，
願照得見行人千里形。
479.047 【猛士行】李廓
戰鼓驚沙惡天色，猛士虯髯眼前黑。單于衣錦日行兵，
陣頭走馬生擒得。幽並少年不敢輕，虎狼窟裏空手行。
479.048 【送振武將軍】李廓
葉葉歸邊騎，風頭萬里幹。金裝腰帶重，鐵縫耳衣寒。
蘆酒燒蓬暖，霜鴻捻箭看。黃河古戍道，秋雪白漫漫。
479.049 【落第】李廓
榜前潛制淚，衆裏自嫌身。氣味如中酒，情懷似別人。
暖風張樂席，晴日看花塵。盡是添愁處，深居乞過春。
479.050 【贈商山東於嶺僧】李廓
商嶺東西路欲分，兩間茅屋一溪雲。
師言耳重知師意，人是人非不欲聞。
479.051 【上令狐舍人】李廓
名利生愁地，貧居歲月移。買書添架上，斷酒過花時。
宿客嫌吟苦，乖童恨睡遲。近來唯儉靜，持此答深知。
