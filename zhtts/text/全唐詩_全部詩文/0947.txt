第842卷 齐己
842.01 【寄仰山光味长者】齐己
大仰禅栖处，杉松到顶阴。下来虽有路，归去每无心。
鸟道峰形直，龙湫石影深。径行谁得见，半夜老猿吟。
842.02 【贻庐岳陈沆秀才】齐己
为儒老双鬓，勤苦竟何如。四海方磨剑，空山自读书。
石围泉眼碧，秋落洞门虚。莫虑搜贤僻，征君旧此居。
842.03 【边上】齐己
汉地从休马，胡家自牧羊。都来销帝道，浑不用兵防。
草上孤城白，沙翻大漠黄。秋风起边雁，一一向潇湘。
842.04 【蟋蟀】齐己
声异蟪蛄声，听须是正听。无风来竹院，有月在莎庭。
虽不妨调瑟，多堪伴诵经。谁人向秋夕，为尔欲忘形。
842.05 【寄西山郑谷神】齐己
西望郑先生，焚修在杳冥。几番松骨朽，未换鬓根青。
石阙凉调瑟，秋坛夜拜星。俗人应抚掌，闲处诵黄庭。
842.06 【读参同契】齐己
堪笑修仙侣，烧金觅大还。不知消息火，只在寂寥关。
鬓白炉中术，魂飞海上山。悲哉五千字，无用在人间。
842.07 【闻落叶】齐己
楚树雪晴后，萧萧落晚风。因思故国夜，临水几株空。
煮茗烧干脆，行苔踏烂红。来年未离此，还见碧丛丛。
842.08 【谢王先辈昆弟游湘中回各见示新诗】齐己
潇湘多胜异，宗社久裴回。兄弟同游去，幽奇尽采来。
只应求妙唱，何以示寒灰。上国携归后，唯呈不世才。
842.09 【寄酬高辇推官】齐己
道自闲机长，诗从静境生。不知春艳尽，但觉雅风清。
竹腻题幽碧，蕉干裂脆声。何当九霄客，重叠记无名。
842.010 【逢诗僧】齐己
禅玄无可并，诗妙有何评。五七字中苦，百千年后清。
难求方至理，不朽始为名。珍重重相见，忘机话此情。
842.011 【话道】齐己
大道多大笑，寂寥何以论。霜枫翻落叶，水鸟啄闲门。
服药还伤性，求珠亦损魂。无端凿混沌，一死不还源。
842.012 【谢欧阳侍郎寄示新集】齐己
宫锦三十段，金梭新织来。殷勤谢君子，迢递寄寒灰。
鸑鷟对鼓舞，神仙双裴回。谁当巧裁制，披去升瑶台。
842.013 【西墅新居】齐己
渐渐见苔青，疏疏遍地生。闲穿藤屐起，乱踏石阶行。
野鸟啼幽树，名僧笑此情。残阳竹阴里，老圃打门声。
842.014 【酬孙鲂】齐己
幽人还爱云，才子已从军。可信鸳鸿侣，更思麋鹿群。
新题虽有寄，旧论竟难闻。知己今如此，编联悉欲焚。
842.015 【扫地】齐己
日日扫复洒，不容纤物侵。敢望来客口，道似主人心。
蚁过光中少，苔依润处深。门前亦如此，一径入疏林。
842.016 【书匡山隐者壁】齐己
红霞青壁底，石室薜萝垂。应有迷仙者，曾逢采药时。
桃花饶两颊，松叶浅长髭。直是来城市，何人识得伊。
842.017 【送乾康禅师入山过夏】齐己
由来喧滑境，难驻寂寥踪。逼夏摇孤锡，离城入乱峰。
云门应近寺，石路或穿松。知在栖禅外，题诗寄北宗。
842.018 【野鸭】齐己
野鸭殊家鸭，离群忽远飞。长生缘甚瘦，近死为伤肥。
江海游空阔，池塘啄细微。红兰白蘋渚，春暖刷毛衣。
842.019 【伤秋】齐己
旦暮馀生在，肌肤十分无。眠寒半榻朽，立月一株枯。
梦已随双树，诗犹却万夫。名山未归得，可惜死江湖。
842.020 【怀东湖寺】齐己
铁柱东湖岸，寺高人亦闲。往年曾每日，来此看西山。
竹径青苔合，茶轩白鸟还。而今在天末，欲去已衰颜。
842.021 【寄岘山愿公三首】齐己
形影更谁亲，应怀漆道人。片言酬凿齿，半偈伏姚秦。
榛莽池经烧，蒿莱寺过春。心期重西去，一共吊遗尘。
相思恨相远，至理那时何。道笑忘言甚，诗嫌背俗多。
青苔闲阁闭，白日断人过。独上西楼望，荆门千万坡。
彼此无消息，所思江汉遥。转闻多患难，甚说远相招。
老至何悲叹，生知便寂寥。终期踏松影，携手虎溪桥。
842.022 【清夜作】齐己
不惜白日短，乍容清夜长。坐闻风露滴，吟觉骨毛凉。
兴寝无诸病，空闲有一床。天明振衣起，苔砌落花香。
842.023 【赠白处士】齐己
莘野居何定，浮生知是谁。衣衫同野叟，指趣似禅师。
白发应无也，丹砂久服之。仍闻创行计，春暖向峨嵋。
842.024 【崔秀才宿话】齐己
事转闻多事，心休话苦心。相留明月寺，共忆白云岑。
藓壁残虫韵，霜轩倒竹阴。开门又言别，谁竟慰尘襟。
842.025 【怀天台华顶僧】齐己
华顶危临海，丹霞里石桥。曾从国清寺，上看月明潮。
好鸟亲香火，狂泉喷泬寥。欲归师智者，头白路迢迢。
842.026 【送人赴官】齐己
年少作初官，还如行路难。兵荒经邑里，风俗久凋残。
照砚花光淡，漂书柳絮干。聊应充侍膳，薄俸继朝餐。
842.027 【水鹤】齐己
鸳鸯与鸂鶒，相狎岂惭君。比雪还胜雪，同群亦出群。
静巢孤岛月，寒梦九皋云。归路分明过，飞鸣即可闻。
842.028 【湘中感怀】齐己
渔翁那会我，傲兀苇边行。乱世难逸迹，乘流拟濯缨。
江花红细碎，沙鸟白分明。向夕题诗处，春风斑竹声。
842.029 【九日逢虚中虚受】齐己
楚后萍台下，相逢九日时。干戈人事地，荒废菊花篱。
我已多衰病，君犹尽黑髭。皇天安罪得，解语便吟诗。
842.030 【赠李明府】齐己
名家宰名邑，将谓屈锋铓。直是难苏俗，能消不下堂。
冰痕生砚水，柳影透琴床。何必称潇洒，独为诗酒狂。
842.031 【暮春久雨作】齐己
积雨向春阴，冥冥独院深。已无花落地，空有竹藏禽。
檐溜声何暴，邻僧影亦沈。谁知力耕者，桑麦最关心。
842.032 【渚宫莫问诗一十五首】齐己
莫问疏人事，王侯已任伊。不妨随野性，还似在山时。
静入无声乐，狂抛正律诗。自为仍自爱，清净里寻思。
莫问伊嵇懒，流年已付他。话通时事少，诗着野题多。
梦外春桃李，心中旧薜萝。浮生此不悟，剃发竟如何。
莫问休行脚，南方已遍寻。了应须自了，心不是他心。
赤水珠何觅，寒山偈莫吟。谁同论此理，杜口少知音。
莫问孱愚格，天应只与闲。合居长树下，那称众人间。
迹绝为真隐，机忘是大还。终当学支遁，买取个青山。
莫问无求意，浮云喻可知。满盈如不戒，倚伏更何疑。
乐矣贤颜子，穷乎圣仲尼。已过知命岁，休把运行推。
莫问闲行趣，春风野水涯。千门无谢女，两岸有杨花。
好鹤曾为客，真龙或作蛇。踌蹰自回首，日脚背楼斜。
莫问真消息，中心只自知。清风含笑咏，明月混希夷。
坏衲凉天拥，玄文静夜披。善哉温伯子，言望至公知。
莫问休持钵，从贫乞已疏。侯门叨月俸，斋食剩年储。
簪履三千外，形骸六十馀。旧峰呵练若，松径接匡庐。
莫问依刘迹，金台又度秋。威仪非上客，谭笑愧诸侯。
礼许无拘检，诗推异辈流。东林未归得，摇落楚江头。
莫问无机性，甘名百钝人。一床铺冷落，长日卧精神。
分已疏知旧，诗还得意新。多才碧云客，时或此相亲。
莫问关门意，从来寡往还。道应归淡泊，身合在空闲。
四面苔围绿，孤窗雨洒斑。梦寻何处去，秋色水边山。
莫问□□□，□□逐性情。人间高此道，禅外剩他名。
夏□松边坐，秋光水畔行。更无时忌讳，容易得题成。
莫问多山兴，晴楼独凭时。六年沧海寺，一别白莲池。
句早逢名匠，禅曾见祖师。冥搜与真性，清外认扬眉。
莫问衰残质，流光速可悲。寸心修未了，长命欲何为。
坐卧身多倦，经行骨渐疲。分明说此苦，珍重竺乾师。
莫问野腾腾，劳形已不能。殷勤无上士，珍重有名僧。
坐觉心心默，行思步步冰。终归石房里，一点夜深灯。
842.033 【荆州新秋病起杂题一十五首·病起见王化】齐己
病起见王化，融融古帝乡。晓烟凝气紫，晚色作云黄。
四野歌丰稔，千门唱乐康。老身仍未死，犹咏好风光。
842.034 【荆州新秋病起杂题一十五首·病起见图画】齐己
病起见图画，云门兴似饶。衲衣棕笠重，嵩岳华山遥。
命在斋犹赴，刀闲发尽凋。秋光渐轻健，欲去倚江桥。
842.035 【荆州新秋病起杂题一十五首·病起见苔钱】齐己
病起见苔钱，规模遍地圆。儿童扫不破，子母自相连。
润屋何曾有，缘墙谩可怜。虚教作铜臭，空使外人传。
842.036 【荆州新秋病起杂题一十五首·病起见庭竹】齐己
病起见庭竹，君应悲我情。何妨甚消瘦，却称苦修行。
每谢侵床影，时回傍枕声。秋来渐平复，吟绕骨毛轻。
842.037 【荆州新秋病起杂题一十五首·病起见生涯】齐己
病起见生涯，资缘觉甚奢。方袍嫌垢弊，律服变光华。
颇愧同诸俗，何尝异出家。三衣如两翼，珍重汝寒鸦。
842.038 【荆州新秋病起杂题一十五首·病起见秋扇】齐己
病起见秋扇，风前悟感伤。念予当咽绝，得尔致清凉。
沙鹭如摇影，汀莲似绽香。不同婕妤咏，托意怨君王。
842.039 【荆州新秋病起杂题一十五首·病起见衰叶】齐己
病起见衰叶，飘然似我身。偶乘风有韵，初落地无尘。
纵得红沾露，争如绿带春。因伤此怀抱，聊寄一篇新。
842.040 【荆州新秋病起杂题一十五首·病起见庭柏】齐己
病起见庭柏，青青我不任。力扶干瘦骨，勉对岁寒心。
韵谢疏篁合，根容片石侵。衰残想长寿，时倚就闲吟。
842.041 【荆州新秋病起杂题一十五首·病起见庭莲】齐己
病起见庭莲，风荷已飒然。开时闻馥郁，枕上正缠绵。
本在沧江阔，移来碧沼圆。却思香社里，叶叶漏声连。
842.042 【荆州新秋病起杂题一十五首·病起见庭菊】齐己
病起见庭菊，几劳栽种工。可能经卧疾，相倚自成丛。
翠萼低含露，金英尽亚风。那知予爱尔，不在酒杯中。
842.043 【荆州新秋病起杂题一十五首·病起见庭石】齐己
病起见庭石，岂知经夏眠。不能资药价，空自作苔钱。
翠忆蓝光底，青思瀑影边。岩僧应笑我，细碎种阶前。
842.044 【荆州新秋病起杂题一十五首·病起见庭莎】齐己
病起见庭莎，绿阶傍竹多。绕行犹未得，静听复如何。
蟋蟀幽中响，蟪蛄深处歌。不缘田地窄，剩种任婆娑。
842.045 【荆州新秋病起杂题一十五首·病起见苔色】齐己
病起见苔色，凝然阵未枯。浅深围柱础，诘曲绕廊庑。
碧翠文相间，青黄势自铺。为钱虚玷染，毕竟不如无。
842.046 【荆州新秋病起杂题一十五首·病起见秋月】齐己
病起见秋月，正当三五时。清光应鉴我，幽思更同谁。
惜坐身犹倦，牵吟气尚羸。明年七十六，约此健相期。
842.047 【荆州新秋病起杂题一十五首·病起见闲云】齐己
病起见闲云，空中聚又分。滞留堪笑我，舒卷不如君。
触石终无迹，从风或有闻。仙山足鸾凤，归去自同群。
842.048 【夜坐闻雪寄所知】齐己
初宵飞霰急，竹树洒干轻。不是知音者，难教爱此声。
渐凌孤烛白，偏激苦心清。堪笑同文友，忘眠坐到明。
842.049 【怀洞庭】齐己
忆过巴陵岁，无人问去留。中宵满湖月，独自在僧楼。
渔父真闲唱，灵均是谩愁。今来欲长往，谁借木兰舟。
842.050 【欲游龙山鹿苑有作】齐己
龙山门不远，鹿苑路非遥。合逐闲身去，何须待客招。
年华残两鬓，筋骨倦长宵。闻说峰前寺，新修白石桥。
842.051 【再逢昼公】齐己
竟陵西别后，遍地起刀兵。彼此无缘著，云山有处行。
久吟难敌句，终忍不求名。年鬓俱如雪，相看眼且明。
842.052 【送人游武陵湘中】齐己
为子歌行乐，西南入武陵。风烟无战士，宾榻有吟僧。
山绕军城叠，江临寺阁层。遍寻幽胜了，湘水泛清澄。
842.053 【酬九经者】齐己
九经三史学，穷妙又穷微。长白山初出，青云路欲飞。
江僧酬雪句，沙鹤识麻衣。家在黄河北，南来偶未归。
842.054 【寄赠集滩二公】齐己
闻有难名境，因君住更名。轩窗中夜色，风月绕滩声。
客好过无厌，禽幽画不成。终期一寻去，聊且寄吟情。
842.055 【夏日作】齐己
燕雀语相和，风池满芰荷。可惊成事晚，殊喜得闲多。
竹众凉欺水，苔繁绿胜莎。无惭孤圣代，赋咏有诗歌。
842.056 【行路难】齐己
下浸与高盘，不为行路难。是非真险恶，翻覆作峰峦。
漆愧同时黑，朱惭巧处丹。令人畏相识，欲画白云看。
842.057 【送玉泉道者回山寺】齐己
却忆西峰顶，经行绝爱憎。别来心念念，归去雪层层。
石坞寻春笋，苔龛续夜灯。应悲尘土里，追逐利名僧。
842.058 【谢王拾遗见访兼寄篇什】齐己
竹里安禅处，生涯一印灰。经年乞食过，昨日谏臣来。
愧把黄梅偈，曾酬白雪才。因令识鸟迹，重叠在苍苔。
842.059 【题张氏池亭】齐己
树石丛丛别，诗家趣向幽。有时闲客散，始觉细泉流。
蝶到琴棋畔，花过岛屿头。月明红藕上，应见白龟游。
842.060 【送人南游】齐己
且听吟赠远，君此去蒙州。瘴国频闻说，边鸿亦不游。
蛮花藏孔雀，野石乱犀牛。到彼谁相慰，知音有郡侯。
842.061 【题明公房】齐己
寺北闻湘浪，窗南见岳云。自然高日用，何要出人群。
瓦滴残松雨，香炉匝印文。近年精易道，疑者晓纷纷。
842.062 【寄顾处士】齐己
半年离别梦，来往即湖边。两幅关山雪，寻常在眼前。
项容藏古翠，张藻卷寒烟。蓝淀图花鸟，时人不惜钱。
842.063 【贻徐生】齐己
可能东海子，清苦在贫居。扫地无闲客，堆窗有古书。
少年犹若此，向老合何如。去岁频相访，今来见亦疏。
842.064 【谢虚中上人晚秋见寄】齐己
楚外同文在，荆门得信时。几重相别意，一首晚秋诗。
日暮山沈雨，莲残水满池。登楼试南望，为子动归思。
