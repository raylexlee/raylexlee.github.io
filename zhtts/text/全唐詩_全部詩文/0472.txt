第466卷 牛僧孺
466.01 【享太廟樂章】牛僧孺
湜湜頎頎，融昭德輝。不紐不舒，貫成九圍。
武烈文經，敷施當宜。纂堯付啓，億萬熙熙。
466.02 【樂天夢得有歲夜詩聊以奉和】牛僧孺
惜歲歲今盡，少年應不知。淒涼數流輩，歡喜見孫兒。
暗減一身力，潛添滿鬢絲。莫愁花笑老，花自幾多時。
466.03 【李蘇州遺太湖石奇狀絕倫因題二十韻奉呈夢得、樂天】牛僧孺
胚渾何時結，嵌空此日成。掀蹲龍虎鬥，挾怪鬼神驚。
帶雨新水靜，輕敲碎玉鳴。攙叉鋒刃簇，縷絡釣絲縈。
近水搖奇冷，依松助澹清。通身鱗甲隱，透穴洞天明。
醜凸隆胡準，深凹刻兕觥。雷風疑欲變，陰黑訝將行。
噤㾕微寒早，輪囷數片橫。地祇愁墊壓，鰲足困支撐。
珍重姑蘇守，相憐懶慢情。爲探湖裏物，不怕浪中鯨。
利涉餘千里，山河僅百程。池塘初展見，金玉自凡輕。
側眩魂猶悚，周觀意漸平。似逢三益友，如對十年兄。
旺興添魔力，消煩破宿酲。媲人當綺皓，視秩即公卿。
念此園林寶，還須別識精。詩仙有劉白，爲汝數逢迎。
466.03 【席上贈劉夢得】牛僧孺
粉署爲郎四十春，今來名輩更無人。休論世上升沉事，
且鬥樽前見在身。珠玉會應成咳唾，山川猶覺露精神。
莫嫌恃酒輕言語，曾把文章謁後塵。
466.04 【句】牛僧孺
但愁封寄去，魔物或驚禪。（《贈白樂天箏》）
惟羨東都白居士，年年香積問禪師。（《贈白》，下同）
不是道公狂不得，恨公逢我不教狂。
地瘦草叢短。
求人氣色沮，憑酒意乃伸。
466.05 【賦得月照冰池】葉季良
霽夕雲初斂，棲娥月未虧。圓光生碧海，素色滿瑤池。
天迥輪空見，波凝影詎窺。浮霜玉比彩，照像鏡同規。
皎潔寒偏淨，裴回夜轉宜。誰憐幽境在，長與賞心隨。
466.06 【賦得琢玉成器】葉季良
片玉寄幽石，紛綸當代名。荊人獻始遇，良匠琢初成。
冰映寒光動，虹開晚色明。雅容看更澈，餘響扣彌清。
自與瓊瑤比，方隨掌握榮。因知君有用，高價佇連城。
466.07 【省試吳宮教美人戰】葉季良
強吳矜霸略，講武在深宮。盡出嬌娥妓，先觀上將風。
揮戈羅袖卷，擐甲汗妝紅。掩笑分旗下，含羞入隊中。
鼓停行未正，刑舉令才崇。自可威鄰國，何勞逞戰功。
466.08 【題歷山司徒右長史祖宅】湛賁
隳官長史籍，高步歷山椒。麗句傳黃絹，香名播宋朝。
分能知止足，跡貴出塵囂。松竹心長固，池臺興自饒。
龍宮欣訪舊，鶯谷忝遷喬。從事叨承乏，銅章愧在腰。
466.09 【伏覽呂侍郎丘員外舊題十三代祖歷山草堂詩因書記事】湛賁
名遂貴知己，道勝方晦跡。高居葺蓮宮，遺文煥石壁。
桑田代已變，池草春猶碧。識曲遇周郎，知音荷宗伯。
調逸南平兆，風清建安跡。祖德今發揚，還同書史冊。
466.010 【別慧山書堂】湛賁
捲簾曉望雲平檻，下榻宵吟月半窗。
病守未能依結社，更施何術去爲邦。
466.011 【暮春自南臺丞再除給事中（仍是本廳几榻杖履宛然如舊）】薛存誠
再入青鎖闈，忝官誠自非。拂塵驚物在，開戶似僧歸。
積草漸無徑，殘花猶灑衣。禁垣偏日近，行坐是恩輝。
466.012 【御製段太尉碑（一作薛有誠詩）】薛存誠
葬儀從儉禮，刊石荷堯君。露跡垂繁字，天哀灑麗文。
詔深榮嗣子，海變記孤墳。寶思皆涵象，皇心永念勳。
雅詞黃絹妙，渥澤紫泥分。青史應同久，芳名萬古聞。
466.013 【御題國子監門】薛存誠
宸翰符玄造，榮題國子門。筆鋒回日月，字勢動乾坤。
檐下雲光絕，梁間鵲影翻。張英聖莫擬，索靖妙難言。
爲著盤龍跡，能彰舞鳳蹲。更隨垂露像，常以沐皇恩。
466.014 【御箭連中雙兔】薛存誠
宸遊經上苑，羽獵向閒田。狡兔初迷窟，纖驪詎著鞭。
三驅仍百步，一發遂雙連。影射含霜草，魂消向月弦。
驩聲動寒木，喜氣滿晴天。那似陳王意，空隨樂府篇。
466.015 【太學創置石經】薛存誠
聖唐復古制，德義功無替。奧旨悅詩書，遺文分篆隸。
銀鉤互交映，石壁靡塵翳。永與乾坤期，不逐日月逝。
儒林道益廣，學者心彌銳。從此理化成，恩光遍遐裔。
466.016 【觀南郊回仗】薛存誠
傳警千門寂，南郊彩仗回。但驚龍再見，誰識日雙開。
德澤施雲雨，恩光變燼灰。閱兵貔武振，聽樂鳳凰來。
候刻移宸輦，遵時集觀臺。多慚遠臣賤，不得禮容陪。
466.017 【聞擊壤】薛存誠
堯年聽野老，擊壤復何雲。自謂歡由己，寧知德在君。
氣平閒易暢，聲賀作難分。耕鑿方隨日，恩威比望雲。
簣桴均下調，和木等南薰。無落於吾事，誰將帝已聞。
466.018 【膏澤多豐年】薛存誠
帝德方多澤，莓莓井徑同。八方甘雨布，四遠報年豐。
廒庾千廂在，幽流萬壑通。候時勤稼穡，擊壤樂農功。
畎畝人無惰，田廬歲不空。何須憂伏臘，千載賀堯風。
466.019 【東都父老望幸】薛存誠
鑾輿秦地久，羽衛洛陽空。彼土雖憑固，茲川乃得中。
龍顏覲白日，鶴髮仰清風。望幸誠逾邈，懷來意不窮。
昔因封泰嶽，今佇躡維嵩。天地心無異，神祇理亦同。
翠華翔渭北，玉檢候關東。衆願其難阻，明君早勒功。
466.020 【嵩山望幸】薛存誠
峻極位何崇，方知造化功。降靈逢聖主，望幸表維嵩。
隱映連青壁，嵯峨向碧空。象車因葉瑞，龍駕願升中。
萬歲聲長在，千巖氣轉雄。東都歌盛事，西笑佇皇風。
466.021 【華清宮望幸】薛存誠
驪岫接新豐，岧嶢駕碧空。鑿山開祕殿，隱霧蔽仙宮。
絳闕猶棲鳳，雕樑尚帶虹。溫泉曾浴日，華館舊迎風。
肅穆瞻雲輦，深沉閉綺櫳。東郊望幸處，瑞氣靄濛濛。
466.022 【謁見日將至雙闕】薛存誠
曉色臨雙闕，微臣禮位陪。遠驚龍鳳睹，誰識冕旒開。
藹藹千年盛，顒顒萬國來。天文標日月，時令布雲雷。
迥出黃金殿，全分白玉臺。雕蟲竟何取，瞻戀不知回。
466.023 【南至日隔仗望含元殿爐香】裴次元
冕旒初負扆，卉服盡朝天。暘谷初移日，金爐漸起煙。
芬馨流遠近，散漫入貂蟬。霜仗凝逾白，朱欄映轉鮮。
始看浮闕在，稍見逐風遷。爲沐皇家慶，來瞻羽衛前。
466.024 【律中應鐘（一作裴元詩）】裴次元
律窮方數寸，室暗在三重。伶管灰先動，秦正節已逢。
商聲辭玉笛，羽調入金鐘。密葉翻霜彩，輕冰斂水容。
望鴻南去絕，迎氣北來濃。願託無凋性，寒林自比松。
466.025 【賦得亞父碎玉斗】裴次元
雄謀竟不決，寶玉將何愛。倏爾霜刃揮，颯然春冰碎。
飛光動旗幟，散響驚環珮。霜濃繡帳前，星流錦筵內。
圖王業已失，爲虜言空悔。獨有青史中，英風冠千載。
466.026 【句】裴次元
積高依郡城，迥拔凌霄漢。（題望京山，見《閩志》）
466.027 【幷州路（一作楊達詩，題雲塞下作）】李宣遠
秋日幷州路，黃榆落故關。孤城吹角罷，數騎射鵰還。
帳幕遙臨水，牛羊自下山。徵人正垂淚，烽火起雲間。
466.028 【近無西耗（一作李敬方詩）】李宣遠
遠戎兵壓境，遷客淚橫襟。烽堠驚秦塞，囚居困越吟。
自憐牛馬走，未識犬羊心。一月無消息，西看日又沉。
466.029 【曲江亭望慈恩寺杏園花發】李君何
春晴憑水軒，仙杏發南園。開蕊風初曉，浮香景欲暄。
光華臨御陌，色相對空門。野雪遙添淨，山煙近借繁。
地閒分鹿苑，景勝類桃源。況值新晴日，芳枝度彩鴛。
466.030 【除夜書情】周弘亮
何處風塵歲，雲陽古驛前。三冬不再稔，曉日又明年。
春入江南柳，寒歸塞北天。還傷知候客，花景對韋編。
466.031 【曲江亭望慈恩寺杏園花發】周弘亮
江亭閒望處，遠近見秦源。古寺遲春景，新花發杏園。
萼中輕蕊密，枝上素姿繁。拂雨雲初起，含風雪欲翻。
容輝明十地，香氣遍千門。願莫隨桃李，芳菲不爲言。
466.032 【故鄉除夜】周弘亮
三百六十日雲終，故鄉還與異鄉同。非唯律變情堪恨，
抑亦才疏命未通。何處夜歌銷臘酒，誰家高燭候春風。
詩成始欲吟將看，早是去年牽課中。
466.033 【曲江亭望慈恩寺杏園花發】陳翥
曲江晴望好，近接梵王家。十畝開金地，千林發杏花。
映雪猶誤雪，煦日欲成霞。紫陌傳香遠，紅泉落影斜。
園中春尚早，亭上路非賒。芳景堪遊處，其如惜物華。
466.034 【曲江亭望慈恩寺杏園花發】曹著
渚亭臨淨域，憑望一開軒。晚日分初地，東風發杏園。
異香飄九陌，麗色映千門。照灼瑤華散，葳蕤玉露繁。
未教遊妓折，乍聽早鶯喧。誰復爭桃李，含芳自不言。
466.035 【魚上冰】王公亮
春生寒氣減，稍動久潛魚。乍喜東風至，來看曲岸初。
出冰朱鬣見，望日錦鱗舒。漸覺流澌近，還欣掉尾餘。
噞喁情自樂，沿溯意寧疏。倘得隨鯤化，終能上太虛。
466.036 【賦得竹箭有筠】張仲方
東南生綠竹，獨美有筠箭。枝葉詎曾凋，風霜孰雲變。
偏宜林表秀，多向歲寒見。碧色乍蔥蘢，清光常蒨練。
皮開鳳彩出，節勁龍文現。愛此守堅貞，含歌屬時彥。
466.037 【贈毛仙翁】張仲方
毛仙翁，毛仙翁，容貌常如二八童。幾歲頭梳雲鬢綠，
無時面帶桃花紅。眼前人世閱滄海，肘後藥成辭月宮。
方口秀眉編貝齒，瞭然炅炅雙瞳子。芝椿稟氣本堅強，
龜鶴計年應不死。四海五山長獨遊，矜貧傲富欺王侯。
靈通指下磚甓化，瑞氣爐中金玉流。定是煙霞列仙侶，
暫來塵俗救危苦。紫霞妖女瓊華飛，祕法虔心傳付與。
陰功足，陰功成，羽駕何年歸上清。待我休官了婚嫁，
桃源洞裏覓仙兄。
466.038 【句】張仲方
入門池色靜，登閣雨聲來。（見《三山志》）
466.039 【和白樂天（時以太子賓客分司東都）】崔玄亮
病餘歸到洛陽頭，拭目開眉見白侯。鳳詔恐君今歲去，
龍門欠我舊時遊。幾人樽下同歌詠，數盞燈前共獻酬。
相對憶劉劉在遠，寒宵耿耿夢長洲。
466.040 【臨終詩】崔玄亮
暫榮暫悴石敲火，即空即色眼生花。
許時爲客今歸去，大曆元年是我家。
466.041 【句】崔玄亮
共相呼喚醉歸來。
466.042 【省試臨淵羨魚】徐牧
清泚濯纓處，今來喜一臨。慚無下釣處，空有羨魚心。
退省時頻改，謀身歲屢沉。鬣成川上媚，網就水寧深。
赬尾臨波里，朱須破浪潯。此時倘不漏，江上免行吟。
466.043 【淮南遊故居感舊，酬西川李尚書德裕】王播
昔年獻賦去江湄，今日行春到卻悲。三徑僅存新竹樹，
四鄰惟見舊孫兒。壁間潛認偷光處，川上寧忘結網時。
更見橋邊記名姓，始知題柱免人嗤。
466.044 【題木蘭院二首】王播
三十年前此院遊，木蘭花發院新修。
如今再到經行處，樹老無花僧白頭。
上堂已了各西東，慚愧闍黎飯後鐘。
三十年來塵撲面，如今始得碧紗籠。
466.045 【上巳接清明遊宴】獨孤良弼
上巳歡初罷，清明賞又追。閏年侵舊曆，令節並芳時。
細雨鶯飛重，春風酒醞遲。尋花迷白雪，看柳拆青絲。
淑氣如相待，天和意爲誰。吁嗟名未立，空詠宴遊詩。
466.046 【次潭州，酬唐侍御、姚員外遊道林嶽麓寺題示】沈傳師
承明年老輒自論，乞得湘守東南奔。爲聞楚國富山水，
青嶂邐迤僧家園。含香珥筆皆眷舊，謙抑自忘臺省尊。
不令執簡候亭館，直許攜手遊山樊。忽驚列岫曉來逼，
朔雪洗盡煙嵐昏。碧波回嶼三山轉，丹檻繚郭千艘屯。
華鑣躞蹀絢砂步，大旆彩錯輝松門。樛枝競騖龍蛇勢，
折幹不滅風霆痕。相重古殿倚巖腹，別引新徑縈雲根。
目傷平楚虞帝魂，情多思遠聊開樽。危弦細管逐歌飄，
畫鼓繡靴隨節翻。鏘金七言凌老杜，入木八法蟠高軒。
嗟餘潦倒久不利，忍復感激論元元。
466.047 【和李德裕觀玉蕊花見懷之作】沈傳師
曾對金鑾直，同依玉樹陰。雪英飛舞近，菸葉動搖深。
素萼年年密，衰容日日侵。勞君想華髮，近欲不勝簪。
466.048 【贈毛仙翁】沈傳師
安期何事出雲煙，爲把仙方與世傳。只向人間稱百歲，
誰知洞裏過千年。青牛到日迎方朔，丹竈開時共稚川。
更說桃源更深處，異花長佔四時天。
466.049 【寄大府兄侍史（見《雲煙過眼錄》）】沈傳師
積雪山陰馬過難，殘更深夜鐵衣寒。
將軍破了單于陣，更把兵書仔細看。
466.050 【蒙泉（見《方輿勝覽》》）】沈傳師
京路馬駸駸，塵勞日向深。蒙泉聊息駕，可以洗君心。
466.051 【春從何處來】白行簡
欲識春生處，先從木德來。入門潛報柳，度嶺暗驚梅。
透雪寒光散，消冰水鏡開。曉迎郊騎發，夜逐斗杓回。
淑氣空中變，新聲雨後催。偏宜資律呂，應是候陽臺。
466.052 【貢院樓北新栽小松】白行簡
華省春霜曙，樓陰植小松。移根依厚地，委質別危峯。
北戶知猶遠，東堂幸見容。心堅終待鶴，枝嫩未成龍。
夜影看仍薄，朝嵐色漸濃。山苗不可蔭，孤直俟秦封。
466.053 【金在熔】白行簡
巨橐方熔物，洪爐欲範金。紫光看漸發，赤氣望逾深。
焰熱晴雲變，煙浮晝景陰。堅剛由我性，鼓鑄任君心。
踊躍徒標異，沈潛自可欽。何當得成器，待叩向知音。
466.054 【歸馬華山】白行簡
牧野功成後，周王戰馬閒。驅馳休伏皁，飲齕任依山。
逐日朝仍去，隨風暮自還。冰生疑隴坂，葉落似榆關。
躞蹀仙峯下，騰驤渭水灣。幸逢時偃武，不復鼓鼙間。
466.055 【夫子鼓琴得其人】白行簡
宣父窮玄奧，師襄授素琴。稍殊流水引，全辨聖人心。
慕德聲逾感，懷人意自深。泠泠傳妙手，摵摵振空林。
促調清風至，操弦白日沈。曲終情不盡，千古仰知音。
466.056 【李都尉重陽日得蘇屬國書】白行簡
降虜意何如，窮荒九月初。三秋異鄉節，一紙故人書。
對酒情無極，開緘思有餘。感時空寂寞，懷舊幾躊躇。
雁盡平沙迥，煙銷大漠虛。登臺南望處，掩淚對雙魚。
466.057 【在巴南望郡南山呈樂天（時從樂天忠州）】白行簡
臨江一嶂白雲間，紅綠層層錦繡班。
不作巴南天外意，何殊昭應望驪山。
466.058 【春雲】裴澄
漠漠復溶溶，乘春任所從。映林初展葉，觸石未成峯。
旭日消寒翠，晴煙點淨容。霏微將似滅，深淺又如重。
薄彩臨溪散，輕陰帶雨濃。空餘負樵者，嶺上自相逢。
466.059 【賦得沽美玉】羅立言
誰憐被褐士，懷玉正求沽。成器終期達，逢時豈見誣。
寶同珠照乘，價重劍論都。浮彩朝虹滿，懸光夜月孤。
幾年淪瓦礫，今日出泥塗。採斫資良匠，無令瑕掩瑜。
466.060 【寒食遣懷】張燦
繁華泣清露，悄悄落衣巾。明日逢寒食，春風見故人。
病來羞滯楚，西去欲迷秦。憔悴此時久，青山歸四鄰。
