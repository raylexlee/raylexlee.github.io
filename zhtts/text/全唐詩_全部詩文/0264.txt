第263卷 嚴維
263.01 【酬耿拾遺題贈】嚴維
掩扉常自靜，驛吏忽傳呼。水巷驚馴鳥，藜牀起病軀。
顧身悲欲老，戒子力爲儒。明日公西去，煙霞復作徒。
263.02 【酬王侍御西陵渡見寄】嚴維
前年萬里別，昨日一封書。郢曲西陵渡，秦官使者車。
柳塘薰晝日，花水溢春渠。若不嫌雞黍，先令掃弊廬。
263.03 【酬劉員外見寄】嚴維
蘇耽佐郡時，近出白雲司。藥補清羸疾，窗吟絕妙詞。
柳塘春水慢，花塢夕陽遲。欲識懷君意，明朝訪楫師。
263.04 【同韓員外宿雲門寺】嚴維
小嶺路難近，仙郎此夕過。潭空觀月定，澗靜見雲多。
竹翠煙深鎖，松聲雨點和。萬緣俱不有，對境自垂蘿。
263.05 【酬諸公宿鏡水宅】嚴維
倖免低頭向府中，貴將藜藿與君同。陽雁叫霜來枕上，
寒山映月在湖中。詩書何德名夫子，草木推年長數公。
聞道漢家偏尚少，此身那此訪芝翁。
263.06 【送薛尚書入蜀】嚴維
卑情不敢論，拜首入轅門。列郡諸侯長，登朝八座尊。
凝笳臨水發，行旆向風翻。幾許遺黎泣，同懷父母恩。
263.07 【送李祕書往儋州】嚴維
魑魅曾爲伍，蓬萊近拜郎。臣心瞻北闕，家事在南荒。
莎草山城小，毛洲海驛長。玄成知必大，寧是泛滄浪。
263.08 【送人入金華（一作贈別東陽客）】嚴維
明月雙溪水，清風八詠樓。昔年爲客處，今日送君遊。
263.09 【送崔峒使往睦州兼寄薛司戶】嚴維
如今相府用英髦，獨往南州肯告勞，冰水近開漁浦出，
雪雲初卷定山高，木奴花映桐廬縣，青雀舟隨白露濤。
使者應須訪廉吏，府中惟有範功曹。
263.010 【送房元直赴北京】嚴維
猶道樓蘭十萬師，書生匹馬去何之。臨岐未斷歸家目，
望月空吟出塞詩。常欲激昂論上策，不應憔悴老明時。
遙知到日逢寒食，彩筆長裾會晉祠。
263.011 【荊溪館呈丘義興】嚴維
失路荊溪上，依人忽暝投。長橋今夜月，陽羨古時州。
野燒明山郭，寒更出縣樓。先生能館我，無事五湖遊。
263.012 【一公新泉（一作題靈一上人院新泉）】嚴維
山下新泉出，泠泠北去源。落池纔有響，噴石未成痕。
獨映孤松色，殊分衆鳥喧。唯當清夜月，觀此啓禪門。
263.013 【奉試水精環】嚴維
王室符長慶，環中得水精。任圓循不極，見素質仍貞。
信是天然瑞，非因樸斫成。無瑕勝玉美，至潔過冰清。
未肯齊珉價，寧同雜佩聲。能銜任黃雀，亦欲應時明。
263.014 【自雲陽歸晚泊陸澧宅】嚴維
天陰行易晚，前路故人居。孤棹所思久，寒林相見初。
閒燈忘夜永，清漏任更疏。明發還須去，離家幾歲除。
263.015 【九日陪崔郎中北山宴】嚴維
上客南臺至，重陽此會文。菊芳寒露洗，杯翠夕陽曛。
務簡人同醉，溪閒鳥自羣。府中官最小，唯有孟參軍。
263.016 【留別鄒紹劉長卿】嚴維
中年從一尉，自笑此身非。道在甘微祿，時難恥息機。
晨趨本郡府，晝掩故山扉。待見干戈畢，何妨更采薇。
263.017 【書情獻相公】嚴維
年來白髮欲星星，誤卻生涯是一經。魏闕望中何日見，
商歌奏罷復誰聽。孤根獨棄慚山木，弱質無成狀水萍。
今日更須詢哲匠，不應休去老巖扃。
263.018 【贈送朱放】嚴維
昔年居漢水，日醉習家池。道勝蹟常在，名高身不知。
欲依天目住，新自始寧移。生事曾無長，惟將白接䍦。
263.045 【剡中贈張卿侍御】嚴維
闢疆年正少，公子貴初還。早列月卿位，新參柱史班。
千夫馳驛道，駟馬入家山。深巷烏衣盛，高門畫戟閒。
逶迤天樂下，照耀剡溪間。自賤遊章句，空爲衰草顏。
263.046 【贈萬經】嚴維
萬公長慢世，昨日又隳官。縱酒真彭澤，論詩得建安。
家山伯禹穴，別墅小長幹。輒有時人至，窗前白眼看。
263.047 【書情上李蘇州】嚴維
東土苗人尚有殘，皇皇亞相出朝端。手持國憲羣僚畏，
口喻天慈百姓安。禮數自憐今日絕，風流空計往年歡。
誤著青袍將十載，忍令漁浦卻垂竿。
263.048 【餘姚祗役奉簡鮑參軍】嚴維
童年獻賦在皇州，方寸思量君與侯。萬事無成新白首，
兩春虛擲對滄流。歌詩盛賦文星動，簫管新亭晦日遊。
知己欲依何水部，鄉人今正賤東丘。
263.049 【奉和獨孤中丞遊雲門寺】嚴維
絕壑開花界，耶溪極上源。光輝三獨坐，登陟五雲門。
深木鳴騶馭，晴山曜武賁。亂泉觀坐臥，疏磬發朝昏。
蒼翠新秋色，莓苔積雨痕。上方看度鳥，後夜聽吟猿。
異跡焚香對，新詩酌茗論。歸來還撫俗，諸老莫攀轅。
263.050 【奉和皇甫大夫夏日遊花嚴寺（時大夫昆季同行）】嚴維
初第華嚴會，王家少長行。到宮龍節駐，禮塔雁行成。
蓮界千峯靜，梅天一雨清。禪庭未可戀，聖主寄蒼生。
263.051 【宿法華寺】嚴維
一夕雨沉沉，哀猿萬木陰。天龍來護法，長老密看心。
魚梵空山靜，紗燈古殿深。無生久已學，白髮浪相侵。
263.052 【題茅山李尊師所居（一作秦系詩）】嚴維
天師百歲少如童，不到山中更不逢。洗藥每臨新瀑水，
步虛時繞最高峯。籬根五月留殘雪，座右千年蔭古松。
此去人寰知近遠，回看路隔一重重。
263.053 【送薛居士和州讀書】嚴維
孤雲獨鶴共悠悠，萬卷經書一葉舟，楚地巢城民舍少，
煙村社樹鷺湖秋。蒿萊織妾晨炊黍，隅落耕童夕放牛。
年少不應辭苦節，諸生若遇亦封侯。
263.054 【送李端（一作盧綸詩）】嚴維
故關衰草遍，離別正堪悲。路出寒雲外，人歸暮雪時。
少孤爲客早，多難識君遲。掩泣空相向，風塵何所期。
263.055 【宿天竺寺】嚴維
方外主人名道林，怕將水月淨身心。
居然對我說無我，寂歷山深將夜深。
263.056 【丹陽送韋參軍】嚴維
丹陽郭裏送行舟，一別心知兩地秋。
日晚江南望江北，寒鴉飛盡水悠悠。
263.057 【入唐溪】嚴維
嘯終萬籟起，吹去當溪雲。環嶼或明昧，遠峯尚氛氳。
雨新翠葉發，夜早玄象分。金澗流不盡，入山深更聞。
263.058 【送桃巖成上人歸本寺】嚴維
長老歸緣起，桃花憶舊巖。清晨雲抱石，深夜月籠杉。
道具門人捧，齋糧谷鳥銜。餘生願依止，文字欲三緘。
263.059 【酬普選二上人期相會見寄】嚴維
本意宿東林，因聽子賤琴。遙知大小朗，已斷去來心。
夜靜溪聲近，庭寒月色深。寧知塵外意，定後便成吟。
263.060 【相里使君宅聽澄上人吹小管】嚴維
秦僧吹竹閉秋城，早在梨園稱主情。
今夕襄陽山太守，座中流淚聽商聲。
263.061 【贈別至弘上人】嚴維
最稱弘偃少，早歲草茅居。年老從僧律，生知解佛書。
衲衣求壞帛，野飯拾春蔬。章句無求斷，時中學有餘。
263.062 【奉和劉祭酒傷白馬（此馬敕賜寧王，轉贈祭酒）】嚴維
沛艾如龍馬，來從上苑中。棣華恩見賜，伯舅禮仍崇。
鏡點黃金眼，花開白雪騣。性柔君子德，足逸大王風。
色照鳴珂靜，聲連噴玉雄。食場恩未盡，過隙命旋終。
練影依雲沒，銀鞍向月空。仍聞樂府唱，猶念代勞功。
263.063 【哭靈一上人】嚴維
一公何不住，空有遠公名。共說岑山路，今時不可行。
舊房松更老，新塔草初生。經論傳緇侶，文章遍墨卿。
禪林枝幹折，法宇棟樑傾。誰復修僧史，應知傳已成。
263.064 【題鮑行軍小閣】嚴維
宇下無留事，經營意獨新。文房已得地，相閣是推輪。
席上招賢急，山陰對雪頻。虛明先旦暮，啓閉異冬春。
談笑兵家法，逢迎幕府賓。還將負暄處，時借在陰人。
263.065 【陪皇甫大夫謁禹廟】嚴維
竹使羞殷薦，松龕拜夏祠。爲魚歌德後，舞羽降神時。
文衛瞻如在，精靈信有期。夕陽陪醉止，塘上鳥鹹遲。
263.066 【同王徵君湘中有懷（一作張謂詩）】嚴維
八月洞庭秋，瀟湘水北流。還家萬里夢，爲客五更愁。
不用看書帙，偏宜上酒樓。故人京洛滿，何日復同遊。
263.067 【奉和皇甫大夫祈雨應時雨降】嚴維
致和知必感，歲旱未書災。伯禹明靈降，元戎禱請來。
九成陳夏樂，三獻奉殷罍。掣曳旗交電，鏗鏘鼓應雷。
行雲依蓋轉，飛雨逐車回。欲識皇天意，爲霖貺在哉。
263.068 【贈別劉長卿時赴河南嚴中丞幕府】嚴維
早見登郎署，同時跡下僚。幾年江路永，今去國門遙。
文變騷人體，官移漢帝朝。望山吟度日，接枕話通宵。
萬里趨公府，孤帆恨信潮。匡時知已老，聖代恥逃堯。
263.069 【晦日宴遊】嚴維
晦日湔裾俗，春樓致酒時。出山還已醉，謝客舊能詩。
溪柳薰晴淺，巖花待閏遲。爲邦久無事，比屋自熙熙。
263.070 【夏日納涼】嚴維
山陰過野客，鏡裏接仙郎。盥漱臨寒水，褰闈入夏堂。
杉松交日影，枕簟上湖光。袞袞承嘉話，清風納晚涼。
263.071 【僧房避暑】嚴維
支公好閒寂，庭宇愛林篁。幽曠無煩暑，恬和不可量。
蕙風清水殿，荷氣雜天香。明月談空坐，怡然道術忘。
263.072 【九日登高】嚴維
詩家九日憐芳菊，遲客高齋瞰浙江。漢浦浪花搖素壁，
西陵樹色入秋窗。木奴向熟懸金實，桑落新開瀉玉缸。
四子醉時爭講德，笑論黃霸屈爲邦。
263.073 【九月十日即事】嚴維
家貧惟種竹，時幸故人看。菊度重陽少，林經閏月寒。
宿酲猶落帽，華髮強扶冠。美景良難得，今朝更盡歡。
263.074 【送丘爲下第歸蘇州】嚴維
滄江一身客，獻賦空十年。明主豈能好，今人誰舉賢。
國門稅征駕，旅食謀歸旋。皦日媚春水，綠蘋香客船。
無媒既不達，餘亦思歸田。
263.075 【送少微上人東南遊】嚴維
舊遊多不見，師在翟公門。瘴海空山熱，雷州白日昏。
片心應爲法，萬里獨無言。人盡酬恩去，平生未感恩。
263.076 【贈送崔子向】嚴維
旅食來江上，求名赴洛陽。新詩蹤謝守，內學似支郎。
行怯秦爲客，心依越是鄉。何人作知己，送爾淚浪浪。
263.077 【答劉長卿七里瀨重送】嚴維
新安非欲枉帆過，海內如君有幾何。
醉裏別時秋水色，老人南望一狂歌。
263.078 【歲初喜皇甫侍御至】嚴維
湖上新正逢故人，情深應不笑家貧。
明朝別後門還掩，修竹千竿一老身。
263.079 【送舍弟】嚴維
疏懶吾成性，才華爾自強。早稱眉最白，何事綬仍黃。
時暑嗟於邁，家貧念聚糧。只應宵夢裏，詩興屬池塘。
263.080 【示外生】嚴維
牽役非吾好，寬情爾在傍。經過悲井邑，起坐倦舟航。
相宅生應貴，逢時學可強。無輕吾未用，世事有行藏。
263.081 【詠孩子】嚴維
嘉客會初筵，宜時魄再圓。衆皆含笑戲，誰不點頤憐。
繡被花堪摘，羅繃色慾妍。將雛有舊曲，還入武城弦。
263.082 【酬謝侍御喜王宇及第見賀不遇之作】嚴維
寂寞柴門掩，經過柱史榮。老夫寧有力，半子自成名。
柳映三橋發，花連上道明。緘書到別墅，郢曲果先成。
263.083 【秋日與諸公文會天□寺】嚴維
相訪從吾道，因緣會爾時。龍盤餘帝宅，花界古人祠。
明月虛空色，青林大小枝。還將經濟學，來問道安師。
263.084 【答劉長卿蛇浦橋月下重送】嚴維
月色今宵最明，庭閒夜久天清。寂寞多年老宦，
殷勤遠別深情。溪臨修竹煙色，風落高梧雨聲。
耿耿相看不寐，遙聞曉柝山城。
263.085 【發桐戶寄劉員外】嚴維
處處雲山無盡時，桐廬南望轉參差。
舟人莫道新安近，欲上潺湲行自遲。
263.086 【秋夜船行】嚴維
扁舟時屬暝，月上有餘輝。海燕秋還去，漁人夜不歸。
中流何寂寂，孤棹也依依。一點前村火，誰家未掩扉。
263.087 【遊灞陵山】嚴維
入山未盡意，勝蹟聊獨尋。方士去在昔，藥堂留至今。
四隅白雲閒，一路清溪深。芳秀愜春目，高閒宜遠心。
潭分化丹水，路繞昇仙林。此道人不悟，坐鳴松下琴。
263.088 【重送新安劉員外】嚴維
秋江渺渺水空波，越客孤舟欲榜歌。
手摺衰楊悲老大，故人零落已無多。
263.089 【憶長安·五月（共十二詠，丘丹等同賦，各見本集）】嚴維
憶長安，五月時，君王避暑華池。進膳甘瓜朱李，
續命芳蘭彩絲。競處高明臺榭，槐陰柳色通逵。
263.090 【狀江南·季春（共十二詠，丘丹等同賦，各見本集）】嚴維
江南季春天，蓴葉細如弦。池邊草作徑，湖上葉如船。
263.091 【句】嚴維
五色驚綵鳳，千里象驄威。（《張侍御孩子》）。
三伏軒車動，堯心急諫官。名通內籍貴，
立近御牀寒。（《送皇甫拾遺歸朝》）。
波從少海息，雲自大風開。（代宗輓歌，並《詩式》）
