第263卷 严维
263.01 【酬耿拾遗题赠】严维
掩扉常自静，驿吏忽传呼。水巷惊驯鸟，藜床起病躯。
顾身悲欲老，戒子力为儒。明日公西去，烟霞复作徒。
263.02 【酬王侍御西陵渡见寄】严维
前年万里别，昨日一封书。郢曲西陵渡，秦官使者车。
柳塘薰昼日，花水溢春渠。若不嫌鸡黍，先令扫弊庐。
263.03 【酬刘员外见寄】严维
苏耽佐郡时，近出白云司。药补清羸疾，窗吟绝妙词。
柳塘春水慢，花坞夕阳迟。欲识怀君意，明朝访楫师。
263.04 【同韩员外宿云门寺】严维
小岭路难近，仙郎此夕过。潭空观月定，涧静见云多。
竹翠烟深锁，松声雨点和。万缘俱不有，对境自垂萝。
263.05 【酬诸公宿镜水宅】严维
幸免低头向府中，贵将藜藿与君同。阳雁叫霜来枕上，
寒山映月在湖中。诗书何德名夫子，草木推年长数公。
闻道汉家偏尚少，此身那此访芝翁。
263.06 【送薛尚书入蜀】严维
卑情不敢论，拜首入辕门。列郡诸侯长，登朝八座尊。
凝笳临水发，行旆向风翻。几许遗黎泣，同怀父母恩。
263.07 【送李秘书往儋州】严维
魑魅曾为伍，蓬莱近拜郎。臣心瞻北阙，家事在南荒。
莎草山城小，毛洲海驿长。玄成知必大，宁是泛沧浪。
263.08 【送人入金华（一作赠别东阳客）】严维
明月双溪水，清风八咏楼。昔年为客处，今日送君游。
263.09 【送崔峒使往睦州兼寄薛司户】严维
如今相府用英髦，独往南州肯告劳，冰水近开渔浦出，
雪云初卷定山高，木奴花映桐庐县，青雀舟随白露涛。
使者应须访廉吏，府中惟有范功曹。
263.010 【送房元直赴北京】严维
犹道楼兰十万师，书生匹马去何之。临岐未断归家目，
望月空吟出塞诗。常欲激昂论上策，不应憔悴老明时。
遥知到日逢寒食，彩笔长裾会晋祠。
263.011 【荆溪馆呈丘义兴】严维
失路荆溪上，依人忽暝投。长桥今夜月，阳羡古时州。
野烧明山郭，寒更出县楼。先生能馆我，无事五湖游。
263.012 【一公新泉（一作题灵一上人院新泉）】严维
山下新泉出，泠泠北去源。落池才有响，喷石未成痕。
独映孤松色，殊分众鸟喧。唯当清夜月，观此启禅门。
263.013 【奉试水精环】严维
王室符长庆，环中得水精。任圆循不极，见素质仍贞。
信是天然瑞，非因朴斫成。无瑕胜玉美，至洁过冰清。
未肯齐珉价，宁同杂佩声。能衔任黄雀，亦欲应时明。
263.014 【自云阳归晚泊陆澧宅】严维
天阴行易晚，前路故人居。孤棹所思久，寒林相见初。
闲灯忘夜永，清漏任更疏。明发还须去，离家几岁除。
263.015 【九日陪崔郎中北山宴】严维
上客南台至，重阳此会文。菊芳寒露洗，杯翠夕阳曛。
务简人同醉，溪闲鸟自群。府中官最小，唯有孟参军。
263.016 【留别邹绍刘长卿】严维
中年从一尉，自笑此身非。道在甘微禄，时难耻息机。
晨趋本郡府，昼掩故山扉。待见干戈毕，何妨更采薇。
263.017 【书情献相公】严维
年来白发欲星星，误却生涯是一经。魏阙望中何日见，
商歌奏罢复谁听。孤根独弃惭山木，弱质无成状水萍。
今日更须询哲匠，不应休去老岩扃。
263.018 【赠送朱放】严维
昔年居汉水，日醉习家池。道胜迹常在，名高身不知。
欲依天目住，新自始宁移。生事曾无长，惟将白接䍦。
263.045 【剡中赠张卿侍御】严维
辟疆年正少，公子贵初还。早列月卿位，新参柱史班。
千夫驰驿道，驷马入家山。深巷乌衣盛，高门画戟闲。
逶迤天乐下，照耀剡溪间。自贱游章句，空为衰草颜。
263.046 【赠万经】严维
万公长慢世，昨日又隳官。纵酒真彭泽，论诗得建安。
家山伯禹穴，别墅小长干。辄有时人至，窗前白眼看。
263.047 【书情上李苏州】严维
东土苗人尚有残，皇皇亚相出朝端。手持国宪群僚畏，
口喻天慈百姓安。礼数自怜今日绝，风流空计往年欢。
误著青袍将十载，忍令渔浦却垂竿。
263.048 【馀姚祗役奉简鲍参军】严维
童年献赋在皇州，方寸思量君与侯。万事无成新白首，
两春虚掷对沧流。歌诗盛赋文星动，箫管新亭晦日游。
知己欲依何水部，乡人今正贱东丘。
263.049 【奉和独孤中丞游云门寺】严维
绝壑开花界，耶溪极上源。光辉三独坐，登陟五云门。
深木鸣驺驭，晴山曜武贲。乱泉观坐卧，疏磬发朝昏。
苍翠新秋色，莓苔积雨痕。上方看度鸟，后夜听吟猿。
异迹焚香对，新诗酌茗论。归来还抚俗，诸老莫攀辕。
263.050 【奉和皇甫大夫夏日游花严寺（时大夫昆季同行）】严维
初第华严会，王家少长行。到宫龙节驻，礼塔雁行成。
莲界千峰静，梅天一雨清。禅庭未可恋，圣主寄苍生。
263.051 【宿法华寺】严维
一夕雨沉沉，哀猿万木阴。天龙来护法，长老密看心。
鱼梵空山静，纱灯古殿深。无生久已学，白发浪相侵。
263.052 【题茅山李尊师所居（一作秦系诗）】严维
天师百岁少如童，不到山中更不逢。洗药每临新瀑水，
步虚时绕最高峰。篱根五月留残雪，座右千年荫古松。
此去人寰知近远，回看路隔一重重。
263.053 【送薛居士和州读书】严维
孤云独鹤共悠悠，万卷经书一叶舟，楚地巢城民舍少，
烟村社树鹭湖秋。蒿莱织妾晨炊黍，隅落耕童夕放牛。
年少不应辞苦节，诸生若遇亦封侯。
263.054 【送李端（一作卢纶诗）】严维
故关衰草遍，离别正堪悲。路出寒云外，人归暮雪时。
少孤为客早，多难识君迟。掩泣空相向，风尘何所期。
263.055 【宿天竺寺】严维
方外主人名道林，怕将水月净身心。
居然对我说无我，寂历山深将夜深。
263.056 【丹阳送韦参军】严维
丹阳郭里送行舟，一别心知两地秋。
日晚江南望江北，寒鸦飞尽水悠悠。
263.057 【入唐溪】严维
啸终万籁起，吹去当溪云。环屿或明昧，远峰尚氛氲。
雨新翠叶发，夜早玄象分。金涧流不尽，入山深更闻。
263.058 【送桃岩成上人归本寺】严维
长老归缘起，桃花忆旧岩。清晨云抱石，深夜月笼杉。
道具门人捧，斋粮谷鸟衔。馀生愿依止，文字欲三缄。
263.059 【酬普选二上人期相会见寄】严维
本意宿东林，因听子贱琴。遥知大小朗，已断去来心。
夜静溪声近，庭寒月色深。宁知尘外意，定后便成吟。
263.060 【相里使君宅听澄上人吹小管】严维
秦僧吹竹闭秋城，早在梨园称主情。
今夕襄阳山太守，座中流泪听商声。
263.061 【赠别至弘上人】严维
最称弘偃少，早岁草茅居。年老从僧律，生知解佛书。
衲衣求坏帛，野饭拾春蔬。章句无求断，时中学有馀。
263.062 【奉和刘祭酒伤白马（此马敕赐宁王，转赠祭酒）】严维
沛艾如龙马，来从上苑中。棣华恩见赐，伯舅礼仍崇。
镜点黄金眼，花开白雪騣。性柔君子德，足逸大王风。
色照鸣珂静，声连喷玉雄。食场恩未尽，过隙命旋终。
练影依云没，银鞍向月空。仍闻乐府唱，犹念代劳功。
263.063 【哭灵一上人】严维
一公何不住，空有远公名。共说岑山路，今时不可行。
旧房松更老，新塔草初生。经论传缁侣，文章遍墨卿。
禅林枝干折，法宇栋梁倾。谁复修僧史，应知传已成。
263.064 【题鲍行军小阁】严维
宇下无留事，经营意独新。文房已得地，相阁是推轮。
席上招贤急，山阴对雪频。虚明先旦暮，启闭异冬春。
谈笑兵家法，逢迎幕府宾。还将负暄处，时借在阴人。
263.065 【陪皇甫大夫谒禹庙】严维
竹使羞殷荐，松龛拜夏祠。为鱼歌德后，舞羽降神时。
文卫瞻如在，精灵信有期。夕阳陪醉止，塘上鸟咸迟。
263.066 【同王征君湘中有怀（一作张谓诗）】严维
八月洞庭秋，潇湘水北流。还家万里梦，为客五更愁。
不用看书帙，偏宜上酒楼。故人京洛满，何日复同游。
263.067 【奉和皇甫大夫祈雨应时雨降】严维
致和知必感，岁旱未书灾。伯禹明灵降，元戎祷请来。
九成陈夏乐，三献奉殷罍。掣曳旗交电，铿锵鼓应雷。
行云依盖转，飞雨逐车回。欲识皇天意，为霖贶在哉。
263.068 【赠别刘长卿时赴河南严中丞幕府】严维
早见登郎署，同时迹下僚。几年江路永，今去国门遥。
文变骚人体，官移汉帝朝。望山吟度日，接枕话通宵。
万里趋公府，孤帆恨信潮。匡时知已老，圣代耻逃尧。
263.069 【晦日宴游】严维
晦日湔裾俗，春楼致酒时。出山还已醉，谢客旧能诗。
溪柳薰晴浅，岩花待闰迟。为邦久无事，比屋自熙熙。
263.070 【夏日纳凉】严维
山阴过野客，镜里接仙郎。盥漱临寒水，褰闱入夏堂。
杉松交日影，枕簟上湖光。衮衮承嘉话，清风纳晚凉。
263.071 【僧房避暑】严维
支公好闲寂，庭宇爱林篁。幽旷无烦暑，恬和不可量。
蕙风清水殿，荷气杂天香。明月谈空坐，怡然道术忘。
263.072 【九日登高】严维
诗家九日怜芳菊，迟客高斋瞰浙江。汉浦浪花摇素壁，
西陵树色入秋窗。木奴向熟悬金实，桑落新开泻玉缸。
四子醉时争讲德，笑论黄霸屈为邦。
263.073 【九月十日即事】严维
家贫惟种竹，时幸故人看。菊度重阳少，林经闰月寒。
宿酲犹落帽，华发强扶冠。美景良难得，今朝更尽欢。
263.074 【送丘为下第归苏州】严维
沧江一身客，献赋空十年。明主岂能好，今人谁举贤。
国门税征驾，旅食谋归旋。皦日媚春水，绿蘋香客船。
无媒既不达，余亦思归田。
263.075 【送少微上人东南游】严维
旧游多不见，师在翟公门。瘴海空山热，雷州白日昏。
片心应为法，万里独无言。人尽酬恩去，平生未感恩。
263.076 【赠送崔子向】严维
旅食来江上，求名赴洛阳。新诗踪谢守，内学似支郎。
行怯秦为客，心依越是乡。何人作知己，送尔泪浪浪。
263.077 【答刘长卿七里濑重送】严维
新安非欲枉帆过，海内如君有几何。
醉里别时秋水色，老人南望一狂歌。
263.078 【岁初喜皇甫侍御至】严维
湖上新正逢故人，情深应不笑家贫。
明朝别后门还掩，修竹千竿一老身。
263.079 【送舍弟】严维
疏懒吾成性，才华尔自强。早称眉最白，何事绶仍黄。
时暑嗟于迈，家贫念聚粮。只应宵梦里，诗兴属池塘。
263.080 【示外生】严维
牵役非吾好，宽情尔在傍。经过悲井邑，起坐倦舟航。
相宅生应贵，逢时学可强。无轻吾未用，世事有行藏。
263.081 【咏孩子】严维
嘉客会初筵，宜时魄再圆。众皆含笑戏，谁不点颐怜。
绣被花堪摘，罗绷色欲妍。将雏有旧曲，还入武城弦。
263.082 【酬谢侍御喜王宇及第见贺不遇之作】严维
寂寞柴门掩，经过柱史荣。老夫宁有力，半子自成名。
柳映三桥发，花连上道明。缄书到别墅，郢曲果先成。
263.083 【秋日与诸公文会天□寺】严维
相访从吾道，因缘会尔时。龙盘馀帝宅，花界古人祠。
明月虚空色，青林大小枝。还将经济学，来问道安师。
263.084 【答刘长卿蛇浦桥月下重送】严维
月色今宵最明，庭闲夜久天清。寂寞多年老宦，
殷勤远别深情。溪临修竹烟色，风落高梧雨声。
耿耿相看不寐，遥闻晓柝山城。
263.085 【发桐户寄刘员外】严维
处处云山无尽时，桐庐南望转参差。
舟人莫道新安近，欲上潺湲行自迟。
263.086 【秋夜船行】严维
扁舟时属暝，月上有馀辉。海燕秋还去，渔人夜不归。
中流何寂寂，孤棹也依依。一点前村火，谁家未掩扉。
263.087 【游灞陵山】严维
入山未尽意，胜迹聊独寻。方士去在昔，药堂留至今。
四隅白云闲，一路清溪深。芳秀惬春目，高闲宜远心。
潭分化丹水，路绕升仙林。此道人不悟，坐鸣松下琴。
263.088 【重送新安刘员外】严维
秋江渺渺水空波，越客孤舟欲榜歌。
手折衰杨悲老大，故人零落已无多。
263.089 【忆长安·五月（共十二咏，丘丹等同赋，各见本集）】严维
忆长安，五月时，君王避暑华池。进膳甘瓜朱李，
续命芳兰彩丝。竞处高明台榭，槐阴柳色通逵。
263.090 【状江南·季春（共十二咏，丘丹等同赋，各见本集）】严维
江南季春天，莼叶细如弦。池边草作径，湖上叶如船。
263.091 【句】严维
五色惊彩凤，千里象骢威。（《张侍御孩子》）。
三伏轩车动，尧心急谏官。名通内籍贵，
立近御床寒。（《送皇甫拾遗归朝》）。
波从少海息，云自大风开。（代宗挽歌，并《诗式》）
