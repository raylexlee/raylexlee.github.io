第038卷 蕭德言 等
38.01 【詠舞】蕭德言
低身鏘玉珮，舉袖拂羅衣。對檐疑燕起，映雪似花飛。
38.02 【過嚴君平古井】鄭世翼
嚴平本高尚，遠蹈古人風。賣卜成都市，流名大漢中。
舊井改人世，寒泉久不通。年多既罷汲，無禽乃遂空。
如何屬秋氣，唯見落雙桐。
38.03 【登北邙還望京洛】鄭世翼
步登北邙坂，踟躕聊寫望。宛洛盛皇居，規模窮大壯。
三河分設險，兩崤資巨防。飛觀紫煙中，層臺碧雲上。
青槐夾馳道，迢迢修且曠。左右多第宅，參差居將相。
清晨謁帝返，車馬相追訪。胥徒各異流，文物紛殊狀。
囂塵暗天起，簫管從風颺。伊餘孤且直，生平獨淪喪。
山幽有桂叢，何爲坐惆悵。
38.04 【巫山高】鄭世翼
巫山凌太清，岧嶢類削成。霏霏暮雨合，靄靄朝雲生。
危峯入鳥道，深谷寫猿聲。別有幽棲客，淹留攀桂情。
38.05 【看新婚】鄭世翼
初笄夢桃李，新妝應摽梅。疑逐朝雲去，翻隨暮雨來。
雜佩含風響，叢花隔扇開。姮娥對此夕，何用久裴回。
38.06 【見佳人負錢出路】鄭世翼
獨負千金價，應從買笑來。只持難發口，經爲幾人開。
38.07 【送金竟陵入蜀】崔信明
金門去蜀道，玉壘望長安。豈言千里遠，方尋九折難。
西上君飛蓋，東歸我掛冠。猿聲出峽斷，月彩落江寒。
從今與君別，花月幾新殘。
38.08 【句】崔信明
楓落吳江冷。
38.09 【侍宴詠石榴】孔紹安
可惜庭中樹，移根逐漢臣。只爲來時晚，花開不及春。
38.010 【詠夭桃】孔紹安
結葉還臨影，飛香欲遍空。不意餘花落，翻沉露井中。
38.011 【贈蔡君】孔紹安
疇昔同幽谷，伊爾遷喬木。赫奕盛青紫，討論窮簡牘。
38.012 【結客少年場行】孔紹安
結客佩吳鉤，橫行度隴頭。雁在弓前落，雲從陣後浮。
吳師驚燧象，燕將警奔牛。轉蓬飛不息，冰河結未流。
若使三邊定，當封萬戶侯。
38.013 【傷顧學士】孔紹安
迢遞雙崤道，超忽三川湄。此中俱失路，思君不可思。
遊人行變橘，逝者遽焚芝。憶昔江湖上，同詠子衿詩。
何言陵谷徙，翻驚鄰笛悲。陳根非席卉，繐帳異書帷。
與善成空說，殲良信在茲。今日嚴夫子，哀命不哀時。
38.014 【別徐永元秀才】孔紹安
金湯既失險，玉石乃同焚。墜葉還相覆，落羽更爲羣。
豈謂三秋節，重傷千里分。遠離弦易轉，幽咽水難聞。
欲識相思處，山川間白雲。
38.015 【落葉（一作孔德紹詩）】孔紹安
早秋驚落葉，飄零似客心。翻飛未肯下，猶言惜故林。
38.016 【踏歌詞三首】謝偃
春景嬌春臺，新露泣新梅。春葉參差吐，新花重疊開。
花影飛鶯去，歌聲度鳥來。倩看飄颻雪，何如舞袖回。
逶迤度香閣，顧步出蘭閨。欲繞鴛鴦殿，先過桃李蹊。
風帶舒還卷，簪花舉復低。欲問今宵樂，但聽歌聲齊。
夜久星沉沒，更深月影斜。裙輕才動珮，鬟薄不勝花。
細風吹寶袂，輕露溼紅紗。相看樂未已，蘭燈照九華。
38.017 【樂府新歌應教】謝偃
青樓綺閣已含春，凝妝豔粉復如神。細細輕裙全漏影，
離離薄扇詎障塵。樽中酒色恆宜滿，曲裏歌聲不厭新。
紫燕欲飛先繞棟，黃鶯始哢即嬌人。撩亂垂絲昏柳陌，
參差濃葉暗桑津。上客莫畏斜光晚，自有西園明月輪。
38.018 【奉和出潁至淮應令】蔡允恭
久倦川塗曲，忽此望淮圻。波長泛淼淼，眺迥情依依。
稍覺金烏轉，漸見錦帆稀。欲知仁化洽，謳歌滿路歸。
38.019 【和衛尉寺柳】杜之松
漢將本屯營，遼河有戍城。大夫曾取姓，先生亦得名。
高枝拂遠雁，疏影度遙星。不辭攀折苦，爲入管絃聲。
38.020 【答王無功冬夜載酒鄉館】崔善爲
頒條忝貴郡，懸榻久相望。處士同楊鄭，邦君謝李疆。
詎知方擁彗，逢子敬惟桑。明朝蓬戶側，會自謁任棠。
38.021 【答王無功九日】崔善爲
秋來菊花氣，深山客重尋。露葉疑涵玉，風花似散金。
摘來還泛酒，獨坐即徐斟。王弘貪自醉，無復覓楊林。
38.022 【答王無功問故園】朱仲晦
我從銅州來，見子上京客。問我故鄉事，慰子羈旅色。
子問我所知，我對子應識。朋遊總強健，童稚各長成。
華宗盛文史，連牆富池亭。獨子園最古，舊林間新坰。
柳行隨堤勢，茅齋看地形。竹從去年移，梅是今年榮。
渠水經夏響，石苔終歲青。院果早晚熟，林花先後明。
語罷相嘆息，浩然起深情。歸哉且五斗，餉子東皋耕。
38.023 【從軍行】王宏
兒生三日掌上珠，燕頷猿肱穠李膚。十五學劍北擊胡，
羌歌燕築送城隅。城隅路接伊川驛，河陽渡頭邯鄲陌。
可憐少年把手時，黃鳥雙飛梨花白。秦王築城三千里，
西自臨洮東遼水。山邊疊疊黑雲飛，海畔莓莓青草死。
從來戰鬥不求勳，殺身爲君君不聞。鳳凰樓上吹急管，
落日裴回腸先斷。
38.024 【文德皇后輓歌】朱子奢
神京背紫陌，縞駟結行輈。北去橫橋道，西分清渭流。
寒光向壟沒，霜氣入松楸。今日泉臺路，非是濯龍游。
38.025 【大酺樂】張文收
淚滴珠難盡，容殘玉易銷。倘隨明月去，莫道夢魂遙。
38.026 【與琳法師】毛明素
冶長倦縲紲，韓安嘆死灰。始驗山中木，方知貴不材。
