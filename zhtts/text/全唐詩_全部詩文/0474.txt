第468卷 刘言史
468.01 【苦妇词】刘言史
地远易骄崇，用刑匪精研。哀哉苦妇身，夫死百殃缠。
草草催出门，衣堕发披肩。独随军吏行，当夕余欲迁。
来时已厌生，到此自不全。临江卧黄砂，二子死在边。
气哕不发声，背头血涓涓。有时强为言，只是尤青天。
稿蓐无一枝，冷气两悬悬。穷荒夷教卑，骨肉病弃捐。
况非本族音，肌露谁为怜。事痛感行宾，住得贪程船。
必当负严法，岂有胎孕篇。游畋复释麛，羔兔尚免鹯。
何处摈逐深，一罪三见颠。校尉勋望重，幕府才且贤。
兰裙间珠履，食玉处花筵。但勿轻所暗，莫虑无人焉。
468.02 【与孟郊洛北野泉上煎茶】刘言史
粉细越笋芽，野煎寒溪滨。恐乖灵草性，触事皆手亲。
敲石取鲜火，撇泉避腥鳞。荧荧爨风铛，拾得坠巢薪。
洁色既爽别，浮氲亦殷勤。以兹委曲静，求得正味真。
宛如摘山时，自歠指下春。湘瓷泛轻花，涤尽昏渴神。
此游惬醒趣，可以话高人。
468.03 【七夕歌】刘言史
星寥寥兮月细轮，佳期可想兮不可亲。云衣香薄妆态新，
彩輧悠悠度天津。玉幌相逢夜将极，妖红惨黛生愁色。
寂寞低容入旧机，歇著金梭思往夕。人间不见因谁知，
万家闺艳求此时。碧空露重彩盘湿，花上乞得蜘蛛丝。
468.04 【立秋日】刘言史
商风动叶初，萧索一贫居。老性容茶少，羸肌与簟疏。
旧醅难重漉，新菜未胜鉏。才薄无潘兴，便便画偃庐。
468.05 【题茅山仙台药院】刘言史
扰扰浮生外，华阳一洞春。道书金字小，仙圃玉苗新。
芝草迎飞燕，桃花笑俗人。楼台争耸汉，鸡犬亦嫌秦。
愿得青芽散，长年驻此身。
468.06 【送婆罗门归本国】刘言史
刹利王孙字迦摄，竹锥横写叱萝叶。遥知汉地未有经，
手牵白马绕天行。龟兹碛西胡雪黑，大师冻死来不得。
地尽年深始到船，海里更行三十国。行多耳断金环落，
冉冉悠悠不停脚。马死经留却去时，往来应尽一生期。
出漠独行人绝处，碛西天漏雨丝丝。
468.07 【潇湘游】刘言史
夷女采山蕉，缉纱浸江水。野花满髻妆色新，
闲歌欸乃深峡里。欸乃知从何处生，当时泣舜肠断声。
翠华寂寞婵娟没，野筱空馀红泪情。青烟冥冥覆杉桂，
崖壁凌天风雨细。昔人幽恨此地遗，绿芳红艳含怨姿。
清猿未尽鼯鼠切，泪水流到湘妃祠。北人莫作潇湘游，
九疑云入苍梧愁。
468.08 【放萤怨】刘言史
放萤去，不须留，聚时年少今白头。架中科斗万馀卷，
一字千回重照见。青云杳渺不可亲，开囊欲放增馀怨。
且逍遥，还酩酊，仲舒漫不窥园井。那将寂寞老病身，
更就微虫借光影。欲放时，泪沾裳。冲篱落，千点光。
468.09 【观绳伎（潞府李相公席上作）】刘言史
泰陵遗乐何最珍，彩绳冉冉天仙人。广场寒食风日好，
百夫伐鼓锦臂新。银画青绡抹云发，高处绮罗香更切。
重肩接立三四层，著屐背行仍应节。两边丸剑渐相迎，
侧身交步何轻盈。闪然欲落却收得，万人肉上寒毛生。
危机险势无不有，倒挂纤腰学垂柳。下来一一芙蓉姿，
粉薄钿稀态转奇。坐中还有沾巾者，曾见先皇初教时。
468.010 【买花谣】刘言史
杜陵村人不田穑，入谷经谿复缘壁。每至南山草木春，
即向侯家取金碧。幽艳凝华春景曙，林夫移得将何处。
蝶惜芳丛送下山，寻断孤香始回去。豪少居连鳷鹊东，
千金使买一株红。院多花少栽未得，零落绿娥纤指中。
咸阳亲戚长安里，无限将金买花子。浇红湿绿千万家，
青丝玉轳声哑哑。
468.011 【王中丞宅夜观舞胡腾（王中丞武俊也）】刘言史
石国胡儿人见少，蹲舞尊前急如鸟。织成蕃帽虚顶尖，
细氎胡衫双袖小。手中抛下蒲萄盏，西顾忽思乡路远。
跳身转毂宝带鸣，弄脚缤纷锦靴软。四座无言皆瞪目，
横笛琵琶遍头促。乱腾新毯雪朱毛，傍拂轻花下红烛。
酒阑舞罢丝管绝，木槿花西见残月。
468.012 【竹里梅】刘言史
竹里梅花相并枝，梅花正发竹枝垂。
风吹总向竹枝上，直似王家雪下时。
468.013 【春过赵墟】刘言史
下马邯郸陌头歇，寂寥崩隧临车辙。古柏重生枝亦乾，
馀燎见风幽焰灭。白蒿微发紫槿新，行人感此复悲春。
468.014 【初下东周赠孟郊】刘言史
鹤老身更卬，龟死壳亦灵。正信非外沿，终始全本情。
童子不戏尘，积书就岩扃。身著木叶衣，养鹿兼牸耕。
偶随下山云，荏苒失故程。渐入机险中，危思难太行。
十发九缕丝，悠然东周城。言词野麋态，出口多累形。
因依汉元寮，未似羁细轻。冷灶助新热，静砧与寒声。
断蓬在门栏，岂当桃李荣。寄食若蠹虫，侵损利微生。
固非拙为强，懦劣外疗并。素坚冰蘖心，洁持保坚贞。
修文返正风，刊字齐古经。惭将衰末分，高栖喧世名。
468.015 【过春秋峡】刘言史
峭壁苍苍苔色新，无风晴景自胜春。
不知何树幽崖里，腊月开花似北人。
468.016 【长门怨】刘言史
独坐炉边结夜愁，暂时思去亦难留。
手持金箸垂红泪，乱拨寒灰不举头。
468.017 【春游曲】刘言史
花颔红騣一何偏，绿槐香陌欲朝天。
仍嫌众里娇行疾，傍镫深藏白玉鞭。
喷沫团香小桂条，玉鞭兼赐霍嫖姚。
弄影便从天禁出，碧蹄声碎五门桥。
468.018 【广州王园寺伏日即事寄北中亲友】刘言史
南越逢初伏，东林度一朝。曲池煎畏景，高阁绝微飙。
竹簟移先洒，蒲葵破复摇。地偏毛瘴近，山毒火威饶。
裛汗絺如濯，亲床枕并烧。坠枝伤翠羽，萎叶惜红蕉。
且困流金炽，难成独酌谣。望霖窥润础，思吹候生条。
旅恨生乌浒，乡心系洛桥。谁怜在炎客，一夕壮容销。
468.019 【立秋】刘言史
兹晨戒流火，商飙早已惊。云天收夏色，木叶动秋声。
468.020 【别落花】刘言史
风艳霏霏去，羁人处处游。明年纵相见，不在此枝头。
468.021 【登甘露台】刘言史
偶至无尘空翠间，雨花甘露境闲闲。
身心未寂终为累，非想天中独退还。
468.022 【夜泊润州江口】刘言史
秋江欲起白头波，贾客瞻风无渡河。
千船火绝寒宵半，独听钟声觉寺多。
468.023 【看山木瓜花二首】刘言史
裛露凝氛紫艳新，千般婉娜不胜春。
年年此树花开日，出尽丹阳郭里人。
柔枝湿艳亚朱栏，暂作庭芳便欲残。
深藏数片将归去，红缕金针绣取看。
468.024 【题十三弟竹园】刘言史
绕屋扶疏耸翠茎，苔滋粉漾有幽情。
丹阳万户春光静，独自君家秋雨声。
468.025 【乐府杂词三首】刘言史
紫禁梨花飞雪毛，春风丝管翠楼高。
城里万家闻不见，君王试舞郑樱桃。
蝉鬓红冠粉黛轻，云和新教羽衣成。
月光如雪金阶上，迸却颇梨义甲声。
不耐檐前红槿枝，薄妆春寝觉仍迟。
梦中无限风流事，夫婿多情亦未知。
468.026 【岁暮题杨录事江亭（杨生，蜀客）】刘言史
垂丝蜀客涕濡衣，岁尽长沙未得归。
肠断锦帆风日好，可怜桐鸟出花飞。
468.027 【冬日峡中旅泊】刘言史
霜月明明雪复残，孤舟夜泊使君滩。
一声钟出远山里，暗想雪窗僧起寒。
468.028 【泊花石浦】刘言史
旧业丛台废苑东，几年为梗复为蓬。
杜鹃啼断回家梦，半在邯郸驿树中。
468.029 【闻崔倚旅葬】刘言史
远客那能返故庐，苍梧埋骨痛何如。
他时亲戚空相忆，席上同悲一纸书。
468.030 【赋蕃子牧马】刘言史
碛净山高见极边，孤烽引上一条烟。
蕃落多晴尘扰扰，天军猎到鸊鹈泉。
468.031 【牧马泉】刘言史
平沙漫漫马悠悠，弓箭闲抛郊水头。
鼠毛衣里取羌笛，吹向秋天眉眼愁。
468.032 【越井台望】刘言史
独立阳台望广州，更添羁客异乡愁。
晚潮未至早潮落，井邑暂依沙上头。
468.033 【扶病春亭】刘言史
强梳稀发著纶巾，舍杖空行试病身。
花间自欲裴回立，稚子牵衣不许人。
468.034 【赠童尼】刘言史
旧时艳质如明玉，今日空心是冷灰。
料得襄王惆怅极，更无云雨到阳台。
468.035 【读故友于君集】刘言史
大底从头总是悲，就中偏怆筑城词。
依然想得初成日，寄出秋山与我时。
468.036 【病僧二首】刘言史
竺国乡程算不回，病中衣锡遍浮埃。
如今汉地诸经本，自过流沙远背来。
空林衰病卧多时，白发从成数寸丝。
西行却过流沙日，枕上寥寥心独知。
468.037 【右军墨池】刘言史
永嘉人事尽归空，逸少遗居蔓草中。
至今池水涵馀墨，犹共诸泉色不同。
468.038 【送僧归山】刘言史
楚俗翻花自送迎，密人来往岂知情。
夜行独自寒山寺，雪径泠泠金锡声。
468.039 【题源分竹亭】刘言史
绕屋扶疏千万竿，年年相诱独行看。
日光不透烟常在，先校诸家一月寒。
468.040 【山寺看樱桃花题僧壁】刘言史
楚寺春风腊尽时，含桃先坼一千枝。
老僧不语傍边坐，花发人来总不知。
468.041 【伤清江上人】刘言史
往年偏共仰师游，闻过流沙泪不休。
此身岂得多时住，更著尘心起外愁。
468.042 【山寺看海榴花】刘言史
琉璃地上绀宫前，发翠凝红已十年。
夜久月明人去尽，火光霞焰递相燃。
468.043 【赠成炼师四首】刘言史
花冠蕊帔色婵娟，一曲清箫凌紫烟。
不知今日重来意，更住人间几百年。
黄昏骑得下天龙，巡遍茅山数十峰。
采芝却到蓬莱上，花里犹残碧玉钟。
等闲何处得灵方，丹脸云鬟日月长。
大罗过却三千岁，更向人间魅阮郎。
曾随阿母汉宫斋，凤驾龙輧列玉阶。
当时白燕无寻处，今日云鬟见玉钗。
468.044 【上巳日陪襄阳李尚书宴光风亭】刘言史
碧池萍嫩柳垂波，绮席丝镛舞翠娥。
为报会稽亭上客，永和应不胜元和。
468.045 【奉酬】刘言史
闰馀春早景沉沉，禊饮风亭恣赏心。
红袖青娥留永夕，汉阴宁肯羡山阴。
468.046 【病中客散复言怀】刘言史
华发离披卧满头，暗虫衰草入乡愁。
枕前人去空庭暮，又见芭蕉白露秋。
468.047 【处州月夜穆中丞席和主人】刘言史
羌竹繁弦银烛红，月光初出柳城东。
忽见隐侯裁一咏，还须书向郡楼中。
468.048 【寻花】刘言史
游春未足春将度，访紫寻红少在家。
借问流莺与飞蝶，更知何处有幽花。
468.049 【赠陈长史妓（本内宫人）】刘言史
宝钿云和玉禁仙，深含媚靥袅朱弦。
春风不怕君王恨，引出幽花落外边。
468.050 【题王况故居】刘言史
入巷萧条起悲绪，儿女犹居旧贫处。
尘满空床屋见天，独作驴鸣一声去。
468.051 【偶题】刘言史
迟日新妆游冶娘，盈盈彩艇白莲塘。
掬水远湿岸边郎，红绡缕中玉钏光。
468.052 【恸柳论】刘言史
孀妻栖户仍无嗣，欲访孤坟谁引至。
裴回无处展哀情，惟有衣襟知下泪。
468.053 【夜入简子古城】刘言史
远火荧荧聚寒鬼，绿焰欲销还复起。
夜深风雪古城空，行客衣襟汗如水。
468.054 【桂江中题香顶台】刘言史
岧岧香积凌空翠，天上名花落幽地。
老僧相对竟无言，山鸟却呼诸佛字。
468.055 【僧檐前独竹咏】刘言史
乱石田中寄孤本，亭亭不住凌虚引。
欲以袈裟拂著来，一边碧玉无轻粉。
468.056 【送人随姊夫任云安令】刘言史
闲逐维私向武城，北风青雀片时行。
孤帆瞥过荆州岸，认得瞿塘急浪声。
468.057 【山中喜崔补阙见寻】刘言史
鹿袖青藜鼠耳巾，潜夫岂解拜朝臣。
白屋藜床还共入，山妻老大不羞人。
468.058 【偶题二首】刘言史
金榜荣名俱失尽，病身为庶更投魑。
春娥慢笑无愁色，别向人家舞柘枝。
得罪除名谪海头，惊心无暇与身愁。
中使不知何处住，家书莫寄向春州。
468.059 【嘉兴社日】刘言史
消渴天涯寄病身，临邛知我是何人。
今年社日分馀肉，不值陈平又不均。
468.060 【席上赠李尹】刘言史
伛偻山夫发似丝，松间石上坐多时。
瓢饮不曾看酒肆，世人空笑亦何为。
468.061 【弼公院问病】刘言史
一头细发两分丝，卧见芭蕉白露滋。
欲令居士身无病，直待众生苦尽时。
468.062 【惜花】刘言史
年少共怜含露色，老人偏惜委尘红。
如何遂得心中事，每要花时不厌风。
468.063 【代胡僧留别】刘言史
此地缘疏语未通，归时老病去无穷。
定知不彻南天竺，死在条支阴碛中。
468.064 【桂江逢王使君旅榇归】刘言史
故人丹旐出南威，少妇随丧哭渐归。
遥想北原新垄上，日寒光浅水松稀。
468.065 【玉京词】刘言史
绝景寥寥日更迟，人间甲子不同时。
未知樵客终何得，归后无家是看棋。
468.066 【葛巾歌（贝州漳南县赠杨炯燗）】刘言史
一片白葛巾，潜夫自能结。篱边折枯蒿，聊用簪华发。
有时醉倒长松侧，酒醒不见心还忆。谷鸟衔将却趁来，
野风吹去还寻得。十年紫竹溪南住，迹同玄豹依深雾。
草堂窗底漉春醅，山寺门前逢暮雨。临汝袁郎得相见，
闲云引到东阳县。鲁性将他类此身，还拈野物赠傍人。
空留棁仗犊鼻裈，濛濛烟雨归山村。
468.067 【北原情三首】刘言史
错莫天色愁，挽歌出重闉。谁家白网车，送客入幽尘。
铭旌下官道，葬舆去辚辚。萧条黄蒿中，奠酒花翠新。
米雪晚霏微，墓成悄无人。乌鸢下空地，烟火残荒榛。
生人更多苦，入户事盈身。营营日易深，却到不得频。
寂寥孤隧头，草绿棠梨春。
洛阳城北山，古今葬冥客。聚骨朽成泥，此山土多白。
近来送葬人，亦去闻归声。岂能车轮疾，渐是墓侵城。
城中人不绝，哀挽相次行。莫非北邙后，重向洛城生。
卜地起孤坟，全家送葬去。归来却到时，不复重知处。
叠叠葬相续，土乾草已绿。列纸泻壶浆，空向春云哭。
468.068 【林中独醒】刘言史
晚来林沼静，独坐间瓢尊。向己非前迹，齐心欲不言。
微凉生乱筱，轻馥起孤萱。未得浑无事，瓜田草正繁。
468.069 【江陵客舍留别樊尚书】刘言史
信陵门馆下，多病有归思。坠履忘情后，寒灰更湿时。
委栏芳蕙晚，凭几雪髫垂。明日秋关外，单车风雨随。
