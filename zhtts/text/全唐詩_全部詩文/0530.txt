第521卷 杜牧
521.01 【华清宫三十韵】杜牧
绣岭明珠殿，层峦下缭墙。仰窥丹槛影，犹想赭袍光。
昔帝登封后，中原自古强。一千年际会，三万里农桑。
几席延尧舜，轩墀接禹汤。雷霆驰号令，星斗焕文章。
钓筑乘时用，芝兰在处芳。北扉闲木索，南面富循良。
至道思玄圃，平居厌未央。钩陈裹岩谷，文陛压青苍。
歌吹千秋节，楼台八月凉。神仙高缥缈，环珮碎丁当。
泉暖涵窗镜，云娇惹粉囊。嫩岚滋翠葆，清渭照红妆。
帖泰生灵寿，欢娱岁序长。月闻仙曲调，霓作舞衣裳。
雨露偏金穴，乾坤入醉乡。玩兵师汉武，回手倒干将。
鲸鬣掀东海，胡牙揭上阳。喧呼马嵬血，零落羽林枪。
倾国留无路，还魂怨有香。蜀峰横惨澹，秦树远微茫。
鼎重山难转，天扶业更昌。望贤馀故老，花萼旧池塘。
往事人谁问，幽襟泪独伤。碧檐斜送日，殷叶半凋霜。
迸水倾瑶砌，疏风罅玉房。尘埃羯鼓索，片段荔枝筐。
鸟啄摧寒木，蜗涎蠹画梁。孤烟知客恨，遥起泰陵傍。
521.02 【长安杂题长句六首】杜牧
觚棱金碧照山高，万国珪璋捧赭袍。舐笔和铅欺贾马，
赞功论道鄙萧曹。东南楼日珠帘卷，西北天宛玉厄豪。
四海一家无一事，将军携镜泣霜毛。
晴云似絮惹低空，紫陌微微弄袖风。韩嫣金丸莎覆绿，
许公鞯汗杏黏红。烟生窈窕深东第，轮撼流苏下北宫。
自笑苦无楼护智，可怜铅椠竟何功。
雨晴九陌铺江练，岚嫩千峰叠海涛。南苑草芳眠锦雉，
夹城云暖下霓旄。少年羁络青纹玉，游女花簪紫蒂桃。
江碧柳深人尽醉，一瓢颜巷日空高。
束带谬趋文石陛，有章曾拜皂囊封。期严无奈睡留癖，
势窘犹为酒泥慵。偷钓侯家池上雨，醉吟隋寺日沈钟。
九原可作吾谁与，师友琅琊邴曼容。
洪河清渭天池浚，太白终南地轴横。祥云辉映汉宫紫，
春光绣画秦川明。草妒佳人钿朵色，风回公子玉衔声。
六飞南幸芙蓉苑，十里飘香入夹城。
丰貂长组金张辈，驷马文衣许史家。白鹿原头回猎骑，
紫云楼下醉江花。九重树影连清汉，万寿山光学翠华。
谁识大君谦让德，一毫名利斗蛙蟆。
521.03 【河湟】杜牧
元载相公曾借箸，宪宗皇帝亦留神。旋见衣冠就东市，
忽遗弓剑不西巡。牧羊驱马虽戎服，白发丹心尽汉臣。
唯有凉州歌舞曲，流传天下乐闲人。
521.04 【许七侍御弃官东归潇洒江南颇闻自适高秋企望…十韵】杜牧
天子绣衣吏，东吴美退居。有园同庾信，避事学相如。
兰畹晴香嫩，筠溪翠影疏。江山九秋后，风月六朝馀。
锦帙开诗轴，青囊结道书。霜岩红薜荔，露沼白芙蕖。
睡雨高梧密，棋灯小阁虚。冻醪元亮秫，寒鲙季鹰鱼。
尘意迷今古，云情识卷舒。他年雪中棹，阳羡访吾庐。
521.05 【李给事中敏二首】杜牧
一章缄拜皂囊中，懔懔朝廷有古风。元礼去归缑氏学，
江充来见犬台宫。纷纭白昼惊千古，鈇锧朱殷几一空。
曲突徙薪人不会，海边今作钓鱼翁。
晚发闷还梳，忆君秋醉馀。可怜刘校尉，曾讼石中书。
消长虽殊事，仁贤每自如。因看鲁褒论，何处是吾庐。
521.06 【题永崇西平王宅太尉愬院六韵】杜牧
天下无双将，关西第一雄。授符黄石老，学剑白猿翁。
矫矫云长勇，恂恂郄縠风。家呼小太尉，国号大梁公。
半夜龙骧去，中原虎穴空。陇山兵十万，嗣子握雕弓。
521.07 【东兵长句十韵】杜牧
上党争为天下脊，邯郸四十万秦坑。狂童何者欲专地，
圣主无私岂玩兵。玄象森罗摇北落，诗人章句咏东征。
雄如马武皆弹剑，少似终军亦请缨。屈指庙堂无失策，
垂衣尧舜待升平。羽林东下雷霆怒，楚甲南来组练明。
即墨龙文光照曜，常山蛇阵势纵横。落雕都尉万人敌，
黑槊将军一鸟轻。渐见长围云欲合，可怜穷垒带犹萦。
凯歌应是新年唱，便逐春风浩浩声。
521.08 【过勤政楼】杜牧
千秋令节名空在，承露丝囊世已无。
唯有紫苔偏得意，年年因雨上金铺。
521.09 【过魏文贞公宅（一作题魏文贞）】杜牧
蟪蛄宁与雪霜期，贤哲难教俗士知。
可怜贞观太平后，天且不留封德彝。
521.010 【早春阁下寓直萧九舍人亦直内署，因寄书怀四韵】杜牧
御水初销冻，宫花尚怯寒。千峰横紫翠，双阙凭阑干。
玉漏轻风顺，金茎淡日残。王乔在何处，清汉正骖鸾。
521.011 【秋晚与沈十七舍人期游樊川不至】杜牧
邀侣以官解，泛然成独游。川光初媚日，山色正矜秋。
野竹疏还密，岩泉咽复流。杜村连潏水，晚步见垂钩。
521.012 【念昔游三首】杜牧
十载飘然绳检外，樽前自献自为酬。
秋山春雨闲吟处，倚遍江南寺寺楼。
云门寺外逢猛雨，林黑山高雨脚长。
曾奉郊宫为近侍，分明㧐㧐羽林枪。
李白题诗水西寺，古木回岩楼阁风。
半醒半醉游三日，红白花开山雨中。
521.013 【今皇帝陛下一诏征兵…次第归降臣获睹圣功辄献歌咏】杜牧
捷书皆应睿谋期，十万曾无一镞遗。汉武惭夸朔方地，
周宣休道太原师。威加塞外寒来早，恩入河源冻合迟。
听取满城歌舞曲，凉州声韵喜参差。
521.014 【奉和白相公圣德和平致兹休运岁终功就合咏盛…长句四韵】杜牧
行看腊破好年光，万寿南山对未央。黠戛可汗修职贡，
文思天子复河湟。应须日驭西巡狩，不假星弧北射狼。
吉甫裁诗歌盛业，一篇江汉美宣王。
521.015 【过华清宫绝句三首】杜牧
长安回望绣成堆，山顶千门次第开。
一骑红尘妃子笑，无人知是荔枝来。
新丰绿树起黄埃，数骑渔阳探使回。
霓裳一曲千峰上，舞破中原始下来。
万国笙歌醉太平，倚天楼殿月分明。
云中乱拍禄山舞，风过重峦下笑声。
521.016 【登乐游原】杜牧
长空澹澹孤鸟没，万古销沉向此中。
看取汉家何事业，五陵无树起秋风。
521.017 【闻庆州赵纵使君与党项战中箭身死，辄书长句】杜牧
将军独乘铁骢马，榆溪战中金仆姑。死绥却是古来有，
骁将自惊今日无。青史文章争点笔，朱门歌舞笑捐躯。
谁知我亦轻生者，不得君王丈二殳。
521.018 【送容州唐中丞赴镇】杜牧
交阯同星座，龙泉佩斗文。烧香翠羽帐，看舞郁金裙。
鹢首冲泷浪，犀渠拂岭云。莫教铜柱北，空说马将军。
521.019 【夏州崔常侍自少常亚列出领麾幢十韵】杜牧
帝命诗书将，登坛礼乐卿。三边要高枕，万里得长城。
对客犹褒博，填门已旆旌。腰间五绶贵，天下一家荣。
野水差新燕，芳郊哢夏莺。别风嘶玉勒，残日望金茎。
榆塞孤烟媚，银川绿草明。戈矛虓虎士，弓箭落雕兵。
魏绛言堪采，陈汤事偶成。若须垂竹帛，静胜是功名。
521.020 【街西长句】杜牧
碧池新涨浴娇鸦，分锁长安富贵家。游骑偶同人斗酒，
名园相倚杏交花。银鞦騕褭嘶宛马，绣鞅璁珑走钿车。
一曲将军何处笛，连云芳草日初斜。
521.021 【春申君】杜牧
烈士思酬国士恩，春申谁与快冤魂。
三千宾客总珠履，欲使何人杀李园。
521.022 【奉陵宫人】杜牧
相如死后无词客，延寿亡来绝画工。
玉颜不是黄金少，泪滴秋山入寿宫。
521.023 【读韩杜集】杜牧
杜诗韩集愁来读，似倩麻姑痒处抓。
天外凤凰谁得髓，无人解合续弦胶。
521.024 【春日言怀寄虢州李常侍十韵】杜牧
岸藓生红药，岩泉涨碧塘。地分莲岳秀，草接鼎原芳。
雨派潈漴急，风畦芷若香。织蓬眠舴艋，惊梦起鸳鸯。
论吐开冰室，诗陈曝锦张。貂簪荆玉润，丹穴凤毛光。
今日还珠守，何年执戟郎。且嫌游昼短，莫问积薪长。
无计披清裁，唯持祝寿觞。愿公如卫武，百岁尚康强。
521.025 【李侍郎于阳羡里富有泉石牧亦于阳羡粗有薄产…四韵】杜牧
冥鸿不下非无意，塞马归来是偶然。紫绶公卿今放旷，
白头郎吏尚留连。终南山下抛泉洞，阳羡溪中买钓船。
欲与明公操履杖，愿闻休去是何年。
521.026 【赠李处士长句四韵】杜牧
玉函怪牒锁灵篆，紫洞香风吹碧桃。老翁四目牙爪利，
掷火万里精神高。霭霭祥云随步武，累累秋冢叹蓬蒿。
三山朝去应非久，姹女当窗绣羽袍。
521.027 【送国棋王逢】杜牧
玉子纹楸一路饶，最宜檐雨竹萧萧。羸形暗去春泉长，
拔势横来野火烧。守道还如周柱史，鏖兵不羡霍嫖姚。
浮生七十更万日，与子期于局上销。
521.028 【重送绝句】杜牧
绝艺如君天下少，闲人似我世间无。
别后竹窗风雪夜，一灯明暗覆吴图。
521.029 【少年行】杜牧
连环羁玉声光碎，绿锦蔽泥虬卷高。
春风细雨走马去，珠落璀璀白罽袍。
521.030 【奉和门下相公送西川相公兼领相印出镇全蜀诗十八韵】杜牧
盛业冠伊唐，台阶翊戴光。无私天雨露，有截舜衣裳。
蜀辍新衡镜，池留旧凤凰。同心真石友，写恨蔑河梁。
虎骑摇风旆，貂冠韵水苍。彤弓随武库，金印逐文房。
栈压嘉陵咽，峰横剑阁长。前驱二星去，开险五丁忙。
回首峥嵘尽，连天草树芳。丹心悬魏阙，往事怆甘棠。
治化轻诸葛，威声慑夜郎。君平教说卦，夫子召升堂。
塞接西山雪，桥维万里樯。夺霞红锦烂，扑地酒垆香。
忝逐三千客，曾依数仞墙。滞顽堪白屋，攀附亦同行。
肉管伶伦曲，箫韶清庙章。唱高知和寡，小子斐然狂。
521.031 【朱坡】杜牧
下杜乡园古，泉声绕舍啼。静思长惨切，薄宦与乖暌。
北阙千门外，南山午谷西。倚川红叶岭，连寺绿杨堤。
迥野翘霜鹤，澄潭舞锦鸡。涛惊堆万岫，舸急转千溪。
眉点萱牙嫩，风条柳幄迷。岸藤梢虺尾，沙渚印麑蹄。
火燎湘桃坞，波光碧绣畦。日痕縆翠巘，陂影堕晴霓。
蜗壁斓斑藓，银筵豆蔻泥。洞云生片段，苔径缭高低。
偃蹇松公老，森严竹阵齐。小莲娃欲语，幽笋稚相携。
汉馆留馀趾，周台接故蹊。蟠蛟冈隐隐，班雉草萋萋。
树老萝纡组，岩深石启闺。侵窗紫桂茂，拂面翠禽栖。
有计冠终挂，无才笔谩提。自尘何太甚，休笑触藩羝。
521.032 【早春寄岳州李使君，李善棋爱酒，情地闲雅】杜牧
城高倚峭巘，地胜足楼台。朔漠暖鸿去，潇湘春水来。
萦盈几多思，掩抑若为裁。返照三声角，寒香一树梅。
乌林芳草远，赤壁健帆开。往事空遗恨，东流岂不回。
分符颍川政，吊屈洛阳才。拂匣调珠柱，磨铅勘玉杯。
棋翻小窟势，垆拨冻醪醅。此兴予非薄，何时得奉陪。
521.033 【送王侍御赴夏口座主幕】杜牧
君为珠履三千客，我是青衿七十徒。礼数全优知隗始，
讨论常见念回愚。黄鹤楼前春水阔，一杯还忆故人无。
521.034 【自贻】杜牧
杜陵萧次君，迁少去官频。寂寞怜吾道，依稀似古人。
饰心无彩缋，到骨是风尘。自嫌如匹素，刀尺不由身。
521.035 【自遣】杜牧
四十已云老，况逢忧窘馀。且抽持板手，却展小年书。
嗜酒狂嫌阮，知非晚笑蘧。闻流宁叹吒，待俗不亲疏。
遇事知裁剪，操心识卷舒。还称二千石，于我意何如。
521.036 【题桐叶】杜牧
去年桐落故溪上，把笔偶题归燕诗。江楼今日送归燕，
正是去年题叶时。叶落燕归真可惜，东流玄发且无期。
笑筵歌席反惆怅，明月清风怆别离。庄叟彭殇同在梦，
陶潜身世两相遗。一丸五色成虚语，石烂松薪更莫疑。
哆侈不劳文似锦，进趋何必利如锥。钱神任尔知无敌，
酒圣于吾亦庶几。江畔秋光蟾阁镜，槛前山翠茂陵眉。
樽香轻泛数枝菊，檐影斜侵半局棋。休指宦游论巧拙，
只将愚直祷神祇。三吴烟水平生念，宁向闲人道所之。
521.037 【沈下贤】杜牧
斯人清唱何人和，草径苔芜不可寻。
一夕小敷山下梦，水如环珮月如襟。
521.038 【李和鼎】杜牧
鵩鸟飞来庚子直，谪去日蚀辛卯年。
由来枉死贤才事，消长相持势自然。
521.039 【赠沈学士张歌人】杜牧
拖袖事当年，郎教唱客前。断时轻裂玉，收处远缲烟。
孤直縆云定，光明滴水圆。泥情迟急管，流恨咽长弦。
吴苑春风起，河桥酒旆悬。凭君更一醉，家在杜陵边。
521.040 【忆游朱坡四韵】杜牧
秋草樊川路，斜阳覆盎门。猎逢韩嫣骑，树识馆陶园。
带雨经荷沼，盘烟下竹村。如今归不得，自戴望天盆。
521.041 【朱坡绝句三首】杜牧
故国池塘倚御渠，江城三诏换鱼书。
贾生辞赋恨流落，只向长沙住岁馀。
烟深苔巷唱樵儿，花落寒轻倦客归。
藤岸竹洲相掩映，满池春雨鸊鹈飞。
乳肥春洞生鹅管，沼避回岩势犬牙。
自笑卷怀头角缩，归盘烟磴恰如蜗。
521.042 【出宫人二首】杜牧
闲吹玉殿昭华管，醉折梨园缥蒂花。
十年一梦归人世，绛缕犹封系臂纱。
平阳拊背穿驰道，铜雀分香下璧门。
几向缀珠深殿里，妒抛羞态卧黄昏。
521.043 【长安秋望】杜牧
楼倚霜树外，镜天无一毫。南山与秋色，气势两相高。
521.044 【独酌】杜牧
窗外正风雪，拥炉开酒缸。何如钓船雨，篷底睡秋江。
521.045 【醉眠】杜牧
秋醪雨中熟，寒斋落叶中。幽人本多睡，更酌一樽空。
521.046 【不饮赠酒】杜牧
细算人生事，彭殇共一筹。与愁争底事，要尔作戈矛。
521.047 【昔事文皇帝三十二韵】杜牧
昔事文皇帝，叨官在谏垣。奏章为得地，齰齿负明恩。
金虎知难动，毛釐亦耻言。掩头虽欲吐，到口却成吞。
照胆常悬镜，窥天自戴盆。周钟既窕槬，黥阵亦瘢痕。
凤阙觚棱影，仙盘晓日暾。雨晴文石滑，风暖戟衣翻。
每虑号无告，长忧骇不存。随行唯跼蹐，出语但寒暄。
宫省咽喉任，戈矛羽卫屯。光尘皆影附，车马定西奔。
亿万持衡价，锱铢挟契论。堆时过北斗，积处满西园。
接棹隋河溢，连蹄蜀栈刓。漉空沧海水，搜尽卓王孙。
斗巧猴雕刺，夸趫索挂跟。狐威假白额，枭啸得黄昏。
馥馥芝兰圃，森森枳棘藩。吠声嗾国猘，公议怯膺门。
窜逐诸丞相，苍茫远帝阍。一名为吉士，谁免吊湘魂。
间世英明主，中兴道德尊。昆冈怜积火，河汉注清源。
川口堤防决，阴车鬼怪掀。重云开朗照，九地雪幽冤。
我实刚肠者，形甘短褐髡。曾经触虿尾，犹得凭熊轩。
杜若芳洲翠，严光钓濑喧。溪山侵越角，封壤尽吴根。
客恨萦春细，乡愁压思繁。祝尧千万寿，再拜揖馀樽。
521.048 【道一大尹存之、庭美二学士简于圣明…四韵呈上三君子】杜牧
九金神鼎重丘山，五玉诸侯杂珮环。星座通霄狼鬣暗，
戍楼吹笛虎牙闲。斗间紫气龙埋狱，天上洪炉帝铸颜。
若念西河旧交友，鱼符应许出函关。
521.049 【杏园】杜牧
夜来微雨洗芳尘，公子骅骝步贴匀。
莫怪杏园憔悴去，满城多少插花人。
521.050 【春晚题韦家亭子】杜牧
拥鼻侵襟花草香，高台春去恨茫茫。
蔫红半落平池晚，曲渚飘成锦一张。
521.051 【过田家宅】杜牧
安邑南门外，谁家板筑高。奉诚园里地，墙缺见蓬蒿。
521.052 【见宋拾遗题名处，感而成诗】杜牧
窜逐穷荒与死期，饿唯蒿藿病无医。
怜君更抱重泉恨，不见崇山谪去时。
521.053 【雪晴访赵嘏街西所居三韵】杜牧
命代风骚将，谁登李杜坛。少陵鲸海动，翰苑鹤天寒。
今日访君还有意，三条冰雪独来看。
521.054 【将赴吴兴登乐游原一绝】杜牧
清时有味是无能，闲爱孤云静爱僧。
欲把一麾江海去，乐游原上望昭陵。
521.055 【洛阳长句二首】杜牧
草色人心相与闲，是非名利有无间。桥横落照虹堪画，
树锁千门鸟自还。芝盖不来云杳杳，仙舟何处水潺潺。
君王谦让泥金事，苍翠空高万岁山。
天汉东穿白玉京，日华浮动翠光生。桥边游女珮环委，
波底上阳金碧明。月锁名园孤鹤唳，川酣秋梦凿龙声。
连昌绣岭行宫在，玉辇何时父老迎。
521.056 【洛中监察病假满，送韦楚老拾遗归朝】杜牧
洛桥风暖细翻衣，春引仙官去玉墀。独鹤初冲太虚日，
九牛新落一毛时。行开教化期君是，卧病神祇祷我知。
十载丈夫堪耻处，朱云犹掉直言旗。
521.057 【东都送郑处诲校书归上都】杜牧
悠悠渠水清，雨霁洛阳城。槿堕初开艳，蝉闻第一声。
故人容易去，白发等闲生。此别无多语，期君晦盛名。
521.058 【故洛阳城有感】杜牧
一片宫墙当道危，行人为尔去迟迟。筚圭苑里秋风后，
平乐馆前斜日时。锢党岂能留汉鼎，清谈空解识胡儿。
千烧万战坤灵死，惨惨终年鸟雀悲。
