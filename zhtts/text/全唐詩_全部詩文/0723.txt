第710卷 徐夤
710.01 【蜀】徐夤
虽倚关张敌万夫，岂胜恩信作良图。能均汉祚三分业，
不负荆州六尺孤。绿水有鱼贤已得，青桑如盖瑞先符。
君王幸是中山后，建国如何号蜀都。
710.02 【魏】徐夤
伐罪书勋令不常，争教为帝与为王。十年小怨诛桓邵，
一檄深雠怨孔璋。在井蛰龙如屈伏，食槽骄马忽腾骧。
奸雄事过分明见，英识空怀许子将。
710.03 【吴】徐夤
一主参差六十年，父兄犹庆授孙权。不迎曹操真长策，
终谢张昭见硕贤。建业龙盘虽可贵，武昌鱼味亦何偏。
秦嬴谩作东游计，紫气黄旗岂偶然。
710.04 【两晋】徐夤
三世深谋启帝基，可怜孀妇与孤儿。罪归成济皇天恨，
戈犯明君万古悲。巴蜀削平轻似纸，勾吴吞却美如饴。
谁知高鼻能知数，竞向中原簸战旗。
710.05 【宋二首】徐夤
天爵休将儋石论，一身恭俭万邦尊。赌将金带惊寰海，
留得耕衣诫子孙。缔构不应饶汉祖，奸雄何足数王敦。
草中求活非吾事，岂啻横身向庙门。
百万人甘一掷输，玄穹惟与道相符。岂知紫殿新天子，
只是丹徒旧啬夫。五色龙章身早见，六终鸿业数难逾。
三年未得分明梦，却为兰陵起霸图。
710.06 【陈】徐夤
三惑昏昏中紫宸，万机抛却醉临春。书中不礼隋文帝，
井底常携张贵嫔。玉树歌声移入哭，金陵天子化为臣。
兵戈半渡前江水，狎客犹闻争酒巡。
710.07 【读史】徐夤
亚父凄凉别楚营，天留三杰翼龙争。高才无主不能用，
直道有时方始平。喜愠子文何颖悟，卷藏蘧瑗甚分明。
须知饮啄繇天命，休问黄河早晚清。
710.08 【汉宫新宠】徐夤
位在嫔妃最上头，笑他长信女悲秋。日中月满可能久，
花落色衰殊未忧。公主镜中争翠羽，君王袖底夺金钩。
妾家兄弟知多少，恰要同时拜列侯。
710.09 【开元即事】徐夤
曲江真宰国中讹，寻奏渔阳忽荷戈。堂上有兵天不用，
幄中无策印空多。尘惊骑透潼关锁，云护龙游渭水波。
未必蛾眉能破国，千秋休恨马嵬坡。
710.010 【李翰林】徐夤
谪下三清列八仙，获调羹鼎侍龙颜。吟开锁闼窥天近，
醉卧金銮待诏闲。旧隐不归刘备国，旅魂长寄谢公山。
遗编往简应飞去，散入祥云瑞日间。
710.011 【闻长安庚子岁事】徐夤
羽檄交驰触冕旒，函关飞入铁兜鍪。皇王去国未为恨，
寰海失君方是忧。五色大云凝蜀郡，几般妖气扑神州。
唐尧纵禅乾坤位，不是重华莫谩求。
710.012 【公子行】徐夤
十五辕门学控弦，六街骑马去如烟。金多倍著牡丹价，
发白未知章甫贤。有耳不闻经国事，拜官方买谢恩笺。
相如谩说凌云赋，四壁何曾有一钱。
710.013 【依韵赠严司直】徐夤
曾转双蓬到玉京，宣尼恩奏乐卿名。歌残白石扣牛角，
赋换黄金爱马卿。沧海二隅身渐老，太行千叠路难行。
夫君才大官何小，堪恨人间事不平。
710.014 【伤前翰林杨左丞】徐夤
飞上鳌头侍玉皇，三台遗耀换馀光。人间搦管穷苍颉，
地上修文待卜商。真魄肯随金石化，真风留伴蕙兰香。
皇天未启升平运，不使伊皋相禹汤。
710.015 【日月无情】徐夤
日月无情也有情，朝升夕没照均平。虽催前代英雄死，
还促后来贤圣生。三尺灵乌金借耀，一轮飞镜水饶清。
凭谁筑断东溟路，龙影蝉光免运行。
710.016 【新月】徐夤
云际婵娟出又藏，美人肠断拜金方。姮娥一只眉先扫，
织女三分镜未光。珠箔寄钩悬杳霭，白龙遗爪印穹苍。
更期十五圆明夜，与破阴霾照八荒。
710.017 【和尚书咏烟】徐夤
无根无蒂结还融，曾触岚光彻底空。不散几知离毕雨，
欲飞须待落花风。玲珑薄展蛟绡片，幂历轻含凤竹丛。
琼什捧来思旧隐，扑窗穿户晓溟濛。
710.018 【宫莺】徐夤
领得春光在帝家，早从深谷出烟霞。闲栖仙禁日边柳，
饥啄御园天上花。睍睆只宜陪阁凤，间关多是问宫娃。
可怜鹦鹉矜言语，长闭雕笼岁月赊。
710.019 【鬓发】徐夤
鬓添华发数茎新，罗雀门前绝故人。减食为缘疏五味，
不眠非是守庚申。深园竹绿齐抽笋，古木蛇青自脱鳞。
天地有炉长铸物，浊泥遗块待陶钧。
710.020 【春入鲤湖】徐夤
到来峭壁白云齐，载酒春游渡九溪。铁嶂有楼霾欲堕，
石门无锁路还迷。湖头鲤去轰雷在，树杪猿啼落日低。
回首浮生真幻梦，何如斯地傍幽栖。
710.021 【双鹭】徐夤
双鹭雕笼昨夜开，月明飞出立庭隈。但教绿水池塘在，
自有碧天鸿雁来。清韵叫霜归岛树，素翎遗雪落渔台。
何人为我追寻得，重劝溪翁酒一杯。
710.022 【鹧鸪】徐夤
绣仆梅兼羽翼全，楚鸡非瑞莫争先。啼归明月落边树，
飞入百花深处烟。避烧几曾遗远岫，引雏时见饮晴川。
荔枝初熟无人际，啄破红苞坠野田。
710.023 【鹰】徐夤
害物伤生性岂驯，且宜笼罩待知人。惟擒燕雀啖腥血，
却笑鸾皇啄翠筠。狡兔穴多非尔识，鸣鸠脰短罚君身。
豪门不读诗书者，走马平原放玩频。
710.024 【蝴蝶二首】徐夤
缥缈青虫脱壳微，不堪烟重雨霏霏。一枝秾艳留教住，
几处春风借与飞。防患每忧鸡雀口，怜香偏绕绮罗衣。
无情岂解关魂梦，莫信庄周说是非。
拂绿穿红丽日长，一生心事住春光。最嫌神女来行雨，
爱伴西施去采香。风定只应攒蕊粉，夜寒长是宿花房。
鸣蝉性分殊迂阔，空解三秋噪夕阳。
710.025 【郡侯坐上观琉璃瓶中游鱼】徐夤
宝器一泓银汉水，锦鳞才动即先知。似涵明月波宁隔，
欲上轻冰律未移。薄雾罩来分咫尺，碧绡笼处较毫厘。
文翁未得沈香饵，拟置金盘召左慈。
710.026 【剪刀】徐夤
宝持多用绣为囊，双日交加两鬓霜。金匣掠平花翡翠，
绿窗裁破锦鸳鸯。初栽连理枝犹短，误绾同心带不长。
欲制缊袍先把看，质非纨绮愧铦铓。
710.027 【纸被】徐夤
文采鸳鸯罢合欢，细柔轻缀好鱼笺。一床明月盖归梦，
数尺白云笼冷眠。披对劲风温胜酒，拥听寒雨暖于绵。
赤眉豪客见皆笑，却问儒生直几钱。
710.028 【纸帐】徐夤
几笑文园四壁空，避寒深入剡藤中。误悬谢守澄江练，
自宿嫦娥白兔宫。几叠玉山开洞壑，半岩春雾结房栊。
针罗截锦饶君侈，争及蒙茸暖避风。
710.029 【贡馀秘色茶盏】徐夤
捩翠融青瑞色新，陶成先得贡吾君。功剜明月染春水，
轻旋薄冰盛绿云。古镜破苔当席上，嫩荷涵露别江濆。
中山竹叶醅初发，多病那堪中十分。
710.030 【笋鞭】徐夤
筇竹岩边剔翠苔，锦江波冷洗琼瑰。累累节转苍龙骨，
寸寸珠联巨蚌胎。须向广场驱驵骏，莫从闲处挞驽骀。
宁同晋帝环营日，抛赚中途后骑来。
710.031 【咏帘】徐夤
素节轻盈珠影匀，何人巧思间成文。闲垂别殿风应度，
半掩行宫麝欲薰。绣户远笼寒焰重，玉楼高挂曙光分。
无情几恨黄昏月，才到如钩便堕云。
710.032 【咏灯】徐夤
分影由来恨不同，绿窗孤馆两何穷。荧煌短焰长疑暗，
零落残花旋委空。几处隔帘愁夜雨，谁家当户怯秋风。
莫言明灭无多事，曾比人生一世中。
710.033 【咏扇】徐夤
为发凉飙满玉堂，每亲襟袖便难忘。霜浓雪暗知何在，
道契时来忽自扬。曾伴一樽临小槛，几遮残日过回廊。
汉宫如有秋风起，谁信班姬泪数行。
710.034 【咏笔二首】徐夤
秦代将军欲建功，截龙搜兔助英雄。用多谁念毛皆拔，
抛却更嫌心不中。史氏只应归道直，江淹何独偶灵通。
班超握管不成事，投掷翻从万里戎。
君子三归擅一名，秋毫虽细握非轻。军书羽檄教谁录，
帝命王言待我成。势健岂饶淝水阵，锋铦还学历山耕。
毛干时有何人润，尽把烧焚恨始平。
710.035 【咏钱】徐夤
多蓄多藏岂足论，有谁还议济王孙。能于祸处翻为福，
解向雠家买得恩。几怪邓通难免饿，须知夷甫不曾言。
朝争暮竞归何处，尽入权门与幸门。
710.036 【尚书筵中咏红手帕】徐夤
鹤绫三尺晓霞浓，送与东家二八容。罗带绣裙轻好系，
藕丝红缕细初缝。别来拭泪遮桃脸，行去包香坠粉胸。
无事把将缠皓腕，为君池上折芙蓉。
710.037 【尚书新造花笺】徐夤
浓染红桃二月花，只宜神笔纵龙蛇。浅澄秋水看云母，
碎擘轻苔间粉霞。写赋好追陈后宠，题诗堪送窦滔家。
使君即入金銮殿，夜直无非草白麻。
710.038 【钓车】徐夤
荻湾渔客巧妆成，硾铸银星一点轻。抛过碧江鸂鶒岸，
轧残金井辘轳声。轴磨騂角冰光滑，轮卷春丝水面平。
把向严滩寻辙迹，渔台基在辗难倾。
710.039 【柳】徐夤
漠漠金条引线微，年年先翠报春归。解笼飞霭延芳景，
不逐乱花飘夕晖。啼鸟噪蝉堪怅望，舞烟摇水自因依。
五株名显陶家后，见说辞荣种者稀。
710.040 【愁】徐夤
夜长偏觉漏声迟，往往随歌惨翠眉。黄叶落催砧杵日，
子规啼破梦魂时。明妃去泣千行泪，蔡琰归梳两鬓丝。
四皓入山招不得，无家归客最堪欺。
710.041 【草】徐夤
废苑荒阶伴绿苔，恩疏长信恨难开。姑苏麋鹿食思食，
楚泽王孙来不来。色嫩似将蓝汁染，叶齐如把剪刀裁。
燕昭没后多卿士，千载流芳郭隗台。
710.042 【萤】徐夤
月坠西楼夜影空，透帘穿幕达房栊。流光堪在珠玑列，
为火不生榆柳中。一一照通黄卷字，轻轻化出绿芜丛。
欲知应候何时节，六月初迎大暑风。
710.043 【水】徐夤
火性何如水性柔，西来东出几时休。莫言通海能通汉，
虽解浮舟也覆舟。湘浦暮沈尧女怨，汾河秋泛汉皇愁。
洪波激湍归何处，二月桃花满眼流。
710.044 【苔】徐夤
印留麋鹿野禽踪，岩壁渔矶几处逢。金谷晓凝花影重，
章华春映柳阴浓。石桥羽客遗前迹，陈阁才人没旧容。
归去扫除阶砌下，藓痕残绿一重重。
710.045 【晓】徐夤
水尽铜龙滴渐微，景阳钟动梦魂飞。潼关鸡唱促归骑，
金殿烛残求御衣。窗下寒机犹自织，梁间栖燕欲双飞。
羲和晴耸扶桑辔，借与寰瀛看早晖。
710.046 【别】徐夤
酒尽歌终问后期，泛萍浮梗不胜悲。东门匹马夜归处，
南浦片帆飞去时。赋罢江淹吟更苦，诗成苏武思何迟。
可怜范陆分襟后，空折梅花寄所思。
710.047 【夜】徐夤
日坠虞渊烛影开，沈沈烟雾压浮埃。剡川雪满子猷去，
汉殿月生王母来。檐挂蛛丝应渐织，风吹萤火不成灰。
愁人莫道何时旦，自有钟鸣漏滴催。
710.048 【雨】徐夤
引电随龙密又轻，酒杯闲噀得嘉名。千山草木如云暗，
陆地波澜接海平。洒竹几添春睡重，滴檐偏遣夜愁生。
阴妖冷孽成何怪，敢蔽高天日月明。
710.049 【萍】徐夤
为实随流瑞色新，泛风萦草护游鳞。密行碧水澄涵月，
涩滞轻桡去采蘋。比物何名腰下剑，无根堪并镜中身。
平湖春渚知何限，拨破闲投独茧纶。
710.050 【恨】徐夤
事与时违不自由，如烧如刺寸心头。乌江项籍忍归去，
雁塞李陵长系留。燕国飞霜将破夏，汉宫纨扇岂禁秋。
须知入骨难销处，莫比人间取次愁。
710.051 【鸿】徐夤
行如兄弟影连空，春去秋来燕不同。紫塞别当秋露白，
碧山飞入暮霞红。宣王德美周诗内，苏武书传汉苑中。
况解衔芦避弓箭，一声归唳楚天风。
710.052 【鹤】徐夤
阆苑瑶台岁月长，一归华表好增伤。新声乍警初零露，
折羽闲飞几片霜。要伴神仙归碧落，岂随龟雁住方塘。
三山顶上无人处，琼树堪巢不死乡。
710.053 【鹊】徐夤
神化难源瑞即开，雕陵毛羽出尘埃。香闺报喜行人至，
碧汉填河织女回。明月解随乌绕树，青铜宁愧雀为台。
琼枝翠叶庭前植，从待翩翩去又来。
710.054 【霜】徐夤
应节谁穷造化端，菊黄豺祭问应难。红窗透出鸳衾冷，
白草飞时雁塞寒。露结芝兰琼屑厚，日干葵藿粉痕残。
世间无比催摇落，松竹何人肯更看。
710.055 【风】徐夤
城上寒来思莫穷，土囊萍末两难同。飘成远浪江湖际，
吹起暮尘京洛中。飞雪萧条残腊节，落花狼藉古行宫。
春能和煦秋摇落，生杀还同造化功。
710.056 【帆】徐夤
岂劳孤棹送行舟，轻过天涯势未休。断岸晓看残月挂，
远湾寒背夕阳收。川平直可追飞箭，风健还能溯急流。
幸遇济川恩不浅，北溟东海更何愁。
710.057 【梦】徐夤
月落灯前闭北堂，神魂交入杳冥乡。文通毫管醒来异，
武帝蘅芜觉后香。傅说已征贤可辅，周公不见恨何长。
生松十八年方应，通塞人间岂合忙。
710.058 【东】徐夤
紫气天元出故关，大明先照九垓间。鳌山海上秦娥去，
鲈脍江边齐掾还。青帝郊坰平似砥，主人阶级峻如山。
蟠桃树在烟涛水，解冻风高未得攀。
710.059 【西】徐夤
密云郊外已回秋，日下崦嵫景懒收。秦帝城高坚似铁，
李斯书上曲如钩。宁惟东岳凌天秀，更有长庚瞰曙流。
见说山傍偏出将，犬戎降尽复何愁。
710.060 【南】徐夤
罩罩嘉鱼忆此方，送君前浦恨难量。火山远照苍梧郡，
铜柱高标碧海乡。陆贾几时来越岛，三闾何日濯沧浪。
钟仪冠带归心阻，蝴蝶飞园万草芳。
710.061 【北】徐夤
雪满湖天日影微，李君降虏失良时。穷溟驾浪鹍鹏化，
极海寄书鸿雁迟。□□□来犹未启，残兵奔去杳难追。
可怜燕谷花间晚，邹律如何为一吹。
710.062 【云】徐夤
漠漠沈沈向夕晖，苍梧巫峡两相依。天心白日休空蔽，
海上故山应自归。似盖好临千乘载，如罗堪剪六铢衣。
为霖须救苍生旱，莫向西郊作雨稀。
710.063 【燕】徐夤
从待衔泥溅客衣，百禽灵性比他稀。何嫌何恨秋须去，
无约无期春自归。雕鹗不容应不怪，栋梁相庇愿相依。
吴王宫女娇相袭，合整双毛预奋飞。
710.064 【蝉】徐夤
寒鸣宁与众虫同，翼鬓緌冠岂道穷。壳蜕已从今日化，
声愁何似去年中。朝催篱菊花开露，暮促庭槐叶坠风。
从此最能惊赋客，计居何处转飞蓬。
710.065 【露】徐夤
鹤鸣先警雁来天，洗竹沾花处处鲜。散彩几当蝉饮际，
凝光宜对蚌胎前。朝垂苑草烟犹重，夜滴宫槐月正圆。
怵惕与霜同降日，蘋蘩思荐独凄然。
710.066 【霞】徐夤
天际何人濯锦归，偏宜残照与晨晖。流为洞府千年酒，
化作灵山几袭衣。野烧焰连殊赫奕，愁云阴隔乍依稀。
劳生愿学长生术，餐尽红桃上汉飞。
710.067 【蒲】徐夤
濯秀盘根在碧流，紫茵含露向晴抽。编为细履随君步，
织作轻帆送客愁。疏叶稍为投饵钓，密丛还碍采莲舟。
鸳鸯鸂鶒多情甚，日日双双绕傍游。
710.068 【泉】徐夤
非凿非疏出洞门，源深流嶮合还分。高成瀑布漱逋客，
清入御沟朝圣君。迸滴几山穿破石，迅飞层峤喷开云。
旧斋一带连松竹，明月窗前枕上闻。
710.069 【烟】徐夤
燎野焚林见所从，惹空横水展形容。能滋甘雨随车润，
不并行云逐梦踪。晴鸟回笼嘉树薄，春亭娇幕好花浓。
有时片片风吹去，海碧山清过几重。
710.070 【闲】徐夤
不管人间是与非，白云流水自相依。一瓢挂树傲时代，
五柳种门吟落晖。江上翠蛾遗佩去，岸边红袖采莲归。
客星辞得汉光武，却坐东江旧藓矶。
710.071 【忙】徐夤
双竞龙舟疾似风，一星球子两明同。平吴破蜀三除里，
灭楚图秦百战中。春近杜鹃啼不断，寒催归雁去何穷。
兵还失路旌旗乱，惊起红尘似转蓬。
710.072 【泪】徐夤
发事牵情不自由，偶然惆怅即难收。已闻抱玉沾衣湿，
见说迷途满目流。滴尽绮筵红烛暗，坠残妆阁晓花羞。
世间何处偏留得，万点分明湘水头。
710.073 【月】徐夤
碧落谁分造化权，结霜凝雪作婵娟。寒蝉若不开三穴，
狡兔何从上九天。莫见团圆明处远，须看湾曲鉴时偏。
郤诜树老尧蓂换，惆怅今年似去年。
