第710卷 徐夤
710.01 【蜀】徐夤
雖倚關張敵萬夫，豈勝恩信作良圖。能均漢祚三分業，
不負荊州六尺孤。綠水有魚賢已得，青桑如蓋瑞先符。
君王幸是中山後，建國如何號蜀都。
710.02 【魏】徐夤
伐罪書勳令不常，爭教爲帝與爲王。十年小怨誅桓邵，
一檄深讎怨孔璋。在井蟄龍如屈伏，食槽驕馬忽騰驤。
奸雄事過分明見，英識空懷許子將。
710.03 【吳】徐夤
一主參差六十年，父兄猶慶授孫權。不迎曹操真長策，
終謝張昭見碩賢。建業龍盤雖可貴，武昌魚味亦何偏。
秦嬴謾作東遊計，紫氣黃旗豈偶然。
710.04 【兩晉】徐夤
三世深謀啓帝基，可憐孀婦與孤兒。罪歸成濟皇天恨，
戈犯明君萬古悲。巴蜀削平輕似紙，勾吳吞卻美如飴。
誰知高鼻能知數，競向中原簸戰旗。
710.05 【宋二首】徐夤
天爵休將儋石論，一身恭儉萬邦尊。賭將金帶驚寰海，
留得耕衣誡子孫。締構不應饒漢祖，奸雄何足數王敦。
草中求活非吾事，豈啻橫身向廟門。
百萬人甘一擲輸，玄穹惟與道相符。豈知紫殿新天子，
只是丹徒舊嗇夫。五色龍章身早見，六終鴻業數難逾。
三年未得分明夢，卻爲蘭陵起霸圖。
710.06 【陳】徐夤
三惑昏昏中紫宸，萬機拋卻醉臨春。書中不禮隋文帝，
井底常攜張貴嬪。玉樹歌聲移入哭，金陵天子化爲臣。
兵戈半渡前江水，狎客猶聞爭酒巡。
710.07 【讀史】徐夤
亞父淒涼別楚營，天留三傑翼龍爭。高才無主不能用，
直道有時方始平。喜慍子文何穎悟，卷藏蘧瑗甚分明。
須知飲啄繇天命，休問黃河早晚清。
710.08 【漢宮新寵】徐夤
位在嬪妃最上頭，笑他長信女悲秋。日中月滿可能久，
花落色衰殊未憂。公主鏡中爭翠羽，君王袖底奪金鉤。
妾家兄弟知多少，恰要同時拜列侯。
710.09 【開元即事】徐夤
曲江真宰國中訛，尋奏漁陽忽荷戈。堂上有兵天不用，
幄中無策印空多。塵驚騎透潼關鎖，雲護龍游渭水波。
未必蛾眉能破國，千秋休恨馬嵬坡。
710.010 【李翰林】徐夤
謫下三清列八仙，獲調羹鼎侍龍顏。吟開鎖闥窺天近，
醉臥金鑾待詔閒。舊隱不歸劉備國，旅魂長寄謝公山。
遺編往簡應飛去，散入祥雲瑞日間。
710.011 【聞長安庚子歲事】徐夤
羽檄交馳觸冕旒，函關飛入鐵兜鍪。皇王去國未爲恨，
寰海失君方是憂。五色大雲凝蜀郡，幾般妖氣撲神州。
唐堯縱禪乾坤位，不是重華莫謾求。
710.012 【公子行】徐夤
十五轅門學控弦，六街騎馬去如煙。金多倍著牡丹價，
發白未知章甫賢。有耳不聞經國事，拜官方買謝恩箋。
相如謾說凌雲賦，四壁何曾有一錢。
710.013 【依韻贈嚴司直】徐夤
曾轉雙蓬到玉京，宣尼恩奏樂卿名。歌殘白石扣牛角，
賦換黃金愛馬卿。滄海二隅身漸老，太行千疊路難行。
夫君才大官何小，堪恨人間事不平。
710.014 【傷前翰林楊左丞】徐夤
飛上鰲頭侍玉皇，三臺遺耀換餘光。人間搦管窮蒼頡，
地上修文待卜商。真魄肯隨金石化，真風留伴蕙蘭香。
皇天未啓昇平運，不使伊皋相禹湯。
710.015 【日月無情】徐夤
日月無情也有情，朝升夕沒照均平。雖催前代英雄死，
還促後來賢聖生。三尺靈烏金借耀，一輪飛鏡水饒清。
憑誰築斷東溟路，龍影蟬光免運行。
710.016 【新月】徐夤
雲際嬋娟出又藏，美人腸斷拜金方。姮娥一隻眉先掃，
織女三分鏡未光。珠箔寄鉤懸杳靄，白龍遺爪印穹蒼。
更期十五圓明夜，與破陰霾照八荒。
710.017 【和尚書詠煙】徐夤
無根無蒂結還融，曾觸嵐光徹底空。不散幾知離畢雨，
欲飛須待落花風。玲瓏薄展蛟綃片，冪歷輕含鳳竹叢。
瓊什捧來思舊隱，撲窗穿戶曉溟濛。
710.018 【宮鶯】徐夤
領得春光在帝家，早從深谷出煙霞。閒棲仙禁日邊柳，
飢啄御園天上花。睍睆只宜陪閣鳳，間關多是問宮娃。
可憐鸚鵡矜言語，長閉雕籠歲月賒。
710.019 【鬢髮】徐夤
鬢添華髮數莖新，羅雀門前絕故人。減食爲緣疏五味，
不眠非是守庚申。深園竹綠齊抽筍，古木蛇青自脫鱗。
天地有爐長鑄物，濁泥遺塊待陶鈞。
710.020 【春入鯉湖】徐夤
到來峭壁白雲齊，載酒春遊渡九溪。鐵嶂有樓霾欲墮，
石門無鎖路還迷。湖頭鯉去轟雷在，樹杪猿啼落日低。
回首浮生真幻夢，何如斯地傍幽棲。
710.021 【雙鷺】徐夤
雙鷺雕籠昨夜開，月明飛出立庭隈。但教綠水池塘在，
自有碧天鴻雁來。清韻叫霜歸島樹，素翎遺雪落漁臺。
何人爲我追尋得，重勸溪翁酒一杯。
710.022 【鷓鴣】徐夤
繡僕梅兼羽翼全，楚雞非瑞莫爭先。啼歸明月落邊樹，
飛入百花深處煙。避燒幾曾遺遠岫，引雛時見飲晴川。
荔枝初熟無人際，啄破紅苞墜野田。
710.023 【鷹】徐夤
害物傷生性豈馴，且宜籠罩待知人。惟擒燕雀啖腥血，
卻笑鸞皇啄翠筠。狡兔穴多非爾識，鳴鳩脰短罰君身。
豪門不讀詩書者，走馬平原放玩頻。
710.024 【蝴蝶二首】徐夤
縹緲青蟲脫殼微，不堪煙重雨霏霏。一枝穠豔留教住，
幾處春風借與飛。防患每憂雞雀口，憐香偏繞綺羅衣。
無情豈解關魂夢，莫信莊周說是非。
拂綠穿紅麗日長，一生心事住春光。最嫌神女來行雨，
愛伴西施去採香。風定只應攢蕊粉，夜寒長是宿花房。
鳴蟬性分殊迂闊，空解三秋噪夕陽。
710.025 【郡侯坐上觀琉璃瓶中游魚】徐夤
寶器一泓銀漢水，錦鱗才動即先知。似涵明月波寧隔，
欲上輕冰律未移。薄霧罩來分咫尺，碧綃籠處較毫釐。
文翁未得沈香餌，擬置金盤召左慈。
710.026 【剪刀】徐夤
寶持多用繡爲囊，雙日交加兩鬢霜。金匣掠平花翡翠，
綠窗裁破錦鴛鴦。初栽連理枝猶短，誤綰同心帶不長。
欲制縕袍先把看，質非紈綺愧銛鋩。
710.027 【紙被】徐夤
文采鴛鴦罷合歡，細柔輕綴好魚箋。一牀明月蓋歸夢，
數尺白雲籠冷眠。披對勁風溫勝酒，擁聽寒雨暖於綿。
赤眉豪客見皆笑，卻問儒生直幾錢。
710.028 【紙帳】徐夤
幾笑文園四壁空，避寒深入剡藤中。誤懸謝守澄江練，
自宿嫦娥白兔宮。幾疊玉山開洞壑，半巖春霧結房櫳。
針羅截錦饒君侈，爭及蒙茸暖避風。
710.029 【貢餘祕色茶盞】徐夤
捩翠融青瑞色新，陶成先得貢吾君。功剜明月染春水，
輕旋薄冰盛綠雲。古鏡破苔當席上，嫩荷涵露別江濆。
中山竹葉醅初發，多病那堪中十分。
710.030 【筍鞭】徐夤
筇竹巖邊剔翠苔，錦江波冷洗瓊瑰。累累節轉蒼龍骨，
寸寸珠聯巨蚌胎。須向廣場驅駔駿，莫從閒處撻駑駘。
寧同晉帝環營日，拋賺中途後騎來。
710.031 【詠簾】徐夤
素節輕盈珠影勻，何人巧思間成文。閒垂別殿風應度，
半掩行宮麝欲薰。繡戶遠籠寒焰重，玉樓高掛曙光分。
無情幾恨黃昏月，纔到如鉤便墮雲。
710.032 【詠燈】徐夤
分影由來恨不同，綠窗孤館兩何窮。熒煌短焰長疑暗，
零落殘花旋委空。幾處隔簾愁夜雨，誰家當戶怯秋風。
莫言明滅無多事，曾比人生一世中。
710.033 【詠扇】徐夤
爲發涼飆滿玉堂，每親襟袖便難忘。霜濃雪暗知何在，
道契時來忽自揚。曾伴一樽臨小檻，幾遮殘日過迴廊。
漢宮如有秋風起，誰信班姬淚數行。
710.034 【詠筆二首】徐夤
秦代將軍欲建功，截龍搜兔助英雄。用多誰念毛皆拔，
拋卻更嫌心不中。史氏只應歸道直，江淹何獨偶靈通。
班超握管不成事，投擲翻從萬里戎。
君子三歸擅一名，秋毫雖細握非輕。軍書羽檄教誰錄，
帝命王言待我成。勢健豈饒淝水陣，鋒銛還學歷山耕。
毛干時有何人潤，盡把燒焚恨始平。
710.035 【詠錢】徐夤
多蓄多藏豈足論，有誰還議濟王孫。能於禍處翻爲福，
解向讎家買得恩。幾怪鄧通難免餓，須知夷甫不曾言。
朝爭暮競歸何處，盡入權門與幸門。
710.036 【尚書筵中詠紅手帕】徐夤
鶴綾三尺曉霞濃，送與東家二八容。羅帶繡裙輕好系，
藕絲紅縷細初縫。別來拭淚遮桃臉，行去包香墜粉胸。
無事把將纏皓腕，爲君池上折芙蓉。
710.037 【尚書新造花箋】徐夤
濃染紅桃二月花，只宜神筆縱龍蛇。淺澄秋水看雲母，
碎擘輕苔間粉霞。寫賦好追陳後寵，題詩堪送竇滔家。
使君即入金鑾殿，夜直無非草白麻。
710.038 【釣車】徐夤
荻灣漁客巧妝成，硾鑄銀星一點輕。拋過碧江鸂鶒岸，
軋殘金井轆轤聲。軸磨騂角冰光滑，輪卷春絲水面平。
把向嚴灘尋轍跡，漁臺基在輾難傾。
710.039 【柳】徐夤
漠漠金條引線微，年年先翠報春歸。解籠飛靄延芳景，
不逐亂花飄夕暉。啼鳥噪蟬堪悵望，舞煙搖水自因依。
五株名顯陶家後，見說辭榮種者稀。
710.040 【愁】徐夤
夜長偏覺漏聲遲，往往隨歌慘翠眉。黃葉落催砧杵日，
子規啼破夢魂時。明妃去泣千行淚，蔡琰歸梳兩鬢絲。
四皓入山招不得，無家歸客最堪欺。
710.041 【草】徐夤
廢苑荒階伴綠苔，恩疏長信恨難開。姑蘇麋鹿食思食，
楚澤王孫來不來。色嫩似將藍汁染，葉齊如把剪刀裁。
燕昭沒後多卿士，千載流芳郭隗臺。
710.042 【螢】徐夤
月墜西樓夜影空，透簾穿幕達房櫳。流光堪在珠璣列，
爲火不生榆柳中。一一照通黃卷字，輕輕化出綠蕪叢。
欲知應候何時節，六月初迎大暑風。
710.043 【水】徐夤
火性何如水性柔，西來東出幾時休。莫言通海能通漢，
雖解浮舟也覆舟。湘浦暮沈堯女怨，汾河秋泛漢皇愁。
洪波激湍歸何處，二月桃花滿眼流。
710.044 【苔】徐夤
印留麋鹿野禽蹤，巖壁漁磯幾處逢。金谷曉凝花影重，
章華春映柳陰濃。石橋羽客遺前跡，陳閣才人沒舊容。
歸去掃除階砌下，蘚痕殘綠一重重。
710.045 【曉】徐夤
水盡銅龍滴漸微，景陽鍾動夢魂飛。潼關雞唱促歸騎，
金殿燭殘求御衣。窗下寒機猶自織，梁間棲燕欲雙飛。
羲和晴聳扶桑轡，借與寰瀛看早暉。
710.046 【別】徐夤
酒盡歌終問後期，泛萍浮梗不勝悲。東門匹馬夜歸處，
南浦片帆飛去時。賦罷江淹吟更苦，詩成蘇武思何遲。
可憐範陸分襟後，空折梅花寄所思。
710.047 【夜】徐夤
日墜虞淵燭影開，沈沈煙霧壓浮埃。剡川雪滿子猷去，
漢殿月生王母來。檐掛蛛絲應漸織，風吹螢火不成灰。
愁人莫道何時旦，自有鐘鳴漏滴催。
710.048 【雨】徐夤
引電隨龍密又輕，酒杯閒噀得嘉名。千山草木如雲暗，
陸地波瀾接海平。灑竹几添春睡重，滴檐偏遣夜愁生。
陰妖冷孽成何怪，敢蔽高天日月明。
710.049 【萍】徐夤
爲實隨流瑞色新，泛風縈草護遊鱗。密行碧水澄涵月，
澀滯輕橈去採蘋。比物何名腰下劍，無根堪並鏡中身。
平湖春渚知何限，撥破閒投獨繭綸。
710.050 【恨】徐夤
事與時違不自由，如燒如刺寸心頭。烏江項籍忍歸去，
雁塞李陵長繫留。燕國飛霜將破夏，漢宮紈扇豈禁秋。
須知入骨難銷處，莫比人間取次愁。
710.051 【鴻】徐夤
行如兄弟影連空，春去秋來燕不同。紫塞別當秋露白，
碧山飛入暮霞紅。宣王德美周詩內，蘇武書傳漢苑中。
況解銜蘆避弓箭，一聲歸唳楚天風。
710.052 【鶴】徐夤
閬苑瑤臺歲月長，一歸華表好增傷。新聲乍警初零露，
折羽閒飛幾片霜。要伴神仙歸碧落，豈隨龜雁住方塘。
三山頂上無人處，瓊樹堪巢不死鄉。
710.053 【鵲】徐夤
神化難源瑞即開，雕陵毛羽出塵埃。香閨報喜行人至，
碧漢填河織女回。明月解隨烏繞樹，青銅寧愧雀爲臺。
瓊枝翠葉庭前植，從待翩翩去又來。
710.054 【霜】徐夤
應節誰窮造化端，菊黃豺祭問應難。紅窗透出鴛衾冷，
白草飛時雁塞寒。露結芝蘭瓊屑厚，日干葵藿粉痕殘。
世間無比催搖落，松竹何人肯更看。
710.055 【風】徐夤
城上寒來思莫窮，土囊萍末兩難同。飄成遠浪江湖際，
吹起暮塵京洛中。飛雪蕭條殘臘節，落花狼藉古行宮。
春能和煦秋搖落，生殺還同造化功。
710.056 【帆】徐夤
豈勞孤棹送行舟，輕過天涯勢未休。斷岸曉看殘月掛，
遠灣寒背夕陽收。川平直可追飛箭，風健還能溯急流。
幸遇濟川恩不淺，北溟東海更何愁。
710.057 【夢】徐夤
月落燈前閉北堂，神魂交入杳冥鄉。文通毫管醒來異，
武帝蘅蕪覺後香。傅說已徵賢可輔，周公不見恨何長。
生松十八年方應，通塞人間豈合忙。
710.058 【東】徐夤
紫氣天元出故關，大明先照九垓間。鰲山海上秦娥去，
鱸膾江邊齊掾還。青帝郊坰平似砥，主人階級峻如山。
蟠桃樹在煙濤水，解凍風高未得攀。
710.059 【西】徐夤
密雲郊外已回秋，日下崦嵫景懶收。秦帝城高堅似鐵，
李斯書上曲如鉤。寧惟東嶽凌天秀，更有長庚瞰曙流。
見說山傍偏出將，犬戎降盡復何愁。
710.060 【南】徐夤
罩罩嘉魚憶此方，送君前浦恨難量。火山遠照蒼梧郡，
銅柱高標碧海鄉。陸賈幾時來越島，三閭何日濯滄浪。
鍾儀冠帶歸心阻，蝴蝶飛園萬草芳。
710.061 【北】徐夤
雪滿湖天日影微，李君降虜失良時。窮溟駕浪鵾鵬化，
極海寄書鴻雁遲。□□□來猶未啓，殘兵奔去杳難追。
可憐燕谷花間晚，鄒律如何爲一吹。
710.062 【雲】徐夤
漠漠沈沈向夕暉，蒼梧巫峽兩相依。天心白日休空蔽，
海上故山應自歸。似蓋好臨千乘載，如羅堪剪六銖衣。
爲霖須救蒼生旱，莫向西郊作雨稀。
710.063 【燕】徐夤
從待銜泥濺客衣，百禽靈性比他稀。何嫌何恨秋須去，
無約無期春自歸。鵰鶚不容應不怪，棟樑相庇願相依。
吳王宮女嬌相襲，合整雙毛預奮飛。
710.064 【蟬】徐夤
寒鳴寧與衆蟲同，翼鬢緌冠豈道窮。殼蛻已從今日化，
聲愁何似去年中。朝催籬菊花開露，暮促庭槐葉墜風。
從此最能驚賦客，計居何處轉飛蓬。
710.065 【露】徐夤
鶴鳴先警雁來天，洗竹沾花處處鮮。散彩幾當蟬飲際，
凝光宜對蚌胎前。朝垂苑草煙猶重，夜滴宮槐月正圓。
怵惕與霜同降日，蘋蘩思薦獨悽然。
710.066 【霞】徐夤
天際何人濯錦歸，偏宜殘照與晨暉。流爲洞府千年酒，
化作靈山幾襲衣。野燒焰連殊赫奕，愁雲陰隔乍依稀。
勞生願學長生術，餐盡紅桃上漢飛。
710.067 【蒲】徐夤
濯秀盤根在碧流，紫茵含露向晴抽。編爲細履隨君步，
織作輕帆送客愁。疏葉稍爲投餌釣，密叢還礙採蓮舟。
鴛鴦鸂鶒多情甚，日日雙雙繞傍遊。
710.068 【泉】徐夤
非鑿非疏出洞門，源深流嶮合還分。高成瀑布漱逋客，
清入御溝朝聖君。迸滴幾山穿破石，迅飛層嶠噴開雲。
舊齋一帶連松竹，明月窗前枕上聞。
710.069 【煙】徐夤
燎野焚林見所從，惹空橫水展形容。能滋甘雨隨車潤，
不併行雲逐夢蹤。晴鳥回籠嘉樹薄，春亭嬌幕好花濃。
有時片片風吹去，海碧山清過幾重。
710.070 【閒】徐夤
不管人間是與非，白雲流水自相依。一瓢掛樹傲時代，
五柳種門吟落暉。江上翠蛾遺佩去，岸邊紅袖採蓮歸。
客星辭得漢光武，卻坐東江舊蘚磯。
710.071 【忙】徐夤
雙競龍舟疾似風，一星球子兩明同。平吳破蜀三除裏，
滅楚圖秦百戰中。春近杜鵑啼不斷，寒催歸雁去何窮。
兵還失路旌旗亂，驚起紅塵似轉蓬。
710.072 【淚】徐夤
發事牽情不自由，偶然惆悵即難收。已聞抱玉沾衣溼，
見說迷途滿目流。滴盡綺筵紅燭暗，墜殘妝閣曉花羞。
世間何處偏留得，萬點分明湘水頭。
710.073 【月】徐夤
碧落誰分造化權，結霜凝雪作嬋娟。寒蟬若不開三穴，
狡兔何從上九天。莫見團圓明處遠，須看灣曲鑑時偏。
郤詵樹老堯蓂換，惆悵今年似去年。
