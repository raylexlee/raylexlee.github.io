第224卷 杜甫
224.01 【冬日洛城北謁玄元皇帝廟】杜甫
配極玄都閟，憑虛禁御長。守祧嚴具禮，掌節鎮非常。
碧瓦初寒外，金莖一氣旁。山河扶繡戶，日月近雕樑。
仙李盤根大，猗蘭奕葉光。世家遺舊史，道德付今王。
畫手看前輩，吳生遠擅場。森羅移地軸，妙絕動宮牆。
五聖聯龍袞，千官列雁行。冕旒俱秀髮，旌旆盡飛揚。
翠柏深留景，紅梨迥得霜。風箏吹玉柱，露井凍銀牀。
身退卑周室，經傳拱漢皇。穀神如不死，養拙更何鄉。
224.02 【贈韋左丞丈（濟。天寶七年以韋濟爲河南尹遷尚書左丞）】杜甫
左轄頻虛位，今年得舊儒。相門韋氏在，經術漢臣須。
時議歸前烈，天倫恨莫俱。鴒原荒宿草，鳳沼接亨衢。
有客雖安命，衰容豈壯夫。家人憂几杖，甲子混泥途。
不謂矜餘力，還來謁大巫。歲寒仍顧遇，日暮且踟躕。
老驥思千里，飢鷹待一呼。君能微感激，亦足慰榛蕪。
224.03 【投贈哥舒開府二十韻】杜甫
今代麒麟閣，何人第一功。君王自神武，駕馭必英雄。
開府當朝傑，論兵邁古風。先鋒百勝在，略地兩隅空。
青海無傳箭，天山早掛弓。廉頗仍走敵，魏絳已和戎。
每惜河湟棄，新兼節制通。智謀垂睿想，出入冠諸公。
日月低秦樹，乾坤繞漢宮。胡人愁逐北，宛馬又從東。
受命邊沙遠，歸來御席同。軒墀曾寵鶴，畋獵舊非熊。
茅土加名數，山河誓始終。策行遺戰伐，契合動昭融。
勳業青冥上，交親氣概中。未爲珠履客，已見白頭翁。
壯節初題柱，生涯獨轉蓬。幾年春草歇，今日暮途窮。
軍事留孫楚，行間識呂蒙。防身一長劍，將欲倚崆峒。
224.04 【上韋左相二十韻（見素）】杜甫
鳳歷軒轅紀，龍飛四十春。八荒開壽域，一氣轉洪鈞。
霖雨思賢佐，丹青憶老臣。應圖求駿馬，驚代得麒麟。
沙汰江河濁，調和鼎鼐新。韋賢初相漢，範叔已歸秦。
盛業今如此，傳經固絕倫。豫樟深出地，滄海闊無津。
北斗司喉舌，東方領搢紳。持衡留藻鑑，聽履上星辰。
獨步才超古，餘波德照鄰。聰明過管輅，尺牘倒陳遵。
豈是池中物，由來席上珍。廟堂知至理，風俗盡還淳。
才傑俱登用，愚蒙但隱淪。長卿多病久，子夏索居頻。
回首驅流俗，生涯似衆人。巫咸不可問，鄒魯莫容身。
感激時將晚，蒼茫興有神。爲公歌此曲，涕淚在衣巾。
224.05 【奉贈太常張卿二十韻（均）】杜甫
方丈三韓外，崑崙萬國西。建標天地闊，詣絕古今迷。
氣得神仙迥，恩承雨露低。相門清議衆，儒術大名齊。
軒冕羅天闕，琳琅識介珪。伶官詩必誦，夔樂典猶稽。
健筆凌鸚鵡，銛鋒瑩鸊鵜。友于皆挺拔，公望各端倪。
通籍逾青瑣，亨衢照紫泥。靈虯傳夕箭，歸馬散霜蹄。
能事聞重譯，嘉謨及遠黎。弼諧方一展，斑序更何躋。
適越空顛躓，遊梁竟慘悽。謬知終畫虎，微分是醯雞。
萍泛無休日，桃陰想舊蹊。吹噓人所羨，騰躍事仍睽。
碧海真難涉，青雲不可梯。顧深慚鍛鍊，才小辱提攜。
檻束哀猿叫，枝驚夜鵲棲。幾時陪羽獵，應指釣璜溪。
224.06 【敬贈鄭諫議十韻】杜甫
諫官非不達，詩義早知名。破的由來事，先鋒孰敢爭。
思飄雲物外，律中鬼神驚。毫髮無遺恨，波瀾獨老成。
野人寧得所，天意薄浮生。多病休儒服，冥搜信客旌。
築居仙縹緲，旅食歲崢嶸。使者求顏闔，諸公厭禰衡。
將期一諾重，欻使寸心傾。君見途窮哭，宜憂阮步兵。
224.07 【奉贈鮮于京兆二十韻（鮮于仲通，天寶末爲京兆尹）】杜甫
王國稱多士，賢良復幾人。異才應間出，爽氣必殊倫。
始見張京兆，宜居漢近臣。驊騮開道路，鵰鶚離風塵。
侯伯知何等，文章實致身。奮飛超等級，容易失沈淪。
脫略磻溪釣，操持郢匠斤。雲霄今已逼，臺袞更誰親。
鳳穴雛皆好，龍門客又新。義聲紛感激，敗績自逡巡。
途遠欲何向，天高難重陳。學詩猶孺子，鄉賦念嘉賓。
不得同晁錯，吁嗟後郄詵。計疏疑翰墨，時過憶松筠。
獻納紆皇眷，中間謁紫宸。且隨諸彥集，方覬薄才伸。
破膽遭前政，陰謀獨秉鈞。微生沾忌刻，萬事益酸辛。
交合丹青地，恩傾雨露辰。有儒愁餓死，早晚報平津。
224.08 【贈特進汝陽王二十韻】杜甫
特進羣公表，天人夙德升。霜蹄千里駿，風翮九霄鵬。
服禮求毫髮，惟忠忘寢興。聖情常有眷，朝退若無憑。
仙醴來浮蟻，奇毛或賜鷹。清關塵不雜，中使日相乘。
晚節嬉遊簡，平居孝義稱。自多親棣萼，誰敢問山陵。
學業醇儒富，辭華哲匠能。筆飛鸞聳立，章罷鳳鶱騰。
精理通談笑，忘形向友朋。寸長堪繾綣，一諾豈驕矜。
已忝歸曹植，何知對李膺。招要恩屢至，崇重力難勝。
披霧初歡夕，高秋爽氣澄。尊罍臨極浦，鳧雁宿張燈。
花月窮遊宴，炎天避鬱蒸。研寒金井水，檐動玉壺冰。
瓢飲唯三徑，巖棲在百層。且持蠡測海，況挹酒如澠。
鴻寶寧全祕，丹梯庶可凌。淮王門有客，終不愧孫登。
224.09 【鄭駙馬宅宴洞中】杜甫
主家陰洞細煙霧，留客夏簟清琅玕。春酒杯濃琥珀薄，
冰漿碗碧瑪瑙寒。誤疑茅堂過江麓，已入風磴霾雲端。
自是秦樓壓鄭谷，時聞雜佩聲珊珊。
224.010 【李監宅】杜甫
尚覺王孫貴，豪家意頗濃。屏開金孔雀，褥隱繡芙蓉。
且食雙魚美，誰看異味重。門闌多喜色，女婿近乘龍。
224.011 【重題鄭氏東亭（在新安界）】杜甫
華亭入翠微，秋日亂清暉。崩石欹山樹，清漣曳水衣。
紫鱗衝岸躍，蒼隼護巢歸。向晚尋徵路，殘雲傍馬飛。
224.012 【題張氏隱居二首】杜甫
春山無伴獨相求，伐木丁丁山更幽。澗道餘寒歷冰雪，
石門斜日到林丘。不貪夜識金銀氣，遠害朝看麋鹿遊。
乘興杳然迷出處，對君疑是泛虛舟。
之子時相見，邀人晚興留。霽潭鱣發發，春草鹿呦呦。
杜酒偏勞勸，張梨不外求。前村山路險，歸醉每無愁。
224.013 【天寶初南曹小司寇舅於我太夫人堂下累土爲山…而作是詩】杜甫
一匱功盈尺，三峯意出羣。望中疑在野，幽處欲生雲。
慈竹春陰覆，香爐曉勢分。惟南將獻壽，佳氣日氛氳。
224.014 【龍門（即伊闕）】杜甫
龍門橫野斷，驛樹出城來。氣色皇居近，金銀佛寺開。
往還時屢改，川水日悠哉。相閱征途上，生涯盡幾回。
224.015 【奉寄河南韋尹丈人】杜甫
有客傳河尹，逢人問孔融。青囊仍隱逸，章甫尚西東。
鼎食分門戶，詞場繼國風。尊榮瞻地絕，疏放憶途窮。
濁酒尋陶令，丹砂訪葛洪。江湖漂短褐，霜雪滿飛蓬。
牢落乾坤大，周流道術空。謬慚知薊子，真怯笑揚雄。
盤錯神明懼，謳歌德義豐。屍鄉餘土室，難說祝雞翁。
224.016 【贈李白】杜甫
秋來相顧尚飄蓬，未就丹砂愧葛洪。
痛飲狂歌空度日，飛揚跋扈爲誰雄。
224.017 【與任城許主簿遊南池（池在濟寧州境）】杜甫
秋水通溝洫，城隅進小船。晚涼看洗馬，森木亂鳴蟬。
菱熟經時雨，蒲荒八月天。晨朝降白露，遙憶舊青氈。
224.018 【登兗州城樓】杜甫
東郡趨庭日，南樓縱目初。浮雲連海嶽，平野入青徐。
孤嶂秦碑在，荒城魯殿餘。從來多古意，臨眺獨躊躇。
224.019 【劉九法曹、鄭瑕丘石門宴集】杜甫
秋水清無底，蕭然靜客心。掾曹乘逸興，鞍馬去相尋。
能吏逢聯璧，華筵直一金。晚來橫吹好，泓下亦龍吟。
224.020 【暫如臨邑，至【山昔】山湖亭奉懷李員外率爾成興】杜甫
野亭逼湖水，歇馬高林間。鼉吼風奔浪，魚跳日映山。
暫遊阻詞伯，卻望懷青關。靄靄生雲霧，唯應促駕還。
224.021 【對雨書懷，走邀許十一簿公】杜甫
東嶽雲峯起，溶溶滿太虛。震雷翻幕燕，驟雨落河魚。
座對賢人酒，門聽長者車。相邀愧泥濘，騎馬到階除。
224.022 【巳上人茅齋】杜甫
巳公茅屋下，可以賦新詩。枕簟入林僻，茶瓜留客遲。
江蓮搖白羽，天棘夢青絲。空忝許詢輩，難酬支遁詞。
224.023 【房兵曹胡馬詩】杜甫
胡馬大宛名，鋒棱瘦骨成。竹批雙耳峻，風入四蹄輕。
所向無空闊，真堪託死生。驍騰有如此，萬里可橫行。
224.024 【畫鷹】杜甫
素練風霜起，蒼鷹畫作殊。㩳身思狡兔，側目似愁胡。
絛鏇光堪擿，軒楹勢可呼。何當擊凡鳥，毛血灑平蕪。
224.025 【與李十二白同尋範十隱居（李白集有尋魯城北範居士詩）】杜甫
李侯有佳句，往往似陰鏗。餘亦東蒙客，憐君如弟兄。
醉眠秋共被，攜手日同行。更想幽期處，還尋北郭生。
入門高興發，侍立小童清。落景聞寒杵，屯雲對古城。
向來吟橘頌，誰欲討蓴羹。不願論簪笏，悠悠滄海情。
224.026 【臨邑舍弟書至苦雨黃河泛溢堤防之患簿領所憂…用寬其意】杜甫
二儀積風雨，百穀漏波濤。聞道洪河坼，遙連滄海高。
職思憂悄悄，郡國訴嗷嗷。舍弟卑棲邑，防川領簿曹。
尺書前日至，版築不時操。難假黿鼉力，空瞻烏鵲毛。
燕南吹畎畝，濟上沒蓬蒿。螺蚌滿近郭，蛟螭乘九皋。
徐關深水府，碣石小秋毫。白屋留孤樹，青天矢萬艘。
吾衰同泛梗，利涉想蟠桃。倚賴天涯釣，猶能掣巨鰲。
224.027 【過宋員外之問舊莊】杜甫
宋公舊池館，零落守陽阿。枉道祗從入，吟詩許更過。
淹留問耆老，寂寞向山河。更識將軍樹，悲風日暮多。
224.028 【夜宴左氏莊】杜甫
風林纖月落，衣露淨琴張。暗水流花徑，春星帶草堂。
檢書燒燭短，看劍引杯長。詩罷聞吳詠，扁舟意不忘。
224.029 【送蔡希曾都尉還隴右，因寄高三十五書記】杜甫
蔡子勇成癖，彎弓西射胡。健兒寧鬥死，壯士恥爲儒。
官是先鋒得，材緣挑戰須。身輕一鳥過，槍急萬人呼。
雲幕隨開府，春城赴上都。馬頭金狎帢，駝背錦模糊。
咫尺雲山路，歸飛青海隅。上公猶寵錫，突將且前驅。
漢使黃河遠，涼州白麥枯。因君問消息，好在阮元瑜。
224.030 【春日憶李白】杜甫
白也詩無敵，飄然思不羣。清新庾開府，俊逸鮑參軍。
渭北春天樹，江東日暮雲。何時一尊酒，重與細論文。
224.031 【贈陳二補闕】杜甫
世儒多汩沒，夫子獨聲名。獻納開東觀，君王問長卿。
皁雕寒始急，天馬老能行。自到青冥裏，休看白髮生。
224.032 【寄高三十五書記（適）】杜甫
嘆惜高生老，新詩日又多。美名人不及，佳句法如何。
主將收才子，崆峒足凱歌。聞君已朱紱，且得慰蹉跎。
224.033 【送裴二虯作尉永嘉】杜甫
孤嶼亭何處，天涯水氣中。故人官就此，絕境興誰同。
隱吏逢梅福，遊山憶謝公。扁舟吾已就，把釣待秋風。
224.034 【城西陂泛舟（即渼陂）】杜甫
青蛾皓齒在樓船，橫笛短簫悲遠天。春風自信牙檣動，
遲日徐看錦纜牽。魚吹細浪搖歌扇，燕蹴飛花落舞筵。
不有小舟能蕩槳，百壺那送酒如泉。
224.035 【贈田九判官（梁丘）】杜甫
崆峒使節上青霄，河隴降王款聖朝。宛馬總肥春苜蓿，
將軍只數漢嫖姚。陳留阮瑀誰爭長，京兆田郎早見招。
麾下賴君才併入，獨能無意向漁樵。
224.036 【贈獻納使起居田舍人（澄）】杜甫
獻納司存雨露邊，地分清切任才賢。舍人退食收封事，
宮女開函近御筵。曉漏追飛青瑣闥，晴窗點檢白雲篇。
揚雄更有河東賦，唯待吹噓送上天。
224.037 【送韋書記赴安西】杜甫
夫子欻通貴，雲泥相望懸。白頭無藉在，朱紱有哀憐。
書記赴三捷，公車留二年。欲浮江海去，此別意蒼然。
224.038 【陪鄭廣文遊何將軍山林十首（山林在韋曲西塔陂）】杜甫
不識南塘路，今知第五橋。名園依綠水，野竹上青霄。
谷口舊相得，濠梁同見招。平生爲幽興，未惜馬蹄遙。
百頃風潭上，千重夏木清。卑枝低結子，接葉暗巢鶯。
鮮鯽銀絲膾，香芹碧澗羹。翻疑柁樓底，晚飯越中行。
萬里戎王子，何年別月支。異花開絕域，滋蔓匝清池。
漢使徒空到，神農竟不知。露翻兼雨打，開坼日離披。
旁舍連高竹，疏籬帶晚花。碾渦深沒馬，藤蔓曲藏蛇。
詞賦工無益，山林跡未賒。盡捻書籍賣，來問爾東家。
剩水滄江破，殘山碣石開。綠垂風折筍，紅綻雨肥梅。
銀甲彈箏用，金魚換酒來。興移無灑掃，隨意坐莓苔。
風磴吹陰雪，雲門吼瀑泉。酒醒思臥簟，衣冷欲裝綿。
野老來看客，河魚不取錢。只疑淳樸處，自有一山川。
棘樹寒雲色，茵蔯春藕香。脆添生菜美，陰益食單涼。
野鶴清晨出，山精白日藏。石林蟠水府，百里獨蒼蒼。
憶過楊柳渚，走馬定昆池。醉把青荷葉，狂遺白接䍦。
刺船思郢客，解水乞吳兒。坐對秦山晚，江湖興頗隨。
牀上書連屋，階前樹拂雲。將軍不好武，稚子總能文。
醒酒微風入，聽詩靜夜分。絺衣掛蘿薜，涼月白紛紛。
幽意忽不愜，歸期無奈何。出門流水注，回首白雲多。
自笑燈前舞，誰憐醉後歌。祗應與朋好，風雨亦來過。
224.045 【重過何氏五首】杜甫
問訊東橋竹，將軍有報書。倒衣還命駕，高枕乃吾廬。
花妥鶯捎蝶，溪喧獺趁魚。重來休沐地，真作野人居。
山雨尊仍在，沙沈榻未移。犬迎曾宿客，鴉護落巢兒。
雲薄翠微寺，天清黃子陂。向來幽興極，步屣過東籬。
落日平臺上，春風啜茗時。石闌斜點筆，桐葉坐題詩。
翡翠鳴衣桁，蜻蜓立釣絲。自今幽興熟，來往亦無期。
頗怪朝參懶，應耽野趣長。雨拋金鎖甲，苔臥綠沈槍。
手自移蒲柳，家才足稻粱。看君用幽意，白日到羲皇。
到此應常宿，相留可判年。蹉跎暮容色，悵望好林泉。
何路沾微祿，歸山買薄田。斯遊恐不遂，把酒意茫然。
224.046 【冬日有懷李白】杜甫
寂寞書齋裏，終朝獨爾思。更尋嘉樹傳，不忘角弓詩。
短褐風霜入，還丹日月遲。未因乘興去，空有鹿門期。
224.047 【杜位宅守歲】杜甫
守歲阿戎家，椒盤已頌花。盍簪喧櫪馬，列炬散林鴉。
四十明朝過，飛騰暮景斜。誰能更拘束，爛醉是生涯。
224.048 【與鄠縣源大少府宴渼陂（得寒字）】杜甫
應爲西陂好，金錢罄一餐。飯抄雲子白，瓜嚼水精寒。
無計回船下，空愁避酒難。主人情爛熳，持答翠琅玕。
224.049 【崔駙馬山亭宴集（京城東有崔惠童駙馬山池）】杜甫
蕭史幽棲地，林間蹋鳳毛。洑流何處入，亂石閉門高。
客醉揮金碗，詩成得繡袍。清秋多宴會，終日困香醪。
224.050 【九日楊奉先會白水崔明府】杜甫
今日潘懷縣，同時陸浚儀。坐開桑落酒，來把菊花枝。
天宇清霜淨，公堂宿霧披。晚酣留客舞，鳧舄共差池。
224.051 【贈翰林張四學士】杜甫
翰林逼華蓋，鯨力破滄溟。天上張公子，宮中漢客星。
賦詩拾翠殿，佐酒望雲亭。紫誥仍兼綰，黃麻似六經。
內分金帶赤，恩與荔枝青。無復隨高鳳，空餘泣聚螢。
此生任春草，垂老獨漂萍。倘憶山陽會，悲歌在一聽。
224.052 【送張二十參軍赴蜀州，因呈楊五侍御】杜甫
好去張公子，通家別恨添。兩行秦樹直，萬點蜀山尖。
御史新驄馬，參軍舊紫髯。皇華吾善處，於汝定無嫌。
224.053 【陪諸貴公子丈八溝攜妓納涼，晚際遇雨二首】杜甫
落日放船好，輕風生浪遲。竹深留客處，荷淨納涼時。
公子調冰水，佳人雪藕絲。片雲頭上黑，應是雨催詩。
雨來沾席上，風急打船頭。越女紅裙溼，燕姬翠黛愁。
纜侵堤柳系，幔宛浪花浮。歸路翻蕭颯，陂塘五月秋。
224.054 【白水明府舅宅喜雨（得過字）】杜甫
吾舅政如此，古人誰復過。碧山晴又溼，白水雨偏多。
精禱既不昧，歡娛將謂何。湯年旱頗甚，今日醉絃歌。
224.055 【陪李金吾花下飲】杜甫
勝地初相引，餘行得自娛。見輕吹鳥毳，隨意數花須。
細草稱偏坐，香醪懶再酤。醉歸應犯夜，可怕李金吾。
224.056 【贈高式顏】杜甫
昔別是何處，相逢皆老夫。故人還寂寞，削跡共艱虞。
自失論文友，空知賣酒壚。平生飛動意，見爾不能無。
224.057 【贈比部蕭郎中十兄（甫從姑子也）】杜甫
有美生人傑，由來積德門。漢朝丞相系，梁日帝王孫。
蘊藉爲郎久，魁梧秉哲尊。詞華傾後輩，風雅藹孤鶱。
宅相榮姻戚，兒童惠討論。見知真自幼，謀拙醜諸昆。
漂盪雲天闊，沈埋日月奔。致君時已晚，懷古意空存。
中散山陽鍛，愚公野谷村。寧紆長者轍，歸老任乾坤。
224.058 【九日曲江】杜甫
綴席茱萸好，浮舟菡萏衰。季秋時欲半，九日意兼悲。
江水清源曲，荊門此路疑。晚來高興盡，搖盪菊花期。
224.059 【承沈八丈東美除膳部員外，阻雨未遂馳賀，奉寄此詩】杜甫
今日西京掾，多除內省郎。通家惟沈氏，謁帝似馮唐。
詩律羣公問，儒門舊史長。清秋便寓直，列宿頓輝光。
未暇申宴慰，含情空激揚。司存何所比，膳部默悽傷。
貧賤人事略，經過霖潦妨。禮同諸父長，恩豈布衣忘。
天路牽騏驥，雲臺引棟樑。徒懷貢公喜，颯颯鬢毛蒼。
224.060 【奉留贈集賢院崔、於二學士（國輔、休烈）】杜甫
昭代將垂白，途窮乃叫閽。氣衝星象表，詞感帝王尊。
天老書題目，春官驗討論。倚風遺鶂路，隨水到龍門。
竟與蛟螭雜，空聞燕雀喧。青冥猶契闊，陵厲不飛翻。
儒術誠難起，家聲庶已存。故山多藥物，勝概憶桃源。
欲整還鄉旆，長懷禁掖垣。謬稱三賦在，難述二公恩。
224.061 【故武衛將軍輓歌三首】杜甫
嚴警當寒夜，前軍落大星。壯夫思感決，哀詔惜精靈。
王者今無戰，書生已勒銘。封侯意疏闊，編簡爲誰青。
舞劍過人絕，鳴弓射獸能。銛鋒行愜順，猛噬失蹻騰。
赤羽千夫膳，黃河十月冰。橫行沙漠外，神速至今稱。
哀輓青門去，新阡絳水遙。路人紛雨泣，天意颯風飄。
部曲精仍銳，匈奴氣不驕。無由睹雄略，大樹日蕭蕭。
224.062 【官定後戲贈（時免河西尉，爲右衛率府兵曹）】杜甫
不作河西尉，淒涼爲折腰。老夫怕趨走，率府且逍遙。
耽酒須微祿，狂歌託聖朝。故山歸興盡，回首向風飆。
224.063 【九日藍田崔氏莊】杜甫
老去悲秋強自寬，興來今日盡君歡。羞將短髮還吹帽，
笑倩旁人爲正冠。藍水遠從千澗落，玉山高並兩峯寒。
明年此會知誰健，醉把茱萸子細看。
224.064 【崔氏東山草堂】杜甫
愛汝玉山草堂靜，高秋爽氣相鮮新。有時自發鐘磬響，
落日更見漁樵人。盤剝白鴉谷口慄，飯煮青泥坊底芹。
何爲西莊王給事，柴門空閉鎖松筠。
224.065 【對雪】杜甫
戰哭多新鬼，愁吟獨老翁。亂雲低薄暮，急雪舞迴風。
瓢棄尊無綠，爐存火似紅。數州消息斷，愁坐正書空。
224.066 【月夜】杜甫
今夜鄜州月，閨中只獨看。遙憐小兒女，未解憶長安。
香霧雲鬟溼，清輝玉臂寒。何時倚虛幌，雙照淚痕幹。
224.067 【遣興】杜甫
驥子好男兒，前年學語時。問知人客姓，誦得老夫詩。
世亂憐渠小，家貧仰母慈。鹿門攜不遂，雁足系難期。
天地軍麾滿，山河戰角悲。儻歸免相失，見日敢辭遲。
224.068 【元日寄韋氏妹】杜甫
近聞韋氏妹，迎在漢鍾離。郎伯殊方鎮，京華舊國移。
春城回北斗，郢樹發南枝。不見朝正使，啼痕滿面垂。
224.069 【春望】杜甫
國破山河在，城春草木深。感時花濺淚，恨別鳥驚心。
烽火連三月，家書抵萬金。白頭搔更短，渾欲不勝簪。
224.070 【憶幼子（字驥子，時隔絕在鄜州）】杜甫
驥子春猶隔，鶯歌暖正繁。別離驚節換，聰慧與誰論。
澗水空山道，柴門老樹村。憶渠愁只睡，炙背俯晴軒。
224.071 【一百五日夜對月】杜甫
無家對寒食，有淚如金波。斫卻月中桂，清光應更多。
仳離放紅蕊，想像嚬青蛾。牛女漫愁思，秋期猶渡河。
