第707卷 殷文圭
707.01 【八月十五夜】殷文圭
萬里無雲鏡九州，最團圓夜是中秋。滿衣冰彩拂不落，
遍地水光凝欲流。華嶽影寒清露掌，海門風急白潮頭。
因君照我丹心事，減得愁人一夕愁。
707.02 【省試夜投獻座主】殷文圭
闢開公道選時英，神鏡高懸鑑百靈。混沌分來融間氣，
欃槍滅處炫文星。燭然蘭省三條白，山束龍門萬仞青。
聖教中興周禮在，不勞幹羽舞明庭。
707.03 【觀賀皇太子冊命】殷文圭
嗣冊儲皇帝命行，萬方臣妾躍歡聲。鸞旃再立星辰正，
雉扇雙開日月明。自有漢元爭翊戴，不勞商皓定欹傾。
春宮保傅皆周召，致主何憂不太平。
707.04 【行朝早春侍師門宴西溪席上作】殷文圭
西溪水色淨於苔，畫鷁橫風絳帳開。弦管旋飄蓬島去，
公卿皆是蕊宮來。金鱗擲浪錢翻荇，玉爵粘香雪泛梅。
三榜生徒逾七十，豈期龍坂納非才。
707.05 【賀同年第三人劉先輩鹹辟命】殷文圭
甲門才子鼎科人，拂地藍衫榜下新。脫俗文章笑鸚鵡，
凌雲頭角壓麒麟。金壺藉草溪亭晚，玉勒穿花野寺春。
多愧受恩同闕里，不嫌師僻與顏貧。
707.06 【寄廣南劉僕射】殷文圭
戰國從今卻尚文，品流才子作將軍。畫船清宴蠻溪雨，
粉閣閒吟瘴嶠雲。暴客卸戈歸惠政，史官調筆待儒勳。
漢儀一化南人後，牧馬無因更夜聞。
707.07 【題吳中陸龜蒙山齋】殷文圭
萬卷圖書千戶貴，十洲煙景四時和。花心露洗猩猩血，
水面風披瑟瑟羅。莊叟靜眠清夢永，客兒芳意小詩多。
天麟不觸人間網，擬把公卿換得麼。
707.08 【經李翰林墓】殷文圭
詩中日月酒中仙，平地雄飛上九天。身謫蓬萊金籍外，
寶裝方丈玉堂前。虎靴醉索將軍脫，鴻筆悲無令子傳。
十字遺碑三尺墓，只應吟客吊秋煙。
707.09 【鸚鵡】殷文圭
丹觜如簧翠羽輕，隨人呼物旋知名。金籠夜黯山西夢，
玉枕曉憎簾外聲。才子愛奇吟不足，美人憐爾繡初成。
應緣是我邯鄲客，相顧咬咬別有情。
707.010 【邊將別】殷文圭
地角天涯倍苦辛，十年鉛槧未酬身。朱門泣別同鮫客，
紫塞旅遊隨雁臣。漢將出師衝曉雪，胡兒奔馬撲征塵。
行行獨止干戈域，毳帳望誰爲主人。
707.011 【江南秋日】殷文圭
水國由來稱道情，野人經此頓神清。一篷秋雨睡初起，
半硯冷雲吟未成。青笠漁兒筒釣沒，蒨衣菱女畫橈輕。
冰綃寫上江南景，寄與金鑾馬長卿。
707.012 【題友人庭竹】殷文圭
叢篁蕭瑟拂清陰，貴地栽成碧玉林。盡待花開添鳳食，
可憐風擊狀龍吟。鈿竿離立霜文靜，錦籜飄零粉節深。
何事子猷偏寄賞，此君心似古人心。
707.013 【覽陸龜蒙舊集】殷文圭
先生文價沸三吳，白雪千編酒一壺。吟去星辰筆下動，
醉來嵩華眼中無。峭如謝檜虯蟠活，清似緱山鳳路孤。
身後獨遺封禪草，何人尋得佐鴻圖。
707.014 【玉仙道中】殷文圭
蓴鱸方美別吳江，筆陣詩魔兩未降。山勢北蟠龍偃蹇，
泉聲東漱玉琤瑽。古陂狐兔穿蠻冢，破寺荊榛擁佛幢。
信馬冷吟迷路處，隔溪煙雨吠村厖。
707.015 【趙侍郎看紅白牡丹，因寄楊狀頭贊圖】殷文圭
遲開都爲讓羣芳，貴地栽成對玉堂。紅豔嫋煙疑欲語，
素華映月只聞香。剪裁偏得東風意，淡薄似矜西子妝。
雅稱花中爲首冠，年年長占斷春光。
707.016 【題胡州太學丘光庭博士幽居】殷文圭
舜軌堯文混九垓，明堂宏構集良材。江邊雲臥如龍穩，
天外泥書遣鶴來。五夜藥苗滋沆瀣，四時花影蔭莓苔。
草玄門似山中靜，不是公卿到不開。
707.017 【初秋留別越中幕客】殷文圭
魂夢飄零落葉洲，北轅南柁幾時休。月中青桂漸看老，
星畔白榆還報秋。鶴禁有知須強進，稽峯無事莫相留。
吳花越柳饒君醉，直待功成始舉頭。
707.018 【送道者朝見後歸山】殷文圭
暫隨蒲帛謁金鑾，蕭灑風儀傲漢官。天馬難將朱索絆，
海鰲寧覺碧濤寬。松壇月作尊前伴，竹篋書爲教外歡。
神鼎已乾龍虎伏，一條真氣出雲端。
707.019 【贈戰將】殷文圭
綠沈槍利雪峯尖，犀甲軍裝稱紫髯。威懾萬人長凜凜，
禮延羣客每謙謙。陣前戰馬黃金勒，架上兵書白玉籤。
不爲已爲儒弟子，好依門下學韜鈐。
707.020 【九華賀雨吟】殷文圭
陶公焦思念生靈，變旱爲豐合杳冥。雷劈老松疑虎怒，
雨衝陰洞覺龍腥。萬畦香稻蓬蔥綠，九朵奇峯撲亞青。
吟賀西成饒旅興，散絲飛灑滿長亭。
707.021 【贈池州張太守】殷文圭
神珠無纇玉無瑕，七葉簪貂漢相家。陣面奔星破犀象，
筆頭飛電躍龍蛇。絳幃夜坐窮三史，紅旆春行到九華。
只怕池人留不住，別遷徵鎮擁高牙。
707.022 【中秋自宛陵寄池陽太守】殷文圭
出山三見月如眉，蝶夢終宵繞戟枝。旅客思歸鴻去日，
賢侯行化子來時。郡樓遐想劉琨嘯，相閣方窺謝傅棋。
按部況聞秋稼熟，馬前迎拜羨並兒。
707.023 【次韻九華杜先輩重陽寄投宛陵丞相】殷文圭
日下飛聲徹不毛，酒醒時得廣離騷。先生鬢爲吟詩白，
上相心因治國勞。千乘信回魚榼重，九華秋迥鳳巢高。
強酬小謝重陽句，沙恨無金盡日淘。
707.024 【寄賀杜荀鶴及第】殷文圭
一戰平疇五字勞，晝歸鄉去錦爲袍。大鵬出海翎猶溼，
駿馬辭天氣正豪。九子舊山增秀絕，二南新格變風騷。
由來稽古符公道，平地丹梯甲乙高。
707.025 【春草碧色】殷文圭
細草含愁碧，芊綿南浦濱。萋萋如恨別，苒苒共傷春。
疏雨煙華潤，斜陽細彩勻。花粘繁鬥錦，人藉軟勝茵。
淺映宮池水，輕遮輦路塵。杜回如可結，誓作報恩身。
707.026 【和友人送衡尚書赴池陽副車】殷文圭
淮王上將例分憂，玉帳參承半列侯。次第選材如創廈，
別離排宴向藏舟。鯤鵬變化知難測，龍蠖升沈各有由。
躞蹀行牽金鋄重，嬋娟立唱翠娥愁。築頭勳業諧三陣，
滿腹詩書究九流。金海珠韜乘月讀，肉芝牙茗撥雲收。
赤鱗旆卷鷗汀晚，青雀船橫雁陣秋。十字細波澄鏡面，
九華殘雪露峯頭。醉沈北海千尊酒，吟上南荊百尺樓。
況是昭明食魚郡，不妨閒擲釣璜鉤。
707.027 【貽李南平】殷文圭
紫殿西頭月欲斜，曾草臨淮上相麻。
潤筆已曾經奏謝，更飛章句問張華。
707.028 【句】殷文圭
龍舒太守人中傑，風韻堂中心似月。（《方輿勝覽》）
衆口聲光誇漢將，築頭勳業佐淮王。（《賀池陽太守正命》，
《唐詩紀事》）
