第536卷 許渾
536.01 【春早郡樓書事寄呈府中羣公】許渾
兩鬢垂絲髮半霜，石城孤夢繞襄陽。鴛鴻幕裏蓮披檻，
虎豹營中柳拂牆。畫舸欲行春水急，翠簾初卷暮山長。
峴亭風起花千片，流入南湖盡日香。
536.02 【元處士自洛歸宛陵山居見示詹事相公餞行之什因贈】許渾
紫霄峯下絕韋編，舊隱相如結襪前。月落尚留東閤醉，
風高還憶北窗眠。江城夜別瀟瀟雨，山檻晴歸漠漠煙。
一頃豆花三頃竹，想應拋卻釣魚船。
536.03 【送元晝上人歸蘇州兼寄張厚二首】許渾
自卜閒居荊水頭，感時相別思悠悠。一樽酒盡青山暮，
千里書回碧樹秋。深巷久貧知寂寞，小詩多病尚風流。
晝公此去應相問，爲說沾巾憶舊遊。
三年無事客吳鄉，南陌春園碧草長。共醉八門回畫舸，
獨還三徑掩書堂。前山雨過池塘滿，小院秋歸枕簟涼。
經歲別離心自苦，何堪黃葉落清漳。
536.04 【送陸拾遺東歸】許渾
獨振儒風遇盛時，紫泥初降世人知。文章報主非無意，
書劍還家素有期。秋寺臥雲移棹晚，暮江乘月落帆遲。
東歸自是緣清興，莫比商山詠紫芝。
536.05 【湖南徐明府餘之南鄰，久不還家，因題林館】許渾
湘南官罷不歸來，高閣經年掩綠苔。魚溢池塘秋雨過，
鳥還洲島暮潮回。階前石穩棋終局，窗外山寒酒滿杯。
借問先生獨何處，一籬疏菊又花開。
536.06 【酬和杜侍御】許渾
花時曾省杜陵遊，聞下書帷不舉頭。因過石城先訪戴，
欲朝金闕暫依劉。征帆夜轉鸕鷀穴，騁騎春辭鸛雀樓。
正把新詩望南浦，棹歌應是木蘭舟。
536.07 【酬河中杜侍御重寄】許渾
五色如絲下碧空，片帆還繞楚王宮。文章已變南山霧，
羽翼應摶北海風。春雪預呈霜簡白，曉霞先染繡衣紅。
十千沽酒留君醉，莫道歸心似轉蓬。
536.08 【寄獻三川守劉公】許渾
三川歌頌徹鹹秦，十二樓前侍從臣。休閉玉籠留鸑鷟，
早開金埒縱麒麟。花深稚榻迎何客，月在膺舟醉幾人。
自笑東風過寒食，茂陵寥落未知春。
半年三度轉蓬居，錦帳心闌羨隼旟。老去自驚秦塞雁，
病來先憶楚江魚。長聞季氏千金諾，更望劉公一紙書。
春雪未晴春酒貴，莫教愁殺馬相如。
536.09 【送段覺之西蜀結婚（一作送段覺之西川過婚禮後歸覲）】許渾
詞賦名高身不閒，采衣如錦度函關。鏡中鸞影胡威去，
劍外花歸衛玠還。秋浪遠侵黃鶴嶺，暮雲遙斷碧雞山。
時人若問西遊客，心在重霄鬢欲斑。
536.010 【長慶寺遇常州阮秀才】許渾
高閣晴軒對一峯，毗陵書客此相逢。晚收紅葉題詩遍，
秋待黃花釀酒濃。山館日斜喧鳥雀，石潭波動戲魚龍。
上方有路應知處，疏磬寒蟬樹幾重。
536.011 【贈閒師（一作送令閒上人）】許渾
近日高僧更有誰，宛陵山下遇閒師。東林共許三乘學，
南國爭傳五字詩。初到庾樓紅葉墜，夜投蕭寺碧雲隨。
秋江莫惜題佳句，正是磷磷見底時。
536.012 【東遊留別李叢秀才】許渾
煩君沽酒強登樓，罷唱離歌說遠遊。文字豈勞諸子重，
風塵多幸故人憂。數程山路長侵夜，千里家書動隔秋。
起憑欄干各垂淚，又驅羸馬向東州。
536.013 【竹林寺別友人（一作與德玄別，一作李玄）】許渾
騷人吟罷起鄉愁，暗覺年華似水流。花滿謝城傷共別，
蟬鳴蕭寺喜同遊。前山月落杉松晚，深夜風清枕簟秋。
明日分襟又何處，江南江北路悠悠。
536.014 【送處士武君歸章洪山居（一作送武全通處士歸隱洪山）】許渾
形影無羣消息沉，登聞三擊血沾襟。皇綱一日開冤氣，
青史千年重壯心。卻望烏臺春樹老，獨歸蝸舍暮雲深。
他時縱有徵書至，雪滿空山不可尋。
536.015 【題義女亭】許渾
身沒蘭閨道日明，郭南尋得舊池亭。詩人愁立暮山碧，
賈客怨離秋草青。四望月沉疑掩鏡，兩檐花動認收屏。
至今鄉里風猶在，借問誰傳義女銘。
536.016 【吳門送振武李從事】許渾
晚促離筵醉玉缸，伊州一曲淚雙雙。欲攜刀筆從新幕，
更宿煙霞別舊窗。胡馬近秋侵紫塞，吳帆乘月下清江。
嫖姚若許傳書檄，坐築三城看受降。
536.017 【郊居春日有懷府中諸公並柬王兵曹】許渾
欲學漁翁釣艇新，濯纓猶惜九衢塵。花前更謝依劉客，
雪後空懷訪戴人。僧舍覆棋消白日，市樓賒酒過青春。
一山桃杏同時發，誰似東風不厭貧。
536.018 【同韋少尹傷故衛尉李少卿】許渾
客醉更長樂未窮，似知身世一宵空。香街寶馬嘶殘月，
暖閣佳人哭曉風。未卷繡筵朱閣上，已開塵席畫屏中。
何須更賦山陽笛，寒月沉西水向東。
536.019 【舟行早發廬陵郡郭寄滕郎中】許渾
楚客停橈太守知，露凝丹葉自秋悲。蟹螯只恐相如渴，
鱸鱠應防曼倩飢。風捲曙雲飄角遠，雨昏寒浪掛帆遲。
離心更羨高齋夕，巫峽花深醉玉卮。
536.020 【聞邊將劉皋無辜受戮】許渾
外監多假帝王尊，威脅偏裨勢不存。才許誓心安玉壘，
已傷傳首動金門。三千客裏寧無義，五百人中必有恩。
卻賴漢庭多烈士，至今猶自伏蒲輪。
536.021 【送薛秀才南遊】許渾
姑蘇城外柳初凋，同上江樓更寂寥。繞壁舊詩塵漠漠，
對窗寒竹雨瀟瀟。憐君別路隨秋雁，盡我離觴任晚潮。
從此草玄應有處，白雲青嶂一相招。
536.022 【夜歸孤山寺卻寄盧郎中】許渾
青山有志路猶賒，心在琴書自憶家。醉別庾樓山色曉，
夜歸蕭寺月光斜。落帆露溼回塘柳，別院風驚滿地花。
他日此身須報德，莫言空愛舊煙霞。
536.023 【贈桐廬房明府先輩】許渾
帝城春榜謫靈仙，四海聲華二十年。闕下書功無後輩，
卷中文字掩前賢。官閒每喜江山靜，道在寧憂雨露偏。
自笑小儒非一鶚，亦趨門屏冀相憐。
536.024 【甘露寺感事貽同志】許渾
雲蔽長安路更賒，獨隨漁艇老天涯。青山盡日尋黃絹，
滄海經年夢絳紗。雪憤有期心自壯，報恩無處發先華。
東堂舊侶勤書劍，同出膺門是一家。
536.025 【泛溪夜回寄道玄上人】許渾
南郭煙光異世間，碧桃紅杏水潺潺。猿來近嶺獼猴散，
魚下深潭翡翠閒。猶阻晚風停桂楫，欲乘春月訪松關。
幾回策杖終難去，洞口雲歸不見山。
536.026 【客至】許渾
得路逢津更俊才，可憐鞍馬照春來。殘花幾日小齋閉，
大笑一聲幽抱開。袖拂碧溪寒繚繞，冠欹紅樹晚徘徊。
相逢少別更堪恨，何必秋風江上臺。
536.027 【經李給事舊居】許渾
歸作儒翁出致君，故山誰復有遺文。漢庭使氣摧張禹，
楚國懷憂送範雲。楓葉暗時迷舊宅，芳花落處認荒墳。
朱弦一奏沉湘怨，風起寒波日欲曛。
536.028 【新興道中】許渾
芙蓉村步失官金，折獄無功不可尋。初掛海帆逢歲暮，
卻開山館值春深。波渾未辨魚龍跡，霧暗寧知蚌鷸心。
夜榜歸舟望漁火，一溪風雨兩巖陰。
536.029 【下第有懷親友】許渾
萬山晴雪九衢塵，何處風光寄夢頻。花盛庾園攜酒客，
草深顏巷讀書人。征帆又過湘南月，旅館還悲渭水春。
無限別情多病後，杜陵寥落在漳濱。
536.030 【中秋夕寄大梁劉尚書】許渾
汴人迎拜洛人留，虎豹旌旗擁碧油。刁斗嚴更軍耳目，
戈鋋長控國咽喉。柳營出號風生纛，蓮幕題詩月上樓。
應念散郎千里外，去年今夜醉蘭舟。
536.031 【臥病（時在京都）】許渾
寒窗燈盡月斜暉，佩馬朝天獨掩扉。清露已凋秦塞柳，
白雲空長越山薇。病中送客難爲別，夢裏還家不當歸。
惟有寄書書未得，臥聞燕雁向南飛。
536.032 【殘雪】許渾
憶昨新春霰雪飛，階前檐上鬥寒姿。狂風送在竹深處，
隔日未消花發時。輕壓嫩蔬旁出土，冷衝幽鳥別尋枝。
晚來又喜登樓見，一曲高歌和者誰。
536.033 【和常秀才寄簡歸州鄭使君借猿】許渾
謝守攜猿東路長，嫋藤穿竹似瀟湘。碧山初暝嘯秋月，
紅樹生寒啼曉霜。陌上楚人皆駐馬，裏中巴客半歸鄉。
心知欲借南遊侶，未到三聲恐斷腸。
536.034 【送人之任邛州】許渾
綠髮監州丹府歸，還家樂事我先知。羣童竹馬交迎日，
二老蘭觴初見時。黃卷新書芸委積，青山舊路菊離披。
亨衢自有橫飛勢，便到西垣視訓辭。
536.035 【和河南楊少尹奉陪薛司空石筍詩】許渾
暖溪寒井碧巖前，謝傅賓朋盛綺筵。雲斷石峯高並筍，
日臨山勢遠開蓮。閒留幢節低春水，醉擁笙歌出暮煙。
聞道詩成歸已夕，柳風花露月初圓。
536.036 【獻鄜坊丘常侍】許渾
詔選將軍護北戎，身騎白馬臂彤弓。柳營遠識金貂貴，
榆塞遙知玉帳雄。秋檻鼓鼙驚朔雪，曉階旗纛起邊風。
蓬萊每望平安火，應奏班超定遠功。
536.037 【寄當塗李遠】許渾
賦擬相如詩似陶，雲陽煙月又同袍。車前驥病駑駘逸，
架上鷹閒鳥雀高。舊日樂貧能飲水，他時隨俗願餔糟。
不須倚向青山住，詠雪題詩用意勞。
536.038 【和崔大夫新廣北樓登眺】許渾
北望高樓夏亦寒，山重水闊接長安。修梁暗換丹楹小，
疏牖全開彩檻寬。風捲浮雲披睥睨，露涼明月墜闌干。
庾公戀闕懷鄉處，目送歸帆下遠灘。
536.039 【送客自兩河歸江南（一作西河送客歸江南）】許渾
兩河庶事已堪傷，南客秋歸路更長。臺畔古松悲魏帝，
苑邊修竹吊梁王。山行露變茱萸色，水宿風披菡萏香。
遙羨落帆逢舊友，綠蛾青鬢醉橫塘。
536.040 【題陸侍御林亭】許渾
野水通池石疊臺，五營無事隱雄才。松齋下馬書千卷，
蘭舫逢人酒一杯。寒樹雪晴紅豔吐，遠山雲曉翠光來。
定知別後無多日，海柳江花次第開。
536.041 【泊蒜山津聞東林寺光儀上人物故】許渾
雲齋曾宿借方袍，因說浮生大夢勞。言下是非齊虎尾，
宿來榮辱比鴻毛。孤舟千棹水猶闊，寒殿一燈夜更高。
明日東林有誰在，不堪秋磬拂煙濤。
536.042 【春日思舊遊寄南徐從事劉三複】許渾
風暖曲江花半開，忽思京口共銜杯。湘潭雲盡暮山出，
巴蜀雪消春水來。懷玉尚悲迷楚塞，捧金猶羨樂燕臺。
薊門高處極歸思，隴雁北飛雙燕回。
536.043 【郊園秋日寄洛中友人】許渾
楚水西來天際流，感時傷別思悠悠。一尊酒盡青山暮，
萬里書回碧樹秋。日落遠波驚宿雁，風吹輕浪起眠鷗。
嵩陽親友如相問，潘岳閒居欲白頭。
536.044 【送杜秀才歸桂林】許渾
桂州南去與誰同，處處山連水自通。兩岸曉霞千里草，
半帆斜日一江風。瘴雨欲來楓樹黑，火雲初起荔枝紅。
愁君路遠銷年月，莫滯三湘五嶺中。
536.045 【春雨舟中次和橫江裴使君見迎李趙二秀才同來…寄江南】許渾
芳草渡頭微雨時，萬株楊柳拂波垂。蒲根水暖雁初落，
梅徑香寒蜂未知。詞客倚風吹暗淡，使君回馬溼旌旗。
江南仲蔚多情調，悵望青雲幾首詩。
536.046 【東陵赴京道病東歸寓居開元寺寄盧員外宋魏二先輩】許渾
西風吹雨雁初時，病寄僧齋罷獻書。萬里鹹秦勞我馬，
四鄰松桂憶吾廬。滄洲有約心還靜，青漢無媒跡自疏。
不是醉眠愁不散，莫言琴酒學相如。
536.047 【聞開江宋相公申錫下世二首】許渾
權門陰奏奪移才，馹騎如星墮峽來。晁氏有恩忠作禍，
賈生無罪直爲災。貞魂誤向崇山歿，冤氣疑從汨水回。
畢竟功成何處是，五湖雲月一帆開。
月落湘潭棹不喧，玉杯瑤瑟奠蘋蘩。誰能力制乘時鶴，
自取機沉在檻猿。位極乾坤三事貴，謗興華夏一夫冤。
宵衣旰食明天子，日伏青蒲不敢言。
536.048 【贈所知】許渾
因釣鱸魚住浙河，掛帆千里亦相過。茅檐夜醉平階月，
蘭棹春歸拍岸波。湖日似陰鼉鼓響，海雲才起蜃樓多。
明時又作閒居賦，誰薦東門策四科。
536.049 【謝人贈鞭】許渾
蜀國名鞭見惠稀，駑駘從此長光輝。獨根擁腫來雲岫，
紫陌提攜在繡衣。幾度拂花香裏過，也曾敲鐙月中歸。
莫言三尺長無用，百萬軍中要指揮。
536.050 【早秋寄劉尚書】許渾
天生心識富人侯，將相門中第一流。旗纛早開擒虎帳，
戈鋋初發斬鯨舟。柳營書號海山暝，菌閣賦詩江樹秋。
昨夜雨涼今夜月，笙歌應醉最高樓。
536.051 【及第後春情】許渾
世間得意是春風，散誕經過觸處通。細搖柳臉牽長帶，
慢撼桃株舞碎紅。也從吹幌驚殘夢，何處飄香別故叢。
猶以西都名下客，今年一月始相逢。
536.052 【歸長安】許渾
三年何處淚汍瀾，白帝城邊曉角殘。非是無心戀巫峽，
自緣□臂到長安。黔江水暖還曾飲，楚岫雲深不識寒。
大抵莫教聞雨後，此時腸斷不應難。
536.053 【經古行宮】許渾
臺閣參差倚太陽，年年花發滿山香。重門勘鎖青春晚，
深院垂簾白晝長。草色芊綿侵御路，泉聲嗚咽繞宮牆。
先皇一去無回駕，紅粉雲鬟空斷腸。
536.054 【秋晚懷茅山石涵村舍】許渾
十畝山田近石涵，村居風俗舊曾諳。簾前白艾驚春燕，
籬上青桑待晚蠶。雲暖採茶來嶺北，月明沽酒過溪南。
陵陽秋盡多歸思，紅樹蕭蕭覆碧潭。
536.055 【貴遊】許渾
朝回佩馬早悽悽，年少恩深衛霍齊。斧鉞舊威龍塞北，
池臺新賜鳳城西。門通碧樹開金鎖，樓對青山倚玉梯。
南陌行人盡回首，笙歌一曲暮雲低。
536.056 【贈別】許渾
眼前迎送不曾休，相續輪蹄似水流。門外若無南北路，
人間應免別離愁。蘇秦六印歸何日，潘岳雙毛去值秋。
莫怪分襟銜淚語，十年耕釣憶滄洲。
536.057 【秋夜與友人宿】許渾
楚國同遊過十霜，萬重心事幾堪傷。蒹葭露白蓮塘淺，
砧杵夜清河漢涼。雲外山川歸夢遠，天涯岐路客愁長。
寒城欲曉聞吹笛，猶臥東軒月滿牀。
536.058 【將赴京留贈僧院】許渾
九衢塵土遞追攀，馬跡軒車日暮間。玄發盡驚爲客換，
白頭曾見幾人閒。空悲浮世雲無定，多感流年水不還。
謝卻從前受恩地，歸來依止叩禪關。
536.059 【寄湘中友人】許渾
莫戀醉鄉迷酒杯，流年長怕老年催。西陵水闊魚難到，
南國路遙書未回。匹馬計程愁日盡，一蟬何事引秋來。
相如已定題橋志，江上無由夢釣臺。
536.060 【江上逢友人】許渾
故國歸人酒一杯，暫停蘭棹共徘徊。村連三峽暮雲起，
潮送九江寒雨來。已作相如投賦計，還憑殷浩寄書回。
到時若見東籬菊，爲問經霜幾度開。
536.061 【金谷懷古】許渾
淒涼遺蹟洛川東，浮世榮枯萬古同。桃李香銷金谷在，
綺羅魂斷玉樓空。往年人事傷心外，今日風光屬夢中。
□□□□□□□，□□□□□□□。
536.062 【經行廬山東林寺】許渾
離魂斷續楚江壖，葉墜初紅十月天。紫陌事多難數悉，
青山長在好閒眠。方趨上國期幹祿，未得空堂學坐禪。
他歲若教如范蠡，也應須入五湖煙。
536.063 【途中逢故人，話西山讀書早曾遊覽】許渾
西巖曾到讀書堂，穿竹行沙十里強。湖上夢餘波灩灩，
嶺頭愁斷路茫茫。經過事寄煙霞遠，名利塵隨日月長。
莫道少年頭不白，君看潘岳幾莖霜。
536.064 【將赴京題陵陽王氏水居】許渾
簾卷平蕪接遠天，暫寬行役到尊前。是非境裏有閒日，
榮辱塵中無了年。山簇暮雲千野雨，江分秋水九條煙。
馬蹄不道貪西去，爭向一聲高樹蟬。
536.065 【冬日五浪館水亭懷別】許渾
蘆荻花多觸處飛，獨憑虛檻雨微微。寒林葉落鳥巢出，
古渡浪高魚艇稀。雲抱四山終日在，草荒三徑幾時歸。
江城向暝東風急，一半鄉愁聞搗衣。
536.066 【送別】許渾
溪邊楊柳色參差，攀折年年贈別離。一片風帆望已極，
三湘煙水返何時。多緣去棹將愁遠，猶倚危樓欲下遲。
莫殢酒杯閒過日，碧雲深處是佳期。
536.067 【寄遠】許渾
兩葉愁眉愁不開，獨含惆悵上層臺。碧雲空斷雁行處，
紅葉已凋人未來。塞外音書無信息，道傍車馬起塵埃。
功名待寄凌煙閣，力盡遼城不肯回。
536.068 【新柳】許渾
無力搖風曉色新，細腰爭妒看來頻。綠陰未覆長堤水，
金穗先迎上苑春。幾處傷心懷遠路，一枝和日送行塵。
東□門外多離別，愁殺朝朝暮暮人。
536.069 【旅懷作】許渾
促促因吟晝短詩，朝驚穠色暮空枝。無情春色不長久，
有限年光多盛衰。往事只應隨夢裏，勞生何處是閒時。
眼前擾擾日一日，暗送白頭人不知。
536.070 【雁】許渾
萬里銜蘆別故鄉，雲飛水宿向瀟湘。數聲孤枕堪垂淚，
幾處高樓欲斷腸。度日翩翩斜避影，臨風一一直成行。
年年辛苦來衡嶽，羽翼摧殘隴塞霜。
536.071 【出關】許渾
朝纓初解佐江濱，麋鹿心知自有羣。漢囿獵稀慵獻賦，
楚山耕早任移文。臥歸漁浦月連海，行望鳳城花隔雲。
關吏不須迎馬笑，去時無意學終軍。
536.072 【寄房千里博士】許渾
春風白馬紫絲繮，正值蠶眠未採桑。五夜有心隨暮雨，
百年無節待秋霜。重尋繡帶朱藤合，更認羅裙碧草長。
爲報西遊減離恨，阮郎纔去嫁劉郎。
