第642卷 來鵠
642.01 【聖政紀頌】來鵠
三皇不書，五帝不紀。有聖有神，風銷日已。何教何師，
生來死止。無典無法，頑肩奡比。三皇實作，五帝實治。
成天造地，不昏不圯。言得非排，文得聖齒。表表如見者，
莫若乎史。是知樸繩休結，正簡斯若。君誥臣箴，
觚編毫絡。前書後經，規善鑑惡。國之大章，如何寢略。
嗚呼！貞觀多籲，永徽多俞。廷日發論，殿日發謨。
牙孽不作，鳥鼠不除。論出不蓋，謨行不紆。楹然史臣，
蛇然史裾。瞠瞠而視，逶逶而窶。翹筆當面，決防納污。
不梏爾智，不息我愚。執言直注，史文直敷。
故得粲粲朝典，落落廷謇。聖牘既多，堯風不淺。
頌編坦軸，君出臣顯。若儼見旒，若俯見冕。無閒殿曠廷，
無屍安素宴。三皇不亡，五帝不翦。太宗得之，史焉斯展。
暨乎後相圖身，天子專問。我獨以言，史不得近。
丘明見嫌，倚相在擯。秉筆如今，隨班不進。班退史歸，
惘然疇依。奏問莫睹，嘉謨固稀。取彼誥命，祿爲國肥。
炯哉時皇，言必成章。德宣五帝，道奧三皇。如何翌臣，
嚵肉嗜衁。觜距磨抉，楅衡拘長。控截僚位，佔護陽光。
垣私藩已，遠史廋唐。俾德音嘉訪，默縮暗亡。咽典噤法，
蓋聖籠昌。曷以致此，史文不張。後必非笑，將來否臧。
謂乎殿空扆逸，朝懵廷荒。不知奸蔽，文失汪洋。
有貞觀業，有永徽綱。亦匿匪見，亦寢匪彰。賴有後臣，
斯言不佞。伊尹真心，太甲須聖。事既可書，史何不命。
乃具前欺，大陳不敬。曰逐史之喻，請以物並。
且十夫樹楊，一夫欲競。栽既未牢，摒豈能盛！帝業似栽，
逐史似摒。穆宗憮然，若疚若醟。昔何臣斯，隱我祖正。
不傳親問，不寫密諍。孰示來朝，以光神政。
由是天呼震吸，徵奔召急。史題筆來，叱廷而入。
端耳抗目，不撝不挹。獬豸側頭，螭虯擺溼。握管絕怡，
當殿而立。君也盡問，臣也倒誠。磊磊其事，鏜鏜其聲。
大何不顯，細何不明。語未絕緒，史已錄成。謂之何書，
以政紀名。伊紀清芳，可昭典墳。古師官鳥，昔聖官雲。
方之我後，錄裏書分。錄有君法，書有君文。君法君文，
在聖政紀雲。殿無閒時，廷無曠日。雲諏波訪，倦編刓筆。
君劬臣勞，上討下述。惟勤惟明，在聖政紀出。至德何比，
至教焉如？孰窺孰測，外夷內儲。謂君有道乎，臣有謨歟？
有道有謨，在聖政紀書。一體列秩，同力翼戴。祈福去邪，
絕防無礙。國章可披，唐文可愛。善諮不偷，嘉論不蓋。
不偷不蓋，在聖政紀載。諒夫！總斯不朽，可懸魏闕。
愚得是言，非訕非伐。實謂醫臣渾沌，開君日月。
妖物雰死，天文光發。惟我之有頌兮，奚斯躍而董狐蹶。
642.02 【宛陵送李明府罷任歸江州】來鵠
菊花村晚雁來天，共把離觴向水邊。官滿便尋垂釣侶，
家貧已用賣琴錢。浪生湓浦千層雪，雲起爐峯一炷煙。
倘見吾鄉舊知己，爲言憔悴過年年。
642.03 【清明日與友人遊玉粒塘莊】來鵠
幾宿春山逐陸郎，清明時節好煙光。歸穿細荇船頭滑，
醉踏殘花屐齒香。風急嶺雲飄迥野，雨餘田水落方塘。
不堪吟罷東回首，滿耳蛙聲正夕陽。
642.04 【寒食山館書情】來鵠
獨把一杯山館中，每經時節恨飄蓬。侵階草色連朝雨，
滿地梨花昨夜風。蜀魄啼來春寂寞，楚魂吟後月朦朧。
分明記得還家夢，徐孺宅前湖水東。
642.05 【病起】來鵠
春初一臥到秋深，不見紅芳與綠陰。窗下展書難久讀，
池邊扶杖欲閒吟。藕穿平地生荷葉，筍過東家作竹林。
在舍渾如遠鄉客，詩僧酒伴鎮相尋。
642.06 【鄂渚除夜書懷】來鵠
鸚鵡洲頭夜泊船，此時形影共悽然。難歸故國干戈後，
欲告何人雨雪天。箸撥冷灰書悶字，枕陪寒席帶愁眠。
自嗟落魄無成事，明日春風又一年。
642.07 【鄂渚清明日與鄉友登頭陀山】來鵠
冷酒一杯相勸頻，異鄉相遇轉相親。落花風裏數聲笛，
芳草煙中無限人。都大此時深悵望，豈堪高處更逡巡。
思量費子真仙子，不作頭陀山下塵。
642.08 【蠶婦】來鵠
曉夕採桑多苦辛，好花時節不閒身。
若教解愛繁華事，凍殺黃金屋裏人。
642.09 【題廬山雙劍峯】來鵠
倚天雙劍古今閒，三尺高於四面山。
若使火雲燒得動，始應農器滿人間。
642.010 【雲】來鵠
千形萬象竟還空，映水藏山片復重。
無限旱苗枯欲盡，悠悠閒處作奇峯。
642.011 【金錢花】來鵠
也無棱郭也無神，露洗還同鑄出新。
青帝若教花裏用，牡丹應是得錢人。
642.012 【曉雞】來鵠
黯黯嚴城罷鼓鼙，數聲相續出寒棲。
不嫌驚破紗窗夢，卻怕爲妖半夜啼。
642.013 【山中避難作】來鵠
山頭烽火水邊營，鬼哭人悲夜夜聲。
唯有碧天無一事，日還西下月還明。
642.014 【早春】來鵠
新曆纔將半紙開，小庭猶聚爆竿灰。
偏憎楊柳難鈐轄，又惹東風意緒來。
642.015 【鷺鷥】來鵠
嫋絲翹足傍澄瀾，消盡年光佇思間。
若使見魚無羨意，向人姿態更應閒。
642.016 【子規】來鵠
雨恨花愁同此冤，啼時聞處正春繁。
千聲萬血誰哀爾，爭得如花笑不言。
642.017 【新安官舍閒坐】來鵠
寂寞空階草亂生，簟涼風動若爲情。
不知獨坐閒多少，看得蜘蛛結網成。
642.018 【除夜】來鵠
事關休慼已成空，萬里相思一夜中。
愁到曉雞聲絕後，又將憔悴見春風。
642.019 【游魚】來鵠
弄萍隈荇思夷猶，掉尾揚鬐逐慢流。
應怕碧巖巖下水，浮藤如線月如鉤。
642.020 【鸚鵡】來鵠
色白還應及雪衣，嘴紅毛綠語仍奇。
年年鎖在金籠裏，何似隴山閒處飛。
642.021 【偶題二首】來鵠
近來靈鵲語何疏，獨憑欄干恨有殊。
一夜綠荷霜剪破，賺他秋雨不成珠。
水邊箕踞靜書空，欲解愁腸酒不濃。
可惜青天好雷雹，只能驅趁懶蛟龍。
642.022 【惜花】來鵠
東風漸急夕陽斜，一樹夭桃數日花。
爲惜紅芳今夜裏，不知和月落誰家。
642.023 【洞庭隱】來鵠
高臥洞庭三十春，芰荷香裏獨垂綸。
莫嫌無事閒銷日，有事始憐無事人。
642.024 【古劍池】來鵠
秋水蓮花三四枝，我來慷慨步遲遲。
不決浮雲斬邪佞，直成龍去欲何爲。
642.025 【梅花】來鵠
枝枝倚檻照池冰，粉薄香殘恨不勝。
佔得早芳何所利，與他霜雪助威棱。
642.026 【聞蟬】來鵠
綠槐陰裏一聲新，霧薄風輕力未勻。
莫道聞時總惆悵，有愁人有不愁人。
642.027 【賣花謠】來鵠
紫豔紅苞價不同，匝街羅列起香風。
無言無語呈顏色，知落誰家池館中。
642.028 【子規】來鵠
月落空山聞數聲，此時孤館酒初醒。
投人語若似伊淚，口畔血流應始聽。
642.029 【句】來鵠
回眸綠水波初起，合掌白蓮花未開。（觀懺會夫人，
見《墨莊漫錄》）
