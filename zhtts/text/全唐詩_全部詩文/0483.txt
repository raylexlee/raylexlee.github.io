第一早歸春欲盡，廬山好看過湖風。
476.027 【野別留少微上人】熊孺登
若爲相見還分散，翻覺浮雲亦不閒。
何處留師暫且住，家貧唯有坐中山。
476.028 【經古墓】熊孺登
碑折松枯山火燒，夜臺從閉不曾朝。
那將逝者比流水，流水東流逢上潮。
476.029 【贈靈徹上人】熊孺登
詩句能生世界春，僧家更有姓湯人。
況聞暗憶前朝事，知是修行第幾身。
476.030 【春郊醉中贈章八元】熊孺登
三月踏青能幾日，百回添酒莫辭頻。
看君倒臥楊花裏，始覺春光爲醉人。
