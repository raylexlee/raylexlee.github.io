第552卷 丁棱 等
552.01 【塞下曲】丁棱
北風鳴晚角，雨雪塞雲低。烽舉戰軍動，天寒征馬嘶。
出營紅旆展，過磧暗沙迷。諸將年皆老，何時罷鼓鼙。
552.02 【和主司王起（一作和主司王僕射答華州周侍郎賀放榜作）】丁棱
公心獨立副天心，三轄春闈冠古今。蘭署門生皆入室，
蓮峯太守別知音。同升翰苑時名重，遍歷朝端主意深。
新有受恩江海客，坐聽朝夕繼爲霖。
552.03 【和主司王起（一作和主司王僕射酬周侍郎賀放榜）】高退之
昔年桃李已滋榮，今日蘭蓀又發生。葑菲採時皆有道，
權衡分處且無情。叨陪鴛鷺朝天客，共作門闌出谷鶯。
何事感恩偏覺重，忽聞金榜扣柴荊。
552.04 【和主司王起（一作和主司酬周侍郎）】孟球
當年門下化龍成，今日餘波進後生。仙籍共知推麗藻，
禁垣同得薦嘉名。桃蹊早茂誇新萼，菊圃初開耀晚英。
誰料羽毛方出谷，許教齊和九皋嗚。
552.05 【和主司王起（一作和主司酬周侍郎）】劉耕
孔門頻建鑄顏功，紫綬青衿感激同。一簣勤勞成太華，
三年恩德仰維嵩。楊隨前輩穿皆中，桂許平人折欲空。
慚和周郎應見顧，感知大造竟無窮。
552.06 【和主司王起（一作和主司酬周侍郎）】裴翻
常將公道選羣生，猶被春闈屈重名。文柄久持殊歲紀，
恩門三啓動寰瀛。雲霄幸接鴛鸞盛，變化欣同草木榮。
乍得陽和如細柳，參差長近亞夫營。
552.07 【和主司王起（一作和主司酬周侍郎）】樊驤
滿朝簪發半門生，又見新書甲乙名。孤進自今開道路，
至公依舊振寰瀛。雲飛太華清詞著，花髮長安白屋榮。
忝受恩光同上客，惟將報德是經營。
552.08 【和主司王起（一作和主司酬周侍郎）】崔軒
滿朝朱紫半門生，新榜勞人又得名。國器舊知收片玉，
朝宗轉覺集登瀛。同升翰苑三年美，繼入花源九族榮。
共仰蓮峯聽雪唱，欲賡仙曲意怔營。
552.09 【和主司王起（一作和主司酬周侍郎）】蒯希逸
一振聲華入紫薇，三開秦鏡照春闈。龍門舊列金章貴，
鶯谷新遷碧落飛。恩感風雷宜變化，詩裁錦繡借光輝。
誰知散質多榮忝，鴛鷺清塵接布衣。
552.010 【句】蒯希逸
蟾蜍醉裏破，蛺蝶夢中殘。（牛相在揚州，常稱之）。
山險不曾離馬後，酒醒長見在牀前。（希逸有僕武幹，
相隨十餘歲。希逸擢第，乞歸養親。留之不得，
以詩送之，士人皆有繼和。並見《紀事》）
552.011 【望九華山】林滋
茲山突出何怪奇，上有萬狀無凡姿。大者嶙峋若奔兕，
小者礨嵬如嬰兒。玉柱金莖相拄枝，幹空逾碧勢參差。
虛中始訝巨靈擘，陡處乍驚愚叟移。蘿煙石月相蔽虧，
天風嫋嫋猿咿咿。龍潭萬古噴飛溜，虎穴幾人能得窺？
籲予比年愛靈境，到此始覺魂神馳。如何獨得百丈索，
直上高峯拋俗羈。
552.012 【春望】林滋
春海鏡長天，青郊麗上年。林光虛霽曉，山翠薄晴煙。
氣暖禽聲變，風恬草色鮮。散襟披石磴，韶景自深憐。
552.013 【蠡澤旅懷】林滋
誰言行旅日，況復桃花時。水即滄溟遠，星從天漢垂。
川光獨鳥暮，林色落英遲。豈是王程急，偏多遊子悲。
552.014 【宴韋侍御新亭】林滋
煙磴披青靄，風筵藉紫苔。花香凌桂醑，竹影落藤杯。
鳴籟將歌遠，飛枝拂舞開。未愁留興晚，明月度雲來。
552.015 【人日】林滋
春輝新入碧煙開，芳院初將穆景來。共向花前圖瑞勝，
試看池上動輕苔。林香半落沾羅幌。蕙色微含近酒杯。
聞道宸遊方命賞，應隨思賚喜昭回。
552.016 【和主司王起（一作和主司酬周侍郎）】林滋
龍門一變荷生成，況是三傳不朽名。美譽早聞喧北闕，
頹波今見走東瀛。鴛行既接參差影，雞樹仍同次第榮。
從此青衿與朱紫，升堂侍宴更何營。
552.017 【聽蜀道士琴歌】李宣古
至道不可見，正聲難得聞。忽逢羽客抱綠綺，
西別峨嵋峯頂雲。初排□面躡輕響，似擲細珠鳴玉上。
忽揮素爪畫七絃，蒼崖劈裂迸碎泉。憤聲高，怨聲咽，
屈原叫天兩妃絕。朝雉飛，雙鶴離，屬玉夜啼獨鶩悲。
吹我神飛碧霄裏，牽我心靈入秋水。有如驅逐太古來，
邪淫闢蕩貞心開。孝爲子，忠爲臣，不獨語言能教人。
前弄嘯，後弄嚬，一舒一慘非冬春。從朝至暮聽不足，
相將直說瀛洲宿。更深彈罷背孤燈，窗雪蕭蕭打寒竹。
人間豈合值仙蹤，此別多應不再逢。抱琴卻上瀛洲去，
一片白雲千萬峯。
552.018 【和主司王起（一作和主司酬周侍郎）】李宣古
恩光忽逐曉春生，金榜前頭忝姓名。三感至公裨造化，
重揚文德振寰瀛。佇爲霖雨曾相賀，半在雲霄覺更榮。
何處新詩添照灼，碧蓮峯下柳間營。
552.019 【杜司空席上賦】李宣古
紅燈初上月輪高，照見堂前萬朵桃。觱慄調清銀象管，
琵琶聲亮紫檀槽。能歌奼女顏如玉，解引蕭郎眼似刀。
爭奈夜深拋耍令，舞來挼去使人勞。
552.020 【賦寒食日亥時（一作寒食夜）】李宣古
人定朱門尚未開，初星粲粲照人回。
此時寒食無煙火，花柳蒼蒼月欲來。
552.021 【句】李宣古
翠蓋不西來，池上天池歇。
冉冉池上煙。盈盈池上柳。生貴非道傍，不斷行人手。
（張爲《主客圖》）。
552.022 【風不鳴條（一作舒元輿）】黃頗
五緯起祥飆，無聲瑞聖朝。稍開含露蕊，才轉惹煙條。
密葉應潛變，低枝幾暗搖。林間鶯欲囀，花下蝶微飄。
初滿沿堤草，因生逐水苗。太平無一事，天外奏虞韶。
552.023 【和主司王起（一作和主司酬周侍郎）】黃頗
二十二年文教主，三千上士滿皇州。獨陪宣父蓬瀛奏，
方接顏生魯衛遊。多羨龍門齊變化，屢看雞樹第名流。
千堂何處最榮美，朱紫環尊幾處酬。
552.024 【聞宜春諸舉子陪郡主登河梁玩月】黃頗
一年秋半月當空，遙羨飛觴接庾公。虹影迥分銀漢上，
兔輝全寫玉筵中。笙歌送盡迎寒漏，冰雪吟消永夜風。
雖向東堂先折桂，不如賓席此時同。
552.025 【和主司王起（一作和主司酬周侍郎）】張道符
三開文鏡繼芳聲，暗暗雲霄接去程。會壓洪波先得路，
早升清禁共垂名。蓮峯對處朱輪貴，金榜傳時玉韻成。
更許下才聽白雪，一枝今過郄詵榮。
552.026 【和主司王起（一作和主司酬周侍郎）】丘上卿
常將公道選諸生，不是鴛鴻不得名。天上宴回聯步武，
禁中麻出滿寰瀛。簪裾盡過前賢貴，門館仍叨舊學榮。
看著鳳池相繼入，都堂那肯滯關營。
552.027 【和主司王起（一作和主司酬周侍郎）】石貫
重德由來爲國生，五朝清顯冠公卿。風波久佇濟川楫，
羽翼三遷出谷鶯。絳帳青衿同日貴，春蘭秋菊異時榮。
孔門弟子皆賢哲，誰料窮儒忝一名。
552.028 【和主司王起（一作和主司酬周侍郎）】李潛
文學宗師心秤平，無私三用佐貞明。恩波舊是仙舟客，
德宇新添月桂名。蘭署崇資金色重，蓮峯高唱玉音清。
羽毛方荷生成力，難繼鸞皇上漢聲。
552.029 【和主司王起（一作和主司酬周侍郎）】孟守
科文又主守初時，光顯門生濟會期。美擅東堂登甲乙，
榮同內署侍恩私。羣鶯共喜新遷木，雙鳳皆當即入池。
別有倍深知感士，曾經兩度得芳枝。
552.030 【和主司王起（一作和主司酬周侍郎）】唐思言
儒雅皆傳德教行，幾崇浮俗贊文明。龍門昔上波濤遠，
禁署同登渥澤榮。虛散謬當陪杞梓，後先寧異感生成。
時方側席徵賢急，況說歌謠近帝京。
552.031 【風不鳴條（一作章孝標詩）】戈牢
旭日懸清景，微風在綠條。入松聲不發，度柳影空搖。
長養應潛變，扶疏每暗飄。有林時嫋嫋，無樹漸蕭蕭。
慢逐青煙散，輕和瑞氣饒。豐年知有待，歌詠美唐堯。
552.032 【和主司王起（一作和主司酬周侍郎）】戈牢
聖乾文德最稱賢，自古儒生少比肩。再啓龍門將二紀，
兩司鶯谷已三年。蓬山皆美成榮貴，金榜誰知忝後先。
正是感恩流涕日，但思旌旆碧峯前。
552.033 【風不鳴條】金厚載
寂寂曙風生，遲遲散野輕。露華搖有滴，林葉嫋無聲。
暗剪叢芳發，空傳谷鳥鳴。悠揚韶景靜，澹盪霽煙橫。
遠水波瀾息，荒郊草樹榮。吾君垂至化，萬類共澄清。
552.034 【和主司王起（一作和主司酬周侍郎）】金厚載
長慶曾收間世英，果居臺閣冠公卿。天書再受恩波遠，
金榜三開日月明。已見差肩趨翰苑，更期連步掌臺衡。
小儒謬跡雲霄路，心仰蓮峯望太清。
552.035 【風不鳴條】王甚夷
聖日祥風起，韶暉助發生。濛濛遙野色，嫋嫋細條輕。
荏弱看漸動，怡和吹不鳴。枝含餘露溼，林霽曉煙平。
縹緲春光媚，悠揚景氣晴。康哉帝堯代，寰宇共澄清。
552.036 【和主司王起（一作和主司酬周侍郎）】王甚夷
春闈帝念主生成，長慶公聞兩歲名。有蘊赤心分雨露，
無私和氣浹寰瀛。龍門乍出難勝幸，鴛侶先行是最榮。
遙仰高峯看白雪，多慚屬和意屏營。
