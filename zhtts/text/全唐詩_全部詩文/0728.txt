第715卷 盧延讓 等
715.01 【苦吟】盧延讓
莫話詩中事，詩中難更無。吟安一個字，撚斷數莖須。
險覓天應悶，狂搜海亦枯。不同文賦易，爲著者之乎。
715.02 【雪】盧延讓
瑞雪落紛華，隨風一向斜。地平鋪作月，天迥撒成花。
客滿燒煙舍，牛牽賣炭車。吾皇憂挾纊，猶自問君家。
715.03 【松寺】盧延讓
山寺取涼當夏夜，共僧蹲坐石階前。兩三條電欲爲雨，
七八個星猶在天。衣汗稍停牀上扇，茶香時撥澗中泉。
通宵聽論蓮華義，不藉松窗一覺眠。
715.04 【贈僧】盧延讓
浮世浮華一斷空，偶拋煩惱到蓮宮。高僧解語牙無水，
老鶴能飛骨有風。野色吟餘生竹外，山陰坐久入池中。
禪師莫問求名苦，滋味過於食蓼蟲。
715.05 【逢友人赴闕】盧延讓
正當天下待雍熙，丹詔徵來早爲遲。倚馬才高猶愛藝，
問牛心在肯容私。吏開黃閣排班處，民擁青門看入時。
卻笑郡人留不得，感恩唯擬立生祠。
715.06 【哭李郢端公】盧延讓
軍門半掩槐花宅，每過猶聞哭臨聲。北固暴亡兼在路，
東都權葬未歸塋。漸窮老僕慵看馬，著慘佳人暗理箏。
詩侶酒徒消散盡，一場春夢越王城。
715.07 【謝楊尚書惠櫻桃】盧延讓
滿合虛紅怕動搖，尚書知重賜櫻桃。揉藍尚帶新鮮葉，
潑血猶殘舊折條。萬顆真珠輕觸破，一團甘露軟含消。
春來老病尤珍荷，並食中腸似火燒。
715.08 【寒食日戲贈李侍御】盧延讓
十二街如市，紅塵咽不開。灑蹄驄馬汗，沒處看花來。
715.09 【樊川寒食二首】盧延讓
寒食權豪盡出行，一川如畫雨初晴。
誰家絡絡遊春盛，擔入花間軋軋聲。
鞍馬和花總是塵，歌聲處處有佳人。
五陵年少粗於事，栲栳量金買斷春。
715.010 【句】盧延讓
只訛些子緣，應耗沒多光。（《八月十六夜》）
臂鷹健卒懸氈帽，騎馬佳人卷畫衫。（送周太保赴浙西）
每過私第邀看鶴，長著公裳送上驢。（《寄友》）
名紙毛生五門下，家僮骨立六街中。（《旅舍言懷》）
雲間鬧鐸騾駝至，雪裏殘骸虎拽來。（《蜀路》）
樹上諮諏批頰鳥，窗間壁駁叩頭蟲。（《冬夜》）
莫欺零落殘牙齒，曾喫紅綾餅餤來。
渡水蹇驢雙耳直，避風羸僕一肩高。（《雪》）
高據襄陽播盛名，問人人道是詩星。（《吊孟浩然》，
以上並見《海錄碎事》）
涼雨打低殘菡萏，急風吹散小蜻蜓。（見《錦繡萬花谷》）
715.011 【示門生馬侍郎胤孫】裴皞
宦途最重是文衡，天與愚夫著盛名。
三主禮闈年八十，門生門下見門生。
715.012 【贈杜荀鶴】王希羽
金榜曉懸生世日，玉書潛記上升時。
九華山色高千尺，未必高於第八枝。
715.013 【宮怨二首】柯崇
塵滿金爐不炷香，黃昏獨自立重廊。
笙歌何處承恩寵，一一隨風入上陽。
長門槐柳半蕭疏，玉輦沈思恨有餘。
紅淚漸消傾國態，黃金誰爲達相如。
715.014 【早春池亭獨遊三首】劉象
春意送殘臘，春晴融小洲。蒲茸才簇岸，柳頰已遮樓。
便有杯觴興，可據羈旅愁。鳧鷖亦相狎，盡日戲清流。
清流環綠筱，清景媚虹橋。鶯刷初遷羽，莎拳擬拆苗。
細沙擢暖岸，淑景動和飆。倍憶同袍侶，相歡倒一瓢。
一瓢歡自足，一日興偏多。幽意人先賞，疏叢蝶未過。
知音新句苦，窺沼醉顏酡。萬慮從相擬，今朝欲奈何。
715.015 【鷺鷥】劉象
潔白孤高生不同，頂絲清軟冷搖風。窺魚翹立荷香裏，
慕侶低翻柳影中。幾日下巢辭紫閣，多時凝目向晴空。
摩霄志在潛修羽，會接鸞凰別葦叢。
715.016 【春夜二首】劉象
幾處兵戈阻路岐，憶山心切與山違。
時難何處披懷抱，日日日斜空醉歸。
一別杜陵歸未期，只憑魂夢接親知。
近來欲睡兼難睡，夜夜夜深聞子規。
715.017 【曉登迎春閣】劉象
未櫛憑欄眺錦城，煙籠萬井二江明。
香風滿閣花盈戶，樹樹樹梢啼曉鶯。
715.018 【詠仙掌】劉象
萬古亭亭倚碧霄，不成擎亦不成招。
何如掬取天池水，灑向人間救旱苗。
715.019 【郪中感舊】劉象
頃年曾住此中來，今日重遊事可哀。
憶得幾家歡宴處，家家家業盡成灰。
715.020 【白髭】劉象
到處逢人求至藥，幾回染了又成絲。
素絲易染髭難染，墨翟當時合泣髭。
715.021 【題縣令範傳真化洽亭】沈顏
前有淺山，屹然如屏。後有卑嶺，繚然如城。
跨池左右，足以建亭。斯亭何名，化洽而成。
715.022 【書懷寄友人】沈顏
江湖勞遍尋，只自長愁襟。到處慵開口，何人可話心。
登樓得句遠，望月抒情深。卻憶山齋後，猿聲相伴吟。
715.023 【題壁】楊凝式
院似禪心靜，花如覺性圓。自然知了義，爭肯學神仙。
715.024 【贈張全義】楊凝式
洛陽風景實堪哀，昔日曾爲瓦子堆。
不是我公重葺理，至今猶是一堆灰。
715.025 【題懷素酒狂帖後】楊凝式
十年揮素學臨池，始識王公學衛非。
草聖未須因酒發，筆端應解化龍飛。
715.026 【句】楊凝式
押引蝗蟲到洛京，合消郡守遠相迎。（歸洛寄尹張從恩，
時蝗適至）
到此今經三紀春。（《洛陽》，並見《紀聞》）
715.027 【奉試詔用拓拔思恭爲京北收復都統（一作聞詔作）】李琪
飛騎經巴棧，鴻恩及夏臺。將從天上去，人自日邊來。
此處金門遠，何時玉輦回。早平關右賊，莫待詔書催。
715.028 【題廣愛寺楞伽山】李琪
善高天外遠，方丈海中遙。自有山神護，應無劫火燒。
壞文侵古壁，飛劍出寒霄。何似蒼蒼色，嚴妝十七朝。
715.029 【句】李琪
哀痛不下詔，登封誰上書。（《僖宗幸蜀詠》）
715.030 【寄桂帥】劉崇龜
碧幢仁施合洪鈞，桂樹林前倍得春。
莫戀此時好風景，磻溪不是釣漁人。
715.031 【席上吟】劉崇魯
南行忽見李深之，手舞如蜚令不疑。
任有風流兼蘊藉，天生不似鄭都知。
715.032 【寄孫儲（一作下第醉中寄儲）】孫定
行行血淚灑塵襟，事逐東流渭水深。秋跨蹇驢風尚緊，
靜投孤店日初沈。一枝猶掛東堂夢，千里空馳北巷心。
明月悲歌又前去，滿城煙樹噪春禽。
715.033 【江南行】許晝
江南蕭灑地，本自與君宜。固節還同我，虛心欲待誰。
澗泉傍借響，山木共含滋。粉膩蟲難篆，叢疏鳥易窺。
盡應逢野渡，中忽見村祠。葉掃秋空靜，根橫古塹危。
影迷寒靄裏，聲出夜風時。客棹深深過，人家遠遠移。
遊邊曾結念，到此數題詩。莫恨成龍晚，成龍會有期。
715.034 【中秋月】許晝
應是蟾宮別有情，每逢秋半倍澄清。清光不向此中見，
白髮爭教何處生。閒地佔將真可惜，幽窗分得始爲明。
殷勤好長來年桂，莫遣平人道不平。
715.035 【臨終詩】薛準
舊國深恩不易酬，又離繼母出他州。
誰知天怒無因息，積愧終身乞速休。
715.036 【觀修處士畫桃花圖歌】裴諧
一從天寶王維死，於今始遇修夫子。能向鮫綃四幅中，
丹青暗與春爭工。勾芒若見應羞殺，暈綠勻紅漸分別。
堪憐彩筆似東風，一朵一枝隨手發。燕支乍溼如含露，
引得嬌鶯癡不去。多少遊蜂盡日飛，看遍花心求入處。
工夫妙麗實奇絕，似對韶光好時節。偏宜留著待深冬，
鋪向樓前殛霜雪。
715.037 【句】裴諧
風回山火斷，朝落岸冰高。（《湘江吟》）
名終埋不得，骨任朽何妨。（經杜甫墳，見《詩話總龜》）
