第651卷 方幹
651.01 【山中言事】方幹
日與村家事漸同，燒松啜茗學鄰翁。池塘月撼芙蕖浪，
窗戶涼生薜荔風。書幌晝昏嵐氣裏，巢枝俯折雪聲中。
山陰釣叟無知己，窺鏡撏多鬢欲空。
651.02 【題陶詳校書陽羨隱居】方幹
芸香署裏從容步，陽羨山中嘯傲情。竿底紫鱗輸釣伴，
花邊白犬吠流鶯。長潭五月含冰氣，孤檜中宵學雨聲。
便泛扁舟應未得，鴟夷棄相始垂名。
651.03 【秋晚林中寄賓幕】方幹
八月蕭條九月時，沙蟬海燕各分飛。杯盂未稱嘗生酒，
砧杵先催試熟衣。泉漱玉聲衝石竇，橘垂朱實壓荊扉。
無過縱有家山思，印綬留連爭得歸。
651.04 【與鄉人鑑休上人別】方幹
此日因師話鄉里，故鄉風土我偏諳。一枝竹葉如溪北，
半樹梅花似嶺南。山夜獵徒多信犬，雨天村舍未催蠶。
如今休作還家意，兩須垂絲已不堪。
651.05 【送王霖赴舉】方幹
自古主司看薦士，明年應是不參差。須憑吉夢爲先兆，
必恐長才偶盛時。北闕上書衝雪早，西陵中酒趁潮遲。
郄詵可要真消息，只向春前便得知。
651.06 【思越中舊遊寄友】方幹
甸外山川無越國，依稀只似劍門西。鏡中疊浪搖星斗，
城上繁花咽鼓鼙。斷臂青猿啼玉笥，成行白鳥下耶溪。
此中曾是同遊處，迢遞尋君夢不迷。
651.07 【陪胡中丞泛湖】方幹
仙舟仙樂醉行春，上界稀逢下界人。綺繡峯前聞野鶴，
旌旗影裏見遊鱗。澄潭徹底齊心鏡，雜樹含芳讓錦茵。
凡許從容誰不幸，就中光顯是州民。
651.08 【敘雪獻員外】方幹
紛紜宛轉更堪看，壓竹摧巢井徑漫。風柳細條黏不得，
春溪綠色蔽應難。清輝直認中庭月，溼氣偏添半夜寒。
謝守來吟才更逸，郢詞先至彩毫端。
651.09 【王將軍】方幹
大志無心守章句，終懷上略致殊功。保寧帝業青萍在，
投棄儒書絳帳空。密雪曙連蔥嶺道，青松夜起柳營風。
將星依舊當文座，應念愚儒命未通。
651.010 【陽亭言事獻漳州於使君】方幹
重疊山前對酒樽，騰騰兀兀度朝昏。平明疏磬白雲寺，
遙夜孤砧紅葉村。去鳥豈知煙樹遠，驚魚應覺露荷翻。
旅人寄食逢黃菊，每見故人思故園。
651.011 【海石榴】方幹
亭際夭妍日日看，每朝顏色一般般。滿枝猶待春風力，
數朵先欺臘雪寒。舞蝶似隨歌拍轉，遊人只怕酒杯幹。
久長年少應難得，忍不叢邊到夜觀。
651.012 【嘉興許明府】方幹
檇李轉聞風教好，重門夜不上重關。腰懸墨綬三年外，
身去青雲一步間。勤苦字人酬帝力，從容對客問家山。
升沈路別情猶在，不忘鄉中舊往還。
651.013 【再題路支使南亭】方幹
行處避松兼礙石，即須門徑落斜開。愛邀舊友看漁釣，
貪聽新禽駐酒杯。樹影不隨明月去，溪聲常送落花來。
睡時分得江淹夢，五色毫端弄逸才。
651.014 【路支使小池】方幹
廣狹偶然非制定，猶將方寸像滄溟。一泓春水無多浪，
數尺晴天幾個星。露滿玉盤當半夜，匣開金鏡在中庭。
主人垂釣常來此，雖把魚竿醉未醒。
651.015 【哭江西處士陳陶】方幹
壽盡天年命不通，釣溪吟月便成翁。雖雲掛劍來墳上，
亦恐藏書在壁中。巢父精靈歸大夜，客兒才調振遺風。
南華至理須齊物，生死即應無異同。
651.016 【越中言事二首（鹹通八年琅琊公到任後作）】方幹
異術閒和合聖明，湖光浩氣共澄清。郭中雲吐啼猿寺，
山上花藏調角城。香起荷灣停棹飲，絲垂柳陌約鞭行。
遊人今日又明日，不覺鏡中新發生。
雲霞水木共蒼蒼，元化分功秀一方。百里湖波輕撼月，
五更軍角慢吹霜。沙邊賈客喧魚市，島上潛夫醉筍莊。
終歲逍遙仁術內，無名甘老買臣鄉。
651.017 【題龍瑞觀兼呈徐尊師】方幹
或雨或雲常不定，地靈雲雨自無時。世人莫識神方字，
仙鳥偏棲藥樹枝。遠壑度年如晦暝，陰溪入夏有凌澌。
此中唯有師知我，未得尋師即夢師。
651.018 【送陳秀才將遊霅上便議北歸】方幹
婆娑戀酒山花盡，繞繚還家水路通。轉楫擬從青草岸，
吹帆猶是白蘋風。淮邊欲暝軍鼙急，洛下先寒苑樹空。
詩句因餘更孤峭，書題不合忘江東。
651.019 【送吳彥融赴舉】方幹
用心精至自無疑，千萬人中似汝稀。上國纔將五字去，
全家便待一枝歸。西陵柳路搖鞭盡，北固潮程掛席飛。
想見明年榜前事，當時分散著來衣。
651.020 【同蕭山陳長官縣樓登望】方幹
坐看南北與西東，遠近無非禮義中。一縣繁花香送雨，
五株垂柳綠牽風。寒濤背海喧還靜，驛路穿林斷復通。
仲叔受恩多感戀，裴回卻怕酒壺空。
651.021 【送何道者】方幹
何事忽來還忽去，孤雲不定鶴情高。真經與術添年壽，
靈藥分功入鬢毛。必擬一身生羽翼，終看陸地作波濤。
遍尋巖洞求仙者，即恐無人似爾曹。
651.022 【酬將作於少監】方幹
由來至寶出毫端，五色炎光照室寒。仰望孤峯知聳峻，
前臨積水見波瀾。冰絲織絡經心久，瑞玉雕磨措手難。
不是散齋兼拭目，尋常未便借人看。
651.023 【雪中寄殷道士】方幹
大片紛紛小片輕，雨和風擊更縱橫。園林入夜寒光動，
窗戶凌晨溼氣生。蔽野吞村飄未歇，摧巢壓竹密無聲。
山陰道士吟多興，六出花邊五字成。
651.024 【宋從事】方幹
出衆仙才是謫仙，裁霞曳繡一篇篇。雖將潔白酬知己，
自有風流助少年。欹枕臥吟荷葉雨，持杯坐醉菊花天。
冥搜太苦神應乏，心在虛無更那邊。
651.025 【出山寄蘇從事】方幹
寸心似火頻求薦，兩鬢如霜始息機。隔岸雞鳴春耨去，
鄰家犬吠夜漁歸。倚松長嘯宜疏拙，拂石欹眠絕是非。
多謝元瑜憐野賤，時回車馬發光輝。
651.026 【送杭州李員外】方幹
政成何用滿三年，上界羣仙待謫仙。便赴新恩歸紫禁，
還從舊路上青天。笙歌怨咽當離席，更漏丁東在畫船。
必恐駐班留立位，前程一步是爐煙。
651.027 【贈李支使】方幹
藥成平地是寥天，三十人中最少年。白雪振聲來輦下，
青雲開路到牀前。公卿位近應翹足，荀宋才微可拍肩。
一等孔門爲弟子，愚儒獨自賦歸田。
651.028 【盧卓山人畫水】方幹
常聞畫石不畫水，畫水至難君得名。海色未將藍汁染，
筆鋒猶傍墨花行。散吞高下應無岸，斜蹙東南勢欲傾。
坐久神迷不能決，卻疑身在小蓬瀛。
651.029 【廢宅】方幹
主人何處獨裴回，流水自流花自開。若見故交皆散去，
即應新燕不歸來。入門繚繞穿荒竹，坐石逡巡染綠苔。
應是曾經惡風雨，修桐半折損琴材。
651.030 【題寶林山禪院】方幹
山捧亭臺郭繞山，遙盤蒼翠到山巔。巖中古井雖通海，
窟裏陰雲不上天。羅列衆星依木末，週迴萬室在檐前。
我來可要歸禪老，一寸寒灰已達玄。
651.031 【題越州袁秀才林亭】方幹
清邃林亭指畫開，幽巖別派像天台。坐牽蕉葉題詩句，
醉觸藤花落酒杯。白鳥不歸山裏去，紅鱗多自鏡中來。
終年此地爲吟伴，早起尋君薄暮回。
651.032 【題龜山穆上人院】方幹
修持百法過半百，日往月來心更堅。牀上水雲隨坐夏，
林西山月伴行禪。寒蜩遠韻來窗裏，白鳥斜行起砌邊。
我愛尋師師訪我，只應尋訪是因緣。
651.033 【贈美人四首】方幹
直緣多藝用心勞，心路玲瓏格調高。舞袖低徊真蛺蝶，
朱脣深淺假櫻桃。粉胸半掩疑晴雪，醉眼斜回小樣刀。
纔會雨雲須別去，語慚不及琵琶槽。
嚴冬忽作看花日，盛暑翻爲見雪時。坐上弄嬌聲不轉，
尊前掩笑意難知。含歌媚盼如桃葉，妙舞輕盈似柳枝。
年幾未多猶怯在，些些私語怕人疑。
酒蘊天然自性靈，人間有藝總關情。剝蔥十指轉籌疾，
舞柳細腰隨拍輕。常恐胸前春雪釋，惟愁座上慶雲生。
若教梅尉無仙骨，爭得仙娥駐玉京。
昔日仙人今玉人，深冬相見亦如春。倍酬金價微含笑，
才發歌聲早動塵。昔歲曾爲蕭史伴，今朝應作宋家鄰。
百年別後知誰在，須遣丹青畫取真。
651.034 【聽段處士彈琴】方幹
幾年調弄七條絲，元化分功十指知。泉迸幽音離石底，
松含細韻在霜枝。窗中顧兔初圓夜，竹上寒蟬盡散時。
唯有此時心更靜，聲聲可作後人師。
651.035 【初歸鏡中寄陳端公】方幹
去歲離家今歲歸，孤帆夢向鳥前飛。必知蘆筍侵沙井，
兼被藤花佔石磯。雲島採茶常失路，雪龕中酒不關扉。
故交若問逍遙事，玄冕何曾勝葦衣。
651.036 【再題龍泉寺上方】方幹
牛鬥正齊羣木末，鳥行橫截衆山腰。路盤砌下兼穿竹，
井在巖頭亦統潮。海岸四更看日出，石房三月任花燒。
未能割得繁華去，難向此中甘寂寞。
651.037 【於秀才小池】方幹
一泓瀲灩復澄明，半日功夫劚小庭。佔地未過四五尺，
浸天唯入兩三星。鷁舟草際浮霜葉，漁火沙邊駐小螢。
才見規模識方寸，知君立意象滄溟。
651.038 【敘錢塘異勝】方幹
暖景融融寒景清，越颱風送曉鐘聲。四郊遠火燒煙月，
一道驚波撼郡城。夜雪未知東岸綠，春風猶放半江晴。
謝公吟處依稀在，千古無人繼盛名。
651.039 【贈中巖王處士】方幹
垂楊嫋嫋草芊芊，氣象清深似洞天。援筆便成鸚鵡賦，
洗花須用桔槔泉。商於避世堪同日，渭曲逢時必有年。
直恐剛腸閒未得，醉吟爭奈被才牽。
651.040 【初歸故里獻侯郎中】方幹
常思舊裏欲歸難，已作歸心即自寬。此日早知無爵位，
當時便合把漁竿。朝昏入閏春將逼，城邑多山夏卻寒。
不是幽愚望榮忝，君侯異禮亦何安。
651.041 【歸睦州中路寄侯郎中】方幹
顏巷蕭條知命後，膺門感激受恩初。卻容鶴髮還蝸舍，
猶夢漁竿從隼旟。新定暮雲吞故國，會稽春草入貧居。
鄉中自古爲儒者，誰得公侯降尺書。
651.042 【題報恩寺上方】方幹
來來先上上方看，眼界無窮世界寬。巖溜噴空晴似雨，
林蘿礙日夏多寒。衆山迢遞皆相疊，一路高低不記盤。
清峭關心惜歸去，他時夢到亦難判。
651.043 【送永嘉王令之任二首】方幹
定擬孜孜化海邊，須判素髮侮流年。波濤不應雙溪水，
分野長如二月天。浮客若容開荻地，釣翁應免稅苔田。
前賢未必全堪學，莫讀當時歸去篇。
雖展縣圖如到縣，五程猶入縉雲東。山間閣道盤巖底，
海界孤峯在浪中。禮法未聞離漢制，土宜多說似吳風。
字人若用非常術，唯要旬時便立功。
651.044 【鹽官王長官新創瑞隱亭】方幹
指畫便分元化力，週迴秀絕自清機。孤雲戀石尋常住，
落絮縈風特地飛。雛鳥啼花催釀酒，驚魚濺水誤沾衣。
明年秩滿難將去，何似先教畫取歸。
651.045 【李戶曹小妓天得善擊越器以成曲章】方幹
越器敲來曲調成，腕頭勻滑自輕清。隨風搖曳有餘韻，
測水淺深多泛聲。晝漏丁當相續滴，寒蟬計會一時鳴。
若教進上梨園去，衆樂無由更擅名。
651.046 【歲晚言事寄鄉中親友】方幹
急景蒼茫晝若昏，夜風乾峭觸前軒。寒威半入龍蛇窟，
暖氣全歸草樹根。蠟燼凝來多碧焰，香醪滴處有冰痕。
尺書未達年應老，先被新春入故園。
651.047 【贈孫百篇】方幹
御題百首思縱橫，半日功夫舉世名。羽翼便從吟處出，
珠璣續向筆頭生。莫嫌黃綬官資小，必料青雲道路平。
才子風流復年少，無愁高臥不公卿。
651.048 【贈夏侯評事】方幹
傍窺盛德與高節，緬想應無前後人。講論參同深到骨，
停騰奼女立成銀。棋功過卻楊玄寶，易義精於梅子真。
朱紫侯門猶不見，可知岐路有風塵。
651.049 【送鄭端公】方幹
聖主佇知宣室事，豈容才子滯長沙。隨珠此去方酬德，
趙璧當時誤指瑕。驄馬將離江浦月，繡衣卻照禁中花。
應憐寂寞滄洲客，煙漢塵泥相去賒。
651.050 【題故人廢宅二首】方幹
舉目淒涼入破門，鮫人一飯尚知恩。閒花舊識猶含笑，
怪石無情更不言。樵叟和巢伐桃李，牧童兼草踏蘭蓀。
壺觴笑詠隨風去，唯有聲聲蜀帝魂。
寒莎野樹入荒庭，風雨蕭蕭不掩扃。舊徑已知無孟竹，
前溪應不浸荀星。精靈消散歸寥廓，功業傳留在志銘。
薄暮停車更悽愴，山陽鄰笛若爲聽。
651.051 【寄於少監】方幹
修持清苦振佳聲，衆鳥那知一鶚情。躡履三千皆後學，
摶風九萬即前程。名將日月同時朽，身是山河應數生。
從此雲泥更懸闊，漁翁不合見公卿。
651.052 【和剡縣陳明府登縣樓】方幹
郭里人家如掌上，檐前樹木映窗欞。煙霞若接天台地，
分野應侵婺女星。驛路古今通北闕，仙溪日夜入東溟。
綵衣才子多吟嘯，公退時時見畫屏。
651.053 【項洙處士畫水墨釣臺】方幹
畫石畫松無兩般，猶嫌瀑布畫聲難。雖雲智惠生靈府，
要且功夫在筆端。潑處便連陰洞黑，添來先向朽枝幹。
我家曾寄雙臺下，往往開圖盡日看。
