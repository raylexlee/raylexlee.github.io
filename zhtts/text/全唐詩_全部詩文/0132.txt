第132卷 李頎
132.01 【湘夫人】李頎
九嶷日已暮，三湘雲復愁。窅靄羅袂色，潺湲江水流。
佳期來北渚，捐佩在芳洲。
132.02 【塞下曲】李頎
黃雲雁門郡，日暮風沙裏。千騎黑貂裘，皆稱羽林子。
金笳吹朔雪，鐵馬嘶雲水。帳下飲蒲萄，平生寸心是。
132.03 【古塞下曲】李頎
行人朝走馬，直指薊城傍。薊城通漠北，萬里別吾鄉。
海上千烽火，沙中百戰場。軍書發上郡，春色度河陽。
嫋嫋漢宮柳，青青胡地桑。琵琶出塞曲，橫笛斷君腸。
132.04 【漁父歌】李頎
白首何老人，蓑笠蔽其身。避世長不仕，釣魚清江濱。
浦沙明濯足，山月靜垂綸。寓宿湍與瀨，行歌秋復春。
持竿湘岸竹，爇火蘆洲薪。綠水飯香稻，青荷包紫鱗。
於中還自樂，所欲全吾真。而笑獨醒者，臨流多苦辛。
132.05 【東京寄萬楚】李頎
濩落久無用，隱身甘采薇。仍聞薄宦者，還事田家衣。
潁水日夜流，故人相見稀。春山不可望，黃鳥東南飛。
濯足豈長往，一樽聊可依。瞭然潭上月，適我胸中機。
在昔同門友，如今出處非。優遊白虎殿，偃息青瑣闈。
且有薦君表，當看攜手歸。寄書不待面，蘭茝空芳菲。
132.06 【寄焦鍊師】李頎
得道凡百歲，燒丹惟一身。悠悠孤峯頂，日見三花春。
白鶴翠微裏，黃精幽澗濱。始知世上客，不及山中人。
仙境若在夢，朝雲如可親。何由睹顏色，揮手謝風塵。
132.07 【望鳴皋山白雲寄洛陽盧主簿】李頎
飲馬伊水中，白雲鳴皋上。氛氳山絕頂，行子時一望。
照日龍虎姿，攢空冰雪狀。嵡嵸殊未已，崚嶒忽相向。
皎皎橫綠林，霏霏澹青嶂。遠映村更失，孤高鶴來傍。
勝氣欣有逢，仙遊且難訪。故人吏京劇，每事多閒放。
室畫峨眉峯，心格洞庭浪。惜哉清興裏，不見予所尚。
132.08 【寄萬齊融】李頎
名高不擇仕，委世隨虛舟。小邑常嘆屈，故鄉行可遊。
青楓半村戶，香稻盈田疇。爲政日清淨，何人同海鷗。
搖巾北林夕，把菊東山秋。對酒池雲滿，向家湖水流。
岸陰止鳴鵠，山色映潛虯。靡靡俗中理，蕭蕭川上幽。
昔年至吳郡，常隱臨江樓。我有一書札，因之芳杜洲。
132.09 【贈張旭】李頎
張公性嗜酒，豁達無所營。皓首窮草隸，時稱太湖精。
露頂據胡牀，長叫三五聲。興來灑素壁，揮筆如流星。
下舍風蕭條，寒草滿戶庭。問家何所有，生事如浮萍。
左手持蟹螯，右手執丹經。瞪目視霄漢，不知醉與醒。
諸賓且方坐，旭日臨東城。荷葉裹江魚，白甌貯香粳。
微祿心不屑，放神於八紘。時人不識者，即是安期生。
132.010 【贈蘇明府】李頎
蘇君年幾許，狀貌如玉童。採藥傍梁宋，共言隨日翁。
常辭小縣宰，一往東山東。不復有家室，悠悠人世中。
子孫皆老死，相識悲轉蓬。發白還更黑，身輕行若風。
泛然無所繫，心與孤雲同。出入雖一杖，安然知始終。
願聞素女事，去採山花叢。誘我爲弟子，逍遙尋葛洪。
132.011 【登首陽山謁夷齊廟】李頎
古人已不見，喬木竟誰過。寂寞首陽山，白雲空復多。
蒼苔歸地骨，皓首采薇歌。畢命無怨色，成仁其若何。
我來入遺廟，時候微清和。落日吊山鬼，迴風吹女蘿。
石崖向西豁，引領望黃河。千里一飛鳥，孤光東逝波。
驅車層城路，惆悵此巖阿。
132.012 【謁張果先生】李頎
先生穀神者，甲子焉能計。自說軒轅師，於今幾千歲。
寓遊城郭裏，浪跡希夷際。應物雲無心，逢時舟不繫。
餐霞斷火粒，野服兼荷制。白雪淨肌膚，青松養身世。
韜精殊豹隱，煉骨同蟬蛻。忽去不知誰，偶來寧有契。
二儀齊壽考，六合隨休憩。彭聃猶嬰孩，松期且微細。
嘗聞穆天子，更憶漢皇帝。親屈萬乘尊，將窮四海裔。
車徒遍草木，錦帛招談說。八駿空往還，三山轉虧蔽。
吾君感至德，玄老欣來詣。受籙金殿開，清齋玉堂閉。
笙歌迎拜首，羽帳崇嚴衛。禁柳垂香爐，宮花拂仙袂。
祈年寶祚廣，致福蒼生惠。何必待龍髯，鼎成方取濟。
132.013 【光上座廊下衆山五韻】李頎
名嶽在廡下，吾師居一牀。每聞楞伽經，只對清翠光。
百穀聚雪色，莓苔侵屋樑。氣盤古壁轉，勢引幽階長。
願遊薜葉下，日見金爐香。
132.014 【九月九日劉十八東堂集】李頎
風俗尚九日，此情安可忘。菊花辟惡酒，湯餅茱萸香。
雲入授衣假，風吹閒宇涼。主人盡歡意，林景晝微茫。
清切晚砧動，東西歸鳥行。淹留悵爲別，日醉秋雲光。
132.015 【宋少府東溪泛舟】李頎
登岸還入舟，水禽驚笑語。晚葉低衆色，溼雲帶殘暑。
落日乘醉歸，溪流復幾許。
132.016 【與諸公遊濟瀆泛舟】李頎
濟水出王屋，其源來不窮。洑泉數眼沸，平地流清通。
皇帝崇祀典，詔書視三公。分官禱靈廟，奠璧沉河宮。
神應每如答，松篁氣蔥蘢。蒼螭送飛雨，赤鯉噴迴風。
灑酒布瑤席，吹簫下玉童。玄冥掌陰事，祝史告年豐。
百穀趨潭底，三光懸鏡中。淺深露沙石，蘋藻生虛空。
晚景臨泛美，亭皋輕靄紅。晴山傍舟楫，白鷺驚絲桐。
我本家潁北，開門見維嵩。焉知松峯外，又有天壇東。
左手正接䍦，浩歌眄青穹。夷猶傲清吏，偃仰狎漁翁。
對此川上閒，非君誰與同。霜凝遠村渚，月淨蒹葭叢。
茲境信難遇，爲歡殊未終。淹留悵言別，煙嶼夕微濛。
132.09 【送綦毋三謁房給事】李頎
夫子大名下，家無鍾石儲。惜哉湖海上，曾校蓬萊書。
外物非本意，此生空澹如。所思但乘興，遠適唯單車。
高道時坎坷，故交願吹噓。徒言青瑣闥，不愛承明廬。
百里人戶滿，片言爭訟疏。手持蓮花經，目送飛鳥餘。
晚景南路別，炎雲中伏初。此行儻不遂，歸食蘆洲魚。
132.010 【送劉四】李頎
愛君少岐嶷，高視白雲鄉。九歲能屬文，謁帝遊明光。
奉詔赤墀下，拜爲童子郎。爾來屢遷易，三度尉洛陽。
洛陽十二門，官寺鬱相望。青槐羅四面，淥水貫中央。
聽訟破秋毫，應物利干將。辭滿如脫屣，立言無否臧。
歲暮風雪暗，秦中川路長。行人飲臘酒，立馬帶晨霜。
生事豈須問，故園寒草荒。從今署右職，莫笑在農桑。
132.011 【送裴騰】李頎
養德爲衆許，森然此丈夫。放情白雲外，爽氣連虯鬚。
衡鏡合知子，公心誰謂無。還令不得意，單馬遂長驅。
桑野蠶忙時，憐君久踟躊。新晴荷卷葉，孟夏雉將雛。
令弟爲縣尹，高城汾水隅。相將簿領閒，倚望恆峯孤。
香露團百草，紫梨分萬株。歸來授衣假，莫使故園蕪。
132.012 【送司農崔丞】李頎
黃鸝鳴官寺，香草色未已。同時皆省郎，而我獨留此。
維監太倉粟，常對府小史。清陰羅廣庭，政事如流水。
奉使往長安，今承朝野歡。宰臣應記識，明主必遷官。
塞外貔將虎，池中鴛與鸞。詞人洞簫賦，公子鵕鸃冠。
邑里春方晚，昆明花欲闌。行行取高位，當使路傍看。
132.013 【送崔侍御赴京】李頎
綠槐蔭長路，駿馬垂青絲。柱史謁承明，翩翩將有期。
千官大朝日，奏事臨赤墀。肅肅儀仗裏，風生鷹隼姿。
一從登甲科，三拜皆憲司。按俗又如此，爲郎何太遲。
送君暮春月，花落城南陲。惜別醉芳草，前山勞夢思。
132.014 【春送從叔遊襄陽】李頎
言別恨非一，棄置我宗英。向用五經笥，今爲千里行。
裹糧顧庭草，羸馬詰朝鳴。斗酒對寒食，雜花宜晚晴。
春衣採洲路，夜飲南陽城。客夢峴山曉，漁歌江水清。
楚俗少相知，遠遊難稱情。同人應館穀，刺史在郊迎。
只合侍丹扆，翻令辭上京。時方春欲暮，嘆息向流鶯。
132.015 【贈別高三十五】李頎
五十無產業，心輕百萬資。屠酤亦與羣，不問君是誰。
飲酒或垂釣，狂歌兼詠詩。焉知漢高士，莫識越鴟夷。
寄跡棲霞山，蓬頭睢水湄。忽然辟命下，衆謂趨丹墀。
沐浴著賜衣，西來馬行遲。能令相府重，且有函關期。
黽勉從寸祿，舊遊梁宋時。皤皤邑中叟，相候鬢如絲。
官舍柳林靜，河梁杏葉滋。摘芳雲景晏，把手秋蟬悲。
小縣情未愜，折腰君莫辭。吾觀主人意，不久召京師。
132.016 【崔五宅送劉跂入京】李頎
行人惜寸景，繫馬暫留歡。昨日辭小沛，何時到長安。
鄉中飲酒禮，客裏行路難。清洛雲鴻度，故關風日寒。
維將道可樂，不念身無官。生事東山遠，田園芳歲闌。
東歸餘謝病，西去子加餐。宋伯非徒爾，明時正可幹。
躬耕守貧賤，失計在林端。宿昔奉顏色，慚無雙玉盤。
132.017 【送馬錄事赴永陽（一作嘉）】李頎
子爲郡從事，主印清淮邊。談笑一州里，從容羣吏先。
手持三尺令，遣決如流泉。太守既相許，諸公誰不然。
孤城連海樹，萬室帶山煙。春日溪湖淨，芳洲葭菼連。
炊粳蟹螯熟，下箸鱸魚鮮。野鶴宿檐際，楚雲飛面前。
聽歌送離曲，且駐木蘭船。贈爾八行字，當聞佳政傳。
132.018 【臨別送張諲入蜀】李頎
出門便爲客，惘然悲徒御。四海維一身，茫茫欲何去。
經山復歷水，百恨將千慮。劍閣望梁州，是君斷腸處。
孤雲傷客心，落日感君深。夢裏蒹葭渚，天邊橘柚林。
蜀江流不測，蜀路險難尋。木有相思號，猿多愁苦音。
莫向愚山隱，愚山地非近。故鄉可歸來，眼見芳菲盡。
132.019 【送王昌齡】李頎
漕水東去遠，送君多暮情。淹留野寺出，向背孤山明。
前望數千裏，中無蒲稗生。夕陽滿舟楫，但愛微波清。
舉酒林月上，解衣沙鳥鳴。夜來蓮花界，夢裏金陵城。
嘆息此離別，悠悠江海行。
132.020 【留別王盧二拾遺】李頎
此別不可道，此心當報誰。春風灞水上，飲馬桃花時。
誤作好文士，只令遊宦遲。留書下朝客，我有故山期。
132.021 【贈別穆元林】李頎
貳職久辭滿，藏名三十年。丹墀策頻獻，白首官不遷。
明主日徵士，吏曹何忽賢。空懷濟世業，欲棹滄浪船。
舉酒洛門外，送君春海邊。彼鄉有令弟，小邑試烹鮮。
轉浦雲壑媚，涉江花島連。綠芳暗楚水，白鳥飛吳煙。
贈贐亦奚貴，流亂期早旋。金閨會通籍，生事豈徒然。
132.022 【不調歸東川別業】李頎
寸祿言可取，託身將見遺。慚無匹夫志，悔與名山辭。
紱冕謝知己，林園多後時。葛巾方濯足，蔬食但垂帷。
十室對河岸，漁樵祗在茲。青郊香杜若，白水映茅茨。
晝景徹雲樹，夕陰澄古逵。渚花獨開晚，田鶴靜飛遲。
且復樂生事，前賢爲我師。清歌聊鼓楫，永日望佳期。
132.023 【晚歸東園】李頎
出郭喜見山，東行亦未遠。夕陽帶歸路，靄靄秋稼晚。
樵者乘霽歸，野夫及星飯。請謝朱輪客，垂竿不復返。
132.024 【龍門西峯曉望劉十八不至】李頎
春臺臨永路，跂足望行子。片片雲觸峯，離離鳥渡水。
叢林遠山上，霽景雜花裏。不見攜手人，下山采綠芷。
132.025 【裴尹東溪別業】李頎
公才廊廟器，官亞河南守。別墅臨都門，驚湍激前後。
舊交與羣從，十日一攜手。幅巾望寒山，長嘯對高柳。
清歡信可尚，散吏亦何有。岸雪清城陰，水光遠林首。
閒觀野人筏，或飲川上酒。幽雲澹徘徊，白鷺飛左右。
庭竹垂臥內，村煙隔南阜。始知物外情，簪紱同芻狗。
132.026 【無盡上人東林禪居】李頎
草堂每多暇，時謁山僧門。所對但羣木，終朝無一言。
我心愛流水，此地臨清源。含吐山上日，蔽虧松外村。
孤峯隔身世，百衲老寒暄。禪戶積朝雪，花龕來暮猿。
顧餘守耕稼，十載隱田園。蘿筱慰舂汲，巖潭恣討論。
泄雲豈知限，至道莫探元。且願啓關鎖，於焉微尚存。
132.027 【題綦毋校書別業】李頎
常稱掛冠吏，昨日歸滄洲。行客暮帆遠，主人庭樹秋。
豈伊問天命，但欲爲山遊。萬物我何有，白雲空自幽。
蕭條江海上，日夕見丹丘。生事非漁釣，賞心隨去留。
惜哉曠微月，欲濟無輕舟。倏忽令人老，相思河水流。
132.028 【題盧道士房】李頎
秋砧響落木，共坐茅君家。惟見兩童子，林前汲井華。
空壇靜白日，神鼎飛丹砂。麈尾拂霜草，金鈴搖霽霞。
上章人世隔，看弈桐陰斜。稽首問仙要，黃精堪餌花。
132.029 【題神力師院】李頎
大師神傑貌，五嶽森禪房。堅持日月珠，豁見滄江長。
隨病拔諸苦，致身如法王。階庭藥草遍，飯食天花香。
樹色向高閣，晝陰橫半牆。每聞第一義，心淨琉璃光。
132.030 【題僧房雙桐】李頎
青桐雙拂日，傍帶凌霄花。綠葉傳僧磬，清陰潤井華。
誰能事音律，焦尾蔡邕家。
132.031 【粲公院各賦一物得初荷】李頎
微風和衆草，大葉長圓陰。晴露珠共合，夕陽花映深。
從來不著水，清淨本因心。
132.032 【李兵曹壁畫山水各賦得桂水帆】李頎
片帆浮桂水，落日天涯時。飛鳥看共度，閒雲相與遲。
長波無曉夜，泛泛欲何之。
132.033 【題合歡】李頎
開花復卷葉，豔眼又驚心。蝶繞西枝露，風披東干陰。
黃衫漂細蕊，時拂女郎砧。
