第825卷 可止 等
825.01 【山居】可止
雪消春力展，花漫洞门垂。果长纤枝曲，岩崩直道移。
重猿围浅井，斗鼠下疏篱。寒食微灯在，高风势彻陂。
825.02 【赠樊川长老（一作清尚诗）】可止
瘦颜颧骨见，满面雪毫垂。坐石鸟疑死，出门人谓痴。
照身潭入楚，浸影桧生隋。太白曾经夏，清风凉四肢。
825.03 【寄积麦山会如长老】可止
默然如大道，尘世不相关。青桧行时静，白云禅处闲。
贫高一生行，病长十年颜。夏满期游寺，寻山又下山。
825.04 【送僧】可止
四海无拘系，行心兴自浓。百年三事衲，万里一枝筇。
夜减当晴影，春消过雪踪。白云深处去，知宿在何峰。
825.05 【哭贾岛】可止
燕生松雪地，蜀死葬山根。诗僻降今古，官卑误子孙。
冢栏寒月色，人哭苦吟魂。墓雨滴碑字，年年添藓痕。
825.06 【雪十二韵】可止
落处咸过尺，翛然物象凄。瑞凝金殿上，寒甚玉关西。
润比江河普，明将日月齐。凌云花顶腻，锁径竹梢低。
出谷樵童怯，归林野鸟迷。煮茶融破练，磨墨染成黳。
陷兔埋平泽，和鱼冻合溪。入楼消酒力，当槛写诗题。
道路依凭马，朝昏委托鸡。洞深猿作族，松亚鹤移栖。
及夏清岩穴，经春溜石梯。丰年兼泰国，天道育黔黎。
825.07 【精舍遇雨】可止
空门寂寂淡吾身，溪雨微微洗客尘。
卧向白云情未尽，任他黄鸟醉芳春。
825.08 【小雪】可止
落雪临风不厌看，更多还恐蔽林峦。
愁人正在书窗下，一片飞来一片寒。
825.09 【送婆罗门僧】可止
雪岭金河独向东，吴山楚泽意无穷。
如今白首乡心尽，万里归程在梦中。
825.010 【句】可止
不知谁会喃喃语，必向王前报太平。（中山节度王处直座
咏白鹊，时诸侯兼并，王欲继好息民，故云。《高僧传》）
825.011 【寒食日】云表
寒食悲看郭外春，野田无处不伤神。
平原累累添新冢，半是去年来哭人。
825.012 【自遣】归仁
日日为诗苦，谁论春与秋。一联如得意，万事总忘忧。
雨堕花临砌，风吹竹近楼。不吟头也白，任白此生头。
825.013 【酬沈先辈卷】归仁
一百八十首，清泠韵可敲。任从人不爱，终是我难抛。
桂魄吟来满，蒲团坐得凹。先生声价在，寰宇几人抄。
825.014 【题贾岛吟诗台】归仁
此台如可废，此恨有谁平。纵使迷青草，终难没旧名。
天悲朝雨色，岳哭夜猿声。不是心偏苦，应关自古情。
825.015 【悼罗隐】归仁
一著谗书未快心，几抽胸臆纵狂吟。管中窥豹我犹在，
海上钓鳌君也沈。岁月尽能消愤懑，寰区那更有知音。
长安冠盖皆涂地，仍喜先生葬碧岑。
825.016 【题楚庙】归仁
羞容难更返江东，谁问从来百战功。天地有心归道德，
山河无力为英雄。芦花尚认霜戈白，海日犹思火阵红。
也是男儿成败事，不须惆怅对西风。
825.017 【牡丹】归仁
三春堪惜牡丹奇，半倚朱栏欲绽时。天下更无花胜此，
人间偏得贵相宜。偷香黑蚁斜穿叶，觑蕊黄蜂倒挂枝。
除却解禅心不动，算应狂杀五陵儿。
825.018 【旧国里】卿云
旧居梨岭下，风景近炎方。地暖生春早，家贫觉岁长。
石房云过湿，杉径雨馀香。日夕竟无事，诗书聊自强。
825.019 【秋日江居闲咏】卿云
寄居江岛边，闲咏见秋残。草白牛羊瘦，风高猿鸟寒。
检方医故疾，挑荠备中餐。时复停书卷，鉏莎种木兰。
825.020 【长安言怀寄沈彬侍郎】卿云
故园梨岭下，归路接天涯。生作长安草，胜为边地花。
雁南飞不到，书北寄来赊。堪羡神仙客，青云早致家。
825.021 【送人游塞】卿云
去去玉关路，省君曾未行。塞深多伏寇，时静亦屯兵。
雪每先秋降，花尝近夏生。闲陪射雕将，应到受降城。
825.022 【逢老人】隐峦
路逢一老翁，两鬓白如雪。一里二里行，四回五回歇。
825.023 【牧童】隐峦
牧童见人俱不识，尽着芒鞋戴箬笠。朝阳未出众山晴，
露滴蓑衣犹半湿。二月三月时，平原草初绿。
三个五个骑羸牛，前村后村来放牧。笛声才一举，
众稚齐歌舞。看看白日向西斜，各自骑牛又归去。
825.024 【蜀中送人游庐山】隐峦
居游正值芳春月，蜀道千山皆秀发。溪边十里五里花，
云外三峰两峰雪。君上匡山我旧居，松萝抛掷十年馀。
君行试到山前问，山鸟只今相忆无。
825.025 【琴】隐峦
七条丝上寄深意，涧水松风生十指。
自乃知音犹尚稀，欲教更入何人耳。
825.026 【浮桥】隐峦
横压惊波防没溺，当初元创是军机。
行人到此全无滞，一片江云踏欲飞。
825.027 【宿九华化成寺庄】泠然
佛寺孤庄千嶂间，我来诗境强相关。岩边树动猿下涧，
云里锡鸣僧上山。松月影寒生碧落，石泉声乱喷潺湲。
明朝更蹑层霄去，誓共烟霞到老闲。
825.028 【乞荆浩画】大愚
六幅故牢健，知君恣笔踪。不求千涧水，止要两株松。
树下留盘石，天边纵远峰。近岩幽湿处，惟藉墨烟浓。
825.029 【上归州刺史代通状二首】怀濬
家在闽山西复西，其中岁岁有莺啼。
如今不在莺啼处，莺在旧时啼处啼。
家在闽山东复东，其中岁岁有花红。
而今不在花红处，花在旧时红处红。
825.030 【辞郡守李公恩命】恒超
虚著褐衣老，浮杯道不成。誓传经论死，不染利名生。
厌树遮山色，怜窗向月明。他时随范蠡，一棹五湖清。
825.031 【题广爱寺楞伽山】净显
灵异不能栖鸟雀，幽奇终不着猿猱。为经巢贼应无损，
纵使秦驱也谩劳。珍重昔贤留像迹，陵迁谷变自坚牢。
（失二句）。
825.032 【闻诵《法华经》歌】修雅
山色沈沈，松烟幂幂。空林之下，盘陀之石。石上有僧，
结跏横膝。诵白莲经，从旦至夕。左之右之，虎迹狼迹。
十片五片，异花狼藉。偶然相见，未深相识。知是古之人，
今之人，是昙彦，是昙翼？我闻此经有深旨，
觉帝称之有妙义。合目冥心子细听，醍醐滴入焦肠里。
佛之意兮祖之髓，我之心兮经之旨。可怜弹指及举手，
不达目前今正是。大矣哉，甚奇特，空王要使群生得。
光辉一万八千土，土土皆作黄金色。四生六道一光中，
狂夫犹自问弥勒，我亦当年学空寂，一得无心便休息。
今日亲闻诵此经，始觉驴乘匪端的。我亦当年不出户，
不欲红尘沾步武。今日亲闻诵此经，始觉行行皆宝所。
我亦当年爱吟咏，将谓冥搜乱神定。今日亲闻诵此经，
何妨笔砚资真性。我亦当年狎儿戏，将谓光阴半虚弃。
今日亲闻诵此经，始觉聚沙非小事。我昔曾游山与水，
将谓他山非故里。今日亲闻诵此经，始觉山河无寸地。
我昔心猿未调伏，常将金锁虚拘束。今日亲闻诵此经，
始觉无物为拳拲。师诵此经经一字，字字烂嚼醍醐味。
醍醐之味珍且美，不在唇，不在齿，只在劳生方寸里。
师诵此经经一句，句句白牛亲动步。白牛之步疾如风，
不在西，不在东，只在浮生日用中。日用不知一何苦，
酒之肠，饭之腑，长者扬声唤不回。何异聋，何异瞽，
世人之耳非不聪，耳聪特向经中聋。世人之目非不明，
目明特向经中盲。合聪不聪，合明不明，辘轳上下，
浪死虚生。世人纵识师之音，谁人能识师之心。
世人纵识师之形，谁人能识师之名。师名医王行佛令，
来与众生治心病。能使迷者醒，狂者定，垢者净，邪者正，
凡者圣。如是则非但天恭敬，人恭敬，亦合龙赞咏，
鬼赞咏，佛赞咏。岂得背觉合尘之徒，不稽首而归命。
825.033 【歌】元寂
酒秃酒秃，何荣何辱。但见衣冠成古丘，不见江河变陵谷。
825.034 【怀庐山旧隐】若虚
九叠嵯峨倚着天，悔随寒瀑下岩烟。深秋猿鸟来心上，
夜静松杉到眼前。书架想遭苔藓裹，石窗应被薜萝缠。
一枝筇竹游江北，不见炉峰二十年。
825.035 【乐仙观】若虚
乐氏骑龙上碧天，东吴遗宅尚依然。悟来大道无多事，
真后丹元不值钱。老树夜风虫咬叶，古垣春雨藓生砖。
松倾鹤死桑田变，华表归乡未有年。
825.036 【古镜】若虚
轩后红炉独铸成，藓痕磨落月轮呈。万般物象皆能鉴，
一个人心不可明。匣内乍开鸾凤活，台前高挂鬼神惊。
百年肝胆堪将比，只怕看频素发生。
825.037 【睹木平和尚】文益
木平山里人，貌古年复少。相看陌路同，论心秋月皎。
怀衲线非蚕，助歌声有鸟。城阙今日来，一讴曾已晓。
825.038 【鹭鸶】无则
白蘋红蓼碧江涯，日暖双双立睡时。
愿揭金笼放归去，却随沙鹤斗轻丝。
825.039 【百舌鸟二首】无则
千愁万恨过花时，似向春风怨别离。
若使众禽俱解语，一生怀抱有谁知。
长截邻鸡叫五更，数般名字百般声。
饶伊摇舌先知晓，也待青天明即鸣。
825.040 【赏牡丹应教】谦光
拥衲对芳丛，由来事不同。鬓从今日白，花似去年红。
艳异随朝露，馨香逐晓风。何须对零落，然后始知空。
