第005卷 武則天 等
5.01 【春遊曲】長孫氏
上苑桃花朝日明，蘭閨豔妾動春情。井上新桃偷面色，
檐邊嫩柳學身輕。花中來去看舞蝶，樹上長短聽啼鶯。
林下何須遠借問，出衆風流舊有名。
5.02 【曳鼎歌】武則天
羲農首出，軒昊膺期。唐虞繼踵，湯禹乘時。
天下光宅，海內雍熙。上玄降鑑，方建隆基。
5.03 【唐享昊天樂·第一】武則天
太陰凝至化，真耀蘊軒儀。德邁娥臺敞，仁高姒幄披。
捫天遂啓極，夢日乃升曦。
5.04 【唐享昊天樂·第二】武則天
瞻紫極，望玄穹。翹至懇，罄深衷。
聽雖遠，誠必通。垂厚澤，降雲宮。
5.05 【唐享昊天樂·第三】武則天
乾儀混成衝邃，天道下濟高明，闓陽晨披紫闕，
太一曉降黃庭。圜壇敢申昭報，方璧冀展虔情。
丹襟式敷衷懇，玄鑑庶察微誠。
5.06 【唐享昊天樂·第四】武則天
巍巍睿業廣，赫赫聖基隆。菲德承先顧，禎符萃眇躬。
銘開武巖側，圖薦洛川中。微誠詎幽感，景命忽昭融。
有懷慚紫極，無以謝玄穹。
5.07 【唐享昊天樂·第五】武則天
朝壇霧卷，曙嶺煙沉。爰設筐幣，式表誠心。
筵輝麗璧，樂暢和音。仰惟靈鑑，俯察翹襟。
5.08 【唐享昊天樂·第六】武則天
昭昭上帝，穆穆下臨。禮崇備物，樂奏鏘金。
蘭羞委薦，桂醑盈斟。敢希明德，幸罄莊心。
5.09 【唐享昊天樂·第七】武則天
尊浮九醞，禮備三週。陳誠菲奠，契福神猷。
5.010 【唐享昊天樂·第八】武則天
奠璧郊壇昭大禮，鏘金拊石表虔誠。
始奏承雲娛帝賞，復歌調露暢韶英。
5.011 【唐享昊天樂·第九】武則天
荷恩承顧託，執契恭臨撫。廟略靜邊荒，天兵曜神武。
有截資先化，無爲遵舊矩。禎符降昊穹，大業光寰宇。
5.012 【唐享昊天樂·第十】武則天
肅肅祀典，邕邕禮秩。三獻已周，九成斯畢。
爰撤其俎，載遷其實。或升或降，惟誠惟質。
5.013 【唐享昊天樂·第十一】武則天
禮終肆類，樂闋九成。仰惟明德，敢薦非馨。
顧慚菲奠，久馳雲輧。瞻荷靈澤，悚戀兼盈。
5.014 【唐享昊天樂·第十二】武則天
式乾路，闢天扉。回日馭，動雲衣。
登金闕，入紫微。望仙駕，仰恩徽。
5.015 【唐明堂樂章·外辦將出】武則天
總章陳昔典，衢室禮惟神。宏規則天地，神用葉陶鈞。
負扆三春旦，充庭萬宇賓。顧己誠虛薄，空慚馭兆人。
5.016 【唐明堂樂章·皇帝行】武則天
仰膺歷數，俯順謳歌。遠安邇肅，俗阜時和。
化光玉鏡，訟息金科。方興典禮，永戢干戈。
5.017 【唐明堂樂章·皇嗣出入升降】武則天
至人光俗，大孝通神。謙以表性，恭惟立身。
洪規載啓，茂典方陳。譽隆三善，祥開萬春。
5.018 【唐明堂樂章·迎送王公】武則天
千官肅事，萬國朝宗。載延百辟，爰集三宮。
君臣德合，魚水斯同。睿圖方永，周曆長隆。
5.019 【唐明堂樂章·登歌】武則天
禮崇宗祀，志表嚴禋。笙鏞合奏，文物惟新。
敬遵茂典，敢擇良辰。絜誠斯著，奠謁方申。
5.020 【唐明堂樂章·配饗】武則天
笙鏞間玉宇，文物昭清輝。晬影臨芳奠，休光下太微。
孝思期有感，明絜庶無違。
5.021 【唐明堂樂章·宮音】武則天
履艮包羣望，居中冠百靈。萬方資廣運，庶品荷財成。
神功諒匪測，盛德實難名。藻奠申誠敬，恭祀表惟馨。
5.022 【唐明堂樂章·角音】武則天
出震位，開平秩。扇條風，乘甲乙。
龍德盛，鳥星出。薦珪篚，陳誠實。
5.023 【唐明堂樂章·徵音】武則天
赫赫離精御炎陸，滔滔熾景開隆暑。
冀延神鑑俯蘭尊，式表虔襟陳桂俎。
5.024 【唐明堂樂章·商音】武則天
律中夷則，序應收成。功宣建武，義表惟明。
爰申禮奠，庶展翹誠。九秋是式，百穀斯盈。
5.025 【唐明堂樂章·羽音】武則天
葭律肇啓隆冬，蘋藻攸陳饗祭。
黃鐘既陳玉燭，紅粒方殷稔歲。
5.026 【唐大饗拜洛樂章·昭和】武則天
九玄眷命，三聖基隆。奉成先旨，明臺畢功。
宗祀展敬，冀表深衷。永昌帝業，式播淳風。
5.027 【唐大饗拜洛樂章·致和】武則天
神功不測兮運陰陽，包藏萬宇兮孕八荒。
天符既出兮帝業昌，願臨明祀兮降禎祥。
5.028 【唐大饗拜洛樂章·咸和】武則天
坎澤祠容備舉，坤壇祭典爰申。靈眷遙行祕躅，
嘉貺薦委殊珍。肅禮恭禋載展，翹襟邈志逾殷。
方期交際懸應，（下一句逸）
5.029 【唐大饗拜洛樂章·九和】武則天
祗荷坤德，欽若乾靈。慚惕罔置，興居匪寧。
恭崇禮則，肅奉儀形。惟憑展敬，敢薦非馨。
5.030 【唐大饗拜洛樂章·拜洛】武則天
菲躬承睿顧，薄德忝坤儀。乾乾遵後命，翼翼奉先規。
撫俗勤雖切，還淳化尚虧。未能弘至道，何以契明祇。
5.031 【唐大饗拜洛樂章·顯和】武則天
顧德有慚虛菲，明祇屢降禎符。汜水初呈祕象，
溫洛薦表昌圖。玄澤流恩載洽，丹襟荷渥增愉。
5.032 【唐大饗拜洛樂章·昭和】武則天
舒雲致養，合大資生。德以恆固，功由永貞。
升歌薦序，垂幣翹誠。虹開玉照，鳳引金聲。
5.033 【唐大饗拜洛樂章·敬和】武則天
蘭俎既升，蘋羞可薦。金石載設，鹹英已變。
林澤斯總，山川是遍。敢用敷誠，實惟忘倦。
5.034 【唐大饗拜洛樂章·齊和】武則天
沉潛演貺分三極，廣大凝禎總萬方。
既薦羽旌文化啓，還呈干鏚武威揚。
5.035 【唐大饗拜洛樂章·德和】武則天
夕惕同龍契，晨兢當鳳扆。崇儒習舊規，偃伯循先旨。
絕壤飛冠蓋，遐區麗山水。幸承三聖餘，忻屬千年始。
5.036 【唐大饗拜洛樂章·禋和】武則天
百禮崇容，千官肅事。靈降舞兆，神凝有粹。
奠享鹹周，威儀畢備。奏夏登列，歌雍撤肆。
5.037 【唐大饗拜洛樂章·通和】武則天
皇皇靈眷，穆穆神心。暫動凝質，還歸積陰。
功玄樞紐，理寂高深。銜恩佩德，聳志翹襟。
5.038 【唐大饗拜洛樂章·歸和】武則天
言旋雲洞兮躡煙塗，永寧中宇兮安下都。
包涵動植兮順榮枯，長貽寶貺兮贊璇圖。
5.039 【唐大饗拜洛樂章·歸和】武則天
調雲闋兮神座興，驂雲駕兮儼將升。
騰絳霄兮垂景祜，翹丹懇兮荷休徵。
5.040 【唐武氏享先廟樂章】武則天
先德謙撝冠昔，嚴規節素超今。奉國忠誠每竭，
承家至孝純深。追崇懼乖尊意，顯號恐玷徽音。
既迫王公屢請，方乃俯遂羣心。有限無由展敬，
奠醑每闕親斟。大禮虔申典冊，蘋藻敬薦翹襟。
5.041 【早春夜宴】武則天
九春開上節，千門敞夜扉。蘭燈吐新焰，桂魄朗圓輝。
送酒惟須滿，流杯不用稀。務使霞漿興，方乘泛洛歸。
5.042 【遊九龍潭】武則天
山窗遊玉女，澗戶對瓊峯。巖頂翔雙鳳，潭心倒九龍。
酒中浮竹葉，杯上寫芙蓉。故驗家山賞，惟有風入松。
5.043 【贈胡天師】武則天
高人葉高志，山服往山家。迢迢間風月，去去隔煙霞。
碧岫窺玄洞，玉竈煉丹砂。今日星津上，延首望靈槎。
5.044 【從駕幸少林寺】武則天
陪鑾遊禁苑，侍賞出蘭闈。雲偃攢峯蓋，霞低插浪旂。
日宮疏澗戶，月殿啓巖扉。金輪轉金地，香閣曳香衣。
鐸吟輕吹髮，幡搖薄霧霏。昔遇焚芝火，山紅連野飛。
花臺無半影，蓮塔有全輝。實賴能仁力，攸資善世威。
慈緣興福緒，於此罄歸依。風枝不可靜，泣血竟何追。
5.045 【石淙】武則天
三山十洞光玄籙，玉嶠金巒鎮紫微。均露均霜標勝壤，
交風交雨列皇畿。萬仞高巖藏日色，千尋幽澗浴雲衣。
且駐歡筵賞仁智，雕鞍薄晚雜塵飛。
5.046 【臘日宣詔幸上苑】武則天
明朝游上苑，火急報春知。花須連夜發，莫待曉風吹。
5.047 【如意娘】武則天
看朱成碧思紛紛，憔悴支離爲憶君。
不信比來長下淚，開箱驗取石榴裙。
5.048 【制袍字賜狄仁傑】武則天
敷政術，守清勤。升顯位，勵相臣。
5.049 【擬小山篇】徐賢妃
仰幽巖而流盼，撫桂枝以凝想。
將千齡兮此遇，荃何爲兮獨往。
5.050 【長門怨】徐賢妃
舊愛柏梁臺，新寵昭陽殿。守分辭芳輦，含情泣團扇。
一朝歌舞榮，夙昔詩書賤。頹恩誠已矣，覆水難重薦。
5.051 【秋風函谷應詔】徐賢妃
秋風起函谷，勁氣動河山。偃松千嶺上，雜雨二陵間。
低雲愁廣隰，落日慘重關。此時飄紫氣，應驗真人還。
5.052 【賦得北方有佳人】徐賢妃
由來稱獨立，本自號傾城。柳葉眉間發，桃花臉上生。
腕搖金釧響，步轉玉環鳴。纖腰宜寶襪，紅衫豔織成。
懸知一顧重，別覺舞腰輕。
5.053 【進太宗】徐賢妃
朝來臨鏡臺，妝罷暫裴回。千金始一笑，一召詎能來。
5.054 【奉和聖制立春日侍宴內殿出翦綵花應制】上官昭容
密葉因裁吐，新花逐翦舒。攀條雖不謬，摘蕊詎知虛。
春至由來發，秋還未肯疏。借問桃將李，相亂欲何如。
5.055 【九月九日上幸慈恩寺登浮圖，羣臣上菊花壽酒】上官昭容
帝裏重陽節，香園萬乘來。卻邪萸入佩，獻壽菊傳杯。
塔類承天湧，門疑待佛開。睿詞懸日月，長得仰昭回。
5.056 【彩書怨】上官昭容
葉下洞庭初，思君萬里餘。露濃香被冷，月落錦屏虛。
欲奏江南曲，貪封薊北書。書中無別意，惟悵久離居。
5.057 【駕幸三會寺應制】上官昭容
釋子談經處，軒臣刻字留。故臺遺老識，殘簡聖皇求。
駐蹕懷千古，開襟望九州。四山緣塞合，二水夾城流。
宸翰陪瞻仰，天杯接獻酬。太平詞藻盛，長願紀鴻休。
5.058 【駕幸新豐溫泉宮獻詩三首】上官昭容
三冬季月景龍年，萬乘觀風出灞川。
遙看電躍龍爲馬，回矚霜原玉作田。
鸞旂掣曳拂空回，羽騎驂驔躡景來。
隱隱驪山雲外聳，迢迢御帳日邊開。
翠幕珠幃敞月營，金罍玉斝泛蘭英。
歲歲年年常扈蹕，長長久久樂昇平。
5.059 【遊長寧公主流杯池二十五首】上官昭容
逐仙賞，展幽情，逾昆閬，邁蓬瀛。
遊魯館，陟秦臺。污山壁，愧瓊瑰。
檀欒竹影，飆【風日】松聲。不煩歌吹，自足娛情。
仰循茅宇，俯眄喬枝。煙霞問訊，風月相知。
枝條鬱郁，文質彬彬。山林作伴，松桂爲鄰。
清波洶湧，碧樹冥濛。莫怪留步，因攀桂叢。
莫論圓嶠，休說方壺。何如魯館，即是仙都。
玉環騰遠創，金埒荷殊榮。弗玩珠璣飾，仍留仁智情。
鑿山便作室，憑樹即爲楹。公輸與班爾，從此遂韜聲。
登山一長望，正遇九春初。結駟填街術，閭閻滿邑居。
鬥雪梅先吐，驚風柳未舒。直愁斜日落，不畏酒尊虛。
霽曉氣清和，披襟賞薜蘿。玳瑁凝春色，琉璃漾水波。
跂石聊長嘯，攀松乍短歌。除非物外者，誰就此經過。
暫爾遊山第，淹留惜未歸。霞窗明月滿，澗戶白雲飛。
書引藤爲架，人將薜作衣。此真攀玩所，臨睨賞光輝。
放曠出煙雲，蕭條自不羣。漱流清意府，隱几避囂氛。
石畫妝苔色，風梭織水文。山室何爲貴，唯餘蘭桂燻。
策杖臨霞岫，危步下霜蹊。志逐深山靜，途隨曲澗迷。
漸覺心神逸，俄看雲霧低。莫怪人題樹，只爲賞幽棲。
攀藤招逸客，偃桂協幽情。水中看樹影，風裏聽松聲。
攜琴侍叔夜，負局訪安期。不應題石壁，爲記賞山時。
泉石多仙趣，巖壑寫奇形。欲知堪悅耳，唯聽水泠泠。
巖壑恣登臨，瑩目復怡心。風篁類長笛，流水當鳴琴。
懶步天台路，惟登地肺山。幽巖仙桂滿，今日恣情攀。
暫遊仁智所，蕭然松桂情。寄言棲遁客，勿復訪蓬瀛。
瀑溜晴疑雨，叢篁晝似昏。山中真可玩，暫請報王孫。
傍池聊試筆，倚石旋題詩。豫彈山水調，終擬從鍾期。
橫鋪豹皮褥，側帶鹿胎巾。借問何爲者，山中有逸人。
沁水田園先自多，齊城樓觀更無過。
倩語張騫莫辛苦，人今從此識天河。
參差碧岫聳蓮花，潺湲綠水瑩金沙。
何須遠訪三山路，人今已到九仙家。
憑高瞰險足怡心，菌閣桃源不暇尋。
餘雪依林成玉樹，殘霙點岫即瑤岑。
5.060 【句】上官昭容
勢如連璧友，心似臭蘭人。
5.061 【贈張雲容舞】楊玉環
羅袖動香香不已，紅蕖嫋嫋秋煙裏。
輕雲嶺上乍搖風，嫩柳池邊初拂水。
5.062 【謝賜珍珠】江妃
桂葉雙眉久不描，殘妝和淚污紅綃。
長門盡日無梳洗，何必珍珠慰寂寥。
