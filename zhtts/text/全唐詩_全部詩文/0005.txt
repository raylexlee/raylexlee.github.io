第005卷 武则天 等
5.01 【春游曲】长孙氏
上苑桃花朝日明，兰闺艳妾动春情。井上新桃偷面色，
檐边嫩柳学身轻。花中来去看舞蝶，树上长短听啼莺。
林下何须远借问，出众风流旧有名。
5.02 【曳鼎歌】武则天
羲农首出，轩昊膺期。唐虞继踵，汤禹乘时。
天下光宅，海内雍熙。上玄降鉴，方建隆基。
5.03 【唐享昊天乐·第一】武则天
太阴凝至化，真耀蕴轩仪。德迈娥台敞，仁高姒幄披。
扪天遂启极，梦日乃升曦。
5.04 【唐享昊天乐·第二】武则天
瞻紫极，望玄穹。翘至恳，罄深衷。
听虽远，诚必通。垂厚泽，降云宫。
5.05 【唐享昊天乐·第三】武则天
乾仪混成冲邃，天道下济高明，闓阳晨披紫阙，
太一晓降黄庭。圜坛敢申昭报，方璧冀展虔情。
丹襟式敷衷恳，玄鉴庶察微诚。
5.06 【唐享昊天乐·第四】武则天
巍巍睿业广，赫赫圣基隆。菲德承先顾，祯符萃眇躬。
铭开武岩侧，图荐洛川中。微诚讵幽感，景命忽昭融。
有怀惭紫极，无以谢玄穹。
5.07 【唐享昊天乐·第五】武则天
朝坛雾卷，曙岭烟沉。爰设筐币，式表诚心。
筵辉丽璧，乐畅和音。仰惟灵鉴，俯察翘襟。
5.08 【唐享昊天乐·第六】武则天
昭昭上帝，穆穆下临。礼崇备物，乐奏锵金。
兰羞委荐，桂醑盈斟。敢希明德，幸罄庄心。
5.09 【唐享昊天乐·第七】武则天
尊浮九酝，礼备三周。陈诚菲奠，契福神猷。
5.010 【唐享昊天乐·第八】武则天
奠璧郊坛昭大礼，锵金拊石表虔诚。
始奏承云娱帝赏，复歌调露畅韶英。
5.011 【唐享昊天乐·第九】武则天
荷恩承顾托，执契恭临抚。庙略静边荒，天兵曜神武。
有截资先化，无为遵旧矩。祯符降昊穹，大业光寰宇。
5.012 【唐享昊天乐·第十】武则天
肃肃祀典，邕邕礼秩。三献已周，九成斯毕。
爰撤其俎，载迁其实。或升或降，惟诚惟质。
5.013 【唐享昊天乐·第十一】武则天
礼终肆类，乐阕九成。仰惟明德，敢荐非馨。
顾惭菲奠，久驰云輧。瞻荷灵泽，悚恋兼盈。
5.014 【唐享昊天乐·第十二】武则天
式乾路，辟天扉。回日驭，动云衣。
登金阙，入紫微。望仙驾，仰恩徽。
5.015 【唐明堂乐章·外办将出】武则天
总章陈昔典，衢室礼惟神。宏规则天地，神用叶陶钧。
负扆三春旦，充庭万宇宾。顾己诚虚薄，空惭驭兆人。
5.016 【唐明堂乐章·皇帝行】武则天
仰膺历数，俯顺讴歌。远安迩肃，俗阜时和。
化光玉镜，讼息金科。方兴典礼，永戢干戈。
5.017 【唐明堂乐章·皇嗣出入升降】武则天
至人光俗，大孝通神。谦以表性，恭惟立身。
洪规载启，茂典方陈。誉隆三善，祥开万春。
5.018 【唐明堂乐章·迎送王公】武则天
千官肃事，万国朝宗。载延百辟，爰集三宫。
君臣德合，鱼水斯同。睿图方永，周历长隆。
5.019 【唐明堂乐章·登歌】武则天
礼崇宗祀，志表严禋。笙镛合奏，文物惟新。
敬遵茂典，敢择良辰。絜诚斯著，奠谒方申。
5.020 【唐明堂乐章·配飨】武则天
笙镛间玉宇，文物昭清辉。晬影临芳奠，休光下太微。
孝思期有感，明絜庶无违。
5.021 【唐明堂乐章·宫音】武则天
履艮包群望，居中冠百灵。万方资广运，庶品荷财成。
神功谅匪测，盛德实难名。藻奠申诚敬，恭祀表惟馨。
5.022 【唐明堂乐章·角音】武则天
出震位，开平秩。扇条风，乘甲乙。
龙德盛，鸟星出。荐珪篚，陈诚实。
5.023 【唐明堂乐章·徵音】武则天
赫赫离精御炎陆，滔滔炽景开隆暑。
冀延神鉴俯兰尊，式表虔襟陈桂俎。
5.024 【唐明堂乐章·商音】武则天
律中夷则，序应收成。功宣建武，义表惟明。
爰申礼奠，庶展翘诚。九秋是式，百谷斯盈。
5.025 【唐明堂乐章·羽音】武则天
葭律肇启隆冬，蘋藻攸陈飨祭。
黄钟既陈玉烛，红粒方殷稔岁。
5.026 【唐大飨拜洛乐章·昭和】武则天
九玄眷命，三圣基隆。奉成先旨，明台毕功。
宗祀展敬，冀表深衷。永昌帝业，式播淳风。
5.027 【唐大飨拜洛乐章·致和】武则天
神功不测兮运阴阳，包藏万宇兮孕八荒。
天符既出兮帝业昌，愿临明祀兮降祯祥。
5.028 【唐大飨拜洛乐章·咸和】武则天
坎泽祠容备举，坤坛祭典爰申。灵眷遥行秘躅，
嘉贶荐委殊珍。肃礼恭禋载展，翘襟邈志逾殷。
方期交际悬应，（下一句逸）
5.029 【唐大飨拜洛乐章·九和】武则天
祗荷坤德，钦若乾灵。惭惕罔置，兴居匪宁。
恭崇礼则，肃奉仪形。惟凭展敬，敢荐非馨。
5.030 【唐大飨拜洛乐章·拜洛】武则天
菲躬承睿顾，薄德忝坤仪。乾乾遵后命，翼翼奉先规。
抚俗勤虽切，还淳化尚亏。未能弘至道，何以契明祇。
5.031 【唐大飨拜洛乐章·显和】武则天
顾德有惭虚菲，明祇屡降祯符。汜水初呈秘象，
温洛荐表昌图。玄泽流恩载洽，丹襟荷渥增愉。
5.032 【唐大飨拜洛乐章·昭和】武则天
舒云致养，合大资生。德以恒固，功由永贞。
升歌荐序，垂币翘诚。虹开玉照，凤引金声。
5.033 【唐大飨拜洛乐章·敬和】武则天
兰俎既升，蘋羞可荐。金石载设，咸英已变。
林泽斯总，山川是遍。敢用敷诚，实惟忘倦。
5.034 【唐大飨拜洛乐章·齐和】武则天
沉潜演贶分三极，广大凝祯总万方。
既荐羽旌文化启，还呈干戚武威扬。
5.035 【唐大飨拜洛乐章·德和】武则天
夕惕同龙契，晨兢当凤扆。崇儒习旧规，偃伯循先旨。
绝壤飞冠盖，遐区丽山水。幸承三圣馀，忻属千年始。
5.036 【唐大飨拜洛乐章·禋和】武则天
百礼崇容，千官肃事。灵降舞兆，神凝有粹。
奠享咸周，威仪毕备。奏夏登列，歌雍撤肆。
5.037 【唐大飨拜洛乐章·通和】武则天
皇皇灵眷，穆穆神心。暂动凝质，还归积阴。
功玄枢纽，理寂高深。衔恩佩德，耸志翘襟。
5.038 【唐大飨拜洛乐章·归和】武则天
言旋云洞兮蹑烟涂，永宁中宇兮安下都。
包涵动植兮顺荣枯，长贻宝贶兮赞璇图。
5.039 【唐大飨拜洛乐章·归和】武则天
调云阕兮神座兴，骖云驾兮俨将升。
腾绛霄兮垂景祜，翘丹恳兮荷休征。
5.040 【唐武氏享先庙乐章】武则天
先德谦撝冠昔，严规节素超今。奉国忠诚每竭，
承家至孝纯深。追崇惧乖尊意，显号恐玷徽音。
既迫王公屡请，方乃俯遂群心。有限无由展敬，
奠醑每阙亲斟。大礼虔申典册，蘋藻敬荐翘襟。
5.041 【早春夜宴】武则天
九春开上节，千门敞夜扉。兰灯吐新焰，桂魄朗圆辉。
送酒惟须满，流杯不用稀。务使霞浆兴，方乘泛洛归。
5.042 【游九龙潭】武则天
山窗游玉女，涧户对琼峰。岩顶翔双凤，潭心倒九龙。
酒中浮竹叶，杯上写芙蓉。故验家山赏，惟有风入松。
5.043 【赠胡天师】武则天
高人叶高志，山服往山家。迢迢间风月，去去隔烟霞。
碧岫窥玄洞，玉灶炼丹砂。今日星津上，延首望灵槎。
5.044 【从驾幸少林寺】武则天
陪銮游禁苑，侍赏出兰闱。云偃攒峰盖，霞低插浪旂。
日宫疏涧户，月殿启岩扉。金轮转金地，香阁曳香衣。
铎吟轻吹发，幡摇薄雾霏。昔遇焚芝火，山红连野飞。
花台无半影，莲塔有全辉。实赖能仁力，攸资善世威。
慈缘兴福绪，于此罄归依。风枝不可静，泣血竟何追。
5.045 【石淙】武则天
三山十洞光玄箓，玉峤金峦镇紫微。均露均霜标胜壤，
交风交雨列皇畿。万仞高岩藏日色，千寻幽涧浴云衣。
且驻欢筵赏仁智，雕鞍薄晚杂尘飞。
5.046 【腊日宣诏幸上苑】武则天
明朝游上苑，火急报春知。花须连夜发，莫待晓风吹。
5.047 【如意娘】武则天
看朱成碧思纷纷，憔悴支离为忆君。
不信比来长下泪，开箱验取石榴裙。
5.048 【制袍字赐狄仁杰】武则天
敷政术，守清勤。升显位，励相臣。
5.049 【拟小山篇】徐贤妃
仰幽岩而流盼，抚桂枝以凝想。
将千龄兮此遇，荃何为兮独往。
5.050 【长门怨】徐贤妃
旧爱柏梁台，新宠昭阳殿。守分辞芳辇，含情泣团扇。
一朝歌舞荣，夙昔诗书贱。颓恩诚已矣，覆水难重荐。
5.051 【秋风函谷应诏】徐贤妃
秋风起函谷，劲气动河山。偃松千岭上，杂雨二陵间。
低云愁广隰，落日惨重关。此时飘紫气，应验真人还。
5.052 【赋得北方有佳人】徐贤妃
由来称独立，本自号倾城。柳叶眉间发，桃花脸上生。
腕摇金钏响，步转玉环鸣。纤腰宜宝袜，红衫艳织成。
悬知一顾重，别觉舞腰轻。
5.053 【进太宗】徐贤妃
朝来临镜台，妆罢暂裴回。千金始一笑，一召讵能来。
5.054 【奉和圣制立春日侍宴内殿出翦彩花应制】上官昭容
密叶因裁吐，新花逐翦舒。攀条虽不谬，摘蕊讵知虚。
春至由来发，秋还未肯疏。借问桃将李，相乱欲何如。
5.055 【九月九日上幸慈恩寺登浮图，群臣上菊花寿酒】上官昭容
帝里重阳节，香园万乘来。却邪萸入佩，献寿菊传杯。
塔类承天涌，门疑待佛开。睿词悬日月，长得仰昭回。
5.056 【彩书怨】上官昭容
叶下洞庭初，思君万里馀。露浓香被冷，月落锦屏虚。
欲奏江南曲，贪封蓟北书。书中无别意，惟怅久离居。
5.057 【驾幸三会寺应制】上官昭容
释子谈经处，轩臣刻字留。故台遗老识，残简圣皇求。
驻跸怀千古，开襟望九州。四山缘塞合，二水夹城流。
宸翰陪瞻仰，天杯接献酬。太平词藻盛，长愿纪鸿休。
5.058 【驾幸新丰温泉宫献诗三首】上官昭容
三冬季月景龙年，万乘观风出灞川。
遥看电跃龙为马，回瞩霜原玉作田。
鸾旂掣曳拂空回，羽骑骖驔蹑景来。
隐隐骊山云外耸，迢迢御帐日边开。
翠幕珠帏敞月营，金罍玉斝泛兰英。
岁岁年年常扈跸，长长久久乐升平。
5.059 【游长宁公主流杯池二十五首】上官昭容
逐仙赏，展幽情，逾昆阆，迈蓬瀛。
游鲁馆，陟秦台。污山壁，愧琼瑰。
檀栾竹影，飙【风日】松声。不烦歌吹，自足娱情。
仰循茅宇，俯眄乔枝。烟霞问讯，风月相知。
枝条郁郁，文质彬彬。山林作伴，松桂为邻。
清波汹涌，碧树冥蒙。莫怪留步，因攀桂丛。
莫论圆峤，休说方壶。何如鲁馆，即是仙都。
玉环腾远创，金埒荷殊荣。弗玩珠玑饰，仍留仁智情。
凿山便作室，凭树即为楹。公输与班尔，从此遂韬声。
登山一长望，正遇九春初。结驷填街术，闾阎满邑居。
斗雪梅先吐，惊风柳未舒。直愁斜日落，不畏酒尊虚。
霁晓气清和，披襟赏薜萝。玳瑁凝春色，琉璃漾水波。
跂石聊长啸，攀松乍短歌。除非物外者，谁就此经过。
暂尔游山第，淹留惜未归。霞窗明月满，涧户白云飞。
书引藤为架，人将薜作衣。此真攀玩所，临睨赏光辉。
放旷出烟云，萧条自不群。漱流清意府，隐几避嚣氛。
石画妆苔色，风梭织水文。山室何为贵，唯馀兰桂熏。
策杖临霞岫，危步下霜蹊。志逐深山静，途随曲涧迷。
渐觉心神逸，俄看云雾低。莫怪人题树，只为赏幽栖。
攀藤招逸客，偃桂协幽情。水中看树影，风里听松声。
携琴侍叔夜，负局访安期。不应题石壁，为记赏山时。
泉石多仙趣，岩壑写奇形。欲知堪悦耳，唯听水泠泠。
岩壑恣登临，莹目复怡心。风篁类长笛，流水当鸣琴。
懒步天台路，惟登地肺山。幽岩仙桂满，今日恣情攀。
暂游仁智所，萧然松桂情。寄言栖遁客，勿复访蓬瀛。
瀑溜晴疑雨，丛篁昼似昏。山中真可玩，暂请报王孙。
傍池聊试笔，倚石旋题诗。豫弹山水调，终拟从钟期。
横铺豹皮褥，侧带鹿胎巾。借问何为者，山中有逸人。
沁水田园先自多，齐城楼观更无过。
倩语张骞莫辛苦，人今从此识天河。
参差碧岫耸莲花，潺湲绿水莹金沙。
何须远访三山路，人今已到九仙家。
凭高瞰险足怡心，菌阁桃源不暇寻。
馀雪依林成玉树，残霙点岫即瑶岑。
5.060 【句】上官昭容
势如连璧友，心似臭兰人。
5.061 【赠张云容舞】杨玉环
罗袖动香香不已，红蕖袅袅秋烟里。
轻云岭上乍摇风，嫩柳池边初拂水。
5.062 【谢赐珍珠】江妃
桂叶双眉久不描，残妆和泪污红绡。
长门尽日无梳洗，何必珍珠慰寂寥。
