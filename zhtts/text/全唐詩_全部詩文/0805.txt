第792卷 聯句
792.01 【妓席與杜牧之同詠】張祜
骰子逡巡裹手拈，無因得見玉纖纖。—杜牧
但知報道金釵落，彷彿還應露指尖。 —張祜
792.02 【同趙二十二訪張明府郊居聯句】杜牧
陶潛官罷酒瓶空，門掩楊花一夜風。—杜牧
古調詩吟山色裏，無絃琴在月明中。—趙嘏
遠檐高樹宜幽鳥，出岫孤雲逐晚虹。—杜牧
別後東籬數枝菊，不知閒醉與誰同。 —趙嘏
792.03 【遊長安諸寺聯句·靖恭坊大興善寺·老松青桐聯二…絕句】段成式
有松堪繫馬，遇鉢更投針。記得湯師句，高禪助朗吟。—段成式
乘晴入精舍，語默想東林。盡是忘機侶，誰驚息影禽。—張希復
一雨微塵盡，支郎許數過。方同嗅薝蔔，不用算多羅。 —鄭符
792.04 【遊長安諸寺聯句·靖恭坊大興善寺·蛤像聯二十字絕句】段成式
相好全如梵，端倪只爲隋。寧同蚌頑惡，但與鷸相持。—段成式
雖因雀變化，不逐月虧盈。縱有天中匠，神工詎可成。 —張希復
792.05 【遊長安諸寺聯句·靖恭坊大興善寺·聖柱聯句】段成式
天心惟助善，聖蹟此開陽。—段成式
載恐雷輪重，緪疑電索長。—張希復
上衝挾螮蝀，不動束鋃鐺。—段成式
飢鳥未曾啄，乖龍寧敢藏。 —張希復
792.06 【遊長安諸寺聯句·長樂坊安國寺·紅樓聯句（隱侯體）】段成式
重疊碎晴空，餘霞更照紅。蟬蹤近鳷鵲，鳥道接相風。—張希復
苔靜金輪路，雲輕白日宮。壁詩傳謝客，門榜佔休公。 —段成式
792.07 【遊長安諸寺聯句·長樂坊安國寺·穗柏聯句】段成式
一院暑難侵，莓苔共影深。標枝爭息鳥，餘吹正開襟。—段成式
宿雨香添色，殘陽石在陰。乘閒動詩意，助靜入禪心。—張希復
792.08 【遊長安諸寺聯句·長樂坊安國寺·題璘公院】段成式
靜，虛。熱際，安居。—鄭符
龕燈斂，印香除。東林賓客，西澗圖書。檐外垂青豆，—段成式
經中發白蕖。縱辯宗因袞袞，忘言理事如如。—段成式
泉臺定將入流否，鄰笛足疑清梵餘。 —段成式
792.09 【遊長安諸寺聯句·常樂坊趙景公寺·吳畫聯句】段成式
慘澹十堵內，吳生縱狂跡。風雲將逼人，神鬼如脫壁。—段成式
其中龍最怪，張甲方汗慄。黑雲夜窸窣，焉知不霹靂。—張希復
此際忽仙子，獵獵衣舄奕。妙瞬乍疑生，參差奪人魄。—鄭符
往往乘猛虎，衝梁聳奇石。蒼峭束高泉，角膝驚欹側。—段成式
冥獄不可視，毛戴腋流液。苟能水成河，剎那沈火宅。 —升上人
792.010 【遊長安諸寺聯句·常樂坊趙景公寺·題約公院】段成式
印火熒熒，燈續焰青。—張希復
七俱胝咒，四阿含經。—段成式
各錄佳語，聊事素屏。—鄭符
丈室安居，延賓不扃。—升上人
792.011 【遊長安諸寺聯句·大同坊雲華寺·偶聯句】段成式
共入夕陽寺，因窺甘露門。—升上人
清香惹苔蘚，忍草雜蘭蓀。—鄭符
捷偈飛鉗答，新詩倚仗論。—段成式
壞幡標古剎，聖畫煥崇垣。—張希復
豈慕穿籠鳥，難防在牖猿。—段成式
一音唯一性，三語更三幡。 —張希復
792.012 【遊長安諸寺聯句·道政坊寶應寺·僧房聯句】段成式
古畫思匡嶺，上方疑傅巖。蝶閒移忍草，蟬曉揭高杉。—段成式
香字消芝印，金經發茝函。井通松底脈，書坼洞中緘。 —張希復
792.013 【遊長安諸寺聯句·道政坊寶應寺·小小寫真聯句】段成式
如生小小真，猶自未棲塵。—鄭符
褕袂將離座，斜柯欲近人。—段成式
昔時知出衆，情寵佔橫陳。—張希復
不遣遊張巷，豈教窺宋鄰。—鄭符
庾樓吹笛裂，弘閣賞歌新。—段成式
蟬怯纖腰步，蛾驚半額嚬。—張希復
圖形誰有術，買笑詎辭貧。—段成式
復隴迷村徑，重泉隔漢津。—鄭符
同心知作羽，比目定爲鱗。—張希復
殘月巫山夕，餘霞洛浦晨。 —段成式
792.014 【遊長安諸寺聯句·平康坊菩薩寺·書事聯句】段成式
悉爲無事者，任被俗流憎。—鄭符
客異干時客，僧非出院僧。—段成式
遠聞疏牖磬，曉辨密龕燈。—張希復
步觸珠幡響，吟窺鉢水澄。—鄭符
句饒方外趣，遊愜社中朋。—段成式
靜裏已馴鴿，齋中亦好鷹。—張希復
金塗筆是褧，彩溜紙非繒。—升上人
錫杖已克鍛，田衣從懷塍。—段成式
佔牀暫一脅，卷箔賴長肱。—張希復
佛日初開照，魔天破幾層。—段成式
咒中陳祕計，論處正先登。—張希復
勇帶綻針石，危防丘井藤。 —升上人
792.015 【遊長安諸寺聯句·光宅坊光宅寺·中禪師影堂聯句】段成式
名下固無虛，敖曹貌嚴毅。洞達見空王，圓融入佛地。—張希復
一言當要害，忽忽醒諸醉。不動須彌山，多方辯無匱。—鄭符
坦率對萬乘，偈答無所避。爾如毗沙門，外形如脫履。—段成式
但以理爲量，不語怪力事。木石摧貢高，慈悲引貪恚。—升上人
當時乏支許，何人契深致。隨宜詎說三，直下開不二。—段成式
792.016 【遊長安諸寺聯句·翊善坊保壽寺·光天幀贊聯句】段成式
觀音化身，厥形孔怪。胣腦淫厲，衆魔膜拜。—張希復
指夢鴻紛，榜列區界。其事明張，何不可解。—段成式
閻阿德川，大士先天。衆象參羅，福源田田。—鄭符
百億花發，百千燈然。膠如絡繹，浩汗連綿。—張希復
焰摩界戚，洛迦苦霽。正念皈依，衆青如彗。—段成式
戾宰可汰，癡膜可蛻。稽首如空，睟容若睇。—張希復
闡提墨師，睹而面之。寸念不生，未遇乎而。—段成式
792.017 【遊長安諸寺聯句·宣陽坊靜域寺·三階院聯句】段成式
密密助堂堂，隋人歌檿桑。雙弧摧孔雀，一矢隕貪狼。—段成式
百步望雲立，九規看月張。獲蛟徒破浪，中乙漫如牆。—張希復
還似貫金鼓，更疑穿石樑。因添挽河力，爲滅射天狂。—段成式
絕藝卻南牧，英聲來鬼方。麗龜何足敵，殪豕未爲長。—鄭符
龍臂勝猿臂，星芒超箭芒。虛誇絕高鳥，垂拱議明堂。 —段成式
792.018 【遊長安諸寺聯句·崇義坊招福院·贈諸上人聯句】段成式
翻了西天偈，燒餘梵宇香。撚眉愁俗客，支頰背殘陽。—段成式
洲號惟思沃，山名只記匡。辨中摧世智，定裏破魔強。—張希復
許睿禪心徹，湯休詩思長。朗吟疏磬斷，久語貫珠妨。—段成式
乘興書芭葉，閒來入豆房。漫題存古壁，怪畫匝長廊。 —張希復
792.019 【遊長安諸寺聯句·招國坊崇濟寺·奇松聯二十字絕句】段成式
杉松何相疏，榆柳方迥屑。無人擅談柄，一枝不敢折。—段成式
中庭苔蘚深，吹餘鳴佛禽。至於摧折枝，凡草猶避陰。—張希復
僻徑根從露，閒房枝任侵。一株風正好，來助碧雲吟。—鄭符
時時掃窗聲，重露滴寒砌。風颭一枝遒，閒窺別生勢。—升上人
偃蓋入樓妨，盤根侵井窄。高僧獨惆悵，爲與澄嵐隔。 —段成式
792.020 【遊長安諸寺聯句·永安坊永壽寺·閒中好】段成式
閒中好，盡日松爲侶。此趣人不知，輕風度僧語。—鄭符
閒中好，塵務不縈心。坐對當窗木，看移三面陰。—段成式
閒中好，幽磬度聲遲。捲上論題肇，畫中僧姓支。 —張希復
792.021 【遊長安諸寺聯句·崇仁坊資聖寺·諸畫聯句（柏梁體）】段成式
吳生畫勇矛戟攢，—段成式
出變奇勢千萬端。—張希復
蒼蒼鬼怪層壁寬，—鄭符
睹之忽忽毛髮寒。—段成式
棱伽之力所疲殫，—段成式
李真周昉優劣難。—鄭符
活禽生卉推邊鸞，—段成式
花房嫩彩猶未乾。—張希復
韓幹變態如激湍，—鄭符
惜哉壁畫世未殫。—段成式
後人新畫何汗漫。 —張希復
