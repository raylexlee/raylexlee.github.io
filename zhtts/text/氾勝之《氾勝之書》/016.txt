△卷一六、芋
種芋，區方深皆三尺。取豆萁內區中，足踐之，厚尺五寸。取區上濕土與糞和之，內區中萁上，令厚尺二寸，以水澆之，足踐令保澤。取五芋子置四角及中央，足踐之。旱數澆之。其爛。芋生子，皆長三尺。一區收三石。
又種芋法，宜擇肥緩土近水處，和柔糞之。二月注雨，可種芋，率二尺下一本。芋生根欲深。劚其旁以緩其土。旱則澆之。有草鋤之，不厭數多。治芋如此，其收常倍。
