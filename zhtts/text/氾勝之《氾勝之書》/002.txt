△卷二、收種
牽馬令就穀堆食數口，以馬踐過爲種，無虸蚄，厭虸蚄蟲也。
種傷濕鬱熱則生蟲也。
取麥種，候熟可獲，擇穗大彊者，斬束立場中之高燥處，曝使極燥。無令有白魚，有輒揚治之。取乾艾雜藏之，麥一石，艾一把；藏以瓦器竹器。順時種之，則收常倍。
取禾種，擇高大者，斬一節下，把懸高燥處，苗則不敗。
欲知歲所宜，以布囊盛粟等諸物種，平量之，埋陰地。冬至後五十日，發取量之。息最多者，歲所宜也。
蟲食桃者粟貴。
