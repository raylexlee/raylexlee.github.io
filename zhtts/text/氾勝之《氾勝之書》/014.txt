△卷一四、瓜
區種瓜：一畝爲二十四科。區方圓三尺，深五寸。一科用一石糞，糞與土合和，令相半。以三鬥瓦甕埋著科中央，令甕口上與地平。盛水甕中，令滿。種瓜甕四面各一子。以瓦蓋甕口。水或減，輒增，常令水滿。種常以冬至後九十日、百日，得戊辰日種之。又種薤十根，令周廻甕，居瓜子外。至五月瓜熟，薤可拔賣之，與瓜相避。又可種小豆子瓜中，畝四五升，其藿可賣。此法宜平地，瓜收畝萬錢。
