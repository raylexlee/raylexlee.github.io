△斜正篇第九
或曰：“棋以變詐為務，劫殺為名，豈非詭道耶？”予曰：“不然。《易》曰：‘師出以律，否臧兇兵。’本不尚詐謀，言詭道者，乃戰國縱橫之說。棋雖小道，實與兵合。故棋之品甚繁，而弈之者不一。得品之下者，舉無思慮，動則變詐，或用手以影其勢，或發言以泄其機；得品之上者則異於是，皆沈思而遠慮，因形而用權，神遊局內，意在子先，圖勝於無勝，滅行於未然。豈敢假言詞喋喋，手勢翩翩者哉？《傳》曰：“正而不譎。”其是之謂也。
