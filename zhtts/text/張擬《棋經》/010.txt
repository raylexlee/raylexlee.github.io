△洞微篇第十
凡棋有益之而損者，有損之而益者；有侵而利者，有侵而害者；有宜左投者，有宜右投者；有先著者，有後著者；有緊{山闢}者，有慢行者。粘子勿前，棄子思後。有始近而終遠者，有始少而終多者。欲強外先攻內，欲實東先擊西。路虛而無眼則先覷，無害於他棋則做劫；饒路則宜疏，受路則勿戰。擇地而侵，無礙則進。此皆棋家之幽微也，不可不知。大《易》曰：“非天下之至精，其孰能與於此？”
