△審局篇第七
夫弈棋佈勢，務相接連，自始至終，著著求先。臨局交爭，雌雄未決，毫釐不可以差焉。局勢已贏，專精求生；局勢已弱，銳意侵綽。沿邊而走，雖得其生者敗。弱而不伏者愈屈，躁而求勝者多敗。兩勢相圍，先蹙其外，勢孤援寡則勿走，是故，棋有不走之走，不下之下。誤人者多方，成功者一路而已。能審局者則多勝矣。《易》曰：“窮則變，變則通，通則久。”
