△合戰篇第四
博弈之道，貴乎謹嚴。高者在腹，下者在邊，中者佔角，此棋家之常。然法曰：“寧輸數子，勿失一先。”有先而後，有後而先，擊左則視右，攻後則瞻前。兩生勿斷，皆活勿連。闊不可太疏，密不可太促。與其戀子以求生，不若棄之而取勢。與其無事而強行，不若因之而自補。彼眾我寡，先謀其生；我眾彼寡，務張其勢。善勝敵者不爭，善陣者不戰，善戰者不敗，善敗者不亂。夫棋始以正合，終以奇勝。必也四顧其地牢不可破，方可出人不意，掩人不備。凡敵無事而自補者，有侵絕之意也；棄小而不救者，有圖大之心也。隨手而下者，無謀之人也。不思而應者，取敗之道也。《詩》雲：“惴惴小心，如臨於谷。”
