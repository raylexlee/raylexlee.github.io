△雜說篇第十三
夫棋，邊不如角，角不如腹。約輕於捺，捺輕於{山闢}。夾有虛實，打有情偽。逢綽多約，遇拶多粘。大眼可贏小眼，斜行不如正行。兩關對直則先覷，前途有礙則勿徵。施行末成，不可先動。角盤曲四，局終乃亡。直四板六，皆是活棋。花聚透點，多無生路。十字不可先紐，勢子在心，勿打角圖。弈不欲數，數則怠，怠則不精。弈不欲疏，疏則忘，忘則多失。勝不言，敗不語，振廉讓之風者，乃君子也。起忿怒之色者，小人也。高者無亢，卑者無怯，氣和而韻舒者，有喜其將勝也；色變者，憂其將敗也。赧莫赧於易，恥莫恥於盜，妙莫妙於用松，昏莫昏於覆劫。凡棋，直行三則改，方聚四則非。勝而路多，名曰贏局；敗而無路，名曰輸籌。皆籌為溢，停路為吊。打籌不得過三，淘子不限其數。劫有金井、轆轤，有無休之勢，有交遞之圖，弈棋者不可不知也。凡棋有敵手，有半先，有先兩，有桃花五，有北鬥七。夫棋，有無之相生，遠近之相成，強弱之相形，利害之相傾，不可不察也。是以安而不泰，存而不驕；安而泰則危，存而驕則亡。《易》曰：“君子安而不忘危，存而不忘亡。”
