△度情篇第八
人生而靜，其情難見，感物而動，然後可辨。推之於棋，勝敗可得而先驗。法曰：“夫持重而廉者多得，輕易而貪者多喪，不爭而自保者多勝，務殺而不顧者多敗。”因敗而思者，其勢進；戰勝而驕者，其勢退。求己弊而不求人之弊者，益；攻其敵而不知敵之攻己者，損。目凝一局者其思周，心役他事者其慮散。行遠而正者吉，機淺而詐者兇，能自畏敵者強，謂人莫己若者亡，意旁通者高，心執一者卑。語默有常，使敵難量；動靜無度，招人所惡。《詩》雲：“他人有心，予忖度之。”
