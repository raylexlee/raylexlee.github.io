△名數篇第十一
夫弈者，凡下一子，皆有定名。棋之形勢、死生、存亡，因名而可見。有沖，有斡，有綽，有約，有飛，有關，有劄，有粘，有頂，有尖，有覷，有門，有打，有斷，有行，有立，有捺，有點，有聚，有蹺，有夾，有拶，有{山闢}，有刺，有勒，有撲，有徵，有劫，有持，有殺，有松，有盤。用棋之名，三十有二。圍棋之人，意在萬周。臨局變化，遠近縱橫，我不得而前知也。用倖取勝，難逃此名。《傳》曰：“必也，正名乎！”棋亦謂歟?
