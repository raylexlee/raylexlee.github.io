△棋局篇第一
夫萬物之數，從一而起，局之路三百六十有一。一者，生數之主，據其極而運四方也。三百六十，以象周天之數；分而為四，以象四時；隅各九十路，以象其日；外周七十二路，以象其候。枯棋三百六十，白黑相半，以法陰陽。局之線道謂之枰，線道之間謂之罫。局方而靜，棋圓而動。自古及今，弈者無同局，曰“日日新”。故宜用意深而存慮精，以求其勝負之由，則至其所未至矣。
