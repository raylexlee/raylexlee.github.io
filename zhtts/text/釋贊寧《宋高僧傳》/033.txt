△後序
前代諸家，或雲《僧傳》、《僧史》、《記錄》，乃題號不一，亦聲跡有殊。至梁沙門慧皎雲《高僧傳》，蓋取高而不名者也。則開其德業，文為十科，見於傳內。厥後有唐《續高僧傳》，倣仰梁之大體而以成之。洎乎皇朝《大宋高僧傳》之作也，清風載揚，盛業不墜。贊寧自至道二年奉叡恩掌洛京教門事，事簡心曠之日，遂得法照等行狀，撰已易前來之闕如。尋因治定其本，雖大義無相乖，有不可者以修之，先者所謂加我數年，於《僧傳》則可矣已。斯幸復治之，豈敢以桑榆之年為辭耶？時方徹簡，鹹平初承詔入職東京右街僧錄，尋遷左街。乃一日顧其本，未及繕寫，命弟子輩緘諸篋笥，俾將來君子，知我者以《僧傳》，罪我者亦以《僧傳》，故於卷後而書之雲耳。
