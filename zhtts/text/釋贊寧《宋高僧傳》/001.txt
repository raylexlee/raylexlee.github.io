△序 進高僧傳表 批答
進高僧傳表
臣僧贊寧等言，自太平興國七年伏奉勅旨，俾修《高僧傳》與新譯經同入藏者。臣等遐求事跡，博採碑文，今已撰集成三十卷，謹詣闕庭進上。益琅函而更廣，延玉曆以彌長。臣等誠憂誠恐，兢惕之至。 　　臣等聞渾儀之外，別有釋天；法海之中，多生僧寶。釋天可則，阿難記事而載言；僧寶堪稱，慧皎為篇而作傳。猗歟我佛，號大徧知，知教法之無依，委帝王之有力。當二千載之後，屬一萬年之初，伏惟應運統天睿文英武大聖至明廣孝皇帝陛下，神龍在天，愛日升上，土疆開闢，四夷請吏而貢琛，時律均和，百穀登敖而棲畝，耕籍田而又勸，賜酺飲以鹹歡，儒術特興，玄風爰振。是以麒麟非中國之物，白雉非草莽之禽，今遊苑囿之閒，且類牢籠之畜。近以從澶至濮，黃河牽一帶之清；自古及今，青史載千年之應。斯蓋陛下來從不動之地，示為長壽之王。飜譯成經，製甚深之御序；迴文作頌，演無盡之法音。仍降鳳書，令編僧史。屬此雍熙之運，伸其貞觀之風，合選兼才，豈當末學？得不擒犀截角，搴翠刪毛，精求出類之人，取法表年之史。所恨空門寡學，釋胄何知！或有可觀，實錄聊摹於陳壽；如苞深失，戾經宜罪於馬遷。副陛下遺賢必取之心，助陛下墜典鹹修之美。今遇乾明聖節，謹令弟子賜紫顯忠、同元受勅相國寺賜紫智輪進納，伏乞睿慈，略賜御覽。恭惟聖主是文章之主，微臣非惇史之臣。儻示天機，令知凡例。如得操北斗而斟酌，或示刀圭；執南箕而簸揚，方除糠糩。臣等冒黷天顏，無任惶懼激切屏營之至，謹言。
端拱元年十月日左街天壽寺通慧大師賜紫臣僧贊寧上表。
批答
勅通慧大師贊寧，省所令左街天壽寺賜紫僧顯忠進編修《大宋高僧傳》三十卷事，具悉。一乘妙道，六度玄門，代有奇人，迭恢聖教。若無纂述，何以顯揚？繄爾真流，棲心法苑，成茲編集，頗効辛勤，備觀該總之能，深切歎嘉之意。其所進《高僧傳》，已令僧錄司編入《大藏》。今賜絹三十匹，至可領也。故茲獎諭，想宜知悉。冬寒，想比清休否？遣書指不多及。十八日勅。
