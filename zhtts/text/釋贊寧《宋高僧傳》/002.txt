△宋高僧傳序
宋高僧傳序
臣聞賢劫緜長，世間宏廓。天與時而不盡，地受富以無疆，最靈之氣創於中，大聖之師居於上。偉哉！釋迦方隱，彌勒未來，其閒出命世之人，此際多分身之聖，肆為僧相，喜示沙門。言與行而可觀，槧兼觚而爭錄。是以王巾《僧史》，孫綽《道賢》，摹列傳以周流，象世家而布濩，蓋欲希顏之者，慕藺之儔，成飛錫之應真，作曳山之上士。時則裴子野著《眾僧傳》，釋法濟撰《高逸沙門傳》，陸杲述《沙門傳》，釋寶唱立《名僧傳》，斯皆河圖作《洪範》之椎輪，土鼓為《咸池》之壞器。焉知來者，靡曠其人。慧皎刊修，用實行潛光之目；道宣緝綴，續高而不名之風，令六百載行道之人弗墜於地者矣。爰自貞觀命章之後，西明絕筆已還，此作蔑聞，斯文將缺。時有再至，肅殺過而繁華來；世無久虛，地天泰而聖明出。我應運統天睿文英武大聖至明廣孝皇帝陛下，陽龍挺德，鬥電均威。踐大道也，犧黃輸執御之勞；多天才也，周孔行弟子之職。講信修睦，崇德報功，一統無遺，百王有愧，四海若窺於掌內，萬機皆發於宸衷。然而玄牝留神，釋天淡慮。長生授術，時開太一之壇；續法延期，僧度倍千之戒。浮圖揭漢，梵夾翻華，將佛國之同風，與玉京而合制。慨茲釋侶，代有其人，思景行之莫聞，實紀錄之彌曠。臣等謬膺良選，俱乏史才，空門不出於董狐，弱手難探於禹穴。而乃循十科之舊例，輯萬行之新名。或案誄銘，或徵志記，或問輶軒之使者，或詢耆舊之先民，研磨將經論略同，讎校與史書懸合。勒成三帙，上副九重，列僧寶之瓌奇，知佛家之富貴。昔者嘉祥筆削，盡美善於東南；澄照纂修，足英髦於關輔，蓋是拘於墟也，傳不習乎？豈若皇朝也，八極張羅，舉之則無物不至；四夷弭伏，求之則何事不供。臣等分面徵搜，各塗搆集，如見一家之好，且無諸國之殊，所以成十科者，易同拾取。其正傳五百三十三人，附見一百三十人。矧復逐科盡處，象史論以攄辭；因事言時，為傳家之系斷。厥號《大宋高僧傳》焉。庶幾乎銅馬為式，選千里之駿駒；竹編見書，實六和之年表。觀之者務進，悟之者思齊，皆登三藐之山，悉入薩雲之海，永資聖曆，俱助皇明，齊愛日之炳光，應嵩山之呼壽雲爾。時端拱元年乾明節臣僧贊寧等謹上。
譯經篇第一〈(變梵成華，通凡入聖。法輪斯轉，諸佛所師。)〉
義解篇第二〈(尋文見義，得意忘言。三慧克全，二依當轉。)〉
習禪篇第三〈(修至無念，善惡都亡。亡其所亡，常住安樂。)〉
明律篇第四〈(嚴而少恩，正而急護。嬰守三業，同彼金湯。)〉
護法篇第五〈(家有良吏，守藏何虞。法有名師，外禦其侮。)〉
感通篇第六〈(逆於常理，感而遂通。化於世間，觀之難測。)〉
遺身篇第七〈(難捨易捐，施中第一。以穢漏體，迴金剛身。)〉
讀誦篇第八〈(十種法師，此為高大。染枸櫞花，果時瓤赤。)〉
興福篇第九〈(為己為他，福生罪滅。有為之善，其利博哉。)〉
雜科聲德十〈(統攝諸科，同歸高尚。唱導之匠，光顯佛乘。)
