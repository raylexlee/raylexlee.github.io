△卷二十三　　列傳第四
褚淵淵弟澄　徐嗣　王儉
褚淵字彥回，河南陽翟人也。祖秀之，宋太常。父湛之，驃騎將軍，尚宋武帝女始安哀公主。
淵少有世譽，復尚文帝女南郡獻公主，〔一〕姑姪二世相繼。拜駙馬都尉，除著作佐郎，太子舍人，太宰參軍，太子洗馬，祕書丞。湛之卒，淵推財與弟，唯取書數千卷。襲爵都鄉侯。〔歷〕中書郎，〔二〕司徒右長史，吏部郎。宋明帝即位，加領太子屯騎校尉，不受。遷侍中，知東宮事。轉吏部尚書，尋領太子右衛率，固辭。司徒建安王休仁南討義嘉賊，屯鵲尾，遣淵詣軍，選將帥以下勳階得自專決。事平，加驍騎將軍。
薛安都以徐州叛，虜頻寇淮、泗，遣淵慰勞北討眾軍。淵還啟帝言：「盱眙以西，戎備單寡，宜更配衣。汝陰、荊亭並已圍逼，安豐又已不守，壽春眾力，止足自保，〔三〕若使遊騎擾壽陽，則江外危迫，歷陽、瓜步、鍾離、義陽皆須實力重戍，選有幹用者處之。」帝在藩，與淵以（夙）〔風〕素相善，〔四〕及即位，深相委寄，事皆見從。改封雩都縣伯，邑五百戶。轉侍中，領右衛將軍，尋遷散騎常侍，丹陽尹。出為吳興太守，〔五〕常侍如故，增秩千石，固辭增秩。
明帝疾甚，馳使召淵，付以後事。帝謀誅建安王休仁，淵固諫，不納。復為吏部尚書，領常侍、衛尉如故，不受，乃授右僕射，衛尉如故。淵以母年高羸疾，晨昏須養，固辭衛尉，不許。
明帝崩，遺詔以為中書令、護軍將軍，加散騎常侍，與尚書令袁粲受顧命，輔幼主。淵同心共理庶事，當奢侈之後，務弘儉約，百姓賴之。接引賓客，未嘗驕倦。王道隆、阮佃夫用事，姧賂公行，淵不能禁也。
遭庶母郭氏喪，有至性，數日中，毀頓不可復識。期年不盥櫛，惟泣淚處乃見其本質焉。〔六〕詔斷哭，禁弔客。葬畢，起為中軍將軍，本官如故。
元徽二年，桂陽王休範反，淵與衛將軍袁粲入衛宮省，鎮集眾心。淵初為丹陽，與從弟炤同載出，道逢太祖，淵舉手指太祖車謂炤曰：「此非常人也。」出為吳興，太祖餉物別，淵又謂之曰：〔七〕「此人材貌非常，將來不可測也。」及顧命之際，引太祖豫焉。
太祖既平桂陽，遷中領軍，領南兗州，增戶邑。太祖固讓，與淵及衛軍袁粲書曰：「下官常人，志不及遠。隨運推斥，妄踐非涯，才輕任重，夙宵冰惕。近值國危，含氣同奮，況在下官，寧吝身命。履冒鋒炭，報效恒理，而褒嘉之典，偏見甄沐，貴登端戎，秩加爵土，瞻言霄衢，魂神震墜。下官奉上以誠，率性無矯，前後忝荷，未嘗固讓。至若今授，特深恇迫。寔以銜恩先旨，義兼陵闕，識蔽防萌，宗戚構禍，引誚歸咎，既已靦顏，乃復乘災求幸，藉亂取貴，斯實國家之恥，非臣子所忍也。且榮不可濫，寵不可昧，乞蠲中候，請停增邑，庶保止足，輸效淮湄。如使伐匈奴，凱歸反旆，以此受爵，不復固辭矣。」淵、粲荅曰：「來告穎亮，敬挹無已。謙貶居心，深承非飾，此誠此旨，久著言外，況復造席舒衿，迂翰緒意，推情顧己，信足書紳。但今之所宜商搉，必以輕重相推。世惟多難，事屬雕弊，四維恇擾，邊氓未安，國家費廣，府藏須備，北狄侵邊，憂虞交切。宇內含識，尚為天下危心，相與共荷任寄若此，當可稍脩廉退不？求之懷抱，實謂不可。了其不可，理無固執。且勍寇窮凶，勢過原燎，釁逆倉卒，終古未聞，常時懼惑，當慮先定，結壘新亭，枕戈待敵，斷決之策，寔有由然。鋒鏑初交，元惡送首，總律制奇，判於此舉。裂邑萬戶，登爵槐鼎，亦何足少酬勳勞，粗塞物聽。今以近侍禁旅，進昇中候，乘平隨牒，取此非叨。濟、河昔所履牧，鎮軍秩不逾本，詳校階序，愧在未優，就加沖損，特虧朝制。奉職數載，同舟無幾，劉領軍峻節霜明，臨危不顧，音跡未晞，奄成今古，迷途失偶，慟不及悲。戎謨內寄，恒務倍急，秉操辭榮，將復誰委？誠惟軍柄所期，自增茂圭社，誓貫朝廷，匹夫里語，尚欲信厚，君令必行，逡巡何路。凡位居物首，功在眾先，進退之宜，當與眾共。苟殉獨善，何以處物。受不自私，彌見至公。表裏詳究，無而後可。想體殊常，深思然納。」太祖乃受命。
其年，淵加尚書令、侍中，給班劍二十人，固讓令。三年，進爵為侯，增邑千戶。服闋，改授中書監，侍中、護軍如故，給鼓吹一部。明年，淵後嫡母吳郡公主薨，毀瘠如初。葬畢，詔攝職，固辭。又以期祭禮及，〔表〕解職，〔八〕並不許。
蒼梧酷暴稍甚，太祖與淵及袁粲言世事，粲曰：「主上幼年微過易改，伊、霍之事，非〔季〕代所行，〔九〕縱使功成，亦終無全地。」淵默然，歸心〔太祖〕。〔一０〕及廢蒼梧，群公集議，袁粲、劉秉既不受任，淵曰：「非蕭公無以了此。」手取書授太祖。太祖曰：「相與不肯，我安得辭！」事乃定。順帝立，〔一一〕改號衛將軍、開府儀同三司，侍中如故。甲仗五十人入殿。
沈攸之事起，袁粲懷貳，太祖召淵謀議，淵曰：「西夏釁難，事必無成；公當先備其內耳。」太祖密為其備。事平，進中書監、司空，本官如故。
齊臺建，淵白太祖引何曾自魏司徒為晉丞相，求為齊官，太祖謙而不許。建元元年，進位司徒，侍中、中書監如故。封南康郡公，邑三千戶。淵固讓司徒。與僕射王儉書，欲依蔡謨事例。儉以非所宜言，勸淵受命，淵終不就。
淵美儀貌，善容止，俯仰進退，咸有風則。每朝會，百僚遠國〔使〕莫不延首目送之。〔一二〕宋明帝嘗歎曰：「褚淵能遲行緩步，便持此得宰相矣。」尋加尚書令，本官如故。二年，重申前命為司徒，又固讓。
是年虜動，上欲發王公已下無官者為軍，〔一三〕淵諫以為無益實用，空致擾動，上乃止。朝廷機事，多與諮謀，每見從納，禮遇甚重。上大宴集，酒後謂群臣曰：「卿等並宋時公卿，亦當不言我應得天子。」王儉等未及答，淵斂板曰：「陛下不得言臣不早識龍顏。」〔一四〕上笑曰：「吾有愧文叔，知公為朱（祐）〔祜〕久矣〔一五〕。」
淵涉獵談議，善彈琵琶。世祖在東宮，賜淵金鏤柄銀柱琵琶。性和雅有器度，不妄舉動，宅嘗失火，煙焰甚逼，左右驚擾，淵神色怡然，索轝來徐去。輕薄子頗以名節譏之，以淵眼多白精，謂之「白虹貫日」，言為宋氏亡徵也。
太祖崩，遺詔以淵為錄尚書事。江左以來，無單拜錄者，有司疑立優策。尚書王儉議，以為「見居本官，別拜錄，推理應有策書，而舊事不載。中朝以來，三公王侯，則優策並設，官品第二，策而不優。優者褒美，策者兼明委寄。尚書職居天官，政化之本，〔故〕尚書令品雖第三，〔一六〕拜必有策。錄尚書品秩不見，而總任彌重，前代多與本官同拜，故不別有策。即事緣情，不容均之凡僚，宜有策書，用申隆寄。既異王侯，不假優文」。從之。尋增淵班劍為三十人，五日一朝。
頃之寢疾。上相星連有變，淵憂之，表遜位。又因王儉及侍中王晏口陳於世祖，世祖不許。又啟曰：「臣顧惟凡薄，福過災生，未能以正情自安，遠慚彥輔。既內懷耿介，便覺晷刻難推。叨職未久，首歲便嬰疾篤，爾來沈痼，頻經危殆，彌深憂震。陛下曲存遲回，或謂僉議同異，此出於留慈每過，愛欲其榮。臣年四十有八，叨忝若此，以疾陳遜，豈駭聽察。總錄之任，江左罕授，上鄰亞台，升降蓋微。〔一七〕今受祿弗辭，退絀斯願，於臣名器，非曰貶少，萬物耳目，皎然共見，寧足仰延聖慮，稍垂矜惜。臣若內飾廉譽，外循謙後〔一八〕，此則憲書行劾，刑綱是肅。〔一九〕臣赤誠不能行，亦幽明所不宥。區區寸心，歸啟以實。自吝寸陰，寔願方倍堯世。〔二０〕昔王弘固請，乃於司徒為衛將軍，宋氏行之不疑，當時物無異議，以臣方之，曾何足說。伏願恢闡宏猷，賜開亭造，則臣死之日，猶生之年。」乃改授司空，領驃騎將軍，侍中、錄尚書如故。
上遣侍中王晏黃門郎王秀之問疾。薨，家無餘財，負債至數十萬。詔曰：「司徒奄至薨逝，痛怛慟懷，比雖尪瘵，便力出臨哭。給東園祕器，朝服一具，衣一襲，錢二十萬，布二百疋，蠟二百斤。」
時司空掾屬以淵未拜，疑應為吏敬不？王儉議：「依禮，婦在塗，聞夫家喪，改服而入。今掾屬雖未服勤，而吏節稟於天朝，宜申禮敬。」司徒府史又以淵既解職，而未恭後授，府猶應上服以不？儉又議：「依中朝士孫德祖從樂陵遷為陳留，未入境，〔卒〕，〔二一〕樂陵郡吏依見君之服，陳留迎吏依娶女有吉日齊衰弔，司徒府宜依居官制服。」
又詔曰：「夫褒德所以紀民，慎終所以歸厚。前王（習伹）盛典，〔二二〕咸必由之。故侍中、司徒、錄尚書事、新除司（徒）〔空〕、〔二三〕領驃騎將軍、南康公淵，履道秉哲，鑒識弘曠。爰初弱齡，清風夙舉。登庸應務，具瞻允集。孝友著於家邦，忠貞彰於亮采。佐命先朝，經綸王化，契闊屯夷，綢繆終始。總錄機衡，四門惟穆，諒以同規往古，式範來今。謙光彌遠，屢陳降挹，權從高旨，用虧大猷。將登上列，永翼聲教。天不憖遺，奄焉薨逝，朕用震慟于厥心。其贈公太宰，侍中、錄尚書、公如故。給節，加羽葆鼓吹，增班劍為六十人。葬送之禮，悉依宋太保王弘故事。諡曰文簡。」先是庶姓三公轜車，未有定格。王儉議官品第一，皆加幢絡，自淵始也。又詔淵妻宋故巴西主埏隧蹔啟，宜贈南康郡公夫人。
長子賁，字蔚先。解褐祕書郎。昇明中，為太祖太尉從事中郎，司徒右長史，太傅戶曹屬，黃門郎，領羽林監，齊世子中庶子，領翊軍校尉。建元初，仍為宮官，歷侍中。淵薨，服闋，見世祖，賁流涕不自勝，上甚嘉之，以為侍中，領步兵校尉，（長史）左民尚書〔二四〕，散騎常侍，祕書監，不拜。六年，上表稱疾，讓封與弟蓁，世以為賁恨淵失節於宋室，故不復仕。永明七年卒，詔賜錢三萬，布五十匹。
蓁字茂緒。永明中，解褐為員外郎，出〔為〕義興太守。〔二五〕八年，改封巴東郡侯。〔二六〕明年，表讓封還賁子霽，詔許之。建武末，為太子詹事，度支尚書，領軍將軍。永元元年，卒，贈太常，諡穆。淵弟澄。
澄字彥道。初，湛之尚始安公主，薨，納側室郭氏，生淵，後尚吳郡公主，生澄。淵事主孝謹，主愛之，湛之亡，主表淵為嫡。澄尚宋文帝女廬江公主，拜駙馬都尉。歷官清顯。善醫術，建元中，為吳郡太守，豫章王感疾，太祖召澄為治，立愈。尋遷左民尚書。淵薨，澄以錢萬一千，就招提寺贖太祖所賜淵白貂坐褥，壞作裘及纓，又贖淵介幘犀導及淵常所乘黃牛，永明元年，為御史中丞袁彖所奏，免官禁錮，見原。遷侍中，領右軍將軍，以勤謹見知。其年卒。澄女為東昏皇后。永元元年，追贈金紫光祿大夫。
時東陽徐嗣，〔二七〕醫術妙。有一傖父冷病積年，重茵累褥，床下設鑪火，猶不差。嗣為作治，盛冬月，令傖父髁身坐石，啟以百瓶水，從頭自灌。初與數十瓶，寒戰垂死，其子弟相守垂泣，嗣令滿數。得七八十瓶後，舉體出氣如雲蒸，嗣令徹床去被，明日立能起行，云此大熱病也。又春月出南籬門戲，聞笪屋中有呻S吟Y聲，嗣曰：「此病甚重，更二日不治，必死。」乃往視。一姥稱舉體痛，而處處有〈黑敢〉黑無數，嗣還煮升餘湯送令服之，姥服竟，痛愈甚，跳投床者無數，須臾，所〈黑敢〉處皆拔出長寸許，〔二八〕乃以膏塗諸瘡口，三日而復，云此名釘疽也。事驗甚多，過於澄矣。
王儉字仲寶，琅琊臨沂人也。祖曇首，宋右光祿。父僧綽，金紫光祿大夫。儉生而僧綽遇害，為叔父僧虔所養。數歲，襲爵豫（章）〔寧〕侯，〔二九〕拜受茅土，流涕嗚咽。
幼有神彩，專心篤學，手不釋卷。丹陽尹袁粲聞其名，言之於明帝，尚陽羨公主，拜駙馬都尉。帝以儉嫡母武康公主同太初巫蠱事，〔三０〕不可以為婦姑，欲開塚離葬，儉因人自陳，密以死請，故事不行。
解褐祕書郎，太子舍人，超遷祕書丞。上表求校墳籍，依七略撰七志四十卷，上表獻之，表辭甚典。又撰定元徽四部書目。母憂，服闋為司徒右長史。晉令，公府長史著朝服，宋大明以來著朱衣。儉上〔言〕宜復舊，〔三一〕時議不許。
蒼梧暴虐，儉憂懼，告袁粲求出，引晉新安主婿王獻之為吳興例，補義興太守。還為黃門郎，轉吏部郎。昇明二年，遷長兼侍中〔三二〕，以父終此職，固讓。
儉察太祖雄異，先於領府衣裾，〔三三〕太祖為太尉，引為右長史，恩禮隆密，專見任用。轉左長史。及太傅之授，儉所唱也。少有宰相之志，物議咸相推許。時大典將行，儉為佐命，禮儀詔策，皆出於儉，褚淵唯為禪詔文，〔三四〕使儉參治之。齊臺建，遷右僕射，領吏部，時年二十八。太祖從容謂儉曰：「我今日以青溪為鴻溝。」對曰：「天應民從，〔三五〕庶無楚、漢之事。」建元元年，改封南昌縣公，食邑二千戶。明年，轉左僕射，領選如故。
上壞宋明帝紫極殿，以材柱起宣陽門。儉與褚淵及叔父僧虔連名上表諫曰：「臣聞德者身之基，儉者德之輿。春臺將立，晉卿秉議，北宮肇構，漢臣盡規。彼二君者，或列國常侯，或守文中主，尚使諫諍在義即悅，況陛下聖哲應期，臣等職司隆重，敢藉前誥，竊乃有心。陛下登庸宰物，節省之教既昭，龍袞琁極，簡約之訓彌遠。乾華外構，采椽不斲，紫極故材，為宣陽門，臣等未譬也。夫移心疾於股肱，非良醫之美；畏影跡而馳騖，豈靜處之方？且又三農在日，千畛咸事，輟望歲之勤，興土木之役，非所以宣昭大猷，光示遐邇。若以門居宮南，重陽所屬，年月稍久，漸就淪胥，自可隨宜脩理而合度，改作之煩，於是乎息。所啟謬合，請付外施行。」上手詔酬納。宋世外六門設竹籬，是年初，有發白虎樽者，言「白門三重門，竹籬穿不完」。〔三六〕上感其言，改立都墻。儉又諫，上答曰：「吾欲令後世無以加也。」朝廷初基，制度草創，儉識舊事，問無不答。上歎曰：「詩云：『維嶽降神，生甫及申。』今亦天為我生儉也。」
其年，儉固請解選，表曰：「臣遠尋終古，近察身事，邀恩幸藉，未見其倫。何者？子房之遇漢后，公達之逢魏君，史籍以為美談，君子稱其高義。二臣才堪王佐，理非曲私，兩主專杖威武，有傷寬裕，豈與庸流之人，憑含弘之澤者，同年而語哉？預在有心，胡寧無感。如使傾宗殞元，有益塵露，猶當畢志驅馳，仰詶萬一，豈容稍在形飾，〔三七〕以徇常事。九流任要，風猷所先，玉石朱素，〔三八〕由斯而定。臣亦不謂文案之閒都無微解，至於品裁臧否，特所未閑。雖存自勗，識不副意，兼竊而任，彼此俱壅，專情本官，庶幾髣彿。且前代掌選，未必其在代來，〔三九〕何為於今，非臣不可。傾心奉國，匪復退讓之與，預同休戚，寧俟位任為親。陛下若不以此理賜期，豈仰望於殊眷。頻冒嚴威，分甘尤戾。」見許。加侍中，固讓，復散騎常侍。
上曲宴群臣數人，各使效伎藝，褚淵彈琵琶，王僧虔彈琴，沈文季歌子夜，張敬兒舞，王敬則拍張。儉曰：「臣無所解，唯知誦書。」因跪上前誦相如封禪書。上笑曰：「此盛德之事，吾何以堪之。」後上使陸澄誦孝經，自「仲尼居」而起。儉曰：「澄所謂博而寡要，臣請誦之。」乃誦「君子之事上」章。上曰：「善！張子布更覺非奇也。」
尋以本官領太子詹事，加兵二百人。〔四０〕上崩，遺詔以儉為侍中、尚書〔令〕、（左）鎮軍將軍。〔四一〕世祖即位，給班劍二十人。永明元年，進號衛軍將軍，〔四二〕參掌選事。二年，領國子祭酒、丹陽尹，本官如故。給鼓吹一部。三年，領國子祭酒。叔父僧虔亡，儉表解職，不許。又領太子少傅，本州中正，解丹陽尹。舊太子敬二傅同，至是朝議接少傅以賓友之禮。
是歲，省總明觀，於儉宅開學士館，悉以四部書充儉家，又詔儉以家為府。四年，以本官領吏部。儉長禮學，諳究朝儀，每博議，證引先儒，罕有其例。八坐丞郎，無能異者。令史諮事，賓客滿席，儉應接銓序，傍無留滯。十日一還學，監試諸生，巾卷在庭，劍衛令史儀容甚盛。作解散髻，斜插幘簪，朝野慕之，相與放效。儉常謂人曰：「江左風流宰相，唯有謝安。」蓋自比也。世祖深委仗之，士流選用，奏無不可。
五年，即本號開府儀同三司，固讓。六年，重申前命。先是詔儉三日一還朝，尚書令史出外諮事，上以往來煩數，復詔儉還尚書下省，月聽十日出外。儉啟求解選，不許。七年，乃上表曰：「臣比年辭選，具簡天明，〔四三〕款言彰於侍接，丹誠布於朝野，物議不以為非，聖心未垂矜納。臣聞知慧不如明時，求之微躬，實允斯義。妄庸之人，沈浮無取，命偶休泰，遂踐康衢。秋葉辭條，不假風飆之力；太陽躋景，無俟螢爝之暉。晦往明來，五德遞運，聖不獨治，八元亮采。臣逢其時，而叨其位，常總端右，亟管銓衡。事涉兩朝，歲綿一紀。盛年已老，孫孺巾冠。人物徂遷，逝者將半。三考無聞，九流寂寞。能官之詠，輟響於當時；大車之刺，方興於來日。若夫珥貂衣羇之貴，四輔六教之華，誠知匪服，職務差簡，端揆雖重，猶可勉勵。至於品藻之任，尤懼其阻。夙宵罄竭，屢試無庸。歲月之久，近世罕比。非唯悔吝在身，故乃惟塵及國。方今多士盈朝，群才競爽，選眾而授，古亦何人。冒陳微翰，必希天照。至敬無文，不敢煩黷。」見許。改領中書監，參掌選事。
其年疾，上親臨視，薨，年三十八。吏部尚書王晏啟及儉喪，上答曰：「儉年德富盛，志用方隆，豈意暴疾，不展救護，便為異世，奄忽如此，痛酷彌深。其契闊艱運，義重常懷，言尋悲切，不能自勝。痛矣奈何！往矣奈何！」詔衛軍文武及臺所兵仗可悉停待葬。〔四四〕
又詔曰：「慎終追遠，列代通規，褒德紀勳，彌峻恒策。故侍中、中書令、〔四五〕太子少傅、領國子祭酒、衛軍將軍、開府儀同三司南昌公儉，體道秉哲，風宇淵曠。肇自弱齡，清猷自遠。登朝應務，民望斯屬。草昧皇基，協隆鼎祚；宏謨盛烈，載銘彝篆。及贊朕躬，徽績光茂。忠圖令範，造次必彰。四門允穆，百揆時序。宗臣之重，情寄兼常。方正位論道，永釐羇職，弼茲景化，以贊隆平。天不憖遺，奄焉薨逝，朕用震慟于厥心。可追贈太尉，侍中、中書監、公如故。給節，加羽葆鼓吹，增班劍為六十人。葬禮依故太宰文簡公褚淵故事。冢墓材官營辦。諡文憲公。」
儉寡嗜慾，唯以經國為務，車服塵素，家無遺財。手筆典裁，為當時所重。少撰古今喪服集記并文集，並行於世。今上受禪，下詔為儉立碑，降爵為侯，千戶。
儉弟遜，昇明中，為丹陽丞，告劉秉事，不蒙封賞。建元初，為晉陵太守，有怨言，儉慮為禍，因褚淵啟聞。中丞陸澄依事舉奏。詔曰：「儉門世載德，竭誠佐命，特降刑書，宥遜以遠。」徙永嘉郡，道伏誅。
史臣曰：褚淵、袁粲，俱受宋明帝顧託，粲既死節於宋氏，而淵逢興運，世之非責淵者眾矣。臣請論之：夫湯、武之跡，異乎堯、舜，伊、呂之心，亦非稷、契。降此風規，未足為證也。自金、張世族，袁、楊鼎貴，委質服義，皆由漢氏，膏腴見重，事起於斯。魏氏君臨，年祚短促，服褐前代，宦成後朝。晉氏登庸，與之從事，名雖魏臣，實為晉有，故主位雖改，臣任如初。自是世祿之盛，習為舊準，羽儀所隆，人懷羨慕，君臣之節，徒致虛名。貴仕素資，皆由門慶，平流進取，坐至公卿，則知殉國之感無因，保家之念宜切。市朝亟革，寵貴方來，陵闕雖殊，顧眄如一。中行、智伯，未有異遇。褚淵當泰始初運，清塗已顯，數年之閒，不患無位，既以民望而見引，亦隨民望而去之。夫爵祿既輕，有國常選，恩非己獨，責人以死，斯故人主之所同謬，世情之過差也。
贊曰：猗歟褚公，德素內充。民譽不爽，家稱克隆。從容佐世，貽議匪躬。文憲濟濟，輔相之體。稱述霸王，綱維典禮。期寄兩朝，綢繆宮陛。
校勘記
〔一〕　復尚文帝女南郡獻公主　按文選卷五十八王儉褚淵碑文云「選尚餘姚公主」，而本傳下文又云「淵妻宋故巴西主」。南史褚彥回傳亦云「又詔彥回妻宋故巴西主」。錢大昕廿二史考異云：「蓋初封餘姚公主，進封南郡，齊受禪，又例降封巴西，封號雖異，其實一人也。」
〔二〕　〔歷〕中書郎　據南監本、毛本、殿本、局本補。按「中書郎」文選王儉褚淵碑文作「中書侍郎」。
〔三〕　止足自保　「止」原訛「王」，據毛本、殿本、局本改正。
〔四〕　與淵以（夙）〔風〕素相善　據南監本、殿本及南史褚彥回傳改。按通鑑宋明帝泰始七年亦作「風素」，胡注云「風素相善者，以其風標雅素而與之善也。蕭子顯齊書『風』作『夙』」。是胡氏所見本亦作「夙」也。
〔五〕　出為吳興太守　「吳興太守」南史、通鑑、元龜二百並作「吳郡太守」。通鑑胡注云：「蕭子顯齊書淵傳云為吳興太守。按吳郡，近畿大郡也，吳興，次郡也，淵以大尚書出守，當得大郡，吳郡為是。」殿本考證據通鑑胡注，亦以作「吳興」為誤。今按梁、陳之制，丹陽尹與會稽、吳郡、吳興太守品俱第五，胡氏大郡次郡之說不足據。且齊世如王敬則、張瑰、何戢、謝朏等皆以尚書、侍中出守吳興，非獨褚淵也。文選王儉褚淵碑文云：「丹陽京輔，遠近攸則，吳興襟帶，實惟股肱，頻作二守，並加蟬冕。」足證作「吳興」之不誤。
〔六〕　惟泣淚處乃見其本質焉　「泣淚」毛本、局本作「沾淚」，殿本作「哭泣」。
〔七〕　淵又謂之曰　「謂之曰」南監本、殿本作「謂人曰」，南史作「語人曰」。
〔八〕　〔表〕解職　據殿本、局本及南史補。
〔九〕　非〔季〕代所行　據南監本、殿本補。
〔一０〕歸心〔太祖〕　據南監本、殿本補。
〔一一〕順帝立　按蕭子顯避梁武帝父順之諱，順字皆為從，此「順帝」原文必作「從帝」，後來校書者以意改易耳。
〔一二〕百僚遠國〔使〕莫不延首目送之　據南監本、殿本及南史、元龜八百八十三補。
〔一三〕上欲發王公已下無官者為軍　按南史「為軍」作「從軍」。
〔一四〕陛下不得言臣不早識龍顏　「得」原訛「待」，據南監本、殿本、局本及南史改正。
〔一五〕知公為朱（祐）〔祜〕久矣　據局本改。按今本後漢書朱祐傳章懷注云：「東觀記『祐』作『福』，避安帝諱。」劉攽刊誤云：「案注引東觀記安帝諱，則此人當名祜。」
〔一六〕〔故〕尚書令品雖第三　據元龜四百七十一、通典職官典補。
〔一七〕升降蓋微　元龜三百三十一作「升降紫微」。
〔一八〕外循謙後　元龜三百三十一作「外脩謙德」。
〔一九〕刑綱是肅　元龜三百三十一作「刑網是嬰」。
〔二０〕寔願方倍堯世　「方」南監本、殿本、局本及元龜三百三十一作「萬」，毛本作「万」。
〔二一〕未入境〔卒〕　據元龜五百七十七補。
〔二二〕前王（習伹）盛典　據元龜三百十八刪。
〔二三〕新除司（徒）〔空〕　據南監本改。殿本考證萬承蒼云：「按褚淵新除之官乃司空，非司徒也。諸本並誤。」按萬氏未核對南監本，故云「諸本並誤」。元龜三百十八亦作「司空」。
〔二四〕領步兵校尉（長史）左民尚書　張森楷校勘記云：「長史官無所繫，南史無之，疑是衍文。」今據刪。
〔二五〕出〔為〕義興太守　據南監本、殿本、局本補。
〔二六〕改封巴東郡侯　南史褚蓁傳同。錢大昕廿二史考異云：「彥回本封南康郡公，蓁初襲父爵，至是以南康為王國，而改蓁為巴東公，見齊武帝諸子傳。此云郡侯，恐誤。」
〔二七〕時東陽徐嗣　張森楷校勘記云：「徐嗣即徐嗣伯，南史附張邵傳。按『東陽』當作『東海』。」
〔二八〕所〈黑敢〉處皆拔出長寸許　按南史張邵傳附徐嗣伯傳述徐嗣伯醫術甚詳，云「所〈黑敢〉處皆拔出釘長寸許」，此脫一「釘」字。
〔二九〕襲爵豫（章）〔寧〕侯　南史王曇首傳云儉襲爵豫寧縣侯，文選任昉王文憲序亦云儉襲封豫寧侯。按宋書州郡志，豫章太守領縣十二，有豫寧侯相，作「豫寧」是，今據改。
〔三０〕帝以儉嫡母武康公主同太初巫蠱事　王鳴盛十七史商榷云：「按儉父僧綽傳尚東陽獻公主，此云武康，恐誤。」張森楷校勘記云：「宋書王僧綽傳及二凶傳並云僧綽尚東陽獻公主，此稱武康，豈改封歟？」今按文選任昉王文憲集序及元龜七百五十三並作「武康」，蓋始封武康，進封東陽耳。
〔三一〕儉上〔言〕宜復舊　據南監本、毛本、殿本、局本補。
〔三二〕遷長兼侍中　殿本「長」下有「史」字，考證云：「監本脫『史』字，從南史增入。」按南史王儉傳：「昇明二年，為長史兼侍中。」錢大昕廿二史考異云：「長兼者，未正授之稱。晉書劉隗傳『太興初，長兼侍中』，孔愉傳『長兼中書令』，是長兼之名，自晉已有之矣。南史添一『史』字，試問儉所授者，何府之長史乎？此傳前後多有『長史』字，當由後人轉寫相涉而誤，非延壽本文也。南齊書本無此字，或轉據南史增益之，不獨昧於官制，亦大非闕疑之旨。」
〔三三〕先於領府衣裾　錢大昕廿二史考異云：「時齊祖為中領軍，故曰領府。」洪頤楫諸史考異云：「衣裾致敬，禮無明文，以南史王儉傳證之，此下當有脫文。」
〔三四〕褚淵唯為禪詔文　按南史「文」作「又」，屬下讀。
〔三五〕天應民從　「民從」殿本作「民順」。按蕭子顯避梁諱，順字皆改作從，殿本作「順」，乃校書者以意改易也。
〔三六〕白門三重門竹籬穿不完　「三重門」通鑑齊高帝建元二年作「三重關」。按關與完古韻同部，作「關」是。
〔三七〕豈容稍在形飾　「在」元龜四百六十四作「存」。
〔三八〕玉石朱素　元龜四百六十四作「玉石朱紫」。
〔三九〕未必其在代來　「其」南監本、殿本、局本作「具」。
〔四０〕加兵二百人　南監本及南史作「三百人」。
〔四一〕遺詔以儉為侍中尚書〔令〕（左）鎮軍將軍　據南史及文選任昉王文憲集序增刪。按鎮軍將軍無左右之號。
〔四二〕進號衛軍將軍　「衛軍將軍」南史及元龜三百十八、三百三十一、文選任昉王文憲集序並作「衛將軍」。按百官志有衛將軍，無衛軍將軍。然下文領國子祭酒、衛軍將軍，元龜三百十八並作「衛軍將軍」。
〔四三〕具簡天明　「天明」各本並作「天朝」，惟元龜四百六十四同作「天明」。按具簡天明即簡在帝心之意，作「天朝」者訛。
〔四四〕詔衛軍文武及臺所兵仗可悉停待葬　按「衛軍」元龜三百十八作「衛將軍」。南史「所」下有「給」字，「仗」下無「可」字。
〔四五〕中書令　張森楷校勘記云：「上云領中書監，不云領中書令，『令』當是『監』之訛。」
