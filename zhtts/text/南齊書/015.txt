△卷十五　　志第七
州郡下　　　　荊　巴　郢　司　雍　湘　梁　秦　益　寧
荊州，漢靈帝中平末刺史王睿始治江陵，吳時西陵督鎮之。晉太康元年平吳，以為刺史治。愍帝建興元年，刺史周顗避杜弢賊奔建康，陶侃為刺史，治沌口。王敦治武昌。其後或還江陵，或在夏口。桓溫平蜀，治江陵。以臨沮西界，水陸紆險，行逕裁通，南通巴、巫，東南出州治，道帶蠻、蜑，田土肥美，立為汶陽郡，以處流民。屬氐陷襄陽，桓沖避居上明，頓陸遜樂鄉城上四十餘里，以田地肥良，可以為軍民資實，又接近三峽，無西疆之虞，故重戍江南，輕戍江北。苻堅敗後，復得襄陽。太元十四年，王忱還江陵。江陵去襄陽步道五百，勢同脣齒，無襄陽則江陵受敵，不立故也。自忱以來，不復動移。境域之內，含帶蠻、蜑，土地遼落，稱為殷曠。江左大鎮，莫過荊、揚。弘農郡陝縣，周世二伯總諸侯，周公主陝東，召公主陝西，故稱荊州為陝西也。領郡如左：
南郡
江陵　華容　枝江　臨沮　編　當陽
南平郡
孱陵　作唐　江安　安南
天門郡
零陽　澧陽　臨澧　漊中
宜都郡
夷道　佷山　夷陵　宜昌
南義陽郡
平氏　厥西
河東郡
聞喜　松滋　譙　永安
汶陽郡
僮陽　沮陽　高安
新興郡
定襄　新豐　廣牧
永寧郡
長寧　上黃
武寧郡
樂鄉　長林
巴州，三峽險隘，山蠻寇賊，宋泰始三年，議立三巴校尉以鎮之。後省，昇明二年，復置。建元二年，分荊州巴東、建（年）〔平〕，〔一〕益州巴郡為州，立刺史，而領巴東太守，又割涪陵郡屬。永明元年省，各還本屬焉。
巴東郡
魚復　朐〈月忍〉　南浦　聶陽　巴渠　新浦　漢豐
建平郡
巫　秭歸　北井　秦昌〔二〕　沙渠　新鄉
巴郡
江州　枳　墊江　臨江
涪陵郡
漢平　涪陵　漢玫〔三〕
郢州，鎮夏口，舊要害也。吳置督將為魯口屯，對魯山岸，因為名也。晉永嘉中，荊州刺史都督山簡自襄陽避賊奔夏口，庾翼為荊州，治夏口，並依地嶮也。太元中，〔四〕荊州刺史桓沖移鎮上明，上表言：「氐賊送死之日，舊郢以北，〔堅〕壁相望，〔五〕待以不戰。江州刺史桓嗣宜進屯夏口，據上下之中，於事為便。」義熙元年，冠軍將軍劉毅以為夏口二州之中，地居形要，控接湘川，邊帶溳、沔，請并州刺史劉道規鎮夏口。夏口城據黃鵠磯，世傳仙人子安乘黃鵠過此上也。邊江峻險，樓櫓高危，瞰臨沔、漢，應接司部，宋孝武置州於此，以分荊楚之勢。領郡如左：
江夏郡
沙陽　蒲圻　灄陽　汝南　沌陽　惠懷
竟陵郡
竟陵　雲杜　霄城　萇壽　新市　新陽
武陵郡
沅陵　臨沅　零陵　辰陽　酉陽　沅南　漢壽　龍陽　〈氵舞〉陽〔六〕　黚陽
巴陵郡
下雋　州陵　巴陵　監利
武昌郡
武昌　鄂　陽新　義寧寄治鄂　真陽永明三年戶口簿無
西陽郡
西陵　蘄陽　西陽　孝寧　期思永明三年戶口簿無　義安左縣　希水左縣　東安左縣蘄水左縣
齊興郡永明三年置
綏懷　齊康　葺波　綏平　齊寧　上蔡永明三年戶口簿無
東牂牁郡永明三年戶口簿云「新置，無屬縣」。
宜　南平陽　西新市　南新市　西平陽　東新市
方城左郡
城陽　歸義
北新陽郡
西新陽　安吉　長寧
義安左郡
綏安
南新陽左郡
南新陽　新興　北新陽　角陵　新安
北遂安左郡永明三年簿云「五縣皆缺」。
東城　綏化　富城　南城　新安
新平左郡
平陽　新市　安城
建安左郡
霄城
司州，鎮義陽。宋景平初，失河南地，元嘉（宋）〔末〕，〔七〕僑立州於汝南縣瓠，尋罷。泰始中。立州於義陽郡。有三關之隘，北接陳、汝，控帶許、洛。自此以來，常為邊鎮。泰始既遷，領義陽，僑立汝南，領三郡。元徽四年，又領安陸、隨、安蠻三郡。領郡如左：
南義陽郡
孝昌　平輿　義昌　平陽　南安　平春
北義陽郡
平陽　義陽　保城　鄳　鍾武　環水
隨郡
隨　永陽　闕西　安化
安陸郡寄州治
安陸　應城　新市　新陽　宣化
汝南郡寄州治
平輿　北新息　真陽　安城　南新息　安陽　臨汝　汝南　上蔡
齊安郡
齊安　始安　義城　南安　義昌　義安
淮南郡
閣口　平氏
宋安左郡
仰澤　樂寧　襄城
安蠻左郡
木蘭　新化　懷　中聶陽　南聶陽　安蠻
永寧左郡
中曲陵　曲陵　孝懷　安德
東義陽左郡
永寧　革音　威清　永平
東新安左郡
第五　南平林　始平　始安　平林　義昌　固城　新化　西平
新城左郡
孝懷　中曲　南曲陵　懷昌
圍山左郡
及剌　章平　北曲　洛陽　圍山　曲陵
建寧左郡
建寧　陽城
北淮安左郡
高邑
南淮安左郡
慕化　柏源
北隨安左郡
濟山　油潘〔八〕
東隨安左郡
西隨　高城　牢山
雍州，鎮襄陽，晉中朝荊州都督所治也。元帝以魏該為雍州，鎮酇城，襄陽別有重戍。庾翼為荊州，謀北伐，鎮襄陽。自永嘉亂，襄陽民戶流荒。咸康八年，尚書殷融言：「襄陽、石城，疆埸之地，對接荒寇。諸荒殘寄治郡縣，民戶寡少，可并合之。」朱序為雍州，於襄陽立僑郡縣，沒苻氐。氐敗，復還南，復用朱序。襄陽左右，田土肥良，桑梓野澤，處處而有。郗恢為雍州，于時舊民甚少，新戶稍多。宋元嘉中，割荊州五郡屬，遂為大鎮。疆蠻帶沔，阻以重山，北接宛、洛，平塗直至，跨對樊、沔，為鄢郢北門。部領蠻左，故別置蠻府焉。領郡如左：
襄陽郡
襄陽　中廬　邔　建昌
南陽郡
宛　涅陽　冠軍　舞陰　酈　云陽　許昌
新野郡
新野　山都　池陽　穰　交木　惠懷
始平郡
武當　武陽〔九〕　始平　平陽
廣平郡
酇　比陽　廣平　（陽）〔陰〕〔一０〕
京兆郡
鄧　新豐　杜　魏
扶風郡
筑陽　郿　汎陽
馮翊郡
鄀　蓮勺　高陸
河南郡
河南　新城　棘陽　襄鄉　河陰
南天水郡
略陽　華陰　西
義成郡
萬年　義成
建昌郡
永興　安寧
華山郡
藍田　華山　上黃
南上洛郡建武中，此以下郡皆沒虜。
上洛　商
北河南郡
新蔡　汝陰　上蔡　緱氏　洛陽　新安　固始　苞信
弘農郡
邯鄲　圉　盧氏
從陽郡〔一一〕
南鄉　槐里　清水　丹水　鄭　從陽
西汝南郡北上洛郡齊安郡齊康郡招義郡
右五郡，不見屬縣。
寧蠻府領郡如左：
西新安郡
新安　汎陽　安化　南安
義寧郡
筑　義寧　汎陽　武當　南陽〔一二〕
南襄郡
新安　武昌　建武　武平
北建武郡
東萇秋　霸　北郡　高羅　西萇秋　平丘
蔡陽郡
樂安　東蔡陽　西蔡陽　新化　楊子　新安
永安郡
東安樂　新安　西安樂　勞泉
安定郡
思歸　歸化　皋亭　新安　士漢　士頃
懷化郡
懷化　編　遂城　精陽　新化　遂寧　新陽
武寧郡
新安　武寧　懷寧　新城　永寧
新陽郡
東平林　頭章　新安　朗城　新市　新陽　武安　西林
義安郡
郊鄉　東里　永明　山都　義寧　西里　義安　南錫　義清
高安郡
高安　新集
左義陽郡南襄城郡廣昌郡東襄城郡北襄城郡懷安郡北弘農郡西弘農郡析陽郡北義陽郡漢廣郡中襄城郡
右十二郡沒虜。
湘州，鎮長沙郡。湘川之奧，民豐土閑。晉永嘉元年，分荊州置，苟眺為刺史。〔一三〕此後三省，輒復置。元嘉十（八）〔六〕年置，〔一四〕至今為舊鎮。南通嶺表，脣齒荊區。領郡如左：
長沙郡
臨湘　羅　湘陰　醴陵　劉陽〔一五〕　建寧　吳昌
桂陽郡
郴　臨武　南平　耒陽　晉寧　汝城
零陵郡
泉陵　洮陽　零陵　祁陽　觀陽　永昌　應陽
衡陽郡
湘西　益陽　湘鄉　新康　衡山
營陽郡
營道　泠道　營浦　舂陵
湘東郡
茶陵　新寧　攸　臨蒸　重安　陰山
邵陵郡
都梁　邵陵　高平　武剛　建興　邵陽　扶
始興郡
曲江　桂陽　仁化　陽山　令階　含洭　靈溪　中宿　湞陽　始興
臨賀郡
臨賀　馮乘　富川　封陽　謝沐　興安　寧新　開建　撫寧
始安郡本名始建，齊改。
始安　荔浦　建陵左縣　熙平　永豐　平樂
齊熙郡
梁州，鎮南鄭。魏景元四年平蜀所置也。晉永嘉元年，蜀賊沒漢中，刺史張光治魏興，三年，還漢中。建興元年，又為氐楊難敵所沒。桓溫平蜀，復舊土。後為譙縱所沒，縱平復舊。每失漢中，刺史輒鎮魏興。漢中為巴蜀扞蔽，故劉備得漢中，云「曹公雖來，無能為也」。是以蜀有難，漢中輒沒。雖時還復，而戶口殘耗。宋元嘉中，甄法護為氐所攻，失守。蕭思話復還漢中。後氐虜數相攻擊，關隴流民，多避難歸化，於是民戶稍實。州境與氐、胡相鄰，亦為威御之鎮。領郡如左：
漢中郡
南鄭　城固　沔陽　西鄉　西上庸
魏興郡
西城　旬陽　興晉　廣昌　南廣城永元志無　廣城
新興郡永元二年志無
吉陽　東關
南新城郡
房陵　綏陽　昌魏　祁鄉　閬陽　樂平
上庸郡
上庸　武陵　齊安　北巫　上廉　微陽　新豐　新安　吉陽
晉壽郡
晉壽　邵歡　興安　白水
華陽郡
宕渠　華陽　興宋　嘉昌
新巴郡
新巴　晉城　晉安
北巴西郡
閬中　安漢　宋壽　南國　西國　平周　漢昌
巴渠郡
宣漢　晉興　始興　巴渠　東關　始安　下蒲
懷安郡
懷安　義存
宋熙郡
興平　宋安　陽安　元壽　嘉昌永元志無
白水郡
晉壽　新巴　漢德　益昌　興安　平周
南上洛郡
上洛　商　流（風）民〔一六〕　北豐陽　渠陽　義陽
北上洛郡
上洛　商　豐陽永元志無　流民　秬陽〔一七〕　陽亭　齊化　西豐陽　東鄴陽　齊寧永元志無　京兆　新寧永元志無　新附
安康郡
安康　寧都
南宕渠郡
宕渠　漢安　宣漢　宋康
懷安郡〔一八〕
永豐　綏成〔一九〕　預德
北陰平郡
陰平　平武
南陰平郡
陰平　懷舊
齊興郡
齊興永元志無　安昌永元志無　鄖鄉　錫〔二０〕　安富　略陽
晉昌郡
安晉　宣漢　吉陽　萇壽　東關　新興　延壽　安樂
東晉壽郡
右一郡，縣邑事亡。
弘農郡東昌魏郡略陽郡北梓潼郡廣長郡三水郡思安郡宋昌郡建寧郡南泉郡三巴郡江陵郡懷化郡歸寧郡東楗郡北宕渠郡宋康郡南漢郡南梓潼郡始寧郡江陽郡南部郡南安郡建安郡壽陽郡南陽郡宋寧郡歸化郡始安郡平南郡懷寧郡新興郡南平郡齊兆郡齊昌郡新化郡寧章郡鄰溪郡京兆郡義陽郡歸復郡安寧郡東宕渠郡宋安郡齊安郡
凡四十五郡，荒或無民戶。
秦州，晉武帝泰始五年置。舊土有秦之富，跨帶壟阪。太康省，惠帝元康七年復置。中原亂，沒胡。穆帝永和八年，胡偽秦州刺史王擢降，仍以為刺史，尋為苻健所破。十一年，桓溫以氐王楊國為秦州刺史，未有民土。至太元十四年，雍州刺史朱序始督秦州，則孝武所置也。寄治襄陽，未有刺史，是後雍州刺史常督之。隆安二年，郭銓始為梁、南秦州刺史，州寄治漢中。四年，桓玄督七州，但云秦州。元興元年，以苻堅子宏為北秦州刺史。自此荊州都督常督秦州，梁州常帶南秦州刺史。義熙三年，以氐王楊國為北秦州刺史。十四年，置東秦州，劉義真為刺史。郭恭為梁州刺史，尹雅為秦州刺史。宋文帝為荊州都督，督秦州，又進督北秦州。州名雜出，省置不見。永明郡國志秦州寄治漢中南鄭，不曰南北。元嘉計偕亦云秦州，而荊州都督常督二秦，梁、南秦一刺史。是則志所載秦州為南秦，氐為北秦。領郡如左：
武都郡
下辯　上祿　陳倉
略陽郡
略陽　臨漢
安固郡
安固　南桓〔陵〕〔二一〕
西扶風郡
郿　武功
京兆郡
杜　藍田　鄠
南太原郡
平陶
始平郡
始平　槐里　宋熙
天水郡
新陽　河陽〔二二〕
安定郡
宋興　朝那
南安郡
桓道　中陶
金城郡
金城　榆中　臨洮　襄
馮翊郡
蓮勺　頻陽　下邽〔二三〕　萬年　高陵
隴西郡
河關　狄道　首陽　大夏
仇池郡
上辯　倉泉　白石　夷安
東寧郡
西安　北地　南漢
益州，鎮成都，起魏景元四年所治也。開拓夷荒，稍成郡縣，如漢之永昌，晉之雲山之類是也。蜀侯惲壯以來，〔二四〕四為偏據，故諸葛亮云「益州險塞，沃野天府」。劉頌亦謂「成都宜處親子弟，以為王國」。故立成都王穎，竟不之國。三峽險阻，蠻夷孔熾。西通芮芮河南，亦如漢武威張掖，為西域之道也。方面疆鎮，塗出萬里，晉世以處武臣。宋世亦以險遠，諸王不牧。泰始中，成都市橋忽生小洲，始康人邵碩有術數，見之曰：「洲生近市，當有貴王臨境。」永明二年，而始興王鎮為刺史。州土瑰富，西方之一都焉。領夷、齊諸郡如左：巴、涪陵二郡，見巴州。
蜀郡
成都　郫　牛鞞　繁　永昌
廣漢郡
雒　什方　新都　郪　伍城　陽泉
晉康郡
江原　臨邛　（從）〔徙〕陽〔二五〕　晉樂　漢嘉
寧蜀郡
廣漢　升遷　廣都　墊江
汶山郡
都安　齊基　晏官〔二六〕
南陰平郡
陰平　綿竹　南鄭　南長樂
東遂寧郡
巴興　小漢〔二七〕　晉興　德陽
始康郡
康晉　談　新成
永寧郡〔二八〕
欣平　永安　宜昌
安興郡〔二九〕
南漢　建昌
犍為郡
{〈束束〉火}道　南安　資中　冶官　武陽
江陽郡
江陽　常安　漢安　綿〔水〕〔三０〕
安固郡
桓陵　臨渭　興固　南苞　清水　沔陽　南城固
懷寧郡
萬年　西平　懷道　始平
巴西郡
閬中　安漢　西充國　南充國　漢昌　平州　益昌　晉興　東關
梓潼郡
涪　梓潼　漢德　新興　萬安　西浦
東江陽郡
漢安　安樂　綿水
南晉壽郡
南晉壽　白水　南興
西宕渠郡
宕渠　宣漢　漢初　東關
天水郡
西　上邽　冀　宋興
南新巴郡永元志，寄治陰平。
新巴　晉熙　桓陵
北陰平郡
陰平　南陽　北桓陵　扶風　慎陽　京兆　綏歸
新城郡
下辯　略陽　漢陽　安定
扶風郡見永元三年志
武江　華陰　茂陵
南安郡見永元三年志
南安　華陽　白水　樂安　桓道
東宕渠獠郡
宕渠　平州　漢初
北部都尉越嶲獠郡沈黎獠郡
蚕陵令，無戶數。
甘松獠郡始平獠郡齊開左郡齊通左郡
右二左郡，建武三年置。
寧州，鎮建寧郡，本益州南中，諸葛亮所謂不毛之地也。道遠土塉，蠻夷眾多，齊民甚少，諸爨、氐彊族，恃遠擅命，故數有土反之虞。領郡如左：
建平郡
同樂　同瀨　牧麻　新興　新定　味　同並　萬安　昆澤　漏江　談槁　毋單　存〈馬邑〉
南廣郡
南廣　常遷　晉昌　新興
南朱提郡
朱提　漢陽　堂狼　南秦
南牂牁郡
且蘭　萬壽　毋歛　晉樂　綏寧　丹南
梁水郡
梁水　西隨　（母掇）〔毋棳〕〔三一〕　勝休〔三二〕　新豐　建安　驃封〔三三〕
建寧郡
新安　永豐　綏雲〔三四〕　遂安　麻雅〔三五〕　臨江
晉寧郡
建伶　連然　滇池　俞元　穀昌　秦臧　雙柏
雲南郡
東古復　西古復　雲平　邪龍
西平郡
西平　暖江〔三六〕　都陽　西寧　晉綏　新城
夜郎郡
夜郎　談柏〔三七〕　談樂　廣談
東河陽郡
東河陽　楪榆
西河陽郡
比蘇　建安　成昌
平蠻郡
平蠻　（穀邑）〔鄨〕〔三八〕
興古郡
西中〔三九〕　宛暖　律高　句町　漏臥　南興
興寧郡
青蛉　弄棟
西阿郡
楪榆　新豐　遂〔段〕〔四０〕
平樂郡
益寧　安寧
北朱提郡
河陽　義城
宋昌郡
江陽　安上　犍為
永昌郡有名無民曰空荒不立
永安　永〔四一〕　不建　犍獐雍鄉　西城　博南
益寧郡永明五年，刺史董仲舒啟置，領二縣，無民戶，自此已後皆然也。
武陽　綿水
南犍為郡永明二年置西益郡江陽郡犍為郡永興郡永寧郡安寧郡
右六郡，隆昌元年置。
東朱提郡延興元年立安上郡建武三年，刺史郭安明啟置。
贊曰：郡國既建，因州而部。〔四二〕離過十三，合不踰九。分城列邑，名號殷阜。遷徙叛逆，〔四三〕代亡代有。
校勘記
〔一〕　分荊州巴東建（年）〔平〕　「建年」為「建平」之訛，今改正。
〔二〕　秦昌　晉書地理志同。按宋書州郡志、水經江水注作「泰昌」。隋志、寰宇記作「大昌」，蓋北周為宇文泰諱已改也。疑「秦昌」為「泰昌」之訛。
〔三〕　漢玫　按「漢玫」不見於他地志。華陽國志，劉璋立涪陵郡，屬縣有漢葭縣。晉書地理志，涪陵郡統縣五，有漢復縣，漢葭縣。此「漢玫」非「漢葭」之訛，即「漢復」之訛。
〔四〕　太元中　「太元」原訛「泰元」，各本並訛，下秦州序「太元十四年」亦同訛，今改正。
〔五〕　舊郢以北〔堅〕壁相望　據殿本補。
〔六〕　〈氵舞〉陽　南監本及晉書地理志、宋書州郡志作「舞陽」。
〔七〕　元嘉（宋）〔末〕　據局本及宋書州郡志改。
〔八〕　油潘　殿本考證云：「南監本無『潘』字。」
〔九〕　武陽　宋書州郡志作「武功」。案武陽前漢屬東海郡，後漢省。東晉南渡，徐、兗屬邑，例僑置於江淮南北，甚少寄治襄陽附近者。晉書地理志，始平郡有武功縣。疑作「武功」為是。
〔一０〕（陽）〔陰〕　「陽」各本並同。宋書州郡志作「陰」，案陰為漢舊縣，屬南陽，作「陰」是，今據改。
〔一一〕從陽郡　「從陽」毛本、殿本作「順陽」，下從陽縣同。按蕭子顯避梁諱，「順」字皆改作「從」。
〔一二〕南陽　毛本、局本作「武陽」。案武陽前漢屬東海郡，後漢省。東晉南渡，徐、兗屬邑，例僑置於江淮南北，甚少寄治雍州襄陽附近者，疑作「南陽」為是。
〔一三〕苟眺為刺史　「苟眺」晉書杜弢傳、通鑑晉永嘉五年作「荀眺」。晉書懷帝紀作「苟眺」。按殿本、局本又訛作「苟晞」，苟晞晉書有傳，未嘗為湘州刺史也。
〔一四〕元嘉十（八）〔六〕年置　宋書文帝紀，元嘉十六年正月，分荊州為湘州。今據改。
〔一五〕劉陽　「劉」各本作「瀏」，劉瀏古今字。倖臣傳呂文顯封劉陽縣侯。
〔一六〕流（風）民　據南監本刪。按宋書州郡志亦作「流民」。此衍一「風」字，而以流風、民為二縣，非也。
〔一七〕秬陽　宋書州郡志作「拒陽」。
〔一八〕懷安郡　南監本、殿本及宋書州郡志並作「懷漢郡」。
〔一九〕綏成　宋書州郡志作「綏來」。
〔二０〕錫　續漢書郡國志、宋書州郡志同。漢書地理志作「鍚」。應劭曰音陽。如應音，字當作「鍚」。
〔二一〕南桓〔陵〕　據南監本、毛本、殿本、局本補。按宋書州郡志亦作「南桓陵」，蓋益州南新巴郡有桓陵，北陰平郡有北桓陵，故此云南桓陵也。
〔二二〕河陽　兩漢志、宋書州郡志、魏書地形志、水經漾水注並作「阿陽」。顏師古漢書高帝紀注云：「阿陽，天水之縣也。今流俗本或作河陽者非。」按阿陽之作河陽，最早見於此志。其後周書獨孤信傳、隋志、元和志、寰宇記並作「河陽」。寰宇記云：「河陽，漢置縣，在河之西北，故曰河陽。」
〔二三〕下邽　宋書州郡志作「下辯」。
〔二四〕蜀侯惲壯以來　「惲壯」，各本並作「煇杜」。按此謂蜀侯惲、相陳壯事，並見史記秦本紀及華陽國志，今改正。
〔二五〕（從）〔徙〕陽　各本及宋書州郡志並作「樅陽」。成孺宋州郡志校勘記云：「『樅』兩漢志、晉志並作『徙』，當以作『徙』為是。南齊志作『樅』。『徙』之傳寫為『樅』，未知誤自何時也。」今據改。
〔二六〕晏官　南監本及宋書州郡志作「晏官」。
〔二七〕小漢　南監本及宋書州郡志作「廣漢」。按廣漢，漢舊縣，屬廣漢郡。漢時縣名與郡名同者，往往加「小」字以別之，故廣漢亦稱小廣漢，疑此「小」字下脫一「廣」字。
〔二八〕永寧郡　「永寧」南監本、局本及宋書州郡志作「宋寧」。按蕭齊代宋，故改「宋寧」為「永寧」。
〔二九〕安興郡　「安興」南監本及宋書州郡志作「宋興」。按蕭齊代宋，故改「宋興」為「安興」。
〔三０〕綿〔水〕　據宋書州郡志補。
〔三一〕（母掇）〔毋棳〕　據漢書地理志改。按漢書顏注云：「毋讀與無同。棳音之悅反，其字從木。」又錢大昕廿二史考異云：「說文棳從木，從手誤。」又毋單、毋斂，百衲本並訛「母」，亦據續漢志、華陽國志改正。
〔三二〕勝休　宋書州郡志作「騰休」，成孺校勘記云：「『騰』兩漢志作『勝』，晉志作『滕』，南齊志亦作『勝』。」案水經溫水注亦作「勝休」。
〔三三〕驃封　兩漢志、華陽國志、宋本晉書地理志、宋書州郡志、水經溫水注並作「鐔封」。
〔三四〕綏雲　宋書州郡志作「經雲」。
〔三五〕麻雅　宋書州郡志作「麻應」。
〔三六〕暖江　宋書州郡志作「溫江」。
〔三七〕談柏　宋書州郡志同。漢書地理志、續漢書郡國志、華陽國志作「談指」。晉書地理志作「指談」。
〔三八〕（穀邑）〔鄨〕　漢書地理志、續漢書郡國志、華陽國志、晉書地理志、宋書州郡志皆作「鄨」。案宋本晉書地理志已訛鄨為「敝邑」兩字，齊志又訛「鄨」為「穀邑」，今改正。
〔三九〕西中　宋書州郡志作「西安」。
〔四０〕遂〔段〕　宋書州郡志東河陽太守下云：「永初郡國又有西河陽，領楪榆、遂段、新豐三縣。遂段、新豐二縣，二漢、晉並無」。據此，「遂」下蓋奪「段」字。今據補。
〔四一〕永　各本並同，疑有奪字。華陽國志、晉書地理志永昌郡有永壽縣，此或「永」下脫「壽」字。
〔四二〕因州而部　「部」毛本、殿本作「剖」。
〔四三〕遷徙叛逆　「徙」毛本、局本作「移」。「叛逆」，初學記八引作「區併」。
