△卷三十　　　列傳第十一
薛淵　戴僧靜　桓康尹略　焦度　曹虎
薛淵，河東汾陰人也。宋徐州刺史安都從子。本名道淵，避太祖偏諱改。安都以彭城降虜，親族皆入北。太祖鎮淮陰，淵遁來南，委身自結。果幹有氣力。太祖使領部曲，備衛帳內，從征伐。元徽末，以勳官至輔國將軍，右軍將軍，驍騎將軍、軍主，封竟陵侯。
沈攸之難起，太祖入朝堂，豫章王嶷代守東府，使淵領軍屯司徒左府，〔一〕分備京邑。袁粲據石頭，豫章王嶷夜登西門遙呼淵，淵驚起，率軍赴難，先至石頭焚門攻戰。事平，明旦眾軍還集杜姥宅，街路皆滿，宮門不開，太祖登南掖門樓處分眾軍各還本頓，至食後，城門開，淵方得入見太祖，且喜且泣。太祖即位，增邑為二千五百戶。除淮陵太守，〔二〕加寧朔將軍，驍騎將軍如故。尋為直閤將軍，冠軍將軍。仍轉太子左率。
虜遣偽將薛道摽寇壽春，太祖以道摽淵之親近，敕齊郡太守劉懷慰曰：「聞道摽分明來，其兒婦並在都，與諸弟無復同生者，凡此類，無為不多方誤之，縱不全信，足使豺狼疑惑。」令為淵書與道摽示購之之意，虜得書，果追道摽，遣他將代之。
世祖即位，遷左衛將軍。初，淵南奔，母索氏不得自拔，改嫁長安楊氏，淵私遣購贖，梁州刺史崔慧景報淵云：「索在界首，遣信拘引，已得拔難。」淵表求解職至界上迎之，見許。改授散騎常侍、征虜將軍。淵母南歸事竟無實。永明元年，淵上表解職送貂蟬。詔曰：「遠隔殊方，聲問難審。淵憂迫之深，固辭朝列。昔東關舊典，猶通婚宦；況母出有差，音息時至，依附前例，不容申許。便可斷表，速還章服。」淵以贖母既不得，又表陳解職，詔不許。後虜使至，上為淵致與母書。
車駕幸安樂寺，淵從駕乘虜橋，先是敕羌虜橋不得入仗，為有司所奏，免官，見原。四年，出為持節、督徐州諸軍事、徐州刺史，將軍如故。明（帝）〔年〕，遷右軍司馬，〔三〕將軍如故，轉大司馬，濟陽太守，〔四〕將軍如故。七年，為給事中、右衛將軍，以疾解職。歸家，不能乘車，去車腳，使人轝之而去，為有司所糾，見原。
八年，為右將軍、大司馬，〔五〕領軍討巴東王子響。子響軍主劉超之被捕急，以眠褥雜物十餘種賂淵自逃，淵匿之軍中，為有司所奏，詔原。十年，為散騎常侍，將軍如故。世祖崩，朝廷慮虜南寇，假淵節，軍主、本官如故。尋加驍騎將軍，假節、本官如故。隆昌元年，出為持節、督司州軍事、司州刺史，右將軍如故。延興元年，進號平北將軍，未拜，卒。明帝即位，方有詔賻錢五萬，布五百匹，剋日舉哀。
戴僧靜，會稽永興人也。祖飾，宋景平中，與富陽孫法先謀亂伏法，〔六〕家口徙青州。
僧靜少有膽力，便弓馬。事刺史沈文秀，俱沒虜。後將家屬叛還淮陰，太祖撫畜之，常在左右。僧靜於都載錦出，為歐陽戍所得，繫兗州獄，〔七〕太祖遣薛淵餉僧靜酒食，以刀子置魚腹中。僧靜與獄吏飲酒，既醉，以刀刻械，手自折鎖，發屋而出。歸，太祖匿之齋內，以其家貧，年給穀千斛。虜圍角城，遣僧靜戰盪，數捷，補帳內軍主。隨還京師，勳階至積射將軍、羽林監。
沈攸之事起，太祖入朝堂，僧靜為軍主，從袁粲據石頭。太祖遣僧靜將腹心先至石頭，時蘇烈據倉城，僧靜射書與烈，夜縋入城。粲登城西南門，（烈）〔列〕燭火處分，〔八〕臺軍至，射之，火乃滅，回登東門。其黨輔國將軍孫曇瓘驍勇善戰，每盪一合，輒大殺傷，官軍死者百餘人。軍主王天生殊死拒戰，故得相持。自亥至丑，有流星赤色照地墜城中，僧靜率力攻倉門，身先士卒，眾潰，僧靜手斬粲，於是外軍燒門入。初，粲大明中與蕭惠開、周朗同車行，逢大桁開，駐車共語。惠開取鏡自照曰：「（元）〔無〕年可仕。」〔九〕朗執鏡良久曰：「視死如歸。」粲最後曰：「當至三公而不終也。」僧靜以功除前軍將軍，寧朔將軍。將士戰亡者，太祖為歛祭焉。
昇明二年，除游擊將軍。沈攸之平，論封諸將，以僧靜為興平縣侯，邑千戶。太祖即位，增邑千二百戶。除南濟陰太守，本官如故。除輔國將軍，改封建昌。建元二年，遷驍騎將軍，加員外常侍，轉太子左衛率。
世祖踐阼，出為持節、督徐州諸軍事、冠軍將軍、北徐州刺史。買牛給貧民令耕種，甚得荒情。遷給事中、太子右率。尋加通直常侍。永明五年，隸護軍陳顯達，討荒賊桓天生於比陽。僧靜與平西司馬韓孟度、華山太守康元隆前進，未至比陽四十里，頓深橋。天生引虜步騎十萬奄至，僧靜合戰大破之，殺獲萬計。天生退還比陽，僧靜進圍之。天生軍出城外，僧靜又擊破之，天生閉門不復出，僧靜力疲乃退。除征虜將軍、南中郎司馬、淮南太守。
八年，巴東王子響殺僚佐，世祖召僧靜使領軍向江陵，僧靜面啟上曰：「巴東王年少，長史捉之太急，忿不思難故耳。天子兒過誤殺人，有何大罪。官忽遣軍西上，〔一０〕人情惶懼，無所不至，僧靜不敢奉敕。」上不荅而心善之。
徙為廬陵王中軍司馬、高平太守，將軍如故。九年，卒。詔曰：「僧靜志懷貞果，誠著艱難。剋殄西墉，勳彰運始。奄致殞喪，惻愴傷懷。賻錢五萬，布百匹。諡壯侯。」
僧靜同郡餘姚人陳胤叔，本名承叔，避宣帝諱改。彊辯果捷，便刀楯。初為左夾轂隊將。泰始初，隨太祖東討，遂歸身隨從征伐，小心慎事，以功見賞。封當陽縣子。官至太子左率。啟世祖以鍜箭〈金禁〉用鐵多，不如鑄作。東冶令張候伯以鑄〈金禁〉鈍，不合用，事不行。永明三年，卒。
桓康，北蘭陵承人也。勇果驍悍。宋大明中，隨太祖為軍容。從世祖在贛縣。泰始初，世祖起義，為郡所縶，眾皆散。康裝檐，一頭貯穆后，一頭貯文惠太子及竟陵王子良，自負置山中。與門客蕭欣祖、楊瑑之、皋分喜、潛三奴、向思奴四十餘人相結，破郡獄出世祖。郡追兵急，康等死戰破之。隨世祖起義，摧堅陷陣，膂力絕人，所經村邑，恣行暴害。江南人畏之，以其名怖小兒，畫其形以辟瘧，無不立愈。見擢為世祖冠軍府參軍，除殿中將軍，武騎常侍，出補襄賁令。桂陽事起，康棄縣還都就太祖，會事平，除員外郎。
元徽五年七月六日夜，少帝微行至領軍府，帝左右人曰：「一府人皆眠，何不緣牆入。」帝曰：「我今夕欲一處作適，待明日夜。」康與太祖所養健兒盧荒、向黑於門閒聽得其語。明夕，王敬則將帝首至，扣門，康謂是變，與荒、黑曉下，拔白欲出。〔一一〕仍隨入宮。〔一二〕太祖鎮東府，除康武陵王中兵、寧朔將軍，帶蘭陵太守，常衛左右。
太祖誅黃回，回時將為南兗州，部曲數千，遣收，恐為亂。〔一三〕召入東府，停外齋，使康將數十人數回罪，然後殺之。回初與屯騎校尉王宜與同石頭之謀，〔一四〕太祖隱其事，猶以重兵付回而配以腹心。宜與拳捷，善舞刀楯，回嘗使十餘人以水交灑，不能著。既慮宜與反己，乃先撤其軍將，宜與不與，回發怒不從處分，擅斬之。諸將因此白太祖，以回握彊兵，必遂反覆。康請獨往刺之，太祖曰：「卿等何疑（其使）〔甚，彼〕無能為也。」〔一五〕及回被召上車，愛妾見赤光冠其頭至足，苦捉留，回不肯止。時人為之語曰：「欲侜張，問桓康。」
除後軍將軍，直閤將軍，南濮陽太守，寧朔如故。建元元年，封吳平縣伯，〔一六〕五百戶。轉輔國將軍，左軍將軍，游擊將軍，太守如故。太祖謂康曰：「卿隨我日久，未得方伯，亦當未解我意，政欲與卿先共滅虜耳。」虜動，遣康行，假節。尋進冠軍將軍。三年春，於淮陽與虜戰，大破之，進兵攻陷虜樊諧城。太祖喜，敕康迎淮北義民，不剋。明年，以康為持節、督青冀二州東徐之東莞琅邪二郡朐山戍北徐之東海漣口戍諸軍事、青冀二州刺史，冠軍如故。世祖即位，轉驍騎將軍，復前軍郡。其年，卒。詔曰：「康昔預南勳，義兼常懷，倍深惻愴。凶事所須，厚加料理。」年五十七。
淮南人尹略，少伏事太祖，晚習騎射，以便捷見使為將。昇明中，為虎賁中郎、越騎校尉。建元初，封平固男，〔一七〕三百戶。永明八年，為游擊將軍，討巴東王子響，見害。贈輔國將軍、梁州剌史。
焦度字文續，〔一八〕南安氐人也。祖文珪，避難至襄陽，宋元嘉中，僑立天水郡略陽縣，乃屬焉。
度以歸國，補北館客。孝武初，青州刺史顏師伯出鎮，臺差度領幢主送之。〔一九〕索虜寇青州，師伯遣度領軍與虜戰於沙溝杜梁，度身破陣，大捷。師伯板為己輔國府參軍。虜遣清水公拾賁敕文寇清口，度又領軍救援，刺虜騎將豹皮公墮馬，獲其具裝鎧槊，手殺數十人。
師伯啟孝武稱度氣力弓馬並絕人，帝召還充左右。見度身形黑壯，謂師伯曰：「真健物也。」除西陽王撫軍長兼行參軍，補晉安王子勛夾轂隊主，隨鎮江州。子勛起兵，以度為龍驤將軍，領三千人為前鋒，屯赭圻。每與臺軍戰，常自排突，所向無不勝。事敗，逃宮亭湖中為寇賊。朝廷聞其勇，甚憂患之，使江州刺史王景文誘降度等〔度〕，將部曲出首，〔二０〕景文以為己鎮南參軍，尋領中直兵，厚待之。隨景文還都，常在府州內。景文被害夕，度大怒，勸景文拒命，景文不從。明帝不知也。
〔以〕度武勇，〔二一〕補晉熙王燮防閤，除征虜鎧曹行參軍，隨鎮夏口。武陵王贊代燮為郢州，度仍留鎮，為贊前軍〔參軍〕〔二二〕。沈攸之事起，轉度中直兵，加寧朔將軍、軍主。太祖又遣使假度輔國將軍、屯騎校尉。攸之大眾至夏口，將直下都，留偏兵守郢城而已。度於城樓上肆言罵辱攸之，至自發露〔形體穢辱之〕，〔二三〕故攸之怒，改計攻城。度親力戰，攸之眾蒙楯將登，度令投以穢器，賊眾不能冒，至今呼此樓為「焦度樓」。事寧，度功居多，轉後軍將軍，封東昌縣子，東宮直閤將軍。為人朴澀，欲就太祖求州，比及見，意色甚變，竟不得一語。太祖以其不閑民事，竟不用。建元四年，乃除淮陵太守，本官如故。度見朝廷貴（賤）〔戚〕，〔二四〕說郢城事，宣露如初。好飲酒，醉輒暴怒。上常使人節之。年雖老，而氣力如故。尋除游擊將軍。永明元年，卒，年六十一。贈輔國將軍、梁秦二州刺史。
子世榮，永明中為巴東王防閤。子響事，世榮避奔雍州，世祖嘉之，以為始興中兵參軍。
曹虎字士威，下邳下邳人也，本名虎頭。宋明帝末，為直廂。桂陽賊起，隨太祖出新亭壘出戰，先斬一級持還，由是識太祖。太祖為領軍，虎訴勳，補防殿隊主，直西齋。蒼梧廢明日，虎欲出外避難，遇太祖在東中華門，問虎何之？虎因曰：「故欲仰覓明公耳。」仍留直衛。
太祖鎮東府，以虎與戴僧靜各領白直三百人。累至屯騎校尉，帶南城令。豫平石頭，封羅江縣男，除前軍將軍。上受禪，增邑為四百戶。直閤將軍，領細仗主。尋除寧朔將軍、東莞太守。建元元年冬，虎啟乞度封侯官，尚書奏侯官戶數殷廣，乃改封監利縣。二年，除游擊將軍，本官如故。
及彭、沛義民起，遣虎領六千人入渦。沈攸之橫吹一部，京邑之絕，虎啟以自隨。義民久不至，〔二五〕虎乃攻虜別營破之。將士貪取俘執，反為虜所敗，死亡二千人。
世祖即位，除員外常侍，遷南中郎司馬，加寧朔將軍、南新蔡太守。永明元年，徙為安成王征虜司馬，餘官如故。明年，江州蠻動，敕虎領兵戍尋陽，板輔國將軍，伐蠻軍主。又領尋陽相。尋除游擊將軍，輔國、軍主如故。世祖以虎頭名鄙，敕改之。
六年四月，荒賊桓天生復引虜出據隔城，遣虎督數軍討之。虎令輔國將軍朱公恩領騎百匹及前行踏伏，值賊遊軍，因合戰破之。遂進至隔城。賊黨拒守，虎引〔兵〕圍柵，〔二六〕絕其走路，須臾，候騎還報虜援已至，尋而天生率馬步萬餘人迎戰，虎奮擊大敗之，獲二千餘人。明日，遂攻隔城拔之，斬偽虎威將軍襄城太守帛烏祝，復殺二千餘人，賊棄平氏城退走。
（十一）〔七〕年，遷冠軍將軍，〔二七〕驍騎如故。明年，遷太子左率，轉西陽王冠軍司馬、廣陵太守。上敕虎曰：「廣陵須心腹，非吾意可委者，不可得處此任。」隨郡王子隆代巴東王子響為荊州，備軍容西上，以虎為輔國將軍、鎮西司馬、南平內史。十一年，收雍州剌史王奐，敕領步騎數百，步道取襄陽。仍除持節、督梁南北秦沙四州諸軍事、西戎校尉、梁南秦二州刺史，將軍如故。尋進號征虜將軍。鬱林即位，進號前將軍。隆昌元年，遷督雍州郢州之竟陵司州之隨郡軍事、冠軍將軍、雍州刺史。建武元年，進號右將軍。二年，進督為監，〔二八〕進號平北將軍，爵為侯，增邑三百戶。
四年，虜寇沔北，虎聚軍襄陽，與南陽太守房伯玉不協，不急赴救，末乃移頓樊城。虜主元宏遺虎書曰：「皇帝謝偽雍州刺史：神運兆中，皇居闡洛。化總元天，方融八表。而南有未賓之吳，治為兩主之隔。幽顯含嗟，人靈雍（泰）〔閼〕。〔二九〕且漢北江邊，密爾乾縣，故先動鳳駕，整我神邑。卿進無陳平歸漢之智，退闕關羽殉節之忠，嬰閉窮城，憂頓長沔，機勇兩缺，何其嗟哉。朕比乃欲造卿，逼冗未果，且還新都，饗厥六戎，入彼春月，遲遲揚旆，善脩爾略，以俟義臨。」虎使人答書曰：「自金精失道，皇居徙縣，喬木空存，茂草方鬱。七狄交侵，五胡代起，顧瞻中原，每用弔焉。知棄皋蘭，隨水瀍澗，伊川之象，爰在茲日。古人有云：『匪宅是卜，而鄰是卜。』樊、漢無幸，咫尺殊風，折膠入塞，乘秋犯邊，親屬窮於斬殺，士女困於虔劉。與彼蠢左，共為脣齒，仁義弗聞，苛暴先露。乃復改易氈裘，妄自尊大。我皇開運，光宅區夏，而式亂逋逃，棄同即異。每欲出車鞠旅，以征不庭，所冀干戚兩階，叛命來格，遂復遊魂不戢，（乾沒）〔亂猾〕孔熾。〔三０〕孤總連率，任屬方邵，組甲十萬，雄戟千群，以此戡難，何往不克。主上每矜率土，哀彼民黎，使不戰屈敵，兵無血刃。故部勒小戍，閉壁清野，抗威遵養，庶能懷音。若遂迷復，知進忘退，當金鉦戒路，雲旗北掃，長驅燕代，併羈名王，使少卿忽諸，頭曼不祀。兵交無遠，相為憫然。」
永泰元年，遷給事中，右衛將軍，持節，隸都督陳顯達停襄陽伐虜。度支尚書崔慧景於鄧地大敗，虜追至沔北。元宏率十萬眾，從羽儀華蓋，圍樊城。虎閉門固守。虜去城數里立營頓，設氈屋，復再圍樊城，臨沔水，望襄陽岸乃去。虎遣軍主田安之等十餘軍出逐之，頗相傷殺。東昏即位，遷前將軍，鎮軍司馬。永元元年，始安王遙光反，虎領軍屯青溪中橋。〔三一〕事寧，轉散騎常侍、右衛將軍。
虎形幹甚毅，善於誘納，日食荒客常數百人。晚節好貨賄，吝嗇，在雍州得見錢五千萬，伎女食醬菜，無重肴。每好風景，輒開庫拍張向之。帝疑虎舊將，兼利其財，新除未及拜，見殺。時年六十餘。和帝中興元年，追贈安北將軍、徐州刺史。
史臣曰：解厄鴻門，資舞陽之氣；納降饗旅，仗虎侯之力。觀茲猛毅，藉以風威，未必投車挾輈，然後勝敵。故桓康之聲，所以震懾江蠡也。
贊曰：薛辭親愛，歸身淮涘。戴類千秋，興言帝子。桓勇焦壯，爪牙之士。虎守西邊，功虧北鄙。
校勘記
〔一〕　使淵領軍屯司徒左府　「左府」南史作「右府」。
〔二〕　除淮陵太守　「淮陵」南史作「淮陰」。
〔三〕　明（帝）〔年〕遷右軍司馬　據殿本改。錢大昕廿二史考異云：「此時明帝尚未即位，當有舛訛。考明帝紀，永明五年為右將軍、豫州刺史，淵殆為其府司馬耳。當云遷明帝右軍司馬。」局本依錢說改為「遷明帝右軍司馬」。今按上云「四年，出為持節督徐州諸軍事徐州刺史」，下云「明年」，即永明五年，正蕭鸞為右將軍豫州刺史時，與錢說合。殿本據北監本作「明年」，錢氏殆未校北監本，故不悟「帝」字為「年」字之訛耳。
〔四〕　轉大司馬濟陽太守　錢大昕廿二史考異云：「按齊世除大司馬者，唯豫章王嶷、王敬則二人，非淵所得授此。蓋蒙上右軍司馬之文，由右軍司馬轉為大司馬府之司馬也。」
〔五〕　為右將軍大司馬　按當亦為大司馬參佐，史有奪文。元龜四百五十五作「右將軍左司馬」，然下文有「將軍如故」、「右將軍如故」語，則不當為右將軍左司馬也。
〔六〕　與富陽孫法先謀亂伏法　「孫法先」宋書文帝紀作「孫法光」，褚淡之傳作「孫法亮」。
〔七〕　繫兗州獄　「兗州」南史作「南兗州」。
〔八〕　（烈）〔列〕燭火處分　據殿本、局本及南史改。
〔九〕　（元）〔無〕年可仕　據殿本、局本改。按南監本作「無年可仕」，元與無形近而訛也。
〔一０〕官忽遣軍西上　「官」南監本、毛本、殿本、局本作「今」，訛。
〔一一〕拔白欲出　南監本、毛本、殿本、局本作「拔白刃欲出」。張元濟校勘記云：「拔白爭門，見周盤龍傳，不必加『刃』字。」
〔一二〕仍隨入宮　「隨」字下南監本有「太祖」二字。
〔一三〕遣收恐為亂　「遣」南監本、毛本、殿本、局本作「欲」。
〔一四〕回初與屯騎校尉王宜與同石頭之謀　「王宜與」南監本、局本作「王宜興」，宋書袁粲傳亦作「王宜興」。
〔一五〕卿等何疑（其使）〔甚彼〕無能為也　據南監本、殿本、局本改。
〔一六〕封吳平縣伯　「吳平縣伯」南史作「吳平縣侯」。
〔一七〕封平固男　「平固」南監本、毛本、殿本、局本並作「平周」，訛。按宋書州郡志江州南康郡領平固侯相，若平周，則為梁州北巴西太守所領縣矣。
〔一八〕焦度字文續　「文續」南史作「文績」。
〔一九〕青州刺史顏師伯出鎮臺差度領幢主送之　「臺差」二字各本並作「滑臺」，屬上為句，南史同。按青州不當治滑臺，顏師伯亦無出鎮滑臺事，作「滑臺」訛。
〔二０〕〔度〕將部曲出首　據元龜四百二十二補。
〔二一〕〔以〕度武勇　據南監本、毛本、殿本、局本補。
〔二二〕為贊前軍〔參軍〕　據南監本、殿本、局本補。按元龜三百五十一及南史焦度傳並有「參軍」二字。
〔二三〕至自發露〔形體穢辱之〕　據南監本、殿本、局本及南史補。
〔二四〕度見朝廷貴（賤）〔戚〕　據南監本、毛本、殿本、局本改。
〔二五〕義民久不至　「至」原訛「望」，各本不訛，今改正。
〔二六〕虎引〔兵〕圍柵　據元龜三百五十一補。
〔二七〕（十一）〔七〕年遷冠軍將軍　張森楷校勘記：「按下有十一年收王奐云云，則此不得云是十一年，疑是七年之訛。」按張說是。下云明年隨郡王子隆代巴東王子響為荊州，備軍容西上，以虎為輔國將軍云云，子隆代子響為荊州在永明八年，明此為「七年」之訛，今據改。
〔二八〕二年進督為監　錢大昕廿二史考異云：「宋書百官志，晉世都督諸軍為上，監諸軍次之，督諸軍為下。」
〔二九〕人靈雍（泰）〔閼〕　據南監本、殿本、局本改。按「雍」南監本、殿本、局本作「壅」，雍與壅通，今不改。
〔三０〕（乾沒）〔亂猾〕孔熾　據南監本、局本改。
〔三一〕虎領軍屯青溪中橋　「青溪中橋」南史作「青溪大橋」。
