△卷四十八　　列傳第二十九
袁彖　孔稚珪　劉繪
袁彖字偉才，陳郡陽夏人也。祖洵，吳郡太守。父覬，武陵太守。〔一〕
彖少有風氣，好屬文及玄言。舉秀才，歷諸王府參軍，不就。覬臨終與兄顗書曰：「史公才識可嘉，足懋先基矣。」史公，彖之小字也。
服未闋，顗在雍州起事見誅，宋明帝投顗尸江中，不聽歛葬。彖與舊奴一人，微服潛行求尸，四十餘日乃得，密瘞石頭後崗，身自負土。懷其（父）〔文〕集，〔二〕未嘗離身。明帝崩後，乃改葬顗。從叔司徒粲、外舅征西將軍蔡興宗〔三〕並器之。
除安成王征虜參軍，主簿，尚書殿中郎，出為廬陵內史，豫州治中，太祖太傅相國主簿，祕書丞。議駮國史，檀超以天文志紀緯序位度，五行志載當時祥沴，二篇所記，事用相懸，日蝕為災，宜居五行。超欲立處士傳。彖曰：「夫事關業用，方得列其名行。今栖遁之士，排斥皇王，陵轢將相，此偏介之行，不可長風移俗，故遷書未傳，班史莫編。一介之善，無緣頓略，宜列其（性）〔姓〕業，〔四〕附出他篇。」
遷始興王友，固辭。太祖使吏部尚書何戢宣旨令就。遷中書郎，兼太子中庶子。又以中書兼御史中丞。轉黃門郎，兼中丞如故。坐彈謝超宗簡奏依違，免官。尋補安西諮議、南平內史。除黃門，未拜，仍轉長史、南郡內史，行荊州事。還為太子中庶子，本州大中正。出為冠軍將軍、監吳興郡事。
彖性剛，嘗以微言忤世祖，又與王晏不協。世祖在便殿，用金柄刀子治瓜，晏在側曰：「外間有金刀之言，恐不宜用此物。」世祖愕然，窮問所以。晏曰：「袁彖為臣說之。」上銜怒良久，彖到郡，坐逆用祿錢，〔五〕免官付東冶。世祖遊〔孫〕陵，〔六〕望東冶，曰：「中有一好貴囚。」數日，車駕與朝臣幸冶，履行庫藏，因宴飲，賜囚徒酒肉，敕見彖與語，明日釋之。尋白衣行南徐州事，司徒諮議，衛軍長史，遷侍中。
彖形體充腴，有異於眾。每從車駕射雉在郊野，數人推扶，乃能徒步。幼而母卒，養於伯母王氏，事之如親。閨門中甚有孝義。隆昌元年，卒。年四十八。諡靖子。
孔稚珪字德璋，會稽山陰人也。祖道隆，位侍中。父靈產，泰始中，罷晉安太守。有隱遁之懷，於禹井山立館，事道精篤，吉日於靜屋四向朝拜，涕泗滂遝。東出過錢塘北郭，輒於舟中遙拜杜子恭墓，自此至都，東向坐，不敢背側。元徽中，為中散、太中大夫。頗解星文，好術數。太祖輔政，沈攸之起兵，靈產密白太祖曰：「攸之兵眾雖彊，以天時冥數而觀，無能為也。」太祖驗其言，擢遷光祿大夫。以簏盛靈產上靈臺，令其占候。餉靈產白羽扇、素隱几。曰：「君性好古，故遺君古物。」
稚珪少學涉，有美譽。太守王僧虔見而重之，引為主簿。州舉秀才。解褐宋安成王車騎法曹行參軍，轉尚書殿中郎。太祖為驃騎，以稚珪有文翰，取為記室參軍，與江淹對掌辭筆。遷正員郎，中書郎，尚書左丞。父憂去官，與兄仲智還居父山舍。仲智妾李氏驕妒無禮，稚珪白太守王敬則殺之。服闋，為司徒從事中郎，州治中，別駕，從事史，本郡中正。
永明七年，轉驍騎將軍，復領左丞。遷黃門郎，左丞如故。轉太子中庶子，廷尉。江左相承用晉世張杜律二十卷，世祖留心法令，數訊囚徒，詔獄官詳正舊注。先是七年，尚書刪定郎王植撰定律章表奏之，曰：「臣尋晉律，文簡辭約，旨通大綱，事之所質，取斷難釋。張斐杜預同注一章，而生殺永殊。自晉泰始以來，唯斟酌參用。是則吏挾威福之勢，民懷不對之怨，所以溫舒獻辭於失政，絳侯慷慨而興歎。皇運革祚，道冠前王，陛下紹興，光開帝業。下車之痛，每惻上仁，滿堂之悲，有矜聖思。爰發德音，刪正刑律，敕臣集定張杜二注。謹礪愚蒙，盡思詳撰，削其煩害，錄其允衷。取張注七百三十一條，杜注七百九十一條。或二家兩釋，於義乃備者，又取一百七條。其注相同者，取一百三條。集為一書。凡一千五百三十二條，〔七〕為二十卷。請付外詳校，擿其違謬。」從之。於是公卿八座參議，考正舊注。有輕重處，竟陵王子良下意，多使從輕。其中朝議不能斷者，制旨平決。至九年，稚珪上表曰：
臣聞匠萬物者以繩墨為正，馭大國者以法理為本。是以古之聖王，臨朝思理，遠防邪萌，深杜姦漸，莫不資法理以成化，明刑賞以樹功者也。伏惟陛下躡曆登皇，乘圖踐帝，天地更築，日月再張，五禮裂而復縫，六樂穨而爰緝。乃發德音，下明詔，降恤刑之文，申慎罰之典，敕臣與公卿八座共刪注律。謹奉聖旨，諮審司徒臣子良，稟受成規，創立條緒。使兼監臣宋躬、兼平臣王植等抄撰同異，定其去取。詳議八座，裁正大司馬臣嶷。其中洪疑大議，眾論相背者，聖照玄覽，斷自天筆。始就成立律文二十卷，錄敘一卷，凡二十一卷。今以奏聞，請付外施用，宣下四海。
臣又聞老子、仲尼曰：「古之聽獄者，求所以生之；今之聽獄〔者〕，〔八〕求所以殺之。」「與其殺不辜，寧失有罪。」是則斷獄之職，自古所難矣。今律文雖定，必須用之；用失其平，不異無律。律書精細，文約例廣，疑似相傾，故誤相亂，一乖其綱，枉濫橫起。法吏無解，既多謬僻，監司不習，無以相斷，則法書徒明於帙裏，冤魂猶結於獄中。今府州郡縣千有餘獄，如令一獄歲枉一人，則一年之中，枉死千餘矣。〔九〕冤毒之死，上干和氣，聖明所急，不可不防。致此之由，又非但律吏之咎，列邑之宰，亦亂其經。或以軍勳餘力，或以勞吏暮齒，獷（猜）〔情〕濁氣，〔一０〕忍并生靈，昏心狠態，吞剝氓物，虐理殘其命，曲文被其罪，冤積之興，復緣斯發。獄吏雖良，不能為用。使于公哭於邊城，孝婦冤於遐外。陛下雖欲宥之，其已血濺九泉矣。
尋古之名流，多有法學。故釋之、定國，聲光漢臺；〔一一〕元（帝）〔常〕、文惠，〔一二〕績映魏閣。〔一三〕今之士子，莫肯為業，縱有習者，世議所輕。良由空懃永歲，不逢一朝之賞，積學當年，終為閭伍所蚩。將恐此書永墜下走之手矣。今若弘其爵賞，開其勸慕，課業宦流，班習冑子，拔其精究，〔一四〕使處內局，簡其才良，以居外仕，〔一五〕方岳咸選其能，邑長並擢其術，則皋繇之（謀）〔謨〕，〔一六〕指掌可致，杜鄭之業，鬱焉何遠。然後姦邪無所逃其刑，〔一七〕惡吏不能藏其詐，如身手之相驅，若絃栝之相接矣。
臣以疏短，謬司大理。陛下發自聖衷，憂矜刑網，御（延）〔廷〕奉訓，〔一八〕遠照民瘼。臣謹仰述天官，伏奏雲陛。所奏繆允者，宜寫律上，國學置律助教，〔一九〕依五經例，國子生有欲讀者，策試上過高第，即便擢用，使處法職，以勸士流。
詔報從納，事竟不施行。
轉御史中丞，遷驃騎長史，輔國將軍。建武初，遷冠軍將軍、平西長史、南郡太守。稚珪以虜連歲南侵，征役不息，百姓死傷。乃上表曰：
匈奴為患，自古而然，雖三代智勇，兩漢權奇，筭略之要，二塗而已。一則鐵馬風馳，奮威沙漠；二則輕車出使，通驛虜庭。搉而言之，優劣可睹。今之議者，咸以丈夫之氣，恥居物下，況我天威，寧可先屈？吳、楚勁猛，帶甲百萬，截彼鯨鯢，何往不碎？請和示弱，非國計也。臣以為戎狄獸性，本非人倫，鴟鳴狼踞，不足喜怒，蜂目蠆尾，何關美惡。唯宜勝之以深權，制之以遠笇，弘之以大度，處之以蟊賊。豈足肆天下之忿，捐蒼生之命，發雷電之怒，爭蟲鳥之氣。百戰百勝，不足稱雄，橫尸千里，無益上國。而蟻聚蠶攢，〔二０〕窮誅不盡，馬足毛群，難與競逐。漢高橫威海表，窘迫長圍；孝文國富刑清，事屈陵辱；宣帝撫納安靜，朔馬不驚；光武卑辭厚禮，寒山無靄。是兩京四主，英濟中區，輸寶貨以結和，遣宗女以通好，長轡遠馭，子孫是賴。豈不欲戰，惜民命也。唯漢武藉五世之資，承六合之富，驕心奢志，大事匈奴。遂連兵積歲，轉戰千里，長驅瀚海，飲馬龍城，雖斬獲名王，屠走凶羯，而漢之（棄）〔卒〕甲十亡其九。〔二一〕故衛霍出關，千隊不反，貳師入（漢）〔漠〕，〔二二〕百旅頓降，李廣敗於前鋒，李陵沒於後陣，其餘奔北，不可勝數。遂使國儲空懸，戶口減半，好戰之功，其利安在？戰不及和，相去何若？
自西朝不綱，東晉遷鼎，群胡沸亂，羌狄交橫，荊棘攢於陵廟，豺虎咆於宮闈，山淵反覆，黔首塗地，逼迫崩騰，開闢未有。是時得失，略不稍陳。近至元嘉，多年無事，末路不量，復挑彊敵。遂迺連城覆徙，虜馬飲江，青、徐（州）之際，〔二三〕草木為人耳。建元之初，胡塵犯塞，永明之始，復結通和，十餘年間，邊候且息。
陛下張天造曆，駕日登皇，聲雷宇宙，勢壓河岳。而封豕殘魂，未屠劍首，長蛇餘喘，偷窺外甸，烽亭不靜，五載於斯。昔歲蟻壞，瘻食樊、漢，今茲蟲毒，浸淫未已。興師十萬，日費千金，五歲之費，寧可貲計。陛下何惜匹馬之驛，百金之賂，數行之詔，誘此凶頑，使河塞息肩，關境全命，蓄甲養民，以觀彼弊。我策若行，則為不世之福；若不從命，不過如戰失一隊耳。或云「遣使不受，則為辱命」。夫以天下為量者，不計細恥，以四海為任者，寧顧小節。一城之沒，尚不足惜；一使不反，曾何取慚？且我以權取貴，得我略行，何嫌其恥？所謂尺蠖之屈，以求伸也。臣不言遣使必得和，自有可和之理；猶如欲戰不必勝，而有可勝之機耳。今宜早發大軍，廣張兵勢，徵犀甲於岷峨，命樓船於浦海。使自青徂豫，候騎星羅，沿江入漢，雲陣萬里。據險要以奪其魂，斷糧道以折其膽，多設疑兵，使精悉而計亂，〔二四〕固列金湯，使神茹而慮屈。然後發衷詔，馳輕驛，辯辭重幣，陳列吉凶。北虜頑而愛奇，貪而好（古）〔貨〕，〔二五〕畏我之威，喜我之賂，畏威喜賂，願和必矣。陛下用臣之啟，行臣之計，何憂玉門之下，而無款塞之胡哉？
彼之言戰既慇懃，臣之言和亦慊闊。伏願察兩塗之利害，檢二事之多少，聖照玄省，灼然可斷。所表謬奏，希下之朝省，使同博議。臣謬荷殊恩，奉佐侯岳，敢肆瞽直，伏奏千里。
帝不納。徵侍中，不行，留本任。
稚珪風韻清疏，好文詠，飲酒七八斗。與外兄張融情趣相得，又與琅邪王思遠、廬江何點、點弟胤並款交。不樂世務，居宅盛營山水，憑机獨酌，傍無雜事。門庭之內，草萊不剪，中有蛙鳴，或問之曰：「欲為陳蕃乎？」稚珪笑曰：「我以此當兩部鼓吹，何必期效仲舉。」
永元元年，為都官尚書，遷太子詹事，加散騎常侍。三年，稚珪疾，東昏屏除，以床轝走，因此疾甚，遂卒。年五十五。贈金紫光祿大夫。
劉繪字士章，彭城人，太常悛弟也。父勉，宋末權貴，門多人客，使繪與之共語，應接流暢。勉喜曰：「汝後若束帶立朝，可與賓客言矣。」解褐著作郎，太祖太尉行參軍。太祖見而歎曰：「劉公為不亡也。」
豫章王嶷為江州，以繪為左軍主簿。隨鎮江陵，轉鎮西外兵曹參軍，驃騎主簿。繪聰警有文義，善隸書，數被賞召，進對華敏，僚吏之中，見遇莫及。琅邪王詡為功曹，以吏能自進。嶷謂僚佐曰：「吾雖不能得應嗣陳蕃，然閤下自有二驥也。」復為司空記室錄事，轉太子洗馬，大司馬諮議，領錄事。時豫章王嶷與文惠太子以年秩不同，物論謂宮、府有疑，繪苦求外出，為南康相。郡事之暇，專意講說。上左右陳洪請假南還，問繪在郡何似？既而閒之曰：「南康是三州喉舌，應須治幹。豈可以年少講學處之邪？」徵還為安陸王護軍司馬，轉中書郎，掌詔誥。敕助國子祭酒何胤撰治禮儀。
永明末，京邑人士盛為文章談義，皆湊竟陵王西邸。繪為後進領袖，機悟多能。時張融、周顒並有言工，融音旨緩韻，顒辭致綺捷，繪之言吐，又頓挫有風氣。時人為之語曰：「劉繪貼宅，別開一門。」言在二家之中也。
魚復侯子響誅後，豫章王嶷欲求葬之，召繪言其事，使為表。繪求紙筆，須臾便成。嶷〔惟〕足八字，〔二六〕云「提攜鞠養，俯見成人」。乃歎曰：「禰衡何以過此。」後北虜使來，繪以辭辯，敕接虜使。事畢，當撰語辭。繪謂人曰：「無論潤色未易，但得我語亦難矣。」
事兄悛恭謹，與人語，呼為「使君」。隆昌中，悛坐罪將見誅，繪伏闕請代兄死，高宗輔政，救解之。引為鎮軍長史，轉黃門郎。高宗為驃騎，以繪為輔國將軍，諮議，領錄事，典筆翰。高宗即位，遷太子中庶子，出為寧朔將軍、撫軍長史。
安陸王寶晊為湘州，以繪為冠軍長史、長沙內史，行湘州事，將軍如故。寶晊妃，悛女也。寶晊愛其侍婢，繪奪取，具以啟聞，寶晊以為恨，與繪不協。
遭母喪去官。有至性，持喪墓下三年，食麤糲。服闋，為寧朔將軍、晉安王征北長史、南東海太守，行南徐州事。繪雖豪俠，常惡武事，雅善博射，未嘗跨馬。兄悛之亡，朝議贈平北將軍、雍州刺史，詔書已出，繪請尚書令徐孝嗣改之。
及梁王義師起，朝廷以繪為持節、督雍梁南北秦四州郢州之竟陵司州之隨郡諸軍事、輔國將軍、領寧蠻校尉、雍州刺史。固讓不就。眾以朝廷昏亂，為之寒心，繪終不受，東昏改用張欣泰。繪轉建安王車騎長史，行府國事。義師圍城，南兗州刺史張稷總城內軍事，與繪情款異常，將謀廢立，閑語累夜。東昏殞，城內遣繪及國子博士范雲等送首詣梁王於石頭，轉大司馬從事中郎。中興二年，卒。年四十五。繪撰能書人名，自云善飛白，言論之際，頗好矜知。〔二七〕
弟瑱，字士溫。好文章飲酒，奢逸不〈恡，去”忄”〉財物。滎陽毛惠遠善畫馬，瑱善畫婦人，世並為第一。官至吏部郎。先繪卒。
史臣曰：刑禮相望，勸戒之道，淺識言治，莫辯後先，故宰世之堤防，御民之羈絆。端簡為政，貴在畫一，輕重屢易，手足無從。律令之本，文約旨曠，據典行罰，各用情求。舒慘之意既殊，寬猛之利亦異，辭有出沒，義生增損。舊尹之事，政非一途，後主所是，即為成用。張弛代積，稍至遷訛。故刑開二門，法有兩路，刀筆之態深，舞弄之風起。承喜怒之機隙，挾千金之奸利，剪韭復生，寧失有罪，抱木牢戶，未必非冤。下吏上司，文簿從事，辯聲察色，莫用衿府，申枉理讞，急不在躬，案法隨科，幸無咎悔。至於郡縣親民，百務萌始，以情矜過，曾不待獄，以律定罪，無細非諐。蓋由網密憲煩，文理相背。夫懲恥難窮，盜賊長有，欲求猛勝，事在或然，掃墓高門，為利孰遠。故永明定律，多用優寬，治物不患仁心，見累於弘厚，為令貴在必行，而惡其舛雜也。
贊曰：袁徇厥戚，猶子為情。稚珪夷遠，奏諫罷兵。士章機悟，立行砥名。
校勘記
〔一〕　父覬武陵太守　「太守」南史作「內史」。按宋書州郡志，郢州武陵郡置太守。
〔二〕　懷其（父）〔文〕集　據南史改。按謂懷其伯父顗之文集也。
〔三〕　外舅征西將軍蔡興宗　「外舅」南史作「祖舅」。按宋書蔡廓傳子興宗附傳，袁彖為興宗姊之孫，故得稱祖舅；其後興宗又以女妻彖，故得稱外舅。兩書皆不誤。
〔四〕　宜列其（性）〔姓〕業　據南監本、毛本、殿本、局本改。
〔五〕　坐逆用祿錢　「逆用」南監本、毛本、殿本、局本作「過用」。按「逆」字不訛。逆用猶今言預支也。御覽四百八十三引亦作「逆用」。
〔六〕　世祖遊〔孫〕陵　據南監本、殿本、局本補。
〔七〕　凡一千五百三十二條　周星詒校勘記云：「當作『凡一千七百三十二條』，方與上列之數符合。」
〔八〕　今之聽獄〔者〕　據南監本、殿本、局本及御覽六百三十八引補。
〔九〕　則一年之中枉死千餘矣　「矣」南監本作「人」。
〔一０〕獷（猜）〔情〕濁氣　據南監本、毛本、殿本、局本改。
〔一一〕聲光漢臺　「光」藝文類聚五十四作「著」。
〔一二〕元（帝）〔常〕文惠　「元常」原訛「元帝」，各本不訛，今改正。按元常，鍾繇字。文惠，高柔字。
〔一三〕績映魏閣　「映」藝文類聚作「應」。
〔一四〕拔其精究　「究」原訛「冤」，今據南監本、殿本、局本改正。
〔一五〕簡其才良以居外仕　「才」原訛「身」，今據南監本、殿本、局本改正。「仕」局本作「任」。
〔一六〕則皋繇之（謀）〔謨〕　據藝文類聚五十四改。按嚴可均輯全齊文亦依藝文類聚作「謨」。
〔一七〕然後姦邪無所逃其刑　「姦邪」藝文類聚作「姦人」。
〔一八〕御（延）〔廷〕奉訓　據局本改。
〔一九〕國學置律助教　「律」下殿本有「學」字。
〔二０〕而蟻聚蠶攢　「蠶」南監本作「蜂」。
〔二一〕而漢之（棄）〔卒〕甲十亡其九　據元龜四百七改。按南監本亦作「棄甲」，疑卒字訛刻為棄，又轉刻為棄也。毛本、殿本、局本作「器甲」，疑後人臆改。
〔二二〕貳師入（漢）〔漠〕　「漢」當作「漠」，各本並訛，今改正。按嚴可均輯全齊文已改正。
〔二三〕青徐（州）之際　據毛本、殿本、局本及元龜四百七刪。
〔二四〕使精悉而計亂　「悉」各本作「銷」。按悉，盡也，銷亦盡也，字異而義同。
〔二五〕貪而好（古）〔貨〕　據殿本、局本改。
〔二六〕嶷〔惟〕足八字　據殿本及御覽五百九十九引補。
〔二七〕頗好矜知　「矜知」南監本、殿本作「矜詡」，元龜八百六十一作「矜衒」。
