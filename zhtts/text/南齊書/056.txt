△卷五十六　　列傳第三十七
倖臣　　　　紀僧真　劉係宗　茹法亮　呂文顯　呂文度
有天象，必有人事焉。倖臣一星，列于帝座。經禮立教，亦著近臣之服。親倖之義，其來已久。爰自衰周，侯伯專命，桓、文霸主，至于戰國，寵用近習，不乏於時矣。漢文幸鄧通，雖錢遍天下，位止郎中。孝武韓嫣、霍去病，遂至侍中大司馬。迄于魏、晉，世任權重，才位稍爽，而信倖唯均。
中書之職，舊掌機務。漢元以令僕用事，魏明以監令專權，及在中朝，猶為重寄。陳准歸任上司，〔一〕荀勗恨於失職。晉令舍人位居九品，江左置通事郎，管司詔誥。其後郎還為侍郎，而舍人亦稱通事。元帝用琅邪劉超，以謹慎居職。宋文世，秋當、周糾並出寒門。孝武以來，士庶雜選，如東海鮑照，以才學知名。又用魯郡巢尚之，江夏王義恭以為非選。帝遣尚書二十餘牒，〔二〕宣敕論辯，義恭乃歎曰：「人主誠知人。」及明帝世，胡母顥、阮佃夫之徒，專為佞倖矣。
齊初亦用久勞，及以親信。關讞表啟，發署詔敕。頗涉辭翰者，亦為詔文，侍郎之局，復見侵矣。建武世，詔命殆不關中書，〔三〕專出舍人。省內舍人四人，所（置）〔直〕四省，〔四〕其下有主書令史，舊用武官，宋改文吏，人數無員。莫非左右要密，天下文簿板籍，入副其省，萬機嚴祕，有如尚書外司。領武官，有制局監，（內）〔領〕器仗兵役，〔五〕亦用寒人被恩幸者。今立倖臣篇，以繼前史之末云。
紀僧真，丹陽建康人也。僧真少隨逐征西將軍蕭思話及子惠開，皆被賞遇。惠開性苛，僧真以微過見罰，既而委任如舊。及罷益州還都，不得志，僧真事之愈謹。惠開臨終歎曰：「紀僧真方當富貴，我不見也。」乃以僧真託劉秉、周顒。初，惠開在益州，土反，被圍危急，有道人謂之曰：「城圍尋解。檀越貴門後方大興，無憂外賊也。」惠開密謂僧真曰：「我子弟見在者，並無異才。政是道成耳。〔六〕」僧真憶其言，乃請事太祖。隨從在淮陰，以閑書題，令荅遠近書疏。自寒官歷至太祖冠軍府參軍、主簿。僧真夢蒿艾生滿江，驚而白之。太祖曰：「詩人採蕭，蕭即艾也。蕭生斷流，卿勿廣言。」其見親如此。
元徽初，從太祖頓新亭，拒桂陽賊。蕭惠朗突入東門，僧真與左右共拒戰。賊退，太祖命僧真領親兵，遊邏城中。事寧，除南臺御史、太祖領軍功曹。上將廢立，謀之袁粲、褚淵，僧真啟上曰：「今朝廷猖狂，人不自保，天下之望，不在袁、褚。明公豈得默己，坐受夷滅。存亡之機，仰希熟慮。」太祖納之。
太祖欲度廣陵起兵，僧真又啟曰：「主上雖復狂釁，虐加萬民，而累世皇基，猶固盤石。今百口北度，何必得俱。縱得廣陵城，天子居深宮施號令，目明公為逆，何以避此？如其不勝，則應北走胡中，竊謂此非萬全策也。」上曰：「卿顧家，豈能逐我行耶。」僧真頓首稱無貳。昇明元年，除員外郎，帶東武城令。尋除給事中、邵陵王參軍。
太祖坐東府高樓，望石頭城，僧真在側。上曰：「諸將勸我誅袁、劉，我意不欲便爾。」〔七〕及沈攸之事起，從太祖入朝堂。石頭反夜，太祖遣眾軍掩討。宮城中望石頭火光及叫聲甚盛，人懷不測。僧真謂眾曰：「叫聲不絕，是必官軍所攻。火光起者，賊不容自燒其城，此必官軍勝也。」尋而啟石頭平。上出頓新亭，使僧真領千人在帳內。初，上在領軍府，令僧真學上手跡下名，至是報荅書疏，皆付僧真，上觀之，笑曰：「我亦不復能別也。」初，上在淮陰治城，得一錫（槨）〔趺〕，大數尺，〔八〕下有篆文，莫能識者。僧真曰：「何須辨此文字，此自久遠之物，九錫之徵也。」太祖曰：「卿勿妄言。」及上將拜齊公，已剋日，有楊袓之謀於臨軒作難。僧真更請上選吉辰，尋而祖之事覺。上曰：「無卿言，亦當致小狼狽，此亦何異呼遝之冰。」轉齊國中書舍人。
建元初，帶東燕令，封新陽縣男，三百戶。轉羽林監，加建威將軍，遷尚書主客郎，太尉中兵參軍，令如故。復以本官兼中書舍人。太祖疾甚，令僧真典遺詔。永明元年，寧喪，〔九〕起為建威將軍，尋除南泰山太守，又為舍人，本官如故。領諸王第事。
僧真容貌言吐，雅有士風。世祖嘗目送之，笑曰：「人何必計門戶，紀僧真常貴人所不及。」諸權要中，最被盻遇。除越騎校尉，餘官如故。出為建武將軍，建康令。還除左右郎將，泰山太守。加先驅使。尋除前軍將軍。遭母喪，開冢得五色兩頭蛇。世祖崩，僧真號泣思慕。明帝以僧真歷朝驅使，建武元年，除游擊將軍，兼司農，待之如舊。欲令僧真治郡，僧真啟進其弟僧猛為鎮蠻護軍、晉熙太守。永泰元年，除司農卿。明帝崩，掌山陵事。出為廬陵（長）〔內〕史，〔一０〕年五十五，卒。
宋世道人楊法持，與太祖有舊。元徽末，宣傳密謀。昇明中，以為僧正。建元初，罷道，為寧朔將軍，封州陵縣男，三百戶。二年，虜圍朐山，遣法持為〔軍〕主，〔一一〕領支軍救援。永明四年，坐役使將客，奪其鮭稟，削封。卒。
劉係宗，丹陽人也。少便書畫，為宋竟陵王誕子景粹侍書。誕舉兵廣陵，城內皆死，敕沈慶之赦係宗，以為東宮侍書。泰始中，為主書。以寒官累遷至勳品。元徽初，為奉朝請，兼中書通事舍人，員外郎。封始興南亭侯，食邑三百七十戶。帶秣陵令。
太祖廢蒼梧，明（日）〔旦〕，〔一二〕呼正直舍人虞整，醉不能起，係宗歡喜奉命。太祖曰：「今天地重開，是卿盡力之日。」使寫諸處分敕令，及四方書疏。使主書（七）〔十〕人書吏二十人配之，〔一三〕事皆稱旨。除羽林監，轉步兵校尉。仍除龍驤將軍，出為海鹽令。太祖即位，除龍驤將軍、建康令。永明元年，除寧朔將軍，令如故。尋轉右軍將軍、淮陵太守，兼中書通事舍人。母喪自解，起為寧朔將軍，復本職。
四年，白賊唐宇之起，宿衛兵東討，遣係宗隨軍慰勞，遍至遭賊郡縣。百姓被驅逼者，悉無所問，還復民伍。係宗還，上曰：「此段有征無戰，以時平蕩，百姓安怗，甚快也。」賜係宗錢帛。上欲脩治白下城，難於動役。係宗啟謫役東民丁隨宇之為逆者，上從之。後車駕講武，上履行白下城，曰：「劉係宗為國家得此一城。」
永明中，虜使書常令係宗題答，祕書書局皆隸之。再為少府，遷游擊將軍、魯郡太守。鬱林即位，除驍騎將軍，仍除寧朔將軍、宣城太守。係宗久在朝省，閑於職事。明帝曰：〔一四〕「學士不堪治國，〔一五〕唯大讀書耳。一劉係宗足持如此輩五百人。」〔一六〕其重吏事如此。建武二年，卒官，年七十七。
茹法亮，吳興武康人也。宋大明世，〔一七〕出身為小史，〔一八〕歷齋幹扶。〔一九〕孝武末年，作酒法，鞭罰過度，校獵江右，選白衣左右百八十人，皆面首富室，從至南州，得鞭者過半。法亮憂懼，因緣啟出家得為道人。明帝初，罷道，結事阮佃夫，用為兗州刺史孟（吹）〔次〕陽典籤。〔二０〕累至太祖冠軍府行參軍。元徽初，除殿中將軍，為晉熙王郢州典籤，除長兼殿中御史。
世祖鎮盆城，須舊驅使人，法亮求留為上江州典籤，除南臺御史，帶松滋令。法亮便辟解事，善於承奉，稍見委信。從還石頭。建元初，度東宮主書。除奉朝請，補東宮通事舍人。世祖即位，仍為中書通事舍人。除員外郎，帶南濟陰太守。永明元年，除龍驤將軍。明年，詔曰：「茹法亮近在盆城，頻使銜命，內宣朝旨，外慰三軍。義勇齊奮，人百其氣。險阻艱難，心力俱盡。宜沾茅土，以甄忠績。」封望蔡縣男，食邑三百戶。轉給事中，羽林監。七年，除臨淮太守，轉竟陵王司徒中兵參軍。
巴東王子響於荊州殺僚佐，上遣軍西上，使法亮宣旨慰勞，安撫子響。法亮至江津，子響呼法亮，法亮疑畏不肯往。又求見傳詔，法亮又不遣。故子響怒，遣兵破尹略軍。事平，法亮至江陵，刑賞處分，皆稱敕斷決。軍還，上悔誅子響，法亮被責。少時，親任如舊。
鬱林即位，除步兵校尉。延興元年，為前軍將軍。延昌殿為世祖陰室，藏諸御服。二少帝並居西殿，高宗即位住東齋，開陰室出世祖白紗帽防身刀，法亮歔欷流涕。除游擊將軍。（建）〔高〕武舊人鮮有存者，〔二一〕法亮以主署文事，故不見疑，位任如故。永泰元年，王敬則事平，法亮復受敕宣慰。出法亮為大司農，中書勢利之職，法亮不樂去，固辭不受，既而代人已致，〔二二〕法亮垂涕而出。年六十四，卒官。
呂文顯，臨海人也。初為宋孝武齋幹直長。昇明初，為太祖錄尚書省事，累位至殿中侍御史，羽林監，帶蘭陵丞、令，龍驤將軍，秣陵令。封劉陽縣男。永明元年，除寧朔將軍，中書通事舍人，本官如故。
文顯治事以刻覈被知。三年，帶南清河太守。與茹法亮等迭出入為舍人，並見親倖。四方餉遺，歲各數百萬，並造大宅，聚山開池。五年，為建康令，轉長水校尉，歷帶南泰山、南譙太守，尋為司徒中兵參軍，淮南太守，直舍人省。累遷左中郎將，南東莞太守，右軍將軍。高宗輔政，以文顯守少府，見任使。歷建武、永元之世，尚書右丞，少府卿。卒。
呂文度，會稽人。宋世為細作金銀庫吏，竹局匠。元徽中，為射雉典事，隨監莫脩宗上郢。世祖鎮盆城拒沈攸之，文度仍留伏事，知軍隊雜役，以此見親。從還都，為石頭城監，仍度東宮。世祖即位，為制局監，位至員外郎，帶南濮陽太守。殿內軍隊及發遣外鎮人，悉關之，甚有要勢。故世傳越州嘗缺，上覓一直事人往越州，文度啟其所知費延宗合旨，上即以為刺史。永明中，敕親近不得輒有申薦，人士免官，寒人鞭一百。
上性尊嚴，呂文顯嘗在殿側咳聲高，上使茹法亮訓詰之，以為不敬，故左右畏威承意，非所隸莫敢有言也。時茹法亮掌雜驅使簿，及宣通密敕；呂文顯掌穀帛事；其餘舍人無別任。虎賁中郎將潘敞掌監功作。上使造禪靈寺新成，車駕臨視，甚悅。敞喜，要呂文顯私登寺南門樓，上知之，繫敞上方，而出文顯為南譙郡，久之乃復。
濟陽江瞿曇、吳興沈徽孚等，以士流舍人通事而已，無權利。徽孚粗有筆札。建武中文詔，多其辭也。官至黃門郎。
史臣曰：中世已來，宰御天下，萬機碎密，不關外司。尚書八座五曹，各有恒任，係以九卿六府，事存副職。咸皆冠冕搢紳，任疏人貴，伏奏之務既寢，趨走之勞亦息。關宣所寄，屬當有歸，通驛內外，切自音旨。若夫環纓斂笏，俯仰晨昏，贍幄座而竦躬，（位）〔陪〕蘭檻而高眄，〔二三〕探求恩色，習睹威顏，遷蘭變鮑，久而彌信，因城社之固，執開壅之機。長主君世，振裘持領，賞罰事殷，能不踰漏，宮省咳唾，義必先知。故能窺盈縮於望景，獲驪珠於龍睡。坐歸聲勢，臥震都鄙。賄賂日積，苞苴歲通，富擬公侯，威行州郡。制局小司，專典兵力，雲陛天居，亙設蘭錡，羽林精卒，重屯廣衛。至于元戎啟轍，式候還麾，遮迾清道，神行案轡，督察來往，馳騖輦轂，驅役分部，親承几案，領護所攝，示總成規。若徵兵動眾，大興民役，行留之儀，請託在手，斷割牢稟，賣弄文符，捕叛追亡，長戍遠謪，軍有千齡之壽，室無百年之鬼，害政傷民，於此為蠹。況乎主幼時昏，其為讒慝，亦何可勝紀也！
贊曰：恩澤而侯，親倖為舊。便煩左右，既貴且富。
校勘記
〔一〕　陳准歸任上司　按此即晉書庾兗、嵇紹傳之廣陵公陳準也，以避宋順帝諱，故改「準」為「准」。南監本、毛本、局本作「陳淮」，則因准淮形近而訛。
〔二〕　帝遣尚書二十餘牒　按南史云「帝遣尚之送尚書四十餘牒」。
〔三〕　詔命殆不關中書　「殆」南監本、局本及南史作「始」。
〔四〕　所（置）〔直〕四省　據南監本及南史改。
〔五〕　有制局監（內）〔領〕器仗兵役　據各本及南史改。按南史「監」下有「外監」二字。
〔六〕　政是道成耳　「道成」二字原作「諱」，子顯原文如此。殿本改「蕭道成」三字，「蕭」字不應有，今改為「道成」二字。
〔七〕　我意不欲便爾　「爾」原訛「耳」，各本不訛，今改正。
〔八〕　得一錫（槨）〔趺〕大數尺　南監本作「得古錫趺九枚」，南史同。毛本、局本作「得古錫鈇大數尺」，殿本作「得古錫鐵大數尺」。今按字書無「槨」字，亦無「鈇」字。北監本亦作「鈇」，殿本據北監本刻，殆以「鈇」為「铁」字之訛，故改為「鐵」耳。御覽六百九十二服章部玦門引又作「玦」。案顏師古匡謬正俗云：「蕭子顯齊書云，『太祖在淮，修理城，得一錫趺，大數尺，趺下有篆文，莫能識者。』而顧野王撰符瑞圖，據子顯齊書，錄此一條，錫趺謂錫玦，亦具寫子顯書語，但易趺字為玦字，乃畫作玦形。案此趺者，謂若{筍大}簨之趺，今之鐘鼓格下並有之耳。故其大數尺而有篆文。安有論玦大小，直云數尺，為道廣狹，為舉麤細乎？又玦之體狀若半環，以何為上？以何為下？此之疏謬，不近人情。野王之於子顯，年載近接，非為遼敻，且又趺之與玦，形用不同，若別據他書，容有異說，蕭氏乖戾，則失不在顧矣。豈書本乎？」據顏氏此說，則南齊書唐初寫本，字本作「趺」。御覽繫之玦門，蓋宋初寫本已有據顧野王符瑞圖改作玦者。今據南監本、南史及顏師古說改正。又案南監本同南史作「九枚」，下云「九錫之徵也」，南史又云「錫而有九，九錫之徵也」，則作「九枚」是。
〔九〕　寧喪　南監本、殿本及南史並作「丁父喪」。張元濟校勘記云：「按寧喪猶言居父母喪，『予寧三年』見漢書哀帝紀。」案文學丘巨源傳亦有「寧喪還家」語。
〔一０〕出為廬陵（長）〔內〕史　張森楷校勘記云：「『長史』南史作『內史』，是。」今據改。按廬陵郡為王國，其太守稱內史。
〔一一〕遣法持為〔軍〕主　據南監本、毛本、殿本、局本及南史補。
〔一二〕明（日）〔旦〕　據南監本、毛本、局本及南史改。〔一三〕使主書（七）〔十〕人書吏二十人配之　據南監本、毛本、殿本、局本及南史、元龜五百五十一改。
〔一四〕明帝曰　南史作「武帝常云」。
〔一五〕學士不堪治國　「學士」下南監本及南史並有「輩」字。
〔一六〕一劉係宗足持如此輩五百人　文有訛脫。南監本作「一劉係宗足恃，如此輩數人，於事何用」。南史作「一劉係宗足矣，沈約、王融數百人，於事何用」。「持」當依南監本改「恃」，「五百人」當依南史作「數百人」，「五百人」下當依南監本、南史補「於事何用」四字，文義乃順。
〔一七〕宋大明世　「世」各本及南史並作「中」。
〔一八〕出身為小史　「小史」南監本作「小吏」。
〔一九〕歷齋幹扶　「扶」下各本有「侍」字，南史同。
〔二０〕用為兗州刺史孟（吹）〔次〕陽典籤　張森楷校勘記云：「『吹陽』當作『次陽』，宋書阮佃夫、殷琰傳可證。」今據改。
〔二一〕（建）〔高〕武舊人鮮有存者　張森楷校勘記云：「時建武年，而曰建武舊人，疑當作『高武』。」按南史正作「高武」，今據改。
〔二二〕既而代人已致　「致」毛本、殿本、局本作「至」，致至同。南監本及南史、元龜四百八十一作「到」。
〔二三〕（位）〔陪〕蘭檻而高眄　據南監本、殿本、局本及南史改。
