△卷二十五　　列傳第六
垣崇祖　張敬兒
垣崇祖字敬遠，下邳人也。族姓豪彊，石虎世，自略陽徙之於鄴。曾祖敞，為慕容德偽吏部尚書。祖苗，宋武征廣固，率部曲歸降，仍家下邳，官至龍驤將軍、汝南新蔡太守。父詢〔之〕，〔一〕積射將軍，宋孝武世死事，贈冀州刺史。
崇祖年十四，有幹略，伯父豫州刺史護之謂門宗曰：「此兒必大成吾門，汝等不及也。」刺史劉道隆辟為主簿，厚遇之。除新安王國上將軍。景和世，道隆求出為梁州，啟轉崇祖為義陽王征北行參軍，與道隆同行，使還下邳召募。
明帝立，道隆被誅。薛安都反，明帝遣張永、沈攸之北討，安都使將裴祖隆、李世雄據下邳。祖隆引崇祖共拒戰，會青州援軍主劉（珍）〔彌〕之背逆歸降，〔二〕祖隆士眾沮敗，崇祖與親近數十人夜救祖隆，與俱走還彭城。虜既陷徐州，崇祖仍為虜將游兵琅邪閒不復歸，虜不能制。密遣人於彭城迎母，欲南奔，事覺，虜執其母為質。崇祖妹夫皇甫肅兄婦，薛安都之女，故虜信之。肅仍將家屬及崇祖母奔朐山，崇祖因將部曲據之，遣使歸命。太祖在淮陰，板為朐山戍主，送其母還京師，明帝納之。
朐山邊海孤險，人情未安。崇祖常浮舟舸於水側，有急得以入海。軍將得罪亡叛，具以告虜。虜偽圂城都將東徐州刺史成固公始得青州，聞叛者說，遣步騎二萬襲崇祖，屯洛要，去朐山城二十里。崇祖出送客未歸，城中驚恐，皆下船欲去。崇祖還，謂腹心曰：「賊比擬來，本非大舉，政是承信一說，易遣誑之。今若得百餘人還，事必濟矣。但人情一駭，〔三〕不可斂集。卿等可急去此二里外大叫而來，唱『艾塘義人已得破虜，須戍軍速往，相助逐退』。」船中人果喜，爭上岸，崇祖引入據城，遣羸弱入島。令人持兩炬火登山鼓叫。虜參騎謂其軍備甚盛，乃退。
崇祖啟明帝曰：「淮北士民，力屈胡虜，南向之心，日夜以冀。崇祖父伯並為淮北州郡，門族布在北邊，百姓所信，一朝嘯吒，事功可立。〔第〕名位尚輕，〔四〕不足威眾，乞假名號，以示遠近。」明帝以為輔國將軍、北琅邪蘭陵二郡太守。亡命司馬從之謀襲郡〔五〕，崇祖討捕斬之。數陳計算，欲剋復淮北。
時虜聲當寇淮南，明帝以問崇祖，崇祖因啟「宜以輕兵深入，出其不意，進可立不世之勳，退可絕其窺窬之患」。帝許之。崇祖將數百人入虜界七百〔里〕，〔六〕據南城，固蒙山，扇動郡縣。虜率大眾攻之，其別將梁湛母在虜，虜執其母，使湛告部曲曰：「大軍已去，獨住何為！」於是眾情離阻，一時奔退。崇祖謂左右曰：「今若俱退，必不獲免。」乃住後力戰，大敗〔追者〕而歸。〔七〕以久勞，封下邳縣子。
泰豫（九）〔元〕年，〔八〕行徐州事，徙戍龍沮，在朐山南。崇祖啟斷水（清）〔注〕平地，〔九〕以絕虜馬。帝以問劉懷珍，云可立。崇祖率將吏塞之，未成。虜主謂偽彭城鎮將平陽公曰：「龍沮若立，國之恥也，以死爭之。」數萬騎掩至。崇祖馬槊陷陣不能抗，乃築城自守。會天雨十餘日，虜乃退。龍沮竟不立。歷盱眙、平陽、東海三郡太守，將軍如故。轉邵陵王南中郎司馬，復為東海太守。
初，崇祖遇太祖於淮陰，太祖以其武勇，善待之。崇祖謂皇甫肅曰：「此真吾君也，吾今逢主矣，所謂千載一時。」遂密布誠節。元徽末，太祖憂慮，令崇祖受旨即以家口託皇甫肅，勒數百人將入虜界，更聽後旨。會蒼梧廢，太祖召崇祖領部曲還都，除游擊將軍。
沈攸之事平，以崇祖為持節、督兗青冀三州諸軍事，累遷冠軍將軍、兗州刺史。太祖踐阼，謂崇祖曰：「我新有天下，夷虜不識運命，必當動其蟻眾，以送劉昶為辭。賊之所衝，必在壽春。能制此寇，非卿莫可。」徙為使持節、監豫司二州諸軍事、豫州刺史，將軍如故。封望蔡縣侯，〔一０〕七百戶。
建元二年，虜遣偽梁王郁豆眷及劉昶，馬步號二十萬，寇壽春。崇祖召文武議曰：「賊眾我寡，當用奇以制之。當脩外城以待敵，城既廣闊、非水不固，今欲堰肥水卻淹為三面之險，諸君意如何？」眾曰：「昔佛狸侵境，宋南平王士卒完盛，以郭大難守，退保內城。今日之事，十倍於前。古來相承，不築肥堰，皆以地形不便，積水無用故也。若必行之，恐非事宜。」崇祖曰：「卿見其一，不識其二。若捨外城，賊必據之，外脩樓櫓，內築長圍，四周無礙，表裏受敵，此坐自為擒。守郭築堰，是吾不諫之策也。」乃於城西北立堰塞肥水，堰北起小城，周為深塹，使數千人守之。崇祖謂長史封延伯曰：「虜貪而少慮，必悉力攻小城，圖破此堰。見塹狹城小，謂一往可剋，當以蟻附攻之。放水一激，急踰三峽，事窮奔透，自然沈溺。此豈非小勞而大利邪？」虜眾由西道集堰南，分軍東路肉薄攻小城。崇祖著白紗帽，肩轝上城，手自轉式。至日晡時，決小史埭。水勢奔下，虜攻城之眾，漂墜塹中，人馬溺死數千人，眾皆退走。
初，崇祖在淮陰，見上，便自比韓信、白起，咸不信，唯上獨許之，崇祖再拜奉旨。及破虜啟至，上謂朝臣曰：「崇祖許為我制虜，果如其言。其恆自擬韓、白，今真其人也。」進為都督號平西將軍，增封為千五百戶。崇祖聞陳顯達李安民皆增給軍儀，啟上求鼓吹橫吹。上敕曰：「韓、白何可不與眾異。」給鼓吹一部。
崇祖慮虜復寇淮北，啟徙下蔡戍於淮東。其冬，虜果欲攻下蔡，既聞內徙，乃揚聲平除故城。眾疑虜當於故城立戍，崇祖曰：「下蔡去鎮咫尺，虜豈敢置戍；實欲除此故城。政恐奔走殺之不盡耳。」虜軍果夷掘下蔡城，崇祖自率眾渡淮與戰，大破之，追奔數十里，〔一一〕殺獲千計。
上遣使入關參虜消息還，敕崇祖曰：「卿視吾是守江東而已邪？所少者食，卿但努力營田，自然平殄殘醜。」敕崇祖脩治（苟）〔芍〕陂田。〔一二〕
世祖即位，徵為散騎常侍、左衛將軍。俄詔留本任，加號安西。仍遷五兵尚書，領驍騎將軍。初，豫章王有盛寵，世祖在東宮，崇祖不自附結。及破虜，詔使還朝，與共密議，世祖疑之，曲加禮待，酒後謂崇祖曰：「世閒流言，我已豁諸懷抱，自今已後，富貴見付也。」崇祖拜謝。崇祖去後，上復遣荀伯玉口敕，以邊事受旨夜發，不得辭東宮，世祖以崇祖心誠不實，〔一三〕銜之。太祖崩，慮崇祖為異，便令內轉。永明元年四月九日，詔曰：「垣崇祖凶詬險躁，少無行業。昔因軍國多虞，採其一夫之用。大運光啟，頻煩升擢，溪壑靡厭，（恐）〔浸〕以彌廣。〔一四〕去歲在西，連謀境外，無君之心，已彰遐邇。特加遵養，庶或悛革。而猜貳滋甚，志興亂階，隨與荀伯玉驅合不逞，窺窬非覬，構扇邊荒，互為表裏。寧朔將軍孫景育究悉姦計，具以啟聞。除惡務本，刑茲罔赦。便可收掩，肅明憲辟。」死時年四十四。子惠隆，徙番禺卒。
張敬兒，南陽冠軍人也。本名苟兒，宋明帝以其名鄙，改焉。父醜，為郡將軍，官至節府參軍。
敬兒年少便弓馬，有膽氣，好射虎，發無不中。南陽新野風俗出騎射，而敬兒尤多膂力，求入隊為曲阿戍驛將，州差補府將，還為郡馬隊副，轉隊主。稍官寧蠻府行參軍。〔一五〕隨同郡人劉胡領軍伐襄陽諸山蠻，深入險阻，所向皆破。又擊湖陽蠻，〔一六〕官軍引退，蠻賊追者數千人，敬兒單馬在後，衝突賊軍，數十合，殺數十人，箭中左腋，賊不能抗。
平西將軍山陽王休祐鎮壽陽，求善騎射人。敬兒自占見寵，為長（史）兼行參軍，〔一七〕領白直隊。泰始初，除寧朔將軍，隨府轉參驃騎軍事，署中兵。領軍討義嘉賊，與劉胡相拒於鵲尾洲，啟明帝乞本郡，事平，為南陽太守，將軍如故。初，王玄謨為雍州，土斷敬兒家屬舞陰，敬兒至郡，復還冠軍。
三年，薛安都子柏令、環龍等竊據順陽、廣平，〔一八〕略義成、扶風界，刺史巴陵王休若遣敬兒及新野太守劉攘兵攻討，合戰，破走之。徙為順陽太守，將軍如故。
南陽蠻動，復以敬兒為南陽太守。遭母喪還家，朝廷疑桂陽王休範，密為之備，乃起敬兒為寧朔將軍、越騎校尉。桂陽事起，隸太祖頓新亭，賊矢石既交，休範白服乘轝往勞樓下，城中望見其左右人兵不多，敬兒與黃回白太祖曰：「桂陽所在，備防寡闕，若詐降而取之，此必可擒也。」太祖曰：「卿若能辦事，當以本州相賞。」敬兒相與出城南，放仗走，大呼稱降，休範喜，召至轝側，回陽致太祖密意，休範信之。回目敬兒，敬兒奪取休範防身刀，斬休範首，休範左右數百人皆驚散，敬兒馳馬持首歸新亭。除驍騎將軍，加輔國將軍。
太祖以敬兒人位既輕，〔一九〕不欲便使為襄陽重鎮，敬兒求之不已，乃微動太祖曰：「沈攸之在荊州，公知其欲何所作？不出敬兒以防之，恐非公之利也。」太祖笑而無言，乃以敬兒為持節、督雍梁二州郢司二郡軍事、雍州刺史，〔二０〕將軍如故，封襄陽縣侯，二千戶。部伍泊沔口，敬兒乘舴艋過江，詣晉熙王燮。中江遇風船覆，左右丁壯者各泅走，餘二小吏沒〈舟侖〉下，叫呼「官」，敬兒兩掖挾之，隨船覆仰，常得在水上，如此飜覆行數十里，方得迎接。失所持節，更給之。
沈攸之聞敬兒上，遣人伺覘。見雍州迎軍儀甚盛，慮見掩襲，密自防備。敬兒至鎮，厚結攸之，信饋不絕。得其事跡，密白太祖。攸之得太祖書翰，論選用方伯密事，輒以示敬兒，以為反閒，敬兒終無二心。元徽末，襄陽大水，平地數丈，百姓資財皆漂沒，襄陽虛耗。太祖與攸之書，令賑貸之，攸之竟不歷意。
敬兒與攸之司馬劉攘兵情款，及蒼梧廢，敬兒疑攸之當因此起兵，密以問攘兵，攘兵無所言，寄敬兒馬鐙一隻，敬兒乃為之備。昇明元年冬，攸之反，遣使報敬兒，敬兒勞接周至，為設酒食，謂之曰：「沈公那忽使君來，君殊可命。」乃列仗於廳事前斬之，集部曲，（傾）〔偵〕攸之下，〔二一〕當襲江陵。
時攸之遺太祖書曰：
吾聞魚相忘於江湖，人相忘於道術，彼我可謂通之矣。大明之中，謬奉聖主，忝同侍衛，情存契闊，義著斷金，乃分帛而衣，等糧而食。值景和昏暴，心爛形燋，若斯之苦，寧可言盡。吾自分碎首於閣下，足下亦懼滅族於舍人。爾時盤石之心既固，義無貳計，蹙迫時難，相引求全。天道矜善，此理不空。結姻之始，實關於厚。及明帝龍飛，諸人皆為鬼矣。吾與足下，得蒙大造，親過夙眷，遇若代臣，錄其心跡，復忝驅使，臨崩之日，吾豫在遺託，加榮授寵，恩深位高。雖復情謝古人，粗識忠節，誓心仰報，期之必死。此誠志竟未申遂，先帝登遐，微願永奪。自爾已來，與足下言面殆絕，非唯分張形跡，自然至此，脫枉一告，未常不對紙流涕，豈願相誚於今哉。苟有所懷，不容不白。
初得賢子賾疏，〔二二〕云得家信，云足下有廢立之事，安國寧民，此功巍巍，非吾等常人所能信也。俄奉皇太后假令，云足下潛構深略，獨斷懷抱，一何能壯。但冠雖弊，不可承足，蓋共尊高故耳。足下交結左右，親行殺逆，以免身患。卿當謂龍逢、比干，癡人耳。凡廢立大事，不可廣謀，但袁、褚遺寄，劉又國之近戚，數臣地籍實為膏腴，人位並居時望，若此不與議，復誰可得共披心胸者哉？昏明改易，自古有之，豈獨大宋中屯邪？
前代盛典，煥盈篇史，請為足下言之。群公共議，宜啟太后，奉令而行，當以王禮出第。足下乃可不通大理，要聽君子之言，豈可罔滅天理，一何若茲？孝經云「資於事父以事君」。縱為宗社大計，不爾，寧不識有君親之意邪？乃復慮以家危，啗以爵賞，小人無狀，遂行弒害。吾雖寡識，竊求古比，豈有為臣而有近日之事邪？使一旦荼毒，身首分離，生自可恨，死者何罪？且有登齋之賞，此科出於何文？凡在臣隸，誰不惋駭。華夷扣心，行路泣血。乃至不殯，使流蟲在戶，自古以來，此例有幾？衛國微小，故有弘演，不圖我宋，獨無其人。撫膺惆悵，不能自已。足下與向之殺者何異？人情易反，還成嗟悲，為子君者，無乃難乎！蹊田之譬，豈復有異？管仲有言，君善未嘗不諫。足下諫諍不聞，甘崔杼之罪，〔二三〕何惡逆之苦〔二四〕！
昔太甲還位，伊不自疑；昌邑之過，不可稱數，霍光荷託，尚共議於朝班，然後廢之。由有湯沐之施，〔二五〕論者不以劫主為名。桓溫之心，未忘於篡，海西失道，人倫頓盡，廢之以公，猶禮處之。當溫彊盛，誰能相抗，尚畏懼於形跡，四海不愜，未嘗有樂推之者。伊尹、霍光，名高於臣節，桓氏亦得免於脅奪，凡是諸事，布於書策，若此易曉，豈待指掌。卿常言比跡夷、叔，如何一旦行過桀、跖邪？
聖明啟運，蒼生重造，普天率土，誰不歌抃，實是披心罄節、奉公忘私之日。而卿大收宮妓，劫奪天藏，器械金寶，必充私室，移易朝舊，布置私黨，被甲入殿，內外宮閤管籥，悉關家人。吾不知子孟、孔明遺訓如此？王、謝、陶、庾行此舉止？
且朱方帝鄉，非親不授，足下非國戚也，一旦專縱自樹，云是兒守臺城，父居東府，一家兩錄，何以異此？知卿防固重複，猜畏萬端，言以禦遠，實為防內。若德允物望，夷貊猶可推心共處，如其失理乖道，金城湯池無所用也。文長以戈戟自衛，何解滅亡。吳起有云：「義禮不脩，舟中之人皆讎也。」足下既無伍員之痛，苟懷貪惏，而有賊宋之心，吾寧捐申包之節邪？
聞求忠臣者必出孝子之門，卿忠孝於斯盡矣！今竊天府金帛以行姦惠，盜國權爵以結人情，且授非其理，合我則賞，此事已復不可恆用，用之既訖，恐非忠策。且受者不感，識者不知，不能遏姦折謀，誠節慨惋。隔硋數千，無因自對，不能知復何情顏，當與足下敘平生舊款？吾聞前哲絕交，不出惡言，但此自陳名節於胸心，因告別於千載。放筆增歎，公私潸淚，想不深怪往言。然天下耳目，豈伊可誣。抑亦當自知投杖無疆，為必先及。太祖出頓新亭，報攸之書曰：
辱足下誚書，交道不終，為恥已足。欲下便來，何故多罔君子。
吾結髮入仕，豈期遠大，蓋感子路之言，每不擇官而宦。逮文帝之世，初被聖明鑒賞；及孝武之朝，復蒙英主顧眄。因此感激，未能自反。及與足下斂袂定交，款著分好，何嘗不勸慕古人國士之心，務重前良忠貞之節。至於契闊杯酒，殷勤攜袖，薦女成姻，志相然諾，義信之篤，誰與閒之。又乃景和陵虐，事切憂畏，明帝正位，運同休顯，啟臆論心，安危豈貳。元徽之季，聽高道慶邪言，欲相討伐，發威施敕，已行外內。于時臣子鉗口，道路以目。吾以分交義重，患難宜均，犯陵白刃，以相任保。悖主手敕，今封送相示。豈不畏威，念周旋之義耳。推此陰惠，何愧懷抱，不云足下猥含禍詖。前遣王思文所牒朝事，蓋情等家國，共詳衷否，虛心小大，必以先輸。問張雍州遷代之日，將欲誰擬？本是逆論來事，非欲代張，乃封此示張，激使見怒。若張惑一言，果興怨恨，事負雅素，君子所不可為，況張之奉國，忠亮有本，情之見與，意契不貳邪？又張雍州啟事，稱彼中蠻動，兼民遭水患，敕令足下思經拯之計。吾亦有白，論國如家，布情而往，每思虛達。事之相接，恆必猜離。反謂無故遣信，此乃覘察。平諒之襟，動則相阻，傷負心期，自誰作故？先時足下遣信，尋盟敦舊，厲以篤終，吾止附還白，申罄情本，契然遠要，方固金石。今日舉錯，定是誰恧久言邪？
元徽末德，埶亡禋祀，〔二六〕足下備聞，無待亟述。太后惟憂，式遵前誥，興毀之略，事屬鄙躬。黜昏樹明，實惟前則，寧宗靜國，何愧前脩。廢立有章，足下所允，冠弊之譏，將以何語？封為郡王，寧為失禮？景和無名，方之不愈乎？龍逢自匹夫之美，伊、霍則社稷之臣，同異相乘，非吾所受也。登齋有賞，壽寂已蒙之於前；同謀獲功，明皇亦行之於昔。此則接踵成事，誰敢異之。
謂其大收宮女，劫奪天藏，器械金寶，必充私室。必若虛設市虎，亦可不翅此言；若以此詐民，天下豈患無眼。心苟無瑕，非所耿介。甲杖之授，事既舊典，豈見有任鎮邦家，勳經定主，而可得出入輕單，不資寵衛！斯之患慮，豈直身憂。祗奉此恩，職惟事理。
朱方之牧，公卿僉意，吾亦謂微勳之次，無忝一州。且魏、晉舊事，帝鄉蕃職，何嘗豫州必曹，司州必馬？折膠受柱，在體非愧。袁粲據石頭，足下無不可；吾之守東府，來告便謂非。動容見疾，頻笑入戾，乃如是乎！
袁粲、劉秉，受遇深重，家國既安，不思撫鎮，遂與足下表裏潛規，據城之夜，豈顧社稷。幸天未長亂，宗廟有靈，即與褚衛軍協謀義斷，以時殄滅。想足下聞之，悵然孤沮。小兒忝侍中，代來之澤，遇直上臺，便呼一家兩錄。發不擇言，良以太甚。吾之方寸，古列共言，〔二七〕乃以陶、庾往賢，大見譏責，足下自省，詎得以此見貽邪？比蹤夷、叔，論吾則可，行過桀、蹠，無乃近誣哉！
謂吾不朝，此則良誨，朝之與否，想更問之。足下受先帝之恩施，擁戎西州，鼎湖之日，率土載奔，而宴安中流，酣飲自若，即懷狼望，陵侮皇朝。晉熙殿下，以皇弟代鎮，而斷割候迎，罔蔑宗子，驅略士馬，（志）〔悉〕以西上，〔二八〕郢中所遺，（示）〔僅〕餘劣弱。〔二九〕昔徵茅不入，猶動義師；況荊州物產，雍、瑉、交、梁之會，自足下為牧，薦獻何品？良馬勁卒，彼中不無，良皮美罽，商賂所聚，前後貢奉，多少何如？唯聞太官時納飲食耳。桂陽之難，坐觀成敗，自以雍容漢南，西伯可擬。賴原即天世，〔三０〕非望亦消。又招集逋亡，斷遏行侶，治舟試艦，恆以朝廷為旗的，秣馬桉劍，常願天下有風塵，為人臣者，固若是邪！至乃不遵制書，敕下如空，國恩莫行，命令擁隔，詔除郡縣，輒自板代，罷官去職，禁還京師。凶人出境，無不千里尋躡，而反募臺將，來必厚加給賞。太妃遣使市馬，齎寶往蜀，足下悉皆斷折，以為私財，此皆遠邇共聞，暴於視聽。
主上叡明當璧，宇縣同慶，絕域奉贄，萬國通書，而盤桓百日，始有單騎，事存送往，於此可徵。不朝如此，誰應受誚？反以見呵，非所反側。今乃勒兵以闚象館，長戟以指魏闕，不亦為忠臣孝子之所痛心疾首邪？賢子元琰獲免虎口，及凌波西邁，吾所發遣。猶推素懷，不畏嗤嗤。足下尚復滅君臣之紀，況吾布衣之交乎？遂事不諫，既往難咎。今六師西向，為足下憂之。
（攸之與兼長史江乂別駕傅宣等守江陵城敬兒軍中力授因以為別）敬兒告變使至，太祖大喜，進號鎮軍將軍，加散騎常侍，改為都督，給鼓吹一部。〔三一〕攸之於郢城敗走，其子元琰〔與兼長史江乂、別駕傅宣等守江陵城。敬兒〕軍至白水，〔三二〕元琰聞城外鶴唳，謂是叫聲，心懼欲走。其夜，乂、宣開門出奔，城潰，元琰奔寵洲，見殺。百姓既相抄敓，敬兒至江陵，誅攸之親黨，沒入其財物數十萬，悉以入私。攸之於湯渚村自經死，居民送首荊州，敬兒使楯擎之，蓋以青繖，徇諸市郭，乃送京師。進號征西將軍，爵為公，增邑為四千戶。
敬兒於襄陽城西起宅，聚財貨。又欲移羊叔子墮淚碑，於其處立臺，綱紀諫曰：「羊太傅遺德，不宜遷動。」敬兒曰：「太傅是誰？我不識也。」敬兒弟恭兒，不肯出官，常居上保村中，與居民不異。敬兒呼納之甚厚，恭兒月一出視敬兒，輒復去。恭兒本名豬兒，隨敬兒改名也。
初，敬兒既斬沈攸之，使報隨郡太守劉道宗，聚眾得千餘人，立營頓。司州刺史姚道和不殺攸之使，密令道宗罷軍。及攸之圍郢，道和遣軍頓堇城為郢援，事平，依例蒙爵賞。敬兒具以啟聞。建元元年，太祖令有司奏道和罪，誅之。道和字敬邕，羌主姚興孫也。父萬壽，偽鎮東大將軍，降宋武帝，卒於散騎侍郎。道和出身為孝武安北行佐，有世名，頗讀書史。常誑人云：「祖天子，父天子，身經作皇太子。」元徽中為游擊將軍，隨太祖新亭破桂陽賊有功，為撫軍司馬，出為司州，疑怯無斷，故及於誅。
三年，徵敬兒為護軍將軍，常侍如故。敬兒武將，不習朝儀，聞當內遷，乃於密室中屏人學揖讓答對，空中俯仰，如此竟日，妾侍竊窺笑焉。太祖即位，授侍中，中軍將軍。以敬兒秩窮五等，一仍前封。建元二年，遷散騎常侍，車騎將軍，置佐史。太祖崩，敬兒於家竊泣曰：「官家大老天子，可惜！太子年少，向我所不及也。」遺詔加敬兒開府儀同三司，將拜，謂其妓妾曰：「我拜後，應開黃閤。」因口自為鼓聲。既拜，王敬則戲之，呼為褚淵。敬兒曰：「我馬上所得，終不能作華林閤勳也。」敬則甚恨。
敬兒始不識書，晚既為方伯，乃習學讀孝經、論語。於新林慈姥廟為妾乞兒祝神，自稱三公。然而意知滿足，初得鼓吹，羞便奏之。
初娶前妻毛氏，生子道文。後娶尚氏，尚氏有美色，敬兒棄前妻而納之。尚氏猶居襄陽宅不自隨，敬兒慮不復外出，乃迎家口悉下至都。啟世祖，不蒙勞問，敬兒心疑。及垣崇祖死，愈恐懼，妻謂敬兒曰：「昔時夢手熱如火，而君得南陽郡。元徽中，夢半身熱，而君得本州。今復夢舉體熱矣。」有閹人聞其言，說之。事達世祖。敬兒又遣使與蠻中交關，世祖疑其有異志。永明元年，敕朝臣華林八關齋，於坐收敬兒。敬兒左右雷仲顯知有變，抱敬兒而泣。敬兒脫冠貂投地曰：「用此物誤我。」少日，伏誅。詔曰：「敬兒蠢茲邊裔，昏迷不脩。屬值宋季多難，頗獲野戰之力。拔跡行伍，超登非分。而愚躁無已，矜伐滋深。往蒞本州，久苞異志。在昔含弘，庶能懲革。位班三槐，秩窮五等，懷音靡聞，姦回屢構。去歲迄今，嫌貳滋甚。鎮東將軍敬則、丹陽尹安民每侍接之日，陳其凶狡，必圖反噬。朕猶謂恩義所感，本質可移。頃者已來，釁戾遂著，自以子弟在西，足動殊俗，招扇群蠻，規擾樊、夏。假託妖巫，用相震惑，妄設徵祥，潛圖問鼎。履霜於開運之辰，堅冰於嗣業之世，此而可忍，孰不可容！天道禍淫，逆謀顯露。建康民湯天獲商行入蠻，備睹姦計，信驛書翰，證驗炳明。便可收掩，式正刑辟；同黨所及，特皆原宥。」子道文，武陵內史，道暢，征虜功曹，道固弟道休，並伏誅。少子道慶，見宥。後數年，上與豫章王嶷三日曲水內宴，舴艋船流至御坐前覆沒，上由是言及敬兒，悔殺之。
恭兒官至員外郎。在襄陽，聞敬兒敗，將數十騎走入蠻中，收捕不得。後首出，上原其罪。
史臣曰：平世武臣，立身有術，若非愚以取信，則宜智以自免，心跡無阻，乃見優容。崇祖恨結東朝，敬兒情疑鳥盡，嗣運方初，委骨嚴憲。若情非發憤，事無感激，功名之閒，不足為也。
贊曰：崇祖為將，志懷馳逐。規搔淮部，立勳豫牧。敬兒蒞雍，深心防楚。豈不劬勞，實興師旅。烹犬藏弓，同歸異緒。
「賴原即大世」，疑。
校勘記
〔一〕　父詢〔之〕　據南監本、毛本、殿本、局本補。
〔二〕　會青州援軍主劉（珍）〔彌〕之背逆歸降　據南監本、殿本改。洪頤楫諸史考異云：「案宋書薛安都傳『青州刺史沈文秀遣劉彌之、張靈慶、崔僧琁三軍應安都，彌之等至下邳，改計歸順』。『珍』是『彌』字之訛。」
〔三〕　但人情一駭　原作「但一人情駭」，據各本並參考通鑑宋明帝泰始三年及元龜三百六十三乙正。
〔四〕　〔第〕名位尚輕　據南監本、局本補。
〔五〕　亡命司馬從之謀襲郡　張森楷校勘記云：「此即司馬順之也，蕭子顯避梁諱改。」
〔六〕　崇祖將數百人入虜界七百〔里〕　據南監本、殿本、局本及通鑑宋明帝泰始七年補。
〔七〕　大敗〔追者〕而歸　據南監本、殿本、局本補。
〔八〕　泰豫（九）〔元〕年　按泰豫止一年，明「九」乃「元」字之訛，今改正。
〔九〕　崇祖啟斷水（清）〔注〕平地　各本並訛，據元龜四百三十六改。
〔一０〕封望蔡縣侯　「蔡」原訛「秦」，各本不訛，今改正。
〔一一〕追奔數十里　「里」原訛「百」，今據南監本、殿本、局本改正。
〔一二〕敕崇祖脩治（苟）〔芍〕陂田　據局本改。按錢大昕廿二史考異云「苟」當作「芍」，局本據錢說改。又按御覽三百三十三引及元龜五百三並作「芍陂」。
〔一三〕世祖以崇祖心誠不實　「心誠不實」南監本、局本作「不盡誠心」。
〔一四〕（恐）〔浸〕以彌廣　據南監本、殿本改。
〔一五〕稍官寧蠻府行參軍　「官」原訛「宦」，各本不訛，今改正。
〔一六〕又擊湖陽蠻　「湖陽」南史張敬兒傳、元龜三百九十五作「胡陽」。
〔一七〕為長（史）兼行參軍　據南史張敬兒傳刪。參閱卷二十三王儉傳校勘記第三十二條。
〔一八〕薛安都子柏令環龍等竊據順陽廣平　張森楷校勘記云：「據子顯齊書避諱例，『順陽』疑原作『從陽』。」
〔一九〕太祖以敬兒人位既輕　「位」原訛「依」，各本不訛，今改正。
〔二０〕乃以敬兒為持節督雍梁二州郢司二郡軍事雍州刺史　錢大昕廿二史考異云：「按雍州刺史常兼督郢州之竟陵，司州之隨郡，非盡督司、郢二州也。柳世隆傳稱『持節督雍梁二州郢州之竟陵司州之隨郡諸軍事、征虜將軍、寧蠻校尉、雍州刺史、新除鎮軍將軍張敬兒』，蓋得其實。此傳但云郢、司二郡，殊未核也。敬兒初鎮雍州，官征虜將軍，本傳亦未之及。」
〔二一〕（傾）〔偵〕攸之下　「傾」南監本、殿本作「頓」，皆「偵」字之形訛。今據通鑑改。按通鑑胡注云：「偵，候也。」
〔二二〕初得賢子賾疏　「賾」原作「諱」，據殿本改。
〔二三〕甘崔杼之罪　「甘」字原闕，據各本補。
〔二四〕何惡逆之苦　「苦」南監本、局本作「甚」。
〔二五〕由有湯沐之施　「由」南監本作「猶」。按由猶通。
〔二六〕埶亡禋祀　「埶」原訛「執」，今據南監本、殿本、局本改正。
〔二七〕古列共言　張森楷校勘記云：「『古列』疑當作『古烈』。」
〔二八〕（志）〔悉〕以西上　據南監本、殿本、局本改。
〔二九〕（示）〔僅〕餘劣弱　據南監本、殿本、局本改。
〔三０〕賴原即天世　「天世」殿本作「夭世」，卷末曾鞏校語又作「大世」。按此句不可解，未知孰是。
〔三一〕（攸之與兼長史江乂別駕傅宣等守江陵城敬兒軍中力授因以為別）至給鼓吹一部　南監本無「攸之與長史江乂」至「給鼓吹一部」五十七字，今參照南史張敬兒傳刪去「攸之與兼長史江乂」至「因以為別」二十七字。
〔三二〕〔與兼長史江乂別駕傅宣等守江陵城敬兒〕軍至白水　據南監本補。
