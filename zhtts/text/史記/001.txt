△三家注序
史記集解序
裴駰〔一〕
班固有言曰：〔二〕「司馬遷〔三〕據左氏、國語，〔四〕采世本、戰國策，〔五〕述楚漢春秋，〔六〕接其後事，訖于天漢。〔七〕其言秦漢詳矣。至於采經摭傳，〔八〕分散數家之事，甚多疏略，或有抵捂。〔九〕亦其所涉獵者廣博，貫穿經傳，馳騁古今上下數千載閒，斯已勤矣。〔一〇〕又其是非頗謬於聖人，〔一一〕論大道則先黃老而後六經，〔一二〕序游俠則退處士而進姦雄，〔一三〕述貨殖〔一四〕則崇勢利〔一五〕而羞貧賤：此其所蔽也。〔一六〕然自劉向、楊雄博極群書，皆稱遷有良史之才，服其善序事理，辯而不華，質而不俚，〔一七〕其文直，其事核，不虛美，不隱惡，故謂之實錄。」駰以為固之所言，世稱其當。〔一八〕雖時有紕繆，〔一九〕實勒成一家，〔二〇〕總其大較，〔二一〕信命世之宏才也。〔二二〕
〔一〕索隱駰字龍駒，河東人，宋中郎外兵參軍。父松之，太中大夫。正義裴駰採九經諸史并漢書音義及眾書之目而解史記，故題史記集解序。序，緒也。孫炎云，謂端緒也。孔子作易序卦，子夏作詩序，序之義其來尚矣。
〔二〕索隱固撰漢書，作司馬遷傳，評其作史記所採之書，兼論其得失，故裴駰此序先引之為說也。案：固字孟堅，扶風人，後漢明帝時仕至中護軍。祖耭，廣川太守。父彪，徐令，續太史公書也。
〔三〕正義字子長，左馮翊人也，漢武帝時為太史令，撰史記百三十篇。父談，亦為太史令。
〔四〕索隱仲尼作春秋經，魯史左丘明作傳，合三十篇，故曰左氏傳。國語亦丘明所撰。上起周穆王，下訖敬王。其諸侯之事，起魯莊公迄春秋末，凡二十一篇。
〔五〕索隱劉向云：「世本，古史官明於古事者之所記也。錄黃帝已來帝王諸侯及卿大夫系謚名號，凡十五篇也。」戰國策，高誘云六國時縱橫之說也，一曰短長書，亦曰國事，劉向撰為三十三篇，名曰戰國策。案：此是班固取其後名而書之，非遷時已名戰國策也。
〔六〕索隱漢太中大夫楚人陸賈所撰，記項氏與漢高祖初起及說惠文閒事。
〔七〕索隱武帝年號。言太史公所記迄至武帝天漢之年也。
〔八〕索隱案字書，摭，拾也，音之赤反。
〔九〕索隱抵音丁禮反。梧音吾故反。抵者，觸也。捂亦斜相抵觸之名。案：今屋梁上斜柱曰「柱捂」是也。直觸橫觸皆曰抵，斜觸謂之捂，下觸謂之捂。抵捂，言其參差也。以言彼此二文同出一家，而自相乖舛也。
〔一〇〕正義言作史記採經傳百家之事上下二千餘年，此其甚勤於撰錄也。
〔一一〕索隱聖人謂周公、孔子也。言周孔之教皆宗儒尚德，今太史公乃先黃老，崇勢利，是謬于聖人也。正義太史公史記各顯六家之宗，黃老道家之宗，六經儒家之首，序游俠則退處士，述貨殖則崇勢利，處士賤貧，原憲非病。夫作史之體，務涉多時，有國之規，備陳臧否，天人地理咸使該通，而遷天縱之才，述作無滯，故異周孔之道。班固詆之，裴駰引序，亦通人之蔽也。而固作漢書，與史記同者五十餘卷，謹寫史記，少加異者，弱即劣，何更非剝史記，乃是後士妄非前賢。又史記五十二萬六千五百言，敘二千四百一十三年事，漢書八十一萬言，敘二百二十五年事；司馬遷引父致意，班固父修而蔽之，優劣可知矣。
〔一二〕正義大道者，皆稟乎自然，不可稱道也。道在天地之前，先天地生，不知其名，字之曰「道」。黃帝、老子遵崇斯道，故太史公論大道，須先黃老而後六經。
〔一三〕索隱游俠，謂輕死重氣，如荊軻、豫讓之輩也。游，從也，行也。俠，挾也，持也。言能相從游行挾持之事，又曰，同是非曰俠也。正義姦雄，姦猾雄豪之人。
〔一四〕正義殖，生也。言貨物滋生也。
〔一五〕正義趨利之人。
〔一六〕正義此三者是司馬遷不達理也。
〔一七〕索隱俚音里。劉德曰「俚即鄙也」，崔浩云「世有鄙俚之語」，則俚亦野也，俗也。不俚，謂詞不鄙樸也。
〔一八〕正義駰音因。當音丁浪反。裴駰以班固所論司馬遷史記是非，世人稱班固之言。
〔一九〕索隱紕音匹之反。紕猶錯也。亦作「悂」。字書云織者兩絲同齒曰悂。繆亦與「謬」同。
〔二〇〕正義雖有小紕繆，實編勒成一家之書矣。
〔二一〕索隱較音角。較猶略也，則大較猶言大略也。正義較猶明也。
〔二二〕索隱案：孟子云「五百年之閒必有名世者」。趙岐曰「名世，次聖之才，物來能名，正一世者，生於聖人之閒也」。此言命者名也，言賢人有名於世也。宏才，大才，謂史遷也。
考較此書，文句不同，有多有少，莫辯其實，而世之惑者，定彼從此，是非相貿，真偽舛雜。〔一〕故中散大夫東莞徐廣研核眾本，為作音義，〔二〕具列異同，兼述訓解，〔三〕麤有所發明，而殊恨省略。〔四〕聊以愚管，〔五〕增演徐氏。〔六〕采經傳百家并先儒之說，〔七〕豫是有益，悉皆抄內。〔八〕刪其游辭，取其要實〔九〕，或義在可疑，則數家兼列。〔一〇〕漢書音義稱「臣瓚」者，莫知氏姓，〔一一〕今直云「瓚曰」。又都無姓名者，但云「漢書音義」。〔一二〕時見微意，有所裨補。〔一三〕譬嘒星之繼朝陽，〔一四〕飛塵之集華嶽。〔一五〕以徐為本，〔一六〕號曰集解。未詳則闕，弗敢臆說。〔一〕人心不同，〔一八〕聞見異辭，〔一九〕班氏所謂「疏略抵捂」者，依違不悉辯也。〔二〇〕愧非胥臣之多聞〔二一〕，子產之博物，〔二二〕妄言末學，蕪穢舊史，豈足以關諸畜德，庶賢無所用心而已。〔二三〕
〔一〕正義貿音茂。舛音昌轉反。言世之迷惑淺識之人，或定彼從此，本更相貿易，真偽雜亂，不能辯其是非。
〔二〕正義作音義十三卷，裴駰為注，散入百三十篇。
〔三〕正義徐作音義，具列異同之本，兼述訓解釋也。
〔四〕索隱殊，絕也。左傳曰「斬其木不殊」，言絕恨其所撰大省略也。正義省音山景反。
〔五〕索隱案：東方朔云「以管窺天，以蠡測海」，皆喻小也。然此語本出莊子文，今云「愚管」者，是駰謙言己愚陋管見，所識不能遠大也。
〔六〕正義演音羊善反。增，益也。言裴駰更增益演徐氏之說。
〔七〕正義采，取也。或取傳說，採諸子百家，兼取先儒之義。先儒謂孔安國、鄭玄、服虔、賈逵等是也。言百家，廣其非一。
〔八〕正義並採經傳之說，有裨益史記，盡抄內其中。抄音楚交反。
〔九〕正義刪音師顏反。刪，除也。去經傳諸家浮游之辭，取其精要之實。
〔一〇〕正義數家之說不同，各有道理，致生疑惑，不敢偏棄，故皆兼列。
〔一一〕索隱案：即傅瓚，而劉孝標以為于瓚，非也。據何法盛晉書，于瓚以穆帝時為大將軍，誅死，不言有注漢書之事。又其注漢書有引祿秩令及茂陵書，然彼二書亡于西晉，非于所見也。必知是傅瓚者，案：穆天子傳目錄云傅瓚為校書郎，與荀勗同校定穆天子傳，即當西晉之朝，在于之前，尚見茂陵等書。又稱「臣」者，以其職典祕書故也。瓚音殘岸反。
〔一二〕正義漢書音義中有全無姓名者，裴氏注史記直云「漢書音義」。案：大顏以為無名義，今有六卷，題云孟康，或云服虔，蓋後所加，皆非其實，未詳指歸也。
〔一三〕正義見音賢見反。裨音卑，又音頻移反。裨，益也。裴氏云時見己之微意，亦有所補益也。
〔一四〕索隱嘒，微小貌也。詩云：「嘒彼小星，三五在東。」言眾無名微小之星，各隨三心五噣出在東方，亦能繼朝陽之光。嘒音火慧反。朝陽，日也。嘒星繼朝陽，喻己淺薄而注史記也。
〔一五〕正義西嶽華山極高大。裴氏自喻才藻輕小，如飛塵之集華嶽，亦能成其高大。管子云：「海不辭水，故能成其大；山不辭土，故能成其高。」華音胡化反，又如字。
〔一六〕正義徐廣音義辨諸家異同，故以徐為本也。
〔一七〕正義有未詳審之處則闕而不論，不敢以胸臆之中而妄解說也。
〔一八〕正義言人心既不同，所見亦殊別也。
〔一九〕正義耳聞目見，心意既乖，其辭所以各異也。
〔二〇〕索隱裴氏言今或依違，不敢復更辯明之也。案：周公世家敘傳曰「依之違之，周公綏之」也。
〔二一〕索隱晉大夫臼季名曰胥臣。案：國語稱晉文公使趙衰為卿，辭曰：「欒枝貞慎，先軫有謀，胥臣多聞，皆可以為輔。」又胥臣對文公黃帝二十五子及屯豫皆八等事，是多聞也。
〔二二〕索隱鄭卿公孫僑字子產。案：左氏傳子產聘晉，言晉侯之疾非實沈、臺駘之祟，乃說飲食哀樂及內官不及同姓，則能生疾。晉侯聞子產之言，曰「博物君子也」。
〔二三〕索隱關，預也。畜德，謂積德多學之人也。裴氏謙言己今此集解豈足關預於積學多識之士乎！正是冀望聖賢，勝於飽食終日，無所用心，愈於論語「不有博弈者乎」之人耳。
史記索隱序
朝散大夫國子博士弘文館學士河內司馬貞
史記者，漢太史司馬遷父子之所述也。遷自以承五百之運，繼春秋而纂是史，其褒貶覈實頗亞於丘明之書，於是上始軒轅，下訖天漢，作十二本紀，十表，八書，三十系家，七十列傳，凡一百三十篇，始變左氏之體，而年載悠邈，簡冊闕遺，勒成一家，其勤至矣。又其屬稿先據左氏、國語、系本、戰國策、楚漢春秋及諸子百家之書，而後貫穿經傳，馳騁古今，錯綜瘆括，各使成一國一家之事，故其意難究詳矣。比於班書，微為古質，故漢晉名賢未知見重，所以魏文侯聽古樂則唯恐臥，良有以也。
逮至晉末，有中散大夫東莞徐廣始考異同，作音義十三卷。宋外兵參軍裴駰又取經傳訓釋作集解，合為八十卷。雖麤見微意，而未窮討論。南齊輕車錄事鄒誕生亦作音義三卷，音則微殊，義乃更略。爾後其學中廢。貞觀中，諫議大夫崇賢館學士劉伯莊達學宏才，鉤深探賾，又作音義二十卷，比於徐鄒，音則具矣。殘文錯節，異音微義，雖知獨善，不見旁通，欲使後人從何準的。
貞謏聞陋識，頗事鑽研，而家傳是書，不敢失墜。初欲改更舛錯，裨補疏遺，義有未通，兼重注述。然以此書殘缺雖多，實為古史，忽加穿鑿，難允物情。今止探求異聞，採摭典故，解其所未解，申其所未申者，釋文演注，又重為述贊，凡三十卷，號曰史記索隱。雖未敢藏之書府，亦欲以貽厥孫謀云。
史記索隱後序
夫太史公紀事，上始軒轅，下訖天漢，雖博采古文及傳記諸子，其閒殘闕蓋多，或旁搜異聞以成其說，然其人好奇而詞省，故事覈而文微，是以後之學者多所未究。其班氏之書，成於後漢。彪既後遷而述，所以條流更明，是兼采眾賢，群理畢備，故其旨富，其詞文，是以近代諸儒共行鑽仰。其訓詁蓋亦多門，蔡謨集解之時已有二十四家之說，所以於文無所滯，於理無所遺。而太史公之書，既上序軒黃，中述戰國，或得之於名山壞壁，或取之以舊俗風謠，故其殘文斷句難究詳矣。
然古今為注解者絕省，音義亦希。始後漢延篤乃有音義一卷，又別有章隱五卷，不記作者何人，近代鮮有二家之本。宋中散大夫徐廣作音義十三卷，唯記諸家本異同，於義少有解釋。又中兵郎裴駰，亦名家之子也，作集解注本，合為八十卷，見行於代。仍云亦有音義，前代久已散亡。南齊輕車錄事鄒誕生亦撰音義三卷，音則尚奇，義則罕說。隋祕書監柳顧言尤善此史。劉伯莊云，其先人曾從彼公受業，或音解隨而記錄，凡三十卷。隋季喪亂，遂失此書。伯莊以貞觀之初，奉敕於弘文館講授，遂采鄒徐二說，兼記憶柳公音旨，遂作音義二十卷。音乃周備，義則更略，惜哉！古史微文遂由數賢祕寶，故其學殆絕。
前朝吏部侍郎許子儒亦作注義，不睹其書。崇文館學士張嘉會獨善此書，而無注義。貞少從張學，晚更研尋，初以殘闕處多，兼鄙褚少孫誣謬，因憤發而補史記，遂兼注之，然其功殆半。乃自唯曰：「千載古史，良難閒然。」因退撰音義，重作贊述，蓋欲以剖盤根之錯節，遵北轅於司南也。凡為三十卷，號曰史記索隱云。
史記正義序
諸王侍讀宣議郎守右清道率府長史張守節上
史記者，漢太史公司馬遷作。遷生龍門，耕牧河山之陽，南遊江淮，講學齊魯之郡，紹太史，繼春秋，括文魯史而包左氏、國語，采世本、戰國策而摭楚漢春秋，貫紬經傳，旁搜史子，上起軒轅，下既天漢。作十二本紀，帝王興廢悉詳；三十世家，君國存亡畢著；八書，贊陰陽禮樂；十表，定代系年封；七十列傳，忠臣孝子之誠備矣。筆削冠於史籍，題目足以經邦。裴駰服其善序事理，辯而不華，質而不俚，其文直，其事核，不虛美，不隱惡，故謂之實錄。自劉向、楊雄皆稱良史之才。況墳典湮滅，簡冊闕遺，比之春秋，言辭古質，方之兩漢，文省理幽。
守節涉學三十餘年，六籍九流地里蒼雅銳心觀採，評史漢詮眾訓釋而作正義，郡國城邑委曲申明，古典幽微竊探其美，索理允愜，次舊書之旨，兼音解注，引致旁通，凡成三十卷，名曰史記正義。發揮膏肓之辭，思濟滄溟之海，未敢侔諸祕府，冀訓詁而齊流，庶貽厥子孫，世疇茲史。
于時歲次丙子，開元二十四年八月，殺青斯竟。
史記正義
諸王侍讀宣議郎守右清道率府長史張守節上
論史例
古者帝王右史記言，左史記事，言為尚書，事為春秋。太史公兼之，故名曰史記。并採六家雜說以成一史，備論君臣父子夫妻長幼之序，天地山川國邑名號殊俗物類之品也。
太史公作史記，起黃帝、高陽、高辛、康堯、虞舜、夏、殷、周、秦，訖于漢武帝天漢四年，合二千四百一十三年。作本紀十二，象歲十二月也。作表十，象天之剛柔十日，以記封建世代終始也。作書八，象一歲八節，以記天地日月山川禮樂也。作世家三十，象一月三十日，三十輻共一轂，以記世祿之家輔弼股肱之臣忠孝得失也。作列傳七十，象一行七十二日，言七十者舉全數也。餘二日象閏餘也，以記王侯將相英賢略立功名於天下，可序列也。合百三十篇，象一歲十二月及閏餘也。而太史公作此五品，廢一不可，以統理天地，勸獎箴誡，為後之楷模也。
論注例
史記文與古文尚書同者，則取孔安國注。若與伏生尚書同者，則用鄭玄、王肅、馬融所釋。與三傳同者，取杜元凱、服虔、何休、賈逵、范寧等注。與三禮、論語、孝經同者，則取鄭玄、馬融、王肅之注。與韓詩同者，則取毛傳、鄭箋等釋。與周易同者，則依王氏之注。與諸子諸史雜書及先儒解釋善者，而裴駰並引為注。又徐中散作音訓，校集諸本異同，或義理可通者，稱「一本云」「又一本云」，自是別記異文，裴氏亦引之為注。
論字例
史漢文字相承已久，若「悅」字作「說」，「閑」字作「閒」，「智」字作「知」，「汝」字作「女」，「早」字作「蚤」，「後」字作「后」，「既」字作「溉」，「敕」字作「飭」，「制」字作「剬」，此之般流，緣古少字通共用之。史漢本有此古字者，乃為好本。程邈變篆為隸，楷則有常，後代作文，隨時改易。衛宏官書數體，呂忱或字多奇，鍾王等家以能為法，致令楷文改變，非復一端，咸著祕書，傳之歷代。又字體乖日久，其「黼黻」之字法從「黹」，丁履反。今之史本則有從「耑」，音端。秦本紀云「天子賜孝公黼黻」，鄒誕生音甫弗，而鄒氏之前史本已從「耑」矣。如此之類，並即依行，不可更改。若其「黿鼉」從「龜」，「辭亂」從「舌」，「覺學」從「與」，「泰恭」從「小」，「匱匠」從「走」，「巢」從「果」，「耕籍」從「禾」，「席」下為「帶」，「美」下為「火」，「裒」下為「衣」，「極」下為「點」，「析」旁著「片」，「惡」上安「西」，「餐」側出「頭」，「離」邊作「禹」，此之等類例，直是訛字。「寵」敕勇反字為「{穴龙}」；「錫」字為「鍚」音陽；以「支」章移反代「文」，問分反；將「旡」混「无」。若茲之流，便成兩失。
論音例
史文與傳諸書同者，劉氏並依舊本為音。至如太史公改五帝本紀「便章百姓」「便程東作」「便程南訛」「便程西成」「便在伏物」，咸依見字讀之。太史變尚書文者，義理特美，或訓意改其古澀，何煩如劉氏依尚書舊音。斯例蓋多，不可具錄，著在正義，隨文音之。君子宜詳其理，庶明太史公之達學也。
然則先儒音字，比方為音。至魏祕書孫炎始作反音，又未甚切。今並依孫反音，以傳後學。鄭康成云：「其始書之也，倉卒無字，或以音類比方，假借為之，趣於近之而已。受之者非一邦之人，其鄉同言異，字同音異，於茲遂生輕重訛謬矣。」然方言差別固自不同，河北、江南最為鉅異，或失在浮清，或滯於重濁。今之取捨，冀除茲弊。
夫質有精麤，謂之「好惡」，並如字。心有愛憎，稱為「好惡」，並去聲。當體則為「名譽」，音預；情乖則曰「毀譽」，音餘。自壞乎怪反；壞徹上音怪。自斷徒緩反，自去離也；刀斷端管反，以刀割令相去也。耶也奢反，未審之辭也；也亦且反，助句之語也。復音伏，又扶富反，重也。過古臥反，越度也。解核買反，自散也。閒紀莧反，隙也。畜許又反；畜許六反，養也。先蘇前反；仙屑然反。尤羽求反；侯胡溝反。治、持並音直之反。之止而反；脂、砥、祗並音旨夷反。惟、維、遺、唯並音以佳反；怡、貽、頤、詒並音與之反；夷、寅、彝、姨並音以脂反。私息脂反；綏、雖、睢、荾並音息遺反；偲、司、伺、絲並音巨支反。卮、枝、祇、肢並音章移反；祇、歧並音巨支反。其、期、旗、棋、踑並音渠之反；祈、頎、旂、幾、畿並音渠希反。僖、熙、嬉、嘻並音許其反；希、晞、睎、稀並音虛幾反。霏、妃、菲、騑並音芳非反；飛、非、扉並音匪肥反。尸、屍、蓍並音式脂反；詩書之反。巾居人反；斤、筋舉欣反。篇、偏並音芳連反。穿詳連反。里、李、裏並音良止反。至、贄並脂利反；志之吏反。利、蒞並力至反；吏力置反。寺、嗣、飼並辭吏反；字、牸並疾置反；自疾二反。置、致、躓、鷙並陟利反。器去冀反；氣去既反；亟去吏反。冀、穊几利反；既居未反。覆敷救反，又敷福反；副敷救反；富、鍑並府副反。若斯清濁，實亦難分；博學碩材，乃有甄異。此例極廣，不可具言。庶後學士，幸留意焉。
音字例
文或相似，音或有異。一字單錄，乃恐致疑。兩字連文，檢尋稍易。若音上字，言「上」別之。所音下字，乃復書「下」。有長句在，文中須音，則題其字。
發字例
古書字少，假借蓋多。字或數音，觀義點發，皆依平上去入。若發平聲，每從寅起。又一字三四音者，同聲異喚，一處共發，恐難辯別。故略舉四十二字，如字初音者皆為正字，不須點發。畜許六反，養也。又許救反，六畜也。又他六反，聚也。從訟容反，隨也。又縱容反，南北長也。又徂容反，又子勇反，相勸也。又從用反，侍從也。又足用反，恣也。數色具反，曆數、術數也。又色五反，次第也。又色角反，頻也。傳逐戀反，書傳也。又逐全反，相付也。又張戀反，驛也。卒子律反，卒終也。又蒼忽反，急也。尊忽反，兵人也。字體各別不辯，故發之也。辟君也，徵也。又頻亦反，罪也，開也。疋亦反，邪也。又疋豉反，諭也。又音避，隱也。又普覓反，辟歷也。施書移反，張也。又式豉反，與也。又羊豉反，延也。閒紀閑反，隙也。又紀莧反，閒也。又莧閒反，靜也。射蛇夜反，射也。又神亦反，音石。夏胡馬反，禹號也。又胡嫁反，春夏也。又格雅反，陽夏縣也。復符富反，重也。又音伏也。又音福，除役也。重直拱反，尊也。直龍反，疊也。又直用反，累也。適聖石反，寬也，之也。又丁歷反，大也。又張革反，責也。又音敵，當也。汜音祀，水在成皋。又音凡，邑名，在襄城。又孚劍反，為水，在定陶，高帝即位處也。又音夷，楚人呼上為汜橋。樂音岳，謂音樂也。又音洛，歡也。又音五教反，好也，情願也。覆敷富反，蓋也。又敷福反，再也。恐曲用反，疑也。又丘拱反，懼也。惡烏各反，麤也。又烏路反，憎也。又音烏，謂於何也。斷端管反，有物割截也。又段緩反，自相分也。又端亂反，斷疑事也。解佳買反，除結縛也。又核買反，散也。又佳債反，怠墮也。又核詐反，縫解。幾音機，庶幾也。又音祈，近也。又音記，亦冀望字也。又音紀，錄也。過光臥反，度也，罪過也。又音戈，經過也，度前也。率所律反，平例也，率伏也，又音類也。又音刷，徐廣云率即鍰也。又音色類反，將帥也。屈丘勿反，曲也。又君勿反，姓也。又群勿反，盡也，強也。上時讓反，位也。元在物之上。又時掌反，自下而上。王于方反，人主也。又于放反，霸王也，又盛也。長直良反，久也。又張丈反，長上也。藉才昔反，名籍也，又薦藉也。又租夜反，即借也。培勃回反，補也。又蒲口反，冢也。勝音升，又式證反。難乃丹反，艱也。乃旦反，危也。使所里反，又所吏反。相息羊反，又息匠反。沈針甚反，又針禁反，又直今反，又沈禁反，厭沒也。任入今反，又入禁反。棺音官，又古玩反，又古患反，斂之也。造曹早反，七到反，至也。妻七低反，切帝反。費非味反，用也。又音祕，邑也。扶味反，姓也。
謚法解
惟周公旦、太公望開嗣王業，建功于牧野，終將葬，乃制謚，遂敘謚法。謚者，行之跡；號者，功之表；古者有大功，則賜之善號以為稱也。車服者，位之章也。是以大行受大名，細行受細名。行出於己，名生於人。名謂號謚。
民無能名曰神。不名一善。
靖民則法曰皇。靖安。
德象天地曰帝。同於天地。
仁義所往曰王。民往歸之。
立志及眾曰公。志無私也。
執應八方曰侯。所執行八方應之。
賞慶刑威曰君。能行四者。
從之成群曰君。民從之。
揚善賦簡曰聖。所稱得人，所善得實，所賦得簡。
敬賓厚禮曰聖。厚於禮。
照臨四方曰明。以明照之。
譖訴不行曰明。逆知之，故不行。
經緯天地曰文。成其道。
道德博聞曰文。無不知。
學勤好問曰文。不恥下問。
慈惠愛民曰文。惠以成政。
愍民惠禮曰文。惠而有禮。
賜民爵位曰文。與同升。
綏柔士民曰德。安民以居，安士以事。
諫爭不威曰德。不以威拒諫。
剛彊直理曰武。剛無欲，強不屈。懷忠恕，正曲直。
威彊敵德曰武。與有德者敵。
克定禍亂曰武。以兵征，故能定。
刑民克服曰武。法以正民，能使服。
夸志多窮曰武。大志行兵，多所窮極。
安民立政曰成。政以安定。
淵源流通曰康。性無忌。
溫柔好樂曰康。好豐年，勤民事。
安樂撫民曰康。無四方之虞。
合民安樂曰康。富而教之。
布德執義曰穆。故穆穆。
中情見貌曰穆。性公露。
容儀恭美曰昭。有儀可象，行恭可美。
昭德有勞曰昭。能勞謙。
聖聞周達曰昭。聖聖通合。
治而無眚曰平。無災罪也。
執事有制曰平。不任意。
布綱治紀曰平。施之政事。
由義而濟曰景。用義而成。
耆意大慮曰景。耆，強也。
布義行剛曰景。以剛行義。
清白守節曰貞。行清白執志固。
大慮克就曰貞。能大慮非正而何。
不隱無屈曰貞。坦然無私。
辟土服遠曰桓。以武正定。
克敬動民曰桓。敬以使之。
辟土兼國曰桓。兼人故啟土。
能思辯眾曰元。別之，使各有次。
行義說民曰元。民說其義。
始建國都曰元。非善之長，何以始之。
主義行德曰元。以義為主，行德政。
聖善周聞曰宣。聞，謂所聞善事也。
兵甲亟作曰莊。以數征為嚴。
叡圉克服曰莊。通邊圉，使能服。
勝敵志強曰莊。不撓，故勝。
死於原野曰莊。非嚴何以死難。
屢征殺伐曰莊。以嚴釐之。
武而不遂曰莊。武功不成。
柔質慈民曰惠。知其性。
愛民好與曰惠。與謂施。
夙夜警戒曰敬。敬身思戒。
合善典法曰敬。非敬何以善之。
剛德克就曰肅。成其敬使為終。
執心決斷曰肅。言嚴果。
不生其國曰聲。生於外家。
愛民好治曰戴。好民治。
典禮不愆曰戴。無過。
未家短折曰傷。未家，未娶。
短折不成曰殤。有知而夭殤。
隱拂不成曰隱。不以隱括改其性。
不顯尸國曰隱。以閒主國。
見美堅長曰隱。美過其令。
官人應實曰知。能官人。
肆行勞祀曰悼。放心勞於淫祀，言不修德。
年中早夭曰悼。年不稱志。
恐懼從處曰悼。從處，言險圮。
凶年無穀曰荒。不務耕稼。
外內從亂曰荒。家不治，官不治。
好樂怠政曰荒。淫於聲樂，怠於政事。
在國遭憂曰愍。仍多大喪。
在國逢囏曰愍。兵寇之事。
禍亂方作曰愍。國無政，動長亂。
使民悲傷曰愍。苛政賊害。
貞心大度曰匡。心正而用察少。
德正應和曰莫。正其德，應其和。
施勤無私曰類。無私，唯義所在。
果慮果遠曰明。自任多，近於專。
嗇於賜與曰愛。言貪恡。
危身奉上曰忠。險不辭難。
克威捷行曰魏。有威而敏行。
克威惠禮曰魏。雖威不逆禮。
教誨不倦曰長。以道教之。
肇敏行成曰直。始疾行成，言不深。
疏遠繼位曰紹。非其弟過得之。
好廉自克曰節。自勝其情Q欲Y。
好更改舊曰易。變故改常。
愛民在刑曰克。道之以政，齊之以法。
除殘去虐曰湯。
一德不懈曰簡。一不委曲。
平易不訾曰簡。不信訾毀。
尊賢貴義曰恭。尊事賢人，寵貴義士。
敬事供上曰恭。供奉也。
尊賢敬讓曰恭。敬有德，讓有功。
既過能改曰恭。言自知。
執事堅固曰恭。守正不移。
愛民長弟曰恭。順長接弟。
執禮御賓曰恭。迎待賓也。
芘親之闕曰恭。修德以蓋之。
尊賢讓善曰恭。不專己善，推於人。
威儀悉備曰欽。威則可畏，儀則可象。
大慮靜民曰定。思樹惠。
純行不爽曰定。行一不傷。
安民大慮曰定。以慮安民。
安民法古曰定。不失舊意。
辟地有德曰襄。取之以義。
甲冑有勞曰襄。亟征伐。
小心畏忌曰僖。思所當忌。
質淵受諫曰釐。深故能受。
有罰而還曰釐。知難而退。
溫柔賢善曰懿。性純淑。
心能制義曰度。制事得宜。
聰明叡哲曰獻。有通知之聰。
知質有聖曰獻。有所通而無蔽。
五宗安之曰孝。五世之宗。
慈惠愛親曰孝。周愛族親。
秉德不回曰孝。順於德而不違。
協時肇享曰孝。協合肇始。
執心克莊曰齊。能自嚴。
資輔共就曰齊。資輔佐而共成。
甄心動懼曰頃。甄精。
敏以敬慎曰頃。疾於所慎敬。
柔德安眾曰靖。成眾使安。
恭己鮮言曰靖。恭己正身，少言而中。
寬樂令終曰靖。性寬樂義，以善自終。
威德剛武曰圉。禦亂患。
彌年壽考曰胡。久也。
保民耆艾曰胡。六十曰耆，七十曰艾。
追補前過曰剛。勤善以補過。
猛以剛果曰威。猛則少寬。果，敢行。
猛以彊果曰威。強甚於剛。
彊義執正曰威。問正言無邪。
治典不殺曰祁。秉常不衰。
大慮行節曰考。言成其節。
治民克盡曰使。克盡無恩惠。
好和不爭曰安。生而少斷。
道德純一曰思。道大而德一。
大省兆民曰思。大親民而不殺。
外內思索曰思。言求善。
追悔前過曰思。思而能改。
行見中外曰愨。表裏如一。
狀古述今曰譽。立言之稱。
昭功寧民曰商。明有功者。
克殺秉政曰夷。秉政不任賢。
安心好靜曰夷。不爽政。
執義揚善曰懷。稱人之善。
慈仁短折曰懷。短未六十，折未三十。
述義不克曰丁。不能成義。
有功安民曰烈。以武立功。
秉德尊業曰烈。
剛克為伐曰翼。伐功也。
思慮深遠曰翼。小心翼翼。
外內貞復曰白。正而復，終始一。
不勤成名曰靈。任本性，不見賢思齊。
死而志成曰靈。志事不{郄，去阝}命。
死見神能曰靈。有鬼不為厲。
亂而不損曰靈。不能以治損亂。
好祭鬼怪曰靈。瀆鬼神不致遠。
極知鬼神曰靈。其智能聰徹。
殺戮無辜曰厲。
愎很遂過曰刺。去諫曰愎，反是曰很。
不思忘愛曰刺。忘其愛己者。
蚤孤短折曰哀。早未知人事。
恭仁短折曰哀。體恭質仁，功未施。
好變動民曰躁。數移徙。
不悔前過曰戾。知而不改。
怙威肆行曰醜。肆意行威。
壅遏不通曰幽。弱損不淩。
蚤孤鋪位曰幽。鋪位即位而卒。
動祭亂常曰幽。易神之班。
柔質受諫曰慧。以虛受人。
名實不爽曰質。不爽言相應。
溫良好樂曰良。言其人可好可樂。
慈和遍服曰順。能使人皆服其慈和。
博聞多能曰憲。雖多能，不至於大道。
滿志多窮曰惑。自足者必不惑。
思慮不爽曰厚。不差所思而得。
好內遠禮曰煬。朋淫於家，不奉禮。
去禮遠眾曰煬。不率禮，不親長。
內外賓服曰正。言以正服之。
彰義揜過曰堅。明義以蓋前過。
華言無實曰夸。恢誕。
逆天虐民曰抗。背尊大而逆之。
名與實爽曰繆。言名美而實傷。
擇善而從曰比。比方善而從之。
隱，哀也。景，武也。施德為文。除惡為武。辟地為襄。服遠為桓。剛克為僖。施而不成為宣。惠無內德為平。亂而不損為靈。由義而濟為景。餘皆象也。以其所為謚象其事行。和，會也。勤，勞也。遵，循也。爽，傷也。肇，始也。怙，恃也。享，祀也。胡，大也。秉，順也。就，會也。錫，與也。典，常也。肆，放也。康，虛也。叡，聖也。惠，愛也。綏，安也。堅，長也。耆，彊也。考，成也。周，至也。懷，思也。式，法也。布，施也。敏，疾也，速也。載，事也。彌，久也。
以前周書謚法。周代君王並取作謚，故全寫一篇，以傳後學。
列國分野
漢書地理志云：「本秦京師為內史。」顏師古云：「京師，天子所居畿內也。秦并天下，改立郡縣，而京畿所統，時號內史，言其在內，以別於諸郡守也。」百官表云：「內史，周官，秦因之，掌治京師。景帝二年，分置左內史、右內史。武帝太初元年，更名京兆尹，左內史名馮翊。主爵中尉，秦官，掌列侯。景帝六年，更名都尉，武帝太初元年，更名右扶風，治內史，與左馮翊、京兆尹，是為三輔也。」
秦地於天官東井、輿鬼之分野，其界自弘農故關以西，京兆、扶風、馮翊、北地、上郡、西河、安定、天水、隴西；南有巴、蜀、廣漢、犍為、武都；西有金城、武威、張掖、酒泉、敦煌；又西南有牂柯、越嶲、益州。
魏地觜觿、參之分野。其界自高陵以東，盡河東、河內；南有陳留及汝南之召陵、濦彊、新汲、西華、長平，潁川之舞陽、郾陵，河南之開封、中牟、陽武、酸棗、卷。卷，去權反。
周地柳、七星、張之分野。今之河南洛陽、穀城、平陰、偃師、鞏、緱氏。
韓地角、亢、氐之分野。韓分晉，得南陽郡及潁川之父城、定陵、襄城、潁陽、潁陰、長社、陽翟、郟；東接汝南，西接弘農，得新安、宜陽、鄭，今河南之新鄭及成皋、滎陽，潁川之崇高、陽城。
趙地昴、畢之分野。趙分晉得趙國，北有信都、真定、常山，又得涿郡之高陽莫州鄉；東有廣平、鉅鹿、清河、河閒，又得渤海郡之東平舒、中邑、文安、束州、成平、章武，河以北也；南至浮水、繁陽、內黃、斥丘；西有太原、定襄、雲中、五原、上黨。
燕地尾、箕之分野。召公封於燕，後三十六世與六國俱稱王。東有漁陽、右北平、遼西、遼東；西有上谷、代郡、鴈門；南有涿郡之易、容城、范陽；北有新成、故安、涿縣、良鄉、新昌及渤海之安次，樂浪、玄菟亦宜屬焉。
齊地虛、危之分野。東有菑川、東萊、瑯邪、高密、膠東；南有泰山、城陽；北有千乘、清河以南，渤海之高樂、高城、重合、陽信；西有濟南、平原。
魯地奎、婁之分野。東至東海；南有泗水，至淮得臨淮之下相、睢陵、僮、取慮。
宋地房、心之分野。今之沛、梁、楚、山陽、濟陰、東平及東郡之須昌、壽張，今之睢陽。
衛地營室、東壁之分野。今之東郡及魏郡之黎陽，河內之野王、朝歌。
楚地翼、軫之分野。今之南郡、江夏、零陵、桂陽、武陵、長沙及漢中、汝南郡，後陳、魯屬焉。
吳地斗、牛之分野。今之會稽、九江、丹陽、豫章、廬江、廣陵、六安、臨淮郡。
粵地牽牛、婺女之分野。今蒼梧、鬱林、合浦、交阯、九真、南海、日南。
以前是戰國時諸國界域，及相侵伐，犬牙深入，然亦不能委細，故略記之，用知大略。
