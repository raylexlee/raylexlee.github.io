△第二部 表
卷十三　　　　三代世表第一
索隱應劭云：「表者，錄其事而見之。」案：禮有表記，而鄭玄云「表，明也」。謂事微而不著，須表明也，故言表也。正義言代者，以五帝久古，傳記少見，夏殷以來，乃有尚書略有年月，比於五帝事跡易明，故舉三代為首表。表者，明也。明言事儀。
太史公曰：五帝、三代之記，〔一〕尚矣。〔二〕自殷以前諸侯不可得而譜，〔三〕周以來乃頗可著。孔子因史文次春秋，紀元年，正時日月，蓋其詳哉。至於序尚書則略，無年月；或頗有，然多闕，不可錄。故疑則傳疑，蓋其慎也。
〔一〕索隱案：此表依帝繫及系本。其實敘五帝、三代，而篇唯名三代系表者，以三代代系長遠，宜以名篇；且三代皆出自五帝，故敘三代要從五帝而起也。
〔二〕索隱劉氏云：「尚猶久古也。『尚矣』之文元出大戴禮，彼文云『黃帝尚矣』。」
〔三〕正義譜，布也。列其事也。
余讀諜〔一〕記，黃帝以來皆有年數。稽其曆譜諜終始五德之傳，〔二〕古文咸不同，乖異。夫子之弗論次其年月，豈虛哉！於是以五帝繫諜、尚書〔三〕集世紀黃帝以來訖共和為世表。
〔一〕索隱音牒。牒者，紀系謚之書也。下云「稽諸曆諜」，謂歷代之譜。
〔二〕索隱音轉。謂帝王更王，以金木水火土之五德傳次相承，終而復始，故云終始五德之傳也。
〔三〕索隱案：大戴禮有五帝德及帝繫篇，蓋太史公取此二篇之諜及尚書，集而紀黃帝以來為系表也。
三代世表
張夫子問褚先生曰：〔一〕「詩言契、后稷皆無父而生。今案諸傳記咸言有父，父皆黃帝子也，〔二〕得無與詩謬秋？」
〔一〕索隱褚先生名少孫，元成閒為博士。張夫子，未詳也。
〔二〕索隱案：上契及后稷皆帝嚳子，此云「黃帝子」者，謂是黃帝之子孫耳。案：嚳是黃帝曾孫，而契、棄是玄孫，故云也。
褚先生曰：「不然。詩言契生於卵，后稷人跡者，欲見其有天命精誠之意耳。鬼神不能自成，須人而生，柰何無父而生乎！一言有父，一言無父，信以傳信，疑以傳疑，故兩言之。堯知契、稷皆賢人，天之所生，故封之契七十里，後十餘世至湯，王天下。堯知后稷子孫之後王也，故益封之百里，其後世且千歲，至文王而有天下。詩傳曰：『湯之先為契，無父而生。契母與姊妹浴於玄丘水，有燕銜卵墮之，契母得，故含之，誤吞之，即生契。〔一〕契生而賢，堯立為司徒，姓之曰子氏。子者茲；茲，益大也。詩人美而頌之曰「殷社〔 二〕芒芒，天命玄鳥，降而生商」。商者質，殷號也。文王之先為后稷，后稷亦無父而生。后稷母為姜嫄，〔三〕出見大人蹟而履踐之，知於身，則生后稷。姜嫄以為無父，賤而棄之道中，牛羊避不踐也。抱之山中，〔四〕山者養之。又捐之大澤，鳥覆席食之。姜嫄怪之，於是知其天子，乃取長之。堯知其賢才，立以為大農，姓之曰姬氏。姬者，本也。詩人美而頌之曰「厥初生民」，深修益成，而道后稷之始也。』孔子曰：『昔者堯命契為子氏，為有湯也。命后稷為姬氏，為有文王也。大王命季歷，明天瑞也。太伯之吳，遂生源也。』〔五〕天命難言，非聖人莫能見。舜、禹、契、后稷皆黃帝子孫也。黃帝策天命而治天下，德澤深後世，故其子孫皆復立為天子，是天之報有德也。人不知，以為氾從布衣匹夫起耳。夫布衣匹夫安能無故而起王天下乎？其有天命然。」
〔一〕索隱有娀氏女曰簡狄，浴於玄丘水，出詩緯。殷本紀云玄鳥翔水遺卵，娀簡狄取而吞之也。
〔二〕集解詩云「土」。
〔三〕索隱有郃氏之女也。韋昭云「姜，姓；嫄，字也」。
〔四〕集解抱，普茅反。索隱抱，普交反，又如字。
〔五〕索隱言太伯之讓季歷居吳不反者，欲使傳文王、武王撥亂反正，成周道，遂天下生生之源本也。
「黃帝後世何王天下之久遠邪？」
曰：「傳云天下之君王為萬夫之黔首請贖民之命者帝，有福萬世。黃帝是也。五政明則修禮義，因天時舉兵征伐而利者王，有福千世。蜀王，黃帝後世也，〔一〕至今在漢西南五千里，常來朝降，輸獻於漢，非以其先之有德，澤流後世邪？行道德豈可以忽秋哉！人君王者舉而觀之。漢大將軍霍子孟名光者，亦黃帝後世也。〔二〕此可為博聞遠見者言，固難為淺聞者說也。何以言之？古諸侯以國為姓。霍者，國名也。武王封弟叔處於霍，後世晉獻公滅霍公，後世為庶民，往來居平陽。平陽在河東，河東晉地，分為衛國。以詩言之，亦可為周世。周起后稷，后稷無父而生。以三代世傳言之，后稷有父名高辛；高辛，黃帝曾孫。黃帝終始傳曰：〔三〕『漢興百有餘年，有人不短不長，出（自）〔白〕燕之鄉，〔四〕持天下之政，時有嬰兒主，〔五〕欲行車。』〔六〕霍將軍者，本居平陽（自）〔白〕燕。臣為郎時，與方士考功〔七〕會旗亭下，〔八〕為臣言。豈不偉哉！」〔九〕
〔一〕索隱案：系本蜀無姓，相承云黃帝後。且黃帝二十五子，分封賜姓，或於蠻夷，蓋當然也。蜀王本紀云朱提有男子杜宇從天而下，自稱望帝，亦蜀王也。則杜姓出唐杜氏，蓋陸終氏之胤，亦黃帝之後也。正義譜記普云蜀之先肇於人皇之際。黃帝與子昌意娶蜀山氏女，生帝嚳，立，封其支庶於蜀，歷虞夏商。周衰，先稱王者蠶叢，國破，子孫居姚、巂等處。
〔二〕索隱案：系本云霍國，真姓後。周武王封其弟叔處於霍。是姬姓亦黃帝後。
〔三〕索蓋謂五行讖緯之說，若今之童謠言。
〔四〕正義一作「白彘」。案：霍光，平陽人。平陽今晉州霍邑，本秦時霍伯國，漢為彘縣，後漢改彘曰永安，隋又改為霍邑。遍檢記傳，無「白燕」之名，疑「白彘」是鄉之名。
〔五〕索隱謂昭帝也。
〔六〕索隱言霍光持政擅權，逼帝令如卻行車，使不前也。
〔七〕正義謂年老為方士最功也。
〔八〕集解西京賦曰：「族亭五里。」薛綜曰：「旗亭，市樓也。立旗於上，故取名焉。」
〔九〕索隱褚先生蓋腐儒也。設主客，引詩傳，云契、棄無父，及據帝系皆帝嚳之子，是也。而末引蜀王、霍光，竟欲證何事？而言之不經，蕪穢正史，輒云「豈不偉哉」，一何誣也！
【索隱述贊】高辛之胤，大啟禎祥。脩己吞薏，石紐興王。天命玄鳥，簡秋生商。姜嫄履跡，祚流岐昌。俱膺曆運，互有興亡。風餘周召，刑措成康。出彘之後，諸侯日彊。
卷十四　　　　十二諸侯年表第二
索隱案：篇言十二，實敘十三者，賤夷狄不數吳，又霸在後故也。不數而敘之者，闔閭霸盟上國故也。
太史公讀春秋曆譜諜，〔一〕至周厲王，未嘗不廢書而歎也。曰：嗚呼，師摯見之矣！〔二〕紂為象箸〔三〕而箕子唏。〔四〕周道缺，詩人本之衽席，關雎作。仁義陵遲，鹿鳴刺焉。及至厲王，以惡聞其過，〔五〕公卿懼誅而禍作，厲王遂奔于彘，〔六〕亂自京師始，而共和行政焉。是後或力政，彊乘弱，興師不請天子。然挾王室之義，〔七〕以討伐為會盟主，政由五伯，〔八〕諸侯恣行，〔九〕淫侈不軌，賊臣譍子滋起矣。齊、晉、秦、楚其在成周微甚，封或百里或五十里。晉阻三河，齊負東海，楚介江淮，〔一〇〕秦因雍州之固，四海迭興，更為伯主，文武所褒大封，皆威而服焉。是以孔子明王道，干七十餘君，莫能用，故西觀周室，論史記舊聞，興於魯而次春秋，上記隱，下至哀之獲麟，約其辭文，去其煩重，〔一一〕以制義法，王道備，人事浹。七十子之徒口受其傳指，〔一二〕為有所刺譏褒諱挹損之文辭不可以書見也。魯君子左丘明懼弟子人人異端，各安其意，失其真，故因孔子史記具論其語，成左氏春秋。鐸椒為楚威王傳，為王不能盡觀春秋，采取成敗，卒四十章，為鐸氏微。〔一三〕趙孝成王時，其相虞卿上采春秋，下觀近勢，亦著八篇，為虞氏春秋。〔一四〕呂不韋者，秦莊襄王相，亦上觀尚古，刪拾春秋，集六國時事，以為八覽、六論、十二紀，為呂氏春秋。及如荀卿、孟子、公孫固、韓非〔一五〕之徒，各往往捃摭春秋之文以著書，不同勝紀。漢相張蒼曆譜五德，〔一六〕上大夫董仲舒推春秋義，頗著文焉〔一七〕。
〔一〕索隱案：劉杳云「三代系表旁行邪上，其放周譜。譜起周代。藝文志有古帝王譜。又自古為春秋學者，有年曆、譜諜之說，故杜元凱作春秋長曆及公子譜。蓋因於舊說，故太史公得讀焉」也。
〔二〕集解鄭玄曰：「師摯，太師之名。周道衰微，鄭衛之音作，正樂廢而失節，魯太師摯識關雎之聲，首理其亂也。」
〔三〕索隱鄒氏及劉氏皆音直慮反，即筯也。今案：箕子云「為象箸者必為玉桮」，則箸者是樽也，音治略反。
〔四〕索隱唏，嗚歎聲，音許既反。又音希，希亦聲餘，故記曰：「夫子曰嘻其甚也」，亦餼音也。
〔五〕索隱惡，烏故反。過，古臥反。故國語云「厲王止謗，道路以目」是也。
〔六〕索隱彘，地名，在河東，後為永安縣也。
〔七〕索隱挾音協也。
〔八〕索隱伯音霸。五霸者，齊桓公、晉文公、秦穆公、宋襄公、楚莊王也。
〔九〕索隱下孟反。
〔一〇〕索隱介音界，言楚以江淮為界。一云介者夾也。
〔一一〕索隱文去重。去，羌呂反。重，逐龍反。言約史記脩春秋，去其重文也。
〔一二〕索隱傳音逐宣反。
〔一三〕索隱鐸椒所撰。名鐸氏微者，春秋有微婉之詞故也。
〔一四〕正義案：其文八篇，藝文志云十五篇，虞卿撰。
〔一五〕索隱荀況、孟軻、韓非皆著書，自稱「子」。宋有公孫固，無所述。此固，齊人韓固，傳詩者。
〔一六〕索隱案：張蒼著終始五德傳也。
〔一七〕索隱作春秋繁露是。
太史公曰：儒者斷其義，馳說者騁其辭，不務綜其終始；曆人取其年月，數家〔一〕隆於神運，〔二〕譜諜獨記世謚，其辭略，欲一觀〔三〕諸要難。〔四〕於是譜十二諸侯，自共和訖孔子，表見春秋、國語學者所譏盛衰大指著于篇，為成學治古文者〔五〕要刪焉〔六〕。
〔一〕索隱上音疏具反，謂陰陽術數之家也。
〔二〕集解徐廣曰：「一作『通』也。」
〔三〕索隱壹觀。音官。
〔四〕索隱下奴丹反。
〔五〕集解徐廣曰：「一云『治國聞者』也。」
〔六〕索隱為成學治文者要刪焉。言表見春秋國語，本為成學之人欲覽其要，故刪為此篇焉。
十二諸侯年表
【索隱述贊】太史表次，抑有條理。起自共和，終於孔子。十二諸侯，各編年紀。興亡繼及，盛衰臧否。惡不揜過，善必揚美。絕筆獲麟，義取同恥。
卷十五　　　　六國年表第三
索隱六國，魏、韓、趙、楚、燕、齊，并秦凡七國，號曰「七雄」。
太史公讀秦記，〔一〕至犬戎敗幽王，周東徙洛邑，秦襄公始封為諸侯，作西畤用事上帝，僭端見矣。禮曰：「天子祭天地，諸侯祭其域內名山大川。」今秦雜戎翟之俗，先暴戾，後仁義，位在藩臣而臚於郊祀，〔二〕君子懼焉。及文公踰隴，攘夷狄，尊陳寶，營岐雍之閒，而穆公脩政，東竟至河，則與齊桓、晉文中國侯伯侔矣。是後陪臣執政，大夫世祿，六卿擅晉權，征伐會盟，威重於諸侯。及田常殺簡公而相齊國，諸侯晏然弗討，海內爭於戰功矣。三國終之卒分晉，田和亦滅齊而有之，六國之盛自此始。務在彊兵并敵，謀詐用而從衡短長之說起。矯稱蜂出，誓盟不信，雖置質剖符猶不能約束也。秦始小國僻遠，諸夏賓之，比於戎翟，至獻公之後常雄諸侯。論秦之德義不如魯衛之暴戾者，量秦之兵不如三晉之彊也，然卒并天下，非必險固便形埶利也，蓋若天所助焉。
〔一〕索隱即秦國之史記也，故下云「秦燒詩書，諸侯史記尤甚。獨有秦記，又不載日月」是也。
〔二〕索隱案：臚字訓陳也，出爾雅文。以言秦是諸侯而陳天子郊祀，實僭也，猶季氏旅於泰山然。正義〔臚作〕「臚」，音旅，祭名。又旅，陳也。
或曰「東方物所始生，西方物之成孰」。夫作事者必於東南，收功實者常於西北。故禹興於西羌，〔一〕湯起於亳，〔二〕周之王也以豐鎬伐殷，秦之帝用雍州興，漢之興自蜀漢。
〔一〕集解皇甫謐曰：「孟子稱禹生石紐，西夷人也。傳曰『禹生自西羌』是也。」正義禹生於茂州汶川縣，本冉駹國，皆西羌。
〔二〕集解徐廣曰：「京兆杜縣有亳亭。」
秦既得意，燒天下詩書，諸侯史記尤甚，為其有所刺譏也。詩書所以復見者，多藏人家，而史記獨藏周室，以故滅。惜哉，惜哉！獨有秦記，又不載日月，其文略不具。然戰國之權變亦有可頗采者，何必上古。秦取天下多暴，然世異變，成功大。〔一〕傳曰「法後王」，何也？以其近己而俗變相類，議卑而易行也。〔二〕學者牽於所聞，見秦在帝位日淺，不察其終始，因舉而笑之，〔三〕不敢道，此與以耳食無異。〔四〕悲夫！
〔一〕索隱以言人君制法，當隨時代之異而變易其政，則其成功大。
〔二〕正義易，以豉反。後王，近代之王。法與己連接世俗之變及相類也，故議卑淺而易識行耳。
〔三〕索隱舉猶皆也。
〔四〕索隱案：言俗學淺識，舉而笑秦，此猶耳食不能知味也。
余於是因秦記，踵春秋之後，起周元王，〔一〕表六國時事，訖二世，凡二百七十年，著諸所聞興壞之端。後有君子，以覽觀焉。
〔一〕索隱案：此表起周元王元年，春秋迄元王八年。
六國年表
【索隱述贊】春秋之後，王室益卑。楚彊南服，秦霸西垂。三卿分晉，八代興媯。遞主盟會，互為雄雌。二周前滅，六國後隳。壯哉嬴氏，吞并若斯。
卷十六　　　　秦楚之際月表第四
索隱張晏曰：「時天下未定，參錯變易，不可以年記，故列其月。」今案：秦楚之際，擾攘僭篡，運數又促，故以月紀事名表也。
太史公讀秦楚之際，曰：初作難，發於陳涉；虐戾滅秦，自項氏；撥亂誅暴，平定海內，卒踐帝祚，成於漢家。五年之閒，號令三嬗。〔一〕自生民以來，未始有受命若斯之亟〔二〕也。
〔一〕集解音善。索隱古「禪」字，音巿戰反。三嬗，謂陳涉、項氏、漢高祖也。
〔二〕索隱音己力反。亟訓急也。
昔虞、夏之興，積善累功數十年，德洽百姓，攝行政事，考之于天，〔一〕然後在位。湯、武之王，乃由契、后稷脩仁行義十餘世，不期而會孟津八百諸侯，猶以為未可，其後乃放弒。〔二〕秦起襄公，章於文、繆，獻、孝之後，稍以蠶食六國，百有餘載，至始皇乃能并冠帶之倫。以德若彼，〔三〕用力如此，〔四〕蓋一統若斯之難也。
〔一〕集解韋昭曰：「謂舜受禪，在璇璣玉衡以齊七政。」
〔二〕索隱後乃放殺。殺音弒，謂湯放桀，武王討紂也。
〔三〕索隱即契、后稷及秦襄公、文公、穆公也。
〔四〕索隱謂湯、武及始皇。
秦既稱帝，患兵革不休，以有諸侯也，於是無尺土之封，墮壞名城，銷鋒鏑，〔一〕鉏豪桀，維萬世〔二〕之安。然王跡之興，起於閭巷，合從討伐，軼於三代，鄉秦之禁，適足以資賢者〔三〕為驅除難耳。故憤發其所為天下雄，〔四〕安在無土不王。〔五〕此乃傳之所謂大聖乎？〔六〕豈非天哉，豈非天哉！非大聖孰能當此受命而帝者乎？
〔一〕集解徐廣曰：「一作『鍉』。」索隱鏑音的。注「鍉」字亦音的。案：秦銷鋒鏑，作金人十二，以弱天下之兵也。
〔二〕索隱維訓度，謂計度令萬代安也。
〔三〕索隱鄉秦之禁適足資賢者。鄉音向，許亮反。謂秦前時之禁兵及不封樹諸侯，適足以資後之賢者，即高帝也。言驅除患難耳。
〔四〕索隱指漢高祖。
〔五〕集解白虎通曰：「聖人無土不王，使舜不遭堯，當如夫子老於闕里也。」
〔六〕索隱言高祖起布衣，卒傳之天位，實所謂大聖。
秦楚之際月表
【索隱述贊】秦失其鹿，群雄競逐。狐鳴楚祠，龍興沛谷。武臣自王，魏豹必復。田儋據齊，英布居六。項王主命，義帝見戮。以月繫年，道悠運速。洶洶天下，瞻烏誰屋？真人霸上，卒享天祿。
卷十七　　　　漢興以來諸侯王年表第五
索隱應劭云：「雖名為王，其實如古之諸侯。」
太史公曰：殷以前尚矣。周封五等：公，侯，伯，子，男。然封伯禽、康叔於魯、衛，地各四百里，親親之義，褒有德也；太公於齊，兼五侯地，尊勤勞也。武王、成、康所封數百，而同姓五十五〔一〕，地上不過百里，下三十里，以輔衛王室。管、蔡、康叔、曹、鄭，或過或損。厲、幽之後，王室缺，侯伯彊國興焉，天子微，弗能正。非德不純，形勢弱也。〔二〕
〔一〕索隱案：漢書封國八百，同姓五十餘。顧氏據左傳魏子謂成鱄云「武王克商，光有天下，兄弟之國十有五人，姬姓之國四十人」是也。
〔二〕索隱純，善也，亦云純一。言周王非德不純一，形勢弱也。
漢興，序二等。〔一〕高祖末年，非劉氏而王者，若無功上所不置〔二〕而侯者，天下共誅之。高祖子弟同姓為王者九國，〔三〕雖獨長沙異姓，而功臣侯者百有餘人。自鴈門、太原以東至遼陽，〔四〕為燕代國；常山以南，大行左轉，度河、濟，阿、甄以東薄海，為齊、趙國；自陳以西，南至九疑，東帶江、淮、穀、泗，〔五〕薄會稽，為梁、楚、淮南、長沙國：皆外接於胡、越。而內地北距山以東盡諸侯地，大者或五六郡，連城數十，置百官宮觀，僭於天子。漢獨有三河、東郡、潁川、南陽，自江陵以西至蜀，北自雲中至隴西，與內史〔六〕凡十五郡，而公主列侯頗食邑其中。何者？天下初定，骨肉同姓少，故廣彊庶孽，以鎮撫四海，用承衛天子也。
〔一〕集解韋昭曰：「漢封功臣，大者王，小者侯也。」
〔二〕集解徐廣曰：「一云『非有功上所置』。」
〔三〕集解徐廣曰：徐廣曰：「齊、楚、荊、淮南、燕、趙、梁、代、淮陽。」索隱徐氏九國不數吳，蓋以荊絕乃封吳故也。仍以淮陽為九。今案：下文所列有十國者，以長沙異姓，故言九國也。
〔四〕集解韋昭曰：「遼東遼陽縣。」
〔五〕集解徐廣曰：「穀水在沛。」
〔六〕正義京兆也。
漢定百年之閒，親屬益疏，諸侯或驕奢，忕邪臣〔一〕計謀為淫亂，大者叛逆，小者不軌于法，以危其命，殞身亡國。天子觀於上古，然後加惠，使諸侯得推恩分子弟〔二〕國邑，故齊分為七，〔三〕趙分為六，〔四〕梁分為五，〔五〕淮南分三，〔六〕及天子支庶子為王，王子支庶為侯，百有餘焉。吳楚時，前後諸侯或以適削地〔七〕，是以燕、代無北邊郡，吳、淮南、長沙無南邊郡，〔八〕齊、趙、梁、楚支郡名山陂海咸納於漢。諸侯稍微，大國不過十餘城，小侯不過數十里，上足以奉貢職，下足以供養祭祀，以蕃輔京師。而漢郡八九十，形錯諸侯閒，犬牙相臨，〔九〕秉其阨塞地利，彊本幹，弱枝葉之勢，尊卑明而萬事各得其所矣。
〔一〕索隱忕音誓。忕訓習。言習於邪臣之謀計，故爾雅云「忕猶狃」也。狃亦訓習。
〔二〕索隱案：武帝用主父偃言而下推恩之令也。
〔三〕集解徐廣曰：「城陽、濟北、濟南、菑川、膠西、膠東，是分為七。」
〔四〕集解徐廣曰：「河閒、廣川、中山、常山、清河。」
〔五〕集解徐廣曰：「濟陰、濟川、濟東、山陽也。」
〔六〕集解徐廣曰：「廬江、衡山。」
〔七〕索隱適音宅。或作「過」。
〔八〕集解如淳曰：「長沙之南更置郡，燕代以北更置緣邊郡，其所有饒利兵馬器械，三國皆失之也。」正義景帝時，漢境北至燕、代，燕、代之北未列為郡。吳、長沙之國，南至嶺南；嶺南、越未平，亦無南邊郡。
〔九〕索隱錯音七各反。錯謂交錯。相銜如犬牙，故云犬牙相制，言犬牙參差也。
臣遷謹記高祖以來至太初諸侯，譜其下益損之時，令時世得覽。形勢雖彊，要之以仁義為本。
漢興以來諸侯王年表
徐廣曰：孝武太始二年，廣陵、中山、真定王來朝。孝宣本始元年，趙來朝。二年，廣川東朝。四年，清河來朝。孝宣地節元年，梁來朝。二年，河閒來朝。三年，濟北分平原、太山二郡。
【索隱述贊】漢有天下，爰覽興亡。始誓河岳，言峻寵章。淮陰就楚，彭越封梁。荊燕懿戚，齊趙棣棠。犬牙相制，麟趾有光。降及文景，代有英王。魯恭、梁孝，濟北、城陽。仁賢足紀，忠烈斯彰。
卷十八　　　　高祖功臣侯者年表第六
正義高祖初定天下，表明有功之臣而侯之，若蕭、曹等。
太史公曰：古者人臣功有五品，以德立宗廟定社稷曰勳，以言曰勞，用力曰功，明其等曰伐，積日曰閱。封爵之誓曰：「使河如帶，泰山若厲。〔一〕國以永寧，爰及苗裔。」始未嘗不欲固其根本，而枝葉稍陵夷衰微也。
〔一〕集解應劭曰：「封爵之誓，國家欲使功臣傳祚無窮。帶，衣帶也；厲，砥石也。河當何時如衣帶，山當何時如厲石，言如帶厲，國乃絕耳。」
余讀高祖侯功臣，察其首封，所以失之者，曰：異哉新聞！書曰「協和萬國」，遷于夏商，或數千歲。蓋周封八百，幽厲之後，見於春秋。尚書有唐虞之侯伯，歷三代千有餘載，自全以蕃衛天子，豈非篤於仁義，奉上法哉？漢興，功臣受封者百有餘人。〔一〕天下初定，故大城名都散亡，戶口可得而數者十二三，〔二〕是以大侯不過萬家，小者五六百戶。後數世，民咸歸鄉里，戶益息，蕭、曹、絳、灌之屬或至四萬，小侯自倍，〔三〕富厚如之。子孫驕溢，忘其先，淫嬖。至太初百年之閒，見侯五，〔四〕餘皆坐法隕命亡國，秏矣。罔亦少密焉，然皆身無兢兢於當世之禁云。
〔一〕索隱案：下文高祖功臣百三十七人；兼外戚及王子，凡一百四十三人。
〔二〕索隱言十分纔二、三在耳。
〔三〕索隱倍其初封時戶數也。
〔四〕正義謂平陽侯曹宗、曲周侯酈終根、陽阿侯齊仁、戴侯祕蒙、穀陵侯馮偃也。
居今之世，志古之道，所以自鏡也，〔一〕未必盡同。帝王者各殊禮而異務，要以成功為統紀，豈可緄乎？觀所以得尊寵及所以廢辱，亦當世得失之林也，〔二〕何必舊聞？於是謹其終始，表其文，頗有所不盡本末；著其明，疑者闕之。後有君子，欲推而列之，得以覽焉。
〔一〕索隱言居今之代，志識古之道，得以自鏡當代之存亡也。
〔二〕索隱言觀今人臣所以得尊寵者必由忠厚，被廢辱者亦由驕淫，是言見在興廢亦當代得失之林也。
高祖功臣侯者年表
【索隱述贊】聖賢影響，風雲潛契。高祖膺籙，功臣命世。起沛入秦，憑謀仗計。紀勳書爵，河盟山誓。蕭曹輕重，絳灌權勢。咸就封國，或萌罪戾。仁賢者祀，昏虐者替。永監前脩，良慚固蔕。
卷十九　　　　惠景閒侯者年表第七
太史公讀列封至便侯，〔一〕曰：有以也夫！長沙王者，著令甲，稱其忠焉。〔二〕昔高祖定天下，功臣非同姓疆土而王者八國〔三〕。至孝惠時，唯獨長江全，禪五世，禪五世，〔四〕以無嗣絕〔五〕，意無過，為藩守職，信矣。故其澤流枝庶，毋功而侯者數人〔六〕。及孝惠訖孝景閒五十載，追修高祖時遣功臣，及從代來，吳楚之勞，諸侯子弟若肺腑，〔七〕外國歸義，封者九十有餘。咸表始終，當世仁義成功之著者也。
〔一〕索隱便音鞭，縣名也。吳淺所封。
〔二〕集解鄧展曰：「漢約，非劉氏不王。如芮王，故著令便特王。或曰以芮至忠，故著令也。」瓚曰：「漢以芮忠，故特王之；以非制，故特著令。」
〔三〕集解異姓國八王者，吳芮、英布、張耳、臧荼、韓王信、彭越、盧綰、韓信也。索隱非同姓而王者八國，齊王韓信、韓王韓信、燕王盧綰、梁王彭越、趙王張耳、准南王英布、臨江王共敖、長沙王吳芮，凡八也。
〔四〕索隱禪者，傳也。案：諸侯王表，芮國至五世而絕。
〔五〕集解徐廣曰：「孝文後七年，靖王薨，無嗣。」
〔六〕索隱案：此表芮子淺封便侯，傳至玄孫；又封成王臣之子為沅陵侯，亦至曾孫。
〔七〕索隱沛府二音。柿，木札也；附，木皮也。以喻人主疏末之親，如木札出於木，樹皮附於樹也。詩云「如塗塗附」，注云「附，木皮」也。
惠景閒侯者年表
【索隱述贊】惠景之際，天下已平。諸呂構禍，吳楚連兵。條侯出討，壯武奉迎。薄竇恩澤，張趙忠貞。本枝分蔭，肺腑歸誠。新市死事，建陵勳榮。咸開青社，俱受丹旌。旋窺甲令，吳便有聲。
卷二十　　　　建元以來侯者年表第八
索隱七十二國，太史公舊；餘四十五國，褚先生補也。
太史公曰：匈奴絕和親，攻當路塞；閩越擅伐，東甌請降。二夷交侵，當盛漢之隆，以此知功臣受封侔於祖考矣。何者？自詩書稱三代「戎狄是膺，荊荼是徵」，〔一〕齊桓越燕伐山戎，武靈王以區區趙服單于，秦繆用百里霸西戎，吳楚之君以諸侯役百越。況乃以中國一統，明天子在上，兼文武，席卷四海，內輯億萬之眾，豈以晏然不為邊境征伐哉！自是後，遂出師北討彊胡，南誅勁越，將卒以次封矣。
〔一〕集解毛詩傳曰：「膺，當也。」鄭玄曰：「徵，艾。」索隱荼音舒。徵音澄。
建元以來侯者年表
【索隱述贊】孝武之代，天下多虞。南討甌越，北擊單于。長平鞠旅，冠軍前驅。術陽銜璧，臨蔡破禺。博陸上宰，平津巨儒。金章且佩，紫綬行紆。昭帝已後，勳寵不殊。惜哉絕筆，褚氏補諸。
卷二十一　　　建元以來王子侯者年表第九
制詔御史：「諸侯王或欲推私恩分子弟邑者，令各條上，朕且臨定其號名。」
太史公曰：盛哉，天子之德！一人有慶，天下賴之。
建元已來王子侯者年表
【索隱述贊】漢氏之初，矯枉過正。欲大本枝，先封同姓。建元已後，藩翰克盛。主父上言，推恩下令。長沙濟北，中山趙敬。分邑廣封，振振在詠。扞城禦侮，曄曄輝映。百足不僵，一人有慶。
卷二十二　　　漢興以來將相名臣年表第十
漢興以來將相名臣年表
【索隱述贊】高祖初起，嘯命群雄。天下未定，王我漢中。三傑既得，六奇獻功。章邯巳破，蕭何築宮。周勃厚重，朱虛至忠。陳平作相，條侯總戎。丙魏立志，湯堯飾躬。天漢之後。表述非功。
