△第四部 世家
卷三十一　　　吳太伯世家第一
索隱系家者，記諸侯本系也，言其下及子孫常有國。故孟子曰「陳仲子，齊之系家」。又董仲舒曰「王者封諸侯，非官之也，得以代為家也」。
吳太伯，〔一〕太伯弟仲雍，〔二〕皆周太王之子，而王季歷之兄也。季歷賢，而有聖子昌，太王欲立季歷以及昌，於是太佰、仲雍二人乃奔荊蠻，文身斷髮，示不可用，〔三〕以避季歷。季歷果立，是為王季，而昌為文王。太伯之奔荊蠻，自號句吳。〔四〕荊蠻義之，從而歸之千餘家，立為吳太伯。
〔一〕集解韋昭曰：「後武王追封為吳伯，故曰吳太伯。」索隱國語曰「黃池之會，晉定公使謂吳王夫差曰『夫命圭有命，固曰吳伯，不曰吳王』」，是吳本伯爵也。范甯解論語曰「太者，善大之稱；伯者，長也。周太王之元子故曰太伯」。稱仲雍、季歷，皆以字配名，則伯亦是字，又是爵，但其名史籍先闕耳。正義吳，國號也。太伯居梅里，在常州無錫縣東南六十里。至十九世孫壽夢居之，號句吳。壽夢卒，諸樊南徙吳。至二十一代孫光，使子胥築闔閭城都之，今蘇州也。
〔二〕索隱伯、仲、季是兄弟次第之字。若表德之字，意義與名相符，則系本曰「吳孰哉居蕃離」，宋忠曰「孰哉，仲雍字。蕃離，今吳之餘暨也」。解者云雍是孰食，故曰雍字孰哉也。
〔三〕集解應劭曰：「常在水中，故斷其髮，文其身，以象龍子，故不見傷害。」正義江熙云：「太伯少弟季歷生文王昌，有聖德，太伯知其必有天下，故欲傳國於季歷。以太王病，託採藥於吳越，不反。太王薨而季歷立，一讓也；季歷薨而文王立，二讓也；文王薨而武王立，遂有天下，三讓也。又釋云：太王病，託採藥，生不事之以禮，一讓也；太王薨而不反，使季歷主喪，不葬之以禮，二讓也；斷髮文身，示不可用，使歷主祭祀，不祭之以禮，三讓也。」
〔四〕集解宋忠曰：「句吳，太伯始所居地名。」索隱荊者，楚之舊號，以州而言之曰荊。蠻者，閩也。南夷之名；蠻亦稱越。此言自號句吳，吳名起於太伯，明以前未有吳號。地在楚越之界，故稱荊蠻。顏師古注漢書，以吳言「句」者，夷語之發聲，猶言「於越」耳。此言「號句吳」，當如顏解。而注引宋忠以為地名者，系本居篇曰「孰哉居蕃離，孰姑徙句吳」，宋氏見史記有「太伯自號句吳」之文，遂彌縫解彼云是太伯始所居地名。裴氏引之，恐非其義。蕃離既有其地，句吳何總不知真實？吳人不聞別有城邑曾名句吳，則系本之文或難依信。吳地記曰：「泰伯居梅里，在闔閭城北五十里許。」
太伯卒，〔一〕無子，弟仲雍立，是為吳仲雍。仲雍卒，〔二〕子季簡立。季簡卒，子叔達立。叔達卒，子周章立。是時周武王克殷，求太伯、仲雍之後，得周章。周章已君吳，因而封之。乃封周章弟虞仲於周之北故夏虛，〔三〕是為虞仲，〔四〕列為諸侯。
〔一〕集解皇覽曰：「太伯冢在吳縣北梅里聚，去城十里。」
〔二〕索隱吳地記曰：「仲雍冢在吳郡常孰縣西海虞山上，與言偃冢並列。」
〔三〕集解徐廣曰：「在河東大陽縣。」
〔四〕索隱夏都安邑，虞仲都大陽之虞城，在安邑南，故曰夏虛。左傳曰「太伯、虞仲，太王之昭」，則虞仲是太王之子必也。又論語稱「虞仲、夷逸隱居放言」，是仲雍稱虞仲。今周章之弟亦稱虞仲者，蓋周章之弟字仲，始封於虞，故曰虞仲。則仲雍本字仲，而為虞之始祖，故後代亦稱虞仲，所以祖與孫同號也。
周章卒，子熊遂立，熊遂卒，子柯相立。〔一〕柯相卒，子彊鳩夷立。彊鳩夷卒，子餘橋疑吾立。〔二〕餘橋疑吾卒，子柯盧立。柯盧卒，子周繇立。〔三〕周繇卒，子屈羽立。〔四〕屈羽卒，子夷吾立。夷吾卒，子禽處立。禽處卒，子轉立。〔五〕轉卒，子頗高立。〔六〕頗高卒，子句卑立。〔七〕是時晉獻公滅周北虞公，以開晉伐虢也。〔八〕句卑卒，子去齊立。去齊卒，子壽夢立。〔九〕壽夢立而吳始益大，稱王。
〔一〕正義柯音歌。相音相匠反。
〔二〕正義橋音蹻驕反。
〔三〕正義繇音遙，又音由。
〔四〕正義屈，居勿反。
〔五〕索隱譙周古史考云「柯轉」。
〔六〕索隱古史考作「頗夢」。
〔七〕索隱古史考云「畢軫」。
〔八〕索隱春秋經僖公五年「冬，晉人執虞公」。左氏二年傳曰「晉荀息請以屈產之乘與垂棘之璧假道伐虢，宮之奇諫，不聽。虞公許之，且請先伐之，遂伐虢，滅下陽」。五年傳曰「晉侯復假道伐虢，宮之奇諫，不聽。以其族行，曰『虞不臘矣』。八月甲午，晉侯圍上陽。冬十有二月，滅虢。師還，遂襲虞滅之」也。
〔九〕正義夢，莫公反。
自太伯作吳，五世而武王克殷，封其後為二：其一虞，在中國；其一吳，在夷蠻。十二世而晉滅中國之虞。中國之虞滅二世，而夷蠻之吳興。〔一〕大凡從太伯至壽夢十九世。〔二〕
〔一〕正義中國之虞滅後二世，合七十一年，至壽夢而興大，稱王。
〔二〕索隱壽夢是仲雍十九代孫也。
王壽夢二年，〔一〕楚之亡大夫申公巫臣怨楚將子反而奔晉，自晉使吳，教吳用兵乘車，令其子為吳行人，〔二〕吳於是始通於中國。吳伐楚。十六年，楚共王伐吳，至衡山。〔三〕
〔一〕索隱自壽夢已下始有其年，春秋唯記卒年。計二年當成七年也。
〔二〕集解服虔曰：「行人，掌國賓客之禮籍，以待四方之使，賓大客，受小客之幣辭。」索隱左傳魯成二年曰「巫臣使齊，及鄭，使介反幣，而以夏姬行，遂奔晉」。七年傳曰「子重、子反殺巫臣之族而分其室，巫臣遺二子書曰『余必使爾罷於奔命以死』。巫臣使於吳，吳子壽夢悅之，乃通吳于晉，教吳乘車，教之戰陣，教之叛楚，寘其子狐庸焉，使為行人。吳始伐楚，伐巢，伐徐。馬陵之會，吳入州來，子重、子反於是乎一歲七奔命」是。
〔三〕集解杜預曰：「吳興烏程縣南也。」索隱春秋經襄三年「楚公子嬰齊帥師伐吳」，左傳曰「楚子重伐吳，為簡之師，克鳩茲，至于衡山」也。
二十五年，王壽夢卒。〔一〕壽夢有子四人，長曰諸樊，〔二〕次曰餘祭，次曰餘眛，〔三〕次曰季札。〔四〕季札賢，而壽夢欲立之，季札讓不可，於是乃立長子諸樊，攝行事當國。
〔一〕索隱襄十二年經曰「秋九月，吳子乘卒」。左傳曰壽夢。計從成六年至此，正二十五年。系本曰「吳孰姑徙句吳」。宋忠曰「孰姑，壽夢也」。代謂祝夢乘諸也。壽孰音相近，姑之言諸也，毛詩傳讀「姑」為「諸」，知孰姑壽夢是一人，又名乘也。
〔二〕索隱春秋經書「吳子遏」，左傳稱「諸樊」，蓋遏是其名，諸樊是其號。公羊傳「遏」作「謁」。
〔三〕索隱左傳曰「閽戕戴吳」。杜預曰「戴吳，餘祭也」。又襄二十八年左傳，齊慶封奔吳，句餘與之朱方。杜預曰「句餘，吳子夷末也」。計餘祭以襄二十九年卒，則二十八年賜慶封邑，不得是夷末。且句餘餘祭或謂是一人，夷末惟史記、公羊作「餘眛」，左氏及穀梁並為「餘祭」。夷末、句餘音字各異，不得為一，或杜氏誤耳。正義祭，側界反。眛，莫葛反。
〔四〕索隱公羊傳曰：「謁也，餘祭也，夷末也，與季子同母者四人。季子弱而才，兄弟皆愛之，同欲以為君，兄弟遞相為君，而致國乎季子。故謁也死，餘祭也立；餘祭也死，夷末也立；夷末也死，則國宜之季子，季子使而亡焉。僚者長庶也，即之。闔閭曰：『將從先君之命與，則國宜之季子也；如不從君之命，則宜立者我也。僚惡得為君乎？』於是使專諸刺僚。」史記壽夢四子，亦約公羊文，但以僚為餘迋子為異耳。左氏其文不明，服虔用公羊，杜預依史記及吳越春秋。下注徐廣引系本曰「夷迋及僚，夷迋生光」，檢系本今無此語。然按左狐庸對趙文子，謂「夷末甚德而度，其天所啟也，必此君之子孫實終之」。若以僚為末子，不應此言。又光言「我王嗣」，則光是夷迋子，且明是庶子。
王諸樊元年，〔一〕諸樊已除喪，讓位季札。季札謝曰：「曹宣公之卒也，諸侯與曹人不義曹君，〔二〕將立子臧，子臧去之，以成曹君，〔三〕君子曰〔四〕『能守節矣』。君義嗣，〔五〕誰敢干君！有國，非吾節也。札雖不材，願附於子臧之義。」吳人固立季札，季札棄其室而耕，乃舍之。〔六〕秋，吳伐楚，楚敗我師。四年，晉平公初立。〔七〕
〔一〕集解世本曰「諸樊徙吳」也。
〔二〕集解服虔曰：「宣公，曹伯盧也，以魯成公十三年會晉侯伐秦，卒于師。曹君，公子負芻也。負芻在國，聞宣公卒，殺太子而自立，故曰不義之也。」
〔三〕集解服虔曰：「子臧，負芻庶兄。」索隱成十三年左傳曰：「曹宣公卒于師。曹人使公子負芻守，使公子欣時逆喪。秋，負芻殺其太子而自立。」杜預曰：「皆宣公庶子也。負芻，成公也。欣時，子臧也。」十五年傳曰：「會于戚，討曹成公也，執而歸諸京師。諸侯將見子臧於王而立之。子臧曰：『前志有之，曰聖達節，杜預曰：聖人應天命，不拘常禮也。次守節，杜預曰：謂賢者也。下失節。杜預曰：愚者，妄動也。為君，非吾節也。雖不能聖，敢失守乎？』遂逃奔宋。」
〔四〕索隱君子者，左丘明所為史評仲尼之詞，指仲尼為君子也。
〔五〕集解王肅曰：「義，宜也。嫡子嗣國，得禮之宜。」杜預曰：「諸樊嫡子，故曰義嗣。」
〔六〕索隱「諸樊元年已除喪」至「乃舍之」，皆襄十四年左氏傳文。正義舍音捨。
〔七〕索隱左傳襄十六年春「葬晉悼公，平公即位」是也。
十三年，王諸樊卒。〔一〕有命授弟餘祭，欲傳以次，必致國於季札而止，以稱先王壽夢之意，且嘉季札之義，兄弟皆欲致國，令以漸至焉。季札封於延陵，〔二〕故號曰延陵季子。
〔一〕索隱春秋經襄二十五年：「十有二月，吳子遏伐楚，門于巢，卒。」左傳曰：「吳子諸樊伐楚，以報舟師之役，門于巢。巢牛臣曰：『吳王勇而輕，若啟之，將親門，我獲射之，必殪。是君也死，疆其少安。』從之。吳子門焉，牛臣隱於短牆以射之，卒。」
〔二〕索隱襄三十一年左傳趙文子問於屈狐庸曰「延州來季子其果立乎」，杜預曰「延州來，季札邑也」昭二十七年左傳曰「吳子使延州來季子聘于上國」，杜預曰「季子本封延陵，後復封州來，故曰延州來」。成七年左傳曰「吳入州來」，杜預曰「州來，楚邑，淮南下蔡縣是」。昭十三年傳「吳伐州來」，二十三年傳「吳滅州來」。則州來本為楚邑，吳光伐滅，遂以封季子也。地理志云會稽毗陵縣，季札所居。太康地理志曰「故延陵邑，季札所居，栗頭有季札祠」。地理志沛郡下蔡縣云，古州來國，為楚所滅，後吳取之，至夫差，遷昭侯於此。公羊傳曰「季子去之延陵，終身不入吳國」，何休曰「不入吳朝廷也」。此云「封於延陵」，謂因而賜之以菜邑。而杜預春秋釋例土地名則云「延州來，闕」，不知何故而為此言也。
王餘祭三年，齊相慶封有罪，自齊來奔吳。吳予慶封朱方之縣，〔一〕以為奉邑，以女妻之，富於在齊。
〔一〕集解吳地記曰：「朱方，秦改曰丹徒。」
四年，吳使季札聘於魯，〔一〕請觀周樂。〔二〕為歌周南、召南。〔三〕曰：「美哉，始基之矣，〔四〕猶未也。〔五〕然勤而不怨。」〔六〕歌邶、鄘、衛。〔七〕曰：「美哉，淵乎，憂而不困者也。〔八〕吾聞衛康叔、武公之德如是，是其衛風乎？」〔九〕歌王。〔一〇〕曰：「美哉，思而不懼，其周之東乎？」〔一一〕歌鄭。〔一二〕曰：「其細已甚，民不堪也，是其先亡乎？」〔一三〕歌齊。曰：「美哉，泱泱乎大風也哉。〔一四〕表東海者，其太公乎〔一五〕？國未可量也。」〔一六〕歌豳。曰：「美哉，蕩蕩乎，樂而不淫，〔一七〕其周公之東乎？」〔一八〕歌秦。曰：「此之謂夏聲。夫能夏則大，大之至也，其周之舊乎？」〔一九〕歌魏。曰：「美哉，渢渢乎，〔二〇〕大而寬，〔二一〕儉而易，行以德輔，此則盟主也。」〔二二〕歌唐。曰：「思深哉，其有陶唐氏之遺風乎？不然，何憂之遠也？〔二三〕非令德之後，誰能若是！」歌陳。曰：「國無主，其能久乎？」〔二四〕自鄶以下，無譏焉。〔二五〕歌小雅〔二六〕。曰：「美哉，思而不貳，〔二七〕怨而不言，〔二八〕其周德之衰乎？〔二九〕猶有先王之遺民也。」〔三〇〕歌大雅。〔三一〕曰：「廣哉，熙熙乎，〔三二〕曲而有直體，〔三三〕其文王之德乎？」歌頌。〔三四〕曰：「至矣哉，〔三五〕直而不倨，〔三六〕曲而不詘，〔三七〕近而不偪，〔三八〕遠而不攜，〔三九〕而遷不淫，〔四〇〕復而不厭，〔四一〕哀而不愁，〔四二〕樂而不荒，〔四三〕用而不匱，〔四四〕廣而不宣，〔四五〕施而不費，〔四六〕取而不貪，〔四七〕處而不厎，〔四八〕行而不流。〔四九〕五聲和，八風平，〔五〇〕節有度，守有序，〔五一〕盛德之所同也。」〔五二〕見舞象箾、南籥者，〔五三〕曰：「美哉，猶有感。」〔五四〕見舞大武，〔五五〕曰：「美哉，周之盛也其若此乎？」見舞韶護者，〔五六〕曰：「聖人之弘也，〔五七〕猶有慚德，聖人之難也！」〔五八〕見舞大夏，〔五九〕曰：「美哉，勤而不德！〔六〇〕非禹其誰能及之？」見舞招箾，〔六一〕曰：「德至矣哉，大矣，〔六二〕如天之無不燾也，〔六三〕如地之無不載也，雖甚盛德，無以加矣。觀止矣，若有他樂，吾不敢觀。」〔六四〕
〔一〕集解在春秋魯襄公二十九年。
〔二〕集解服虔曰：「周樂，魯所受四代之樂也。」杜預曰：「魯以周公故，有天子禮樂。」
〔三〕集解杜預曰：「此皆各依其本國歌所常用聲曲。」
〔四〕集解王肅曰：「言始造王基也。」
〔五〕集解賈逵曰：「言未有雅、頌之成功也。」杜預曰：「猶有商紂，未盡善也。」
〔六〕集解杜預曰：「未能安樂，然其音不怨怒。」
〔七〕集解杜預曰：「武王伐紂，分其地為三監。三監叛，周公滅之，并三監之地，更封康叔，故三國盡被康叔之化。」
〔八〕集解賈逵曰：「淵，深也。」杜預曰：「亡國之音哀以思，其民困。衛康叔、武公德化深遠，雖遭宣公淫亂，懿公滅亡，民猶秉義，不至於困。」
〔九〕集解賈逵曰：「康叔遭管叔、蔡叔之難，武公罹幽王、褒姒之憂，故曰康叔、武公之德如是。」杜預曰：「康叔，武公，皆衛之令德君也。聽聲以為別，故有疑言。」
〔一〇〕集解服虔曰：「王室當在雅，衰微而列在風，故國人猶尊之，故稱王，猶春秋之王人也。」杜預曰：「王，黍離也。」
〔一一〕集解服虔曰：「平王東遷雒邑。」杜預曰：「宗周殞滅，故憂思；猶有先王之遺風，故不懼也。」正義思音肆。
〔一二〕集解賈逵曰：「鄭風，東鄭是。」
〔一三〕集解服虔曰：「其風細弱已甚，攝於大國之閒，無遠慮持久之風，故曰民不堪，將先亡也。」
〔一四〕集解服虔曰：「泱泱，舒緩深遠，有大和之意。其詩風刺，辭約而義微，體疏而不切，故曰大風。」索隱泱，於良反。泱泱猶汪汪洋洋，美盛貌也。杜預曰「弘大之聲」也。
〔一五〕集解王肅曰：「言為東海之表式。」
〔一六〕集解服虔曰：「國之興衰，世數長短，未可量也。」杜預曰：「言其或將復興。」
〔一七〕集解賈逵曰：「蕩然無憂，自樂而不荒淫也。」
〔一八〕集解杜預曰：「周公遭管蔡之變，東征，為成王陳后稷先公不敢荒淫，以成王業，故言其周公東乎。」
〔一九〕集解杜預曰：「秦仲始有車馬禮樂，去戎狄之音而有諸夏之聲，故謂之夏聲。及襄公佐周平王東遷而受其故地，故曰周之舊也。」
〔二〇〕索隱渢音馮，又音泛。杜預曰：「中庸之聲。」
〔二一〕索隱左傳作「大而婉」。杜預曰：「婉，約也。大而約，則儉節易行。」寬字宜讀為「婉」也。
〔二二〕集解徐廣曰：「盟，一作『明』。」駰案：賈逵曰「其志大，直而有曲體，歸中和中庸之德，難成而實易行。故曰以德輔此，則盟主也」。杜預曰「惜其國小而無明君」。索隱注引徐廣曰「盟，一作『明』」。按：左傳亦作「明」，此以聽聲知政，言其明聽耳，非盟會也。
〔二三〕集解杜預曰：「晉本唐國，故有堯之遺風。憂深思遠，情發於聲也。」
〔二四〕集解杜預曰：「淫聲放蕩，無所畏忌，故曰國無主。」
〔二五〕集解服虔曰：「鄶以下，及曹風也。其國小，無所刺譏。」
〔二六〕集解杜預曰：「小雅，小正，亦樂歌之章。」
〔二七〕集解杜預曰：「思文武之德，無貳叛之心也。」
〔二八〕集解王肅曰：「非不能言，畏罪咎也。」
〔二九〕集解杜預曰：「衰，小也。」
〔三〇〕集解杜預曰：「謂有殷王餘俗，故未大衰。」
〔三一〕集解杜預曰：「大雅，陳文王之德，以正天下。」
〔三二〕集解杜預曰：「熙熙，和樂聲。」
〔三三〕集解杜預曰：「論其聲。」
〔三四〕集解杜預曰：「頌者，以其成功告於神明。」
〔三五〕集解賈逵曰：「言道備至也。」
〔三六〕集解杜預曰：「倨，傲也。」
〔三七〕集解杜預曰：「詘，撓也。」
〔三八〕集解杜預曰：「謙，退也。」
〔三九〕集解杜預曰：「攜，貳也。」
〔四〇〕集解服虔曰：「遷，徙也。文王徙酆，武王居鄗。」杜預曰：「淫，過蕩也。」
〔四一〕集解杜預曰：「常日新也。」
〔四二〕集解杜預曰：「知命也。」
〔四三〕集解杜預曰：「節之以禮也。」
〔四四〕集解杜預曰：「德弘大。」
〔四五〕集解杜預曰：「不自顯也。」
〔四六〕集解杜預曰：「因民所利而利之。」
〔四七〕集解杜預曰：「義然後取。」
〔四八〕集解杜預曰：「守之以道。」
〔四九〕集解杜預曰：「制之以義。」
〔五〇〕集解杜預曰：「宮、商、角、徵、羽謂之五聲。八方之氣謂之八風。」
〔五一〕集解杜預曰：「八音克諧，節有度也。無相奪倫，守有序也。」
〔五二〕集解杜預曰：「頌有殷、魯，故曰盛德之所同。」
〔五三〕集解賈逵曰：「象，文王之樂武象也。箾，舞曲也。南籥，以籥舞也。」索隱箾音朔，又素交反。
〔五四〕集解服虔曰：「憾，恨也。恨不及己以伐紂而致太平也。」索隱感讀為「憾」，字省耳，胡暗反。
〔五五〕集解賈逵曰：「大武，周公所作武王樂也。」
〔五六〕集解賈逵曰：「韶護，殷成湯樂大護也。」
〔五七〕集解賈逵曰：「弘，大也。」
〔五八〕集解服虔曰：「慚於始伐而無聖佐，故曰聖人之難也。」
〔五九〕集解賈逵曰：「夏禹之樂大夏也。」
〔六〇〕集解服虔曰：「禹勤其身以治水土也。」
〔六一〕集解服虔曰：「有虞氏之樂大韶也。」索隱「韶」「簫」二字體變耳。
〔六二〕集解服虔曰：「至，帝王之道極於韶也。盡美盡善也。」
〔六三〕集解賈逵曰：「燾，覆也。」
〔六四〕集解服虔曰：「周用六代之樂，堯曰咸池，黃帝曰雲門。魯受四代，下周二等，故不舞其二。季札知之，故曰有他樂吾不敢請。」
去魯，遂使齊。說晏平仲曰：「子速納邑與政。〔一〕無邑無政，乃免於難。齊國之政將有所歸；未得所歸，難未息也。」故晏子因陳桓子以納政與邑，是以免於欒高之難。〔二〕
〔一〕集解服虔曰：「入邑與政職於公，不與國家之事。」
〔二〕集解難在魯昭公八年。正義難，乃憚反。在魯昭公八年。欒施、高彊二氏作難，陳桓子和之乃解也。
去齊，使於鄭。見子產，如舊交。謂子產曰：「鄭之執政侈，難將至矣，政必及子。子為政，慎以禮。 〔一〕 不然，鄭國將敗。」去鄭，適衛。說蘧瑗、史狗、史鰌、公子荊、公叔發、公子朝曰：「衛多君子，未有患也。」
〔一〕集解服虔曰：「禮，所以經國家，利社稷也。」
自衛如晉，將舍於宿，〔一〕聞鍾聲，〔二〕曰：「異哉！吾聞之，辯而不德，必加於戮。〔三〕夫子獲罪於君以在此，〔四〕懼猶不足，而又可以畔乎？〔五〕夫子之在此，猶燕之巢于幕也。〔六〕君在殯而可以樂乎？」〔七〕遂去之。文子聞之，終身不聽琴瑟〔八〕。
〔一〕集解左傳曰：「將宿於戚。」索隱注引左傳曰「將宿於戚」。按：太史公欲自為一家，事雖出左氏，文則隨義而換。既以「舍」字替「宿」，遂誤下「宿」字替於「戚」。戚既是邑名，理應不易。今宜讀宿為「戚」。戚，衛邑，孫文子舊所食地。
〔二〕集解服虔曰：「孫文子鼓鐘作樂也。」
〔三〕集解服虔曰：「辯若鬥辯也。夫以辯爭，不以德居之，必加於刑戮也。」
〔四〕集解賈逵曰：「夫子，孫文子也。獲罪，出獻公，以戚畔也。」
〔五〕索隱左傳曰：「而又何樂」。此「畔」字宜讀曰「樂」。樂謂所聞鐘聲也，畔非其義也。
〔六〕集解王肅曰：「言至危也。」
〔七〕集解賈逵曰：「衛君獻公棺在殯未葬。」
〔八〕集解服虔曰：「聞義而改也。琴瑟不聽，況於鐘鼓乎？」
適晉，說趙文子、〔一〕韓宣子、〔二〕魏獻子〔三〕曰：「晉國其萃於三家乎！」〔四〕將去，謂叔向曰：「吾子勉之！君侈而多良，大夫皆富，政將在三家。〔五〕吾子直，〔六〕必思自免於難。」
〔一〕索隱名武也。
〔二〕索隱名起也。正義世本云名秦。
〔三〕索隱名鍾舒也。
〔四〕集解服虔曰：「言晉國之祚將集於三家。」
〔五〕集解杜預曰：「富必厚施，故政在三家也。」
〔六〕集解服虔曰：「直，不能曲撓以從眾。」
季札之初使，北過徐君。徐君好季札劍，口弗敢言。季札心知之，為使上國，未獻。還至徐，徐君已死，於是乃解其寶劍，繫之徐君冢樹而去。〔一〕從者曰：「徐君已死，尚誰予乎？」季子曰：「不然。始吾心已許之，豈以死倍吾心哉！」
〔一〕正義括地志云：「徐君廟在泗州徐城縣西南一里，即延陵季子挂劍之徐君也。」
七年，楚公子圍弒其王夾敖而代立，是為靈王。〔一〕十年，楚靈王會諸侯而以伐吳之朱方，以誅齊慶封。吳亦攻楚，取三邑而去。〔二〕十一年，楚伐吳，至雩婁。〔三〕十二年，楚復來伐，次於乾谿，楚師敗走。
〔一〕索隱春秋經襄二十五年，吳子遏卒；二十九年，閽殺吳子餘祭；昭十五年，吳子夷未卒。是餘祭在位四年，餘眛在位十七年。系家倒錯二王之年，此七年正是餘眛之三年。昭元年經曰「冬十有一月，楚子麇卒」。左傳曰「楚公子圍將聘于鄭，未出竟，聞王有疾而還。入問王疾，縊而殺之，孫卿曰：以冠纓絞之。遂殺其子幕及平夏。葬王于郟，謂之郟敖」也。
〔二〕集解左傳曰：「吳伐楚，入棘、櫟、麻，以報朱方之役。」索隱杜預注彼云「皆楚東鄙邑也。譙國酇縣東北有棘亭，汝陰新蔡縣東北有櫟亭」。按：解者以麻即襄城縣故麻城是也。
〔三〕集解服虔曰：「雩婁，楚之東邑。」索隱昭五年左傳曰「楚子使沈尹射待命于巢，薳啟強待命於雩婁」。今直言至雩婁，略耳。
〔四〕集解杜預曰：「乾谿在譙國城父縣南，楚東境。」
十七年，王餘祭卒，〔一〕弟餘眛立。王餘眛二年，楚公子棄疾弒其君靈王代立焉。〔二〕
〔一〕索隱春秋襄二十九年經曰「閽殺吳子餘祭」。左傳曰「吳人伐越，獲俘焉，以為閽，使守舟。吳子餘祭觀舟，閽以刀殺之」。公羊傳曰「近刑人則輕死之道」是也。
〔二〕索隱據春秋，即眛之十五年也。昭十三年經曰「夏四月，楚公子比自晉歸于楚，弒其君虔于乾谿，楚公子棄疾殺公子比」。左傳具載，以詞繁不錄。公子比，棄疾，皆靈王弟也。比即子干也。靈王，公子圍也，即位後易名為虔。棄疾即位後易名熊居，是為平王。史記以平王遂有楚國，故曰「棄疾弒君」；春秋以子干已為王，故曰「比殺君」：彼此各有意義也。
四年，王餘眛卒，欲授弟季札。季札讓，逃去。於是吳人曰：「先王有命，兄卒弟代立，必致季子。季子今逃位，則王餘眛後立。今卒，其子當代。」乃立王餘眛之子僚為王。〔一〕
〔一〕集解吳越春秋曰「王僚，夷眛子」，與史記同。索隱此文以為餘眛子，公羊傳以為壽夢庶子也。
王僚二年，〔一〕公子光伐楚，〔二〕敗而亡王舟。光懼，襲楚，復得王舟而還。〔三〕
〔一〕索隱計僚元年當昭十六年。比二年，公子光亡王舟，事在昭十七年左傳。
〔二〕集解徐廣曰：「世本云夷眛生光。」
〔三〕集解左傳曰舟名「餘皇」。
五年，楚之亡臣伍子胥來奔，公子光客之。〔一〕公子光者，王諸樊之子也。〔二〕常以為吾父兄弟四人，當傳至季子。季子即不受國，光父先立。即不傳季子，光當立。陰納賢士，欲以襲王僚。
〔一〕索隱左傳昭二十年曰：「伍員如吳，言伐楚之利於州于。杜預曰：州于，吳子僚也。公子光曰：『是宗為戮，而欲反其讎，不可從也。』員曰：『彼將有他志，余姑為之求士，而鄙以待之。』乃見鱄設諸焉，而耕於鄙。」是謂客禮以接待也。
〔二〕索隱此文以為諸樊子，系本以為夷眛子。
八年，吳使公子光伐楚，敗楚師，迎楚故太子建母於居巢以歸。因北伐，敗陳、蔡之師。九年，公子光伐楚，拔居巢、鍾離。〔一〕初，楚邊邑卑梁氏之處女與吳邊邑之女爭桑，〔二〕二女家怒相滅，兩國邊邑長聞之，怒而相攻，滅吳之邊邑。吳王怒，故遂伐楚，取兩都而去。〔三〕
〔一〕集解服虔曰：「鍾離，州來西邑也。」索隱昭二十四年經曰：「冬，吳滅巢。」左傳曰：「楚子為舟師以略吳疆。沈尹戌曰：『此行也，楚必亡邑。不撫人而勞之，吳不動而速之。』吳人踵楚，邊人不備，遂滅巢及鍾離乃還也。」地理志居巢屬廬江，鍾離屬九江。應劭曰「鍾離子之國也」。
〔二〕索隱左傳無其事。
〔三〕正義兩都即鍾離、居巢。
伍子胥之初奔吳，說吳王僚以伐楚之利。公子光曰：「胥之父兄為僇於楚，欲自報其仇耳。未見其利。」於是伍員知光有他志，〔一〕乃求勇士專諸，〔二〕見之光。光喜，乃客伍子胥。子胥退而耕於野，以待專諸之事。〔三〕
〔一〕集解服虔曰：「欲取國。」
〔二〕集解賈逵曰：「吳勇士。」索隱專或作「剸」。左傳作「鱄設諸」。刺客傳曰「諸，棠邑人也」。正義吳越春秋云：「專諸，豐邑人。伍子胥初亡楚如吳時，遇之於途，專諸方與人鬥，甚不可當，其妻呼，還。子胥怪而問其狀。專諸曰：『夫屈一人之下，必申萬人之上。』胥因而相之，雄貌，深目，侈口，熊背，知其勇士。」
〔三〕索隱依左傳即上五年「公子光客之」是也。事合記於五年，不應略彼而更具於此也。
十二年冬，楚平王卒。〔一〕十三年春，吳欲因楚喪而伐之〔二〕，使公子蓋餘、燭庸〔三〕以兵圍楚之六、灊。〔四〕使季札於晉，以觀諸侯之變。〔五〕楚發兵絕吳兵後，吳兵不得還。於是吳公子光曰：「此時不可失也。」〔六〕告專諸曰：「不索何獲！〔七〕我真王嗣，當立，吾欲求之。季子雖至，不吾廢也。」〔八〕專諸曰：「王僚可殺也。母老子弱，〔九〕而兩公子將兵攻楚，楚絕其路。方今吳外困於楚，而內空無骨鯁之臣，是無柰我何。」光曰：「我身，子之身也。」〔一〇〕四月丙子，〔一一〕光伏甲士於窟室，〔一二〕而謁王僚飲。〔一三〕王僚使兵陳於道，自王宮至光之家，門階戶席，皆王僚之親也，人夾持鈹。〔一四〕公子光詳為〔一五〕足疾，入于窟室，〔一六〕使專諸置匕首〔一七〕於炙魚之中以進食。〔一八〕手匕首刺王僚，鈹交於匈，〔一九〕遂弒王僚。公子光竟代立為王，是為吳王闔廬。闔廬乃以專諸子為卿。
〔一〕索隱昭二十六年春秋經書「楚子居卒」是也。按十二諸侯年表及左傳，合在僚十一年。
〔二〕索隱據表及左氏傳止合有十二年，事並見昭二十七年左傳也。
〔三〕集解賈逵曰：「二公子皆吳王僚之弟。」索隱春秋作「掩餘」，史記並作「蓋餘」，義同而字異。或者謂太史公被腐刑，不欲言「掩」也。賈逵及杜預及刺客傳皆云「二公子，王僚母弟」。而昭二十三年左傳曰「光帥右，掩餘帥左」，杜注彼則云「掩餘，吳王壽夢子」。又系族譜亦云「二公子並壽夢子」。若依公羊，僚為壽夢子，則與系族譜合也。
〔四〕集解杜預曰：「灊在廬江六縣西南。」
〔五〕集解服虔曰：「察彊弱。」
〔六〕集解賈逵曰：「時，言可殺王時也。」
〔七〕集解服虔曰：「不索當何時得也。」
〔八〕集解王肅曰：「聘晉還至也。」
〔九〕集解服虔曰：「母老子弱，專諸託其母子於光也。」王肅曰：「專諸言王母老子弱也。」索隱依王肅解，與史記同，於理無失。服虔、杜預見左傳下文云「我，爾身也，以其子為卿」，遂強解「是無若我何」猶言「我無若是何」，語不近情，過為迂回，非也。
〔一〇〕集解服虔曰：「言我身猶爾身也。」
〔一一〕索隱春秋經唯言「夏四月」，左傳亦無「丙子」，當別有按據，不知出何書也。
〔一二〕集解杜預曰：「掘地為室也。」
〔一三〕索隱謁，請也。本或作「請」也。
〔一四〕集解音披。索隱音披。劉逵注吳都賦「鈹，兩刃小刀」。
〔一五〕索隱上音陽，下如字。左傳曰「光偽足疾」，詳即偽也。或讀此「為」字音「偽」，非也。豈詳偽重言邪？
〔一六〕集解杜預曰：「恐難作，王黨殺己，素避之也。」
〔一七〕索隱劉氏曰：「匕首，短劍也。」按：鹽鐵論以為長尺八寸。通俗文云「其頭類匕，故曰匕首也」。
〔一八〕集解服虔曰：「全魚炙也。」
〔一九〕集解賈逵曰：「交專諸匈也。」
季子至，曰：「苟先君無廢祀，民人無廢主，社稷有奉，乃吾君也。吾敢誰怨乎？哀死事生，以待天命。〔一〕非我生亂，立者從之，先人之道也。」〔二〕復命，哭僚墓，〔三〕復位而待。〔四〕吳公子燭庸、蓋餘二人將兵遇圍於楚者，聞公子光弒王僚自立，乃以其兵降楚，楚封之於舒。〔五〕
〔一〕集解服虔曰：「待其天命之終也。」
〔二〕集解杜預曰：「吳自諸樊以下，兄弟相傳而不立適，是亂由先人起也。季子自知力不能討光，故云。」
〔三〕集解服虔曰：「復命於僚，哭其墓也。」正義復音伏，下同。
〔四〕集解杜預曰：「復本位，待光命。」
〔五〕索隱左傳昭二十七年曰「掩餘奔徐，燭庸奔鍾吾」。三十年經曰「吳滅徐，徐子奔楚」。左傳曰「吳子使徐人執掩餘，使鍾吾人執燭庸。二公子奔楚，楚子大封而定其徙」。無封舒之事，當是「舒」「徐」字亂，又且疏略也。
王闔廬元年，舉伍子胥為行人而與謀國事。楚誅伯州犁，其孫伯嚭亡奔吳，〔一〕吳以為大夫。
〔一〕集解徐廣曰：「伯嚭，州犁孫也。史記與吳越春秋同。嚭音披美反。」
三年，吳王闔廬與子胥、伯嚭將兵伐楚，拔舒，殺吳亡將二公子。光謀欲入郢，將軍孫武曰：「民勞，未可，待之。」〔一〕四年，伐楚，取六與灊。五年，伐越，敗之。六年，楚使子常囊瓦伐吳〔二〕。迎而擊之，大敗楚軍於豫章，取楚之居巢而還。〔三〕
〔一〕索隱左傳此年有子胥對耳，無孫武事也。
〔二〕正義左傳云「楚囊瓦為令尹」，杜預云「子囊之孫子常。」
〔三〕索隱左傳定二年，當為七年。
九年，吳王闔廬請伍子胥、孫武曰：「始子之言郢未可入，今果如何？」〔一〕二子對曰：「楚將子常貪，而唐、蔡皆怨之。王必欲大伐，必得唐、蔡乃可。」闔廬從之，悉興師，與唐、蔡西伐楚，至於漢水。楚亦發兵拒吳，夾水陳。〔二〕吳王闔廬弟夫概〔三〕欲戰，闔廬弗許。夫概曰：「王已屬臣兵，兵以利為上，尚何待焉？」遂以其部五千人襲冒楚，楚兵大敗，走。於是吳王遂縱兵追之。比至郢，〔四〕五戰，楚五敗。楚昭王亡出郢，奔鄖。〔五〕鄖公弟欲弒昭王，〔六〕昭王與鄖公奔隨。〔七〕而吳兵遂入郢。子胥、伯嚭鞭平王之尸〔八〕以報父讎。
〔一〕索隱言今欲果敢伐楚可否也。
〔二〕正義音陣。
〔三〕正義音古代反。
〔四〕索隱定四年「戰于柏舉，吳入郢」是也。
〔五〕集解服虔曰：「鄖，楚縣。」
〔六〕正義左傳云鄖公辛之弟懷也。
〔七〕集解服虔曰：「隨，楚與國也。」
〔八〕索隱左氏無此事。
十年春，越聞吳王之在郢，國空，乃伐吳。吳使別兵擊越。楚告急秦，秦遣兵救楚擊吳，吳師敗。闔廬弟夫概見秦越交敗吳，吳王留楚不去，夫概亡歸吳而自立為吳王。闔廬聞之，乃引兵歸，攻夫概。夫概敗奔楚。楚昭王乃得以九月復入郢，而封夫概於堂谿，為堂谿氏。〔一〕十一年，吳王使太子夫差伐楚，取番。楚恐而去郢徙鄀〔二〕。
〔一〕集解司馬彪曰：「汝南吳房有堂谿亭。」索隱案地理志而知。正義括地志云：「豫州吳房縣在州西北九十里。應劭云『吳王闔閭弟夫概奔楚，封之於堂谿氏。本房子國，以封吳，故曰『吳房』。」
〔二〕集解服虔曰；「鄀，楚邑。」索隱定六年左傳「四月己丑，吳太子終纍敗楚舟師」。杜預曰「闔廬子，夫差兄」。此以為夫差，當謂名異而一人耳。左傳又曰「獲潘子臣、小惟子及大夫七人，楚於是乎遷郢於鄀」。此言番，番音潘，楚邑名，子臣即其邑之大夫也。
十五年，孔子相魯。〔一〕
〔一〕索隱定十年左傳曰「夏，公會齊侯于祝其，實夾谷，孔丘相。犁彌言於齊侯曰『孔丘知禮而無勇』」是也。杜預以為「相會儀也」，而史遷孔子系家云「攝行相事」。案：左氏「孔丘以公退，曰『
士兵之』，又使茲無還揖對」，是攝國相也。
十九年夏，吳伐越，越王句踐迎擊之檇李。〔一〕越使死士挑戰，〔二〕三行造吳師，呼，自剄。〔三〕吳師觀之，越因伐吳，敗之姑蘇，〔四〕傷吳王闔廬指，軍卻七里。吳王病傷而死。〔五〕闔廬使立太子夫差，謂曰：「爾而忘句踐殺汝父乎？」對曰：〔六〕「不敢！」三年，乃報越。
〔一〕集解賈逵曰：「檇李，越地。」杜預曰：「吳郡嘉興縣南有檇李城也。」檇音醉。
〔二〕集解徐廣曰：「死，一作『亶』，越世家亦然，或者以為人名氏乎？」駰案：賈逵曰「死士，死罪人也」。鄭眾曰「死士，欲以死報恩者也」。杜預曰「敢死之士也」。正義挑音田鳥反。
〔三〕集解左傳曰：「使罪人三行，屬劍於頸。」正義行，胡郎反。造，干到反。呼，火故反。頸，堅鼎反。
〔四〕集解越絕書曰：「闔廬起姑蘇臺，三年聚材，五年乃成，高見三百里。」索隱姑蘇，臺名，在吳縣西三十里。左傳定十四年曰「越子大敗之，靈姑浮以戈擊闔廬，闔廬傷將指，還，卒於陘，去檇李七里」。杜預以為檇李在嘉興縣南。靈姑浮，越大夫也。
〔五〕集解越絕書曰：「闔廬冢在吳縣昌門外，名曰虎丘。下池廣六十步，水深一丈五尺，桐棺三重，澒池六尺，玉鳧之流扁諸之劍三千，方員之口三千，槃郢、魚腸之劍在焉。卒十餘萬人治之，取土臨湖。葬之三日，白虎居其上，故號曰虎丘。」索隱澒，胡貢反。以水銀為池。
〔六〕索隱此以為闔廬謂夫差，夫差對闔廬。若左氏傳，則云「對曰」者，夫差對所使之人也。
王夫差元年，〔一〕以大夫伯嚭為太宰。〔二〕習戰射，常以報越為志。二年，吳王悉精兵以伐越，敗之夫椒，〔三〕報姑蘇也。越王句踐乃以甲兵五千人棲於會稽，〔四〕使大夫種〔五〕因吳太宰嚭而行成，〔六〕請委國為臣妾。吳王將許之，伍子胥諫曰：「昔有過氏〔七〕殺斟灌以伐斟尋，〔八〕滅夏后帝相。〔九〕帝相之妃后緡方娠，〔一〇〕逃於有仍〔一一〕而生少康。〔一二〕少康為有仍牧正。〔一三〕有過又欲殺少康，少康奔有虞。〔一四〕有虞思夏德，於是妻之以二女而邑之於綸，〔一五〕有田一成，有眾一旅。〔一六〕後遂收夏眾，撫其官職。〔一七〕使人誘之，〔一八〕遂滅有過氏，復禹之績，祀夏配天，〔一九〕不失舊物。〔二〇〕今吳不如有過之彊，而句踐大於少康。今不因此而滅之，又將寬之，不亦難乎！且句踐為人能辛苦，今不滅，後必悔之。」吳王不聽，聽太宰嚭，卒許越平，與盟而罷兵去。
〔一〕集解越絕書曰：「太伯到夫差二十六代且千歲。」索隱史記太伯至壽夢十九代，諸樊已下六王，唯二十五代。
〔二〕索隱案：左傳定四年伯嚭為太宰，當闔廬九年，非夫差代也。
〔三〕集解賈逵曰：「夫椒，越地。」杜預曰：「太湖中椒山也。」索隱賈逵云越地，蓋近得之。然其地闕，不知所在。杜預以為太湖中椒山，非戰所。夫椒與椒山不得為一。且夫差以報越為志，又伐越，當至越地，何乃不離吳境，近在太湖中？又案：越語云「敗五湖也」。
〔四〕集解賈逵曰：「會稽，山名。」索隱鳥所止宿曰棲。越為吳敗，依託於山林，故以鳥棲為喻。左傳作「保」，國語作「棲」。
〔五〕索隱大夫，官也；種，名也。吳越春秋以為種姓文。而劉氏云「姓大夫」，非也。
〔六〕集解服虔曰：「行成，求成也。」正義國語云：「越飾美女八人納太宰嚭，曰：『子苟然，放越之罪。』」
〔七〕集解賈逵曰：「過，國名也。」索隱過音戈。寒浞之子澆所封國也，猗姓國。晉地道記曰：「東萊掖縣有過鄉，北有過城，古過國也。」
〔八〕集解斟灌，斟尋，夏同姓也。夏后相依斟灌而國，故曰殺夏后相也。索隱斟灌、斟尋夏同姓，賈氏據系本而知也。案：地理志北海壽光縣，應劭曰「古斟灌亭是也」。平壽縣，復云「古北枓尋，禹後，今枓城是也」。然「枓」與「斟」同。
〔九〕集解服虔曰：「夏后相，啟之孫。」
〔一〇〕集解賈逵曰：「緡，有仍之姓也。」杜預曰：「娠，懷身也。」
〔一一〕集解賈逵曰：「有仍，國名，后緡之家。」索隱未知其國所在。春秋經桓五年「天王使仍叔之子來聘」，穀梁經傳並作「任叔」。仍任聲相近，或是一地，猶甫呂、虢郭之類。案：地理志東平有任縣，蓋古仍國。
〔一二〕集解服虔曰：「后緡遺腹子。」
〔一三〕集解王肅曰：「牧正，牧官之長也。」
〔一四〕集解賈逵曰：「有虞，帝舜之後。」杜預曰：「梁國虞縣。」
〔一五〕集解賈逵曰：「綸，虞邑。」
〔一六〕集解賈逵曰：「方十里為成。五百人為旅。」
〔一七〕集解服虔曰：「因此基業，稍收取夏遺民餘眾，撫修夏之故官憲典。」
〔一八〕索隱左傳云：「使女艾諜澆，遂滅過、戈。」杜預曰：「諜，候也。」
〔一九〕集解服虔曰：「以鯀配天也。」
〔二〇〕集解賈逵曰：「物，職也。」杜預曰：「物，事也。」
七年，吳王夫差聞齊景公死而大臣爭寵，新君弱，乃興師北伐齊。子胥諫曰：「越王句踐食不重味，衣不重采，弔死問疾，且欲有所用其眾。此人不死，必為吳患。今越在腹心疾而王不先，而務齊，不亦謬乎！」吳王不聽，遂北伐齊，敗齊師於艾陵。〔一〕至繒，〔二〕召魯哀公而徵百牢。〔三〕季康子使子貢以周禮說太宰嚭，乃得止。因留略地於齊魯之南。九年，為騶伐魯，〔四〕，至與魯盟乃去。十年，因伐齊而歸。十一年，復北伐齊。〔五〕
〔一〕集解杜預曰：「艾陵，齊地。」索隱七年，魯哀公之六年也。左傳此年無伐齊事，哀十一年敗齊艾陵爾。
〔二〕集解杜預曰：「琅邪繒縣。」
〔三〕集解賈逵曰：「周禮，王合諸侯享禮十有二牢，上公九牢，侯伯七牢，子男五牢。」索隱事在哀七年。是年當夫差八年，不應上連七年。案：左傳曰「子服景伯對，不聽，乃與之」，非謂季康子使子貢說，得不用百牢。太宰嚭自別召康子，乃使子貢辭之耳。
〔四〕索隱左傳「騶」作「邾」，聲相近自亂耳。杜預注左傳亦曰「邾，今魯國騶縣是也」。騶，宜音邾。
〔五〕索隱依左氏合作十一年、十二年也。
越王句踐率其眾以朝吳，厚獻遺之，吳王喜。唯子胥懼，曰：「是棄吳也。」〔一〕諫曰：「越在腹心，今得志於齊，猶石田，無所用。〔二〕且盤庚之誥有顛越勿遺，〔三〕商之以興。」〔四〕吳王不聽，使子胥於齊，子胥屬其子於齊鮑氏，〔五〕還報吳王。吳王聞之，大怒，賜子胥屬鏤〔六〕之劍以死。將死，曰：「樹吾墓上以梓，〔七〕令可為器。抉吾眼置之吳東門，〔八〕以觀越之滅吳也。」
〔一〕索隱左氏作「豢吳」。豢，養也。
〔二〕集解王肅曰：「石田不可耕。」
〔三〕集解服虔曰：「顛，隕也；越，墜也。顛越無道，則割絕無遺也。」索隱左傳曰：「其顛越不共，則劓殄無遺育，無俾易種于茲邑，是商所以興也，今君易之。」此則艾陵戰時也。
〔四〕集解徐廣曰：「一本作『盤庚之誥有顛之越之，商之以興』。子胥傳『誥曰有顛越商之興』。」
〔五〕集解服虔曰：「鮑氏，齊大夫。」索隱左傳直曰「使於齊」，杜預曰「私使人至齊屬其子」。案：左傳又曰「反役，王聞之」，明非子胥自使也。
〔六〕集解服虔曰：「屬鏤，劍名。賜使自刎。」索隱劍名，見越絕書。正義屬音燭。鏤音力于反。
〔七〕索隱左傳云：「樹吾墓檟，檟可材也，吳其亡乎！」梓檟相類，因變文也。
〔八〕索隱抉，烏穴反。此國語文，彼以「抉」為「辟」。又云「以手抉之。王慍曰：『孤不使大夫得有見。』乃盛以鴟夷，投之江也」。正義吳俗傳云「子胥亡後，越從松江北開渠至橫山東北，築城伐吳。子胥乃與越軍夢，令從東南入破吳。越王即移向三江口岸立壇，殺白馬祭子胥，杯動酒盡，越乃開渠。子胥作濤，盪羅城東，開入滅吳。至今猶號曰示浦，門曰〈魚普〉〈魚孚〉」。是從東門入滅吳也。
齊鮑氏弒齊悼公。〔一〕吳王聞之，哭於軍門外三日，〔二〕乃從海上攻齊。〔三〕齊人敗吳，吳王乃引兵歸。
〔一〕索隱公名陽生。左傳哀十年曰「吳伐齊南鄙，齊人殺悼公」，不言鮑氏。又鮑牧以哀八年為悼公所殺，今言鮑氏，蓋其宗黨爾。且此伐在艾陵戰之前年，今記於後，亦為顛倒錯亂也。
〔二〕集解服虔曰：「諸侯相臨之禮。」
〔三〕集解徐廣曰：「上，一作『中』。」
十三年，吳召魯、衛之君會於橐皋。〔一〕
〔一〕集解服虔曰：「橐皋，地名也。」杜預曰：「在淮南逡遒縣東南。」索隱哀十二年左傳曰：「公會吳于橐皋。衛侯會吳于鄖。」此并言會衛橐皋者，案左傳「吳徵會于衛。初，衛殺吳行人，懼，謀於子羽。子羽曰『不如止也』。子木曰『往也』」。以本不欲赴會，故魯以夏會衛，及秋乃會。太史公以其本召於橐皋，故不言鄖。鄖，發陽也，廣陵縣東南有發繇口。橐音他各反。逡遒，上七巡反，下酒尤反。
十四年春，吳王北會諸侯於黃池，〔一〕欲霸中國以全周室。六月（戊）〔丙〕子，越王句踐伐吳。乙酉，越五千人與吳戰。丙戌，虜吳太子友。丁亥，入吳。吳人告敗於王夫差，夫差惡其聞也。〔二〕或泄其語，吳王怒，斬七人於幕下。〔三〕七月辛丑，吳王與晉定公爭長。吳王曰：「於周室我為長。」〔四〕晉定公曰：「於姬姓我為伯。」〔五〕趙鞅怒，將伐吳，乃長晉定公。〔六〕吳王已盟，與晉別，欲伐宋。太宰嚭曰：「可勝而不能居也。」乃引兵歸國。國亡太子，內空，王居外久，士皆罷敝，於是乃使厚幣以與越平。
〔一〕集解杜預曰：「陳留封丘縣南有黃亭，近濟水。」
〔二〕集解賈逵曰：「惡其聞諸侯。」
〔三〕集解服虔曰：「以絕口。」
〔四〕集解杜預曰：「吳為太伯後，故為長。」
〔五〕集解杜預曰：「為侯伯。」
〔六〕集解徐廣曰：「黃池之盟，吳先歃，晉次之，與外傳同。」駰案：賈逵曰「外傳曰『吳先歃，晉亞之』。先敘晉，晉有信，又所以外吳」。索隱此依左傳文。案：左傳「趙鞅呼司馬寅曰：『建鼓整列，二臣死之，長幼必可知也。』是趙鞅怒。司馬寅請姑視之，反曰：『肉食者無墨，今吳王有墨，國其勝乎？』杜預曰：墨，氣色下也，國為敵所勝。又曰：『太子死乎？且夷德輕，不忍久，請少待之。』乃先晉人」，是也。徐、賈所云據國語，不與左傳合，非也。左氏魯襄公代晉、楚為會，先書晉，晉有信耳。外傳即國語也，書有二名也。外吳者，吳夷，賤之，不許同中國，故言外也。
十五年，齊田常殺簡公。
十八年，越益彊。越王句踐率兵（使）〔復〕伐敗吳師於笠澤。楚滅陳。
二十年，越王句踐復伐吳。〔一〕二十一年，遂圍吳。二十三年十一月丁卯，越敗吳。越王句踐欲遷吳王夫差於甬東，〔二〕予百家居之。吳王曰：「孤老矣，不能事君王也。吾悔不用子胥之言，自令陷此。」遂自剄死。〔三〕越王滅吳，誅太宰嚭，以為不忠，而歸。
〔一〕索隱哀十九年左傳曰：「越人侵楚，以誤吳也。」杜預曰：「誤吳，使不為備也。」無伐吳事。
〔二〕集解賈逵曰：「甬東，越東鄙，甬江東也。」韋昭曰：「句章，東海口外州也。」索隱國語曰甬句東，越地，會稽句章縣東海中州也。案：今鄮縣是也。
〔三〕集解越絕書曰：「夫差冢在猶亭西卑猶位，越王使干戈人一〈土累〉土以葬之。近太湖，去縣五十七里。」索隱左傳「乃縊，越人以歸」也。猶亭，亭名。「卑猶位」三字共為地名，吳地記曰「徐枕山，一名卑猶山」是。〈土累〉音路禾反，小竹籠，以盛土。
太史公曰：孔子言「太伯可謂至德矣，三以天下讓，民無得而稱焉」。〔一〕余讀春秋古文，乃知中國之虞與荊蠻句吳兄弟也。延陵季子之仁心，慕義無窮，見微而知清濁。嗚呼，又何其閎覽博物君子也！〔二〕
〔一〕集解王肅曰：「太伯弟季歷賢，又生聖子昌，昌必有天下，故太伯以天下三讓於王季。其讓隱，故無得而稱言之者，所以為至德也。」
〔二〕集解皇覽曰：「延陵季子冢在毗陵縣暨陽鄉，至今吏民皆祀之。」
【索隱述贊】太伯作吳，高讓雄圖。周章受國，別封於虞。壽夢初霸，始用兵車。三子遞立，延陵不居。光既篡位，是稱闔閭。王僚見殺，賊由專諸。夫差輕越，取敗姑蘇。甬東之恥，空慚伍胥。
卷三十二　　　齊太公世家第二
正義括地志云：「天齊池在青州臨淄縣東南十五里。封禪書云『齊之所以為齊者，以天齊也』。」
太公望呂尚者，東海上人。〔一〕其先祖嘗為四嶽，佐禹平水土甚有功。虞夏之際封於呂，〔二〕或封於申，〔三〕姓姜氏。夏商之時，申、呂或封枝庶子孫，或為庶人，尚其後苗裔也。本姓姜氏，從其封姓，故曰呂尚。
〔一〕集解呂氏春秋曰：「東夷之土。」索隱譙周曰：「姓姜，名牙。炎帝之裔，伯夷之後，掌四岳有功，封之於呂，子孫從其封姓，尚其後也。」按：後文王得之渭濱，云「吾先君太公望子久矣」，故號太公望。蓋牙是字，尚是其名，後武王號為師尚父也。
〔二〕集解徐廣曰：「呂在南陽宛縣西。」
〔三〕索隱地理志申在南陽宛縣，申伯國也。呂亦在宛縣之西也。
呂尚蓋嘗窮困，年老矣，〔一〕以漁釣奸周西伯。〔二〕西伯將出獵，卜之，曰「所獲非龍非彲，〔三〕非虎非羆；所獲霸王之輔」。於是周西伯獵，果遇太公於渭之陽，與語大說，曰：「自吾先君太公曰『當有聖人適周，周以興』。子真是邪？吾太公望子久矣。」故號之曰「太公望」，載與俱歸，立為師。
〔一〕索隱譙周曰：「呂望嘗屠牛於朝歌，賣飲於孟津。」
〔二〕正義奸音干。括地志云：「茲泉水源出岐州岐山縣西南凡谷。呂氏春秋云『太公釣於茲泉，遇文王』。酈元云『磻磎中有泉，謂之茲泉。泉水潭積，自成淵渚，即太公釣處，今人謂之凡谷。石壁深高，幽篁邃密，林澤秀阻，人跡罕及。東南隅有石室，蓋太公所居也。水次有磻石可釣處，即太公垂釣之所。其投竿跪餌，兩膝遺跡猶存，是有磻磎之稱也。其水清泠神異，北流十二里注于渭』。說苑云『呂望年七十釣于渭渚，三日三夜魚無食者，望即忿，脫其衣冠。上有農人者，古之異人，謂望曰：「子姑復釣，必細其綸，芳其餌，徐徐而投，無令魚駭。」望如其言，初下得鮒，次得鯉。刺魚腹得書，書文曰「呂望封於齊」。望知其異』。」
〔三〕集解徐廣曰：「敕知反。」索隱徐廣音敕知反，餘本亦作「螭」字。
或曰，太公博聞，嘗事紂。紂無道，去之。游說諸侯，無所遇，而卒西歸周西伯。或曰，呂尚處士，隱海濱。周西伯拘羑里，散宜生、閎夭素知而招呂尚。呂尚亦曰「吾聞西伯賢，又善養老，盍往焉」。三人者為西伯求美女奇物，獻之於紂，以贖西伯。西伯得以出，反國。言呂尚所以事周雖異，然要之為文武師。
周西伯昌之脫羑里歸，與呂尚陰謀修德以傾商政，其事多兵權與奇計，〔一〕故後世之言兵及周之陰權皆宗太公為本謀。周西伯政平，及斷虞芮之訟，而詩人稱西伯受命曰文王。伐崇、密須、〔二〕犬夷，大作豐邑。天下三分，其二歸周者，太公之謀計居多。
〔一〕正義六韜云：「武王問太公曰：『律之音聲，可以知三軍之消息乎？』太公曰：『深哉王之問也！夫律管十二，其要有五：宮、商、角、徵、羽，此其正聲也，萬代不易。五行之神，道之常也，可以知敵。金、木、水、火、土，各以其勝攻之。其法，以天清靜無陰雲風雨，夜半遣輕騎往，至敵人之壘九百步，偏持律管橫耳大呼驚之，有聲應管，其來甚微。角管聲應，當以白虎；徵管聲應，當以玄武；商管聲應，當以句陳；五管盡不應，無有商聲，當以青龍：此五行之府，佐勝之徵，（陰）〔成〕敗之機也。』」
〔二〕索隱按：郡國志在東郡廩丘縣北，今曰顧城。密須，姞姓，在河南密縣東，故密城是也。與安定姬姓密國別也。
文王崩，武王即位。九年，欲修文王業，東伐以觀諸侯集否。師行，師尚父〔一〕左杖黃鉞，右把白旄以誓，曰：「蒼兕蒼兕，〔二〕總爾眾庶，與爾舟楫，後至者斬！」遂至盟津。諸侯不期而會者八百諸侯。諸侯皆曰：「紂可伐也。」武王曰：「未可。」還師，與太公作此太誓。
〔一〕集解劉向別錄曰：「師之，尚之，父之，故曰師尚父。父亦男子之美號也。」
〔二〕索隱亦有本作「蒼雉」。按：馬融曰「蒼兕，主舟楫官名」。又王充曰「蒼兕者，水獸，九頭」。今誓眾，令急濟，故言蒼兕以懼之。然此文上下並今文泰誓也。
居二年，紂殺王子比干，囚箕子。武王將伐紂，卜龜兆，不吉，風雨暴至。群公盡懼，唯太公彊之勸武王，武王於是遂行。十一年〔
一〕正月甲子，誓於牧野，伐商紂。紂師敗績。紂反走，登鹿臺，遂追斬紂。明日，武王立于社，群公奉明水，〔二〕衛康叔封布采席，〔三〕師尚父牽牲，史佚策祝，以告神討紂之罪。散鹿臺之錢，發鉅橋之粟，以振貧民。封比干墓，釋箕子囚。遷九鼎，脩周政，與天下更始。師尚父謀居多。
〔一〕集解徐廣曰：「一作『三年』。」
〔二〕索隱周本紀毛叔鄭奉明水也。
〔三〕索隱周本紀衛康叔封布茲。茲是席，故此亦云采席也。
於是武王已平商而王天下，封師尚父於齊營丘。〔一〕東就國，道宿行遲。逆旅之人曰：「吾聞時難得而易失。客寢甚安，殆非就國者也。」太公聞之，夜衣而行，犁明至國。〔二〕萊侯來伐，與之爭營丘。營丘邊萊。萊人，夷也，會紂之亂而周初定，未能集遠方，是以與太公爭國。
〔一〕正義括地志云：「營丘在青州臨淄北百步外城中。」
〔二〕索隱犁音里奚反。犁猶比也。一云犁猶遲也。
太公至國，脩政，因其俗，簡其禮，通商工之業，便魚鹽之利，而人民多歸齊，齊為大國。及周成王少時，管蔡作亂，淮夷〔一〕畔周，乃使召康公〔二〕命太公曰：「東至海，西至河，南至穆陵，北至無棣，〔三〕五侯九伯，實得征之。」〔四〕齊由此得征伐，為大國。都營丘。
〔一〕正義孔安國云：「淮浦之夷，徐州之戎。」
〔二〕集解服虔曰召公奭。
〔三〕集解服虔曰：「是皆太公始受封土地疆境所至也。」索隱舊說穆陵在會稽，非也。按：今淮南有故穆陵門，是楚之境。無棣在遼西孤竹。服虔以為太公受封境界所至，不然也，蓋言其征伐所至之域也。
〔四〕集解杜預曰：「五等諸侯，九州之伯，皆得征討其罪也。」
蓋太公之卒百有餘年，〔一〕子丁公呂伋〔二〕立。丁公卒，子乙公得立。乙公卒，子癸公慈母〔三〕立。癸公卒，子哀公不辰〔四〕立。
〔一〕集解禮記曰：「太公封於營丘，比及五世，皆反葬於周。」鄭玄曰：「太公受封，留為太師，死葬於周。五世之後乃葬齊。」皇覽曰：「呂尚冢在臨菑縣城南，去縣十里。」。
〔二〕集解徐廣曰：「一作『及』。」正義謚法述義不克曰丁。
〔三〕索隱系本作「庮公慈母」。譙周亦曰「祭公慈母」也。
〔四〕索隱系本作「不臣」。譙周亦作「不辰」。宋忠曰：「哀公荒淫田游，國史作還詩以刺之也。」
哀公時，紀侯譖之周，周烹哀公〔一〕而立其弟靜，是為胡公。〔二〕胡公徙都薄姑，〔三〕而當周夷王之時。
〔一〕集解徐廣曰周夷王。
〔二〕正義謚法彌年壽考曰胡。
〔三〕正義括地志云：「薄姑城在青州博昌縣東北六十里。」
哀公之同母少弟山怨胡公，乃與其黨率營丘人襲攻殺胡公而自立，〔一〕是為獻公。獻公元年，盡逐胡公子，因徙薄姑都，治臨菑。
〔一〕索隱宋忠曰：「其黨周馬繻人將胡公於貝水殺之，而山自立也。」
九年，獻公卒，子武公壽立。武公九年，周厲王出奔，居彘〔一〕。十年，王室亂，大臣行政，號曰「共和」。二十四年，周宣王初立。
〔一〕正義直厲反。括地志云：「晉州霍邑縣也。」鄭玄云：「霍山在彘，本秦時霍伯國。」
二十六年，武公卒，子厲公無忌立。厲公暴虐，故胡公子復入齊，齊人欲立之，乃與攻殺厲公。胡公子亦戰死。齊人乃立厲公子赤為君，是為文公，而誅殺厲公者七十人。
文公十二年卒，子成公脫〔一〕立。成公九年卒，子莊公購立。
〔一〕索隱系本及譙周皆作「說」。
莊公二十四年，犬戎殺幽王，周東徙雒。秦始列為諸侯。五十六年，晉弒其君昭侯。
六十四年，莊公卒，子釐公祿甫立。
釐公九年，魯隱公初立。十九年，魯桓公弒其兄隱公而自立為君。
二十五年，北戎伐齊。鄭使太子忽來救齊，齊欲妻之。忽曰：「鄭小齊大，非我敵。」遂辭之。
三十二年，釐公同母弟夷仲年死。其子曰公孫無知，釐公愛之，令其秩服奉養比太子。
三十三年，釐公卒，太子諸兒立，是為襄公。
襄公元年，始為太子時，嘗與無知鬥，及立，絀無知秩服，無知怨。
四年，魯桓公與夫人如齊。齊襄公故嘗私通魯夫人。魯夫人者，襄公女弟也，自釐公時嫁為魯桓公婦，及桓公來而襄公復通焉。魯桓公知之，怒夫人，夫人以告齊襄公。齊襄公與魯君飲，醉之，使力士彭生抱上魯君車，因拉殺魯桓公，〔一〕桓公下車則死矣。魯人以為讓，〔二〕而齊襄公殺彭生以謝魯。
〔一〕集解公羊傳曰：「搚幹而殺之。」何休曰：「搚，折聲也。」正義拉音力合反。
〔二〕索隱讓猶責也。
八年，伐紀，紀遷去其邑。〔一〕
〔一〕集解徐廣曰：「年表云去其都邑。」索隱按：春秋莊四年「紀侯大去其國」，左傳云「違齊難」是也。
十二年，初，襄公使連稱、管至父戍葵丘，〔一〕瓜時而往，及瓜而代。〔二〕往戍一歲，卒瓜時而公弗為發代。或為請代，公弗許。故此二人怒，因公孫無知謀作亂。連稱有從妹在公宮，無寵，〔三〕使之閒襄公，〔四〕曰「事成以女為無知夫人」。冬十二月，襄公游姑棼，〔五〕遂獵沛丘。〔六〕見彘，從者曰「彭生」。〔七〕公怒，射之，彘人立而啼。公懼，墜車傷足，失屨。反而鞭主屨者茀〔
八〕三百。茀出宮。而無知、連稱、管至父等聞公傷，乃遂率其眾襲宮。逢主屨茀，茀曰：「且無入驚宮，驚宮未易入也。」無知弗信，茀示之創，〔九〕乃信之。待宮外，令茀先入。茀先入，即匿襄公戶閒。良久，無知等恐，遂入宮。茀反與宮中及公之幸臣攻無知等，不勝，皆死。無知入宮，求公不得。或見人足於戶閒，發視，乃襄公，遂弒之，而無知自立為齊君。
〔一〕集解賈逵曰：「連稱、管至父皆齊大夫。」杜預曰：「臨淄縣西有地名葵丘。」索隱杜預曰「臨淄西有地名葵丘」。又桓三十五年會諸侯於葵丘，當魯僖公九年，杜預曰「陳留外黃縣東有葵丘」。不同者，蓋葵丘有兩處，杜意以戍葵丘當不遠出齊境，故引臨淄縣西之葵丘。若三十五年會諸侯於葵丘，杜氏又以不合在本國，故引外黃東葵丘為注，所以不同爾。
〔二〕集解服虔曰：「瓜時，七月。及瓜謂後年瓜時。」
〔三〕集解服虔曰：「為妾在宮也。」
〔四〕集解王肅曰：「候公之閒隙。」
〔五〕集解賈逵曰：「齊地也。」正義音扶云反。
〔六〕集解杜預曰：「樂安博昌縣南有地名貝丘。」索隱左傳作「貝丘」也。正義左傳云「齊襄公田于貝丘，墜車傷足」，即此也。
〔七〕集解服虔曰：「公見彘，從者乃見彭生，鬼改形為豕也。」
〔八〕正義非佛反，下同。茀，主履者也。
〔九〕正義音瘡。
桓公元年春，齊君無知游於雍林。〔一〕雍林人嘗有怨無知，及其往游，雍林人襲殺無知，告齊大夫曰：「無知弒襄公自立，臣謹行誅。唯大夫更立公子之當立者，唯命是聽。」
〔一〕集解賈逵曰：「渠丘大夫也。」索隱亦有本作「雍廩」。賈逵曰「渠丘大夫」。左傳云「雍廩殺無知」，杜預曰「雍廩，齊大夫」。此云「游雍林，雍林人嘗有怨無知，遂襲殺之」，蓋以雍林為邑名，其地有人殺無知。賈言「渠丘大夫」者，渠丘邑名，雍林為渠丘大夫也。
初，襄公之醉殺魯桓公，通其夫人，殺誅數不當，淫於婦人，數欺大臣，群弟恐禍及，故次弟糾奔魯。其母魯女也。管仲、召忽傅之。次弟小白奔莒，鮑叔傅之。小白母，衛女也，有寵於釐公。小白自少好善大夫高傒。〔一〕及雍林人殺無知，議立君，高、國先陰召小白於莒。魯聞無知死，亦發兵送公子糾，而使管仲別將兵遮莒道，射中小白帶鉤。小白詳死，管仲使人馳報魯。魯送糾者行益遲，六日至齊，則小白已入，高傒立之，是為桓公。
〔一〕集解賈逵曰：「齊正卿高敬仲也。」正義傒音奚。
桓公之中鉤，詳死以誤管仲，已而載溫車中馳行，亦有高、國內應，故得先入立，發兵距魯。秋，與魯戰于乾時，〔一〕魯兵敗走，齊兵掩絕魯歸道。齊遺魯書曰：「子糾兄弟，弗忍誅，請魯自殺之。召忽、管仲讎也，請得而甘心醢之。不然，將圍魯。」魯人患之，遂殺子糾于笙瀆。〔二〕召忽自殺，管仲請囚。桓公之立，發兵攻魯，心欲殺管仲。鮑叔牙曰：「臣幸得從君，君竟以立。君之尊，臣無以增君。君將治齊，即高傒與叔牙足也。君且欲霸王，非管夷吾不可。夷吾所居國國重，不可失也。」於是桓公從之。乃詳為召管仲欲甘心，實欲用之。管仲知之，故請往。鮑叔牙迎受管仲，及堂阜而脫桎梏，〔三〕齋祓而見桓公。桓公厚禮以為大夫，任政。
〔一〕集解杜預曰：「乾時，齊地也。時水在樂安界，岐流，旱則涸竭，故曰乾時。」
〔二〕集解賈逵曰：「魯地句瀆也。」索隱賈逵云「魯地句瀆」。又按：鄒誕生本作「莘瀆」，莘笙聲相近。笙如字，瀆音豆。論語作「溝瀆」，蓋後代聲轉而字異，故諸文不同也。
〔三〕集解賈逵曰：「堂阜，魯北境。」杜預曰：「堂阜，齊地。東莞蒙陰縣西北有夷吾亭，或曰鮑叔解夷吾縛於此，因以為名也。」
桓公既得管仲，與鮑叔、隰朋、〔一〕高傒修齊國政，連五家之兵，〔二〕設輕重魚鹽之利，〔三〕以贍貧窮，祿賢能，齊人皆說。
〔一〕集解徐廣曰：「或作『崩』也。」
〔二〕集解國語曰：「管子制國五家為軌，十軌為里，四里為連，十連為鄉，以為軍令。」
〔三〕索隱按：管子有理人輕重之法七篇。輕重謂錢也。又有捕魚、煮鹽法也。
二年，伐滅郯，〔一〕郯子奔莒。初，桓公亡時，過郯，郯無禮，故伐之。
〔一〕集解徐廣曰：「一作『譚』。」索隱據春秋，魯莊十年「齊師滅譚」是也。杜預曰「譚國在濟南平陵縣西南」。然此郯乃東海郯縣，蓋亦不當作「譚」字也。
五年，伐魯，魯將師敗。魯莊公請獻遂邑以平，〔一〕桓公許，與魯會柯而盟。〔二〕魯將盟，曹沬以匕首劫桓公於壇上，〔三〕曰：「反魯之侵地！」桓公許之。已而曹沬去匕首，北面就臣位。桓公後悔，欲無與魯地而殺曹沬。管仲曰：「夫劫許之而倍信殺之，〔四〕愈一小快耳，而棄信於諸侯，失天下之援，不可。」於是遂與曹沬三敗所亡地於魯。諸侯聞之，皆信齊而欲附焉。七年，諸侯會桓公於甄，〔五〕而桓公於是始霸焉。
〔一〕集解杜預曰：「遂在濟北蛇丘縣東北。」
〔二〕集解杜預曰：「此柯今濟北東阿，齊之阿邑，猶祝柯今為祝阿。」
〔三〕集解何休曰：「土基三尺，階三等，曰壇。會必有壇者，為升降揖讓，稱先君以相接也。」
〔四〕集解徐廣曰：「一云已許之而背信殺劫也。」
〔五〕集解杜預曰：「甄，衛地，今東郡甄城也。」
十四年，陳厲公子完，〔一〕號敬仲，來奔齊。齊桓公欲以為卿，讓；於是以為工正。〔二〕田成子常之祖也。
〔一〕正義音桓。
〔二〕集解賈逵曰：「掌百工。」
二十三年，山戎伐燕，〔一〕燕告急於齊。齊桓公救燕，遂伐山戎，至于孤竹而還。燕莊公遂送桓公入齊境。桓公曰：「非天子，諸侯相送不出境，吾不可以無禮於燕。」於是分溝割燕君所至與燕，命燕君復修召公之政，納貢于周，如成康之時。諸侯聞之，皆從齊。
〔一〕集解服虔曰：「山戎，北狄，蓋今鮮卑也。」何休曰：「山戎者，戎中之別名也。」
二十七年，魯湣公母曰哀姜，桓公女弟也。哀姜淫於魯公子慶父，慶父弒湣公，哀姜欲立慶父，魯人更立釐公。〔一〕桓公召哀姜，殺之。
〔一〕集解徐廣曰：「史記『僖』字皆作『釐』。」
二十八年，衛文公有狄亂，告急於齊。齊率諸侯城楚丘〔一〕而立衛君。
〔一〕集解賈逵曰：「衛地也。」索隱杜預曰：「不言城衛，衛未遷。」楚丘在濟陰城武縣南，即今之衛南縣。
二十九年，桓公與夫人蔡姬戲船中。蔡姬習水，蕩公，〔一〕公懼，止之，不止，出船，怒，歸蔡姬，弗絕。蔡亦怒，嫁其女。桓公聞而怒，興師往伐。
〔一〕集解賈逵曰：「蕩，搖也。」
三十年春，齊桓公率諸侯伐蔡，蔡潰。〔一〕遂伐楚。楚成王興師問曰：「何故涉吾地？」管仲對曰：「昔召康公命我先君太公曰：『五侯九伯，若實征之，以夾輔周室。』〔二〕賜我先君履，〔三〕東至海，西至河，南至穆陵，北至無棣。楚貢包茅不入，王祭不具，〔四〕是以來責。昭王南征不復，是以來問。」〔五〕楚王曰：「貢之不入，有之，寡人罪也，敢不共乎！昭王之出不復，君其問之水濱。」〔六〕齊師進次于陘。〔七〕夏，楚王使屈完將兵扞齊，齊師退次召陵。〔八〕桓公矜屈完以其眾。屈完曰：「君以道則可；若不，則楚方城以為城，〔九〕江、漢以為溝，君安能進乎？」乃與屈完盟而去。過陳，陳袁濤塗詐齊，令出東方，覺。秋，齊伐陳。〔一〇〕是歲，晉殺太子申生。
〔一〕集解服虔曰：「民逃其上曰潰也。」
〔二〕集解左傳曰：「周公、太公股肱周室，夾輔成王也。」
〔三〕集解杜預曰：「所踐履之界。」
〔四〕集解賈逵曰：「包茅，菁茅包匭之也，以供祭祀。」杜預曰：「尚書『包匭菁茅』，茅之為異未審。」
〔五〕集解服虔曰：「周昭王南巡狩，涉漢未濟，船解而溺昭王，王室諱之，不以赴，諸侯不知其故，故桓公以為辭責問楚也。」索隱宋衷云：「昭王南伐楚，辛由靡為右，涉漢中流而隕，由靡逐王，遂卒不復，周乃侯其後于西翟。」
〔六〕集解杜預曰：「昭王時漢非楚境，故不受罪。」
〔七〕集解杜預曰：「陘，楚地，潁川召陵縣南有陘亭。」左傳曰：「凡師一宿為舍，再宿為信，過信為次。」
〔八〕集解杜預曰：「召陵，潁川縣。」
〔九〕集解服虔曰：「方城山在漢南。」韋昭曰：「方城，楚北之阨塞。」杜預曰「方城山在南陽葉縣南」是也。索隱按：地理志葉縣南有長城，號曰方城，則杜預、韋昭說為得，而服氏云在漢南，未知有何憑據。
〔一〇〕集解左傳曰：「討不忠也。」
三十五年夏，會諸侯于葵丘。〔一〕周襄王使宰孔賜桓公文武胙、彤弓矢、大路，〔二〕命無拜。桓公欲許之，管仲曰「不可」，乃下拜受賜。〔三〕秋，復會諸侯於葵丘，益有驕色。周使宰孔會。諸侯頗有叛者。〔四〕晉侯病，後，遇宰孔。宰孔曰：「齊侯驕矣，弟無行。」從之。是歲，晉獻公卒，里克殺奚齊、卓子，〔五〕秦穆公以夫人入公子夷吾為晉君。桓公於是討晉亂，至高梁，〔六〕使隰朋立晉君，還。
〔一〕集解杜預曰：「陳留外黃縣東有葵丘也。」
〔二〕集解賈逵曰：「大路，諸侯朝服之車，謂之金路。」
〔三〕集解韋昭曰：「下堂拜賜也。」
〔四〕集解公羊傳曰：「葵丘之會，桓公震而矜之，叛者九國。」
〔五〕集解徐廣曰：「史記『卓』多作『悼』。」正義卓，丑角反。
〔六〕集解服虔曰：「晉地也。」杜預曰：「在平陽縣西南。」
是時周室微，唯齊、楚、秦、晉為彊。晉初與會，〔一〕獻公死，國內亂。秦穆公辟遠，不與中國會盟。楚成王初收荊蠻有之，夷狄自置。唯獨齊為中國會盟，而桓公能宣其德，故諸侯賓會。於是桓公稱曰：「寡人南伐至召陵，望熊山；北伐山戎、離枝、孤竹；〔二〕西伐大夏，涉流沙；〔三〕束馬懸車登太行，至卑耳山〔四〕而還。諸侯莫違寡人。寡人兵車之會三，〔五〕乘車之會六，〔六〕九合諸侯，一匡天下。〔七〕昔三代受命，有何以異於此乎？吾欲封泰山，禪梁父。」管仲固諫，不聽；乃說桓公以遠方珍怪物至乃得封，桓公乃止。
〔一〕正義與音預，下同。
〔二〕集解地理志曰令支縣有孤竹城，疑離枝即令支也，令離聲相近。應劭曰：「令音鈴。」鈴離聲亦相近。管子亦作「離」字。索隱離枝音零支，又音令祗，又如字。離枝，孤竹，皆古國名。秦以離枝為縣，故地理志遼西令支縣有孤竹城。爾雅曰「孤竹、北戶、西王母、日下謂之四荒」也。
〔三〕正義大夏，并州晉陽是也。
〔四〕正義卑音壁。劉伯莊及韋昭並如字。
〔五〕正義左傳云魯莊十三年，會北杏以平宋亂；僖四年，侵蔡，遂伐楚；六年，伐鄭，圍新城也。
〔六〕正義左傳云魯莊十四年，會于鄄；十五年，又會鄄；十六年，同盟于幽；僖五年，會首止；八年，盟于洮；九年，會葵丘是也。
〔七〕正義匡，正也。一匡天下，謂定襄王為太子之位也。
三十八年，周襄王弟帶與戎、翟合謀伐周，齊使管仲平戎於周。周欲以上卿禮管仲，管仲頓首曰：「臣陪臣，安敢！」三讓，乃受下卿禮以見。三十九年，周襄王弟帶來奔齊。齊使仲孫請王，為帶謝。襄王怒，弗聽。
四十一年，秦穆公虜晉惠公，復歸之。是歲，管仲、隰朋皆卒。〔一〕管仲病，桓公問曰：「群臣誰可相者？」管仲曰：「知臣莫如君。」公曰：「易牙如何？」〔二〕對曰：「殺子以適君，非人情，不可。」公曰：「開方如何？」對曰：「倍親以適君，非人情，難近。」〔三〕公曰：「豎刀如何？」〔四〕對曰：「自宮以適君，非人情，難親。」管仲死，而桓公不用管仲言，卒近用三子，三子專權。
〔一〕正義括地志云：「管仲冢在青州臨淄縣南二十一里牛山上，與桓公冢連。隰朋墓在青州臨淄縣東北七里也。」
〔二〕正義即雍巫也。賈逵云：「雍巫，雍人名巫，易牙也。」
〔三〕集解管仲曰：「衛公子開方去其千乘之太子而臣事君也。」
〔四〕正義刀，鳥條反。顏師古云：「豎刀、易牙皆齊桓公臣。管仲有病，桓公往問之，曰：『將何以教寡人？』管仲曰：『願君遠易牙、豎刀。』公曰：『易牙烹其子以快寡人，尚可疑邪？』對曰：『
人之情非不愛其子也，其子之忍，又將何愛於君！』公曰：『豎刀自宮以近寡人，猶尚疑邪？』對曰：『人之情非不愛其身也，其身之忍，又將何有於君！』公曰：『諾。』管仲遂盡逐之，而公食不甘心不怡者三年。公曰：『仲父不已過乎？』於是皆即召反。明年，公有病，易牙、豎刀相與作亂，塞宮門，築高牆，不通人。有一婦人踰垣入至公所。公曰：『我欲食。』婦人曰：『吾無所得。』公曰：『我欲飲。』婦人曰：『吾無所得。』公曰：『何故？』曰：『易牙、豎刀相與作亂；塞宮門，築高牆，不通人，故無所得。』公慨然歎，涕出，曰：『嗟乎，聖人所見豈不遠哉！若死者有知，我將何面目見仲父乎？』蒙衣袂而死乎壽宮。蟲流於戶，蓋以楊門之扇，二月不葬也。」
四十二年，戎伐周，周告急於齊，齊令諸侯各發卒戍周。是歲，晉公子重耳來，桓公妻之。
四十三年。初，齊桓公之夫人三：曰王姬、徐姬、〔一〕蔡姬，皆無子。桓公好內，〔二〕多內寵，如夫人者六人，長衛姬，生無詭；〔三〕少衛姬，生惠公元；鄭姬，生孝公昭；葛嬴，生昭公潘；密姬，生懿公商人；宋華子，〔四〕生公子雍。桓公與管仲屬孝公於宋襄公，以為太子。雍巫〔五〕有寵於衛共姬，因宦者豎刀以厚獻於桓公，亦有寵，桓公許之立無詭。〔六〕管仲卒，五公子皆求立。冬十月乙亥，齊桓公卒。易牙入，與豎刀因內寵殺群吏，〔七〕而立公子無詭為君。太子昭奔宋。
〔一〕索隱按：系本徐，嬴姓。禮，婦人稱國及姓，今此言「徐姬」者，然姬是眾妾之總稱，故漢祿秩令云「姬妾數百」。婦人亦總稱姬，姬亦未必盡是姓也。
〔二〕集解服虔曰：「內，婦官也。」
〔三〕索隱左傳作「無虧」也。
〔四〕集解賈逵曰：「宋華氏之女，子姓。」
〔五〕集解賈逵曰：「雍巫，雍人，名巫，易牙字。」索隱賈逵以雍巫為易牙，未知何據。按：管子有棠巫，恐與雍巫是一人也。
〔六〕集解杜預曰：「易牙既有寵於公，為長衛姬請立。」
〔七〕集解服虔曰：「內寵如夫人者六人。群吏，諸大夫也。」杜預曰：「內寵，內官之有權寵者。」
桓公病，五公子各樹黨爭立。及桓公卒，遂相攻，以故宮中空，莫敢棺。〔一〕桓公尸在床上六十七日，尸蟲出于戶。十二月乙亥，無詭立，乃棺赴。辛巳夜，斂殯。〔二〕
〔一〕正義音古患反。
〔二〕集解徐廣曰：「斂，一作『臨』也。」
桓公十有餘子，要其後立者五人：無詭立三月死，無謚；次孝公；次昭公；次懿公；次惠公。孝公元年三月，宋襄公率諸侯兵送齊太子昭而伐齊。齊人恐，殺其君無詭。齊人將立太子昭，四公子之徒攻太子，太子走宋，宋遂與齊人四公子戰。五月，宋敗齊四公子師而立太子昭，是為齊孝公。宋以桓公與管仲屬之太子，故來征之。以亂故，八月乃葬齊桓公。〔一〕
〔一〕集解皇覽曰：「桓公冢在臨菑城南七里所菑水南。」正義括地志云：「齊桓公墓在臨菑縣南二十一里牛山上，亦名鼎足山，一名牛首堈，一所二墳。晉永嘉末，人發之，初得版，次得水銀池，有氣不得入，經數日，乃牽犬入中，得金蠶數十薄，珠襦、玉匣、繒綵、軍器不可勝數。又以人殉葬，骸骨狼藉也。」
六年春，齊伐宋，以其不同盟于齊也。〔一〕夏，宋襄公卒。七年，晉文公立。
〔一〕集解服虔曰：「魯僖公十九年，諸侯盟于齊，以無忘桓公之德。宋襄公欲行霸道，不與盟，故伐之。」
十年，孝公卒，孝公弟潘因衛公子開方殺孝公子而立潘，是為昭公。昭公，桓公子也，其母曰葛嬴。
昭公元年，晉文公敗楚於城濮，〔一〕而會諸侯踐土，朝周，天子使晉稱伯。〔二〕六年，翟侵齊。晉文公卒。秦兵敗於殽。十二年，秦穆公卒。
〔一〕正義賈逵云：「衛地也。」
〔二〕正義音霸。
十九年五月，昭公卒，子舍立為齊君。舍之母無寵於昭公，國人莫畏。昭公之弟商人以桓公死爭立而不得，陰交賢士，附愛百姓，百姓說。及昭公卒，子舍立，孤弱，即與眾十月即墓上弒齊君舍，而商人自立，是為懿公。懿公，桓公子也，其母曰密姬。
懿公四年春，初，懿公為公子時，與丙戎〔一〕之父獵，爭獲不勝，及即位，斷丙戎父足，〔二〕而使丙戎僕。〔三〕庸職之妻好，〔四〕公內之宮，使庸職驂乘。五月，懿公游於申池，〔五〕二人浴，戲。職曰：「斷足子！」戎曰：「奪妻者！」二人俱病此言，乃怨。謀與公游竹中，二人弒懿公車上，棄竹中而亡去。
〔一〕索隱左傳「丙」作「邴」，邴歜也。
〔二〕正義左傳云「乃掘而別之」，杜預云「斷其尸足也」。
〔三〕集解賈逵曰：「僕，御也。」
〔四〕索隱左傳作「閻職」，此言「庸職」。不同者，傳所云「閻」，姓；「職」，名也。此言「庸職」，庸非姓，蓋謂受顧織之妻，史意不同，字則異耳。正義國語及左傳作「閻職」。
〔五〕集解杜預曰：「齊南城西門名申門。齊城無池，唯此門左右有池，疑此是也。」左思齊都賦注曰：「申池，海濱齊藪也。」
懿公之立，驕，民不附。齊人廢其子而迎公子元於衛，立之，是為惠公。惠公，桓公子也。其母衛女，曰少衛姬，避齊亂，故在衛。
惠公二年，長翟來，〔一〕王子城父攻殺之，〔二〕埋之於北門。晉趙穿弒其君靈公。
〔一〕集解穀梁傳曰：「身橫九畝，斷其首而載之，眉見於軾。」
〔二〕集解賈逵曰：「王子城父，齊大夫。」
十年，惠公卒，子頃公無野立。〔一〕初，崔杼有寵於惠公，惠公卒，高、國畏其偪也，逐之，崔杼奔衛。
〔一〕正義頃音傾。
頃公元年，楚莊王彊，伐陳；二年，圍鄭，鄭伯降，已復國鄭伯。
六年春，晉使郤克於齊，齊使夫人帷中而觀之。郤克上，夫人笑之。郤克曰：「不是報，不復涉河！」歸，請伐齊，晉侯弗許。齊使至晉，郤克執齊使者四人河內，殺之。八年。晉伐齊，齊以公子彊質晉，晉兵去。十年春，齊伐魯、衛。魯、衛大夫如晉請師，皆因郤克。〔一〕晉使郤克以車八百乘〔二〕為中軍將，士燮將上軍，欒書將下軍，以救魯、衛，伐齊。六月壬申，與齊侯兵合靡笄下。〔三〕癸酉，陳于鞍。〔四〕逄丑父〔五〕為齊頃公右。頃公曰：「馳之，破晉軍會食。」射傷郤克，流血至履。克欲還入壁，其御曰：「我始入，再傷，不敢言疾，恐懼士卒，願子忍之。」遂復戰。戰，齊急，丑父恐齊侯得，乃易處，頃公為右，車絓於木而止。〔六〕晉小將韓厥伏齊侯車前，曰「寡君使臣救魯、衛」，戲之。丑父使頃公下取飲，〔七〕因得亡，脫去，入其軍。晉郤克欲殺丑父。丑父曰：「代君死而見僇，後人臣無忠其君者矣。」克舍之，丑父遂得亡歸齊。於是晉軍追齊至馬陵。〔八〕齊侯請以寶器謝，〔九〕不聽；必得笑克者蕭桐叔子，〔一〇〕令齊東畝。〔一一〕對曰：「叔子，齊君母。齊君母亦猶晉君母，子安置之？且子以義伐而以暴為後，其可乎？」於是乃許，令反魯、衛之侵地。〔一二〕
〔一〕索隱成二年左傳魯臧宜叔、衛孫桓子如晉，皆主於郤克是。
〔二〕集解賈逵曰：「八百乘，六萬人。」
〔三〕集解徐廣曰：「靡，一作『摩』。」賈逵曰：「靡笄，山名也。」索隱靡，如字。靡笄，山名，在濟南，與代地磨笄山不同。
〔四〕集解服虔曰：「鞍，齊地名也。」
〔五〕集解賈逵曰：「齊大夫。」
〔六〕正義絓，胡卦反。止也。有所礙也。
〔七〕正義左傳云「及華泉，驂絓於木而止。丑父使公下，如華泉取飲。鄭周父御佐車，苑茷為右，載齊侯獲免」也。
〔八〕集解徐廣曰：「一作『陘』。」駰案：賈逵曰「馬陘，齊地也」。
〔九〕集解左傳曰：「賂以紀甗、玉磬也。」
〔一〇〕集解杜預曰：「桐叔，蕭君之字，齊侯外祖父。子，女也。難斥言其母，故遠言之。」賈逵曰：「蕭，附庸，子姓。」
〔一一〕集解服虔曰：「欲令齊隴畝東行。」索隱壟畝東行，則晉車馬東向齊行易也。
〔一二〕正義左傳云晉師及齊國，使齊人歸我汶陽之田也。
十一年，晉初置六卿，賞鞍之功。齊頃公朝晉，欲尊王晉景公，〔一〕晉景公不敢受，乃歸。歸而頃公弛苑囿，薄賦斂，振孤問疾，虛積聚以救民，民亦大說。厚禮諸侯。竟頃公卒，百姓附，諸侯不犯。
〔一〕索隱王劭按：張衡曰「禮，諸侯朝天子執玉，既授而反之。若諸侯自相朝，則不授玉」。齊頃公戰敗朝晉而授玉，是欲尊晉侯為王，太史公探其旨而言。今按：此文不云「授玉」，王氏之說復何所依，聊記異耳。
十七年，頃公卒，〔一〕子靈公環立。
〔一〕集解皇覽曰：「頃公冢近呂尚冢。」
靈公九年，晉欒書弒其君厲公。十年，晉悼公伐齊，齊令公子光質晉。十九年，立子光為太子，高厚傅之，令會諸侯盟於鍾離。〔一〕二十七年，晉使中行獻子伐齊。〔二〕齊師敗，靈公走入臨菑。晏嬰止靈公，靈公弗從。曰：「君亦無勇矣！」晉兵遂圍臨菑，臨菑城守不敢出，晉焚郭中而去。
〔一〕正義括地志云：「鍾離故城在沂州承縣界。」
〔二〕索隱荀偃祖林父代為中行，後改姓為中行氏。獻子名偃。
二十八年，初，靈公取魯女，生子光，以為太子。仲姬，戎姬。戎姬嬖，仲姬生子牙，屬之戎姬。戎姬請以為太子，公許之。仲姬曰：「不可。光之立，列於諸侯矣，〔一〕今無故廢之，君必悔之。」公曰：「在我耳。」遂東太子光，〔二〕使高厚傅牙為太子。靈公疾，崔杼迎故太子光而立之，是為莊公。莊公殺戎姬。五月壬辰，靈公卒，莊公即位，執太子牙於句竇之丘，殺之。八月，崔杼殺高厚。晉聞齊亂，伐齊，至高唐。〔三〕
〔一〕集解服虔曰：「數從諸侯征伐盟會。」
〔二〕集解賈逵曰：「徙之東垂也。」
〔三〕集解杜預曰：「高唐在祝阿縣西北。」
莊公三年，晉大夫欒盈〔一〕奔齊，莊公厚客待之。晏嬰、田文子諫，公弗聽。四年，齊莊公使欒盈閒入晉曲沃〔二〕為內應，以兵隨之，上太行，入孟門。〔三〕欒盈敗，齊兵還，取朝歌。〔四〕
〔一〕集解徐廣曰：「史記多作『逞』。」
〔二〕集解賈逵曰：「欒盈之邑。」
〔三〕集解賈逵曰：「孟門、太行皆晉山隘也。」索隱孟門山在朝歌東北。太行山在河內溫縣西。
〔四〕集解賈逵曰：「晉邑。」
六年，初，棠公妻好，〔一〕棠公死，崔杼取之。莊公通之，數如崔氏，以崔杼之冠賜人。待者曰：「不可。」崔杼怒，因其伐晉，欲與晉合謀襲齊而不得閒。莊公嘗笞宦者賈舉，賈舉復侍，為崔杼閒公〔二〕以報怨。五月，莒子朝齊，齊以甲戌饗之。崔杼稱病不視事。乙亥，公問崔杼病，遂從崔杼妻。崔杼妻入室，與崔杼自閉戶不出，公擁柱而歌。〔三〕宦者賈舉遮公從官而入，閉門，崔杼之徒持兵從中起。公登臺而請解，不許；請盟，不許；請自殺於廟，不許。皆曰：「君之臣杼疾病，不能聽命。〔四〕近於公宮。〔五〕陪臣爭趣有淫者，〔六〕不知二命。」〔七〕公踰牆，射中公股，公反墜，遂弒之。晏嬰立崔杼門外，〔八〕曰：「君為社稷死則死之，為社稷亡則亡之。〔九〕若為己死己亡，非其私暱，誰敢任之！」〔一〇〕門開而入，枕公尸而哭，三踊而出。人謂崔杼：「必殺之。」崔杼曰：「民之望也，舍之得民。」〔一一〕
〔一〕集解賈逵曰：「棠公，齊棠邑大夫。」
〔二〕集解服虔曰：「伺公閒隙。」正義閒音閑，又如字。
〔三〕集解服虔曰：「公以為姜氏不知己在外，故歌以命之也。一曰公自知見欺，恐不得出，故歌以自悔。」
〔四〕集解服虔曰：「言不能親聽公命。」
〔五〕集解服虔曰：「崔杼之宮近公宮，淫者或詐稱公。」
〔六〕集解徐廣曰：「爭，一作『扞』。」索隱左傳作「扞趣」。此為「爭趣」者，是太史公變左氏之文。言陪臣但爭趣投有淫者耳，更不知他命也。
〔七〕集解杜預曰：「言得淫人，受崔子命討之，不知他命也。」
〔八〕集解賈逵曰：「聞難而來。」
〔九〕集解服虔曰：「謂以公義為社稷死亡也。如是者，臣亦隨之死亡。」
〔一〇〕集解服虔曰：「言君自以己之私欲取死亡之禍，則私近之臣所當任也。」杜預曰：「私暱，所親愛也。非所親愛，無為當其禍也。」
〔一一〕集解服虔曰：「置之，所以得人心。」
丁丑，崔杼立莊公異母弟杵臼，〔一〕是為景公。景公母，魯叔孫宣伯女也。景公立，以崔杼為右相，慶封為左相。二相恐亂起，乃與國人盟曰：「不與崔慶者死！」晏子仰天曰：「嬰所不（獲）唯忠於君利社稷者是從！」不肯盟。慶封欲殺晏子，崔杼曰：「忠臣也，舍之。」齊太史書曰「崔杼弒莊公」，崔杼殺之。其弟復書，崔杼復殺之。少弟復書，崔杼乃舍之。
〔一〕集解徐廣曰：「史記多作『箸臼』。」
景公元年，初，崔杼生子成及彊，其母死，取東郭女，生明。東郭女使其前夫子無咎與其弟偃〔一〕相崔氏。成有罪，〔二〕二相急治之，立明為太子。成請老於崔（杼），崔杼許之，二相弗聽，曰：「崔，宗邑，不可。」〔三〕成、彊怒，告慶封。〔四〕慶封與崔杼有郤，欲其敗也。成、彊殺無咎、偃於崔杼家，家皆奔亡。崔杼怒，無人，使一宦者御，見慶封。慶封曰：「請為子誅之。」使崔杼仇盧蒲嫳〔五〕攻崔氏，殺成、彊，盡滅崔氏，崔杼婦自殺。崔杼毋歸，〔六〕亦自殺。慶封為相國，專權。
〔一〕正義杜預云：「東郭偃，東郭姜之弟也。」
〔二〕正義左傳云成有疾而廢之。杜預云有惡疾也。
〔三〕集解杜預曰：「濟南東朝陽縣西北有崔氏城也。」
〔四〕正義左傳云成彊告慶封曰：「夫子身亦子所知也，唯無咎與偃是從，父兄莫能進矣。恐害夫子，敢以告。」慶封曰：「苟利夫子，必去之，難吾助汝。」乃殺東郭偃、棠無咎於崔氏朝也。其妻及崔杼皆縊死，崔明奔魯。
〔五〕集解賈逵曰：「嫳，齊大夫慶封之屬。」
〔六〕索隱毋音無也。
三年十月，慶封出獵。初，慶封已殺崔杼，益驕，嗜酒好獵，不聽政令。慶舍用政，〔一〕已有內郤。田文子謂桓子曰：「亂將作。」田、鮑、高、欒氏相與謀慶氏。慶舍發甲圍慶封宮，四家徒共擊破之。慶封還，不得入，奔魯。齊人讓魯，封奔吳。吳與之朱方，聚其族而居之，富於在齊。其秋，齊人徙葬莊公，僇崔杼尸於市以說眾。
〔一〕集解服虔曰：「舍，慶封之子也。生傳其職政與子。」
九年，景公使晏嬰之晉，與叔向私語曰：「齊政卒歸田氏。田氏雖無大德，以公權私，有德於民，民愛之。」十二年，景公如晉，見平公，欲與伐燕。十八年，公復如晉，見昭公。二十六年，獵魯郊，因入魯，與晏嬰俱問魯禮。三十一年，魯昭公辟季氏難，奔齊。齊欲以千社封之，〔一〕子家止昭公，昭公乃請齊伐魯，取鄆〔二〕以居昭公。
〔一〕集解賈逵曰：「二十五家為一社。千社，二萬五千家也。」
〔二〕正義鄆，鄆城也。
三十二年，彗星見。景公坐柏寢，嘆曰：「堂堂！誰有此乎？」〔一〕群臣皆泣，晏子笑，公怒。晏子曰：「臣笑群臣諛甚。」景公曰：「彗星出東北，當齊分野，寡人以為憂。」晏子曰：「君高臺深池，賦斂如弗得，刑罰恐弗勝，茀星〔二〕將出，彗星〔三〕何懼乎？」公曰：「可禳否？」晏子曰：「使神可祝而來，〔四〕亦可禳而去也。百姓苦怨以萬數，而君令一人禳之，安能勝眾口乎？」是時景公好治宮室，聚狗馬，奢侈，厚賦重刑，故晏子以此諫之。
〔一〕集解服虔曰：「景公自恐德薄不能久享齊國，故曰『誰有此』也。」
〔二〕正義茀音佩。謂客星侵近邊側欲相害。
〔三〕正義彗，息歲反。若帚形，見，其境有亂也。
〔四〕正義祝音章受反。
四十二年，吳王闔閭伐楚，入郢。
四十七年，魯陽虎攻其君，不勝，奔齊，請齊伐魯。鮑子諫景公，乃囚陽虎。陽虎得亡，奔晉。
四十八年，與魯定公好會夾谷。〔一〕犁鉏〔二〕曰：「孔丘知禮而怯，請令萊人為樂，〔三〕因執魯君，可得志。」景公害孔丘相魯，懼其霸，故從犁鉏之計。方會，進萊樂，孔子歷階上，使有司執萊人斬之，以禮讓景公。景公慚，乃歸魯侵地以謝，而罷去。是歲，晏嬰卒。
〔一〕集解服虔曰：「東海祝其縣是也。」
〔二〕索隱且，即餘反。即犁彌也。
〔三〕集解杜預曰：「萊人，齊所滅萊夷。」
五十五年，范、中行反其君於晉，晉攻之急，來請粟。田乞欲為亂，樹黨於逆臣，說景公曰：「范、中行數有德於齊，不可不救。」及使乞救而輸之粟。
五十八年夏，景公夫人燕姬適子死。景公寵妾芮姬生子荼，〔一〕荼少，其母賤，無行，諸大夫恐其為嗣，乃言願擇諸子長賢者為太子。景公老，惡言嗣事，又愛荼母，欲立之，憚發之口，乃謂諸大夫曰：「為樂耳，國何患無君乎？」秋，景公病，命國惠子、高昭子〔
二〕立少子荼為太子，逐群公子，遷之萊。〔三〕景公卒，〔四〕太子荼立，是為晏孺子。冬，未葬，而群公子畏誅，皆出亡。荼諸異母兄公子壽、〔五〕駒、黔〔六〕奔衛，〔七〕公子駔、〔八〕陽生奔魯。〔九〕萊人歌之曰：「景公死乎弗與埋，三軍事乎弗與謀，〔一〇〕師乎師乎，胡黨之乎？」〔一一〕
〔一〕索隱左傳曰「鬻姒之子荼嬖」，則荼母姓姒。此作「芮姬」，不同也。譙周依左氏作「鬻姒」，鄒誕生本作「芮姁」。姁音五句反。
〔二〕集解杜預曰：「惠子，國夏也。昭子，高張也。」
〔三〕集解服虔曰：「萊，齊東鄙邑。」
〔四〕集解皇覽曰：「景公冢與桓公冢同處。」
〔五〕索隱一作「嘉」。
〔六〕正義三公子。
〔七〕集解徐廣曰：「一云『壽、黔奔衛』。」索隱三人奔衛。
〔八〕索隱左傳作「鉏」。
〔九〕索隱二人奔魯，凡五公子也。
〔一〇〕集解服虔曰：「萊人見五公子遠遷鄙邑，不得與景公葬埋之事及國三軍之謀，故愍而歌。」杜預曰：「稱謚，蓋葬後而為此歌，哀群公子失所也。」
〔一一〕集解服虔曰：「師，眾也。黨，所也。言公子徒眾何所適也。」
晏孺子元年春，田乞偽事高、國者，每朝，乞驂乘，言曰：「子得君，大夫皆自危，欲謀作亂。」又謂諸大夫曰：「高昭子可畏，及未發，先之。」大夫從之。六月，田乞、鮑牧乃與大夫以兵入公宮，攻高昭子。昭子聞之，與國惠子救公。公師敗，田乞之徒追之，國惠子奔莒，遂反殺高昭子。晏圉奔魯。〔一〕八月，齊秉意茲。〔二〕田乞敗二相，乃使人之魯召公子陽生。陽生至齊，私匿田乞家。十月戊子，田乞請諸大夫曰：「常之母有魚菽之祭，〔三〕幸來會飲。」會飲，田乞盛陽生橐中，置坐中央，發橐出陽生，曰：「此乃齊君矣！」大夫皆伏謁。將與大夫盟而立之，鮑牧醉，乞誣大夫曰：「吾與鮑牧謀共立陽生。」鮑牧怒曰：「子忘景公之命乎？」諸大夫相視欲悔，陽生前，頓首曰：「可則立之，否則已。」鮑牧恐禍起，乃復曰：「皆景公子也，何為不可！」乃與盟，立陽生，是為悼公。悼公入宮，使人遷晏孺子於駘，〔四〕殺之幕下，而逐孺子母芮子。芮子故賤而孺子少，故無權，國人輕之。
〔一〕集解賈逵曰：「圉，晏嬰之子。」
〔二〕集解徐廣曰：「左傳八月，齊邴意茲奔魯。」
〔三〕集解何休曰：「齊俗，婦人首祭事。言魚豆者，示薄陋無所有也。」
〔四〕集解賈逵曰：「齊邑。」
悼公元年，齊伐魯，取讙、闡。〔一〕初，陽生亡在魯，季康子以其妹妻之。及歸即位，使迎之。季姬與季魴侯通，〔二〕言其情，魯弗敢與，故齊伐魯，竟迎季姬。季姬嬖，齊復歸魯侵地。
〔一〕集解杜預曰：「闡在東平剛縣北。」索隱二邑名。讙在今博城縣西南。杜預曰：「闡在東平剛縣北。」
〔二〕集解杜預曰：「魴侯，康子叔父也。」
鮑子與悼公有郤，不善。四年，吳、魯伐齊南方。鮑子弒悼公，赴于吳。吳王夫差哭於軍門外三日，將從海入討齊。齊人敗之，吳師乃去。晉趙鞅伐齊，至賴而去。〔一〕齊人共立悼公子壬，是為簡公。〔二〕
〔一〕集解服虔曰：「賴，齊邑。」
〔二〕集解徐廣曰：「年表云簡公壬者，景公之子也。」
簡公四年春，初，簡公與父陽生俱在魯也，監止有寵焉。〔一〕及即位，使為政。田成子憚之，驟顧於朝。〔二〕御鞅〔三〕言簡公曰：「田、監不可並也，君其擇焉。」〔四〕弗聽。子我夕，〔五〕田逆殺人，逢之，〔六〕遂捕以入。〔七〕田氏方睦，〔八〕使囚病而遺守囚者酒，〔九〕醉而殺守者，得亡。子我盟諸田於陳宗。〔一〇〕初，田豹欲為子我臣，〔一一〕使公孫言豹，〔一二〕豹有喪而止。後卒以為臣，〔一三〕幸於子我。子我謂曰：「吾盡逐田氏而立女，可乎？」對曰：「我遠田氏矣。〔一四〕且其違者不過數人〔一五〕，何盡逐焉！」遂告田氏。子行曰：「彼得君，弗先，必禍子。」〔一六〕子行舍於公宮。〔一七〕
〔一〕集解賈逵曰：「闞止，子我也。」索隱監，左傳作「闞」，音苦濫反。闞在東平須昌縣東南也。
〔二〕集解杜預曰：「心不安，故數顧也。」
〔三〕集解賈逵曰：「鞅，齊大夫也。」索隱鞅，名也，為僕御之官，故曰御鞅，亦田氏之族。按：系本陳桓子無宇產子亹，亹產子獻，獻產鞅也。
〔四〕集解杜預曰：「擇用一人也。」
〔五〕集解服虔曰：「夕省事。」
〔六〕集解服虔曰：「子我將往夕省事於君，而逢逆之殺人也。」杜預曰：「逆，子行。陳氏宗。」
〔七〕集解杜預曰：「執逆入至於朝也。」
〔八〕集解服虔曰：「陳常方欲謀有齊國，故和其宗族。」
〔九〕集解服虔曰；「使陳逆詐病而遺也。」
〔一〇〕集解服虔曰：「子我見陳逆得生出，而恐為陳氏所怨，故與盟而請和也。陳宗，宗長之家。」
〔一一〕集解賈逵曰：「豹，陳氏族也。」
〔一二〕集解賈逵曰：「公孫，齊大夫也。」杜預曰：「言，介達之意。」
〔一三〕集解杜預曰：「終喪也。」
〔一四〕集解服虔曰：「言我與陳氏宗疏遠也。」
〔一五〕集解服虔曰：「違者，不從子我者。」
〔一六〕集解服虔曰：「彼謂闞止也。子謂陳常也。」
〔一七〕集解服虔曰：「止於公宮，為陳氏作內閒也。」
夏五月壬申，成子兄弟四乘如公。〔一〕子我在幄，〔二〕出迎之，遂入，閉門。〔三〕宦者禦之，〔四〕子行殺宦者。〔五〕公與婦人飲酒於檀臺，〔六〕成子遷諸寢。〔七〕公執戈將擊之，〔八〕太史子餘〔九〕曰：「非不利也，將除害也。」〔一〇〕成子出舍于庫，〔一一〕聞公猶怒，將出，〔一二〕曰：「何所無君！」子行拔劍曰：「需，事之賊也。〔一三〕誰非田宗？〔一四〕所不殺子者有如田宗。」〔一五〕乃止。子我歸，屬徒〔一六〕攻闈與大門，〔一七〕皆弗勝，乃出。田氏追之。豐丘人執子我以告，〔一八〕殺之郭關。〔一九〕成子將殺大陸子方，〔二〇〕田逆請而免之。以公命取車於道，〔二一〕出雍門。〔二二〕田豹與之車，弗受，曰：「逆為余請，豹與余車，余有私焉。事子我而有私於其讎，何以見魯、衛之士？」〔二三〕
〔一〕集解服虔曰：「成子兄弟八人，二人共一乘，故曰四乘。」索隱服虔曰：「成子兄弟八人，二人共乘一車，故四乘。」按系本，陳僖子乞產成子常、簡子齒、宣子其夷、穆子安、廩丘子（尚）毉茲、芒子盈、惠子得，凡七人。杜預又取昭子莊以充八人之數。按系本，昭子是桓子之子，成子之叔父，又不名莊，彊相證會，言四乘有八人耳。今按：田完系家云田常兄弟四人如公宮，與此事同。今此唯稱四乘，不云人數，知四乘謂兄弟四人乘車而入，非二人共車也。然其昆弟三人不見者，蓋時或不在，不同入公宮，不可彊以四乘為八人，添叔父為兄弟之數。服、杜殊失也。
〔二〕集解杜預曰：「幄，帳也，聽政之處也。」
〔三〕集解服虔曰：「成子兄弟見子我出，遂突入，反閉門，子我不得復入。」
〔四〕集解服虔曰：「閹豎以兵禦陳氏。」
〔五〕集解服虔曰：「舍於公宮，故得殺之。」
〔六〕集解服虔曰：「當陳氏入時，飲酒於此臺。」
〔七〕集解服虔曰：「欲徙公令居寢也。」
〔八〕集解杜預曰：「疑其作亂也。」
〔九〕集解服虔曰：「齊大夫。」
〔一〇〕集解杜預曰：「言將為公除害也。」
〔一一〕集解杜預曰：「以公怒故也。」
〔一二〕集解服虔曰：「出奔也。」
〔一三〕集解杜預曰：「言需疑則害事。」
〔一四〕集解杜預曰：「言陳氏宗族眾多。」
〔一五〕集解杜預曰：「言子若欲出，我必殺子，明如陳宗。」
〔一六〕集解服虔曰：「會徒眾。」
〔一七〕集解宮中之門曰闈。大門，公門也。
〔一八〕集解賈逵曰：「豐丘，陳氏邑也。」
〔一九〕集解服虔曰：「齊關名。」
〔二〇〕集解服虔曰：「子方，子我黨，大夫東郭賈也。」
〔二一〕集解杜預曰：「子方取道中行人車。」
〔二二〕集解杜預曰：「齊城門。」
〔二三〕集解服虔曰：「子方將欲奔魯、衛也。」左傳曰：「東郭賈奔衛。」
庚辰，田常執簡公于徐州。〔一〕公曰：「余蚤從御鞅言，不及此。」甲午，田常弒簡公于徐州。田常乃立簡公弟驁，〔二〕是為平公。平公即位，田常相之，專齊之政，割齊安平以東為田氏封邑〔三〕。
〔一〕集解春秋作「舒州」。賈逵曰：「陳氏邑也。」索隱徐音舒，其字從人。左氏作「舒」，舒，陳氏邑。說文作「」，在薛縣。
〔二〕索隱系本及譙周皆作「敬」，蓋誤也。
〔三〕集解徐廣曰：「年表云平公之時，齊自是稱田氏。」索隱安平，齊邑。按：地理志涿郡有安平縣也。
平公八年，越滅吳。二十五年卒，子宣公積立。
宣公五十一年卒，子康公貸立。田會反廩丘。〔一〕
〔一〕索隱田會，齊大夫。廩，邑名，東郡有廩丘縣也。
康公二年，韓、魏、趙始列為諸侯。十九年，田常曾孫田和始為諸侯，遷康公海濱。
二十六年，康公卒，呂氏遂絕其祀。田氏卒有齊國，為齊威王，彊於天下。
太史公曰：吾適齊，自泰山屬之琅邪，北被于海，膏壤二千里，其民闊達多匿知，其天性也。以太公之聖，建國本，桓公之盛，修善政，以為諸侯會盟，稱伯，不亦宜乎？洋洋哉，固大國之風也！
【索隱述贊】太公佐周，實秉陰謀。既表東海，乃居營丘。小白致霸，九合諸侯。及溺內寵，釁鍾蟲流。莊公失德，崔杼作仇。陳氏專政，厚貨輕收。悼、簡遘禍，田、闞非儔。渢渢餘烈，一變何由？
卷三十三　　　魯周公世家第三
周公旦者，周武王弟也。〔一〕自文王在時，旦為子孝，〔二〕篤仁，異於群子。及武王即位，旦常輔翼武王，用事居多。武王九年，東伐至盟津，周公輔行。十一年，伐紂，至牧野，〔三〕周公佐武王，作牧誓。破殷，入商宮。已殺紂，周公把大鉞，召公把小鉞，以夾武王，釁社，告紂之罪于天，及殷民。釋箕子之囚。封紂子武庚祿父，使管叔、蔡叔傅之，以續殷祀。遍封功臣同姓戚者。封周公旦於少昊之虛曲阜，〔四〕是為魯公。周公不就封，留佐武王。
〔一〕集解譙周曰：「以太王所居周地為其采邑，故謂周公。」索隱周，地名，在岐山之陽，本太王所居，後以為周公之菜邑，故曰周公。即今之扶風雍東北故周城是也。謚曰周文公，見國語。
〔二〕索隱鄒誕本「孝」作「敬」也。
〔三〕正義衛州即牧野之地，東北去朝歌七十三里。
〔四〕正義括地志云：「兗州曲阜縣外城即魯公伯禽所築也。」
武王克殷二年，天下未集，武王有疾，不豫，群臣懼，太公、召公乃繆卜。〔一〕周公曰：「未可以戚我先王。」〔二〕周公於是乃自以為質，設三壇，周公北面立，戴璧秉圭，〔三〕告于太王、王季、文王。〔四〕史策祝曰：〔五〕「惟爾元孫王發，勤勞阻疾。〔六〕若爾三王是有負子之責於天，以旦代王發之身。〔七〕旦巧能，多材多蓺，能事鬼神。〔八〕乃王發不如旦多材多蓺，不能事鬼神。乃命于帝庭，敷佑四方，〔九〕用能定汝子孫于下地，四方之民罔不敬畏。〔一〇〕無墜天之降葆命，我先王亦永有所依歸。〔一一〕今我其即命於元龜，〔一二〕爾之許我，我以其璧與圭歸，以俟爾命〔一三〕。爾不許我，我乃屏璧與圭。」〔一四〕周公已令史策告太王、王季、文王，欲代武王發，於是乃即三王而卜。卜人皆曰吉，發書視之，信吉。〔一五〕周公喜，開籥，乃見書遇吉。〔一六〕周公入賀武王曰：「王其無害。旦新受命三王，維長終是圖。〔一七〕茲道能念予一人。」〔一八〕周公藏其策金縢匱中，〔一九〕誡守者勿敢言。明日，武王有瘳。
〔一〕集解徐廣曰：「古書『穆』字多作『繆』。」
〔二〕集解孔安國曰：「戚，近也。未可以死近先王也。」鄭玄曰：「二公欲就文王廟卜。戚，憂也。未可憂怖我先王也。」
〔三〕集解孔安國曰：「璧以禮神，圭以為贄。」
〔四〕集解孔安國曰：「告謂祝辭。」
〔五〕集解孔安國曰：「史為策書祝（祠）〔詞〕也。」鄭玄曰：「策，周公所作，謂簡書也。祝者讀此簡書，以告三王。」
〔六〕集解徐廣曰：「阻，一作『淹』。」
〔七〕集解孔安國曰：「大子之責，謂疾不可救也。不可救于天，則當以旦代之。死生有命，不可請代，聖人敘臣子之心以垂世教。」索隱尚書「負」為「丕」，今此為「負」者，謂三王負於上天之責，故我當代之。鄭玄亦曰「丕」讀曰「負」。
〔八〕集解孔安國曰：「言可以代武王之意。」
〔九〕集解馬融曰：「武王受命於天帝之庭，布其道以佑助四方。」
〔一〇〕集解孔安國曰：「言武王用受命帝庭之故，能定先人子孫於天下，四方之民無不敬畏也。」
〔一一〕集解孔安國曰：「言不救，則墜天寶命也；救之，則先王長有所依歸矣。」鄭玄曰：「降，下也。寶猶神也。有所依歸，為宗廟之主也。」正義墜，直類反。
〔一二〕集解孔安國曰：「就受三王之命於元龜，卜知吉凶者也。」馬融曰：「元龜，大龜也。」
〔一三〕集解孔安國曰：「許謂疾瘳。待命，當以事神也。」馬融曰：「待汝命。武王當愈，我當死也。」
〔一四〕集解孔安國曰：「不許，不愈也。屏，藏。言不得事神。」
〔一五〕集解孔安國曰：「占兆書也。」
〔一六〕集解王肅曰：「籥，藏占兆書管也。」
〔一七〕集解孔安國曰：「我新受三王命，武王維長終是謀周之道。」
〔一八〕集解馬融曰：「一人，天子也。」鄭玄曰：「茲，此也。」
〔一九〕集解孔安國曰：「藏之於匱，緘之以金，不欲人開也。」
其後武王既崩，成王少，在強葆之中。〔一〕周公恐天下聞武王崩而畔，周公乃踐阼代成王攝行政當國。管叔及其群弟流言於國曰：「周公將不利於成王。」〔二〕周公乃告太公望、召公奭曰：「我之所以弗辟〔三〕而攝行政者，恐天下畔周，無以告我先王太王、王季、文王。三王之憂勞天下久矣，於今而后成。武王蚤終，成王少，將以成周，我所以為之若此。」於是卒相成王，而使其子伯禽代就封於魯。周公戒伯禽曰：「我文王之子，武王之弟，成王之叔父，我於天下亦不賤矣。然我一沐三捉髮，一飯三吐哺，起以待士，猶恐失天下之賢人。子之魯，慎無以國驕人。」
〔一〕索隱強葆即「襁褓」，古字少，假借用之。正義強闊八寸，長八尺，用約小兒於背而負行。葆，小兒被也。
〔二〕集解孔安國曰：「放言於國，以誣周公，以惑成王也。」
〔三〕正義音避。
管、蔡、武庚等果率淮夷而反。周公乃奉成王命，興師東伐，作大誥。遂誅管叔，殺武庚，放蔡叔。收殷餘民，以封康叔於衛，封微子於宋，以奉殷祀。寧淮夷東土，二年而畢定。諸侯咸服宗周。
天降祉福，唐叔得禾，異母同穎，〔一〕獻之成王，成王命唐叔以餽周公於東土，作餽禾。周公既受命禾，嘉天子命，〔二〕作嘉禾。東土以集，周公歸報成王，乃為詩貽王，命之曰鴟鴞。〔三〕王亦未敢訓周公。〔四〕
〔一〕集解徐廣曰：「一作『穗』。穎即穗也。」索隱尚書曰「異畝」，此「母」義並通。鄒誕本同。
〔二〕集解徐廣曰：「嘉，一作『魯』，今書序作『旅』也。」索隱徐廣云一作「魯」，「魯」字誤也。今書序作「旅」。史記嘉天子命，於文亦得，何須作「嘉旅」？
〔三〕集解毛詩序曰：「成王未知周公之志，公乃為詩以遺王，名之曰鴟鴞。」毛傳曰：「鴟鴞，鸋鴂也。」
〔四〕集解徐廣曰：「訓，一作『誚』。」索隱按：尚書作「誚」。誚，讓也。此作「訓」，字誤耳，義無所通。徐氏合定其本，何須云一作「誚」也！
成王七年二月乙未，王朝步自周，至豐，〔一〕使太保召公先之雒相土。〔二〕其三月，周公往營成周雒邑，〔三〕卜居焉，曰吉，遂國之。
〔一〕集解馬融曰：「周，鎬京也。豐，文王廟所在。朝者，舉事上朝，將即土中易都，大事，故告文王、武王廟。」鄭玄曰：「步，行也，堂下謂之步。豐、鎬異邑，而言步者，告武王廟即行，出廟入廟，不以為遠，為父恭也。」索隱豐，文王所作邑。後武王都鎬，於豐立文王廟。按：豐在鄠縣東，臨豐水，東去鎬二十五里也。
〔二〕集解鄭玄曰：「相，視也。」
〔三〕集解公羊傳曰：「成周者何？東周也。」何休曰：「名為成周者，周道始成，王所都也。」
成王長，能聽政。於是周公乃還政於成王，成王臨朝。周公之代成王治，南面倍依以朝諸侯。〔一〕及七年後，還政成王，北面就臣位，歔歔如畏然。〔二〕
〔一〕集解禮記曰：「周公朝諸侯于明堂之位，天子負斧依，南向而立。」鄭玄曰：「周公攝王位，以明堂之禮儀朝諸侯也。不於宗廟，避王也。天子，周公也。負之言倍也。斧依，為斧文屏風於戶牖之閒，周公於前立也。」
〔二〕集解徐廣曰：「歔歔，謹敬貌也。見三蒼，音窮窮。一本作『夔夔』也。」
初，成王少時，病，周公乃自揃其蚤沈之河，以祝於神曰：「王少未有識，奸神命者乃旦也。」亦藏其策於府。成王病有瘳。及成王用事，人或譖周公，周公奔楚。〔一〕成王發府，見周公禱書，乃泣，反周公。
〔一〕索隱經典無文，其事或別有所出。而譙周云「秦既燔書，時人欲言金縢之事，失其本末，乃云『成王少時病，周公禱河欲代王死，藏祝策于府。成王用事，人讒周公，周公奔楚。成王發府見策，乃迎周公』」，又與蒙恬傳同，事或然也。
周公歸，恐成王壯，治有所淫佚，乃作多士，作毋逸。毋逸稱：「為人父母，為業至長久，子孫驕奢忘之，以亡其家，為人子可不慎乎！故昔在殷王中宗，嚴恭敬畏天命，自度〔一〕治民，震懼不敢荒寧，〔二〕故中宗饗國七十五年。其在高宗，〔三〕久勞于外，為與小人，〔四〕作其即位，乃有亮闇，三年不言，〔五〕言乃讙，〔六〕不敢荒寧，密靖殷國，〔七〕至于小大無怨，〔八〕故高宗饗國五十五年。〔九〕其在祖甲，〔一〇〕不義惟王，久為小人〔一一〕于外，知小人之依，能保施小民，不侮鰥寡，〔一二〕故祖甲饗國三十三年。」〔一三〕多士稱曰：「自湯至于帝乙，無不率祀明德，帝無不配天者。〔一四〕在今後嗣王紂，誕淫厥佚，不顧天及民之從也。〔一五〕其民皆可誅。」（周多士）「文王日中昃不暇食，饗國五十年。」作此以誡成王。
〔一〕集解孔安國曰：「用法度也。」
〔二〕集解馬融曰：「知民之勞苦，不敢荒廢自安也。」
〔三〕正義武丁也。
〔四〕集解孔安國曰：「父小乙使之久居人閒，勞是稼穡，與小人出入同事也。」馬融曰：「武丁為太子時，其父小乙使行役，有所勞役於外，與小人從事，知小人艱難勞苦也。」鄭玄曰：「為父小乙將師役於外也。」
〔五〕集解孔安國曰：「武丁起其即王位，則小乙死，乃有信嘿，三年不言，言孝行著也。」鄭玄曰：「楣謂之梁，闇謂廬也。」
〔六〕集解鄭玄曰：「讙，喜悅也。言乃喜悅，則臣民望其言久矣。」
〔七〕集解馬融曰：「密，安也。」
〔八〕集解孔安國曰：「小大之政，民無怨者，言無非也。」
〔九〕集解尚書云五十九年。
〔一〇〕集解孔安國、王肅曰：「祖甲，湯孫太甲也。」馬融、鄭玄曰：「祖甲，武丁子帝甲也。」索隱孔安國以為湯孫太甲，馬融、鄭玄以為武丁子帝甲。按：紀年太甲唯得十二年，此云祖甲享國三十三年，知祖甲是帝甲明矣。
〔一一〕集解孔安國曰：「為王不義，久為小人之行，伊尹放之桐宮。」馬融曰：「祖甲有兄祖庚，而祖甲賢，武丁欲立之，祖甲以王廢長立少不義，逃亡民閒，故曰『不義惟王，久為小人』也。武丁死，祖庚立。祖庚死，祖甲立。」
〔一二〕集解孔安國曰：「小人之所依，依仁政也。故能安順於眾民，不敢侮慢惸獨也。」
〔一三〕集解王肅曰：「先中宗後祖甲，先盛德後有過也。」
〔一四〕集解孔安國曰：「無敢失天道者，故無不配天也。」
〔一五〕集解徐廣曰：「一作『敬之』也。」駰案：馬融曰「紂大淫樂其逸，無所能顧念於天施顯道於民而敬之也」。
成王在豐，天下已安，周之官政未次序，於是周公作周官，官別其宜，作立政，〔一〕以便百姓。百姓說。
〔一〕集解孔安國曰：「周公既致政成王，恐其怠忽，故以君臣立政為戒也。」
周公在豐，病，將沒，曰：「必葬我成周，〔一〕以明吾不敢離成王。」周公既卒，成王亦讓，葬周公於畢，〔二〕從文王，以明予小子不敢臣周公也。
〔一〕集解徐廣曰：「衛世家云管叔欲襲成周，然則或說尚書者不以成周為洛陽乎？諸侯年表敘曰『齊、晉、楚、秦，其在成周，微之甚也』。」
〔二〕正義括地志云：「周公墓在雍州咸陽北十三里畢原上。」
周公卒後，秋未穫，暴風雷（雨），禾盡偃，大木盡拔。周國大恐。成王與大夫朝服以開金縢書，〔一〕王乃得周公所自以為功代武王之說。〔二〕二公及王乃問史百執事，〔三〕史百執事曰：「信有，昔周公命我勿敢言。」成王執書以泣，〔四〕曰：「自今後其無繆卜乎！〔五〕昔周公勤勞王家，惟予幼人弗及知。今天動威以彰周公之德，惟朕小子其迎，我國家禮亦宜之。」〔六〕王出郊，天乃雨，反風，禾盡起。〔七〕二公命國人，凡大木所偃，盡起而築之。〔八〕歲則大孰。於是成王乃命魯得郊〔九〕祭文王。〔一〇〕魯有天子禮樂者，以褒周公之德也。
〔一〕索隱據尚書，武王崩後有此雷風之異。今此言周公卒後更有暴風之變，始開金縢之書，當不然也。蓋由史遷不見古文尚書，故說乖誤。
〔二〕集解徐廣曰：「一作『簡』。」駰案：孔安國曰「所藏請命策書本也」。
〔三〕集解孔安國曰：「二公倡王啟之，故先見書也。史百執事皆從周公請命者。」鄭玄曰：「問者，問審然否也。」
〔四〕集解鄭玄曰：「泣者，傷周公忠孝如是而無知之者。」
〔五〕集解孔安國曰：「本欲敬卜吉凶，今天意可知，故止。」
〔六〕集解王肅曰：「亦宜褒有德也。」正義孔安國云：「周公以成王未寤，故留東未還。成王改過自新，遣使者逆之，亦國家禮有德之宜也。」王、孔二說非也。按：言成王以開金縢之書，知天風雷以彰周公之德，故成王亦設郊天之禮以迎，我國家先祖配食之禮亦當宜之，故成王出郊，天乃雨反風也。
〔七〕集解孔安國曰：「郊，以玉幣謝天也。天即反風起禾，明郊之是也。」馬融曰：「反風，風還反也。」
〔八〕集解徐廣曰：「築，拾也。」駰案：馬融曰「禾為木所偃者，起其木，拾其下禾，乃無所失亡也」。
〔九〕集解禮記曰：「魯君祀帝于郊，配以后稷，天子之禮。」
〔一〇〕集解禮記曰：「諸侯不得祖天子。」鄭玄曰：「魯以周公之故，立文王之廟也。」
周公卒，子伯禽固已前受封，是為魯公。〔一〕魯公伯禽之初受封之魯，三年而後報政周公。周公曰：「何遲也？」伯禽曰：「變其俗，革其禮，喪三年然後除之，故遲。」太公亦封於齊，五月而報政周公。周公曰：「何疾也？」曰：「吾簡其君臣禮，從其俗為也。」及後聞伯禽報政遲，乃歎曰：「嗚呼，魯後世其北面事齊矣！夫政不簡不易，民不有近；平易近民，民必歸之。」〔二〕
〔一〕索隱周公元子就封於魯，次子留相王室，代為周公。其餘食小國者六人，凡、蔣、邢、茅、胙、祭也。
〔二〕集解徐廣曰：「一本云『政不簡不行，不行不樂，不樂則不平易；平易近民，民必歸之』。又一本云『夫民不簡不易；有近乎簡易，民必歸之』。」索隱言為政簡易者，民必附近之。近謂親近也。
伯禽即位之後，有管、蔡等反也，淮夷、徐戎亦並興反。〔一〕於是伯禽率師伐之於肸，作肸誓，〔二〕曰：「陳爾甲冑，無敢不善。無敢傷牿。〔三〕馬牛其風，臣妾逋逃，〔四〕勿敢越逐，敬〔五〕復之。〔六〕無敢寇攘，踰牆垣。〔七〕魯人三郊三隧，〔八〕歭爾芻茭、糗糧、楨榦，〔九〕無敢不逮。我甲戌築而征徐戎，〔一〇〕無敢不及，有大刑。」〔一一〕作此肸誓，遂平徐戎，定魯。
〔一〕集解孔安國曰：「淮浦之夷，徐州之戎，並起為寇。」
〔二〕集解徐廣曰：「肸，一作『鮮』，一作『獮』。」駰案：尚書作「粊」。孔安國曰「魯東郊之地名也」。索隱尚書作「費誓」。徐廣云一作「鮮」，一作「獮」。按：尚書大傳見作「鮮誓」，鮮誓即肸誓，古今字異，義亦變也。鮮，獮也。言於肸地誓眾，因行獮田之禮，以取鮮獸而祭，故字或作「鮮」，或作「獮」。孔安國云「費，魯東郊地名」，即魯卿季氏之費邑地也。
〔三〕正義古毒反。牿，牛馬牢也。令臣無傷其牢，恐牛馬逸。
〔四〕集解鄭玄曰：「風，走逸。臣妾，冢役之屬也。」
〔五〕集解徐廣曰：「一作『振』。」
〔六〕集解孔安國曰：「勿敢棄越壘伍而求逐也。眾人有得佚馬牛，逃臣妾，皆敬還。」
〔七〕集解鄭玄曰：「寇，劫取也。因其失亡曰『攘』。」
〔八〕集解王肅曰：「邑外曰郊，郊外曰隧。不言四者，東郊留守，故言三也。」
〔九〕集解孔安國曰：「皆當儲歭汝糧，使足食；多積芻茭，供軍牛馬。」馬融曰：「楨、榦皆築具，楨在前，榦在兩旁。」正義糗，去九反。楨音貞。
〔一〇〕集解孔安國曰：「甲戌日當築攻敵壘距堙之屬。」
〔一一〕集解馬融曰：「大刑，死刑。」
魯公伯禽卒，〔一〕子考公酋立。〔二〕考公四年卒，立弟熙，〔三〕是謂煬公。煬公築茅闕門。〔四〕六年卒，子幽公宰立。〔五〕幽公十四年。幽公弟沸殺幽公而自立，是為魏公。〔六〕魏公五十年卒，子厲公擢立。〔七〕厲公三十七年卒，魯人立其弟具，是為獻公。獻公三十二年卒，〔八〕子真公濞立。〔九〕
〔一〕集解徐廣曰：「皇甫謐云伯禽以成王元年封，四十六年，康王十六年卒。」
〔二〕索隱系本作「就」，鄒誕本作「遒」。
〔三〕索隱一作「怡」。考公弟。
〔四〕集解徐廣曰：「一作『第』，又作『夷』。世本曰『煬公徙魯』，宋忠曰：『今魯國』。」
〔五〕索隱系本名圉。
〔六〕集解徐廣曰：「世本作『微公』。」索隱系本「沸」作「弗」，音沸。「魏」作「微」。且古書多用魏字作微，則太史公意亦不殊也。
〔七〕索隱系本作「翟」，音持角反。
〔八〕集解徐廣曰：「劉歆云五十年。皇甫謐云三十六年。」
〔九〕索隱真音慎，本亦多作「慎公」。按：衛亦有真侯，可通也。濞，系本作「摯」，或作「鼻」，音匹位反。鄒誕本作「慎公〈口鼻〉」。
真公十四年，周厲王無道，出奔彘，共和行政。二十九年，周宣王即位。
三十年，真公卒，弟敖立，是為武公。
武公九年春，武公與長子括，少子戲，〔一〕西朝周宣王。宣王愛戲，欲立戲為魯太子。周之樊仲山父諫宣王曰：「廢長立少，不順；不順，必犯王命；犯王命，必誅之：故出令不可不順也。令之不行，政之不立；〔二〕行而不順，民將棄上。〔三〕夫下事上，少事長，所以為順。今天子建諸侯，立其少，是教民逆也。〔四〕若魯從之，諸侯效之，王命將有所壅；〔五〕若弗從而誅之，是自誅王命也。〔六〕誅之亦失，不誅亦失，〔七〕王其圖之。」宣王弗聽，卒立戲為魯太子。夏，武公歸而卒，〔八〕戲立，是為懿公。
〔一〕正義許義反，又音許宜反，後同。
〔二〕集解韋昭曰：「令不行則政不立。」
〔三〕集解韋昭曰：「使長事少，故民將棄上。」
〔四〕集解唐固曰：「言不教之順而教之逆。」
〔五〕集解韋昭曰：「言先王立長之命將壅塞不行也。」
〔六〕集解韋昭曰：「先王之命立長，今魯亦立長，若誅之，是自誅王命。」
〔七〕集解韋昭曰：「誅之，誅王命；不誅，則王命廢。」
〔八〕集解徐廣曰：「劉歆云立二年。」
懿公九年，懿公兄括之子伯御〔一〕與魯人攻弒懿公，而立伯御為君。伯御即位十一年，周宣王伐魯，殺其君伯御，而問魯公子能道順諸侯者，〔二〕以為魯後。樊穆仲曰：〔三〕「魯懿公弟稱，〔四〕肅恭明神，敬事耆老；賦事行刑，必問於遺訓而咨於固實；〔五〕不干所問，不犯所（知）〔咨〕。」宣王曰：「然，能訓治其民矣。」乃立稱於夷宮，〔六〕是為孝公。自是後，諸侯多畔王命。
〔一〕正義御，我嫁反，下同。
〔二〕集解徐廣曰：「順，一作『訓』。」正義道音導。順音訓。
〔三〕集解韋昭曰：「穆仲，仲山父之諡也。猶魯叔孫穆子謂之穆叔也。」
〔四〕正義尺證反。
〔五〕集解徐廣曰：「固，一作『故』。」韋昭曰：「故實，故事之是者。」
〔六〕集解韋昭曰：「夷宮者，宣王祖父夷王之廟。古者爵命必於祖廟。」
孝公二十五年，諸侯畔周，犬戎殺幽王。秦始列為諸侯。
二十七年，孝公卒，子弗湟立，〔一〕是為惠公。
〔一〕集解徐廣曰：「表云弗生也。」索隱系本作「弗皇」。年表作「弗生」。
惠公三十年，晉人弒其君昭侯。四十五年，晉人又弒其君孝侯。
四十六年，惠公卒，長庶子息〔一〕攝當國，行君事，是為隱公。初，惠公適夫人無子，〔二〕公賤妾聲子生子息。息長，為娶於宋。宋女至而好，惠公奪而自妻之。〔三〕生子允。〔四〕登宋女為夫人，以允為太子。及惠公卒，為允少故，魯人共令息攝政，不言即位。
〔一〕索隱隱公也。系本隱公名息姑。
〔二〕正義適音的。
〔三〕索隱左傳宋武公生仲子，仲子手中有「為魯夫人」文，故歸魯，生桓公。今此云惠公奪息婦而自妻。又經傳不言惠公無道，左傳文見分明，不知太史公何據而為此說。譙周亦深不信然。
〔四〕集解徐廣曰：「一作『軌』。」索隱系本亦作「軌」也。
隱公五年，觀漁於棠。〔一〕八年，與鄭易天子之太山之邑祊及許田，君子譏之。〔二〕
〔一〕集解賈逵曰：「棠，魯地。陳漁而觀之。」杜預曰：「高平方與縣北有武棠亭，魯侯觀漁臺也。」
〔二〕集解穀梁傳曰：「祊者，鄭伯之所受命於天子而祭泰山之邑也。許田乃魯之朝宿之邑。天子在上，諸侯不得以地相與。」
十一年冬，公子揮諂謂隱公曰：「百姓便君，君其遂立。吾請為君殺子允，君以我為相。」〔一〕隱公曰：「有先君命。吾為允少，故攝代。今允長矣，吾方營菟裘之地而老焉，〔二〕以授子允政。」揮懼子允聞而反誅之，乃反譖隱公於子允曰：「隱公欲遂立，去子，子其圖之。請為子殺隱公。」子允許諾。十一月，隱公祭鐘巫，〔三〕齊于社圃，〔四〕館于蒍氏。〔五〕揮使人殺隱公于蒍氏，而立子允為君，是為桓公。
〔一〕集解左傳曰：「羽父請殺桓公，將以求太宰也。」
〔二〕集解服虔曰：「菟裘，魯邑也。營菟裘以作宮室，欲居之以終老也。」杜預曰：「菟裘在泰山梁父縣南。」
〔三〕集解賈逵曰：「鍾巫，祭名也。」
〔四〕集解杜預曰：「社圃，園名。」
〔五〕集解服虔曰：「館，舍也。蒍氏，魯大夫。」
桓公元年，鄭以璧易天子之許田。〔一〕二年，以宋之賂鼎入於太廟，君子譏之。〔二〕
〔一〕集解麋信曰：「鄭以祊不足當許田，故復加璧。」
〔二〕集解穀梁傳曰：「桓公內殺其君，外成人之亂，受賂而退，以事其祖，非禮也。」公羊傳曰：「周公廟曰太廟。」
三年，使揮迎婦于齊為夫人。六年，夫人生子，與桓公同日，故名曰同。同長，為太子。
十六年，會于曹，伐鄭，入厲公。
十八年春，公將有行，〔一〕遂與夫人如齊。申繻諫止，〔二〕公不聽，遂如齊。齊襄公通桓公夫人。公怒夫人，夫人以告齊侯。夏四月丙子，齊襄公饗公，〔三〕公醉，使公子彭生抱魯桓公，因命彭生摺其脅，公死于車。魯人告于齊曰：「寡君畏君之威，不敢寧居，來脩好禮。禮成而不反，無所歸咎，請得彭生除醜於諸侯。」齊人殺彭生以說魯。立太子同，是為莊公。莊公母夫人因留齊，不敢歸魯。
〔一〕集解杜預曰：「始議行事也。」
〔二〕集解賈逵曰：「申繻，魯大夫。」
〔三〕集解服虔曰：「為公設享讌之禮。」
莊公五年冬，伐衛，內衛惠公。
八年，齊公子糾來奔。九年，魯欲內子糾於齊，後桓公，桓公發兵擊魯，魯急，殺子糾。召忽死。齊告魯生致管仲。魯人施伯曰〔一〕：「齊欲得管仲，非殺之也，將用之，用之則為魯患。不如殺，以其屍〔二〕與之。」莊公不聽，遂囚管仲與齊。齊人相管仲。
〔一〕正義世本云：「施伯，魯惠公孫。」
〔二〕索隱本亦作「死」字也。
十三年，魯莊公與曹沬會齊桓公於柯，曹沬劫齊桓公，求魯侵地，已盟而釋桓公。桓公欲背約，管仲諫，卒歸魯侵地。十五年，齊桓公始霸。二十三年，莊公如齊觀社。〔一〕
〔一〕集解韋昭曰：「齊因祀社，蒐軍實以示軍容，公往觀之。」
三十二年，初，莊公築臺臨黨氏，〔一〕見孟女，〔二〕說而愛之，許立為夫人，割臂以盟。〔三〕孟女生子斑。斑長，說梁氏女，〔四〕往觀。圉人犖自牆外與梁氏女戲。〔五〕斑怒，鞭犖。莊公聞之，曰：「犖有力焉，遂殺之，是未可鞭而置也。」斑未得殺。會莊公有疾。莊公有三弟，長曰慶父，次曰叔牙，次曰季友。莊公取齊女為夫人曰哀姜。哀姜無子。哀姜娣〔六〕曰叔姜，生子開。莊公無適嗣，愛孟女，欲立其子斑。莊公病，而問嗣於弟叔牙。叔牙曰：「一繼一及，魯之常也。〔七〕慶父在，可為嗣，君何憂？」莊公患叔牙欲立慶父，退而問季友。季友曰：「請以死立斑也。」莊公曰：「曩者叔牙欲立慶父，柰何？」季友以莊公命命牙待於鍼巫氏，〔八〕使鍼季劫飲叔牙以鴆，〔九〕曰：「飲此則有後奉祀；不然，死且無後。」牙遂飲鴆而死，魯立其子為叔孫氏。〔一〇〕八月癸亥，莊公卒，季友竟立子斑為君，如莊公命。侍喪，舍于黨氏。〔一一〕
〔一〕集解賈逵曰：「黨氏，魯大夫，任姓。」
〔二〕集解賈逵曰：「黨氏之女。」索隱即左傳云孟任。黨氏二女。孟，長也；任，字也，非姓耳。
〔三〕集解服虔曰：「割其臂以與公盟。」
〔四〕集解杜預曰：「梁氏，魯大夫也。」
〔五〕集解服虔曰：「圉人，掌養馬者，犖其名也。」正義犖，力角反。
〔六〕正義田戾反。
〔七〕集解何休曰：「父死子繼，兄死弟及。」
〔八〕集解杜預曰：「鍼巫氏，魯大夫也。」
〔九〕集解服虔曰：「鴆鳥，一曰運日鳥。」
〔一〇〕集解杜預曰：「不以罪誅，故得立後，世繼其祿也。」
〔一一〕正義未至公宮，止於舅氏。
先時慶父與哀姜私通，欲立哀姜娣子開。及莊公卒而季友立斑，十月己未，慶父使圉人犖殺魯公子斑於黨氏。季友奔陳。〔一〕慶父竟立莊公子開，是為湣公。〔二〕
〔一〕集解服虔曰：「季友內知慶父之情，力不能誅，故避其難出奔。」
〔二〕索隱系本名啟，今此作「開」，避漢景帝諱耳。春秋作「閔公」也。
湣公二年，慶父與哀姜通益甚。哀姜與慶父謀殺湣公而立慶父。慶父使卜齮襲殺湣公於武闈。〔一〕季友聞之，自陳與湣公弟申如邾，請魯求內之。魯人欲誅慶父。慶父恐，奔莒。於是季友奉子申入，立之，是為釐公。〔二〕釐公亦莊公少子。哀姜恐，奔邾。季友以賂如莒求慶父，慶父歸，使人殺慶父，慶父請奔，弗聽，乃使大夫奚斯行哭而往。慶父聞奚斯音，乃自殺。齊桓公聞哀姜與慶父亂以危魯，及召之邾而殺之，以其屍歸，戮之魯。魯釐公請而葬之。
〔一〕集解賈逵曰：「卜齮，魯大夫也。宮中之門謂之闈。」正義齮，魚綺反。闈音韋。
〔二〕索隱湣公弟名申，成季相之，魯國以理，於是魯人為僖公作魯頌。
季友母陳女，故亡在陳，陳故佐送季友及子申。季友之將生也，父魯桓公使人卜之，曰：「男也，其名曰『友』，閒于兩社，為公室輔。〔一〕季友亡，則魯不昌。」及生，有文在掌曰「友」，遂以名之，號為成季。其後為季氏，慶父後為孟氏也。
〔一〕集解賈逵曰：「兩社，周社、亳社也。兩社之閒，朝廷執政之臣所在。」
釐公元年，以汶陽鄪封季友。〔一〕季友為相。
〔一〕集解賈逵曰：「汶陽，鄪，魯二邑。」杜預曰：「汶陽，汶水北地也。汶水出泰山萊蕪縣。」索隱「鄪」或作「費」，同音祕。按：費在汶水之北，則「汶陽」非邑。賈言二邑，非也。地理志東海費縣，班固云「魯季氏邑」。蓋尚書費誓即其地。
九年，晉里克殺其君奚齊、卓子。〔一〕齊桓公率釐公討晉亂，至高梁〔二〕而還，立晉惠公。十七年，齊桓公卒。二十四年，晉文公即位。
〔一〕集解徐廣曰：「卓，一作『悼』。」
〔二〕索隱晉地，在平陽縣西北。
三十三年，釐公卒，子興立，是為文公。
文公元年，楚太子商臣弒其父成王，代立。三年，文公朝晉襄父。
十一年十月甲午，魯敗翟于鹹，〔一〕獲長翟喬如，富父終甥舂其喉，以戈殺之，〔二〕埋其首於子駒之門，〔三〕以命宣伯。〔四〕
〔一〕集解服虔曰：「魯地也。」
〔二〕集解服虔曰：「富父終甥，魯大夫也。舂猶衝。」
〔三〕集解賈逵曰：「子駒，魯郭門名。」
〔四〕集解服虔曰：「宣伯，叔孫得臣子喬如也。得臣獲喬如以名其子，使後世旌識其功。」
初，宋武公之世，鄋瞞伐宋，〔一〕司徒皇父帥師禦之，以敗翟于長丘，〔二〕獲長翟緣斯。〔三〕晉之滅路，〔四〕獲喬如弟棼如。齊惠公二年，鄋瞞伐齊，齊王子城父獲其弟榮如，埋其首於北門。〔五〕衛人獲其季弟簡如。〔六〕鄋瞞由是遂亡。〔七〕
〔一〕集解服虔曰：「武公，周平王時，在春秋前二十五年。鄋瞞，長翟國名。」正義鄋作「廋」音，所劉反。瞞，莫寒反。
〔二〕集解杜預曰：「宋地名。」
〔三〕集解賈逵曰：「喬如之祖。」
〔四〕集解在魯宣公十五年。
〔五〕集解按年表，齊惠公二年，魯宣公之二年。
〔六〕集解服虔曰：「獲與喬如同時。」
〔七〕集解杜預曰：「長翟之種絕。」
十五年，季文子使於晉。
十八年二月，文公卒。文公有二妃：長妃齊女為哀姜，〔一〕生子惡及視；次妃敬嬴，嬖愛，生子俀。〔二〕俀私事襄仲，〔三〕襄仲欲立之，叔仲曰不可。〔四〕襄仲請齊惠公，惠公新立，欲親魯，許之。冬十月，襄仲殺子惡及視而立俀，是為宣公。哀姜歸齊，哭而過巿，曰：「天乎！襄仲為不道，殺適〔五〕立庶！」巿人皆哭，魯人謂之「哀姜」。魯由此公室卑，三桓彊。〔六〕
〔一〕索隱此「哀」非謚，蓋以哭而過巿，國人哀之，謂之「哀姜」，故生稱「哀」，與上桓夫人別也。
〔二〕集解徐廣曰：「一作『倭』。」索隱倭音人唯反，一作「俀」，音同。
〔三〕集解服虔曰：「襄仲，公子遂。」
〔四〕集解服虔曰：「叔仲惠伯。」
〔五〕正義音的。
〔六〕集解服虔曰：「三桓，魯桓公之族仲孫、叔孫、季孫。」
宣公俀十二年，楚莊王彊，圍鄭。鄭伯降，復國之。
十八年，宣公卒，子成公黑肱立，〔一〕是為成公。季文子曰：「使我殺適立庶失大援者，襄仲。」襄仲立宣公，公孫歸父有寵〔三〕。宣公欲去三桓，與晉謀伐三桓。會宣公卒，季文子怨之，歸父奔齊。
〔一〕集解徐廣曰：「肱，一作『股』。」
〔二〕集解服虔曰：「援，助也。仲殺適立庶，國政無常，鄰國非之，是失大援助也。」杜預曰：「襄仲立宣公，南通於楚既不固，又不能堅事齊、晉，故云失大援。」
〔三〕集解服虔曰：「歸父，襄仲之子。」
成公二年春，齊伐取我隆。〔一〕夏，公與晉郤克敗齊頃公於鞍，齊復歸我侵地。四年，成公如晉，晉景公不敬魯。魯欲背晉合於楚，或諫，乃不。十年，成公如晉。晉景公卒，因留成公送葬，魯諱之。〔二〕十五年，始與吳王壽夢會鍾離。〔三〕
〔一〕集解左傳作「龍」。杜預曰：「魯邑，在泰山博縣西南。」
〔二〕索隱經不書其葬，唯言「公如晉」，是諱之。
〔三〕正義括地志云：「鍾離國故城在濠州鍾離縣東五里。」
十六年，宣伯告晉，欲誅季文子。〔一〕文子有義，晉人弗許。
〔一〕集解服虔曰：「宣伯，叔孫喬如。」
十八年，成公卒，子午立，是為襄公。是時襄公三歲也。
襄公元年，晉立悼公。往年冬，晉欒書弒其君厲公。四年，襄公朝晉。
五年，季文子卒。家無衣帛之妾，廄無食粟之馬，府無金玉，以相三君。〔一〕君子曰：「季文子廉忠矣。」
〔一〕索隱宣公，成公，襄公。
九年，與晉伐鄭。晉悼公冠襄公於衛，〔一〕季武子從，相行禮。
〔一〕集解左傳曰：「冠于成公之廟，假鐘磬焉，禮也。」
十一年，三桓氏分為三軍。〔一〕
〔一〕集解韋昭曰：「周禮，天子六軍，諸侯大國三軍。魯，伯禽之封，舊有三軍，其後削弱，二軍而已。季武子欲專公室，故益中軍，以為三軍，三家各征其一。」索隱征謂起徒役也。武子為三軍，故一卿主一軍之征賦也。
十二年，朝晉。十六年，晉平公即位。二十一年，朝晉平公。
二十二年，孔丘生。〔一〕
〔一〕正義生在周靈王二十一年，魯襄二十二年，晉平七年，吳諸樊十年。
二十五年，齊崔杼弒其君莊公，立其弟景公。
二十九年，吳延陵季子使魯，問周樂，盡知其意，魯人敬焉。
三十一年六月，襄公卒。其九月，太子卒。〔一〕魯人立齊歸之子裯為君，〔二〕是為昭公。
〔一〕集解左傳曰：「毀也。」索隱左傳云胡女敬歸之子子野立，三月卒。
〔二〕集解徐廣曰：「裯，一作『袑』。」服虔曰：「胡，歸姓之國也。齊，謚也。」索隱系本作「稠」。又徐廣云一作「袑」，音紹也。
昭公年十九，猶有童心。〔一〕穆叔不欲立，〔二〕曰：「太子死，有母弟可立，不即立長。〔三〕年鈞擇賢，義鈞則卜之。〔四〕今裯非適嗣，且又居喪意不在戚而有喜色，若果立，必為季氏憂。」季武子弗聽，卒立之。比及葬，三易衰。〔五〕君子曰：「是不終也。」
〔一〕集解服虔曰：「言無成人之志，而有童子之心。」
〔二〕索隱魯大夫叔孫豹也，宣伯喬如之弟。
〔三〕集解服虔曰：「無母弟，則立庶子之長。」
〔四〕集解杜預曰：「先人事，後卜筮。義鈞謂賢等。」
〔五〕集解杜預曰：「言其嬉戲無度。」
昭公三年，朝晉至河，晉平公謝還之，魯恥焉。四年，楚靈王會諸侯於申，昭公稱病不往。七年，季武子卒。八年，楚靈王就章華臺，召昭公。昭公往賀，〔一〕賜昭公寶器；已而悔，復詐取之。〔二〕十二年，朝晉至河，晉平公謝還之。十三年，楚公子棄疾弒其君靈王，代立。十五年，朝晉，晉留之葬晉昭公，魯恥之。二十年，齊景公與晏子狩竟，因入魯問禮。〔三〕二十一年，朝晉至河，晉謝還之。
〔一〕集解春秋云：「七年三月，公如楚。」
〔二〕集解左傳曰：「好以大屈。」服虔曰：「大屈，寶金，可以為劍。一曰大屈，弓名。魯連書曰『楚子享魯侯于章華，與之大曲之弓，既而悔之』。大屈，殆所謂大曲之弓。」
〔三〕索隱齊系家亦然。左傳無其事。
二十五年春，鴝鵒來巢。〔一〕師己曰：「文成之世童謠曰〔二〕『鴝鵒來巢，公在乾侯。鴝鵒入處，公在外野』。」
〔一〕集解周禮曰：「鴝鵒不踰濟。」公羊傳曰：「非中國之禽也，宜穴而巢。」穀梁傳曰：「來者，來中國也。」
〔二〕集解賈逵曰：「師己，魯大夫也。文成，魯文公、成公。」
季氏與郈氏〔一〕鬥雞，〔二〕季氏芥雞羽，〔三〕郈氏金距。〔四〕季平子怒而侵郈氏，〔五〕郈昭伯亦怒平子。〔六〕臧昭伯之弟會〔七〕偽讒臧氏，匿季氏，臧昭伯囚季氏人。季平子怒，囚臧氏老。〔八〕臧、郈氏以難告昭公。昭公九月戊戌伐季氏，遂入。平子登臺請曰：「君以讒不察臣罪，誅之，請遷沂上。」弗許。〔九〕請囚於鄪，弗許。〔一〇〕請以五乘亡，弗許。〔一一〕子家駒〔一二〕曰：「君其許之。政自季氏久矣，為徒者眾，眾將合謀。」弗聽。郈氏曰：「必殺之。」叔孫氏之臣戾〔一三〕謂其眾曰：「無季氏與有，孰利？」皆曰：「無季氏是無叔孫氏。」戾曰：「然，救季氏！」遂敗公師。孟懿子〔一四〕聞叔孫氏勝，亦殺郈昭伯。郈昭伯為公使，故孟氏得之。三家共伐公，公遂奔。己亥，公至于齊。齊景公曰：「請致千社待君。」子家曰：「棄周公之業而臣於齊，可乎？」乃止。子家曰：「齊景公無信，不如早之晉。」弗從。叔孫見公還，見平子，平子頓首。初欲迎昭公，孟孫、季孫後悔，乃止。
〔一〕集解徐廣曰：「郈，一本作『厚』。世本亦然。」
〔二〕集解杜預曰：「季平子、郈昭伯二家相近，故鬥雞。」
〔三〕集解服虔曰：「擣芥子播其雞羽，可以坌郈氏雞目。」杜預曰：「或云以膠沙播之為介雞。」
〔四〕集解服虔曰：「以金錔距。」
〔五〕集解服虔曰：「怒其不下己也，侵郈氏之宮地以自益。」
〔六〕索隱按系本，昭伯名惡，魯孝公之後，稱厚氏也。
〔七〕集解賈逵曰：「昭伯，臧孫賜也。」索隱系本臧會，臧頃伯也，宣叔許之孫，與昭伯賜為從父昆弟也。
〔八〕集解服虔曰：「老，臧氏家之大臣。」
〔九〕集解杜預曰：「魯城南自有沂水，平子欲出城待罪也。大沂水出蓋縣，南入泗水。」
〔一〇〕集解服虔曰：「鄪，季氏邑。」
〔一一〕集解服虔曰：「言五乘，自省約以出。」
〔一二〕索隱魯大夫仲孫氏之族，名駒，謚懿伯也。
〔一三〕集解左傳曰鬷戾。
〔一四〕集解賈逵曰：「懿子，仲孫何忌。」
二十六年春，齊伐魯，取鄆〔一〕而居昭公焉。夏，齊景公將內公，令無受魯賂。申豐、汝賈〔二〕許齊臣高齕、子將〔三〕粟五千庾。〔四〕子將言於齊侯曰：「群臣不能事魯君，有異焉。〔五〕宋元公為魯如晉，求內之，道卒。〔六〕叔孫昭子〔七〕求內其君，無病而死。不知天棄魯乎？抑魯君有罪于鬼神也？願君且待。」齊景公從之。
〔一〕集解賈逵曰：「魯邑。」
〔二〕集解賈逵曰：「申豐、汝賈，魯大夫。」
〔三〕索隱一本「子將」上有「貨」字。子將即梁丘據也。齕音紇，子將家臣也。左傳「子將」作「子猶」。
〔四〕集解賈逵曰：「十六斗為庾。五千庾，八萬斗。」
〔五〕集解服虔曰：「異猶怪也。」
〔六〕集解春秋曰：「宋公佐卒于曲棘。」
〔七〕索隱名婼，即穆叔子。
二十八年，昭公如晉，求入。季平子私於晉六卿，六卿受季氏賂，諫晉君，晉君乃止，居昭公乾侯。〔一〕二十九年，昭公如鄆。齊景公使人賜昭公書，自謂「主君」。〔二〕昭公恥之，怒而去乾侯。三十一年，晉欲內昭公，召季平子。平子布衣跣行，〔三〕因六卿謝罪。六卿為言曰：「晉欲內昭公，眾不從。」晉人止。三十二年，昭公卒於乾侯。魯人共立昭公弟宋為君，是為定公。
〔一〕集解杜預曰：「乾侯在魏郡斥丘縣，晉竟內邑。」
〔二〕集解服虔曰：「大夫稱『主』。比公於大夫，故稱『主君』。」
〔三〕集解王肅曰：「示憂戚。」
定公立，趙簡子問史墨〔一〕曰：「季氏亡乎？」史墨對曰：「不亡。季友有大功於魯，受鄪為上卿，至于文子、武子，世增其業。魯文公卒，東門遂〔二〕殺適立庶，魯君於是失國政。政在季氏，於今四君矣。民不知君，何以得國！是以為君慎器與名，不可以假人。」〔三〕
〔一〕集解服虔曰：「史墨，晉史蔡墨。」
〔二〕集解服虔曰：「東門遂，襄仲也。居東門，故稱東門遂。」索隱系本作「述」，鄒誕本作「秫」。又系本遂產子家歸父及昭子子嬰也。
〔三〕集解杜預曰：「器，車服；名，爵號。」
定公五年，季平子卒。陽虎私怒，囚季桓子，與盟，乃捨之。七年，齊伐我，取鄆，以為魯陽虎邑以從政。八年，陽虎欲盡殺三桓適，而更立其所善庶子以代之；載季桓子將殺之，桓子詐而得脫。三桓共攻陽虎，陽虎居陽關。〔一〕九年，魯伐陽虎，陽虎奔齊，已而奔晉趙氏。〔二〕
〔一〕集解服虔曰：「陽關，魯邑。」
〔二〕正義左傳云仲尼曰：「趙氏其世有亂乎？」杜預云：「受亂人故。」
十年，定公與齊景公會於夾谷，孔子行相事。齊欲襲魯君，孔子以禮歷階，誅齊淫樂，齊侯懼，乃止，歸魯侵地而謝過。十二年，使仲由毀三桓城，〔一〕收其甲兵。孟氏不肯墮城，〔二〕伐之，不克而止。季桓子受齊女樂，孔子去。〔三〕
〔一〕集解服虔曰：「仲由，子路。」
〔二〕集解杜預曰：「墮，毀。」
〔三〕集解孔安國曰：「桓子使定公受齊女樂，君臣相與觀之，廢朝禮三日。」
十五年，定公卒，子將立，是為哀公。〔一〕
〔一〕索隱系本「將」作「蔣」也。
哀公五年，齊景公卒。六年，齊田乞弒其君孺子。
七年，吳王夫差彊，伐齊，至繒，徵百牢於魯。季康子使子貢說吳王及太宰嚭，以禮詘之。吳王曰：「我文身，不足責禮。」乃止。
八年，吳為鄒伐魯，至城下，盟而去。齊伐我，取三邑。十年，伐齊南邊。十一年，齊伐魯。季氏用冉有有功，思孔子，孔子自衛歸魯。
十四年，齊田常弒其君簡公於徐州。孔子請伐之，哀公不聽。十五年，使子服景伯、子貢為介，適齊，齊歸我侵地。田常初相，欲親諸侯。
十六年，孔子卒。
二十二年，越王句踐滅吳王夫差。
二十七年春，季康子卒。夏，哀公患三桓，將欲因諸侯以劫之，三桓亦患公作難，故君臣多閒。〔一〕公游于陵阪，〔二〕遇孟武伯於街，〔三〕曰：「請問余及死乎？」〔四〕對曰：「不知也。」公欲以越伐三桓。八月，哀公如陘氏。〔五〕三桓攻公，公奔于衛，去如鄒，遂如越。國人迎哀公復歸，卒于有山氏。〔六〕子寧立，是為悼公。
〔一〕集解賈逵曰：「閒，隙也。」
〔二〕集解服虔曰：「陵阪，地名。」
〔三〕索隱有本作「衛」者，非也。左傳「於孟氏之衢」。
〔四〕集解杜預曰：「問己可得以壽死不？」
〔五〕集解杜預曰：「陘氏即有山氏。」
〔六〕集解徐廣曰：「皇甫謐云哀公元甲辰，終庚午。」
悼公之時，三桓勝，魯如小侯，卑於三桓之家。
十三年，三晉滅智伯，分其地有之。
三十七年，悼公卒，〔一〕子嘉立，是為元公。元公二十一年卒，〔二〕子顯立，是為穆公。〔三〕穆公三十三年卒，〔四〕子奮立，是為共公。共公二十二年卒，〔五〕子屯立，是為康公。〔六〕康公九年卒，〔七〕子匽立，是為景公。〔八〕景公二十九年卒，〔九〕子叔立，是為平公。〔一〇〕是時六國皆稱王。
〔一〕集解徐廣曰：「一本云悼公即位三十年，乃於秦惠王卒，楚懷王死年合。又自悼公以下盡與劉歆曆譜合，而反違年表，未詳何故。皇甫謐云悼公四十年，元辛未，終庚戌。」
〔二〕集解徐廣曰：「皇甫謐云元辛亥，終辛未。」
〔三〕索隱系本「顯」作「不衍」。
〔四〕集解徐廣曰：「皇甫謐云元壬申，終甲辰。」
〔五〕集解徐廣曰：「皇甫謐云元乙巳，終丙寅。」
〔六〕索隱屯音竹倫反。
〔七〕集解徐廣曰：「皇甫謐云元丁卯，終乙亥。」
〔八〕索隱匽音偃。
〔九〕集解徐廣曰：「皇甫謐云元丙子，終甲辰。」
〔一〇〕索隱系本「叔」作「旅」。
平公十二年，秦惠王卒。二十（二）年，平公卒，〔一〕子賈立，是為文公。〔二〕文公（七）〔元〕年，楚懷王死于秦。二十三年，文公卒，〔三〕子讎立，是為頃公。
〔一〕集解徐廣曰：「皇甫謐云元乙巳，終甲子。」
〔二〕索隱系本作「湣公」。鄒誕本亦同，仍云「系家或作『文公』」。
〔三〕集解徐廣曰：「皇甫謐云元乙丑，終丁亥。」
頃公二年，秦拔楚之郢，〔一〕楚頃王東徙于陳。十九年，楚伐我，取徐州。〔二〕二十四年，楚考烈王伐滅魯。頃公亡，遷於下邑，〔三〕為家人，魯絕祀。頃公卒于柯。〔四〕
〔一〕集解徐廣曰：「年表云文公十八年，秦拔郢，楚走陳。」
〔二〕集解徐廣曰：「徐州在魯東，今薛縣。」索隱按：說文「，邾之下邑，在魯東」。又郡國志曰「魯國薛縣，六國時曰徐州」。又紀年云「梁惠王三十一年，下邳遷于薛，故名曰徐州」。則「徐」與「」並音舒也。
〔三〕集解徐廣曰：「下，一作『卞』。」索隱下邑謂國外之小邑。或有本作「卞邑」，然魯有卞邑，所以惑也。
〔四〕集解徐廣曰：「皇甫謐云元戊子，終辛亥。」索隱按：春秋「齊伐魯柯而盟」，杜預云「柯，齊邑，今濟北東阿也」。
魯起周公至頃公，凡三十四世。
太史公曰：余聞孔子稱曰「甚矣魯道之衰也！洙泗之閒齗齗如也」。〔一〕觀慶父及叔牙閔公之際，何其亂也？隱桓之事；襄仲殺適立庶；三家北面為臣，親攻昭公，昭公以奔。至其揖讓之禮則從矣，而行事何其戾也？
〔一〕集解徐廣曰：「漢書地理志云『魯濱洙泗之閒，其民涉渡，幼者扶老而代其任。俗既薄，長者不自安，與幼者相讓，故曰齗齗如也』。齗，魚斤反，東州語也。蓋幼者患苦長者，長者忿愧自守，故齗齗爭辭，所以為道衰也。」索隱齗音魚斤反，讀如論語「誾誾如也」。言魯道雖微，而洙泗之閒尚誾誾如也。鄒誕生亦音銀。又作「斷斷」，如尚書讀，則斷斷是專一之義。徐廣又引地理志音五艱反，云齗齗是鬥爭之貌。故繁欽遂行賦云「涉洙泗而飲馬兮，恥少長之齗齗」是也。今按：下文云「至于揖讓之禮則從矣」，魯尚有揖讓之風，如論語音誾為得之也。
【索隱述贊】武王既沒，成王幼孤。周公攝政，負扆據圖。及還臣列，北面歔如。元子封魯，少昊之墟。夾輔王室，系職不渝。降及孝王，穆仲致譽。隱能讓國，春秋之初。丘明執簡，褒貶備書。
卷三十四　　　燕召公世家第四
召公奭與周同姓，姓姬氏。〔一〕周武王之滅紂，封召公於北燕。〔二〕
〔一〕集解譙周曰：「周之支族，食邑於召，謂之召公。」索隱召者，畿內菜地。奭始食於召，故曰召公。或說者以為文王受命，取岐周故墟周、召地分爵二公，故詩有周召二南，言皆在岐山之陽，故言南也。後武王封之北燕，在今幽州薊縣故城是也。亦以元子就封。而次子留周室代為召公。至宣王時，召穆公虎其後也。
〔二〕集解世本曰：「居北燕。」宋忠曰：「有南燕，故云北燕。」
其在成王時，召王為三公：自陝以西，召公主之；自陝以東，周公主之。〔一〕成王既幼，周公攝政，當國踐祚，召公疑之，作君奭。〔二〕君奭不說周公。〔三〕周公乃稱「湯時有伊尹，假于皇天；〔四〕在太戊時，則有若伊陟、臣扈，假于上帝，巫咸治王家；〔五〕在祖乙時，則有若巫賢；〔六〕在武丁時，則有若甘般：〔七〕率維茲有陳，保乂有殷」。〔八〕於是召公乃說。
〔一〕集解何休曰：「陝者，蓋今弘農陝縣是也。」
〔二〕集解孔安國曰：「尊之曰君，陳古以告之，故以名篇。」
〔三〕集解馬融曰：「召公以周公既攝政致太平，功配文、武，不宜復列在臣位，故不說，以為周公苟貪寵也。」
〔四〕集解孔安國曰：「伊摯佐湯，功至大天，謂致太平也。」鄭玄曰：「皇天，北極天帝也。」
〔五〕集解孔安國曰：「伊陟、臣扈率伊尹之職，使其君不隕祖業，故至天之功不隕。巫咸治王家，言其不及二臣。」馬融曰：「道至于上帝，謂奉天時也。」鄭玄曰：「上帝，太微中其所統也。」
〔六〕集解孔安國曰：「時賢臣有如此巫賢也。賢，咸子；巫，氏也。」
〔七〕集解孔安國曰：「高宗即位，甘般佐之。後有傅說。」
〔八〕集解徐廣曰：「一無此九字。」駰案：王肅曰「循此數臣，有陳列之功，安治有殷也」。
召公之治西方，甚得兆民和。召公巡行鄉邑，有棠樹，〔一〕決獄政事其下，自侯伯至庶人各得其所，無失職者。召公卒，而民人思召公之政，懷棠樹不敢伐，哥詠之，作甘棠之詩。
〔一〕正義今之棠梨樹也。括地志云：「召伯廟在洛州壽安縣西北五里。召伯聽訟甘棠之下，周人思之，不伐其樹，後人懷其德，因立廟，有棠在九曲城東阜上。」
自召公已下九世至惠侯。〔一〕燕惠侯當周厲王奔彘，共和之時。
〔一〕索隱並國史先失也。又自惠侯已下皆無名，亦不言屬，惟昭王父子有名，蓋在戰國時旁見他說耳。燕四十二代有二惠侯，二釐侯，二宣侯，三桓侯，二文侯，蓋國史微失本謚，故重耳。
惠侯卒，子釐侯立。〔一〕是歲，周宣王初即位。釐侯二十一年，鄭桓公初封於鄭。三十六年，釐侯卒，子頃侯立。
〔一〕正義釐音僖。
頃侯二十年，周幽王淫亂，為犬戎所弒。秦始列為諸侯。
二十四年，頃侯卒，子哀侯立。哀侯二年卒，子鄭侯立。〔一〕鄭侯三十六年卒，子繆侯立。
〔一〕索隱按：謚法無鄭，鄭或是名。
繆侯七年，而魯隱公元年也。十八年卒，子宣侯立。〔一〕宣侯十三年卒，子桓侯立。〔二〕桓侯七年卒，〔三〕子莊公立。
〔一〕索隱譙周曰：「系本謂燕自宣侯已上皆父子相傳無及，故系家桓侯已下並不言屬，以其難明故也。」按：今系本無燕代系，宋忠依太史公書以補其闕，尋徐廣作音尚引系本，蓋近代始散佚耳。
〔二〕集解徐廣曰：「古史考曰世家自宣侯已下不說其屬，以其難明故也。」
〔三〕集解世本曰：「桓侯徙臨易。」宋忠曰：「今河閒易縣是也。」
莊公十二年，齊桓公始霸。十六年，與宋、衛共伐周惠王，惠王出奔溫，立惠王弟穨為周王。〔一〕十七年，鄭執燕仲父而內惠王于周。二十七年，山戎來侵我，齊桓公救燕，遂北伐山戎而還。燕君送齊桓公出境，桓公因割燕所至地予燕，〔二〕使燕共貢天子，如成周時職；使燕復修召公之法。三十三年卒，子襄公立。
〔一〕集解譙周曰：「按春秋傳，燕與子穨逐周惠王者，乃南燕姞姓也。世家以為北燕，失之。」索隱譙周云據左氏燕與衛伐周惠王乃是南燕姞姓，而系家以為北燕伯，故著史考云「此燕是姞姓」。今檢左氏莊十九年「衛師、燕師伐周」，二十年傳云「執燕仲父」，三十年「齊伐山戎」，傳曰「謀山戎，以其病燕故也。」據傳文及此記，元是北燕不疑。杜君妄說仲父是南燕伯，為伐周故。且燕、衛俱是姬姓，故有伐周納王之事；若是姞燕與衛伐周，則鄭何以獨伐燕而不伐衛乎？
〔二〕正義予音與。括地志云：「燕留故城在滄州長蘆縣東北十七里，即齊桓公分溝割燕君所至地與燕，因築此城，故名燕留。」
襄公二十六年，晉文公為踐土之會，稱伯。三十一年，秦師敗于殽。三十七年，秦穆公卒。四十年，襄公卒，桓公立。
桓公十六年卒，〔一〕宣公立。宣公十五年卒，昭公立。昭公十三年卒，武公立。是歲晉滅三郤大夫。
〔一〕索隱譙周云系家襄伯生宣伯，無桓公。今檢史記，並有「桓公立十六年」，又宋忠據此史補系家亦有桓公，是允南所見本異，則是燕有三桓公也。
武公十九年卒，文公立。文公六年卒，懿公立。懿公元年，齊崔杼弒其君莊公。四年卒，子惠公立。
惠公元年，齊高止來奔。六年，惠公多寵姬，公欲去諸大夫而立寵姬宋，大夫共誅姬宋，〔一〕惠公懼，奔齊。四年，齊高偃如晉，請共伐燕，入其君。晉平公許，與齊伐燕，入惠公。惠公至燕而死。〔二〕燕立悼公。
〔一〕索隱宋，其名也，或作「宗」。劉氏云「其父兄為執政，故諸大夫共滅之」。
〔二〕索隱春秋昭三年「北燕伯款奔齊」，至六年，又云「齊伐北燕」，一與此文合。左傳無納款之文，而云「將納簡公，晏子曰『燕君不入矣』，齊遂受賂而還」。事與此乖，而又以款為簡公。簡公去惠公已五代，則與春秋經傳不相協，未可強言也。
悼公七年卒，共公立。共公五年卒，平公立。晉公室卑，六卿始彊大。平公十八年，吳王闔閭破楚入郢。十九年卒，簡公立。簡公十二年卒，獻公立。〔一〕晉趙鞅圍范、中行於朝歌。獻公十二年，齊田常弒其君簡公。十四年，孔子卒。二十八年，獻公卒，孝公立。
〔一〕索隱王劭按紀年，簡公後次孝公無獻公。然紀年之書多是偽謬，聊記異耳。
孝公十二年，韓、魏、趙滅知伯，分其地，〔一〕三晉彊。
〔一〕索隱按紀年，智伯滅在成公二年也。
十五年，孝公卒，成公立。成公十六年卒，〔一〕湣公立。湣公三十一年卒，釐公立。〔二〕是歲，三晉列為諸侯。〔三〕
〔一〕索隱按紀年，成公名載。
〔二〕索隱年表作「釐侯莊」。徐廣云一無「莊」字。按：燕失年紀及其君名，表言「莊」者，衍字也。
〔三〕索隱按紀年作「文公二十四年卒，簡公立，十三年而三晉命邑為諸侯」，與此不同。
釐公三十年，伐敗齊于林營。〔一〕釐公卒，〔二〕桓公立。桓公十一年卒，文公立。〔三〕是歲，秦獻公卒。秦益彊。
〔一〕索隱林營，地名。一云林，地名，於林地立營，故曰林營也。
〔二〕索隱紀年作「簡公四十五年卒」，妄也。按：上簡公生獻公，則此當是釐，但紀年又誤耳。
〔三〕索隱系本已上文公為閔公，則「湣」與「閔」同，而上懿公之父謚文公。
文公十九年，齊威王卒。二十八年，蘇秦始來見，說文公。文公予車馬金帛以至趙，趙肅侯用之。因約六國，為從長。〔一〕秦惠王以其女為燕太子婦。
〔一〕正義從，足從反。長，丁丈反。
二十九年，文公卒，太子立，是為易王。
易王初立，齊宣王因燕喪伐我，取十城；蘇秦說齊，使復歸燕十城。十年，燕君為王。〔一〕蘇秦與燕文公夫人私通，懼誅，乃說王使齊為反閒，欲以亂齊。〔二〕易王立十二年卒，子燕噲立。
〔一〕索隱君即易王也。言君初以十年即稱王也。上言易王者，易，謚也，後追書謚耳。
〔二〕集解孫子兵法曰：「反閒者，因敵閒而用之者也。凡軍之所欲擊，城之所欲攻，人之所欲殺，必先知其守將、左右謁者、門者、舍人之姓名，令吾閒必索敵閒之來閒我者，因而利導舍之，故反閒可得用也。」正義使音所吏反。閒音紀莧反。
燕噲既立，齊人殺蘇秦。蘇秦之在燕，與其相子之為婚，而蘇代與子之交。及蘇秦死，而齊宣王復用蘇代。燕噲三年，與楚、三晉攻秦，不勝而還。子之相燕，貴重，主斷。蘇代為齊使於燕，〔一〕燕王問曰：「齊王奚如？」對曰：「必不霸。」燕王曰：「何也？」對曰：「不信其臣。」蘇代欲以激燕王以尊子之也。於是燕王大信子之。子之因遺蘇代百金，〔二〕而聽其所使。
〔一〕索隱按：戰國策曰「子之使蘇代侍質子於齊，齊使代報燕」是也。
〔二〕正義瓚云：「秦以一溢為一金。」孟康云：「二十四兩曰溢。」
鹿毛壽〔一〕謂燕王：「不如以國讓相子之。人之謂堯賢者，以其讓天下於許由，許由不受，有讓天下之名而實不失天下。今王以國讓於子之，子之必不敢受，是王與堯同行也。」燕王因屬國於子之，子之大重。〔二〕或曰：「禹薦益，已〔三〕而以啟人為吏。〔四〕及老，而以啟人為不足任乎天下，傳之於益。已而啟與交黨攻益，奪之。天下謂禹名傳天下於益，已而實令啟自取之。今王言屬國於子之，而吏無非太子人者，〔五〕是名屬子之而實太子用事也。」王因收印自三百石吏已上而效之子之。〔六〕子之南面行王事，而噲老不聽政，顧為臣，〔七〕國事皆決於子之。
〔一〕集解徐廣曰：「一作『厝毛』。」又曰：「甘陵縣本名厝。」索隱春秋後語「厝毛壽」，又韓子作「潘壽」。
〔二〕索隱大重謂尊貴也。
〔三〕索隱按：以「已」配「益」，則「益已」是伯益，而經傳無其文，未知所由。或曰已，語終辭。
〔四〕索隱人猶臣也。謂以啟臣為益吏。
〔五〕索隱此「人」亦訓臣也。
〔六〕索隱鄭玄云：「郊，呈也。以印呈與子之。」
〔七〕索隱顧猶反也。言噲反為子之臣也。有本作「願」者，非。
三年，國大亂，百姓恫恐。〔一〕將軍市被〔二〕與太子平謀，將攻子之。諸將謂齊湣王曰：「因而赴之，破燕必矣。」齊王因令人謂燕太子平曰：「寡人聞太子之義，將廢私而立公，飭君臣之義〔三〕，明父子之位。寡人之國小，不足以為先後。〔四〕雖然，則唯太子所以令之。」太子因要黨聚眾，將軍市被圍公宮，攻子之，不克。將軍市被及百姓反攻太子平，將軍市被死，以徇。因搆難數月，死者數萬，眾人恫恐，百姓離志。孟軻謂齊王曰：「今伐燕，此文、武之時，不可失也。」〔五〕王因令章子〔六〕將五都之兵，〔七〕以因北地之眾以伐燕。〔八〕士卒不戰，城門不閉，燕君噲死，齊大勝。燕子之亡〔九〕二年，而燕人共立太子平，是為燕昭王。〔一〇〕
〔一〕索隱恫音通，痛也。恐，懼也。
〔二〕正義人姓名。
〔三〕正義飭音敕。
〔四〕正義先後並去聲。
〔五〕索隱謂如武王成文王之業伐紂之時，然此語與孟子不同也。
〔六〕集解章子，齊人，見孟子。索隱按：孟子云「章子，齊人」。
〔七〕索隱五都即齊也。按：臨淄是五都之一也。
〔八〕索隱北地即齊之北邊也。
〔九〕集解徐廣曰：「年表云君噲及太子相子之皆死。」駰案：汲冢紀年曰「齊人禽子之而醢其身也」。
〔一〇〕集解徐廣曰：「噲立七年而死，其九年燕人共立太子平。」索隱按：上文太子平謀攻子之，而年表又云君噲及太子相子之皆死，紀年又云子之殺公子平，今此文云「立太子平，是為燕昭王」，則年表、紀年為謬也。而趙系家云武靈王聞燕亂，召公子職於韓，立以為燕王，使樂池送之，裴駰亦以此系家無趙送公子職之事，當是遙立職而送之，事竟不就，則昭王名平，非職明矣。進退參詳，是年表既誤，而紀年因之而妄說耳。
燕昭王於破燕之後即位，卑身厚幣以招賢者。謂郭隗曰：「齊因孤之國亂而襲破燕，孤極知燕小力少，不足以報。然誠得賢士以共國，以雪先王之恥，孤之願也。先生視可者，得身事之。」郭隗曰：「王必欲致士，先從隗始。況賢於隗者，豈遠千里哉！」於是昭王為隗改築宮而師事之。樂毅自魏往，鄒衍自齊往，劇辛自趙往，士爭趨燕。燕王弔死問孤，與百姓同甘苦。
二十八年，燕國殷富，士卒樂軼輕戰，於是遂以樂毅為上將軍，與秦、楚、三晉合謀以伐齊。齊兵敗，湣王出亡於外。燕兵獨追北，入至臨淄，盡取齊寶，燒其宮室宗廟。齊城之不下者，獨唯聊、莒、即墨，〔一〕其餘皆屬燕，六歲。
〔一〕索隱按：餘篇及戰國策並無「聊」字。
昭王三十三年卒，子惠王立。
惠王為太子時，與樂毅有隙；及即位，疑毅，使騎劫代將。樂毅亡走趙。齊田單以即墨擊敗燕軍，騎劫死，燕兵引歸，齊悉復得其故城。湣王死于莒，乃立其子為襄王。
惠王七年卒。〔一〕韓、魏、楚共伐燕。燕武成王立。
〔一〕索隱按：趙系家惠文王二十八年，燕相成安君公孫操弒其王，樂資以為即惠王也。徐廣按年表，是年燕武成王元年，武成即惠王子，則惠王為成安君弒明矣。此不言者，燕遠，諱不告，或太史公之說疏也。
武成王七年，齊田單伐我，拔中陽。十三年，秦敗趙於長平四十餘萬。十四年，武成王卒，子孝王立。
孝王元年，秦圍邯鄲者解去。三年卒，子今王喜立。〔一〕
〔一〕索隱今王猶今上也。有作「令」者，非也，按謚法無令也。
今王喜四年，秦昭王卒。燕王命相栗腹約歡趙，以五百金為趙王酒。還報燕王曰：「趙王壯者皆死長平，其孤未壯，可伐也。」王召昌國君樂閒問之。對曰：「趙四戰之國，〔一〕其民習兵，不可伐。」王曰：「吾以五而伐一。」〔二〕對曰：「不可。」燕王怒，群臣皆以為可。卒起二軍，車二千乘，栗腹將而攻鄗，〔三〕卿秦攻代。〔四〕唯獨大夫將渠〔五〕謂燕王曰：「與人通關約交，以五百金飲人之王，使者報而反攻之，不祥，兵無成功。」燕王不聽，自將偏軍隨之。將渠引燕王綬止之曰：「王必無自往，往無成功。」王蹴之以足。將渠泣曰：「臣非以自為，為王也！」燕軍至宋子，〔六〕趙使廉頗將，擊破栗腹於鄗。〔樂乘〕破卿秦（樂乘）於代。樂閒奔趙。廉頗逐之五百餘里，圍其國。燕人請和，趙人不許，必令將渠處和。燕相將渠以處和。〔七〕趙聽將渠，解燕圍。
〔一〕正義趙東鄰燕，西接秦境，南錯韓、魏，北連胡、貊，故言「四戰」。
〔二〕索隱謂以五人而伐一人。
〔三〕集解徐廣曰：「在常山，今曰高邑。」索隱鄒氏音火各反，一音昊。
〔四〕索隱戰國策曰「廉頗以二十萬遇栗腹於鄗，樂乘以五萬遇爰秦於代，燕人大敗」，不同也。正義今代州也。戰國策云「廉頗以二十萬遇栗腹於鄗，樂乘以五萬遇慶秦於代，燕人大敗」，與此不同也。
〔五〕索隱人名姓也。一云上「卿秦」及此「將渠」者：卿，將，皆官也；秦，渠，名也。國史變文而書，遂失姓也。戰國策云「爰秦」，爰是姓也，卿是其官耳。
〔六〕集解徐廣曰：「屬鉅鹿。」
〔七〕集解以將渠為相。索隱謂欲令將渠處之使和也。
六年，秦滅東（西）周，置三川郡。七年，秦拔趙榆次三十七城，秦置大原郡。九年，秦王政初即位。十年，趙使廉頗將攻繁陽〔一〕，拔之。趙孝成王卒，悼襄王立。使樂乘代廉頗，廉頗不聽，攻樂乘，樂乘走，廉頗奔大梁。十二年，趙使李牧攻燕，拔武遂、〔二〕方城。〔三〕劇辛故居趙，與龐煖善，〔四〕已而亡走燕。燕見趙數困于秦，而廉頗去，令龐煖將也，欲因趙獘攻之。問劇辛，辛曰：「龐煖易與耳。」燕使劇辛將擊趙，趙使龐煖擊之，取燕軍二萬，殺劇辛。秦拔魏二十城，置東郡。十九年，秦拔趙之鄴〔五〕九城。趙悼襄王卒。二十三年，太子丹質於秦，亡歸燕。二十五年，秦虜滅韓王安，置潁川郡。二十七年，秦虜趙王遷，滅趙。趙公子嘉自立為代王。
〔一〕集解徐廣曰：「屬魏郡。」
〔二〕集解徐廣曰：「屬河閒。」
〔三〕集解徐廣曰：「屬涿，有督亢亭。」
〔四〕索隱煖音況遠反。
〔五〕正義即相州鄴縣也。
燕見秦且滅六國，秦兵臨易水，〔一〕禍且至燕。太子丹陰養壯士二十人，使荊軻獻督亢地圖於秦，〔二〕因襲刺秦王。秦王覺，殺軻，使將軍王翦擊燕。二十九年，秦攻拔我薊，燕王亡，徙居遼東，斬丹以獻秦。三十年，秦滅魏。
〔一〕集解徐廣曰：「出涿郡故安也。」
〔二〕索隱徐廣云：「涿有督亢亭。」地理志屬廣陽。然督亢之田在燕東，甚良沃，欲獻秦，故畫其圖而獻焉。
三十三年，秦拔遼東，虜燕王喜，卒滅燕。是歲，秦將王賁〔一〕亦虜代王嘉。
〔一〕正義賁音奔，王翦子。
太史公曰：召公奭可謂仁矣！甘棠且思之，況其人乎？燕（北）〔外〕迫蠻貉，內措齊、晉，〔一〕崎嶇彊國之閒，最為弱小，幾滅者數矣。然社稷血食者八九百歲，於姬姓獨後亡，豈非召公之烈邪！
〔一〕索隱措，交雜也。又作「錯」，劉氏云爭陌反。
【索隱述贊】召伯作相，分陝而治。人惠其德，甘棠是思。莊送霸主，惠羅寵姬。文公從趙，蘇秦騁辭。易王初立，齊宣我欺。燕噲無道，禪位子之。昭王待士，思報臨菑。督亢不就，卒見芟夷。
卷三十五　　　管蔡世家第五
管叔鮮、〔一〕蔡叔度者，周文王子而武王弟也。武王同母兄弟十人。母曰太姒，〔二〕文王正妃也。其長子曰伯邑考，次曰武王發，次曰管叔鮮，次曰周公旦，次曰蔡叔度，次曰曹叔振鐸，次曰成叔武，〔三〕次曰霍叔處，〔四〕次曰康叔封，〔五〕次曰冉季載〔六〕。冉季載最少。同母昆弟十人，〔七〕唯發、旦賢，左右輔文王，〔八〕故文王舍伯邑考而以發為太子。及文王崩而發立，是為武王。伯邑考既已前卒矣。
〔一〕正義音仙。括地志云：「鄭州管城縣，今州外城即管國城也，是叔鮮所封國也。」
〔二〕正義國語云：「杞、繒二國，姒姓，夏禹之後，太姒之家。太姒，文王之妃，武王之母。」列女傳云：「太姒者，武王之母，禹後姒氏之女也。在郃之陽，在渭之涘。仁而明道，文王嘉之，親迎于渭，造舟為梁。及入，太姒思媚太姜、太任，旦夕勤勞，以進婦道。太姒號曰文母。文王理外，文母治內。太姒生十男，教誨自少及長，未嘗見邪僻之事，言常以正道持之也。」
〔三〕正義括地志云：「在濮州雷澤縣東南九十一里，漢郕陽縣。古郕伯，姬姓之國，其後遷於成之陽。」
〔四〕正義處，昌汝反。括地志云：「晉州霍邑縣本漢彘縣也。鄭玄注周禮云霍山在彘，本春秋時霍伯國地。」
〔五〕索隱孔安國曰：「康，畿內國名，地闕。叔，字也。封，叔名。」
〔六〕索隱冉，國也。載，名也。季，字也。冉，或作「郍」。按：國語曰冉由鄭姬。賈逵曰「文王子聃季之國」也。莊十八年「楚武王克權，遷於郍處」。杜預云「郍處，楚地。南郡編縣有郍口城」。聃與郍皆音奴甘反。正義冉音奴甘反。或作「郍」，音同。冉國名也。季載，人名也。伯邑考最長，所以加「伯」。諸中子咸言「叔」，以載最少，故言季載。
〔七〕集解徐廣曰：「文王之子為侯者十有六國。」
〔八〕正義左右並去聲。
武王已克殷紂，平天下，封功臣昆弟。於是封叔鮮於管，〔一〕封叔度於蔡：〔二〕二人相紂子武庚祿父，治殷遺民。封叔旦於魯而相周，為周公。封叔振鐸於曹，封叔武於成，〔三〕封叔處於霍〔四〕。康叔封、冉季載皆少，未得封。
〔一〕集解杜預曰：「管在滎陽京縣東北。」
〔二〕集解世本曰：「居上蔡。」
〔三〕索隱按：春秋隱五年「衛師入郕」。杜預曰「東平剛父縣有郕鄉」。後漢郡國志以為成本國。又地理志廩丘縣南有成故城。應劭云「武王封弟季載於成」，是古之成邑，應仲遠誤云季載封耳。
〔四〕索隱春秋閔元年晉滅霍。地理志河東彘縣，霍太山在東北，是霍叔之所封。
武王既崩，成王少，周公旦專王室。管叔、蔡叔疑周公之為不利於成王，乃挾武庚以作亂。周公旦承成王命伐誅武庚，殺管叔，而放蔡叔，遷之，與車十乘，徒七十人從。而分殷餘民為二：其一封微子啟於宋，以續殷祀；其一封康叔為衛君，是為衛康叔。封季載於冉。冉季、康叔皆有馴行，〔一〕於是周公舉康叔為周司寇，冉季為周司空，〔二〕以佐成王治，皆有令名於天下。
〔一〕索隱如字，音巡。馴，善也。
〔二〕索隱事見定四年左傳。
蔡叔度既遷而死。其子曰胡，胡乃改行，率德馴善。周公聞之，而舉胡以為魯卿士，〔一〕魯國治。於是周公言於成王，復封胡於蔡，〔二〕以奉蔡叔之祀，是為蔡仲。餘五叔皆就國，〔三〕無為天子吏者。
〔一〕索隱按：尚書云蔡仲克庸祗德，周公以為卿士，叔卒，乃命諸王，封之蔡，元無仕魯之文。又伯禽居魯乃是七年致政之後，此言乃說居攝政之初，未知史遷何憑而有斯言也。
〔二〕集解宋忠曰：「胡徙居新蔡。」
〔三〕索隱管叔、蔡叔、成叔、曹叔、霍叔。
蔡仲卒，子蔡伯荒立。蔡伯荒卒，子宮侯立。宮侯卒，子厲侯立。厲侯卒，子武侯立。武侯之時，周厲王失國，奔彘，共和行政，諸侯多叛周。
武侯卒，子夷侯立。夷侯十一年，周宣王即位。二十八年，夷侯卒，子釐侯所事立。
釐侯三十九年，周幽王為犬戎所殺，周室卑而東徙。秦始得列為諸侯。〔一〕
〔一〕正義周幽王為犬戎所殺，平王東徙洛邑，秦襄公以兵救，因送平王至洛，故平王封襄公。
四十八年，釐侯卒，子共侯興立。共侯二年卒，子戴侯立。戴侯十年卒，子宣侯措父立。
宣侯二十八年，魯隱公初立。三十五年，宣侯卒，子桓侯封人立。桓侯三年，魯弒其君隱公。二十年，桓侯卒，弟哀侯獻舞立。
哀侯十一年，初，哀侯娶陳，息侯亦娶陳。〔一〕息夫人將歸，過蔡，蔡侯不敬。息侯怒，請楚文王：「來伐我，我求救於蔡，蔡必來，楚因擊之，可以有功。」楚文王從之，虜蔡哀侯以歸。哀侯留九歲，死於楚。凡立二十年卒。蔡人立其子肸，是為繆侯。
〔一〕集解杜預曰：「息國，汝南新息縣。」
繆侯以其女弟為齊桓公夫人。十八年，齊桓公與蔡女戲船中，夫人蕩舟，桓公止之，不止，公怒，歸蔡女而不絕也。蔡侯怒，嫁其弟。〔一〕齊桓公怒，伐蔡；蔡潰，遂虜繆侯，南至楚邵陵。已而諸侯為蔡謝齊，齊侯歸蔡侯。二十九年，繆侯卒，子莊侯甲午立。
〔一〕索隱弟，女弟，即蕩舟之姬。
莊侯三年，齊桓公卒。十四年，晉文公敗楚於城濮。二十年，楚太子商臣弒其父成王代立。二十五年，秦穆公卒。三十三年，楚莊王即位。三十四年，莊侯卒，子文侯申立。
文侯十四年，楚莊王伐陳，殺夏徵舒。十五年，楚圍鄭，鄭降楚，楚復醳之。〔一〕二十年，文侯卒，子景侯固立。
〔一〕正義醳音釋。
景侯元年，楚莊王卒。四十九年，景侯為太子般娶婦於楚，而景侯通焉。太子弒景侯而自立，是為靈侯。
靈侯二年，楚公子圍弒其王郟敖而自立，為靈王。〔一〕九年，陳司徒招〔二〕弒其君哀公。楚使公子棄疾滅陳而有之。十二年，楚靈王以靈侯弒其父，誘蔡靈侯于申，〔三〕伏甲飲之，醉而殺之，刑其士卒七十人。令公子棄疾圍蔡。十一月，滅蔡，使棄疾為蔡公〔四〕。
〔一〕正義郟，紀洽反。敖，五高反。
〔二〕索隱或作「昭」，或作「韶」，並時遙反。
〔三〕正義故申城在鄧州。
〔四〕正義蔡之大夫也。
楚滅蔡三歲，楚公子棄疾弒其君靈王代立，為平王。平王乃求蔡景侯少子廬，立之，是為平侯。〔一〕是年，楚亦復立陳。楚平王初立，欲親諸侯，故復立陳、蔡後。〔二〕
〔一〕集解宋忠曰：「平侯徙下蔡。」索隱今系本無者，近脫耳。
〔二〕集解世本曰：「平侯者，靈侯般之孫，太子友之子。」
平侯九年卒，靈侯般之孫東國攻平侯子而自立，是為悼侯。悼侯父曰隱太子友。隱太子友者，靈侯之太子，平侯立而殺隱太子，故平侯卒而隱太子之子東國攻平侯子而代立，是為悼侯。悼侯三年卒，弟昭侯申立。
昭侯十年，朝楚昭王，持美裘二，獻其一於昭王而自衣其一。楚相子常欲之，不與。子常讒蔡侯，留之楚三年。蔡侯知之，乃獻其裘於子常；子常受之，乃言歸蔡侯。蔡侯歸而之晉，請與晉伐楚。
十三年春，與衛靈公會邵陵。蔡侯私於周萇弘以求長於衛； 〔一〕 衛使史鰌言康叔之功德，乃長衛。夏，為晉滅沈， 〔二〕楚怒，攻蔡。蔡昭侯使其子為質於吳，〔三〕以共伐楚。冬，與吳王闔閭遂破楚入郢。蔡怨子常，子常恐，奔鄭。十四年，吳去而楚昭王復國。十六年，楚令尹為其民泣以謀蔡，蔡昭侯懼。二十六年，孔子如蔡。楚昭王伐蔡，蔡恐，告急於吳。吳為蔡遠，約遷以自近，易以相救；昭侯私許，不與大夫計。吳人來救蔡，因遷蔡于州來。〔四〕二十八年，昭侯將朝于吳，大夫恐其復遷，乃令賊利殺昭侯；〔五〕已而誅賊利以解過，而立昭侯子朔，是為成侯。〔六〕
〔一〕集解服虔曰：「載書使蔡在衛上。」
〔二〕集解杜預曰：「汝南平輿縣北有邥亭。」
〔三〕正義質音致。
〔四〕索隱州來在淮南下蔡縣。
〔五〕索隱案：利，賊名也。
〔六〕集解徐廣曰：「或作『景』。」
成侯四年，宋滅曹。十年，齊田常弒其君簡公。十三年，楚滅陳。十九年，成侯卒，子聲侯產立。聲侯十五年卒，子元侯立。元侯六年卒，子侯齊立。
侯齊四年，楚惠王滅蔡，蔡侯齊亡，蔡遂絕祀。後陳滅三十三年。〔一〕
〔一〕索隱魯哀十七年楚滅陳，其楚滅蔡絕其祀，又在滅陳之後三十三年，即在春秋後二十三年。
伯邑考，其後不知所封。武王發，其後為周，有本紀言。管叔鮮作亂誅死，無後。周公旦，其後為魯，有世家言。蔡叔度，其後為蔡，有世家言。曹叔振鐸，有後為曹，有世家言。成叔武，其後世無所見。霍叔處，其後晉獻公時滅霍。康叔封，其後為衛，有世家言。冉季載，其後世無所見。
太史公曰：管蔡作亂，無足載者。然周武王崩，成王少，天下既疑，賴同母之弟成叔、冉季之屬十人為輔拂，是以諸侯卒宗周，故附之世家言。
曹叔振鐸者，〔一〕周武王弟也。武王已克殷紂，封叔振鐸於曹。〔二〕
〔一〕索隱按：上文「叔振鐸，其後為曹，有系家言」，則曹亦合題系家，今附管蔡之末而不出題者，蓋以曹微小而少事跡，因附管蔡之末，不別題篇爾。且又管叔雖無後，仍是蔡、曹之兄，故題管、蔡而略曹也。
〔二〕集解宋忠曰濟陰定陶縣。
叔振鐸卒，子太伯脾立。太伯卒，子仲君平立。仲君平卒，子宮伯侯立。宮伯侯卒，子孝伯雲立。孝伯雲卒，子夷伯喜立。
夷伯二十三年，周厲王奔于彘。
三十年卒，弟幽伯彊立。幽伯九年，弟蘇殺幽伯代立，是為戴伯。戴伯元年，周宣王已立三歲。三十年，戴伯卒，子惠伯兕立。〔一〕
〔一〕集解孫檢曰：「兕音徐子反。曹惠伯或名雉，或名弟，或復名弟兕也。」索隱按：年表作「惠公伯雉」，注引孫檢，未詳何代，或云齊人，亦恐其人不注史記。今以王儉七志、阮孝緒七錄並無，又不知是裴駰所錄否？
惠伯二十五年，周幽王為犬戎所殺，因東徙，益卑，諸侯畔之。秦始列為諸侯。
三十六，惠伯卒，子石甫立，其弟武殺之代立，是為繆公。繆公三年卒，子桓公終生立。〔一〕
〔一〕集解孫檢云：「一作『終湦』。湦音生。」
桓公三十五年，魯隱公立。四十五年，魯弒其君隱公。四十六年，宋華父督弒其君殤公，及孔父。五十五年，桓公卒，子莊公夕姑〔
一〕立。
〔一〕索隱上音亦。即射姑也，同音亦。
莊公二十三年，齊桓公始霸。
三十一年，莊公卒，子釐公夷立。釐公九年卒，子昭公班立。昭公六年，齊桓公敗蔡，遂至楚召陵。九年，昭公卒，子共公襄立。
共公十六年，初，晉公子重耳其亡過曹，曹君無禮，欲觀其駢脅。〔一〕釐負羈〔二〕諫，不聽，私善於重耳。二十一年，晉文公重耳伐曹，虜共公以歸，令軍毋入釐負羈之宗族閭。或說晉文公曰：「昔齊桓公會諸侯，復異姓；今君囚曹君，滅同姓，何以令於諸侯？」晉乃復歸共公。
〔一〕集解韋昭曰：「駢者，并幹也。」正義駢，白邊反。脅，許業反。
〔二〕正義釐音僖，曹大夫。
二十五年，晉文公卒。三十五年，共公卒，子文公壽立。文公二十三年卒，子宣公彊立。〔一〕宣公十七年卒，弟成公負芻立。
〔一〕索隱按左傳，宣公名廬。
成公三年，晉厲公伐曹，虜成公以歸，已復釋之。〔一〕五年，晉欒書、中行偃使程滑弒其君厲公。二十三年，成公卒，子武公勝立。武公二十六年，楚公子棄疾弒其君靈王代立。二十七年，武公卒，子平公（頃）〔須〕立。平公四年卒，子悼公午立。是歲，宋、衛、陳、鄭皆火。
〔一〕索隱按：左傳成十五年，晉厲公執負芻，歸于京師。晉立宣公弟子臧，子臧曰「聖達節，次守節，下失節。為君非吾節也」。遂逃奔宋。曹人請于晉。晉人謂子臧「反國，吾歸而君」。子臧反，晉於是歸負芻。
悼公八年，宋景公立。九年，悼公朝于宋，宋囚之；曹立其弟野，是為聲公。悼公死於宋，歸葬。
聲公五年，平公弟通弒聲公代立，是為隱公。〔一〕隱公四年，聲公弟露弒隱公代立，是為靖公。靖公四年卒，子伯陽立。
〔一〕索隱按：譙周云春秋無其事。今檢系本及春秋，悼伯卒，弟露立，謚靖公，實無聲公、隱公，蓋是彼文自疏也。
伯陽三年，國人有夢眾君子立于社宮，〔一〕謀欲亡曹；曹叔振鐸止之，請待公孫彊，許之。旦，求之曹，無此人。夢者戒其子曰：「我亡，爾聞公孫彊為政，必去曹，無離曹禍。」〔二〕及伯陽即位，好田弋之事。六年，曹野人公孫彊亦好田弋，獲白鴈而獻之，且言田弋之說，因訪政事。伯陽大說之，有寵，使為司城以聽政。夢者之子乃亡去。
〔一〕集解賈逵曰：「社宮，社也。」鄭眾曰：「社宮，中有室屋者。」
〔二〕索隱離即罹。罹，被也。
公孫彊言霸說於曹伯。十四年，曹伯從之，乃背晉干宋。〔一〕宋景公伐之，晉人不救。十五年，宋滅曹，執曹伯陽及公孫彊以歸而殺之。曹遂絕其祀。
〔一〕集解賈逵曰：「以小加大。」索隱干謂犯也。言曹因棄晉而犯宋，遂致滅也。裴氏引賈逵注云「以小加大」者，加，陵也，小即曹也，大謂晉及宋也。
太史公曰：〔一〕余尋曹共公之不用僖負羈，乃乘軒者三百人，〔二〕知唯德之不建。及振鐸之夢，豈不欲引曹之祀者哉？如公孫彊不脩厥政，叔鐸之祀忽諸。〔三〕
〔一〕索隱檢諸本或無此論。
〔二〕正義晉世家云：「晉師入曹，數之，以其不用僖負羈言，而美女乘軒三百人也。」
〔三〕正義至如公孫彊不脩霸道之政，而伯陽之子立，叔鐸猶尚饗祭祀，豈合忽絕之哉。
【索隱述贊】武王之弟，管、蔡及霍。周公居相，流言是作。狼跋致艱，鴟鴞討惡。胡能改行，克復其爵。獻舞執楚，遇息禮薄。穆侯虜齊，蕩舟乖謔。曹共輕晉，負羈先覺。伯陽夢社，祚傾振鐸。
卷三十六　　　陳杞世家第六
陳胡公滿者，虞帝舜之後也。昔舜為庶人時，堯妻之二女，居于媯汭，其後因為氏姓，姓媯氏。舜已崩，傳禹天下，而舜子商均為封國。〔一〕夏后之時，或失或續。〔二〕至于周武王克殷紂，乃復求舜後，〔三〕得媯滿，封之於陳，〔四〕以奉帝舜祀，是為胡公。
〔一〕索隱按：商均所封虞，即今之梁國虞城是也。
〔二〕索隱按：夏代猶封虞思、虞遂是也。
〔三〕索隱遏父為周陶正。遏父，遂之後。陶正，官名。生滿。
〔四〕索隱左傳曰：「武王以元女太姬配虞胡公而封之陳，以備三恪。」
胡公卒，子申公犀侯立。申公卒，弟相公皋羊立。相公卒，立申公子突，是為孝公。孝公卒，子慎公圉戎立。慎公當周厲王時。慎公卒，子幽公寧立。
幽公十二年，周厲王奔于彘。
二十三年，幽公卒，子釐公孝立。釐公六年，周宣王即位。三十六年，釐公卒，子武公靈立。武公十五年卒，子夷公說立。是歲，周幽王即位。夷公三年卒，弟平公燮立。〔一〕平公七年，周幽王為犬戎所殺，周東徙。秦始列為諸侯。
〔一〕正義燮，先牒反。
二十三年，平公卒，子文公圉立。
文公元年，取蔡女，生子佗。〔一〕十年，文公卒，長子桓公鮑立。
〔一〕正義徒何反。
桓公二十三年，魯隱公初立。二十六年，衛殺其君州吁。三十三年，魯弒其君隱公。
三十八年正月甲戌己丑，桓公鮑卒。〔一〕桓公弟佗，其母蔡女，故蔡人為佗殺五父及桓公太子免而立佗，〔二〕是為厲公。桓公病而亂作，國人分散，故再赴。〔三〕
〔一〕索隱陳亂，故再赴其日。正義甲戌、己丑凡十六日。
〔二〕集解譙周曰：「春秋傳謂佗即五父，世家與傳違。」索隱譙周曰「春秋傳謂他即五父，與此違」者，此以他為厲公，太子免弟躍為利公，而左傳以厲公名躍。他立未踰年，無謚，故「蔡人殺陳他」。又莊二十二年傳云「陳厲公，蔡出也，故蔡人殺五父而立之」。則他與五父俱為蔡人所殺，其事不異，是一人明矣。史記既以他為厲公，遂以躍為利公。尋厲利聲相近，遂誤以他為厲公，五父為別人，是太史公錯耳。班固又以厲公躍為桓公弟，又誤。
〔三〕集解徐廣曰：「班氏云厲公躍者，桓公之弟也。」
厲公二年，生子敬仲完。周太史過陳，陳厲公使以周易筮之，卦得觀之否：〔一〕「是為觀國之光，利用賓于王。〔二〕此其代陳有國乎？不在此，其在異國？〔三〕非此其身，在其子孫。〔四〕若在異國，必姜姓。〔五〕姜姓，太嶽之後。〔六〕物莫能兩大，陳衰，此其昌乎？」〔七〕
〔一〕集解賈逵曰：「坤下巽上觀，坤下乾上否，觀爻在六四，變而之否。」
〔二〕集解杜預曰：「此周易觀卦六四爻辭也。易之為書，六爻皆有變象，又有互體，聖人隨其義而論之。」
〔三〕正義六四變，內卦為中國，外卦為異國。
〔四〕正義內卦為身，外卦為子孫。變在外，故知在子孫也。
〔五〕正義六四變，此爻是辛未，觀上體巽，未為羊，巽為女，女乘羊，故為姜。姜，齊姓，故知在齊。
〔六〕集解杜預曰：「姜姓之先為堯四嶽。」
〔七〕正義周敬王四十一年，楚惠王殺陳湣公。齊簡公，周敬王三十九年被田常殺之。
厲公取蔡女，蔡女與蔡人亂，厲公數如蔡淫。七年，厲公所殺桓公太子免之三弟，長曰躍，中曰林，少曰杵臼，共令蔡人誘厲公以好女，與蔡人共殺厲公〔一〕而立躍，是為利公。利公者，桓公子也。利公立五月卒，立中弟林，是為莊公。莊公七年卒，少弟杵臼立，是為宣公。
〔一〕集解公羊傳曰：「淫于蔡，蔡人殺之。」
宣公三年，楚武王卒，楚始彊。十七年，周惠王娶陳女為后。
二十一年，宣公後有嬖姬生子款，欲立之，乃殺其太子禦寇。禦寇素愛厲公子完，完懼禍及己，乃奔齊。齊桓公欲使陳完為卿，完曰：「羈旅之臣，〔一〕幸得免負檐，君之惠也，不敢當高位。」桓公使為工正。〔二〕齊懿仲欲妻陳敬仲，卜之，占曰：「是謂鳳皇于飛，和鳴鏘鏘。〔三〕有媯之後，將育于姜。〔四〕五世其昌，並于正卿。〔五〕八世之後，莫之與京。」〔六〕
〔一〕集解賈逵曰：「羈，寄；旅，客也。」
〔二〕正義周禮云冬官為考工，主作器械。
〔三〕集解杜預曰：「雄曰鳳，雌曰皇。雄雌俱飛，相和而鳴，鏘鏘然也。猶敬仲夫妻有聲譽。」
〔四〕集解杜預曰：「媯，陳姓。姜，齊姓。」
〔五〕集解服虔曰：「言完後五世與卿並列。」
〔六〕集解賈逵曰：「京，大也。」正義按：陳敬仲八代孫，田常之子襄子磐也。而杜以常為八代者，以桓子無宇生武子開，與釐子乞皆相繼事齊，故以常為八代。
三十七年，齊桓公伐蔡，蔡敗；南侵楚，至召陵，還過陳。陳大夫轅濤塗惡其過陳，詐齊令出東道。東道惡，桓公怒，執陳轅濤塗。是歲，晉獻公殺其太子申生。
四十五年，宣公卒，子款立，是為穆公。穆公五年，齊桓公卒。十六年，晉文公敗楚師于城濮。是歲，穆公卒，子共公朔立。共公六年，楚太子商臣弒其父成王代立，是為穆王。十一年，秦穆公卒。十八年，共公卒，子靈公平國立。
靈公元年，〔一〕楚莊王即位。六年，楚伐陳。十年，陳及楚平。
〔一〕正義謚法云「亂而不損曰靈」。
十四年，靈公與其大夫孔寧、儀行父皆通於夏姬，〔一〕衷其衣以戲於朝。〔二〕泄冶諫曰：「君臣淫亂，民何效焉？」靈公以告二子，二子請殺泄冶，公弗禁，遂殺泄冶。〔三〕十五年，靈公與二子飲於夏氏。公戲二子曰：「徵舒似汝。」二子曰：「亦似公。」〔四〕徵舒怒。靈公罷酒出，徵舒伏弩廐門射殺靈公。〔五〕孔寧、儀行父皆奔楚，靈公太子午奔晉。徵舒自立為陳侯。徵舒，故陳大夫也。夏姬，御叔之妻，舒之母也。
〔一〕正義列女傳云：「陳女夏姬者，陳大夫夏徵舒之母，御叔之妻也，三為王后，七為夫人，公侯爭之，莫不迷惑失意。」杜預云：「夏姬，鄭穆公女，陳大夫御叔之妻。」左傳云：「殺御叔，弒靈侯，戮夏南，出孔、儀，喪陳國。」
〔二〕集解左傳曰：「衷其衵服。」穀梁傳曰：「或衣其衣，或中其襦。」
〔三〕集解春秋曰：「陳殺其大夫泄冶。」
〔四〕集解杜預曰：「靈公即位十五年，徵舒已為卿，年大，無嫌是公子也。蓋以夏姬淫放，故謂其子多似以為戲也。」
〔五〕集解左傳曰：「公出自其廄。」
成公元年冬，楚莊王為夏徵舒殺靈公，率諸侯伐陳。謂陳曰：「無驚，吾誅徵舒而已。」已誅徵舒，因縣陳而有之，群臣畢賀。申叔時使於齊來還，獨不賀。〔一〕莊王問其故，對曰：「鄙語有之，牽牛徑人田，田主奪之牛。徑則有罪矣，奪之牛，不亦甚乎？今王以徵舒為賊弒君，故徵兵諸侯，以義伐之，已而取之，以利其地，則後何以令於天下！是以不賀。」莊王曰：「善。」乃迎陳靈公太子午於晉而立之，復君陳如故，是為成公。孔子讀史記至楚復陳，曰：「賢哉楚莊王！輕千乘之國而重一言。」〔二〕
〔一〕集解賈逵曰：「叔時，楚大夫。」
〔二〕索隱謂申叔時之語。正義家語云：「孔子讀史記至楚復陳，喟然曰：『賢哉楚莊王！輕千乘之國而重一言之信。非申叔時之忠，弗能建其義；非楚莊王之賢，不能受其訓也。』」
（二十）八年，楚莊王卒。二十九年，陳倍楚盟。三十年，楚共王伐陳。是歲，成公卒，子哀公弱立。楚以陳喪，罷兵去。
哀公三年，楚圍陳，復釋之。二十八年，楚公子圍弒其君郟敖自立，為靈王。
三十四年，初，哀公娶鄭，長姬生悼太子師，少姬生偃。〔一〕二嬖妾，長妾生留，少妾生勝。留有寵哀公，哀公屬之其弟司徒招。哀公病，三月，招殺悼太子，立留為太子。哀公怒，欲誅招，招發兵圍守哀公，哀公自經殺。〔二〕招卒立留為陳君。四月，陳使使赴楚。楚靈王聞陳亂，乃殺陳使者，〔三〕使公子棄疾發兵伐陳，陳君留奔鄭。九月，楚圍陳。十一月，滅陳。使棄疾為陳公。
〔一〕索隱按：昭八年經云「陳侯之弟招殺陳世子偃師」。左傳「陳哀公元妃鄭姬生悼太子偃師」。今此云兩姬，又分偃師為二人，亦恐此非。
〔二〕集解徐廣曰：「三十五年時。」
〔三〕索隱即司徒招也。一作「苕」也。
招之殺悼太子也，太子之子名吳，出奔晉。晉平公問太史趙曰：「陳遂亡乎？」對曰：「陳，顓頊之族。〔一〕陳氏得政於齊，乃卒亡。〔二〕自幕至于瞽瞍，無違命。〔三〕舜重之以明德。至於遂，〔四〕世世守之。及胡公，周賜之姓，〔五〕使祀虞帝。且盛德之後，必百世祀。虞之世未也，其在齊乎？」
〔一〕集解服虔曰：「陳祖虞舜，舜出顓頊，故為顓頊之族。」
〔二〕集解賈逵曰：「物莫能兩盛。」
〔三〕集解賈逵曰：「幕，舜後虞思也。至于瞽瞍，無聞違天命以廢絕者。」鄭眾曰：「幕，舜之先也。」駰案國語，賈義為長。索隱按：賈逵以幕為虞思，非也。左傳言自幕至瞽瞍，知幕在瞽瞍之前，必非虞思明矣。
〔四〕集解杜預曰：「遂，舜後。蓋殷之興，存舜之後而封遂，言舜德乃至於遂也。」索隱重音持用反。按：杜預以為舜有明德，乃至遂有國，義亦然也。且文云「自幕至瞽瞍，無違命，舜重之以明德」，是言舜有明德為天子也。乃云殷封遂，代守之，亦舜德也。按：系本云「陳，舜後」。宋忠云「虞思之後，箕伯、直柄中衰，殷湯封遂於陳以祀舜」。
〔五〕集解杜預曰：「胡公滿，遂之後也。事周武王，賜姓曰媯，封之陳。」
楚靈王滅陳五歲，楚公子棄疾弒靈王代立，是為平王。平王初立，欲得和諸侯，乃求故陳悼太子師之子吳，立為陳侯，是為惠公。惠公立，探續哀公卒時年而為元，空籍五歲矣。〔一〕
〔一〕索隱惠公探取哀公死楚，陳滅之後年為元年，故今空籍五歲矣。一云籍，借也，謂借失國之後年為五年。
十年，陳火。十五年，吳王僚使公子光伐陳，取胡、沈而去〔一〕。二十八年，吳王闔閭與子胥敗楚入郢。是年，惠公卒，子懷公柳立。
〔一〕索隱系本云「胡，歸姓；沈，姬姓」。沈國在汝南平輿，胡亦在汝南。
懷公元年，吳破楚，在郢，召陳侯。陳侯欲往，大夫曰：「吳新得意；楚王雖亡，與陳有故，不可倍。」懷公乃以疾謝吳。四年，吳復召懷公。懷公恐，如吳。吳怒其前不往，留之，因卒吳。陳乃立懷公之子越，是為湣公。〔一〕
〔一〕索隱按左傳，湣公名周，是史官記不同。
湣公六年，孔子適陳。吳王夫差伐陳，取三邑而去。十三年，吳復來伐陳，陳告急楚，楚昭王來救，軍於城父，吳師去。是年，楚昭王卒於城父。時孔子在陳。〔一〕十五年，宋滅曹。十六年，吳王夫差伐齊，敗之艾陵，使人召陳侯。陳侯恐，如吳。楚伐陳。二十一年，齊田常弒其君簡公。二十三年，楚之白公勝殺令尹子西、子綦，襲惠王。葉公攻敗白公，白公自殺。
〔一〕索隱按：孔子以魯定公十四年適陳，當陳湣公之六年，上文說是。此十三年，孔子仍在陳，凡經八年，何其久也？
二十四年，楚惠王復國，以兵北伐，殺陳湣公，遂滅陳而有之。是歲，孔子卒。
杞東樓公者，夏后禹之後苗裔也。〔一〕殷時或封或絕。周武王克殷紂，求禹之後，得東樓公，封之於杞，〔二〕以奉夏后氏祀。
〔一〕索隱杞，國名也，東樓公號謚也。不名者，史先失耳。宋忠曰「杞，今陳留雍丘縣」。故地理志云雍丘縣，故杞國，周武王封禹後為東樓公是也。蓋周封杞而居雍丘，至春秋時杞已遷東國，故左氏隱四年傳云「莒人伐杞，取牟婁」。牟婁，曹東邑也。僖十四年傳云「杞遷緣陵」。地理志北海有營陵，淳于公之縣。臣瓚云「即春秋緣陵，淳于公所都之邑」。又州，國名，杞後改國曰州而稱淳于公，故春秋桓五年經云「州公如曹」，傳曰「淳于公如曹」是也。然杞後代又稱子者，以微小又僻居東夷，故襄二十九年經稱「杞子來盟」，傳曰「書曰子，賤之」是也。
〔二〕集解宋忠曰：「杞，今陳留雍丘縣也。」
東樓公生西樓公，西樓公生題公，題公生謀〔一〕娶公。〔二〕謀娶公當周厲王時。謀娶公生武公。武公立四十七年卒，子靖公立。靖公二十三年卒，子共公立。共公八年卒，子德公立。〔三〕德公十八年卒，弟桓公姑容立。〔四〕桓公十七年卒，子孝公匄〔五〕立。孝公十七年卒，弟文公益姑立。文公十四年卒，弟平公鬱〔六〕立。平公十八年卒，子悼公成立。悼公十二年卒，子隱公乞立。七月，隱公弟遂弒隱公自立，是為釐公。釐公十九年卒，子湣公維立。湣公十五年，楚惠王滅陳。十六年，湣公弟閼路弒湣公代立，是為哀公〔七〕。哀公立十年卒，湣公子敕立，〔八〕是為出公。出公十二年卒，子簡公春立。立一年，楚惠王之四十四年，滅杞。杞後陳亡三十四年。
〔一〕集解徐廣曰：「謀，一作『謨』。」索隱注一作「諜」，音牒。
〔二〕索隱娶音子臾反。
〔三〕集解徐廣曰：「世本曰惠公。」索隱系本及譙周並作「惠公」，又云惠公生成公及桓公，是此系家脫成公一代，故云「弟桓公姑容立」，非也。且成公又見春秋經傳，故左傳莊二十五年云杞成公娶魯女，有婚姻之好。至僖二十二年卒，始赴而書，左傳云成公也，未同盟，故不書名。是杞有成公，必當如譙周所說。
〔四〕集解徐廣曰：「世本曰惠公立十八年，生成公及桓公；成公立十八年，桓公立十七年。」
〔五〕索隱音蓋。匄，名。
〔六〕索隱一作「郁釐」，譙周云名郁來，蓋「鬱」「郁」「釐」「來」並聲相近，遂不同耳。
〔七〕索隱閼音遏。哀公殺兄湣公而立，謚哀。譙周云謚懿也。
〔八〕集解徐廣曰：「敕，一作『遫』。」
杞小微，其事不足稱述。
舜之後，周武王封之陳，至楚惠王滅之，有世家言。禹之後，周武王封之杞，楚惠王滅之，有世家言。契之後為殷，殷有本紀言。殷破，周封其後於宋，齊湣王滅之，有世家言。后稷之後為周，秦昭王滅之，有本紀言。皋陶之後，或封英、六，〔一〕楚穆王滅之，無譜。伯夷之後，至周武王復封於齊，曰太公望，陳氏滅之，有世家言。伯翳之後，至周平王時封為秦，項羽滅之，有本紀言。〔二〕垂、益、夔、龍，其後不知所封，不見也。右十一人者，皆唐虞之際名有功德臣也；其五人之後皆至帝王，〔三〕餘乃為顯諸侯。滕、薛、騶，夏、殷、周之閒封也，小，不足齒列，弗論也。〔四〕
〔一〕索隱蓼、六，本或作英、六，皆通。然蓼、六皆咎繇之後也。據系本，二國皆偃姓，故春秋文五年左傳云楚人滅六，臧文仲聞六與蓼滅，曰「皋陶、庭堅不祀忽諸」。杜預曰「蓼與六皆咎繇後」。地理志云六，故國，皋陶後，偃姓，為楚所滅。又僖十七年「齊人徐人伐英氏」。杜預又曰「英、六皆皋陶後，國名」。是有英、蓼，實未能詳。或者英後改號曰蓼也。
〔二〕索隱秦祖伯翳，解者以翳益，則一人，今言十一人，敘伯翳而又別言垂、益，則是二人也。且按舜本紀敘十人，無翳而有彭祖，彭祖亦墳典不載，未知太史公意如何，恐多是誤。然據秦本紀敘翳之功，云「佐舜馴調鳥獸」，與舜典「命益作虞，若予上下草木鳥獸」文同，則為一人必矣，今未詳其所由也。
〔三〕索隱舜、禹身為帝王，其稷、契及翳則後代皆為帝王也。
〔四〕索隱滕不知本封，蓋軒轅氏子有滕姓，是其祖也。後周封文王子錯叔繡於滕，故宋忠云「今沛國公丘是滕國也」。薛，奚仲之後，任姓，蓋夏、殷所封，故春秋有滕侯、薛侯。邾，曹姓之國，陸終氏之子會人之後。邾國，今魯國騶縣是也。然三國微小，春秋時亦預會盟，蓋史缺無可敘列也。
周武王時，侯伯尚千餘人。及幽、厲之後，諸侯力攻相并。江、黃、〔一〕胡、沈之屬，不可勝數，故弗采著于傳（上）〔云〕。
〔一〕索隱按系本，江、黃二國並嬴姓。又地理志江國在汝南安陽縣。
太史公曰：舜之德可謂至矣！禪位於夏，而後世血食者歷三代。及楚滅陳，而田常得政於齊，卒為建國，百世不絕，苗裔茲茲，有土者不乏焉。至禹，於周則杞，微甚，不足數也。楚惠王滅杞，其後越王句踐興。
【索隱述贊】盛德之祀，必及百世。舜、禹餘烈，陳、杞是繼。媯滿受封，東樓纂系。閼路篡逆，夏姬淫嬖。二國衰微，或興或替。前并後虜，皆亡楚惠。句踐勃興，田和吞噬。蟬聯血食，豈其苗裔？
卷三十七　　　衛康叔世家第七
衛康叔〔一〕名封，周武王同母少弟也。其次尚有冉季，冉季最少。
〔一〕索隱康，畿內國名。宋忠曰：「康叔從康徙封衛，衛即殷墟定昌之地。畿內之康，不知所在。」
武王已克殷紂，復以殷餘民封紂子武庚祿父，比諸侯，以奉其先祀勿絕。為武庚未集，〔一〕恐其有賊心，武王乃令其弟管叔、蔡叔傅相武庚祿父，以和其民。武王既崩，成王少。周公旦代成王治，當國。管叔、蔡叔疑周公，乃與武庚祿父作亂，欲攻成周。〔二〕周公旦以成王命興師伐殷，殺武庚祿父、管叔，放蔡叔，以武庚殷餘民封康叔為衛君，居河、淇閒故商墟。〔三〕
〔一〕索隱集猶和也。
〔二〕索隱成周，洛陽。其時周公相成王，營洛邑，猶居西周鎬京。管、蔡欲搆難，先攻成周，於是周公東居洛邑，伐管、蔡。
〔三〕索隱宋忠曰：「今定昌也。」
周公旦懼康叔齒少，乃申告康叔曰：「必求殷之賢人君子長者，問其先殷所以興，所以亡，而務愛民。」告以紂所以亡者以淫於酒，酒之失，婦人是用，故紂之亂自此始。為梓材，〔一〕示君子可法則。故謂之康誥、酒誥、梓材以命之。康叔之國，既以此命，能和集其民，民大說。
〔一〕正義若梓人為材，君子觀為法則也。梓，匠人也。
成王長，用事，舉康叔為周司寇，賜衛寶祭器，〔一〕以章有德。
〔一〕集解左傳曰：「分康叔以大路、大旂、少帛、綪茷、旃旌、大呂。」賈逵曰：「大路，全路也。少帛，雜帛也。綪茷，大赤也。通帛為旃，析羽為旌。大呂，鍾名。」鄭眾曰：「綪茷，旆名也。」
康叔卒，子康伯代立。〔一〕康伯卒，子考伯立。考伯卒，子嗣伯立。嗣伯卒，子〈广疌〉〔二〕伯立。〔三〕〈广疌〉伯卒，子靖伯立。靖伯卒，子貞伯立。〔四〕貞伯卒，子頃侯立。
〔一〕索隱系本康伯名髡。宋忠曰：「即王孫牟也，事周康王為大夫。」按：左傳所稱王孫牟父是也。牟髡聲相近，故不同耳。譙周古史考無康伯，而云子牟伯立，蓋以不宜父子俱謚康，故因其名云牟伯也。
〔二〕集解史記音隱曰：「音捷。」
〔三〕索隱系本作「摯伯」。
〔四〕索隱系本作「箕伯」。
頃侯厚賂周夷王，夷王命衛為侯。〔一〕頃侯立十二年卒，子釐侯立。
〔一〕索隱按：康誥稱命爾侯于東土，又云「孟侯，朕其弟，小子封」，則康叔初封已為侯也。比子康伯即稱伯者，謂方伯之伯耳，非至子即降爵為伯也。故孔安國曰「孟，長也。五侯之長，謂方伯」。方伯，州牧也，故五代孫祖恆為方伯耳。至頃侯德衰，不監諸侯，乃從本爵而稱侯，非是至子即削爵，及頃侯賂夷王而稱侯也。
釐侯十三年，周厲王出奔于彘，共和行政焉。二十八年，周宣王立。
四十二年，釐侯卒，太子共伯餘立為君。共伯弟和有寵於釐侯，多予之賂；和以其賂賂士，以襲攻共伯於墓上，共伯入釐侯羨〔一〕自殺。衛人因葬之釐侯旁，謚曰共伯，而立和為衛侯，是為武公〔二〕。
〔一〕索隱音延。延，墓道。又音以戰反。恭伯名餘也。
〔二〕索隱和殺恭伯代立，此說蓋非也。按：季札美康叔、武公之德。又國語稱武公年九十五矣，猶箴誡於國，恭恪于朝，倚几有誦，至于沒身，謂之叡聖。又詩著衛世子恭伯蚤卒，不云被殺。若武公殺兄而立，豈可以為訓而形之于國史乎？蓋太史公採雜說而為此記耳。
武公即位，修康叔之政，百姓和集。四十二年，犬戎殺周幽王，武公將兵往佐周平戎，甚有功，周平王命武公為公。五十五年，卒，子莊公揚立。
莊公五年，取齊女為夫人，好而無子。又取陳女為夫人，生子，蚤死。陳女女弟亦幸於莊公，而生子完。〔一〕完母死，莊公令夫人齊女子之，〔二〕立為太子。莊公有寵妾，生子州吁。十八年，州吁長，好兵，莊公使將。石碏諫莊公曰：〔三〕「庶子好兵，使將，亂自此起。」不聽。二十三年，莊公卒，太子完立，是為桓公。
〔一〕索隱女弟，戴媯也。子桓公完為州吁所殺，戴媯歸陳，詩燕燕于飛之篇是。
〔二〕索隱子之，謂養之為子也。齊女即莊姜也。詩碩人篇美之是也。
〔三〕集解賈逵曰：「石碏，衛上卿。」
桓公二年，弟州吁驕奢，桓公絀之，州吁出奔。十三年，鄭伯弟段攻其兄，不勝，亡，而州吁求與之友。十六年，州吁收聚衛亡人以襲殺桓公，州吁自立為衛君。為鄭伯弟段欲伐鄭，請宋、陳、蔡與俱，三國皆許州吁。州吁新立，好兵，弒桓公，衛人皆不愛。石碏乃因桓公母家於陳，詳為善州吁。至鄭郊，石碏與陳侯共謀，使右宰醜進食，因殺州吁于濮，〔一〕而迎桓公弟晉於邢而立之，〔二〕是為宣公。
〔一〕集解服虔曰：「右宰醜，衛大夫。濮，陳地。」索隱賈逵曰：「濮，陳地。」按：濮水首受河，又受汴，汴亦受河。東北至離狐分為二，俱東北至鉅野入濟。則濮在曹衛之閒，賈言陳地，非也。若據地理志陳留封丘縣濮水受泲，當言陳留水也。
〔二〕集解賈逵曰：「邢，周公之胤，姬姓國。」
宣公七年，魯弒其君隱公。九年，宋督弒其君殤公，及孔父。十年，晉曲沃莊伯弒其君哀侯。
十八年，初，宣公愛夫人夷姜，夷姜生子伋，以為太子，而令右公子傅之。右公子為太子取齊女，未入室，而宣公見所欲為太子婦者好，說而自取之，更為太子取他女。宣公得齊女，生子壽、子朔，令左公子傅之。〔一〕太子伋母死，宣公正夫人與朔共讒惡太子伋。宣公自以其奪太子妻也，心惡太子，欲廢之。及聞其惡，大怒，乃使太子伋於齊而令盜遮界上殺之，〔二〕與太子白旄，而告界盜見持白旄者殺之。且行，子朔之兄壽，太子異母弟也，知朔之惡太子而君欲殺之，乃謂太子曰：「界盜見太子白旄，即殺太子，太子可毋行。」太子曰：「逆父命求生，不可。」遂行。壽見太子不止，乃盜其白旄而先馳至界。界盜見其驗，即殺之。壽已死，而太子伋又至，謂盜曰：「所當殺乃我也。」盜并殺太子伋，以報宣公。宣公乃以子朔為太子。十九年，宣公卒，太子朔立，是為惠公。
〔一〕集解杜預曰：「左右媵之子，因以為號。」
〔二〕正義左傳云衛宣公使太子伋之齊，「使盜待諸莘，將殺之」。杜預云「莘，衛地」。
左右公子不平朔之立也，惠公四年，左右公子怨惠公之讒殺前太子伋而代立，乃作亂，攻惠公，立太子伋之弟黔牟為君，惠公奔齊。
衛君黔牟立八年，齊襄公率諸侯奉王命共伐衛，納衛惠公，誅左右公子。衛君黔牟奔于周，惠公復立。惠公立三年出亡，亡八年復入，與前通年凡十三年矣。
二十五年，惠公怨周之容舍黔牟，與燕伐周。周惠王奔溫，衛、燕立惠王弟穨為王。二十九年，鄭復納惠王。三十一年，惠公卒，子懿公赤立。
懿公即位，好鶴，〔一〕淫樂奢侈。九年，翟伐衛，衛懿公欲發兵，兵或畔。大臣言曰：「君好鸖，鸖可令擊翟。」翟於是遂入，殺懿公。
〔一〕正義括地志云：「故鶴城在滑州匡城縣西南十五里。左傳云『衛懿公好鶴，〔鶴〕有乘軒者。狄伐衛，公欲戰，國人受甲者皆曰「使鶴，鶴實有祿位，余焉能戰」！』俗傳懿公養鶴於此城，因名也。」
懿公之立也，百姓大臣皆不服。自懿公父惠公朔之讒殺太子伋代立至於懿公，常欲敗之，卒滅惠公之後而更立黔牟之弟昭伯頑之子申為君，是為戴公。
戴公申元年卒。齊桓公以衛數亂，乃率諸侯伐翟，為衛築楚丘，〔一〕立戴公弟燬為衛君，〔二〕是為文公。文公以亂故奔齊，齊人入之。
〔一〕正義括地志云：「城武縣有楚丘亭。」
〔二〕集解賈誼書曰：「衛侯朝於周，周行人問其名，答曰衛侯辟疆，周行人還之，曰啟疆辟疆，天子之號，諸侯弗得用。衛侯更其名曰燬，然後受之。」正義燬音毀。
初，翟殺懿公也，衛人憐之，思復立宣公前死太子伋之後，伋子又死，而代伋死者子壽又無子。太子伋同母弟二人：其一曰黔牟，黔牟嘗代惠公為君，八年復去；其二曰昭伯。昭伯、黔牟皆已前死，故立昭伯子申為戴公。戴公卒，復立其弟燬為文公。
文公初立，輕賦平罪，〔一〕身自勞，與百姓同苦，以收衛民。
〔一〕索隱輕賦稅，平斷刑也。平，或作「卒」。卒謂士卒也。罪字連下讀，蓋亦一家之義耳
十六年，晉公子重耳過，無禮。十七年，齊桓公卒。二十五年，文公卒，子成公鄭立。
成公三年，晉欲假道於衛救宋，成公不許。晉更從南河度，〔一〕救宋。徵師於衛，衛大夫欲許，成公不肯。大夫元咺攻成公，成公出奔。〔二〕晉文公重耳伐衛，分其地予宋，討前過無禮及不救宋患也。衛成公遂出奔陳。〔三〕二歲，如周求入，與晉文公會。晉使人鴆衛成公，成公私於周主鴆，令薄，得不死。〔四〕已而周為請晉文公，卒入之衛，而誅元咺，衛君瑕出奔。〔五〕七年，晉文公卒。十二年，成公朝晉襄公。十四年，秦穆公卒。二十六年，齊邴歜弒其君懿公。〔六〕三十五年，成公卒，〔七〕子穆公遫立。〔八〕
〔一〕集解服虔曰：「南河，濟南之東南流河也。」杜預曰：「從汲郡南度，出衛南。」
〔二〕索隱奔楚。正義咺，況遠反。
〔三〕索隱按：左傳「衛侯聞楚師敗，懼，出奔楚，遂適陳」是。
〔四〕索隱按：私謂賂之也。
〔五〕索隱是元咺所立者，成公入而殺之，故僖三十年經云「衛殺其大夫元咺及公子瑕」。此言「奔」，非也。
〔六〕索隱邴歜與左氏同，而齊系家作「邴戎」者，蓋邴歜掌御戎車，故號邴戎。邴音丙。歜亦作「〈蜀阝〉」。
〔七〕集解世本曰：「成公徙濮陽。」宋忠曰：「濮陽，帝丘，地名。」
〔八〕正義遫音速。
穆公二年，楚莊王伐陳，殺夏徵舒。三年，楚莊王圍鄭，鄭降，復釋之。十一年，孫良夫救魯伐齊，復得侵地。穆公卒，子定公臧立。定公十二年卒，子獻公衎立。
獻公十三年，公令師曹教宮妾鼓琴，〔一〕妾不善，曹笞之。妾以幸惡曹於公，公亦笞曹三百。十八年，獻公戒孫文子、甯惠子食，皆往。日旰不召，〔二〕而去射鴻於囿。二子從之，〔三〕公不釋射服與之言。〔四〕二子怒，如宿。〔五〕孫文子子數侍公飲，〔六〕使師曹歌巧言之卒章。〔七〕師曹又怒公之嘗笞三百，乃歌之，欲以怒孫文子，報衛獻公。文子語蘧伯玉，伯玉曰：「臣不知也。」〔八〕遂攻出獻公。獻公奔齊，齊置衛獻公於聚邑。孫文子、甯惠子共立定公弟秋〔九〕為衛君，是為殤公。
〔一〕集解賈逵曰：「師曹，樂人。」
〔二〕集解服虔曰：「孫文子，林父也。甯惠子，甯殖也。敕戒二子，欲共晏食，皆服朝衣待命。旰，晏也。」
〔三〕集解服虔曰：「從公於囿。」
〔四〕集解左傳曰：「不釋皮冠。」
〔五〕集解服虔曰：「孫文子邑也。」索隱左傳作「戚」，此亦音戚也。
〔六〕集解左傳曰文子子即孫蒯也。
〔七〕集解杜預曰：「巧言，詩小雅也。其卒章曰：『彼何人斯？居河之麋。無拳無勇，職為亂階。』公欲以譬文子居河上而為亂。」
〔八〕集解賈逵曰：「伯玉，衛大夫。」
〔九〕集解徐廣曰：「班氏云獻公弟焱。」索隱左傳作「剽」，古今人表作「焱」，蓋音相亂，字易改耳。音方遙反，又匹妙反。
殤公秋立，封孫文子林父於宿。十二年，甯喜與孫林父爭寵相惡，殤公使甯喜攻孫林父。林父奔晉，復求入故衛獻公。獻公在齊，齊景公聞之，與衛獻公如晉求入。晉為伐衛，誘與盟。衛殤公會晉平公，平公執殤公與甯喜而復入衛獻公。獻公亡在外十二年而入。
獻公後元年，誅甯喜。
三年，吳延陵季子使過衛，見蘧伯玉、史鰌，曰：「衛多君子，其國無故。」過宿，孫林父為擊磬，曰：「不樂，音大悲，使衛亂乃此矣。」是年，獻公卒，子襄公惡立。
襄公六年，楚靈王會諸侯，襄公稱病不往。
九年，襄公卒。初，襄公有賤妾，幸之，有身，夢有人謂曰：「我康叔也，令若子必有衛，名而子曰『元』。」妾怪之，問孔成子。〔一〕成子曰：「康叔者，衛祖也。」及生子，男也，以告襄公。襄公曰：「天所置也。」名之曰元。襄公夫人無子，於是乃立元為嗣，是為靈公。
〔一〕集解服虔曰：「衛卿孔烝鉏。」
靈公五年，朝晉昭公。六年，楚公子棄疾弒靈王自立，為平王。十一年，火。
三十八年，孔子來，祿之如魯。後有隙，孔子去。後復來。
三十九年，太子蒯聵與靈公夫人南子有惡，〔一〕欲殺南子。蒯聵與其徒戲陽遫謀，朝，使殺夫人。〔二〕戲陽後悔，不果。蒯聵數目之，夫人覺之，懼，呼曰：〔三〕「太子欲殺我！」靈公怒，太子蒯聵奔宋，已而之晉趙氏。
〔一〕集解賈逵曰：「南子，宋女。」
〔二〕集解賈逵曰：「戲陽遫，太子家臣。」正義戲音羲。
〔三〕正義呼，火故反。
四十二年春，靈公游于郊，令子郢僕。〔一〕郢，靈公少子也，字子南。靈公怨太子出奔，謂郢曰：「我將立若為後。」郢對曰：「郢不足以辱社稷，君更圖之。」〔二〕夏，靈公卒，夫人命子郢為太子，曰：「此靈公命也。」郢曰：「亡人太子蒯聵之子輒在也，不敢當。」於是衛乃以輒為君，是為出公。
〔一〕集解賈逵曰：「僕，御也。」
〔二〕集解服虔曰：「郢自謂己無德，不足立，以污辱社稷。」
六月乙酉，趙簡子欲入蒯聵，乃令陽虎詐命衛十餘人衰絰歸〔一〕，簡子送蒯聵。衛人聞之，發兵擊蒯聵。蒯聵不得入，入宿而保，衛人亦罷兵。
〔一〕集解服虔曰：「衰絰，為若從衛來迎太子也。」
出公輒四年，齊田乞弒其君孺子。八年，齊鮑子弒其君悼公。
孔子自陳入衛。九年，孔文子問兵於仲尼，仲尼不對。其後魯迎仲尼，仲尼反魯。
十二年，初，孔圉文子取太子蒯聵之姊，生悝。孔氏之豎渾良夫美好，孔文子卒，良夫通於悝母。太子在宿，悝母使良夫於太子。太子與良夫言曰：「苟能入我國，報子以乘軒，免子三死，毋所與。」〔一〕與之盟，許以悝母為妻。閏月，良夫與太子入，舍孔氏之外圃。〔二〕昏，二人蒙衣而乘，〔三〕宦者羅御，如孔氏。孔氏之老欒甯問之，〔四〕稱姻妾以告。〔五〕遂入，適伯姬氏。〔六〕既食，悝母杖戈而先，〔七〕太子與五人介，輿猳從之。〔八〕伯姬劫悝於廁，彊盟之，遂劫以登臺。〔九〕欒甯將飲酒，炙未熟，聞亂，使告仲由。〔一〇〕召護駕乘車，〔一一〕行爵食炙，〔一二〕奉出公輒奔魯。〔一三〕
〔一〕集解杜預曰：「軒，大夫車也。三死，死罪三。」正義杜預云：三罪，紫衣、袒裘、帶劍也。紫衣，君服也。熱，故偏袒，不敬也。衛侯求令名者與之食焉，太子請使良夫，良夫紫衣狐裘，不釋劍而食，太子使牽退，數之罪而殺之。
〔二〕集解服虔曰：「圃，園。」
〔三〕集解服虔曰：「二人謂良夫、太子。蒙衣，為婦人之服，以巾蒙其頭而共乘也。」
〔四〕集解服虔曰：「家臣稱老。問其姓名。」
〔五〕集解賈逵曰：「婚姻家妾也。」
〔六〕集解服虔曰：「入孔氏家，適伯姬所居。」
〔七〕集解服虔曰：「先至孔悝所。」
〔八〕集解賈逵曰：「介，被甲也。輿猳豚，欲以盟故也。」
〔九〕集解服虔曰：「於衛臺上召衛群臣。」
〔一〇〕集解服虔曰：「季路為孔氏邑宰，故告之。」
〔一一〕集解服虔曰：「召護，衛大夫。駕乘車，不駕兵車也，言無距父之意。」
〔一二〕集解服虔曰：「欒甯使召季路，乃行爵食炙。」
〔一三〕集解服虔曰：「召護奉衛侯。」
仲由將入，遇子羔將出，〔一〕曰：「門已閉矣。」子路曰：「吾姑至矣。」〔二〕子羔曰：「不及，莫踐其難。」〔三〕子路曰：「食焉不辟其難。」〔四〕子羔遂出。子路入，及門，公孫敢闔門，曰：「毋入為也！」〔五〕子路曰：「是公孫也？求利而逃其難。由不然，利其祿，必救其患。」有使者出，子路乃得入。曰：「太子焉用孔悝？雖殺之，必或繼之。」〔六〕且曰：「太子無勇。若燔臺，必舍孔叔。」太子聞之，懼，下石乞、盂黶敵子路，〔七〕以戈擊之，割纓。子路曰：「君子死，冠不免。」〔八〕結纓而死。〔九〕孔子聞衛亂，曰：「嗟乎！柴也其來乎？由也其死矣。」孔悝竟立太子蒯聵，是為莊公。
〔一〕集解賈逵曰：「子羔，衛大夫。高柴，孔子弟子也。將出，奔。」
〔二〕集解杜預曰：「且欲至門。」
〔三〕集解賈逵曰：「言家臣憂不及國，不得踐履其難。」鄭眾曰：「是時輒已出，不及事，不當踐其難。子羔言不及，以為季路欲死國也。」
〔四〕集解服虔曰：「言食悝之祿，欲救悝之難，此明其不死國也。」
〔五〕集解服虔曰：「公孫敢，衛大夫。言輒已出，無為復入。」
〔六〕集解王肅曰：「必有繼續其後攻太子。」
〔七〕集解服虔曰：「二子，蒯聵之臣。敵，當也。」正義燔音煩。舍音捨。黶音乙減反。
〔八〕集解服虔曰：「不使冠在地。」
〔九〕正義纓，冠緌也。
莊公蒯聵者，出公父也，居外，怨大夫莫迎立。元年即位，欲盡誅大臣，曰：「寡人居外久矣，子亦嘗聞之乎？」群臣欲作亂，乃止。
二年，魯孔丘卒。
三年，莊公上城，見戎州。〔一〕曰：「戎虜何為是？」戎州病之。十月，戎州告趙簡子，簡子圍衛。十一月，莊公出奔，〔二〕衛人立公子斑師為衛君。〔三〕齊伐衛，虜斑師，更立公子起為衛君。〔四〕
〔一〕集解賈逵曰：「戎州，戎人之邑。」索隱左傳曰「戎州人攻之」是也。隱二年「公會戎于潛」，杜預云「陳留濟陽縣東南有戎城」。濟陽與衛相近，故莊公登臺望見戎州。又七年云「戎伐凡伯于楚丘」，是戎近衛。
〔二〕索隱按：左傳，莊公本由晉趙氏納之，立而背晉，晉伐衛，衛人出莊公，立公子般師。晉師退，莊公復入，般師出奔。初，公登城見戎州己氏之妻髮美，髡之以為夫人髢。又欲翦戎州，兼逐石圃，故石圃攻莊公。莊公懼，踰北牆折股，入己氏，己氏殺之。今系家不言莊公復入及死己氏，直云出奔，亦其疏也。又左傳云衛復立般師，齊伐衛，立公子起，執般師。明年，衛石圃逐其君起，起奔齊，出公輙復歸。是左氏詳而系家略也。
〔三〕集解左傳曰：「斑師，襄公之孫。」
〔四〕集解服虔曰：「起，靈公子。」
衛君起元年，衛石曼尃逐其君起，〔一〕起奔齊。衛出公輒自齊復歸立。初，出公立十二年亡，亡在外四年復入。出公後元年，賞從亡者。立二十一年卒，〔二〕出公季父黔攻出公子而自立，是為悼公。
〔一〕索隱曰左傳作「石圃」，此尃音圃。穀梁作曼姑，尃或音姑。諸本多無「曼」字。
〔二〕索隱按：出公初立十二年，亡在外四年，復入九年卒，是立二十一年。自即位至卒，凡經二十五年而卒于越。
悼公五年卒，〔一〕子敬公弗立。〔二〕敬公十九年卒，子昭公糾立。〔三〕是時三晉彊，衛如小侯，屬之。〔四〕
〔一〕索隱按：紀年云「四年卒于越」。系本名虔。
〔二〕集解世本云敬公費也。索隱系本「弗」作「費」。
〔三〕索隱系本云敬公生橈公舟，非也。
〔四〕正義屬趙也。
昭公六年，公子亹〔一〕弒之代立，是為懷公。懷公十一年，公子穨弒懷公而代立，是為慎公。慎公父，公子適；〔二〕適父，敬公也。慎公四十二年卒，子聲公訓立。〔三〕聲公十一年卒，子成侯〈辶欶〉〔四〕立。
〔一〕正義音尾。
〔二〕索隱音的。按：系本「適」作「虔」。虔，悼公也。
〔三〕索隱訓亦作「馴」，同休運反。系本作「聖公馳」。
〔四〕索隱音速。系本作「不逝」。按：上穆公已名遫，不可成侯更名，則系本是。
成侯十一年，公孫鞅入秦。〔一〕十六年，衛更貶號曰侯。
〔一〕索隱按：秦本紀云孝公元年鞅入秦，又按年表，成侯與秦孝公同年，然則「十一年」當為「元年」，字誤耳。
二十九年，成侯卒，子平侯立。平侯八年卒，子嗣君立。〔一〕
〔一〕索隱按：樂資據紀年，以嗣君即孝襄侯也。
嗣君五年，更貶號曰君，獨有濮陽。
四十二年卒，子懷君立。懷君三十一年，朝魏，魏囚殺懷君。魏更立嗣君弟，是為元君。元君為魏婿，故魏立之。〔一〕元君十四年，秦拔魏東地，〔二〕秦初置東郡，更徙衛野王縣，〔三〕而并濮陽為東郡。二十五年，元君卒，子君角立。〔四〕
〔一〕集解徐廣曰：「班氏云元君者，懷君之弟。」
〔二〕索隱魏都大梁，濮陽、黎陽並是魏之東地，故立郡名東郡也。
〔三〕索隱按年表，元君十一年秦置東郡，十三年衛徙野王，與此不同也。
〔四〕集解年表云元君十一年秦置東郡，十二年徙野王，二十三年卒。
君角九年，秦并天下，立為始皇帝。二十一年，二世廢君角為庶人，衛絕祀。
太史公曰：余讀世家言，至於宣公之太子以婦見誅，弟壽爭死以相讓，此與晉太子申生不敢明驪姬之過同，俱惡傷父之志。然卒死亡，何其悲也！或父子相殺，兄弟相滅，亦獨何哉？
【索隱述贊】司寇受封，梓材有作。成錫厥器，夷加其爵。暨武能脩，從文始約。詩美歸燕，傳矜石碏。皮冠射鴻，乘軒使鸖。宣縱淫嬖，釁生伋、朔。蒯聵得罪，出公行惡。衛祚日衰，失於君角。
卷三十八　　　宋微子世家第八
微子開者，〔一〕殷帝乙之首子而帝紂之庶兄也。〔二〕紂既立，不明，淫亂於政，微子數諫，紂不聽。及祖伊以周西伯昌之修德，滅〈阝九〉國，〔三〕懼禍至，以告紂。紂曰：「我生不有命在天乎？是何能為！」於是微子度紂終不可諫，欲死之，及去，未能自決，乃問於太師、少師〔四〕曰：「殷不有治政，不治四方。〔五〕我祖遂陳於上，〔六〕紂沈湎於酒，婦人是用，亂敗湯德於下。〔七〕殷既小大好草竊姦宄，〔八〕卿士師師非度，〔九〕皆有罪辜，乃無維獲〔一〇〕，小民乃並興，相為敵讎。〔一一〕今殷其典喪！若涉水無津涯。〔一二〕殷遂喪，越至于今。」〔一三〕曰：「太師，少師，〔一四〕我其發出往？〔一五〕吾家保于喪？〔一六〕今女無故告〔一七〕予，顛躋，如之何其？」〔一八〕太師若曰：「王子，天篤下菑亡殷國，〔一九〕乃毋畏畏，不用老長。〔二〇〕今殷民乃陋淫神祇之祀。〔二一〕今誠得治國，國治身死不恨。為死，終不得治，不如去。」遂亡。
〔一〕集解孔安國曰：「微，畿內國名。子，爵也。為紂卿士。」索隱按：尚書微子之命篇云命微子啟代殷後，今此名開者，避漢景帝諱也。
〔二〕索隱按：尚書亦以為殷王元子而是紂之兄。按：呂氏春秋云生微子時母猶為妾，及為妃而生紂。故微子為紂同母庶兄。
〔三〕集解徐廣曰：「〈阝九〉音耆。」索隱〈阝九〉音耆，耆即黎也。鄒誕本云「音黎」。孔安國云「黎在上黨東北，即今之黎亭是也」。
〔四〕集解孔安國曰：「太師，三公，箕子也。少師，孤卿，比干也。」
〔五〕集解孔安國曰：「言殷不有治政四方之事，將必亡也。」
〔六〕集解馬融曰：「我祖，湯也。」孔安國曰：「言湯遂其功，陳力於上世也。」
〔七〕集解馬融曰：「下，下世也。」
〔八〕集解孔安國曰：「草野盜竊，又為姦宄於外內。」
〔九〕集解馬融曰：「非但小人學為姦宄，卿士已下轉相師效，為非法度。」
〔一〇〕集解鄭玄曰：「獲，得也。群臣皆有是罪，其爵祿又無常得之者。言屢相攻奪。」
〔一一〕集解孔安國曰：「卿士既亂，而小民各起，共為敵讎。言不和同。」
〔一二〕集解徐廣曰：「一作『陟水無舟航』，言危也。」駰謂典，國典也。索隱尚書「典」作「淪」，篆字變易，其義亦殊。徐廣曰「典，國典也」。喪音息浪反。
〔一三〕集解馬融曰：「越，於也。於是至矣，於今到矣。」
〔一四〕集解馬融曰：「重呼告之。」
〔一五〕集解鄭玄曰：「發，起也。紂禍敗如此，我其起作出往也。」索隱往，尚書作「狂」，蓋亦今文尚書意異耳。
〔一六〕集解徐廣曰：「一云『於是家保』。」駰案：馬融曰「卿大夫稱家」。
〔一七〕集解王肅曰：「無意告我也，是微子求教誨也。」
〔一八〕集解馬融曰：「躋猶墜也。恐顛墜於非義，當如之何也。」鄭玄曰：「其，語助也。齊魯之閒聲如『姬』。記曰『何居』。」
〔一九〕集解孔安國曰：「微子，帝乙子，故曰『王子』。天生紂為亂，是下菑也。」鄭玄曰：「少師不答，志在必死。」正義菑音災。
〔二〇〕集解孔安國曰：「上不畏天菑，下不畏賢人，違戾耆老之長，不用其教。」
〔二一〕集解徐廣曰：「一云『今殷民侵神犧』，又一云『陋淫侵神祇』。」駰案：馬融曰「天曰神，地曰祇」。索隱陋淫，尚書作「攘竊」。劉氏云「陋淫猶輕穢也」。
箕子者，〔一〕紂親戚也。〔二〕紂始為象箸，〔三〕箕子歎曰：「彼為象箸，必為玉桮；為桮，則必思遠方珍怪之物而御之矣。輿馬宮室之漸自此始，不可振也。」紂為淫泆，箕子諫，不聽。人或曰：「可以去矣。」箕子曰：「為人臣諫不聽而去，是彰君之惡而自說於民，吾不忍為也。」乃被髮詳狂而為奴。遂隱而鼓琴以自悲，故傳之曰箕子操。〔四〕
〔一〕集解馬融曰：「箕，國名也。子，爵也。」
〔二〕索隱箕，國；子，爵也。司馬彪曰「箕子名胥餘」。馬融、王肅以箕子為紂之諸父。服虔、杜預以為紂之庶兄。杜預云「梁國蒙縣有箕子冢」。
〔三〕索隱箸音持略反。按：下云「為象箸必為玉杯」，杯箸事相近，周禮六尊有犧、象、著、壺、泰、山。著尊者，著地無足是也。劉氏音直慮反，則杯箸亦食用之物，亦並通。
〔四〕集解風俗通義曰：「其道閉塞憂愁而作者，命其曲曰操。操者，言遇菑遭害，困厄窮迫，雖怨恨失意，猶守禮義，不懼不懾，樂道而不改其操也。」
王子比干者，亦紂之親戚也。見箕子諫不聽而為奴，則曰：「君有過而不以死爭，則百姓何辜！」乃直言諫紂。紂怒曰：「吾聞聖人之心有七竅，信有諸乎？」乃遂殺王子比干，刳視其心。
微子曰：「父子有骨肉，而臣主以義屬。故父有過，子三諫不聽，則隨而號之；人臣三諫不聽，則其義可以去矣。」於是太師、少師乃勸微子去，遂行。〔一〕
〔一〕集解時比干已死，而云少師者似誤。
周武王伐紂克殷，微子乃持其祭器造於軍門，肉袒面縛，〔一〕左牽羊，右把茅，膝行而前以告。於是武王乃釋微子，復其位如故。
〔一〕索隱肉袒者，袒而露肉也。面縛者，縛手于背而面向前也。劉氏云「面即背也」，義亦稍迂。
武王封紂子武庚祿父以續殷祀，使管叔、蔡叔傅相之。
武王既克殷，訪問箕子。
武王曰：「於乎！維天陰定下民，相和其居，〔一〕我不知其常倫所序。」〔二〕
〔一〕集解孔安國曰：「天不言而默定下民，助合其居，使有常生之資也。」
〔二〕集解孔安國曰：「言我不知天所以定民之常道理次序，問何由。」
箕子對曰：「在昔鯀陻鴻水，汨陳其五行， 〔一〕 帝乃震怒，不從鴻範九等，常倫所斁。 〔二〕鯀則殛死，禹乃嗣興。〔三〕天乃錫禹鴻範九等，常倫所序。〔四〕
〔一〕集解 孔安國曰：「陻，塞；汨，亂也。治水失道，是亂陳五行。」
〔二〕集解徐廣曰：「一作『釋』。」駰案：鄭玄曰「帝，天也。天以鯀如是，乃震動其威怒，不與天道大法九類，言王所問所由敗也」。
〔三〕集解鄭玄曰：「春秋傳曰『舜之誅也殛鯀，其舉也興禹』。」
〔四〕集解孔安國曰：「天與禹，洛出書也。神龜負文而出，列於背，有數至于九，禹遂因而第之，以成九類。」
「初一曰五行；二曰五事；三曰八政；四曰五紀；五曰皇極；六曰三德；七曰稽疑；八曰庶徵；九曰嚮用五福，畏用六極。〔一〕
〔一〕集解馬融曰：「言天所以畏懼人用六極。」
「五行：一曰水，二曰火，三曰木，四曰金，五曰土。〔一〕水曰潤下，火曰炎上，〔二〕木曰曲直，〔三〕金曰從革，〔四〕土曰稼穡。〔五〕潤下作鹹，〔六〕炎上作苦，〔七〕曲直作酸，〔八〕從革作辛，〔九〕稼穡作甘。〔一〇〕
〔一〕集解鄭玄曰；「此數本諸陰陽所生之次也。」
〔二〕集解孔安國曰：「言其自然之常性也。」
〔三〕集解孔安國曰：「木可揉使曲直也。」
〔四〕集解馬融曰：「金之性從人，而更可銷鑠。」
〔五〕集解王肅曰：「種之曰稼，斂之曰穡。」
〔六〕集解孔安國曰：「水鹵所生。」
〔七〕集解孔安國曰：「焦氣之味。」
〔八〕集解孔安國曰：「木實之性。」
〔九〕集解孔安國曰：「金氣之味。」
〔一〇〕集解孔安國曰：「甘味生於百穀。五行以下，箕子所陳。」
「五事：一曰貌，二曰言，三曰視，四曰聽，五曰思。貌曰恭，言曰從，〔一〕視曰明，聽曰聰，思曰睿。〔二〕恭作肅，從作治，〔三〕明作智，聰作謀，〔四〕睿作聖。〔五〕
〔一〕集解馬融曰：「發言當使可從。」
〔二〕集解馬融曰：「睿，通也。」
〔三〕集解馬融曰：「出令而從，所以為治也。」
〔四〕集解孔安國曰：「所謀必成審也。」馬融曰：「上聰則下進其謀。」
〔五〕集解孔安國曰：「於事無不通，謂之聖。」
「八政：一曰食，二曰貨，三曰祀，四曰司空，〔一〕五曰司徒，〔二〕六曰司寇，〔二〕七曰賓，〔四〕八曰師。〔五〕
〔一〕集解馬融曰：「司空，掌營城郭，主空土以居民。」
〔二〕集解孔安國曰：「主徒眾，教以禮義。」
〔三〕集解馬融曰：「主誅寇害。」
〔四〕集解鄭玄曰：「掌諸侯朝覲之官。」
〔五〕集解鄭玄曰：「掌軍旅之官。」
「五紀：一曰歲，二曰月，三曰日，四曰星辰，〔一〕五曰曆數。〔二〕
〔一〕集解馬融曰：「星，二十八宿。辰，日月之所會也。」鄭玄曰：「星，五星也。」
〔二〕集解孔安國曰：「曆數，節氣之度。以為曆數，敬授民時。」
「皇極：皇建其有極，〔一〕斂時五福，用傅錫其庶民，〔二〕維時其庶民于女極，〔三〕錫女保極。〔四〕凡厥庶民，毋有淫朋，人毋有比德，維皇作極。〔五〕凡厥庶民，有猷有為有守，女則念之。〔六〕不協于極，不離于咎，皇則受之。〔七〕而安而色，曰予所好德，女則錫之福。〔八〕時人斯其維皇之極。〔九〕毋侮鰥寡而畏高明。〔一〇〕人之有能有為，使羞其行，而國其昌。〔一一〕凡厥正人，既富方穀。〔一二〕女不能使有好于而家，時人斯其辜。〔一三〕于其毋好，女雖錫之福，其作女用咎。〔一四〕毋偏毋頗，遵王之義。〔一五〕毋有作好，遵王之道。〔一六〕毋有作惡，遵王之路。毋偏毋黨，王道蕩蕩。〔一七〕毋黨毋偏，王道平平。〔一八〕毋反毋側，王道正直。〔一九〕會其有極，〔二〇〕歸其有極。〔二一〕曰王極之傅言，〔二二〕是夷是訓，于帝其順。〔二三〕凡厥庶民，極之傅言，〔二四〕是順是行，〔二五〕以近天子之光。〔二六〕曰天子作民父母，以為天下王。〔二七〕
〔一〕集解孔安國曰：「太中之道，大立其有中，謂行九疇之義。」
〔二〕集解馬融曰：「當斂是五福之道，用布與眾民。」
〔三〕集解馬融曰：「以其能斂是五福，故眾民於汝取中正以歸心也。」
〔四〕集解鄭玄曰：「又賜女以守中之道。」
〔五〕集解孔安國曰：「民有善則無淫過朋黨之惡，比周之德，惟天下皆大為中正也。」
〔六〕集解馬融曰：「凡其眾民有謀有為，有所執守，當思念其行有所趣舍也。」
〔七〕集解孔安國曰：「凡民之行雖不合於中，而不罹於咎惡，皆可進用大法受之。」
〔八〕集解孔安國曰：「女當安女顏色，以謙下人。人曰我所好者德也，女則與之爵祿。」
〔九〕集解孔安國曰：「不合于中之人，女與之福，則是人此其惟大之中，言可勉進也。」
〔一〇〕集解馬融曰：「高明顯寵者，不枉法畏之。」
〔一一〕集解王肅曰：「使進其行，任之以政，則國為之昌。」
〔一二〕集解孔安國曰：「正直之人，既當爵祿富之，又當以善道接之。」
〔一三〕集解孔安國曰：「不能使正人有好於國家，則是人斯其詐取罪而去也。」
〔一四〕集解鄭玄曰：「無好於女家之人，雖錫之以爵祿，其動作為女用惡。謂為天子結怨於民。」
〔一五〕集解孔安國曰：「偏，不平；頗，不正。言當循先王正義以治民。」
〔一六〕集解馬融曰：「好，私好也。」
〔一七〕集解孔安國曰：「言開辟也。」鄭玄曰：「黨，朋黨。」
〔一八〕集解孔安國曰：「言辨治也。」
〔一九〕集解馬融曰：「反，反道也。側，傾側也。」
〔二〇〕集解鄭玄曰：「謂君也當會聚有中之人以為臣也。」
〔二一〕集解鄭玄曰：「謂臣也當就有中之君而事之。」
〔二二〕集解馬融曰：「王者當盡極行之，使臣下布陳其言。」
〔二三〕集解馬融曰：「是大中而常行之，用是教訓天下，於天為順也。」
〔二四〕集解馬融曰：「亦盡極敷陳其言於上也。」
〔二五〕集解王肅曰：「民納言於上而得中者，則順而行之。」
〔二六〕集解王肅曰：「近猶益也。順行民言，所以益天子之光。」
〔二七〕集解王肅曰：「政教務中，民善是用，所以為民父母，而為天下所歸往。」
「三德：一曰正直，〔一〕二曰剛克，三曰柔克。〔二〕平康正直，〔三〕彊不友剛克，〔四〕內友柔克，〔五〕沈漸剛克，〔六〕高明柔克。〔七〕維辟作福，維辟作威，維辟玉食。〔八〕臣無有作福作威玉食。臣有作福作威玉食，其害于而家，凶于而國，人用側頗辟，民用僭忒。〔九〕
〔一〕集解鄭玄曰：「中平之人。」
〔二〕集解鄭玄曰：「克，能也。剛而能柔，柔而能剛，寬猛相濟，以成治立功。」
〔三〕集解孔安國曰：「世平安，用正直治之。」
〔四〕集解孔安國曰：「友，順也。世彊禦不順，以剛能治之。」
〔五〕集解孔安國曰：「世和順，以柔能治之也。」索隱內，當為「燮」。燮，和也。
〔六〕集解馬融曰：「沈，陰也。潛，伏也。陰伏之謀，謂賊臣亂子非一朝一夕之漸，君親無將，將而誅。」索隱尚書作「沈潛」，此作「漸」字，其義當依馬注。
〔七〕集解馬融曰：「高明君子，亦以德懷也。」
〔八〕集解馬融曰：「辟，君也。玉食，美食。不言王者，關諸侯也。」鄭玄曰：「作福，專爵賞也。作威，專刑罰也。玉食，備珍美也。」
〔九〕集解孔安國曰：「在位不端平，則下民僭差。」
「稽疑：擇建立卜筮人。〔一〕乃命卜筮，曰雨，曰濟，曰涕，〔二〕曰霧，〔三〕曰克，曰貞，曰悔，凡七。卜五，占之用二，衍貣。〔四〕立時人為卜筮，〔五〕三人占則從二人之言。〔六〕女則有大疑，謀及女心，謀及卿士，謀及庶人，謀及卜筮。〔七〕女則從，龜從，筮從，卿士從，庶民從，是之謂大同，〔八〕而身其康彊，而子孫其逢吉。〔九〕女則從，龜從，筮從，卿士逆，庶民逆，吉。卿士從，龜從，筮從，女則逆，庶民逆，吉。庶民從，龜從，筮從，女則逆，卿士逆，吉。〔一〇〕女則從，龜從，筮逆，卿士逆，庶民逆，作內吉，作外凶。〔一一〕龜筮共違于人，用靜吉，用作凶〔一二〕。
〔一〕集解孔安國曰：「龜曰卜，蓍曰筮。考正疑事，當選擇知卜筮人而建立之。」
〔二〕集解尚書作「圛」。索隱涕音亦，尚書作「圛」。孔安國云「氣駱驛亦連續」。今此文作「涕」，是涕泣亦相連之狀也。
〔三〕集解徐廣曰：「一曰『洟』，曰『被』。」索隱霧音蒙，然「蒙」與「霧」亦通。徐廣所見本「涕」作「洟」，「蒙」作「被」，義通而字變。
〔四〕集解鄭玄曰：「卜五占之用，謂雨、濟、圛、霧、克也。二衍貣，謂貞、悔也。將立卜筮人，乃先命名兆卦而分別之。兆卦之名凡七，龜用五，易用二。審此道者，乃立之也。雨者，兆之體，氣如雨然也。濟者，如雨止之雲氣在上者也。圛者，色澤而光明也。霧者，氣不釋，鬱冥冥也。克者，如祲氣之色相犯也。內卦曰貞，貞，正也。外卦曰悔，悔之言晦也，晦猶終也。卦象多變，故言『衍貣』也。」
〔五〕集解鄭玄曰：「立是能分別兆卦之名者，以為卜筮人。」
〔六〕集解鄭玄曰：「從其多者。蓍龜之道幽微難明，慎之深。」
〔七〕集解孔安國曰：「先盡謀慮，然後卜筮以決之。」
〔八〕集解孔安國曰：「大同於吉。」
〔九〕集解孔安國曰：「動不違眾，故後世遇吉也。」
〔一〇〕集解鄭玄曰：「此三者皆從多，故為吉。」
〔一一〕集解鄭玄曰：「此逆者多，以故舉事於境內則吉，境外則凶。」
〔一二〕集解孔安國曰：「安以守常則吉，動則凶。」鄭玄曰：「龜筮皆與人謀相違，人雖三從，猶不可以舉事。」
「庶徵：曰雨，曰陽，曰奧，曰寒，曰風，曰時。〔一〕五者來備，各以其序，庶草繁廡。〔二〕一極備，凶。一極亡，凶。〔三〕曰休徵：〔四〕曰肅，時雨若，〔五〕曰治，時暘若；〔六〕曰知，時奧若；〔七〕曰謀，時寒若；〔八〕曰聖，時風若。〔九〕曰咎徵：〔一〇〕曰狂，常雨若；〔一一〕曰僭，常暘若；〔一二〕曰舒，常奧若；〔一三〕曰急，常寒若；〔一四〕曰霧，常風若。〔一五〕王眚維歲，〔一六〕卿士維月，〔一七〕師尹維日。〔一八〕歲月日時毋易，〔一九〕百穀用成，治用明，〔二〇〕畯民用章，家用平康。〔二一〕日月歲時既易，百穀用不成，治用昏不明，畯民用微，家用不寧。庶民維星，〔二二〕星有好風，星有好雨。〔二三〕日月之行，有冬有夏。〔二四〕月之從星，則以風雨。〔二五〕
〔一〕集解孔安國曰：「雨以潤物，陽以乾物，煖以長物，寒以成物，風以動物。五者各以時，所以為眾驗。」
〔二〕集解孔安國曰：「言五者備至，各以次序，則眾草木繁廡滋豐也。」
〔三〕集解孔安國曰：「一者備極過甚則凶，一者極無不至亦凶，謂其不時失敘之謂也。」
〔四〕集解孔安國曰：「敘美行之驗。」
〔五〕集解孔安國曰：「君行敬，則時雨順之。」
〔六〕集解孔安國曰：「君政治，則時暘順之。」
〔七〕集解孔安國曰：「君昭哲，則時煖順之。」
〔八〕集解孔安國曰：「君能謀，則時寒順之。」
〔九〕集解孔安國曰：「君能通理，則時風順之。」
〔一〇〕集解孔安國曰：「敘惡行之驗也。」
〔一一〕集解孔安國曰：「君行狂妄，則常雨順之。」
〔一二〕集解孔安國曰：「君行僭差，則常暘順之。」
〔一三〕集解孔安國曰：「君臣逸豫，則常煖順之。」索隱舒，依字讀。按：下有「曰急」也。
〔一四〕集解孔安國曰：「君行急，則常寒順之。」
〔一五〕集解孔安國曰：「君行霧闇，則常風順之。」
〔一六〕集解馬融曰：「言王者所眚職，如歲兼四時也。」
〔一七〕集解孔安國曰：「卿士各有所掌，如月之有別。」
〔一八〕集解孔安國曰：「眾正官之吏分治其職，如日之有歲月也。」
〔一九〕集解孔安國曰：「各順常。」
〔二〇〕集解孔安國曰：「歲月無易，則百穀成；君臣無易，則正治明。」
〔二一〕集解孔安國曰：「賢臣顯用，國家平寧。」
〔二二〕集解孔安國曰：「星，民象，故眾民惟若星也。」
〔二三〕集解馬融曰：「箕星好風，畢星好雨。」
〔二四〕集解孔安國曰：「日月之行，冬夏各有常度。」
〔二五〕集解孔安國曰：「月經于箕則多風，離于畢則多雨。政教失常，以從民欲，亦所以亂。」
「五福：一曰壽，二曰富，三曰康寧，〔一〕四曰攸好德，〔二〕五曰考終命。〔三〕六極：一曰凶短折，〔四〕二曰疾，三曰憂，四曰貧，五曰惡，〔五〕六曰弱。」〔六〕
〔一〕集解鄭玄曰：「康寧，平安。」
〔二〕集解孔安國曰：「所好者德，福之道。」
〔三〕集解孔安國曰：「各成其短長之命以自終，不橫夭。」
〔四〕集解鄭玄曰：「未齔曰凶，未冠曰短，未婚曰折。」索隱未齔，未毀齒也。音楚反。
〔五〕集解孔安國曰：「惡，醜陋也。」
〔六〕集解鄭玄曰：「愚懦不壯毅曰弱。」
於是武王乃封箕子於朝鮮〔一〕而不臣也。
〔一〕索隱潮仙二音。地因水為名也。
其後箕子朝周，過故殷虛，感宮室毀壞，生禾黍，箕子傷之，欲哭則不可，欲泣為其近婦人，〔一〕乃作麥秀之詩以歌詠之。其詩曰：「麥秀漸漸兮，禾黍油油。〔二〕彼狡僮兮，不與我好兮！」所謂狡童者，紂也。殷民聞之，皆為流涕。〔三〕
〔一〕索隱婦人之性多涕泣。
〔二〕索隱漸漸，麥芒之狀，音子廉反，又依字讀。油油者，禾黍之苗光悅貌。
〔三〕集解杜預曰：「梁國蒙縣有箕子冢。」
武王崩，成王少，周公旦代行政當國。管、蔡疑之，乃與武庚作亂，欲襲成王、周公。〔一〕周公既承成王命誅武庚，殺管叔，放蔡叔，乃命微子開代殷後，奉其先祀，作微子之命以申之，國于宋〔二〕。微子故能仁賢，乃代武庚，故殷之餘民甚戴愛之。
〔一〕集解徐廣曰：「一云『欲襲成周』。」
〔二〕集解世本曰：「宋更曰睢陽。」
微子開卒，立其弟衍，是為微仲。〔一〕微仲卒，子宋公稽立。〔二〕宋公稽卒，子丁公申立。丁公申卒，子湣公共立。湣公共卒，弟煬公熙立。煬公即位，湣公子鮒祀弒煬公而自立，〔三〕曰「我當立」，是為厲公。厲公卒，子釐公舉立。
〔一〕集解禮記曰：「微子舍其孫腯而立衍也。」鄭玄曰：「微子適子死，立其弟衍，殷禮也。」索隱按：家語微子弟仲思名衍，一名泄，嗣微子為宋公。雖遷爵易位，而班級不過其故，故以舊官為稱。故二微雖為宋公，猶稱微，至于稽乃稱宋公也。
〔二〕索隱譙周云：「未謚，故名之。」
〔三〕集解徐廣曰：「鮒，一作『魴』。」索隱徐云一本作「魴」，譙周亦作「魴祀」，據左氏，即湣公庶子也。弒煬公，欲立太子弗父何，何讓不受。
釐公十七年，周厲王出奔彘。
二十八年，釐公卒，子惠公覸立。〔一〕惠公四年，周宣王即位。三十年，惠公卒，子哀公立。哀公元年卒，子戴公立。
〔一〕集解呂忱曰：「覸音古莧反。」
戴公二十九年，周幽王為犬戎所殺，秦始列為諸侯。
三十四年，戴公卒，子武公司空立。武公生女為魯惠公夫人，生魯桓公。十八年，武公卒，子宣公力立。
宣公有太子與夷。十九年，宣公病，讓其弟和，曰：「父死子繼，兄死弟及，天下通義也。我其立和。」和亦三讓而受之。宣公卒，弟和立，是為穆公。
穆公九年，病，召大司馬孔父謂曰：「先君宣公舍太子與夷而立我，我不敢忘。我死，必立與夷也。」孔父曰：「群臣皆願立公子馮。」穆公曰：「毋立馮，吾不可以負宣公。」於是穆公使馮出居于鄭。八月庚辰，穆公卒，兄宣公子與夷立，是為殤公。君子聞之，曰：「宋宣公可謂知人矣，立其弟以成義，然卒其子復享之。
殤公元年，衛公子州吁弒其君完自立，欲得諸侯，使告於宋曰：「馮在鄭，必為亂，可與我伐之。」宋許之，與伐鄭，至東門而還。二年，鄭伐宋，以報東門之役。其後諸侯數來侵伐。
九年，大司馬孔父嘉妻好，出，道遇太宰華督，〔一〕督說，目而觀之。〔二〕督利孔父妻，乃使人宣言國中曰：「殤公即位十年耳，而十一戰，〔三〕民苦不堪，皆孔父為之，我且殺孔父以寧民。」是歲，魯弒其君隱公。十年，華督攻殺孔父，取其妻。殤公怒，遂弒殤公，而迎穆公子馮於鄭而立之，是為莊公。
〔一〕集解服虔曰：「戴公之孫。」
〔二〕集解服虔曰：「目者，極視精不轉也。」
〔三〕集解賈逵曰：「一戰，伐鄭，圍其東門；二戰，取其禾；三戰，取邾田；四戰，邾鄭伐宋，入其郛；五戰，伐鄭，圍長葛；六戰，鄭以王命伐宋；七戰，魯敗宋師于菅；八戰，宋、衛入鄭；九戰，伐戴；十戰，鄭入宋；十一戰，鄭伯以虢師大敗宋。」
莊公元年，華督為相。九年，執鄭之祭仲，要以立突為鄭君。祭仲許，竟立突。十九年，莊公卒，子湣公捷立。
湣公七年，齊桓公即位。九年，宋水，魯使臧文仲往弔水。〔一〕湣公自罪曰：「寡人以不能事鬼神，政不脩，故水。」臧文仲善此言。此言乃公子子魚教湣公也。
〔一〕集解賈逵曰：「問凶曰弔。」
十年夏，宋伐魯，戰於乘丘，〔一〕魯生虜宋南宮萬。〔二〕宋人請萬，萬歸宋。十一年秋，湣公與南宮萬獵，因博爭行，湣公怒，辱之，曰：「始吾敬若；今若，魯虜也。」萬有力，病此言，遂以局殺湣公于蒙澤。〔三〕大夫仇牧聞之，以兵造公門。萬搏牧，牧齒著門闔死。〔四〕因殺太宰華督，乃更立公子游為君。諸公子奔蕭，公子禦說奔亳。〔五〕萬弟南宮牛將兵圍亳。冬，蕭及宋之諸公子共擊殺南宮牛，弒宋新君游而立湣公弟禦說，是為桓公。宋萬奔陳。宋人請以賂陳。陳人使婦人飲之醇酒，〔六〕以革裹之，歸宋。〔七〕宋人醢萬也。〔八〕
〔一〕集解徐廣曰：「乘，一作『媵』。」駰案：杜預曰「乘丘，魯地」。
〔二〕集解賈逵曰：「南宮，氏；萬，名。宋卿。」
〔三〕集解賈逵曰：「蒙澤，宋澤名也。」杜預曰：「宋地，梁國有蒙縣。」
〔四〕集解何休曰：「闔，門扇。」
〔五〕集解服虔曰：「蕭，亳，宋邑也。」杜預曰：「今沛國有蕭縣，蒙縣西北有亳城也。」
〔六〕集解服虔曰：「宋萬多力，勇不可執，故先使婦人誘而飲之酒，醉而縛之。」
〔七〕集解左傳曰：「以犀革裹之。」
〔八〕集解服虔曰：「醢，肉醬。」
桓公二年，諸侯伐宋，至郊而去。三年，齊桓公始霸。二十三年，迎衛公子燬於齊，立之，是為衛文公。文公女弟為桓公夫人。秦穆公即位。三十年，桓公病，太子茲甫讓其庶兄目夷為嗣。桓公義太子意，竟不聽。三十一年春，桓公卒，太子茲甫立，是為襄公。以其庶兄目夷為相。未葬，而齊桓公會諸侯于葵丘，襄公往會。
襄公七年，宋地霣星如雨，與雨偕下；〔一〕六鶂退蜚，〔二〕風疾也。〔三〕
〔一〕集解左傳曰：「隕石于宋五，隕星也。」索隱按：僖十六年左傳「霣石于宋五，霣星也。六鶂退飛，過宋都」。是當宋襄公之時。訪內史叔興曰「吉凶焉在」？對曰「君將得諸侯而不終」也。然莊七年傳又云「恆星不見，夜中星霣如雨，與雨偕也」。且與雨偕下，自在別年，不與霣石退鶂之事同。此史以霣石為霣星，遂連恆星不見之時與雨偕為文，故與左傳小不同也。
〔二〕集解公羊傳曰：「視之則六，察之則鷁，徐察之則退飛。」
〔三〕集解賈逵曰：「風起於遠，至宋都高而疾，故鶂逢風卻退。」
八年，齊桓公卒，宋欲為盟會。十二年春，宋襄公為鹿上之盟，〔一〕以求諸侯於楚，楚人許之。公子目夷諫曰：「小國爭盟，禍也。」不聽。秋，諸侯會宋公盟于盂。〔二〕目夷曰：「禍其在此乎？君欲已甚，何以堪之！」於是楚執宋襄公以伐宋。冬，會于亳，以釋宋公。子魚曰：「禍猶未也。」十三年夏，宋伐鄭。子魚曰：「禍在此矣。」秋，楚伐宋以救鄭。襄公將戰，子魚諫曰：「天之棄商久矣，不可。」冬，十一月，襄公與楚成王戰于泓。〔三〕楚人未濟，目夷曰：「彼眾我寡，及其未濟擊之。」公不聽。已濟未陳，又曰：「可擊。」公曰：「待其已陳。」陳成，宋人擊之。宋師大敗，襄公傷股。國人皆怨公。公曰：「君子不困人於阨，不鼓不成列。」〔四〕子魚曰：「兵以勝為功，何常言與！〔五〕必如公言，即奴事之耳，又何戰為？」
〔一〕集解杜預曰：「鹿上，宋地。汝陰有原鹿縣。」索隱按：汝陰原鹿其地在楚，僖二十一年「宋人、楚人、齊人盟於鹿上」是也。然襄公始求諸侯於楚，楚纔許之，計未合至女陰鹿上。今濟陰乘氏縣北有鹿城，蓋此地也。
〔二〕集解杜預曰：「盂，宋地。」
〔三〕集解穀梁傳曰：「戰于泓水之上。」
〔四〕集解何休曰：「軍法，以鼓戰，以金止，不鼓不戰也。不成列，未成陳。」
〔五〕集解徐廣曰：「一云『尚何言與』。」
楚成王已救鄭，鄭享之；去而取鄭二姬以歸。〔一〕叔瞻曰：「成王無禮，〔二〕其不沒乎？為禮卒於無別，有以知其不遂霸也。」
〔一〕索隱謂鄭夫人羋氏、姜氏之女。既是鄭女，故云「二姬」。
〔二〕正義謂取鄭二姬也。
是年，晉公子重耳過宋，襄公以傷於楚，欲得晉援，厚禮重耳以馬二十乘。〔一〕
〔一〕集解服虔曰：「八十匹。」
十四年夏，襄公病傷於泓而竟卒，〔一〕子成公王臣立。
〔一〕索隱按：春秋戰于泓在僖二十三年，重耳過宋及襄公卒在二十四年。今此文以重耳過與傷泓共歲，故云「是年」。又重耳過與宋襄公卒共是一歲，則不合更云「十四年」。是進退俱不合於左氏，蓋太史公之疏耳。
成公元年，晉文公即位。三年，倍楚盟親晉，以有德於文公也。四年，楚成王伐宋，宋告急於晉。五年，晉文公救宋，楚兵去。九年，晉文公卒。十一年，楚太子商臣弒其父成王代立。十六年，秦穆公卒。
十七年，成公卒。〔一〕成公弟禦殺太子及大司馬公孫固〔二〕而自立為君。宋人共殺君禦而立成公少子杵臼，〔三〕是為昭公。
〔一〕正義年表云公孫固殺成公。
〔二〕正義世本云：「宋莊公孫名固，為大司馬。」
〔三〕正義年表云宋昭元年。杵臼，襄公之子。徐廣曰：「一云成公少子。」
昭公四年，宋敗長翟緣斯於長丘。〔一〕七年，楚莊王即位。
〔一〕集解魯世家云宋武公之世，獲緣斯於長丘。今云此時，未詳。索隱徐廣曰：「魯系家云宋武公之代，獲緣斯於長丘，今云此時未詳」者，春秋文公十一年，魯敗翟于鹹，獲長狄緣斯於長丘，齊系家惠公二年，長翟來，王子城父攻殺之，此並取左傳之說，載於諸國系家，今考其年歲亦頗相協。而魯系家云武公，此云昭公，蓋此「昭」當為「武」，然前代雖已有武公，此杵臼當亦謚武也。若將不然，豈下五系公子特為君，又合謚昭乎？
九年，昭公無道，國人不附。昭公弟鮑革〔一〕賢而下士。先，襄公夫人欲通於公子鮑，不可，〔二〕乃助之施於國，〔三〕因大夫華元為右師。〔四〕昭公出獵，夫人王姬使衛伯攻殺昭公杵臼。弟鮑革立，是為文公。
〔一〕集解徐廣曰：「一無『革』字。」
〔二〕集解服虔曰：「襄公夫人，周襄王之姊王姬也。不可，鮑不肯也。」
〔三〕正義施，貳是反。襄夫人助公子鮑布施恩惠於國人也。
〔四〕正義公子鮑因華元請，得為右師。華元，戴公五代孫，華督之曾孫也。
文公元年，晉率諸侯伐宋，責以弒君。聞文公定立，乃去。二年，昭公子因文公母弟須與武、繆、戴、莊、桓之族為亂，文公盡誅之，出武、繆之族。〔一〕
〔一〕集解賈逵曰：「出，逐也。」
四年春，（鄭）〔楚〕命（楚）〔鄭〕伐宋。宋使華元將，鄭敗宋，囚華元。華元之將戰，殺羊以食士，其御羊羹不及，〔一〕故怨，馳入鄭軍，故宋師敗，得囚華元。宋以兵車百乘文馬四百匹〔二〕贖華元。未盡入，華元亡歸宋。
〔一〕集解左傳曰御羊斟也。
〔二〕集解賈逵曰：「文，貍文也。」王肅曰：「文馬，畫馬也。」正義按：文馬者，裝飾其馬。四百匹，用牽車百乘，遺鄭贖華元也。又云文馬赤鬣縞身，目如黃金。
十四年，楚莊王圍鄭。鄭伯降楚，楚復釋之。
十六年，楚使過宋，宋有前仇，執楚使。九月，楚莊王圍宋。十七年，楚以圍宋五月不解，宋城中急，無食，華元乃夜私見楚將子反。子反告莊王。王問：「城中何如？」曰：「析骨而炊，〔一〕易子而食。」莊王曰：「誠哉言！我軍亦有二日糧。」以信故，遂罷兵去。
〔一〕集解何休曰：「析破人骨也。」
二十二年，文公卒，子共公瑕立。始厚葬。君子譏華元不臣矣。
共公（元）〔十〕年，華元善楚將子重，又善晉將欒書，兩盟晉楚。十三年，共公卒。華元為右師，魚石為左師。司馬唐山攻殺太子肥，欲殺華元，華元奔晉，魚石止之，至河乃還，〔一〕誅唐山。乃立共公少子成，是為平公。〔二〕
〔一〕集解皇覽曰：「華元冢在陳留小黃縣城北。」
〔二〕集解左傳曰魚石奔楚。
平公三年，楚共王拔宋之彭城，以封宋左師魚石。四年，諸侯共誅魚石，而歸彭城於宋。三十五年，楚公子圍弒其君自立，為靈王。四十四年，平公卒，子元公佐立。
元公三年，楚公子棄疾弒靈王，自立為平王。八年，宋火。十年，元公毋信，詐殺諸公子，大夫華、向氏作亂。楚平王太子建來奔，見諸華氏相攻亂，建去如鄭。十五年，元公為魯昭公避季氏居外，為之求入魯，行道卒，子景公頭曼〔一〕立。
〔一〕索隱音萬。
景公十六年，魯陽虎來奔，已復去。二十五年，孔子過宋，宋司馬桓魋惡之，欲殺孔子，孔子微服去。三十年，曹倍宋，又倍晉，宋伐曹，晉不救，遂滅曹有之。〔一〕三十六年，齊田常弒簡公。
〔一〕正義宋景公滅曹在魯哀公八年，周敬王三十三年也。
三十七年，楚惠王滅陳。熒惑守心。心，宋之分野也。景公憂之。司星子韋曰：「可移於相。」景公曰：「相，吾之股肱。」曰：「可移於民。」景公曰：「君者待民。」曰：「可移於歲。」景公曰：「歲饑民困，吾誰為君！」子韋曰：「天高聽卑。君有君人之言三，熒惑宜有動。」於是候之，果徙三度。
六十四年，景公卒。宋公子特〔一〕攻殺太子而自立，是為昭公。〔二〕昭公者，元公之曾庶孫也。昭公父公孫糾，糾父公子褍秦，〔三〕褍秦即元公少子也。景公殺昭公父糾，〔四〕故昭公怨殺太子而自立。
〔一〕索隱昭公也。左傳作「德」。
〔二〕索隱按左傳，景公無子，取元公庶曾孫公孫周之子德及啟畜于公宮。及景公卒，先立啟，後立德，是為昭公。與此全乖，未知太史公據何而為此說。
〔三〕集解徐廣曰：「褍音端。」
〔四〕索隱左傳名周。
昭公四十七年卒，子悼公購由立。〔一〕悼公八年卒，〔二〕子休公田立。休公田二十三年卒，子辟公辟兵立。〔三〕辟公三年卒，子剔成立。〔四〕剔成四十一年，剔成弟偃攻襲剔成，剔成敗奔齊，偃自立為宋君。
〔一〕集解年表云四十九年。索隱購音古候反。
〔二〕索隱按紀年為十八年。
〔三〕集解徐廣曰：「一云『辟公兵』。」索隱按：紀年作「桓侯璧兵」，則璧兵謚桓也。又莊子云「桓侯行，未出城門，其前驅呼辟，蒙人止之，後為狂也」。司馬彪云「呼辟，使人避道。蒙人以桓侯名辟，而前驅呼『辟』，故為狂也」。
〔四〕集解年表云剔成君也。索隱王劭按：紀年云宋易城盱廢其君辟而自立也。
君偃十一年，自立為王。〔一〕東敗齊，取五城；南敗楚，取地三百里；西敗魏軍，乃與齊、魏為敵國。盛血以韋囊，縣而射之，命曰「射天」。淫於酒婦人。群臣諫者輒射之。於是諸侯皆曰「桀宋」。〔二〕「宋其復為紂所為，不可不誅」。告齊伐宋。王偃立四十七年，齊湣王與魏、楚伐宋，殺王偃，遂滅宋而三分其地。〔三〕
〔一〕索隱戰國策、呂氏春秋皆以偃謚曰康王也。
〔二〕索隱晉太康地記言其似桀也。
〔三〕集解年表云偃立四十三年。
太史公曰：孔子稱「微子去之，箕子為之奴，比干諫而死，殷有三仁焉」。〔一〕春秋譏宋之亂自宣公廢太子而立弟，〔二〕國以不寧者十世。〔三〕襄公之時，修行仁義，欲為盟主。其大夫正考父美之，故追道契、湯、高宗，殷所以興，作商頌。〔四〕襄公既敗於泓，而君子或以為多，〔五〕傷中國闕禮義，褒之也，〔六〕宋襄之有禮讓也。
〔一〕集解何晏曰：「仁者愛人。三人行異而同稱仁者，何也？以其俱在憂亂寧民也。」夏侯玄曰：「微子，仁之窮也；箕子、比干，智之窮也。故或盡材而止，或盡心而留，皆其極也。致極，斯君子之事矣。是以三仁不同，而其歸一揆也。」
〔二〕集解公羊傳曰：「君子大居正。宋之禍宣公為之也。」
〔三〕索隱按：春秋公羊有此說，左氏則無譏焉。
〔四〕集解韓詩商頌章句亦美襄公。索隱按：裴駰引韓詩商頌章句亦美襄公，非也。今按：毛詩商頌序云正考父於周之太師「得商頌十二篇，以那為首」。國語亦同此說。今五篇存，皆是商家祭祀樂章，非考父追作也。又考父佐戴、武、宣，則在襄公前且百許歲，安得述而美之？斯謬說耳。
〔五〕集解公羊傳曰：「君子大其不鼓不成列，臨大事而不忘大禮，有君而無臣，以為雖文王之戰亦不過此也。」
〔六〕索隱襄公臨大事不忘大禮，而君子或以為多，且傷中國之亂，闕禮義之舉，遂不嘉宋襄之盛德，故太史公褒而述之，故云褒之也。
【索隱述贊】殷有三仁，微、箕紂親。一囚一去，不顧其身。頌美有客，書稱作賓。卒傳冢嗣，或敘彝倫。微仲之後，世載忠勤。穆亦能讓，實為知人。傷泓之役，有君無臣。偃號「桀宋」，天之棄殷。
卷三十九　　　晉世家第九
晉唐叔虞者，〔一〕周武王子而成王弟。初，武王與叔虞母會時，〔二〕夢天謂武王曰：「余命女生子，名虞，余與之唐。」及生子，文在其手曰「虞」，故遂因命之曰虞。
〔一〕索隱按：太叔以夢及手文而名曰虞，至成王誅唐之後，因戲削桐而封之。叔，字也，故曰唐叔虞。而唐有晉水，至子燮改其國號曰晉侯。然晉初封於唐，故稱晉唐叔虞也。且唐本堯後，封在夏墟，而都於鄂。鄂，今在大夏是也。及成王滅唐之後，乃分徙之於許、郢之閒，故春秋有唐成公是也，即今之唐州也。
〔二〕集解左傳曰：「邑姜方娠太叔。」服虔曰：「邑姜，武王后，齊太公女也。」
武王崩，成王立，唐有亂，〔一〕周公誅滅唐。成王與叔虞戲，削桐葉為珪以與叔虞，曰：「以此封若。」史佚因請擇日立叔虞。成王曰：「吾與之戲耳。」史佚曰：「天子無戲言。言則史書之，禮成之，樂歌之。」於是遂封叔虞於唐。唐在河、汾之東，方百里，故曰唐叔虞。〔二〕姓姬氏，字子于。
〔一〕正義括地志云：「故唐城在絳州翼城縣西二十里，即堯裔子所封。春秋云夏孔甲時，有堯苗裔劉累者，以豢龍事孔甲，夏后嘉之，賜氏御龍，以更豕韋之後。龍一雌死，潛醢之以食夏后；既而使求之，懼而遷於魯縣。夏后（召孟）〔蓋〕別封劉累之孫于大夏之墟為侯。至周成王時，唐人作亂，成王滅之，而封大叔，更遷唐人子孫于杜，謂之杜伯，即范匄所云『在周為唐杜氏』。按：魯縣汝州魯山縣是。今隨州棗陽縣東南一百五十里上唐鄉故城即〔是〕。後子孫徙於唐。」
〔二〕集解世本曰：「居鄂」。宋忠曰：「鄂地今在大夏。」正義括地志云：「故鄂城在慈州昌寧縣東二里。」按：與絳州夏縣相近。禹都安邑，故城在縣東北十五里，故云「在大夏」也。然封于河、汾二水之東，方百里，正合在晉州平陽縣，不合在鄂，未詳也。
唐叔子燮，是為晉侯。〔一〕晉侯子寧族，〔二〕是為武侯。武侯之子服人，是為成侯。成侯子福，〔三〕是為厲侯。厲侯之子宜臼，是為靖侯。靖侯已來，年紀可推。自唐叔至靖侯五世，無其年數。
〔一〕正義燮，先牒反。括地志云：「故唐城在并州晉陽縣北二里。城記云堯築也。〔徐才〕宗國都城記云『唐叔虞之子燮父徙居晉水傍。今并理故唐城。唐者，即燮父所徙之處，其城南半入州城，中削為坊，城牆北半見在』。毛詩譜云『叔虞子燮父以堯墟南有晉水，改曰晉侯』。」
〔二〕索隱系本作「曼期」，譙周作「曼旗」也。
〔三〕索隱系本作「輻」字。
靖侯十七年，周厲王迷惑暴虐，國人作亂，厲王出奔于彘，大臣行政，故曰「共和」。〔一〕
〔一〕正義厲王奔彘，周、召和其百姓行政，號曰「共和」。
十八年，靖侯卒，子釐侯司徒立。釐侯十四年，周宣王初立。十八年，釐侯卒，子獻侯籍〔一〕立。獻侯十一年卒，子穆侯費王〔二〕立。
〔一〕索隱系本及譙周皆作「蘇」。
〔二〕索隱鄒誕本作「弗生」，或作「沸王」，並音祕。
穆侯四年，取齊女姜氏為夫人。七年，伐條。生太子仇。〔一〕十年，伐千畝，有功。〔二〕生少子，名曰成師。〔三〕晉人師服曰：〔四〕「異哉，君之命子也！太子曰仇，仇者讎也。少子曰成師，成師大號，成之者也。名，自命也；物，自定也。今適庶名反逆，此後晉其能毋亂乎？」
〔一〕集解杜預曰：「條，晉地。」
〔二〕集解杜預曰：「西河介休縣南有地名千畝。」
〔三〕集解杜預曰：「意取能成其眾也。」
〔四〕集解賈逵曰：「晉大夫。」
二十七年，穆侯卒，弟殤叔自立，太子仇出奔。殤叔三年，周宣王崩。四年，穆侯太子仇率其徒襲殤叔而立，是為文侯。
文侯十年，周幽王無道，犬戎殺幽王，周東徙。而秦襄公始列為諸侯。
三十五年，文侯仇卒，子昭侯伯立。
昭侯元年，封文侯弟成師于曲沃。〔一〕曲沃邑大於翼。翼，晉君都邑也。〔二〕成師封曲沃，號為桓叔。靖侯庶孫欒賓〔三〕相桓叔。桓叔是時年五十八矣，好德，晉國之眾皆附焉。君子曰：「晉之亂其在曲沃矣。末大於本而得民心，不亂何待！」
〔一〕索隱河東之縣名，漢武帝改曰聞喜也。
〔二〕索隱翼本晉都也，自孝侯已下一號翼侯，平陽絳邑縣東翼城是也。
〔三〕正義世本云欒叔賓父也。
七年，晉大臣潘父弒其君昭侯而迎曲沃桓叔。桓叔欲入晉，晉人發兵攻桓叔。桓叔敗，還歸曲沃。晉人共立昭侯子平為君，是為孝侯。誅潘父。
孝侯八年，曲沃桓叔卒，子鱓〔一〕 代桓叔，是為曲沃莊伯。孝侯十五年，曲沃莊伯弒其君晉孝侯于翼。晉人攻曲沃莊伯，莊伯復入曲沃。晉人復立孝侯子郄 〔二〕 為君，是為鄂侯。
〔一〕索隱音時戰反。又音善，又音陀。
〔二〕索隱系本作「郄」，而他本亦有作「都」。郄正義曰音丘戟反。
鄂侯二年，魯隱公初立。
鄂侯六年卒。曲沃莊伯聞晉鄂侯卒，乃興兵伐晉。周平王使虢公將兵伐曲沃莊伯，莊伯走保曲沃。晉人共立鄂侯子光，是為哀侯。
哀侯二年曲沃莊伯卒，子稱代莊伯立，〔一〕是為曲沃武公。哀侯六年，魯弒其君隱公。哀侯八年，晉侵陘廷。〔二〕陘廷與曲沃武公謀，九年，伐晉于汾旁，〔三〕虜哀侯。晉人乃立哀侯子小子為君，是為小子侯。〔四〕
〔一〕正義稱，尺證反。
〔二〕集解賈逵曰：「翼南鄙邑名。」
〔三〕正義白郎反。汾水之旁。
〔四〕集解禮記曰：「天子未除喪曰余小子，生名之，死亦名之。」鄭玄曰：「晉有小子侯，是取之天子也。」
小子元年，曲沃武公使韓萬殺所虜晉哀侯。〔一〕曲沃益彊，晉無如之何。
〔一〕集解賈逵曰：「韓萬，曲沃桓叔之子，莊伯弟。」
晉小子之四年，曲沃武公誘召晉小子殺之。周桓王使虢仲〔一〕伐曲沃武公，武公入于曲沃，乃立晉哀侯弟緡為晉侯。
〔一〕正義馬融云：「周武王克商，封文王異母弟虢仲於夏陽。」
晉侯緡四年，宋執鄭祭仲而立突為鄭君。晉侯十九年，齊人管至父弒其君襄公。
晉侯二十八年，齊桓公始霸。曲沃武公伐晉侯緡，滅之，盡以其寶器賂獻于周釐王。釐王命曲沃武公為晉君，列為諸侯，於是盡併晉地而有之。
曲沃武公已即位三十七年矣，更號曰晉武公。晉武公始都晉國，前即位曲沃，通年三十八年。
武公稱者，先晉穆侯曾孫也，〔一〕曲沃桓叔孫也。桓叔者，始封曲沃。武公，莊伯子也。自桓叔初封曲沃以至武公滅晉也，凡六十七歲，而卒代晉為諸侯。武公代晉二歲，卒。與曲沃通年，即位凡三十九年而卒。子獻公詭諸立。
〔一〕索隱晉有兩穆侯，言先，以別後也。
獻公元年，周惠王弟穨攻惠王，惠王出奔，居鄭之櫟邑。〔一〕
〔一〕索隱櫟，鄭邑，今河南陽翟是也。故鄭之十邑有櫟有華也。
五年，伐驪戎，得驪姬、〔一〕驪姬弟，俱愛幸之。
〔一〕集解韋昭曰：「西戎之別在驪山也。」
八年，士蒍說公〔一〕曰：「故晉之群公子多，不誅，亂且起。」乃使盡殺諸公子，而城聚都之，〔二〕命曰絳，始都絳。〔三〕九年，晉群公子既亡奔虢，虢以其故再伐晉，弗克。十年，晉欲伐虢，士蒍曰：「且待其亂。」
〔一〕集解賈逵曰：「士蒍，晉大夫。」
〔二〕集解賈逵曰：「聚，晉邑。」
〔三〕索隱春秋莊二十六年傳「士蒍城絳」是也。杜預曰「今平陽絳邑縣」。應劭曰「絳水出西南」也。
十二年，驪姬生奚齊。獻公有意廢太子，乃曰：「曲沃吾先祖宗廟所在，而蒲邊秦，屈邊翟，〔一〕不使諸子居之，我懼焉。」於是使太子申生居曲沃，公子重耳居蒲，公子夷吾居屈。獻公與驪姬子奚齊居絳。晉國以此知太子不立也。太子申生，其母齊桓公女也，曰齊姜，早死。申生同母女弟為秦穆公夫人。重耳母，翟之狐氏女也。夷吾母，重耳母女弟也。獻公子八人，而太子申生、重耳、夷吾皆有賢行。及得驪姬，乃遠此三子。
〔一〕集解韋昭曰：「蒲，今蒲阪；屈，北屈：皆在河東。」杜預曰：「蒲，今平陽蒲子縣是也。」
十六年，晉獻公作二軍。〔一〕公將上軍，太子申生將下軍，趙夙御戎，畢萬為右，伐滅霍，滅魏，滅耿。〔二〕還，為太子城曲沃，賜趙夙耿，賜畢萬魏，以為大夫。士蒍曰：「太子不得立矣。分之都城，〔三〕而位以卿，〔四〕先為之極，〔五〕又安得立！不如逃之，無使罪至。為吳太伯，不亦可乎，〔六〕猶有令名。」〔七〕太子不從。卜偃曰：「畢萬之後必大。〔八〕萬，盈數也；魏，大名也。〔九〕以是始賞，天開之矣。〔一〇〕天子曰兆民，諸侯曰萬民，今命之大，以從盈數，其必有眾。」〔一一〕初，畢萬卜仕於晉國，遇屯之比。〔一二〕辛廖占之曰：「吉。〔一三〕屯固比入，吉孰大焉。〔一四〕其後必蕃昌。」
〔一〕集解左傳曰王使虢公命曲沃伯以一軍，為晉侯。今始為二軍。
〔二〕集解服虔曰：「三國皆姬姓，魏在晉之蒲阪河東也。」杜預曰：「平陽皮氏縣東南有耿鄉，永安縣東北有霍太山也。」索隱按：永安縣西南汾水西有霍城，古霍國；有霍水，出霍太山。地理志河東河北縣，古魏國。地記亦以為然。服虔云在蒲阪，非也。地記又曰皮氏縣汾水南耿城，是故耿國也。
〔三〕集解服虔曰：「邑有先君之主曰都。」
〔四〕集解賈逵曰：「謂將下軍也。」
〔五〕集解服虔曰：「言其祿位極盡於此也。」
〔六〕集解王肅曰：「太伯知天命在王季，奔吳不反。」
〔七〕集解王肅曰：「雖去猶可有令名，何與其坐而及禍也。」
〔八〕集解賈逵曰：「卜偃，晉掌卜大夫郭偃。」
〔九〕集解服虔曰：「數從一至萬為滿。魏喻巍，巍，高大也。」
〔一〇〕集解服虔曰：「以魏賞畢萬，是為天開其福。」
〔一一〕集解杜預曰：「以魏從萬，有眾多之象。」
〔一二〕集解賈逵曰：「震下坎上屯，坤下坎上比。屯初九變之比。」
〔一三〕集解賈逵曰：「辛廖，晉大夫。」
〔一四〕集解杜預曰：「屯，險難也，所以為堅固。比，親密，所以得入。」
十七年，晉侯使太子申生伐東山。〔一〕里克諫獻公曰：〔二〕「太子奉冢祀社稷之粢盛，以朝夕視君膳者也，〔三〕故曰冢子。君行則守，有守則從，〔四〕從曰撫軍，〔五〕守曰監國，古之制也。夫率師，專行謀也；〔六〕誓軍旅，〔七〕君與國政之所圖也：〔八〕非太子之事也。師在制命而已，〔九〕稟命則不威，專命則不孝，故君之嗣適不可以帥師。君失其官，〔一〇〕率師不威，將安用之？」〔一一〕公曰：「寡人有子，未知其太子誰立。」里克不對而退，見太子。太子曰：「吾其廢乎？」里克曰：「太子勉之！教以軍旅，〔一二〕不共是懼，何故廢乎？且子懼不孝，毋懼不得立。〔一三〕修己而不責人，則免於難。」太子帥師，公衣之偏衣，〔一四〕佩之金玦。〔一五〕里克謝病，不從太子。太子遂伐東山。
〔一〕集解賈逵曰：「東山，赤狄別種。」
〔二〕集解賈逵曰：「里克，晉卿里季也。」
〔三〕集解服虔曰：「廚膳飲食。」
〔四〕集解服虔曰：「有代太子守則從之。」
〔五〕集解服虔曰：「助君撫循軍士。」
〔六〕集解杜預曰：「率師者必專謀軍事。」
〔七〕集解杜預曰：「宣號令。」
〔八〕集解賈逵曰：「國政，正卿也。」
〔九〕集解杜預曰：「命，將軍所制。」
〔一〇〕集解杜預曰：「太子統師，是失其官也。」
〔一一〕集解杜預曰：「專命則不孝，是為師必不威也。」
〔一二〕集解賈逵曰：「將下軍。」
〔一三〕集解服虔曰：「不得立己也。」
〔一四〕集解服虔曰：「偏裻之衣，偏異色，駮不純，裻在中，左右異，故曰偏衣。」杜預曰：「偏衣左右異色，其半似公服。」韋昭曰：「偏，半也。分身之半以授太子。」正義上「衣」去聲，下「衣」如字。
〔一五〕集解服虔曰：「以金為玦也。」韋昭曰：「金玦，兵要也。」正義玦音決。
十九年，獻公曰：「始吾先君莊伯、武公之誅晉亂，而虢常助晉伐我，〔一〕又匿晉亡公子，果為亂。弗誅，後遺子孫憂。」乃使荀息以屈產之乘〔二〕假道於虞。虞假道，遂伐虢，〔三〕取其下陽以歸。〔四〕
〔一〕正義言虢助晉伐曲沃也。
〔二〕集解何休曰：「屈產，出名馬之地。乘，備駟也。」
〔三〕集解賈逵曰：「虞在晉南，虢在虞南。」
〔四〕集解服虔曰：「下陽，虢邑也，在大陽東北三十里。穀梁傳曰下陽，虞、虢之塞邑。」
獻公私謂驪姬曰：「吾欲廢太子，以奚齊代之。」驪姬泣曰：「太子之立，諸侯皆已知之，而數將兵，百姓附之，柰何以賤妾之故廢適立庶？君必行之，妾自殺也。」驪姬詳譽太子，而陰令人譖惡太子，而欲立其子。
二十一年，驪姬謂太子曰：「君夢見齊姜，太子速祭曲沃，〔一〕歸釐於君。」太子於是祭其母齊姜於曲沃，上其薦胙於獻公。獻公時出獵，置胙於宮中。驪姬使人置毒藥胙中。居二日，〔二〕獻公從獵來還，宰人上胙獻公，獻公欲饗之。驪姬從旁止之，曰：「胙所從來遠，宜試之。」祭地，地墳；〔三〕與犬，犬死；與小臣，小臣死。〔四〕驪姬泣曰：「太子何忍也！其父而欲弒代之，況他人乎？且君老矣，旦暮之人，曾不能待而欲弒之！」謂獻公曰：「太子所以然者，不過以妾及奚齊之故。妾願子母辟之他國，若早自殺，毋徒使母子為太子所魚肉也。始君欲廢之，妾猶恨之；至於今，妾殊自失於此。」〔五〕太子聞之，奔新城。〔六〕獻公怒，乃誅其傅杜原款。或謂太子曰：「為此藥者乃驪姬也，太子何不自辭明之？」太子曰：「吾君老矣，非驪姬，寢不安，食不甘。即辭之，君且怒之。不可。」或謂太子曰：「可奔他國。」太子曰：「被此惡名以出，人誰內我？我自殺耳。」十二月戊申，申生自殺於新城。〔七〕
〔一〕集解服虔曰：「齊姜廟所在。」
〔二〕索隱左傳云「六日」，不同。
〔三〕集解韋昭曰：「將飲先祭，示有先也。墳，起也。」
〔四〕集解韋昭曰：「小臣，官名，掌陰事，今閹士也。」
〔五〕索隱太子之行如此，妾前見君欲廢而恨之，今乃自以恨為失也。
〔六〕集解韋昭曰：「新城，曲沃也，新為太子城。」
〔七〕索隱國語云：「申生乃雉經於新城廟。」韋昭云：「曲沃也，新為太子城，故曰新城。」
此時重耳、夷吾來朝。人或告驪姬曰：「二公子怨驪姬譖殺太子。」驪姬恐，因譖二公子：「申生之藥胙，二公子知之。」二子聞之，恐，重耳走蒲，夷吾走屈，保其城，自備守。初，獻公使士蒍為〔
一〕二公子築蒲、屈城，弗就。夷吾以告公，公怒士蒍。士蒍謝曰：「邊城少寇，安用之？」退而歌曰：「狐裘蒙茸，一國三公，吾誰適從！」〔二〕卒就城。及申生死，二子亦歸保其城。
〔一〕正義蒍，為詭反。為，于偽反。
〔二〕集解服虔曰：「蒙茸以言亂貌。三公言君與二公子。將敵，故不知所從。」
二十二年，獻公怒二子不辭而去，果有謀矣，乃使兵伐蒲。蒲人之宦者勃鞮〔一〕命重耳促自殺。重耳踰垣，宦者追斬其衣袪。〔二〕重耳遂奔翟。使人伐屈，屈城守，不可下。
〔一〕正義勃，白沒反。鞮，都提反。韋昭云：「伯楚，寺人披之字也，於文公時為勃鞮也。」
〔二〕集解服虔曰：「袪，袂也。」
是歲也，晉復假道於虞以伐虢。虞之大夫宮之奇諫虞君曰：「晉不可假道也，是且滅虞。」虞君曰：「晉我同姓，不宜伐我。」宮之奇曰：「太伯、虞仲，太王之子也，太伯亡去，是以不嗣。虢仲、虢叔，王季之子也，為文王卿士，其記勳在王室，藏於盟府。〔一〕將虢是滅，何愛于虞？且虞之親能親於桓、莊之族乎？桓、莊之族何罪，盡滅之。虞之與虢，脣之與齒，脣亡則齒寒。」虞公不聽，遂許晉。宮之奇以其族去虞。其冬，晉滅虢，虢公醜奔周。〔二〕還，襲滅虞，虜虞公及其大夫井伯百里奚〔三〕以媵秦穆姬，〔四〕而修虞祀。〔五〕荀息牽曩所遺虞屈產之乘馬奉之獻公，獻公笑曰：「馬則吾馬，齒亦老矣！」〔六〕
〔一〕集解杜預曰：「盟府，司盟之官也。」
〔二〕集解皇覽曰：「虢公冢在河內溫縣郭東，濟水南大冢是也。其城南有虢公臺。」
〔三〕正義南雍州記云：「百里奚宋井伯，宛人也。」
〔四〕集解杜預曰：「穆姬，獻公女。送女曰媵，以屈辱之。」
〔五〕集解服虔曰：「虞所祭祀，命祀也。」
〔六〕集解公羊傳曰：「蓋戲之也。」何休曰：「以馬齒戲喻荀息之年老也。」
二十三年，獻公遂發賈華等伐屈，〔一〕屈潰。〔二〕夷吾將奔翟。冀芮曰：「不可，〔三〕重耳已在矣，今往，晉必移兵伐翟，翟畏晉，禍且及。不如走梁，梁近於秦，秦彊，吾君百歲後可以求入焉。」遂奔梁。二十五年，晉伐翟，翟以重耳故，亦擊晉於齧桑，〔四〕晉兵解而去。
〔一〕集解賈逵曰：「賈華，晉右行大夫。」
〔二〕正義民逃其上曰潰。
〔三〕集解韋昭曰：「冀芮，晉大夫。」
〔四〕集解左傳作「采桑」，服虔曰「翟地」。索隱裴氏云左傳作「采桑」。按：今平陽曲南七十里河水有采桑津，是晉境。服虔云翟地，亦頗相近。然字作「齧桑」，齧桑衛地，恐非也。
當此時，晉彊，西有河西，與秦接境，北邊翟，東至河內。〔一〕
〔一〕索隱河內，河曲也。內音汭。
驪姬弟生悼子。〔一〕
〔一〕索隱左傳作「卓子」，音恥角反。弟，女弟也。
二十六年夏，齊桓公大會諸侯於葵丘。〔一〕晉獻公病，行後，未至，逢周之宰孔。宰孔曰：「齊桓公益驕，不務德而務遠略，諸侯弗平。君弟毋會，〔二〕毋如晉何。」獻公亦病，復還歸。病甚，乃謂荀息曰：「吾以奚齊為後，年少，諸大臣不服，恐亂起，子能立之乎？」荀息曰：「能。」獻公曰：「何以為驗？」對曰：「使死者復生，〔三〕生者不慚，〔四〕為之驗。」於是遂屬奚齊於荀息。荀息為相，主國政。秋九月，獻公卒。里克、邳鄭欲內重耳，以三公子之徒作亂，〔五〕謂荀息曰：「三怨將起，秦、晉輔之，子將何如？」荀息曰：「吾不可負先君言。」十月，里克殺奚齊于喪次，獻公未葬也。荀息將死之，或曰不如立奚齊弟悼子而傅之，荀息立悼子而葬獻公。十一月，里克弒悼子于朝，〔六〕荀息死之。君子曰：「詩所謂『白珪之玷，猶可磨也，斯言之玷，不可為也』，〔七〕其荀息之謂乎！不負其言。」初，獻公將伐驪戎，卜曰「齒牙為禍」。〔八〕及破驪戎，獲驪姬，愛之，竟以亂晉。
〔一〕正義在曹州考城縣東南一里。
〔二〕索隱弟，但也。
〔三〕索隱謂荀息受公命而立奚齊，雖復身死，不背生時之命，是死者復生也。
〔四〕索隱言生者見荀息不背君命而死，不為之羞慚也。
〔五〕集解賈逵曰：「邳鄭，晉大夫。三公子，申生、重耳、夷吾也。」
〔六〕集解列女傳曰：「鞭殺驪姬于市。」
〔七〕集解杜預曰：「詩大雅，言此言之玷難治甚於白珪。」
〔八〕集解韋昭曰：「齒牙，謂兆端左右釁坼有似齒牙，中有縱畫，以象讒言之為害也。」
里克等已殺奚齊、悼子，使人迎公子重耳於翟，〔一〕欲立之。重耳謝曰：「負父之命〔二〕出奔，父死不得脩人子之禮侍喪，重耳何敢入！大夫其更立他子。」還報里克，里克使迎夷吾於梁。夷吾欲往，呂省、〔三〕郤芮〔四〕曰：「內猶有公子可立者而外求，難信。計非之秦，輔彊國之威以入，恐危。」乃使郤芮厚賂秦，約曰：「即得入，請以晉河西之地與秦。」及遺里克書曰：「誠得立，請遂封子於汾陽之邑。」〔五〕秦繆公乃發兵送夷吾於晉。齊桓公聞晉內亂，亦率諸侯如晉。秦兵與夷吾亦至晉，齊乃使隰朋會秦俱入夷吾，立為晉君，是為惠公。齊桓公至晉之高梁而還歸。
〔一〕正義國語云：「里克及邳鄭使屠岸夷告公子重耳於翟曰：『
國亂民擾，得國在亂，治民在擾，子盍入乎？』」
〔二〕正義負音佩。
〔三〕正義省音眚。杜預曰：「姓瑕呂，名飴甥，字子金。」
〔四〕 正義曰郄成子，即冀芮。
〔五〕集解賈逵曰：「汾，水名。汾陽，晉地也。」索隱按：國語「命里克汾陽之田百萬，命邳鄭以負蔡之田七十萬」。今此不言，亦其疏略也。
惠公夷吾元年，使邳鄭謝秦曰：「始夷吾以河西地許君，今幸得入立。大臣曰：『地者先君之地，君亡在外，何以得擅許秦者？』寡人爭之弗能得，故謝秦。」亦不與里克汾陽邑，而奪之權。四月，周襄王使周公忌父〔一〕會齊、秦大夫共禮晉惠公。惠公以重耳在外，畏里克為變，賜里克死。謂曰：「微里子寡人不得立。雖然，子亦殺二君一大夫，〔二〕為子君者不亦難乎？」里克對曰：「不有所廢，君何以興？欲誅之，其無辭乎？乃言為此！臣聞命矣。」遂伏劍而死。於是邳鄭使謝秦未還，故不及難。
〔一〕集解賈逵曰：「周卿士。」
〔二〕集解服虔曰：「奚齊、悼子、荀息也。」
晉君改葬恭太子申生。〔一〕秋，狐突之下國，〔二〕遇申生，申生與載而告之〔三〕曰：「夷吾無禮，余得請於帝，〔四〕將以晉與秦，秦將祀余。」狐突對曰：「臣聞神不食非其宗，君其祀毋乃絕乎？君其圖之。」申生曰：「諾，吾將復請帝。後十日，〔五〕新城西偏將有巫者見我焉。」〔六〕許之，遂不見。〔七〕及期而往，復見，申生告之曰：「帝許罰有罪矣，獘於韓。」〔八〕兒乃謠曰：「恭太子更葬矣，〔九〕後十四年，晉亦不昌，昌乃在兄。」
〔一〕集解韋昭曰：「獻公時申生葬不如禮，故改葬之。」
〔二〕集解服虔曰：「晉所滅國以為下邑。一曰曲沃有宗廟，故謂之國；在絳下，故曰下國也。」
〔三〕集解杜預曰：「忽如夢而相見。狐突本為申生御，故復使登車。」
〔四〕集解服虔曰：「帝，天帝。請罰有罪。」
〔五〕集解左傳曰：「七日。」
〔六〕集解杜預曰：「將因巫以見。」
〔七〕集解杜預曰：「狐突許其言，申生之象亦沒。」
〔八〕集解賈逵曰：「獘，敗也。韓，晉韓原。」
〔九〕索隱更，作也。更喪謂改喪。言後十四年晉不昌。
邳鄭使秦，聞里克誅，乃說秦繆公曰：「呂省、〔一〕郤稱、冀芮實為不從。〔二〕若重賂與謀，出晉君，入重耳，事必就。」秦繆公許之，使人與歸報晉，厚賂三子。三子曰：「幣厚言甘，此必邳鄭賣我於秦。」遂殺邳鄭及里克、邳鄭之黨七輿大夫。〔三〕邳鄭子豹奔秦，言伐晉，繆公弗聽。
〔一〕索隱左傳作「呂甥」。
〔二〕集解杜預曰：「三子，晉大夫。不從，不與秦賂也。」索隱曰呂省、郄稱、冀芮三子，晉大夫。
〔三〕集解韋昭曰：「七輿，申生下軍之眾大夫也。」杜預曰：「侯伯七命，副車七乘。」
惠公之立，倍秦地及里克，誅七輿大夫，國人不附。二年，周使召公過〔一〕禮晉惠公，惠公禮倨，〔二〕召公譏之。
〔一〕集解韋昭曰：「召武公，為王卿士。」
〔二〕索隱謂受玉惰也。事見僖十一年。
四年，晉饑，乞糴於秦。繆公問百里奚，〔一〕百里奚曰：「天菑流行，國家代有，救菑恤鄰，國之道也。與之。」邳鄭子豹曰：「伐之。」繆公曰：「其君是惡，其民何罪！」卒與粟，自雍屬絳。
〔一〕集解服虔曰：「秦大夫。」
五年，秦饑，請糴於晉。晉君謀之，慶鄭曰：〔一〕「以秦得立，已而倍其地約。晉饑而秦貸我，今秦饑請糴，與之何疑？而謀之！」虢射曰：〔二〕「往年天以晉賜秦，秦弗知取而貸我。今天以秦賜晉，晉其可以逆天乎？遂伐之。」惠公用虢射謀，不與秦粟，而發兵且伐秦。秦大怒，亦發兵伐晉。
〔一〕集解杜預曰：「慶鄭，晉大夫。」
〔二〕集解服虔曰：「虢射，惠公舅。」
六年春，秦繆公將兵伐晉。晉惠公謂慶鄭曰：「秦師深矣，〔一〕柰何？」鄭曰：「秦內君，君倍其賂；晉饑秦輸粟，秦饑而晉倍之，乃欲因其饑伐之：其深不亦宜乎！」晉卜御右，慶鄭皆吉。公曰：「鄭不孫。」〔二〕乃更令步陽御戎，家僕徒為右，〔三〕進兵。九月壬戌，秦繆公、晉惠公合戰韓原。〔四〕惠公馬騺不行，〔五〕秦兵至，公窘，召慶鄭為御。鄭曰：「不用卜，敗不亦當乎！」遂去。更令梁繇靡御，〔六〕虢射為右，輅秦繆公。〔七〕繆公壯士冒敗晉軍，晉軍敗，遂失秦繆公，反獲晉公以歸。秦將以祀上帝。晉君姊為繆公夫人，衰絰涕泣。公曰：「得晉侯將以為樂，今乃如此。且吾聞箕子見唐叔之初封，曰『其後必當大矣』，晉庸可滅乎！」乃與晉侯盟王城〔八〕而許之歸。晉侯亦使呂省等報國人曰：「孤雖得歸，毋面目見社稷，卜日立子圉。」晉人聞之，皆哭。秦繆公問呂省：「晉國和乎？」對曰：「不和。小人懼失君亡親，〔九〕不憚立子圉，曰『必報讎，寧事戎、狄』。〔一〇〕其君子則愛君而知罪，以待秦命，曰『必報德』。有此二故，不和。」於是秦繆公更舍晉惠公，餽之七牢。〔一一〕十一月，歸晉侯。晉侯至國，誅慶鄭，修政教。謀曰：「重耳在外，諸侯多利內之。」欲使人殺重耳於狄。重耳聞之，如齊。
〔一〕集解韋昭曰：「深，入境。一曰深猶重。」
〔二〕集解服虔曰：「孫，順。」
〔三〕集解服虔曰：「二子，晉大夫也。」
〔四〕索隱在馮翊夏陽北二十里，今之韓城縣是。
〔五〕索隱騺音竹二反。謂馬重而陷之於泥。
〔六〕正義韋昭云：「梁由靡，大夫也。」
〔七〕集解服虔曰：「輅，迎也。」索隱輅音五稼反。鄒誕音五額反。
〔八〕集解杜預曰：「馮翊臨晉縣東有王城。」
〔九〕正義君，惠公也。親，父母也。言懼失君國亂，恐亡父母，不憚立子圉也。
〔一〇〕正義小人言立子圉為君之後，必報秦。終不事秦，寧事戎、狄耳。
〔一一〕正義餽音匱。一牛一羊一豕為一牢。
八年，使太子圉質秦。〔一〕初，惠公亡在梁，梁伯以其女妻之，生一男一女。梁伯卜之，男為人臣，女為人妾，故名男為圉，女為妾。〔二〕
〔一〕正義質音致。
〔二〕集解服虔曰：「圉人掌養馬臣之賤者。不聘曰妾。」
十年，秦滅梁。梁伯好土功，治城溝，〔一〕民力罷怨，〔二〕其眾數相驚，曰「秦寇至」，民恐惑，秦竟滅之。
〔一〕集解賈逵曰：「溝，塹也。」
〔二〕正義罷音皮。
十三年，晉惠公病，內有數子。太子圉曰：「吾母家在梁，梁今秦滅之，我外輕於秦而內無援於國。君即不起，病大夫輕，更立他公子。」乃謀與其妻俱亡歸。秦女曰：「子一國太子，辱在此。秦使婢子侍，〔一〕以固子之心。子亡矣，我不從子，亦不敢言。」子圉遂亡歸晉。十四年九月，惠公卒，太子圉立，是為懷公。
〔一〕集解服虔曰：「曲禮曰『世婦以下自稱婢子』。婢子，婦人之卑稱。」
子圉之亡，秦怨之，乃求公子重耳，欲內之。子圉之立，畏秦之伐也。乃令國中諸從重耳亡者與期，期盡不到者盡滅其家。狐突之子毛及偃從重耳在秦，弗肯召。懷公怒，囚狐突。突曰：「臣子事重耳有年數矣，今召之，是教之反君也。何以教之？」懷公卒殺狐突。秦繆公乃發兵送內重耳，使人告欒、郤之黨〔一〕為內應，殺懷公於高梁，入重耳。重耳立，是為文公。
〔一〕正義曰欒枝、郄縠之屬也。
晉文公重耳，晉獻公之子也。自少好士，年十七，有賢士五人：曰趙衰；狐偃咎犯，文公舅也；賈佗；先軫；魏武子。自獻公為太子時，重耳固已成人矣。獻公即位，重耳年二十一。獻公十三年，以驪姬故，重耳備蒲城守秦。獻公二十一年，獻公殺太子申生，驪姬讒之，恐，不辭獻公而守蒲城。獻公二十二年，獻公使宦者履鞮〔一〕趣殺重耳。重耳踰垣，宦者逐斬其衣袪。重耳遂奔狄。狄，其母國也。是時重耳年四十三。從此五士，其餘不名者數十人，至狄。
〔一〕索隱即左傳之勃鞮，亦曰寺人披也。
狄伐咎如，〔一〕得二女：以長女妻重耳，生伯鯈、叔劉；以少女妻趙衰，生盾。〔三〕居狄五歲而晉獻公卒，里克已殺奚齊、悼子，乃使人迎，欲立重耳。重耳畏殺，因固謝，不敢入。已而晉更迎其弟夷吾立之，是為惠公。惠公七年，畏重耳，乃使宦者履鞮與壯士欲殺重耳。重耳聞之，乃謀趙衰等曰：「始吾奔狄，非以為可用與〔四〕，以近易通，故且休足。休足久矣，固願徙之大國。夫齊桓公好善，志在霸王，收恤諸侯。今聞管仲、隰朋死，此亦欲得賢佐，盍往乎？」於是遂行。重耳謂其妻曰：「待我二十五年不來，乃嫁。」其妻笑曰：「犁二十五年，〔五〕吾冢上柏大矣。〔六〕雖然，妾待子。」重耳居狄凡十二年而去。
〔一〕集解賈逵曰：「赤狄之別，隗姓。」索隱赤狄之別種也，隗姓也。咎音高。鄒誕本作「囷如」，又云或作「囚」。
〔二〕正義直留反。
〔三〕索隱左傳云伐廧咎如，獲其二女，以叔隗妻趙衰，生盾；公子取季隗，生伯鯈、叔劉。則叔隗長而季隗少，乃不同也。
〔四〕索隱與音余。諸本或為「興」。興，起也。非翟可用興起，故奔之也。
〔五〕索隱犁猶比也。
〔六〕正義杜預云：「言將死入木也，不復成嫁也。」
過衛，衛文公不禮。去，過五鹿，〔一〕飢而從野人乞食，野人盛土器中進之。重耳怒。趙衰曰：「土者，有土也，君其拜受之。」
〔一〕集解賈逵曰：「衛地。」杜預曰：「今衛縣西北有地名五鹿，陽平元城縣東亦有五鹿。」
至齊，齊桓公厚禮，而以宗女妻之，有馬二十乘，重耳安之。重耳至齊二歲而桓公卒，會豎刀等為內亂，齊孝公之立，諸侯兵數至。留齊凡五歲。重耳愛齊女，毋去心。趙衰、咎犯乃於桑下謀行。齊女侍者在桑上聞之，以告其主。其主乃殺侍者，〔一〕勸重耳趣行。重耳曰：「人生安樂，孰知其他！必死於此，〔二〕不能去。」齊女曰：「子一國公子，窮而來此，數士者以子為命。子不疾反國，報勞臣，而懷女德，竊為子羞之。且不求，何時得功？」乃與趙衰等謀，醉重耳，載以行。行遠而覺，重耳大怒，引戈欲殺咎犯。咎犯曰：「殺臣成子，偃之願也。」重耳曰：「事不成，我食舅氏之肉。」咎犯曰：「事不成，犯肉腥臊，何足食！」乃止，遂行。
〔一〕集解服虔曰：「懼孝公怒，故殺之以滅口。」
〔二〕集解徐廣曰：「一云『人生一世，必死於此』。」
過曹，曹共公不禮，欲觀重耳駢脅。曹大夫釐負羈曰：「晉公子賢，又同姓，窮來過我，柰何不禮！」共公不從其謀。負羈乃私遺重耳食，置璧其下。重耳受其食，還其璧。
去，過宋。宋襄公新困兵於楚，傷於泓，聞重耳賢，乃以國禮禮於重耳。〔一〕宋司馬公孫固善於咎犯，曰：「宋小國新困，不足以求入，更之大國。」乃去。
〔一〕索隱以國君之禮禮之也。
過鄭，鄭文公弗禮。鄭叔瞻諫其君曰：「晉公子賢，而其從者皆國相，且又同姓。鄭之出自厲王，而晉之出自武王。」鄭君曰：「諸侯亡公子過此者眾，安可盡禮！」叔瞻曰：「君不禮，不如殺之，且後為國患。」鄭君不聽。
重耳去之楚，楚成王以適諸侯禮待之，〔一〕重耳謝不敢當。趙衰曰：「子亡在外十餘年，小國輕子，況大國乎？今楚大國而固遇子，子其毋讓，此天開子也。」遂以客禮見之。成王厚遇重耳，重耳甚卑。成王曰：「子即反國，何以報寡人？」重耳曰：「羽毛齒角玉帛，君王所餘，未知所以報。」王曰：「雖然，何以報不穀？」重耳曰：「即不得已，與君王以兵車會平原廣澤，請辟王三舍。」〔二〕楚將子玉怒曰：「王遇晉公子至厚，今重耳言不孫，請殺之。」成王曰：「晉公子賢而困於外久，從者皆國器，此天所置，庸可殺乎？且言何以易之！」〔三〕居楚數月，而晉太子圉亡秦，秦怨之；聞重耳在楚，乃召之。成王曰：「楚遠，更數國乃至晉。秦晉接境，秦君賢，子其勉行！」厚送重耳。
〔一〕索隱適音敵。
〔二〕集解賈逵曰：「司馬法『從遯不過三舍』。三舍，九十里也。」
〔三〕索隱子玉請殺重耳，楚成王不許，言人出言不可輕易之。
重耳至秦，繆公以宗女五人妻重耳，故子圉妻與往。重耳不欲受，司空季子〔一〕曰：「其國且伐，況其故妻乎！且受以結秦親而求入，子乃拘小禮，忘大醜乎！」遂受。繆公大歡，與重耳飲。趙衰歌黍苗詩。〔二〕繆公曰：「知子欲急反國矣。」趙衰與重耳下，再拜曰：「孤臣之仰君，如百穀之望時雨。」是時晉惠公十四年秋。惠公以九月卒，子圉立。十一月，葬惠公。十二月，晉國大夫欒、郤等聞重耳在秦，皆陰來勸重耳、趙衰等反國，為內應甚眾。於是秦繆公乃發兵與重耳歸晉。晉聞秦兵來，亦發兵拒之。然皆陰知公子重耳入也。唯惠公之故貴臣呂、郤之屬〔三〕不欲立重耳。重耳出亡凡十九歲而得入，時年六十二矣，晉人多附焉。
〔一〕集解服虔曰：「胥臣臼季也。」
〔二〕集解韋昭曰：「詩云『芃芃黍苗，陰雨膏之』。」
〔三〕正義呂甥，郤芮也。
文公元年春，秦送重耳至河。咎犯曰：「臣從君周旋天下，過亦多矣。臣猶知之，況於君乎？請從此去矣。」重耳曰：「若反國，所不與子犯共者，河伯視之！」〔一〕乃投璧河中，以與子犯盟。是時介子推從，在船中，乃笑曰：「天實開公子，而子犯以為己功而要市於君，固足羞也。吾不忍與同位。」乃自隱渡河。秦兵圍令狐，晉軍于廬柳。〔二〕二月辛丑，咎犯與秦晉大夫盟于郇。〔三〕壬寅，重耳入于晉師。丙午，入于曲沃。丁未，朝于武宮，〔四〕即位為晉君，是為文公。群臣皆往。懷公圉奔高梁。戊申，使人殺懷公。
〔一〕索隱視猶見也。
〔二〕集解韋昭曰：「廬柳，晉地也。」
〔三〕集解杜預曰：「解縣西北有郇城。」索隱音荀，即文王之子所封。又音環。
〔四〕集解賈逵曰：「文公之祖武公廟也。」
懷公故大臣呂省、郤芮本不附文公，文公立，恐誅，乃欲與其徒謀燒公宮，殺文公。文公不知。始嘗欲殺文公宦者履鞮知其謀，欲以告文公，解前罪，求見文公。文公不見，使人讓曰：「蒲城之事，女斬予袪。其後我從狄君獵，女為惠公來求殺我。惠公與女期三日至，而女一日至，何速也？女其念之。」宦者曰：「臣刀鋸之餘，不敢以二心事君倍主，故得罪於君。君已反國，其毋蒲、翟乎？且管仲射鉤，桓公以霸。今刑餘之人以事告而君不見，禍又且及矣。」於是見之，遂以呂、郤等告文公。文公欲召呂、郤，呂、郤等黨多，文公恐初入國，國人賣己，乃為微行，會秦繆公於王城，〔一〕國人莫知。三月己丑，呂、郤等果反，焚公宮，不得文公。文公之衛徒與戰，呂、郤等引兵欲奔，秦繆公誘呂、郤等，殺之河上，晉國復而文公得歸。夏，迎夫人於秦，秦所與文公妻者卒為夫人。秦送三千人為衛，以備晉亂。
〔一〕索隱杜預云：「馮翊臨晉縣東有故王城，今名武鄉城。」
文公修政，施惠百姓。賞從亡者及功臣，大者封邑，小者尊爵。未盡行賞，周襄王以弟帶難出居鄭地，來告急晉。晉初定，欲發兵，恐他亂起，是以賞從亡未至隱者介子推。推亦不言祿，祿亦不及。推曰：「獻公子九人，唯君在矣。惠、懷無親，外內棄之；天未絕晉，必將有主，主晉祀者，非君而誰？天實開之，二三子以為己力，不亦誣乎？竊人之財，猶曰是盜，況貪天之功以為己力乎？下冒其罪，上賞其姦，上下相蒙，〔一〕難與處矣！」其母曰：「盍亦求之，以死誰懟？」推曰：「尤而效之，罪有甚焉。且出怨言，不食其祿。」母曰：「亦使知之，若何？」對曰：「言，身之文也；身欲隱，安用文之？文之，是求顯也。」其母曰：「能如此乎？與女偕隱。」至死不復見。
〔一〕集解服虔曰：「蒙，欺也。」
介子推從者憐之，乃懸書宮門曰：「龍欲上天，五蛇為輔。〔一〕龍已升雲，四蛇各入其宇，一蛇獨怨，終不見處所。」文公出，見其書，曰：「此介子推也。吾方憂王室，未圖其功。」使人召之，則亡。遂求所在，聞其入綿上山中，〔二〕於是文公環綿上山中而封之，以為介推田，〔三〕號曰介山，「以記吾過，且旌善人」。〔四〕
〔一〕索隱龍喻重耳。五蛇即五臣，狐偃、趙衰、魏武子、司空季子及子推也。舊云五臣有先軫、顛頡，今恐二人非其數。
〔二〕集解賈逵曰：「綿上，晉地。」杜預曰：「西河介休縣南有地名綿上。」
〔三〕集解徐廣曰：「一作『國』。」
〔四〕集解賈逵曰：「旌，表也。」
從亡賤臣壺叔曰；「君三行賞，賞不及臣，敢請罪。」文公報曰：「夫導我以仁義，防我以德惠，此受上賞。輔我以行，卒以成立，此受次賞。矢石之難，汗馬之勞，此復受次賞。若以力事我而無補吾缺者，此〔復〕受次賞。三賞之後，故且及子。」晉人聞之，皆說。
二年春，秦軍河上，〔一〕將入王。趙衰曰；「求霸莫如入王尊周。周晉同姓，晉不先入王，後秦入之，毋以令于天下。方今尊王，晉之資也。」三月甲辰，晉乃發兵至陽樊，〔二〕圍溫，入襄王于周。四月，殺王弟帶。周襄王賜晉河內陽樊之地。
〔一〕索隱晉地也。
〔二〕集解服虔曰：「陽樊，周地。陽，邑名也，樊仲山之所居，故曰陽樊。」
四年，楚成王及諸侯圍宋，宋公孫固如晉告急。先軫曰：「報施定霸，於今在矣。」〔一〕狐偃曰：「楚新得曹而初婚於衛，若伐曹、衛，楚必救之，則宋免矣。」於是晉作三軍。〔二〕趙衰舉郤縠將中軍，郤臻佐之；使狐偃將上軍，狐毛佐之，命趙衰為卿；欒枝將下軍，〔三〕先軫佐之；荀林父御戎，魏犨為右：〔四〕往伐。冬十二月，晉兵先下山東，而以原封趙衰。〔五〕
〔一〕集解杜預曰：「報宋贈馬之施。」
〔二〕集解王肅曰：「始復成國之禮，半周軍也。」
〔三〕集解賈逵曰：「欒枝，欒賓之孫。」
〔四〕正義犨，昌由反，又音受。
〔五〕集解杜預曰：「河內沁水縣西北有原城。」
五年春，晉文公欲伐曹，假道於衛，衛人弗許。還自河南度，侵曹，伐衛。正月，取五鹿。二月，晉侯、齊侯盟于斂盂。〔一〕衛侯請盟晉，晉人不許。衛侯欲與楚，國人不欲，故出其君以說晉。衛侯居襄牛，〔二〕公子買守衛。楚救衛，不卒。〔三〕晉侯圍曹。三月丙午，晉師入曹，數之以其不用釐負羈言，而用美女乘軒者三百人也。令軍毋入僖負羈宗家以報德。楚圍宋，宋復告急晉。文公欲救則攻楚，為楚嘗有德，不欲伐也；欲釋宋，宋又嘗有德於晉：患之。〔四〕先軫曰：「執曹伯，分曹、衛地以與宋，楚急曹、衛，其勢宜釋宋。」〔五〕於是文公從之，而楚成王乃引兵歸。
〔一〕集解杜預曰：「衛地也。」
〔二〕集解服虔曰：「衛地也。」
〔三〕集解徐廣曰：「一作『勝』。」
〔四〕索隱晉若攻楚，則傷楚子送其入秦之德；又欲釋宋不救，乃虧宋公贈馬之惠。進退有難，是以患之。
〔五〕索隱楚初得曹，又新婚於衛，今晉執曹伯分曹、衛之地與宋，則楚急曹、衛，其勢宜釋宋。
楚將子玉曰：「王遇晉至厚，今知楚急曹、衛而故伐之，是輕王。」王曰：「晉侯亡在外十九年，困日久矣，果得反國，險阨盡知之，能用其民，天之所開，不可當。」子玉請曰：「非敢必有功，願以閒執讒慝之口也。」〔一〕楚王怒，少與之兵。於是子玉使宛春告晉：〔二〕「請復衛侯而封曹，臣亦釋宋。」咎犯曰：「子玉無禮矣，君取一，臣取二，勿許。」〔三〕先軫曰：「定人之謂禮。楚一言定三國，子一言而亡之，我則毋禮。不許楚，是棄宋也。不如私許曹、衛以誘之，執宛春以怒楚，〔四〕既戰而後圖之。」〔五〕晉侯乃囚宛春於衛，且私許復曹、衛。曹、衛告絕於楚。楚得臣怒，〔六〕擊晉師，晉師退。軍吏曰：「為何退？」文公曰：「昔在楚，約退三舍，可倍乎！」楚師欲去，得臣不肯。四月戊辰，宋公、〔七〕齊將、秦將〔九〕與晉侯次城濮。〔一〇〕己巳，與楚兵合戰，楚兵敗，得臣收餘兵去。甲午，晉師還至衡雍，〔一一〕作王宮于踐土。〔一二〕
〔一〕集解服虔曰：「子玉非敢求有大功，但欲執蒍賈讒慝之口，謂子玉過三百乘不能入也。」杜預曰：「執猶塞也。」
〔二〕集解賈逵曰：「宛春，楚大夫。」
〔三〕集解韋昭曰：「君，文公也。臣，子玉也。一謂釋宋圍，二謂復曹、衛。」
〔四〕集解韋昭曰：「怒楚，令必戰。」
〔五〕集解杜預曰：「須勝負決乃定計。」
〔六〕集解得臣即子玉。
〔七〕索隱成公王臣。
〔八〕索隱國歸父。
〔九〕索隱小子憖也。
〔一〇〕集解賈逵曰：「衛地也。」
〔一一〕集解杜預曰：「衡雍，鄭地，今滎陽卷縣也。」
〔一二〕集解服虔曰：「既敗楚師，襄王自往臨踐土，賜命晉侯，晉侯聞而為之作宮。」索隱杜預云踐土，鄭地。然據此文，晉師還至衡雍，衡雍在河南也。故劉氏云踐土在河南。下文踐土在河北，今元城縣西有踐土驛，義或然也。
初，鄭助楚，楚敗，懼，使人請盟晉侯。晉侯與鄭伯盟。
五月丁未，獻楚俘於周，〔一〕駟介百乘，徒兵千。〔二〕天子使王子虎命晉侯為伯，〔三〕賜大輅，彤弓矢百，玈弓矢千，〔四〕秬鬯一卣，珪瓚，〔五〕虎賁三百人。〔六〕晉侯三辭，然后稽首受之。〔七〕周作晉文侯命：「王若曰：父義和，〔八〕丕顯文、武，能慎明德，〔九〕昭登於上，布聞在下，〔一〇〕維時上帝集厥命于文、武。〔一一〕恤朕身、繼予一人永其在位。」〔一二〕於是晉文公稱伯。癸亥，王子虎盟諸侯於王庭。〔一三〕
〔一〕正義俘音孚，囚也。
〔二〕集解服虔曰：「駟介，駟馬被甲也。徒兵，步卒也。」
〔三〕集解賈逵曰：「王子虎，周大夫。」
〔四〕集解賈逵曰：「大輅，金輅。彤弓，赤；玈弓，黑也。諸侯賜弓矢，然後征伐。」正義彤，徒冬反。玈音廬。
〔五〕集解賈逵曰：「秬，黑黍；鬯，香酒也。所以降神。卣，器名，諸侯賜珪瓚，然後為鬯。」
〔六〕集解賈逵曰：「天子卒曰虎賁。」
〔七〕集解賈逵曰：「稽首首至地。」
〔八〕集解孔安國曰：「同姓，故稱曰父。」馬融曰：「王順曰，父能以義和我諸侯。」索隱按：尚書文侯之命是平王命晉文侯仇之語，今此文乃襄王命文公重耳之事，代數懸隔，勳策全乖。太史公雖復彌縫左氏，而系家頗亦時有疏謬。裴氏集解亦引孔、馬之注，而都不言時代乖角，何習迷而同醉也？然計平王至襄王為七代，仇至重耳為十一代而十三侯。又平王元年至魯僖二十八年，當襄二十年，為一百三十餘歲矣，學者頗合討論之。而劉伯莊以為蓋天子命晉同此一辭，尤非也。
〔九〕集解孔安國曰：「文王、武王能詳慎顯用明德。」
〔一〇〕集解馬融曰：「昭，明也。上謂天，下謂人。」
〔一一〕集解孔安國曰：「惟以是故集成其王命，德流子孫。」
〔一二〕集解孔安國曰：「當憂念我身，則我一人長安王位。」
〔一三〕集解服虔曰：「王庭，踐土也。」索隱服氏知王庭是踐土者，據二十八年五月「公會晉侯，盟于踐土」，又此上文「四月甲午，作王宮于踐土」。王庭即王宮也。
晉焚楚軍，火數日不息，文公歎。左右曰：「勝楚而君猶憂，何？」文公曰：「吾聞能戰勝安者唯聖人，是以懼。且子玉猶在，庸可喜乎！」子玉之敗而歸，楚成王怒其不用其言，貪與晉戰，讓責子玉，子玉自殺。晉文公曰：「我擊其外，楚誅其內，內外相應。」於是乃喜。
六月，晉人復入衛侯。壬午，晉侯度河北歸國。行賞，狐偃為首。或曰：「城濮之事，先軫之謀。」文公曰：「城濮之事，偃說我毋失信。先軫曰『軍事勝為右』，吾用之以勝。然此一時之說，偃言萬世之功，柰何以一時之利而加萬世功乎？是以先之。」
冬，晉侯會諸侯於溫，欲率之朝周。力未能，恐其有畔者，乃使人言周襄王狩于河陽。壬申，遂率諸侯朝王於踐土。〔一〕孔子讀史記至文公，曰「諸侯無召王」、「王狩河陽」者，春秋諱之也。
〔一〕索隱按：左氏傳「五月，盟于踐土；冬，會諸侯于溫，天王狩于河陽；壬申，公朝于王所」。此文亦說冬朝于王，當合於河陽溫地，不合取五月踐土之文。
丁丑，諸侯圍許。曹伯臣或說晉侯曰：「齊桓公合諸侯而國異姓，今君為會而滅同姓。曹，叔振鐸之後；晉，唐叔之後。合諸侯而滅兄弟，非禮。」晉侯說，復曹伯。
於是晉始作三行。〔一〕荀林父將中行，先縠將右行，〔二〕先蔑將左行。〔三〕
〔一〕集解服虔曰：「辟天子六軍，故謂之三行。」
〔二〕索隱左傳屠擊將右行，與此異。
〔三〕集解杜預曰：「三行無佐，疑大夫帥也。」索隱據左傳，荀林父並是卿，而云「大夫帥」者，非也。不置佐者，當避天子也。或新置三行，官未備耳。
七年，晉文公、秦繆公共圍鄭，以其無禮於文公亡過時，及城濮時鄭助楚也。圍鄭，欲得叔瞻。叔瞻聞之，自殺。鄭持叔瞻告晉。晉曰：「必得鄭君而甘心焉。」鄭恐，乃閒令使〔一〕謂秦繆公曰：「亡鄭厚晉，於晉得矣，而秦未為利。君何不解鄭，得為東道交？〔二〕」秦伯說，罷兵。晉亦罷兵。
〔一〕索隱使謂燭之武。
〔二〕索隱交猶好也。諸本及左傳皆作「主」。
九年冬，晉文公卒，子襄公歡立。是歲鄭伯亦卒。
鄭人或賣其國於秦，〔一〕秦繆公發兵往襲鄭。十二月，秦兵過我郊。襄公元年春，秦師過周，無禮，王孫滿譏之。兵至滑，鄭賈人弦高將市于周，遇之，以十二牛勞秦師。秦師驚而還，滅滑而去。
〔一〕正義左傳云秦、晉伐鄭，燭之武說秦，師罷。今杞子、逢孫、楊孫三大夫戍鄭。杞子自鄭使告於秦曰：「鄭人使我掌其北門之管，若潛師以來，國可得也。」
晉先軫曰：「秦伯不用蹇叔，反其眾心，此可擊。」欒枝曰：「未報先君施於秦，擊之，不可。」先軫曰：「秦侮吾孤，伐吾同姓，何德之報？」遂擊之。襄公墨衰絰。〔一〕四月，敗秦師于殽，虜秦三將孟明視、西乞秫、白乙丙以歸。遂墨以葬文公。〔二〕文公夫人秦女，謂襄公曰：「秦欲得其三將戮之。」公許，遣之。先軫聞之，謂襄公曰：「患生矣。」軫乃追秦將。秦將渡河，已在船中，頓首謝，卒不反。
〔一〕集解賈逵曰：「墨，變凶。」杜預曰：「以凶服從戎，故墨之。」
〔二〕集解服虔曰：「非禮也。」杜預曰：「記禮所由變也。」
後三年，秦果使孟明伐晉，報殽之敗，取晉汪以歸。〔一〕四年，秦繆公大興兵伐我，度河，取王官，〔二〕封殽尸而去。晉恐，不敢出，遂城守。五年，晉伐秦，取新城，〔三〕報王官役也。
〔一〕索隱按：左傳文二年，秦孟明視伐晉，報殽之役，無取晉汪之事。又其年冬，晉先且居等伐秦，取汪、彭衙而還。則汪是秦邑，止可晉伐秦取之，豈得秦伐晉而取汪也？或者晉先取之秦，今伐晉而收汪，是汪從晉來，故云取晉汪而歸也。彭衙在郃陽北，汪不知所在。
〔二〕正義括地志云：「王官故城在同州澄城縣西北六十里。」左傳文公三年，秦伐晉，取王官，即此。先言度河，史文顛倒耳。
〔三〕集解服虔曰：「秦邑，新所作城也。」
六年，趙衰成子、欒貞子、咎季子犯、霍伯皆卒。〔一〕趙盾代趙衰執政。
〔一〕集解賈逵曰：「欒貞子，欒枝也。霍伯，先且居也。」
七年八月，襄公卒。太子夷皋少。晉人以難故，〔一〕欲立長君。趙盾曰：「立襄公弟雍。好善而長，先君愛之；且近於秦，秦故好也。立善則固，事長則順，奉愛則孝，結舊好則安。」賈季曰：「不如其弟樂。辰嬴嬖於二君，〔二〕立其子，民必安之。」趙盾曰：「辰嬴賤，班在九人下，〔三〕其子何震之有！〔四〕且為二君嬖，淫也。為先君子，〔五〕不能求大而出在小國，僻也。母淫子僻，無威；〔六〕陳小而遠，無援：將何可乎！」使士會如秦迎公子雍。賈季亦使人召公子樂於陳。趙盾廢賈季，以其殺陽處父。〔七〕十月，葬襄公。十一月，賈季奔翟。是歲，秦繆公亦卒。
〔一〕集解服虔曰：「晉國數有患難。」
〔二〕集解服虔曰：「辰嬴，懷嬴也。二君，懷公、文公。」
〔三〕集解服虔曰：「班，次也。」
〔四〕集解賈逵曰：「震，威也。」
〔五〕正義樂，文公子也。
〔六〕正義僻，匹亦反。言樂僻隱在陳，而遠無援也。
〔七〕集解案：左傳，此時賈他為太師，陽處父為太傅。
靈公元年四月，秦康公曰：「昔文公之入也無衛，故有呂、郤之患。」乃多與公子雍衛。太子母繆嬴日夜抱太子以號泣於朝，曰：「先君何罪？其嗣亦何罪？舍適而外求君，將安置此？」〔一〕出朝，則抱以適趙盾所，頓首曰：「先君奉此子而屬之子，曰『此子材，吾受其賜；不材，吾怨子』。〔二〕今君卒，言猶在耳，〔三〕而棄之，若何？」趙盾與諸大夫皆患繆嬴，且畏誅，乃背所迎而立太子夷皋，是為靈公。發兵以距秦送公子雍者。趙盾為將，往擊秦，敗之令狐。先蔑、隨會亡奔秦。秋，齊、宋、衛、鄭、曹、許君皆會趙盾，盟於扈，〔四〕以靈公初立故也。
〔一〕集解服虔曰：「此，太子。」
〔二〕集解王肅曰：「怨其教導不至也。」
〔三〕集解杜預曰：「在宣子之耳。」
〔四〕集解杜預曰：「鄭地。滎陽卷縣西北有扈亭。」
四年，伐秦，取少梁。秦亦取晉之郩。〔一〕六年，秦康公伐晉，取羈馬。晉侯怒，使趙盾、趙穿、郤缺擊秦，大戰河曲，趙穿最有功。七年，晉六卿患隨會之在秦，常為晉亂，乃詳令魏壽餘反晉降秦。秦使隨會之魏，因執會以歸晉。
〔一〕集解徐廣曰：「年表云北徵也。」索隱徐云年表曰徵。然按左傳，文十年春，晉人伐秦，取少梁。夏，秦伯伐晉，取北徵，北徵即年表之徵。今云郩者，字誤也。徵音懲，亦馮翊之縣名。
八年，周頃王崩，公卿爭權，故不赴。〔一〕晉使趙盾以車八百乘平周亂而立匡王。〔二〕是年，楚莊王初即位。十二年，齊人弒其君懿公。
〔一〕索隱按：春秋魯文十二年「頃王崩，周公閱與王孫蘇爭政，故不赴」是也。
〔二〕索隱文十四年傳又云「晉趙盾以諸侯之師八百乘納捷菑于邾，不克，乃還」。而「周公閱與王孫蘇訟于晉，趙宣子平王室而復之」。則以車八百乘，自是宣子納邾捷菑，不關王室之事，但文相連耳，多恐是誤也。
十四年，靈公壯，侈，厚斂以彫牆。〔一〕從臺上彈人，觀其避丸也。宰夫胹熊蹯不熟，〔二〕靈公怒，殺宰夫，使婦人持其屍出棄之，過朝。趙盾、隨會前數諫，不聽；已又見死人手，二人前諫。隨會先諫，不聽。靈公患之，使鉏麑刺趙盾。〔三〕盾閨門開，居處節，鉏麑退，歎曰：「殺忠臣，棄君命，罪一也。」遂觸樹而死。〔四〕
〔一〕集解賈逵曰：「彫，畫也。」
〔二〕集解服虔曰：「蹯，熊掌，其肉難熟。」正義胹音而。蹯音樊。
〔三〕集解賈逵曰：「鉏麑，晉力士。」正義鉏音鋤。麑音迷。
〔四〕集解杜預曰：「趙盾庭樹也。」
初，盾常田首山，〔一〕見桑下有餓人。餓人，示眯明也。〔二〕盾與之食，食其半。問其故，曰：「宦三年，〔三〕未知母之存不，願遺母。」盾義之，益與之飯肉。已而為晉宰夫，趙盾弗復知也。九月，晉靈公飲趙盾酒，伏甲將攻盾。公宰示眯明知之，恐盾醉不能起，而進曰：「君賜臣，觴三行〔四〕可以罷。」欲以去趙盾，令先，毋及難。盾既去，靈公伏士未會，先縱〔五〕齧狗名敖。〔六〕明為盾搏殺狗。盾曰：「棄人用狗，雖猛何為。」然不知明之為陰德也。已而靈公縱伏士出逐趙盾，示眯明反擊靈公之伏士，伏士不能進，而竟脫盾。盾問其故，曰：「我桑下餓人。」問其名，弗告。〔七〕明亦因亡去。
〔一〕集解徐廣曰：「蒲阪縣有雷首山。」
〔二〕索隱鄒誕云示眯為祁彌也，即左傳之提彌明也。提音市移反，劉氏亦音祁為時移反，則祁提二字同音也。而此史記作「示」者，示即周禮古本「地神曰祇」，皆作「示」字。「鄒」為「祁」者，蓋由祇提音相近，字遂變為「祁」也。眯音米移反。以「眯」為「彌」，亦音相近耳。又左氏桑下餓人是靈輒也。其示眯明，是嗾獒者也，其人鬥而死。今合二人為一人，非也。
〔三〕集解服虔曰：「宦，宦學事也。」
〔四〕索隱如字。
〔五〕索隱縱，足用反。又本作「嗾」，又作「蹴」，同素后反。
〔六〕集解何休曰：「犬四尺曰敖。」
〔七〕集解服虔曰：「不望報。」
盾遂奔，未出晉境。乙丑，盾昆弟將軍趙穿襲殺靈公於桃園〔一〕而迎趙盾。趙盾素貴，得民和；靈公少，侈，民不附，故為弒易。〔二〕盾復位。晉太史董狐書曰「趙盾弒其君」，以視於朝。盾曰：「弒者趙穿，我無罪。」太史曰：「子為正卿，而亡不出境，反不誅國亂，非子而誰？」孔子聞之，曰：「董狐，古之良史也，書法不隱。〔三〕宣子，良大夫也，為法受惡。〔四〕惜也，出疆乃免。〔五〕」
〔一〕集解虞翻曰：「園名也。」
〔二〕索隱以豉反。
〔三〕集解杜預曰：「不隱盾之罪。」
〔四〕集解服虔曰：「聞義則服。」杜預曰：「善其為法受屈也。」正義為，于偽反。
〔五〕集解杜預曰：「越境則君臣之義絕，可以不討賊也。」
趙盾使趙穿迎襄公弟黑臀于周而立之，是為成公。
成公者，文公少子，其母周女也。壬申，朝于武宮。
成公元年，賜趙氏為公族。〔一〕伐鄭，鄭倍晉故也。三年，鄭伯初立，附晉而棄楚。楚怒，伐鄭，晉往救之。
〔一〕集解服虔曰：「公族大夫也。」
六年，伐秦，虜秦將赤。〔一〕
〔一〕索隱赤即斥，謂斥候之人也。按：宣八年左傳「晉伐秦，獲秦諜，殺諸絳市」。蓋彼諜即此赤也。晉成公六年為魯宣八年，正同，故知然。
七年，成公與楚莊王爭彊，會諸侯于扈。陳畏楚，不會。晉使中行桓子〔一〕伐陳，因救鄭，與楚戰，敗楚師。是年，成公卒，子景公據立。
〔一〕索隱荀林父也。
景公元年春，陳大夫夏徵舒弒其君靈公。二年，楚莊王伐陳，誅徵舒。
三年，楚莊王圍鄭，鄭告急晉。晉使荀林父將中軍，隨會將上軍，趙朔將下軍，郤克、欒書、先縠、韓厥、鞏朔佐之。六月，至河。聞楚已服鄭，鄭伯肉袒與盟而去，荀林父欲還。先縠曰：「凡來救鄭，不至不可，將率離心。」卒度河。楚已服鄭，欲飲馬于河為名而去。楚與晉軍大戰。鄭新附楚，畏之，反助楚攻晉。晉軍敗，走河，爭度，船中人指甚眾。楚虜我將智罃。歸而林父曰：「臣為督將，軍敗當誅，請死。」景公欲許之。隨會曰：「昔文公之與楚戰城濮，成王歸殺子玉，而文公乃喜。今楚已敗我師，又誅其將，是助楚殺仇也。」乃止。
四年，先縠以首計而敗晉軍河上，恐誅，乃奔翟，與翟謀伐晉。晉覺，乃族縠。縠，先軫子也。
五年，伐鄭，為助楚故也。是時楚莊王彊，以挫晉兵河上也。
六年，楚伐宋，宋來告急晉，晉欲救之，伯宗謀曰：〔一〕「楚，天方開之，不可當。」乃使解揚紿為救宋。〔二〕鄭人執與楚，楚厚賜，使反其言，令宋急下。解揚紿許之，卒致晉君言。楚欲殺之，或諫，乃歸解揚。
〔一〕集解賈逵曰：「伯宗，晉大夫。」
〔二〕集解服虔曰：「解揚，晉大夫。」
七年，晉使隨會滅赤狄。
八年，使郤克於齊。齊頃公母從樓上觀而笑之。所以然者，郤克僂，而魯使蹇，衛使眇，故齊亦令人如之以導客。郤克怒，歸至河上，曰：「不報齊者，河伯視之！」至國，請君，欲伐齊。景公問知其故，曰：「子之怨，安足以煩國！」弗聽。魏文子請老休，辟郤克，克執政。
九年，楚莊王卒。晉伐齊，齊使太子彊為質於晉，晉兵罷。
十一年春，齊伐魯，取隆。〔一〕魯告急衛，衛與魯皆因郤克告急於晉。晉乃使郤克、欒書、韓厥以兵車八百乘與魯、衛共伐齊。夏，與頃公戰於鞍，傷困頃公。頃公乃與其右易位，下取飲，以得脫去。齊師敗走，晉追北至齊。頃公獻寶器以求平，不聽。郤克曰：「必得蕭桐姪子〔二〕為質。」齊使曰：「蕭桐姪子，頃公母；頃公母猶晉君母，柰何必得之？不義，請復戰。」晉乃許與平而去。
〔一〕索隱劉氏云「隆即龍也，魯北有龍山」。又此年當魯成二年，經書「齊侯伐我北鄙」，傳曰「圍龍」。又鄒誕及別本作「瓀」字，瓀當作「鄆」。文十二年「季孫行父帥師城諸及鄆」，注曰「瓀即鄆也，字變耳」。地理志云在東莞縣東也。
〔二〕索隱左傳作「叔子」。
楚申公巫臣盜夏姬以奔晉，晉以巫臣為邢大夫。〔一〕
〔一〕集解賈逵曰：「邢，晉邑。」
十二年冬，齊頃公如晉，欲上尊晉景公為王，景公讓不敢。晉始作六（卿）〔軍〕，〔一〕韓厥、鞏朔、趙穿、荀騅、〔二〕趙括、趙旃皆為卿。智罃自楚歸。
〔一〕集解賈逵曰：「初作六軍，僭王也。」
〔二〕索隱音佳。謚文子。
十三年，魯成公朝晉，晉弗敬，魯怒去，倍晉。晉伐鄭，取氾。
十四年，梁山崩。〔一〕問伯宗，伯宗以為不足怪也。〔二〕
〔一〕集解公羊傳曰：「梁山，河上山。」杜預曰：「在馮翊夏陽縣北也。」
〔二〕集解徐廣曰：「年表云伯宗隱其人，用其言。」
十六年，楚將子反怨巫臣，滅其族。巫臣怒，遺子反書曰：「必令子罷於奔命！」乃請使吳，令其子為吳行人，教吳乘車用兵。吳晉始通，約伐楚。
十七年，誅趙同、趙括，族滅之。韓厥曰：「趙衰、趙盾之功豈可忘乎？柰何絕祀！」乃復令趙庶子武為趙後，復與之邑。
十九年夏，景公病，立其太子壽曼為君，是為厲公。後月餘，景公卒。
厲公元年，初立，欲和諸侯，與秦桓公夾河而盟。歸而秦倍盟，與翟謀伐晉。三年，使呂相讓秦，〔一〕因與諸侯伐秦。至涇，敗秦於麻隧，虜其將成差。
〔一〕集解賈逵曰：「呂相，晉大夫。」
五年，三郤讒伯宗，殺之。〔一〕伯宗以好直諫得此禍，國人以是不附厲公。
〔一〕集解賈逵曰：「三郤，郤錡、郤犨、郤至也。」
六年春，鄭倍晉與楚盟，晉怒。欒書曰：「不可以當吾世而失諸侯。」乃發兵。厲公自將，五月度河。聞楚兵來救，范文子請公欲還。郤至曰：「發兵誅逆，見彊辟之，無以令諸侯。」遂與戰。癸巳，射中楚共王目，楚兵敗於鄢陵。〔一〕子反收餘兵，拊循欲復戰，晉患之。共王召子反，其侍者豎陽穀進酒，子反醉，不能見。王怒，讓子反，子反死。王遂引兵歸。晉由此威諸侯，欲以令天下求霸。
〔一〕集解徐廣曰：「鄢，一作『焉』。」服虔曰：「鄢陵，鄭之東南地也。」索隱鄢音偃，又於連反。
厲公多外嬖姬，歸，欲盡去群大夫而立諸姬兄弟。寵姬兄曰胥童，嘗與郤至有怨，及欒書又怨郤至不用其計而遂敗楚，〔一〕乃使人閒謝楚。楚來詐厲公曰：「鄢陵之戰，實至召楚，欲作亂，內子周立之。會與國不具，是以事不成。」厲公告欒書。欒書曰：「其殆有矣！願公試使人之周〔二〕微考之。」果使郤至於周。欒書又使公子周見郤至，郤至不知見賣也。厲公驗之，信然，遂怨郤至，欲殺之。八年，厲公獵，與姬飲，郤至殺豕奉進，宦者奪之。〔三〕郤至射殺宦者。公怒，曰：「季子欺予！」〔四〕將誅三郤，未發也。郤錡欲攻公，曰：「我雖死，公亦病矣。」郤至曰：「信不反君，智不害民，勇不作亂。失此三者，誰與我？我死耳！」十二月壬午，公令胥童以兵八百人襲攻殺三郤。胥童因以劫欒書、中行偃于朝，曰：「不殺二子，患必及公。」公曰：「一旦殺三卿，寡人不忍益也。」對曰：「人將忍君。」〔五〕公弗聽，謝欒書等以誅郤氏罪：「大夫復位。」二子頓首曰：「幸甚幸甚！」公使胥童為卿。閏月乙卯，厲公游匠驪氏，〔六〕欒書、中行偃以其黨襲捕厲公，囚之，殺胥童，而使人迎公子周〔七〕于周而立之，是為悼公。
〔一〕集解左傳曰：「欒書欲待楚師退而擊之，郤至云『楚有六閒，不可失也』。」
〔二〕集解虞翻曰：「周京師。」
〔三〕索隱宦者孟張也。
〔四〕集解杜預曰：「公反以為郤至奪豕也。」
〔五〕集解杜預曰：「人，謂書、偃。」
〔六〕集解賈逵曰：「匠驪氏，晉外嬖大夫在翼者。」
〔七〕集解徐廣曰：「一作『糾』。」
悼公元年正月庚申，欒書、中行偃弒厲公，葬之〔一〕以一乘車。〔二〕厲公囚六日死，死十日庚午，智罃迎公子周來，至絳，刑雞與大夫盟而立之，是為悼公。辛巳，朝武宮。二月乙酉，即位。
〔一〕集解左傳曰：「葬之于翼東門之外也。」
〔二〕集解杜預曰：「言不以君禮葬也。諸侯葬車七乘。」
悼公周者，其大父捷，晉襄公少子也，不得立，號為桓叔，桓叔最愛。桓叔生惠伯談，談生悼公周。周之立，年十四矣。悼公曰：「大父、父皆不得立而辟難於周，客死焉。寡人自以疏遠，毋幾為君。〔一〕今大夫不忘文、襄之意而惠立桓叔之後，賴宗廟大夫之靈，得奉晉祀，豈敢不戰戰乎？大夫其亦佐寡人！」於是逐不臣者七人，修舊功，施德惠，收文公入時功臣後。秋，伐鄭。鄭師敗，遂至陳。
〔一〕索隱幾音冀，謂望也。
三年，晉會諸侯。〔一〕悼公問群臣可用者，祁傒舉解狐。解狐，傒之仇。復問，舉其子祁午。君子曰：「祁傒可謂不黨矣！外舉不隱仇，內舉不隱子。」方會諸侯，悼公弟楊干亂行，〔二〕魏絳戮其僕。〔三〕悼公怒，或諫公，公卒賢絳，任之政，使和戎，戎大親附。十一年，悼公曰：「自吾用魏絳，九合諸侯，〔四〕和戎、翟，魏子之力也。」賜之樂，三讓乃受之。冬，秦取我櫟。〔五〕
〔一〕索隱於雞澤也。
〔二〕集解賈逵曰：「行，陳也。」
〔三〕集解賈逵曰：「僕，御也。」
〔四〕集解服虔曰：「九合：一謂會于戚，二會城棣救陳，三會于鄢，四會于邢丘，五同盟于戲，六會于柤，七戍鄭虎牢，八同盟于亳城北，九會于蕭魚。」
〔五〕索隱音歷。釋例云在河北，地闕。
十四年，晉使六卿率諸侯伐秦，度涇，大敗秦軍，至棫林而去。
十五年，悼公問治國於師曠。師曠曰：「惟仁義為本。」冬，悼公卒，子平公彪立。
平公元年，伐齊，齊靈公與戰靡下，〔一〕齊師敗走。晏嬰曰：「君亦毋勇，何不止戰？」遂去。晉追，遂圍臨菑，盡燒屠其郭中。東至膠，南至沂，齊皆城守，晉乃引兵歸。
〔一〕集解徐廣曰：「靡，一作『歷』。」索隱劉氏靡音眉綺反，即靡笄也。
六年，魯襄公朝晉。晉欒逞有罪，奔齊。八年，齊莊公微遣欒逞於曲沃，以兵隨之。齊兵上太行，欒逞從曲沃中反，襲入絳。絳不戒，平公欲自殺，范獻子止公，以其徒擊逞，逞敗走曲沃。曲沃攻逞，逞死，遂滅欒氏宗。逞者，欒書孫也。〔一〕其入絳，與魏氏謀。齊莊公聞逞敗，乃還，取晉之朝歌去，以報臨菑之役也。
〔一〕集解左傳「逞」作「盈」。
十年，齊崔杼弒其君莊公。晉因齊亂，伐敗齊於高唐去，報太行之役也。
十四年，吳延陵季子來使，與趙文子、韓宣子、魏獻子語，曰：「晉國之政，卒歸此三家矣。」
十九年，齊使晏嬰如晉，與叔嚮語。叔嚮曰：「晉，季世也。公厚賦為臺池而不恤政，政在私門，其可久乎！」晏子然之。
二十二年，伐燕。二十六年，平公卒，子昭公夷立。
昭公六年卒。六卿彊，〔一〕公室卑。子頃公去疾立。
〔一〕索隱韓、趙、魏、范，中行及智氏為六卿。後韓、趙、魏為三卿，而分晉政，故曰三晉。
頃公六年，周景王崩，王子爭立。晉六卿平王室亂，立敬王。
九年，魯季氏逐其君昭公，昭公居乾侯。十一年，衛、宋使使請晉納魯君。季平子私賂范獻子，獻子受之，乃謂晉君曰：「季氏無罪。」不果入魯君。
十二年，晉之宗家祁傒孫，叔嚮子，相惡於君。六卿欲弱公室，乃遂以法盡滅其族。而分其邑為十縣，各令其子為大夫。晉益弱，六卿皆大。
十四年，頃公卒，子定公午立。
定公十一年，魯陽虎奔晉，趙鞅簡子舍之。十二年，孔子相魯。
十五年，趙鞅使邯鄲大夫午，不信，欲殺午，午與中行寅、〔一〕范吉射〔二〕親攻趙鞅，鞅走保晉陽。定公圍晉陽。荀櫟、韓不信、魏侈與范、中行為仇，乃移兵伐范、中行。范、中行反，晉君擊之，敗范、中行。范、中行走朝歌，保之。韓、魏為趙鞅謝晉君，乃赦趙鞅，復位。二十二年，晉敗范、中行氏，二子奔齊。
〔一〕索隱寅，荀偃之孫也。
〔二〕索隱音亦。范獻子，士鞅之子。
三十年，定公與吳王夫差會黃池，爭長，趙鞅時從，卒長吳〔一〕。
〔一〕集解徐廣曰：「吳世家說黃池之盟云『趙鞅怒，將戰，吳乃長晉定公』。左氏傳云『乃先晉人』，外傳云『吳公先歃，晉公次之』。」
三十一年，齊田常弒其君簡公，而立簡公弟驁為平公。三十三年，孔子卒。
三十七年，定公卒，子出公鑿立。
出公十七年，〔一〕知伯與趙、韓、魏共分范、中行地以為邑。出公怒，告齊、魯，欲以伐四卿。〔二〕四卿恐，遂反攻出公。出公奔齊，道死。故知伯乃立昭公曾孫驕為晉君，是為哀公。〔三〕
〔一〕集解徐廣曰：「年表云出公立十八年。或云二十年。」
〔二〕索隱時趙、魏、韓共滅范氏及中行氏，而分其地，猶有智氏與三晉，故曰「四卿」也。
〔三〕索隱按：趙系家云驕是為懿公。又年表云出公十八年，次哀公忌二年，次懿公驕十七年。紀年又云出公二十三年奔楚，乃立昭公之孫，是為敬公。系本亦云昭公生桓子雍，雍生忌，忌生懿公驕。然晉、趙系家及年表各各不同，何況紀年之說也！
哀公大父雍，晉昭公少子也，號為戴子。〔一〕戴子生忌。忌善知伯，蚤死，故知伯欲盡并晉，未敢，乃立忌子驕為君。當是時，晉國政皆決知伯，晉哀公不得有所制。知伯遂有范、中行地，最彊。
〔一〕集解徐廣曰：「世本作『相子雍』，注云戴子。」
哀公四年，趙襄子、韓康子、魏桓子共殺知伯，盡并其地。〔一〕
〔一〕索隱如紀年之說，此乃出公二十二年事。
十八年，哀公卒，子幽公柳立。
幽公之時，晉畏，反朝韓、趙、魏之君。〔一〕獨有絳、曲沃，餘皆入三晉。
〔一〕索隱畏，懼也。為衰弱故，反朝韓、趙、魏也。宋忠引此注系本，而「畏」字為「衰」。
十五年，魏文侯初立。〔一〕十八年，幽公淫婦人，夜竊出邑中，盜殺幽公。〔二〕魏文侯以兵誅晉亂，立幽公子止，是為烈公〔三〕。
〔一〕索隱按紀年，魏文侯初立在敬公十八年。
〔二〕索隱紀年云夫人秦嬴賊公於高寢之上。
〔三〕索隱系本云幽公生烈公止。又年表云魏誅幽公，立其弟止。
烈公十九年，周威烈王賜趙、韓、魏皆命為諸侯。
二十七年，烈公卒，子孝公頎立。〔一〕孝公九年，魏武侯初立，襲邯鄲，不勝而去。十七年，孝公卒，〔二〕子靜公俱酒立。〔三〕是歲，齊威王元年也。
〔一〕索隱系本云孝公傾。紀年以孝公為桓公，故韓子有「晉桓侯。」
〔二〕索隱紀年云桓公二十年趙成侯、韓共侯遷桓公於屯留。已後更無晉事。
〔三〕索隱系本云靜公俱。
靜公二年，魏武侯、韓哀侯、趙敬侯滅晉後而三分其地。〔一〕靜公遷為家人，晉絕不祀。
〔一〕索隱按：紀年魏武侯以桓公十九年卒，韓哀侯、趙敬侯並以桓公十五年卒。又趙系家烈侯十六年與韓分晉，封晉君端氏，其後十年，肅侯遷晉君於屯留。不同也。
太史公曰：晉文公，古所謂明君也，亡居外十九年，至困約，及即位而行賞，尚忘介子推，況驕主乎？靈公既弒，其後成、景致嚴，至厲大刻，大夫懼誅，禍作。悼公以後日衰，六卿專權。故君道之御其臣下。固不易哉！
【索隱述贊】天命叔虞，卒封於唐。桐珪既削，河、汾是荒。文侯雖嗣，曲沃日彊。未知本末，祚傾桓莊。獻公昏惑，太子罹殃。重耳致霸，朝周河陽。靈既喪德，厲亦無防。四卿侵侮。晉祚遽亡。
卷四十　　　　楚世家第十
楚之先祖出自帝顓頊高陽。高陽者，黃帝之孫，昌意之子也。高陽生稱，〔一〕稱生卷章，卷章生重黎。〔二〕重黎為帝嚳高辛居火正，〔三〕甚有功，能光融天下，帝嚳命曰祝融。〔四〕共工氏作亂，帝嚳使重黎誅之而不盡。帝乃以庚寅日誅重黎，而以其弟吳回為重黎後，復居火正，為祝融。
〔一〕正義尺證反。
〔二〕集解徐廣曰：「世本云老童生重黎及吳回。」譙周曰：「老童即卷章。」索隱卷章名老童，故系本云「老童生重黎」。重氏、黎氏二官代司天地，重為木正，黎為火正。案：左氏傳少昊氏之子曰重，顓頊氏之子曰黎。今以重黎為一人，仍是顓頊之子孫者，劉氏云「少昊氏之後曰重，顓頊氏之後曰重黎，對彼重則單稱黎，若自言當家則稱重黎。故楚及司馬氏皆重黎之後，非關少昊之重」。愚謂此解為當。
〔三〕索隱此重黎為火正，彼少昊氏之後重自為木正，知此重黎即彼之黎也。
〔四〕集解虞翻曰：「祝，大；融，明也。」韋昭曰：「祝，始也。」
吳回生陸終。陸終生子六人，坼剖而產焉。〔一〕其長一曰昆吾；〔二〕二曰參胡；〔三〕三曰彭祖；〔四〕四曰會人；〔五〕五曰曹姓；〔六〕六曰季連，羋姓，楚其後也。〔七〕昆吾氏，夏之時嘗為侯伯，桀之時湯滅之。彭祖氏，殷之時嘗為侯伯，殷之末世滅彭祖氏。季連生附沮，〔八〕附沮生穴熊。其後中微，或在中國，或在蠻夷，弗能紀其世。
〔一〕集解干寶曰：「先儒學士多疑此事。譙允南通才達學，精核數理者也，作古史考，以為作者妄記，廢而不論。余亦尤其生之異也。然按六子之世，子孫有國，升降六代，數千年閒，迭至霸王，天將興之，必有尤物乎？若夫前志所傳，修己背坼而生禹，簡狄胸剖而生契，歷代久遠，莫足相證。近魏黃初五年，汝南屈雍妻王氏生男兒從右胳下水腹上出，而平和自若，數月創合，母子無恙，斯蓋近事之信也。以今況古，固知注記者之不妄也。天地云為，陰陽變化，安可守之一端，概以常理乎？詩云『不坼不副，無災無害』。原詩人之旨，明古之婦人嘗有坼副而產者矣。又有因產而遇災害者，故美其無害也。」索隱系本云：「陸終娶鬼方氏妹，曰女嬇。」
〔二〕集解虞翻曰：「昆吾名樊，為己姓，封昆吾。」世本曰：「昆吾者，衛是也。」索隱長曰昆吾。系本云：「其一曰樊，是為昆吾。」又曰：「昆吾者，衛是。」宋忠曰：「昆吾，國名，己姓所出。」左傳曰：「衛侯夢見披髮登昆吾之觀。」按：今濮陽城中有昆吾臺。正義括地志云：「濮陽縣，古昆吾國也。昆吾故城在縣西三十里，臺在縣西百步，即昆吾墟也。」
〔三〕集解世本曰：「參胡者，韓是也。」索隱系本云：「二曰惠連，是為參胡。參胡者，韓是。」宋忠曰：「參胡，國名，斟姓，無後。」
〔四〕集解虞翻曰：「名翦，為彭姓，封於大彭。」世本曰：「彭祖者，彭城是也。」索隱系本云：「三曰籛鏗，是為彭祖。彭祖者，彭城是。」虞翻云：「名翦，為彭姓，封於大彭。」正義括地志云：「彭城，古彭祖國也。外傳云殷末滅彭祖國也。虞翻云名翦。神仙傳云彭祖諱鏗，帝顓頊之玄孫，至殷末年已七百六十七歲而不衰老，遂往流沙之西，非壽終也。」
〔五〕集解世本曰：「會人者，鄭是也。」索隱系本云：「四曰求言，是為鄶人。鄶人者，鄭是。」宋忠曰：「求言，名也。妘姓所出，鄶國也。」正義括地志云：「故鄶城在鄭州新鄭縣東北二十二里。毛詩譜云『昔高辛之土，祝融之墟，歷唐至周，重黎之後妘姓處其地，是為鄶國，為鄭武公所滅也』。」
〔六〕集解世本曰：「曹姓者，邾是也。」索隱系本云：「五曰安，是為曹姓。曹姓，邾是。」宋忠曰：「安，名也。曹姓者，諸曹所出。」正義括地志云：「故邾國在黃州黃岡縣東南百二十一里，史記云邾子，曹姓也。」
〔七〕索隱系本云：「六曰季連，是為羋姓。季連者，楚是。」宋忠曰：「季連，名也。羋姓所出，楚之先。」羋音彌是反。羋，羊聲也。
〔八〕集解孫檢曰：「一作『祖』。」索隱沮音才敘反。
周文王之時，季連之苗裔曰鬻熊。鬻熊子事文王，蚤卒。其子曰熊麗。熊麗生熊狂，熊狂生熊繹。
熊繹當周成王之時，舉文、武勤勞之後嗣，而封熊繹於楚蠻，封以子男之田，姓羋氏，居丹陽。〔一〕楚子熊繹與魯公伯禽、衛康叔子牟、晉侯燮、齊太公子呂伋俱事成王。
〔一〕集解徐廣曰：「在南郡枝江縣。」正義潁容（云）傳例云：「楚居丹陽，今枝江縣故城是也。」括地志云：「歸州巴東縣東南四里歸故城，楚子熊繹之始國也。又熊繹墓在歸州秭歸縣。輿地志云秭歸縣東有丹陽城，周迴八里，熊繹始封也。」
熊繹生熊艾，熊艾生熊，〔一〕熊生熊勝。熊勝以弟熊楊〔二〕為後。熊楊生熊渠。
〔一〕索隱一作「黮」，音土感反。音但，與「亶」同字，亦作「亶」。
〔二〕索隱鄒誕本作「熊鍚」。一作「煬」。
熊渠生子三年。當周夷王之時，王室微，諸侯或不朝，相伐。熊渠甚得江漢閒民和，乃興兵伐庸、〔一〕楊粵，〔二〕至于鄂。〔三〕熊渠曰：「我蠻夷也，不與中國之號謚。」乃立其長子康為句亶王，〔四〕中子紅為鄂王，〔五〕少子執疵為越章王，〔六〕皆在江上楚蠻之地。及周厲王之時，暴虐，熊渠畏其伐楚，亦去其王。
〔一〕集解杜預曰：「庸，今上庸縣。」正義括地志云：「房州竹山縣，本漢上庸縣，古之庸國。昔周武王伐紂，庸蠻在焉。」
〔二〕索隱有本作「楊雩」，音吁，地名也。今音越。譙周亦作「楊越」。
〔三〕正義五各反。劉伯莊云：「地名，在楚之西，後徙楚，今東鄂州是也。」括地志云：「鄧州向城縣南二十里西鄂故城是楚西鄂。」
〔四〕集解張瑩曰：「今江陵也。」索隱系本「康」作「庸」，「亶」作「袒」。地理志云江陵，南郡之縣也。楚文王自丹陽徙都之。
〔五〕集解九州記曰：「鄂，今武昌。」索隱有本作「藝經」二字，音摯紅，從下文熊摯紅讀也。古史考及鄒氏、劉氏等音無藝經，恐非也。正義括地志云：「武昌縣，鄂王舊都。今鄂王神即熊渠子之神也。」
〔六〕索隱系本無執字，越作「就」。
後為熊毋康，〔一〕毋康蚤死。熊渠卒，子熊摯紅立。〔二〕摯紅卒，其弟弒而代立，曰熊延。〔三〕熊延生熊勇。
〔一〕集解徐廣曰：「即渠之長子。」
〔二〕索隱如此史意即上鄂王紅也。譙周以為「熊渠卒，子熊翔立；卒，長子摯有疾，少子熊延立」。此云「摯紅卒，其弟殺而自立，曰熊延」。欲會此代系，則翔亦毋康之弟，元嗣熊渠者。毋康既蚤亡，摯紅立而被延殺，故史考言「摯有疾」，而此言「弒」也。正義即上鄂王紅也。
〔三〕正義譙周言「摯有疾」，此言「弒」，未詳。宋均注樂緯云：「熊渠嫡嗣曰熊摯，有惡疾，不得為後，別居於夔，為楚附庸，後王命曰夔子也。」
熊勇六年，而周人作亂，攻厲王，厲王出奔彘。熊勇十年，卒，弟熊嚴為後。
熊嚴十年，卒。有子四人，長子伯霜，中子仲雪，次子叔堪〔一〕，少子季徇。〔二〕熊嚴卒，長子伯霜代立，是為熊霜。
〔一〕索隱一作「湛」。
〔二〕索隱旬俊反。
熊霜元年，周宣王初立。熊霜六年，卒，三弟爭立。仲雪死；叔堪亡，避難於濮；〔一〕而少弟季徇立，是為熊徇。熊徇十六年，鄭桓公初封於鄭。二十二年，熊徇卒，子熊咢〔二〕立。熊咢九年，卒，子熊儀立，是為若敖。
〔一〕集解杜預曰：「建寧郡南有濮夷。」正義按：建寧，晉郡，在蜀南，與蠻相近。劉伯莊云：「濮在楚西南。」孔安國云：「庸、濮在漢之南。」按：成公元年「楚地千里」，孔說是也。
〔二〕索隱噩音鄂，亦作「咢」。
若敖二十年，周幽王為犬戎所弒，周東徙，而秦襄公始列為諸侯。
二十七年，若敖卒，子熊坎〔一〕立，是為霄敖。霄敖六年，卒，子熊眴立，〔二〕是為蚡冒。〔三〕蚡冒十三年，晉始亂，以曲沃之故。蚡冒十七年，卒。蚡冒弟熊通弒蚡冒子而代立，是為楚武王。
〔一〕索隱苦感反。一作「菌」，又作「欽」。
〔二〕集解徐廣曰：「眴音舜。」索隱徐音舜。按：玉篇在口部，顧氏云「楚之先，即蚡冒也」。劉音舜，其近代本即有字從目者。劉舜音，非。
〔三〕索隱古本「蚡」作「羒」，音憤。冒音亡北反，或亡報反。
武王十七年，晉之曲沃莊伯弒主國晉孝侯。十九年，鄭伯弟段作亂。二十一年，鄭侵天子之田。二十三年，衛弒其君桓公。二十九年，魯弒其君隱公。三十一年，宋太宰華督弒其君殤公。
三十五年，楚伐隨。〔一〕隨曰：「我無罪。」楚曰：「我蠻夷也。今諸侯皆為叛相侵，或相殺。我有敝甲，欲以觀中國之政，請王室尊吾號。」隨人為之周，請尊楚，王室不聽，還報楚。三十七年，楚熊通怒曰：「吾先鬻熊，文王之師也，蚤終。成王舉我先公，乃以子男田令居楚，蠻夷皆率服，而王不加位，我自尊耳。」乃自立為武王，與隨人盟而去。於是始開濮地而有之。
〔一〕集解賈逵曰：「隨，姬姓也。」杜預曰：「隨國今義陽隨縣。」正義括地志云：「隨州外城古隨國地。」世本云：「楚武王墓在豫州新息。隨，姬姓也。武王卒師中而兵罷。」括地志云「上蔡縣東北五十里」是也。
五十一年，周召隨侯，數以立楚為王。楚怒，以隨背己，伐隨。武王卒師中而兵罷。〔一〕子文王熊貲立，始都郢。〔二〕
〔一〕集解皇覽曰：「楚武王冢在汝南郡鮦陽縣葛陂鄉城東北，民謂之楚王岑。漢永平中，葛陵城北祝里社下於土中得銅鼎，而名曰『
楚武王』，由是知楚武王之冢。民傳言，秦、項、赤眉之時欲發之，輒頹壞填壓，不得發也。」正義有本注「葛陂鄉」作「葛陵鄉」者，誤也。地理志云新蔡縣西北六十里有葛陂鄉，即費長房投竹成龍之陂，因為鄉名也。
〔二〕正義括地志云：「紀南故城在荊州江陵縣北五十里。杜預云國都於郢，今南郡江陵縣北紀南城是也。」括地志云：「又至平王，更城郢，在江陵縣東北六里，故郢城是也。」
文王二年，伐申過鄧，〔一〕鄧人曰「楚王易取」，鄧侯不許也。〔二〕六年，伐蔡，〔三〕虜蔡哀侯以歸，已而釋之。楚彊，陵江漢閒小國，小國皆畏之。十一年，齊桓公始霸，楚亦始大。
〔一〕正義括地志云：「故申城在鄧州南陽縣北三十里。晉太康地志云周宣王舅所封。故鄧城在襄州安養縣北二十里。春秋之鄧國，莊十六年楚文王滅之。」
〔二〕集解服虔云：「鄧，曼姓。」
〔三〕正義豫州上蔡縣在州北七十里，古蔡國也。縣外城，蔡國城也。
十二年，伐鄧，滅之。十三年，卒，子熊囏立，〔一〕是為莊敖。〔二〕莊敖五年，欲殺其弟熊惲，〔三〕惲奔隨，與隨襲弒莊敖代立，是為成王。
〔一〕集解史記音隱云：「囏，古『艱』字。」
〔二〕索隱上音側狀反。
〔三〕索隱惲音紆粉反。左傳作「頵」，紆貧反。
成王惲元年，初即位，布德施惠，結舊好於諸侯。使人獻天子，天子賜胙，曰：「鎮爾南方夷越之亂，無侵中國。」於是楚地千里。
十六年，齊桓公以兵侵楚，至陘山。〔一〕楚成王使將軍屈完〔
二〕以兵禦之，與桓公盟。桓公數以周之賦不入王室，楚許之，乃去。
〔一〕正義杜預云：「陘，楚地。潁川召陵縣南有陘亭。」括地志云：「陘山在鄭州西南一百一十里，即此山也。」
〔二〕正義屈，曲勿反。完音桓，楚族也。
十八年，成王以兵北伐許，〔一〕許君肉袒謝，乃釋之。二十二年，伐黃。〔二〕二十六年，滅英。〔三〕
〔一〕集解地理志曰潁川許昌縣，故許國也。
〔二〕索隱汝南弋陽縣，故黃國。正義括地志云：「黃國故城，漢弋陽縣也。秦時黃都，嬴姓，在光州定城縣四十里也。」
〔三〕集解徐廣曰：「年表及他本皆作『英』，一本作『黃』。」正義英國在淮南，蓋蓼國也，不知改名時也。
三十三年，宋襄公欲為盟會，召楚。楚王怒曰：「召我，我將好往襲辱之。」遂行，至盂，〔一〕遂執辱宋公，已而歸之。三十四年，鄭文公南朝楚。楚成王北伐宋，敗之泓，射傷宋襄公，襄公遂病創死。
〔一〕正義音于，宋地也。
三十五年，晉公子重耳過楚，成王以諸侯客禮饗，而厚送之於秦。
三十九年，魯僖公來請兵以伐齊，楚使申侯將兵伐齊，取穀〔一〕，置齊桓公子雍焉。齊桓公七子皆奔楚，楚盡以為上大夫。滅夔，夔不祀祝融、鬻熊故也。〔二〕
〔一〕集解杜預曰：「濟北穀城縣。」正義括地志云：「穀在濟州東阿縣東二十六里。」
〔二〕集解服虔曰：「夔，楚熊渠之孫，熊摯之後。夔在巫山之陽，秭歸鄉是也。」索隱譙周作「滅歸」，歸即夔之地名歸鄉也。
夏，伐宋，宋告急於晉，晉救宋，成王罷歸。將軍子玉請戰，成王曰：「重耳亡居外久，卒得反國，天之所開，不可當。」子玉固請，乃與之少師而去。晉果敗子玉於城濮。成王怒，誅子玉。
四十六年，初，成王將以商臣為太子，語令尹子上。子上曰：「君之齒未也，〔一〕而又多內寵，絀乃亂也。楚國之舉常在少者〔二〕。且商臣蜂目而豺聲，忍人也，〔三〕不可立也。」王不聽，立之。後又欲立子職〔四〕而絀太子商臣。商臣聞而未審也，告其傅潘崇曰：「何以得其實？」崇曰：「饗王之寵姬〔五〕江羋〔六〕而勿敬也。」商臣從之。江羋怒曰：「宜乎王之欲殺若而立職也。」商臣告潘崇曰：「信矣。」崇曰：「能事之乎？」〔七〕曰：「不能。」「能亡去乎？」曰：「不能。」「能行大事乎？」〔八〕曰：「能。」冬十月，商臣以宮衛兵圍成王。成王請食熊蹯而死，〔九〕不聽。丁未，成王自絞殺。商臣代立，是為穆王。
〔一〕集解杜預曰：「齒，年也。言尚少。」
〔二〕集解賈逵曰：「舉，立也。」
〔三〕集解服虔曰：「言忍為不義。」
〔四〕集解賈逵曰：「職，商臣庶弟也。」
〔五〕集解姬，當作「妹」。
〔六〕正義羋，亡爾反。
〔七〕集解服虔曰：「若立職，子能事之？」
〔八〕集解服虔曰：「謂弒君。」
〔九〕集解杜預曰：「熊掌難熟，冀久將有外救之也。」
穆王立，以其太子宮予潘崇，使為太師，掌國事。穆王三年，滅江。〔一〕四年，滅六、蓼。六、蓼，皋陶之後。〔二〕八年，伐陳。十二年，卒。子莊王侶立。
〔一〕集解杜預曰：「江國在汝南安陽縣。」
〔二〕集解杜預曰：「六國，今廬江六縣。蓼國，今安豐蓼縣。」
莊王即位三年，不出號令，日夜為樂，令國中曰：「有敢諫者死無赦！」伍舉入諫。莊王左抱鄭姬，右抱越女，坐鍾鼓之閒。伍舉曰：「願有進隱。」〔一〕曰：「有鳥在於阜，三年不蜚不鳴，是何鳥也？」莊王曰：「三年不蜚，蜚將沖天；三年不鳴，鳴將驚人。舉退矣，吾知之矣。」居數月，淫益甚。大夫蘇從乃入諫。王曰：「若不聞令乎？」對曰：「殺身以明君，臣之願也。」於是乃罷淫樂，聽政，所誅者數百人，所進者數百人，任伍舉、蘇從以政，國人大說。是歲滅庸。〔二〕六年，伐宋，獲五百乘。
〔一〕集解隱謂隱藏其意。
〔二〕正義今房州竹山縣是也。
八年，伐陸渾戎，〔一〕遂至洛，觀兵於周郊。〔二〕周定王使王孫滿勞楚王。〔三〕楚王問鼎小大輕重，〔四〕對曰：「在德不在鼎。」莊王曰：「子無阻九鼎！楚國折鉤之喙，〔五〕足以為九鼎。」王孫滿曰：「嗚呼！君王其忘之乎？昔虞夏之盛，遠方皆至，貢金九牧，〔六〕鑄鼎象物，〔七〕百物而為之備，使民知神姦。〔八〕桀有亂德，鼎遷於殷，載祀六百。〔九〕殷紂暴虐，鼎遷於周。德之休明，雖小必重；〔一〇〕其姦回昏亂，雖大必輕。〔一一〕昔成王定鼎于郟鄏，〔一二〕卜世三十，卜年七百，天所命也。周德雖衰，天命未改。鼎之輕重，未可問也。」楚王乃歸。
〔一〕集解服虔曰：「陸渾戎在洛西南。」正義允姓之戎徙居陸渾。
〔二〕集解服虔曰：「觀兵，陳兵示周也。」
〔三〕集解服虔曰：「以郊勞禮迎之也。」
〔四〕集解杜預曰：「示欲偪周取天下。」
〔五〕正義喙，許衛反。凡戟有鉤。喙，鉤口之尖也。言楚國戟之鉤口尖有折者，足以為鼎，言鼎之易得也。
〔六〕集解服虔曰：「使九州之牧貢金。」
〔七〕集解賈逵曰：「象所圖物著之於鼎。」
〔八〕集解杜預曰：「圖鬼神百物之形，使民逆備之也。」
〔九〕集解賈逵曰：「載，辭也。祀，年也。商曰祀。」王肅曰：「載祀者，猶言年也。」
〔一〇〕集解杜預曰：「不可遷。」
〔一一〕集解杜預曰：「言可移。」
〔一二〕集解杜預曰：「郟鄏今河南也，河南縣西有郟鄏陌。武王遷之，成王定之。」索隱按周書，郟，雒北山名，音甲。鄏謂田厚鄏，故以名焉。
九年，相若敖氏。〔一〕人或讒之王，恐誅，反攻王，王擊滅若敖氏之族。十三年，滅舒。〔二〕
〔一〕集解左傳曰子越椒。
〔二〕集解杜預曰：「廬江六縣東有舒城也。」
十六年，伐陳，殺夏徵舒。徵舒弒其君，故誅之也。已破陳，即縣之。群臣皆賀，申叔時使齊來，不賀。王問，對曰：「鄙語曰，牽牛徑人田，田主取其牛。徑者則不直矣，取之牛不亦甚乎？且王以陳之亂而率諸侯伐之，以義伐之而貪其縣，亦何以復令於天下！」莊王乃復國陳後。
十七年春，楚莊王圍鄭，三月克之。入自皇門，〔一〕鄭伯肉袒牽羊以逆，〔二〕曰：「孤不天，不能事君，君用懷怒，以及敝邑，孤之罪也。敢不惟命是聽！賓之南海，若以臣妾賜諸侯，亦惟命是聽。若君不忘厲、宣、桓、武，〔三〕不絕其社稷，使改事君，孤之願也，非所敢望也。敢布腹心。」楚群臣曰：「王勿許。」莊王曰：「其君能下人，必能信用其民，庸可絕乎！」莊王自手旗，左右麾軍，引兵去三十里而舍，遂許之平。〔四〕潘尪入盟，子良出質。〔五〕夏六月，晉救鄭，與楚戰，大敗晉師河上，遂至衡雍而歸。
〔一〕集解賈逵曰：「鄭城門。」何休曰：「郭門也。」
〔二〕集解賈逵曰：「肉袒牽羊，示服為臣隸也。」
〔三〕集解杜預曰：「周厲王、宣王，鄭之所自出也。鄭桓公、武公，始封之賢君也。」
〔四〕集解杜預曰：「退一舍而禮鄭。」
〔五〕集解潘尪，楚大夫。子良，鄭伯弟。
二十年，圍宋，以殺楚使也。〔一〕圍宋五月，城中食盡，易子而食，析骨而炊。宋華元出告以情。莊王曰：「君子哉！」遂罷兵去。
〔一〕索隱左傳宣十四年「楚子使申舟聘于齊，曰：『無假道于宋。』華元曰：『過我而不假道，鄙我也，鄙我，亡也；殺其使者必伐我，伐我亦亡也：亡一也。』乃殺之。楚子聞之，投袂而起。九月，圍宋」是也。
二十三年，莊王卒，子共王審立。
共王十六年，晉伐鄭。鄭告急，共王救鄭。與晉兵戰鄢陵，晉敗楚，射中共王目。共王召將軍子反。子反嗜酒，從者豎陽穀進酒醉。王怒，射殺子反，遂罷兵歸。
三十一年，共王卒，子康王招立。康王立十五年卒，子員〔一〕立，是為郟敖。
〔一〕索隱音雲。左傳作「麏」。
康王寵弟公子圍、〔一〕子比、子晳、棄疾。郟敖三年，以其季父康王弟公子圍為令尹，主兵事。四年，圍使鄭，道聞王疾而還。十二月己酉，圍入問王疾，絞而弒之，〔二〕遂殺其子莫及平夏。使使赴於鄭。伍舉問曰：「誰為後？」〔三〕對曰：「寡大夫圍。」伍舉更曰：「共王之子圍為長。」〔四〕子比奔晉，而圍立，是為靈王。
〔一〕集解徐廣曰：「史記多作『回』。」
〔二〕集解荀卿曰：「以冠纓絞之。」左傳曰：「葬王于郟，謂之郟敖。」
〔三〕集解服虔曰：「問來赴者。」
〔四〕集解杜預曰：「伍舉更赴辭，使從禮告終稱嗣，不以篡弒赴諸侯。」
靈王三年六月，楚使使告晉，欲會諸侯。諸侯皆會楚于申。伍舉曰：「昔夏啟有鈞臺之饗，〔一〕商湯有景亳之命，周武王有盟津之誓，成王有岐陽之蒐，〔二〕康王有豐宮之朝，〔三〕穆王有塗山之會，齊桓有召陵之師，晉文有踐土之盟，君其何用？」靈王曰：「用桓公。」〔四〕時鄭子產在焉。於是晉、宋、魯、衛不往。靈王已盟，有驕色。伍舉曰：「桀為有仍之會，有緡叛之。〔五〕紂為黎山之會，東夷叛之。〔六〕幽王為太室之盟，戎、翟叛之。〔七〕君其慎終！」
〔一〕集解杜預曰：「河南陽翟縣南有鈞臺坡。」
〔二〕集解賈逵曰：「岐山之陽。」
〔三〕集解服虔曰：「豐宮，成王廟所在也。」杜預曰：「豐在始平鄠縣東，有靈臺，康王於是朝諸侯。」
〔四〕集解杜預曰：「用會召陵之禮也。」
〔五〕集解賈逵曰：「仍，緡，國名也。」
〔六〕集解服虔曰：「黎，東夷國名也，子姓。」
〔七〕集解杜預曰：「太室，中嶽也。」
七月，楚以諸侯兵伐吳，圍朱方。八月，克之，囚慶封，滅其族。以封徇，曰：「無效齊慶封弒其君而弱其孤，以盟諸大夫！」〔一〕封反曰：「莫如楚共王庶子圍弒其君兄之子員而代之立！」〔二〕於是靈王使（棄）疾殺之。
〔一〕集解杜預曰：「齊崔杼弒其君，慶封其黨，故以弒君之罪責之也。」
〔二〕集解穀梁傳曰：「軍人粲然皆笑。」
七年，就章華臺，〔一〕下令內亡人實之。
〔一〕集解杜預曰：「南郡華容縣有臺，在城內。」
八年，使公子棄疾將兵滅陳。十年，召蔡侯，醉而殺之。使棄疾定蔡，因為陳蔡公。
十一年，伐徐以恐吳。〔一〕靈王次於乾谿以待之。王曰：「齊、晉、魯、衛，其封皆受寶器，我獨不。今吾使使周求鼎以為分，其予我乎？」〔二〕析父對曰：「其予君王哉！〔三〕昔我先王熊繹辟在荊山，蓽露藍蔞〔四〕以處草莽，跋涉山林〔五〕以事天子，唯是桃弧棘矢以共王事。〔六〕齊，王舅也；〔七〕晉及魯、衛，王母弟也：楚是以無分而彼皆有。周今與四國服事君王，將惟命是從，豈敢愛鼎？」靈王曰：「昔我皇祖伯父昆吾舊許是宅，〔八〕今鄭人貪其田，不我予，今我求之，其予我乎？」對曰：「周不愛鼎，鄭安敢愛田？」靈王曰：「昔諸侯遠我而畏晉，今吾大城陳、蔡、不羹，〔九〕賦皆千乘，諸侯畏我乎？」對曰：「畏哉！」靈王喜曰：「析父善言古事焉。」〔一〇〕
〔一〕集解左傳曰使蕩侯等圍徐。
〔二〕集解服虔曰：「有功德，受分器。」
〔三〕集解賈逵曰：「析父，楚大夫。」索隱據左氏此是右尹子革之詞，史蓋誤也。
〔四〕集解徐廣曰：「蓽，一作『暴』。」駰案：服虔曰「蓽露，柴車素木輅也。藍蔞，言衣敝壞，其蔞藍藍然也」。
〔五〕集解服虔曰：「草行曰跋，水行曰涉。」
〔六〕集解服虔曰：「桃弧棘矢所以禦其災，言楚地山林無所出也。」
〔七〕集解服虔曰：「齊呂伋，成王之舅。」
〔八〕集解服虔曰：「陸終氏六子，長曰昆吾，少曰季連。季連，楚之祖，故謂昆吾為伯父也。昆吾曾居許地，故曰舊許是宅。」
〔九〕集解韋昭曰：「二國，楚別都也。潁川定陵有東不羹，襄城有西不羹。」正義括地志云：「不羹故城在許州襄城縣東三十里。地理志云此乃西不羹者也。」
〔一〇〕正義左傳昭十二年，析父謂子革曰：「吾子楚國之望也，今與王言如響，國其若之何？」杜預曰：「譏其順王心如響應聲也。」按：此對王言是子革之辭，太史公云析父，誤也。析父時為王僕，見子革對，故歎也。
十二年春，楚靈王樂乾谿，不能去也。國人苦役。初，靈王會兵於申，僇越大夫常壽過，〔一〕殺蔡大夫觀起。〔二〕起子從亡在吳，〔三〕乃勸吳王伐楚，為閒越大夫常壽過而作亂，為吳閒。使矯公子棄疾命召公子比於晉，至蔡，與吳、越兵欲襲蔡。令公子比見棄疾，與盟於鄧。〔四〕遂入殺靈王太子祿，立子比為王，公子子晳為令尹，棄疾為司馬。先除王宮，觀從從師于乾谿，令楚眾曰：「國有王矣。先歸，復爵邑田室。後者遷之。」楚眾皆潰，去靈王而歸。
〔一〕索隱僇，辱也。
〔二〕索隱觀音官。觀，姓；起，名。
〔三〕索隱從音才松反。
〔四〕集解杜預曰：「潁川邵陵縣西有鄧城。」正義括地志云：「故鄧城在豫州郾城縣東三十五里。」按：在古召陵縣西十里也。
靈王聞太子祿之死也，自投車下，而曰：「人之愛子亦如是乎？」侍者曰：「甚是。」王曰：「余殺人之子多矣，能無及此乎？」右尹曰：〔一〕「請待於郊以聽國人。」〔二〕王曰：「眾怒不可犯。」曰：「且入大縣而乞師於諸侯。」王曰：「皆叛矣。」又曰：「且奔諸侯以聽大國之慮。」王曰：「大福不再，祗取辱耳。」於是王乘舟將欲入鄢。〔三〕右尹度王不用其計，懼俱死，亦去王亡。
〔一〕集解左傳曰右尹子革。
〔二〕集解服虔曰：「聽國人欲為誰。」
〔三〕集解服虔曰：「鄢，楚別都也。」杜預曰：「襄陽宜城縣。」正義音偃。括地志云：「故鄢城在襄州安養縣北三里，在襄州北五里，南去荊州二百五十里。」按：王自夏口從漢水上入鄢也。左傳云「王沿夏將欲入鄢」是也。括地志云：「鄢水源出襄州義清縣西界託仗山。水經云蠻水即鄢水是也。」
靈王於是獨傍偟山中，野人莫敢入王。王行遇其故鋗人，〔一〕謂曰：「為我求食，我已不食三日矣。」鋗人曰：「新王下法，有敢饟王從王者，罪及三族，且又無所得食。」王因枕其股而臥。鋗人又以土自代，逃去。王覺而弗見，遂飢弗能起。芋尹申無宇之子申亥曰：「吾父再犯王命，〔二〕王弗誅，恩孰大焉！」乃求王，遇王飢於釐澤，奉之以歸。夏五月癸丑，王死申亥家，〔三〕申亥以二女從死，并葬之。
〔一〕集解韋昭曰：「今之中涓也。」
〔二〕集解服虔曰：「斷王旌，執人於章華之宮。」
〔三〕正義左傳云「夏五月癸亥，王縊于芋尹申亥」是也。
是時楚國雖已立比為王，畏靈王復來，又不聞靈王死，故觀從謂初王比曰：「不殺棄疾，雖得國猶受禍。」王曰：「余不忍。」從曰：「人將忍王。」王不聽，乃去。棄疾歸。國人每夜驚，曰：「靈王入矣！」乙卯夜，棄疾使船人從江上走呼曰：「靈王至矣！」國人愈驚。又使曼成然告初王比及令尹子晳曰：「王至矣！國人將殺君，司馬將至矣！〔一〕君蚤自圖，無取辱焉。眾怒如水火，不可救也。」初王及子晳遂自殺。丙辰，棄疾即位為王，改名熊居，是為平王。
〔一〕集解杜預曰：「司馬謂棄疾。」
平王以詐弒兩王而自立，恐國人及諸侯叛之，乃施惠百姓。復陳蔡之地而立其後如故，歸鄭之侵地。存恤國中，修政教。吳以楚亂故，獲五率以歸。〔一〕平王謂觀從：「恣爾所欲。」欲為卜尹，王許之。〔二〕
〔一〕集解服虔曰：「五率，蕩侯、潘子、司馬督、囂尹午、陵尹喜。」
〔二〕集解賈逵曰：「卜尹，卜師，大夫官。」
初，共王有寵子五人，無適立，乃望祭群神，請神決之，使主社稷，而陰與巴姬〔一〕埋璧於室內，〔二〕召五公子齋而入。康王跨之，〔三〕靈王肘加之，子比、子晳皆遠之。平王幼，抱其上而拜，壓紐。故康王以長立，至其子失之；圍為靈王，及身而弒；子比為王十餘日，子晳不得立，又俱誅。四子皆絕無後。唯獨棄疾後立，為平王，竟續楚祀，如其神符。
〔一〕集解賈逵曰：「共王妾。」
〔二〕正義左傳云：「埋璧於太室之庭。」杜預曰：「太室，祖廟也。」
〔三〕集解服虔曰：「兩足各跨璧一邊。」杜預曰：「過其上。」
初，子比自晉歸，韓宣子問叔向曰：「子比其濟乎？」對曰：「不就。」宣子曰：「同惡相求，如市賈焉，〔一〕何為不就？」對曰：「無與同好，誰與同惡？〔二〕取國有五難：有寵無人，一也〔三〕；有人無主，二也；〔四〕有主無謀，三也；〔五〕有謀而無民，四也；〔六〕有民而無德，五也。〔七〕子比在晉十三年矣，晉、楚之從不聞通者，可謂無人矣；〔八〕族盡親叛，可謂無主矣；〔九〕無釁而動，可謂無謀矣；〔一〇〕為羈終世，可謂無民矣；〔一一〕亡無愛徵，可謂無德矣。〔一二〕王虐而不忌，〔一三〕子比涉五難以弒君，誰能濟之！有楚國者，其棄疾乎？君陳、蔡，方城外屬焉。〔一四〕苛慝不作，盜賊伏隱，私欲不違，〔一五〕民無怨心。先神命之，國民信之。羋姓有亂，必季實立，楚之常也。子比之官，則右尹也；數其貴寵，則庶子也；以神所命，則又遠之；民無懷焉，將何以立？」宣子曰：「齊桓、晉文不亦是乎？」〔一六〕對曰：「齊桓，衛姬之子也，有寵於釐公。有鮑叔牙、賓須無、隰朋以為輔，有莒、衛以為外主，〔一七〕有高、國以為內主。〔一八〕從善如流〔一九〕，施惠不倦。有國，不亦宜乎？昔我文公，狐季姬之子也，有寵於獻公。好學不倦。生十七年，有士五人，有先大夫子餘、子犯以為腹心，〔二〇〕有魏犨、賈佗以為股肱，有齊、宋、秦、楚以為外主，〔二一〕有欒、郤、狐、先以為內主。〔二二〕亡十九年，守志彌篤。惠、懷棄民，〔二三〕民從而與之。〔二四〕故文公有國，不亦宜乎？子比無施於民，無援於外，去晉，晉不送；歸楚，楚不迎。何以有國！」子比果不終焉，卒立者棄疾，〔二五〕如叔向言也。
〔一〕集解服虔曰：「謂國人共惡靈王者，如市賈之人求利也。」
〔二〕集解服虔曰：「言無黨於內，當與誰共同好惡。」
〔三〕集解杜預曰：「寵須賢人而固。」
〔四〕集解杜預曰：「雖有賢人，當須內主為應。」
〔五〕集解杜預曰：「謀，策謀也。」
〔六〕集解杜預曰：「民，眾也。」
〔七〕集解杜預曰：「四者既備，當以德成之。」
〔八〕集解杜預曰：「晉、楚之士從子比游，皆非達人。」
〔九〕集解杜預曰：「無親族在楚。」
〔一〇〕集解服虔曰：「言靈王尚在，而妄動取國，故謂無謀。」
〔一一〕集解杜預曰：「終身羈客在於晉，是無民。」
〔一二〕集解杜預曰：「楚人無愛念者。」
〔一三〕集解杜預曰：「靈王暴虐，無所畏忌，將自亡。」
〔一四〕正義方城山在許州葉縣西十八里也。
〔一五〕集解服虔曰：「不以私欲違民心。」
〔一六〕集解服虔曰：「皆庶子而出奔。」
〔一七〕集解賈逵曰：「齊桓出奔莒，自莒先入，衛人助之。」
〔一八〕集解服虔曰：「國子，高子，皆齊之正卿。」
〔一九〕集解服虔曰：「言其疾。」
〔二〇〕集解賈逵曰：「子餘，趙衰。」
〔二一〕集解賈逵曰：「齊以女妻之，宋贈之馬，楚享以九獻，秦送內之。」
〔二二〕集解賈逵曰：「四姓，晉大夫。」正義杜預云：「謂欒枝、郤縠、狐突、先軫也。」
〔二三〕集解服虔曰：「皆棄民不恤。」
〔二四〕正義以惠、懷棄民，故民相從而歸心於文公。
〔二五〕正義左傳云：「獲神，一也；有民，二也；令德，三也；寵貴，四也；居常，五也。有五利以去五難，誰能害之！」杜預云：「獲神，當璧拜也；有民，民信也；令德，無苛慝也；寵貴，妃子也；居常，棄疾季也。」
平王二年，使費無忌〔一〕如秦為太子建取婦。〔二〕婦好，來，未至，無忌先歸，說平王曰：「秦女好，可自娶，為太子更求。」平王聽之，卒自娶秦女，生熊珍。更為太子娶。是時伍奢為太子太傅，無忌為少傅。無忌無寵於太子，常讒惡太子建。建時年十五矣，其母蔡女也，無寵於王，王稍益疏外建也。
〔一〕集解服虔曰：「楚大夫。」索隱左傳作「無極」，極忌聲相近。
〔二〕正義左傳云：「楚子之在蔡也，郥陽之女奔之，生太子建。」杜預云：「郥，蔡邑也。」郥，古覓反。
六年，使太子建居城父，守邊。〔一〕無忌又日夜讒太子建於王曰：「自無忌入秦女，太子怨，亦不能無望於王，王少自備焉。且太子居城父，擅兵，外交諸侯，且欲入矣。」平王召其傅伍奢責之。伍奢知無忌讒，乃曰：「王柰何以小臣疏骨肉？」無忌曰：；「今不制，後悔也。」於是王遂囚伍奢。（而召其二子而告以免父死）乃令司馬奮揚召太子建，欲誅之。太子聞之，亡奔宋。
〔一〕集解服虔曰：「城父，楚北境邑。」杜預曰：「襄城城父縣。」正義父音甫。括地志云：「城父故城在許州葉縣東北四十五里，即杜預云襄城城父縣也。又許州襄城縣東四十里亦有父城故城一所，服虔云『城父，楚北境』，乃是父城之名，非建所守。杜預云（言）成父，又誤也。傳及酈元水經注云『楚大城城父，使太子建居之』，即十三州志云太子建所居城父，謂今亳州城父縣也。」按：今亳州見有城父縣，是建所守者也。地理志云潁川有父城縣，沛郡有城父縣，此二名別耳。
無忌曰：「伍奢有二子，不殺者為楚國患。盍以免其父召之，必至。」於是王使使謂奢：「能致二子則生，不能將死。」奢曰：「尚至，胥不至。」王曰：「何也？」奢曰：「尚之為人，廉，死節，慈孝而仁，聞召而免父，必至，不顧其死。胥之為人，智而好謀，勇而矜功，知來必死，必不來。然為楚國憂者必此子。」於是王使人召之，曰：「來，吾免爾父。」伍尚謂伍胥曰：「聞父免而莫奔，不孝也；父戮莫報，無謀也；度能任事，知也。子其行矣，我其歸死。」伍尚遂歸。伍胥彎弓屬矢，出見使者，曰：「父有罪，何以召其子為？」將射，使者還走，遂出奔吳。伍奢聞之，曰：「胥亡，楚國危哉。」楚人遂殺伍奢及尚。
十年，楚太子建母在居巢，〔一〕開吳。吳使公子光伐楚，遂敗陳、蔡，取太子建母而去。楚恐，城郢。〔二〕初，吳之邊邑卑梁〔
三〕與楚邊邑鍾離小童爭桑，兩家交怒相攻，滅卑梁人。卑梁大夫怒，發邑兵攻鍾離。楚王聞之怒，發國兵滅卑梁。吳王聞之大怒，亦發兵，使公子光因建母家攻楚，遂滅鍾離、居巢。楚乃恐而城郢。〔四〕
〔一〕正義廬州巢縣是也。
〔二〕正義在江陵縣東北六里，已解於前。按：傳城郢在昭公二十三年，下重言城郢。杜預云「楚用子囊遺言以築郢城矣，今畏吳，復修以自固也」
〔三〕正義卑梁邑近鍾離也。
〔四〕索隱去年已城郢，今又重言。據左氏昭二十三年城郢，二十四年無重城郢之文，是史記誤也。
十三年，平王卒。將軍子常曰：「太子珍少，且其母乃前太子建所當娶也。」欲立令尹子西。子西，平王之庶弟也，有義。子西曰：「國有常法，更立則亂，言之則致誅。」乃立太子珍，是為昭王。
昭王元年，楚眾不說費無忌，以其讒亡太子建，殺伍奢子父與郤宛。宛之宗姓伯氏子嚭及子胥皆奔吳，吳兵數侵楚，楚人怨無忌甚。楚令尹子常〔一〕誅無忌以說眾，眾乃喜。
〔一〕正義名瓦。左傳云囊瓦伐吳。
四年，吳三公子〔一〕奔楚，楚封之以扞吳。五年，吳伐取楚之六、潛。〔二〕七年，楚使子常伐吳，吳大敗楚於豫章。〔三〕
〔一〕索隱昭三十年，二父公奔楚，公子掩餘奔徐，公子燭庸奔鍾離。此言三公子，非也。
〔二〕正義故六城在壽州安豐縣南百三十二里，偃姓，皋陶之後所封也。潛城，楚之潛邑，在霍山縣東二百步。
〔三〕正義今洪州也。
十年冬，吳王闔閭、伍子胥、伯嚭與唐、蔡俱伐楚，楚大敗，吳兵遂入郢，辱平王之墓，以伍子胥故也。吳兵之來，楚使子常以兵迎之，夾漢水陣。吳伐敗子常，子常亡奔鄭。楚兵走，吳乘勝逐之，五戰及郢。己卯，昭王出奔。庚辰，吳人入郢。〔一〕
〔一〕集解春秋云十一月庚辰。
昭王亡也至雲夢。雲夢不知其王也，射傷王。王走鄖。〔一〕鄖公之弟懷曰：「平王殺吾父，〔二〕今我殺其子，不亦可乎？」鄖公止之，然恐其弒昭王，乃與王出奔隨。〔三〕吳王聞昭王往，即進擊隨，謂隨人曰：「周之子孫封於江漢之閒者，楚盡滅之。」欲殺昭王。王從臣子綦乃深匿王，自以為王，謂隨人曰：「以我予吳。」隨人卜予吳，不吉，乃謝吳王曰：「昭王亡，不在隨。」吳請入自索之，隨不聽，吳亦罷去。
〔一〕正義走音奏。鄖音云。括地志云：「安州安陸縣城，本春秋時鄖國城也。」
〔二〕集解服虔曰：「父曼成然。」正義成然立平王，貪求無厭，平王殺之。
〔三〕正義括地志云：「隨州城外古隨國城。隨，姬姓也。」又云：「楚昭王城在隨州縣北七里。左傳云吳師入郢，王奔隨，隨人處之公宮之北，即此城是也。」
昭王之出郢也，使申鮑胥〔一〕請救於秦。秦以車五百乘救楚，楚亦收餘散兵，與秦擊吳。十一年六月，敗吳於稷。〔二〕會吳王弟夫概見吳王兵傷敗，乃亡歸，自立為王。闔閭聞之，引兵去楚，歸擊夫概。夫概敗，奔楚，楚封之堂谿，〔三〕號為堂谿氏。
〔一〕集解服虔曰：「楚大夫王孫包胥。」
〔二〕集解賈逵曰：「楚地也。」
〔三〕正義（地理）〔括地〕志云：「堂谿故城在豫州郾城縣西八十有五里也。」
楚昭王滅唐〔一〕九月，歸入郢。十二年，吳復伐楚，取番〔二〕。楚恐，去郢，北徙都鄀。〔三〕
〔一〕集解杜預曰：「義陽安昌縣東南上唐鄉。」正義括地志云：「上唐鄉故城在隨州棗陽縣東南百五十里，古之唐國也。世本云唐，姬姓之國。」
〔二〕正義片寒反，又音婆。括地志云：「饒州鄱陽縣，春秋時為楚東境，秦為番縣，屬九江郡，漢為鄱陽縣也。」
〔三〕正義音若。括地志云：「楚昭王故城在襄州樂鄉縣東北三十二里，在故都城東五里，即楚國故昭王徙都鄀城也。」
十六年，孔子相魯。二十年，楚滅頓，〔一〕滅胡。〔二〕二十一年，吳王闔閭伐越。越王句踐射傷吳王，遂死。吳由此怨越而不西伐楚。
〔一〕集解地理志曰：「汝南南頓縣，故頓子國。」正義括地志云：「陳州南頓縣，故頓子國。應劭云古頓子國，姬姓也，逼於陳，後南徙，故曰南頓也。」
〔二〕集解杜預曰：「汝南縣西北胡城。」正義括地志云：「故胡城在豫州郾城縣界。」
二十七年春，吳伐陳，楚昭王救之，軍城父。十月，昭王病於軍中，有赤雲如鳥，夾日而蜚。〔一〕昭王問周太史，太史曰：「是害於楚王，然可移於將相。」將相聞是言，乃請自以身禱於神。昭王曰：「將相，孤之股肱也，今移禍，庸去是身乎！」弗聽。卜而河為祟，大夫請禱河。昭王曰：「自吾先王受封，望不過江、漢，〔二〕而河非所獲罪也。」止不許。孔子在陳，聞是言，曰：「楚昭王通大道矣。其不失國，宜哉！」
〔一〕集解杜預曰：「雲在楚上，惟楚見之。」
〔二〕集解服虔曰：「謂所受王命，祀其國中山川為望。」正義按：江，荊州南大江也，漢，江也，二水楚境內也。河，黃河，非楚境也。
昭王病甚，乃召諸公子大夫曰：「孤不佞，再辱楚國之師，今乃得以天壽終，孤之幸也。」讓其弟公子申為王，不可。又讓次弟公子結，亦不可。乃又讓次弟公子閭，五讓，乃後許為王。將戰，庚寅，昭王卒於軍中。子閭曰：「王病甚，舍其子讓群臣，臣所以許王，以廣王意也。今君王卒，臣豈敢忘君王之意乎！」乃與子西、子綦謀，伏師閉〔一〕塗，迎越女之子章立之，〔二〕是為惠王。然後罷兵歸，葬昭王。
〔一〕集解徐廣曰：「一作『壁』。」
〔二〕集解服虔曰：「閉塗，不通外使也。越女，昭王之妾。」索隱閉塗即攢塗也，故下云惠王後即罷兵歸葬。服虔說非。正義左傳云「謀潛師閉塗」。按：潛師，密發往迎也；閉塗，防斷外寇也。為昭王薨於軍，嗣子未定，恐有鄰國及諸公子之變，故伏師閉塗，迎越女之子章立為惠王也。
惠王二年，子西召故平王太子建之子勝於吳，以為巢大夫，號曰白公。〔一〕白公好兵而下士，欲報仇。六年，白公請兵令尹子西伐鄭。初，白公父建亡在鄭，鄭殺之，白公亡走吳，子西復召之，故以此怨鄭，欲伐之。子西許而未為發兵。八年，晉伐鄭，鄭告急楚，楚使子西救鄭，受賂而去。白公勝怒，乃遂與勇力死士石乞等襲殺令尹子西、子綦於朝，因劫惠王，置之高府，〔二〕欲弒之。惠王從者屈固負王亡走昭王夫人宮。〔三〕白公自立為王。月餘，會葉公來救楚，楚惠王之徒與共攻白公，殺之。惠王乃復位。是歲也，〔四〕滅陳而縣之。
〔一〕集解徐廣曰：「伍子胥傳曰使勝守楚之邊邑鄢。」駰案：服虔曰「白，邑名。楚邑大夫皆稱公」。杜預曰「汝陰襃信縣西南有白亭」。正義巢，今廬州居巢縣也。括地志云：「白亭在豫州襃信東南三十二里。褎信本漢郾縣之地，後漢分郾置襃信縣，在今襃信縣東七十七里。」
〔二〕集解賈逵曰：「高府，府名也。」杜預曰：「楚別府。」
〔三〕集解服虔曰：「昭王夫人，惠王母，越女也。」
〔四〕集解徐廣曰：「惠王之十年。」
十三年，吳王夫差彊，陵齊、晉，來伐楚。十六年，越滅吳〔一〕。四十二年，楚滅蔡。〔二〕四十四年，楚滅杞。〔三〕與秦平。是時越已滅吳而不能正江、淮北；〔四〕楚東侵，廣地至泗上。
〔一〕正義表云越滅吳在元王四年。
〔二〕正義周定王二十二年。
〔三〕正義周定王二十四年。
〔四〕正義正，長也。江、淮北謂廣陵縣，徐、泗等州是也。
五十七年，惠王卒，子簡王中立。〔一〕
〔一〕正義中音仲。
簡王元年，北伐滅莒。〔一〕八年，魏文侯、韓武子、趙桓子始列為諸侯。
〔一〕正義括地志云：「密州莒縣，故國也。」言「北伐」者，莒在徐、泗之北。
二十四年，簡王卒，子聲王當立。〔一〕聲王六年，，盜殺聲王，子悼王熊疑立。悼王二年，三晉來伐楚，至乘丘而還。〔二〕四年，楚伐周。鄭殺子陽。九年，伐韓，取負黍。十一年，三晉伐楚，敗我大梁、榆關。〔三〕楚厚賂秦，與之平。二十一年，悼王卒，子肅王臧立。
〔一〕正義謚法云「不生其國曰聲」也。
〔二〕集解徐廣曰：「年表三年歸榆關于鄭。」正義年表云：三晉公子伐我，至乘丘，誤也，已解在年表中。（地理志）〔括地志〕云「乘丘故城在袞州瑕丘縣西北三十五里」是也。
〔三〕索隱此榆關當在大梁之西也。
肅王四年，蜀伐楚，取茲方。〔一〕於是楚為扞關以距之。〔二〕十年，魏取我魯陽。〔三〕十一年，肅王卒，無子，立其弟熊良夫，是為宣王。
〔一〕索隱地名，今闕。正義古今地名云：「荊州松滋縣古鳩茲地，即楚茲方是也。」
〔二〕集解李熊說公孫述曰：「東守巴郡，距扞關之口。」索隱按：郡國志巴郡魚復縣有扞關。
〔三〕集解地理志云南陽有魯陽縣。正義括地志云：「汝州魯山本漢魯陽縣也。古魯縣以古魯山為名也。」
宣王六年，周天子賀秦獻公。秦始復彊，而三晉益大，魏惠王、齊威王尤彊。三十年，秦封衛鞅於商，南侵楚。是年，宣王卒，子威王熊商立。
威王六年，周顯王致文武胙於秦惠王。
七年，齊孟嘗君父田嬰欺楚，楚威王伐齊，敗之於徐州，〔一〕而令齊必逐田嬰。田嬰恐，張丑偽謂楚王曰：「王所以戰勝於徐州者，田盼子不用也。〔二〕盼子者，有功於國，而百姓為之用。嬰子弗善而用申紀。申紀者，大臣不附，百姓不為用，故王勝之也。今王逐嬰子，嬰子逐，盼子必用矣。復搏其士卒以與王遇，〔三〕必不便於王矣。」楚王因弗逐也。
〔一〕集解徐廣曰：「時楚已滅越而伐齊也。齊說越，令攻楚，故云齊欺楚。」
〔二〕索隱盼子，嬰之同族。
〔三〕索隱搏音膊，亦有作「附」讀。戰國策作「整」。
十一年，威王卒，子懷王熊槐立。魏聞楚喪，伐楚，取我陘山。〔一〕
〔一〕正義括地志云：「陘山在鄭州新鄭縣西南三十里。」
懷王元年，張儀始相秦惠王。四年，秦惠王初稱王。
六年，楚使柱國昭陽將兵而攻魏，破之於襄陵，〔一〕得八邑。〔二〕又移兵而攻齊，齊王患之。〔三〕陳軫適為秦使齊，齊王曰：「為之柰何？」陳軫曰：「王勿憂，請令罷之。」即往見昭陽軍中，曰：「願聞楚國之法，破軍殺將者何以貴之？」昭陽曰：「其官為上柱國，封上爵執珪。」陳軫曰：「其有貴於此者乎？」昭陽曰：「令尹。」陳軫曰：「今君已為令尹矣，此國冠之上。〔四〕臣請得譬之。人有遺其舍人一卮酒者，舍人相謂曰：『數人飲此，不足以遍，請遂畫地為蛇，蛇先成者獨飲之。』一人曰：『吾蛇先成。』舉酒而起，曰：『吾能為之足。』及其為之足，而後成人奪之酒而飲之，曰：『蛇固無足，今為之足，是非蛇也。』今君相楚而攻魏，破軍殺將，功莫大焉，冠之上不可以加矣。今又移兵而攻齊，攻齊勝之，官爵不加於此；攻之不勝，身死爵奪，有毀於楚：此為蛇為足之說也。不若引兵而去以德齊，此持滿之術也。」昭陽曰：「善。」引兵而去。
〔一〕索隱縣名，在河東。
〔二〕索隱古本作「八邑」，今亦作「八城」。
〔三〕集解徐廣曰：「懷王六年，昭陽移和而攻齊。軍門曰和。」
〔四〕索隱冠音官。令尹乃尹中最尊，故以國為言，猶如卿子冠軍然。
燕、韓君初稱王。秦使張儀與楚、齊、魏相會，盟齧桑。〔一〕
〔一〕正義徐廣曰：「在梁與彭城之閒也。」
十一年，蘇秦約從山東六國共攻秦，楚懷王為從長。至函谷關，秦出兵擊六國，六國兵皆引而歸，齊獨後。十二年，齊湣王伐敗趙、魏軍，秦亦伐敗韓，與齊爭長。
十六年，秦欲伐齊，而楚與齊從親，秦惠王患之，乃宣言張儀免相，使張儀南見楚王，謂楚王曰：「敝邑之王所甚說者無先大王，雖儀之所甚願為門闌之廝者亦無先大王。敝邑之王所甚憎者無先齊王，雖儀之所甚憎者亦無先齊王。而大王和之，〔一〕是以敝邑之王不得事王，而令儀亦不得為門闌之廝也。王為儀閉關而絕齊，今使使者從儀西取故秦所分楚商於之地方六百里，〔二〕如是則齊弱矣。是北弱齊，西德於秦，私商於以為富，此一計而三利俱至也。」懷王大悅，乃置相璽於張儀，日與置酒，宣言「吾復得吾商於之地」。群臣皆賀，而陳軫獨弔。懷王曰：「何故？」陳軫對曰：「秦之所為重王者，以王之有齊也。今地未可得而齊交先絕，是楚孤也。夫秦又何重孤國哉，必輕楚矣。且先出地而後絕齊，則秦計不為。先絕齊而後責地，則必見欺於張儀。見欺於張儀，則王必怨之。怨之，是西起秦患，北絕齊交。西起秦患，北絕齊交，則兩國之兵必至。〔三〕臣故弔。」楚王弗聽，因使一將軍西受封地。
〔一〕索隱和謂楚與齊相和親。
〔二〕集解商於之地在今順陽郡南鄉、丹水二縣，有商城在於中。故謂之商於。索隱商於在今慎陽。案：地理志丹水及商屬弘農，今言順陽者，是魏晉始分置順陽郡，商城、丹水俱隸之。
〔三〕索隱兩國，韓、魏也。
張儀至秦，詳醉墜車，稱病不出三月，地不可得。楚王曰：「儀以吾絕齊為尚薄邪？」乃使勇士宋遺北辱齊王。齊王大怒，折楚符而合於秦。秦齊交合，張儀乃起朝，謂楚將軍曰：「子何不受地？從某至某，廣袤六里。」楚將軍曰：「臣之所以見命者六百里，不聞六里。」即以歸報懷王。懷王大怒，興師將伐秦。陳軫又曰：「伐秦非計也。不如因賂之一名都，與之伐齊，是我亡於秦，〔一〕取償於齊也，吾國尚可全。今王已絕於齊而責欺於秦，是吾合秦齊之交而來天下之兵也，國必大傷矣。」楚王不聽，遂絕和於秦，發兵西攻秦。秦亦發兵擊之。
〔一〕索隱謂失商於之地。
十七年春，與秦戰丹陽，〔一〕秦大敗我軍，斬甲士八萬，虜我大將軍屈匄、裨將軍逢侯丑等七十餘人，遂取漢中之郡。楚懷王大怒，乃悉國兵復襲秦，戰於藍田，〔二〕大敗楚軍。韓、魏聞楚之困，乃南襲楚，至於鄧。楚聞，乃引兵歸。
〔一〕索隱此丹陽在漢中。
〔二〕正義藍田在雍州東南八十里，從藍田關入藍田縣。
十八年，秦使使約復與楚親，分漢中之半以和楚。楚王曰：「願得張儀，不願得地。」張儀聞之，請之楚。秦王曰：「楚且甘心於子，柰何？」張儀曰：「臣善其左右靳尚，靳尚又能得事於楚王幸姬鄭袖，袖所言無不從者。且儀以前使負楚以商於之約，今秦楚大戰，有惡，臣非面自謝楚不解。且大王在，楚不宜敢取儀。誠殺儀以便國，臣之願也。」儀遂使楚。
至，懷王不見，因而囚張儀，欲殺之。儀私於靳尚，靳尚為請懷王曰：「拘張儀，秦王必怒。天下見楚無秦，必輕王矣。」又謂夫人鄭袖曰：「秦王甚愛張儀，而王欲殺之，今將以上庸之地六縣賂楚，以美人聘楚王，以宮中善歌者為之媵。楚王重地，秦女必貴，而夫人必斥矣。夫人不若言而出之。」鄭袖卒言張儀於王而出之。儀出，懷王因善遇儀，儀因說楚王以叛從約而與秦合親，約婚姻。張儀已去，屈原使從齊來，諫王曰：「何不誅張儀？」懷王悔，使人追儀，弗及。是歲，秦惠王卒。
二十（六）年，齊湣王欲為從長，〔一〕惡楚之與秦合，乃使使遺楚王書曰：「寡人患楚之不察於尊名也。今秦惠王死，武王立，張儀走魏，樗里疾、公孫衍用，而楚事秦。夫樗里疾善乎韓，而公孫衍善乎魏；楚必事秦，韓、魏恐，必因二人求合於秦，則燕、趙亦宜事秦。四國爭事秦，則楚為郡縣矣。王何不與寡人并力收韓、魏、燕、趙，與為從而尊周室，以案兵息民，令於天下？莫敢不樂聽，則王名成矣。王率諸侯並伐，破秦必矣。王取武關、蜀、漢之地，〔二〕私吳、越之富而擅江海之利，韓、魏割上黨，西薄函谷，則楚之彊百萬也。且王欺於張儀，亡地漢中，兵銼藍田，天下莫不代王懷怒。今乃欲先事秦！願大王孰計之。」
〔一〕索隱按：下文始言二十四年，又更有二十六年，則此錯。云二十六年，衍字也，當是二十年事。又徐廣推校二十年取武遂，二十三年歸武遂，則此必二十年、二十一年事乎？
〔二〕正義武關在商州東一百八十里商洛縣界。蜀，巴蜀；漢中，郡也。
楚王業已欲和於秦，見齊王書，猶豫不決，下其議群臣。群臣或言和秦，或曰聽齊。昭雎〔一〕曰：「王雖東取地於越，不足以刷恥；必且取地於秦，而後足以刷恥於諸侯。王不如深善齊、韓以重樗里疾，如是則王得韓、齊之重以求地矣。秦破韓宜陽，〔二〕而韓猶復事秦者，以先王墓在平陽，〔三〕而秦之武遂去之七十里，〔四〕以故尤畏秦。不然，秦攻三川，〔五〕趙攻上黨，楚攻河外，韓必亡。楚之救韓，不能使韓不亡，然存韓者楚也。韓已得武遂於秦，以河山為塞，〔六〕所報德莫如楚厚，臣以為其事王必疾。齊之所信於韓者，以韓公子眛為齊相也。〔七〕韓已得武遂於秦，王甚善之，使之以齊、韓重樗里疾，疾得齊、韓之重，其主弗敢棄疾也。今又益之以楚之重，樗里子必言秦，復與楚之侵地矣。」於是懷王許之，竟不合秦，而合齊以善韓。〔八〕
〔一〕索隱七余反。
〔二〕索隱弘農之縣，在澠池西南。
〔三〕索隱非堯都也。
〔四〕索隱亦非河閒之縣，則韓之平陽，秦之武遂，並當在宜陽左右。
〔五〕正義三川，洛州也。
〔六〕正義河，蒲州西黃河也。山，韓西境也。
〔七〕正義眛，莫葛反，後同。
〔八〕集解徐廣曰：「懷王之二十二年，秦拔宜陽，取武遂，二十三年，秦復歸韓武遂，然則已非二十年事矣。」
二十四年，倍齊而合秦。秦昭王初立，乃厚賂於楚。楚往迎婦。二十五年，懷王入與秦昭王盟，約於黃棘。秦復與楚上庸。二十六年，齊、韓、魏為楚負其從親而合於秦，三國共伐楚。楚使太子入質於秦而請救。秦乃遣客卿通將兵救楚，三國引兵去。
二十七年，秦大夫有私與楚太子鬥，楚太子殺之而亡歸。二十八年，秦乃與齊、韓、魏共攻楚，殺楚將唐眛，取我重丘而去。二十九年，秦復攻楚，大破楚，楚軍死者二萬，殺我將軍景缺。懷王恐，乃使太子為質於齊以求平。三十年，秦復伐楚，取八城。秦昭王遺楚王書曰：「始寡人與王約為弟兄，盟于黃棘，太子為質，至驩也。太子陵殺寡人之重臣，不謝而亡去，寡人誠不勝怒，使兵侵君王之邊。今聞君王乃令太子質於齊以求平。寡人與楚接境壤界，故為婚姻，〔一〕所從相親久矣。而今秦楚不驩，則無以令諸侯。寡人願與君王會武關，面相約，結盟而去，寡人之願也。敢以聞下執事。」楚懷王見秦王書，患之。欲往，恐見欺；無往，恐秦怒。昭雎曰：「王毋行，而發兵自守耳。秦虎狼，不可信，有并諸侯之心。」懷王子子蘭勸王行，曰：「柰何絕秦之驩心！」於是往會秦昭王。昭王詐令一將軍伏兵武關，號為秦王。楚王至，則閉武關，遂與西至咸陽，〔二〕朝章臺，如蕃臣，不與亢禮。楚懷王大怒，悔不用昭子言。秦因留楚王，要以割巫、黔中之郡。楚王欲盟，秦欲先得地。楚王怒曰：「秦詐我而又彊要我以地！」不復許秦。秦因留之。
〔一〕正義婿之父為姻，婦之父為婚，婦之父母婿之父母相謂為婚姻，兩婿相謂為婭。
〔二〕索隱右扶風渭城縣，故咸陽城也，在水北山南，故曰咸陽。咸，皆也。
楚大臣患之，乃相與謀曰：「吾王在秦不得還，要以割地，而太子為質於齊，齊、秦合謀，則楚無國矣。」乃欲立懷王子在國者。昭雎曰：「王與太子俱困於諸侯，而今又倍王命而立其庶子，不宜。」乃詐赴於齊，齊湣王謂其相曰：「不若留太子以求楚之淮北。」相曰：「不可，郢中立王，是吾抱空質而行不義於天下也。」或曰：「不然。郢中立王，因與其新王市曰『予我下東國，吾為王殺太子，不然，將與三國共立之』，然則東國必可得矣。」齊王卒用其相計而歸楚太子。太子橫至，立為王，是為頃襄王。乃告于秦曰：「賴社稷神靈，國有王矣。」
頃襄王橫元年，秦要懷王不可得地，楚立王以應秦，秦昭王怒，發兵出武關攻楚，大敗楚軍，斬首五萬，取析十五城而去。〔一〕二年，楚懷王亡逃歸，秦覺之，遮楚道，懷王恐，乃從閒道走趙以求歸。趙主父〔二〕在代，其子惠王初立，行王事，恐，不敢入楚王。楚王欲走魏，秦追至，遂與秦使復之秦。懷王遂發病。頃襄王三年，懷王卒于秦，秦歸其喪于楚。楚人皆憐之，如悲親戚。諸侯由是不直秦。秦楚絕。
〔一〕集解徐廣曰：「年表云取十六城，既取析，又并取左右十五城也。」駰按：地理志弘農有析縣。正義括地志云：「鄧州內鄉縣城本楚析邑，一名丑，漢置析縣，因析水為名也。」
〔二〕索隱主字亦或作「王」。
六年，秦使白起伐韓於伊闕，〔一〕大勝，斬首二十四萬。秦乃遺楚王書曰：「楚倍秦，秦且率諸侯伐楚，爭一旦之命。願王之飭士卒，得一樂戰。」楚頃襄王患之，乃謀復與秦平。七年，楚迎婦於秦，秦楚復平。
〔一〕正義括地志云：「伊闕山在洛州南十九里也。」
十一年，齊秦各自稱為帝；月餘，復歸帝為王。
十四年，楚頃襄王與秦昭王好會于宛，結和親。十五年，楚王與秦、三晉、燕共伐齊，取淮北。十六年，與秦昭王好會於鄢。其秋，復與秦王會穰。
十八年，楚人有好以弱弓微繳加歸鴈之上者，頃襄王聞，召而問之。對曰：「小臣之好射鶀鴈，〔一〕羅鸗，〔二〕小矢之發也，何足為大王道也。且稱楚之大，因大王之賢，所弋非直此也。昔者三王以弋道德，五霸以弋戰國。故秦、魏、燕、趙者，鶀鴈也；齊、魯、韓、衛者，青首也；〔三〕騶、費、〔四〕郯、邳者，羅鸗也。外其餘則不足射者。見鳥六雙，〔五〕以王何取？王何不以聖人為弓，以勇士為繳，時張而射之？此六雙者，可得而囊載也。其樂非特朝昔之樂也，〔六〕其獲非特鳧鴈之實也。王朝張弓而射魏之大梁之南，加其右臂而徑屬之於韓，則中國之路絕而上蔡之郡壞矣。還〔七〕射〔
八〕圉之東，〔九〕解魏左肘〔一〇〕而外擊定陶，則魏之東外棄而大宋、方與二郡者舉矣。〔一一〕且魏斷二臂，顛越矣；膺擊郯國，大梁可得而有也。王綪繳蘭臺，〔一二〕飲馬西河，定魏大梁，此一發之樂也。若王之於弋誠好而不厭，則出寶弓，碆新繳，〔一三〕射噣鳥於東海，還蓋長城以為防，〔一四〕朝射東莒，〔一五〕夕發浿丘，〔一六〕夜加即墨，顧據午道，〔一七〕則長城之東收而太山之北舉矣。〔一八〕西結境於趙〔一九〕而北達於燕，〔二〇〕三國布〈羽氐〉，〔二一〕則從不待約而可成也。北遊目於燕之遼東而南登望於越之會稽，此再發之樂也。若夫泗上十二諸侯，左縈而右拂之，可一旦而盡也。今秦破韓以為長憂，得列城而不敢守也；伐魏而無功，擊趙而顧病，〔二二〕則秦魏之勇力屈矣，楚之故地漢中、析、酈可得而復有也。王出寶弓，碆新繳，涉鄳塞，〔二三〕而待秦之倦也，山東、河內〔二四〕可得而一也。勞民休眾，南面稱王矣。故曰秦為大鳥，負海內而處，東面而立，左臂據趙之西南，右臂傅楚鄢郢，膺擊韓魏，〔二五〕垂頭中國，〔二六〕處既形便，勢有地利，奮翼鼓〈羽氐〉，方三千里，則秦未可得獨招而夜射也。」欲以激怒襄王，故對以此言。襄王因召與語，遂言曰：「夫先王為秦所欺而客死於外，怨莫大焉。今以匹夫有怨，尚有報萬乘，白公、子胥是也。今楚之地方五千里，帶甲百萬，猶足以踊躍中野也，而坐受困，臣竊為大王弗取也。」於是頃襄王遣使於諸侯，復為從，欲以伐秦。秦聞之，發兵來伐楚。
〔一〕索隱鶀音其，小鴈也。
〔二〕集解徐廣曰：「呂靜曰鸗，野鳥也。音龍。」索隱呂靜音聾，鄒亦音盧動反，劉音龍。鸗，小鳥。
〔三〕索隱亦小鳧，有青首者。
〔四〕索隱鄒祕二音。
〔五〕索隱以喻下文秦趙等十二國，故云「六雙」。
〔六〕索隱昔猶夕也。
〔七〕索隱音患，謂繞也。
〔八〕索隱音石。
〔九〕正義圉音語。城在汴州雍丘縣東。
〔一〇〕索隱解音紀買反。
〔一一〕正義言王朝張弓射魏大梁、汴州之南，即加大梁之右臂；連韓、郯，則河北中國之路向東南斷絕，則韓上蔡之郡自破壞矣。復遶雍丘圉城之東，便解散魏左肘宋州，而外擊曹定陶，及魏東之外解棄，則宋、方與兩郡並舉。
〔一二〕集解徐廣曰：「綪，縈也，音爭。蘭，一作『簡』。」正義鄭玄云：「綪，屈也，江沔之閒謂之縈，收繩索綪也。」按：繳，絲繩，繫弋射鳥也。若膺擊郯，圍大梁已了，乃收弋繳於蘭臺。蘭臺，桓山之別名也。
〔一三〕集解徐廣曰：「以石傅弋繳曰碆。碆音波。」索隱碆作「磻」，音播。傅音附。
〔一四〕集解徐廣曰：「噣，一作『獨』。還音宦。蓋，一作『益』。益縣在樂安，蓋縣在泰山。濟北盧縣有長城，東至海也。」索隱噣音晝，謂大鳥之有鉤喙者，以比齊也。還音患，謂遶也。蓋者，覆也。言射者環遶蓋覆，使無飛走之路，因以長城為防也。徐以蓋為益縣，非也。長城當在濟南。正義太山郡記云：「太山西北有長城，緣河徑太山千餘里，至琅邪臺入海。」齊記云：「齊宣王乘山嶺之上築長城，東至海，西至濟州千餘里，以備楚。」括地志云：「長城西北起濟州平陰縣，緣河歷太山北岡上，經濟州淄川，即西南兗州博城縣北，東至密州琅邪臺入海。薊代記云齊有長城巨防，足以為塞也。」
〔一五〕正義括地志云：「密州莒縣，故莒子國。地理志云周武王封少昊之後嬴姓於莒，始都計斤，春秋時徙居莒也。」
〔一六〕集解徐廣曰：「在清河。」正義括地志云：「浿丘，丘名也，在青州臨淄縣西北二十五里也。」
〔一七〕索隱顧，反也。午道當在齊西界。一從一橫為午道，亦未詳其處。正義劉伯莊云「齊西界」。按：蓋在博州之西境也。
〔一八〕正義言從濟州長城東至海，太山之北，黃河之南，盡舉收於楚。
〔一九〕正義言得齊地約結於趙，為境界，定從約也。
〔二〇〕索隱北，一作「杜」。杜者，寬大之名。言齊晉既伏，收燕不難也。正義北達，言四通無所滯礙。言燕無山河之限也。
〔二一〕集解徐廣曰：「音翅。一作『屬』。」索隱亦作「翅」，同式豉反。三國，齊、趙、燕也。
〔二二〕索隱顧猶反也。
〔二三〕集解徐廣曰：「或以為『冥』，今江夏。一作『黽』。」正義括地志云：「故鄍城在陝州河北縣東十里，虞邑也。杜預云河東大陽有鄍城是也。」徐言江夏，亦誤也。
〔二四〕正義謂華山之東，懷州河內之郡。
〔二五〕索隱謂韓、魏當秦之前，故云「膺擊」。俗本作「鷹」，非。
〔二六〕索隱垂頭猶申頸也。言欲吞山東。
楚欲與齊韓連和伐秦，因欲圖周。周王赧使武公〔一〕謂楚相昭子曰：「三國以兵割周郊地以便輸，而南器以尊楚，臣以為不然。夫弒共主，臣世君，〔二〕大國不親；以眾脅寡，小國不附。大國不親，小國不附，不可以致名實。名實不得，不足以傷民。夫有圖周之聲，非所以為號也。」昭子曰：「乃圖周則無之。雖然，周何故不可圖也？」對曰：「軍不五不攻，城不十不圍。夫一周為二十晉，〔三〕公之所知也。韓嘗以二十萬之眾辱於晉之城下，銳士死，中士傷，而晉不拔。公之無百韓以圖周，此天下之所知也。夫怨結兩周以塞騶魯之心，〔四〕交絕於齊，〔五〕聲失天下，其為事危矣。夫危兩周以厚三川，〔六〕方城之外必為韓弱矣。〔七〕何以知其然也？西周之地，絕長補短，不過百里。名為天下共主，裂其地不足以肥國，得其眾不足以勁兵。雖無攻之，名為弒君。然而好事之君，喜攻之臣，發號用兵，未嘗不以周為終始。是何也？見祭器在焉，欲器之至而忘弒君之亂。今韓以器之在楚，臣恐天下以器讎楚也。臣請譬之。夫虎肉臊，其兵利身，〔八〕人猶攻之也。若使澤中之麋蒙虎之皮，人之攻之必萬於虎矣。〔九〕裂楚之地，足以肥國；詘楚之名，足以尊主。今子將以欲誅殘天下之共主，居三代之傳器，〔一〇〕吞三翮六翼，〔一一〕以高世主，非貪而何？周書曰『欲起無先』，故器南則兵至矣。」於是楚計輟不行。
〔一〕集解徐廣曰：「定王之曾孫，而西周惠公之子。」
〔二〕索隱共主，世君，俱是周自謂也。共主，言周為天下共所宗主也；世君，言周室代代君於天下。
〔三〕正義言周王之國，其地雖小，諸侯尊之，故敵二十晉也。
〔四〕索隱騶魯有禮義之國，今楚欲結怨兩周而奪九鼎，是塞鄒魯之心。
〔五〕正義楚本與齊韓和伐秦，因欲圖周；齊不與圖周，故齊交絕於楚。
〔六〕正義三川，兩周之地，韓多有之，言厚韓也。
〔七〕正義方城之外，許州葉縣東北也。言楚取兩周，則韓彊，必弱楚方城之外也。
〔八〕索隱謂虎以爪牙為兵，而自利於防身也。
〔九〕索隱攻易而利大也。正義野澤之麋蒙衣虎皮，人之攻取必萬倍於虎也。譬楚伐周收祭器，其猶麋蒙虎皮矣。
〔一〇〕索隱謂九鼎也。
〔一一〕索隱翮，亦作「〈鬲瓦〉」，同音歷。三翮六翼，亦謂九鼎也。空足曰翮。六翼即六耳，翼近耳旁，事具小爾雅。
十九年，秦伐楚，楚軍敗，割上庸、漢北地予秦。〔一〕二十年，秦將白起拔我西陵。〔二〕二十一年，秦將白起遂拔我郢，燒先王墓夷陵。〔三〕楚襄王兵散，遂不復戰，東北保於陳城。二十二年，秦復拔我巫、黔中郡。
〔一〕正義謂割房、金、均三州及漢水之北與秦。
〔二〕集解徐廣曰：「屬江夏。」正義括地志云：「西陵故城在黃州黃山西二里。」
〔三〕集解徐廣曰：「年表云拔郢，燒夷陵。」索隱夷陵，陵名，後為縣，屬南郡。正義括地志云：「峽州夷陵縣是也。在荊州西。應劭云夷山在西北。」
二十三年，襄王乃收東地兵，得十餘萬，復西取秦所拔我江旁十五邑以為郡，距秦。二十七年，使三萬人助三晉伐燕。復與秦平，而入太子為質於秦。楚使左徒侍太子於秦。
三十六年，頃襄王病，太子亡歸。秋，頃襄王卒，太子熊元〔一〕代立，是為考烈王。考烈王以左徒為令尹，封以吳，號春申君。
〔一〕索隱系本作「完」。
考烈王元年，納州于秦以平。〔一〕是時楚益弱。
〔一〕集解徐廣曰：「南郡有州陵縣。」
六年，秦圍邯鄲，趙告急楚，楚遣將軍景陽救趙。七年，至新中。〔一〕秦兵去。〔二〕十二年，秦昭王卒，楚王使春申君弔祠于秦。十六年，秦莊襄王卒，秦王趙政立。二十二年，與諸侯共伐秦，不利而去。楚東徙都壽春，〔三〕命曰郢。
〔一〕索隱按：趙地無名新中者，「中」字誤。鉅鹿有新市，「中」當為「市」。正義新中，相州安陽縣也。七國時魏寧新中邑，秦莊襄王拔之，更名安陽也。
〔二〕集解徐廣曰：「年表云六年春申君救趙，十年徙於鉅陽。」
〔三〕正義壽春在南壽州，壽春縣是也。
二十五年，考烈王卒，子幽王悍立。李園殺春申君。幽王三年，秦、魏伐楚。秦相呂不韋卒。九年，秦滅韓。十年，幽王卒，同母弟猶代立，是為哀王。哀王立二月餘，哀王庶兄負芻之徒襲殺哀王而立負芻為王。是歲，秦虜趙王遷。
王負芻元年，燕太子丹使荊軻刺秦王。二年，秦使將軍伐楚，大破楚軍，亡十餘城。三年，秦滅魏。四年，秦將王翦破我軍於蘄〔一〕，而殺將軍項燕。
〔一〕索隱機祈二音。
五年，秦將王翦、蒙武遂破楚國，虜楚王負芻，滅楚名為（楚）郡云。〔一〕
〔一〕集解孫檢曰：「秦虜楚王負芻，滅去楚名，以楚地為三郡。」索隱裴注頻引孫檢，不知其人本末，蓋齊人也。
太史公曰：楚靈王方會諸侯於申，誅齊慶封，作章華臺，求周九鼎之時，志小天下；及餓死于申亥之家，為天下笑。操行之不得，悲夫！勢之於人也，可不慎與？棄疾以亂立，嬖淫秦女，甚乎哉，幾〔一〕再亡國！
〔一〕索隱音祈。
【索隱述贊】鬻熊之嗣，周封於楚。僻在荊蠻，蓽路藍縷。及通而霸，僭號曰武。文既伐申，成亦赦許。子圉篡嫡，商臣殺父。天禍未悔，憑姦自怙。昭困奔亡，懷迫囚虜。頃襄、考烈，祚衰南土。
卷四十一　　　越王勾踐世家第十一
越王句踐，其先禹之苗裔，〔一〕而夏后帝少康之庶子也。封於會稽，以奉守禹之祀。文身斷髮，披草萊而邑焉。後二十餘世，至於允常。〔二〕允常之時，與吳王闔廬戰而相怨伐。允常卒，子句踐立，是為越王。
〔一〕正義吳越春秋云：「禹周行天下，還歸大越，登茅山以朝四方群臣，封有功，爵有德，崩而葬焉。至少康，恐禹跡宗廟祭祀之絕，乃封其庶子於越，號曰無餘。」賀循會稽記云：「少康，其少子號曰於越，越國之稱始此。」越絕記云：「無餘都，會稽山南故越城是也。」
〔二〕正義輿地志云：「越侯傳國三十餘葉，歷殷至周敬王時，有越侯夫譚，子曰允常，拓土始大，稱王，春秋貶為子，
元年，吳王闔廬聞允常死，乃興師伐越。越王句踐使死士挑戰，三行，至吳陳，呼而自剄。吳師觀之，越因襲擊吳師，吳師敗於檇李，〔一〕射傷吳王闔廬。闔廬且死，告其子夫差曰：「必毋忘越。」
〔一〕集解杜預曰：「吳郡嘉興縣南有檇李城。」索隱事在左傳魯定公十四年。
三年，句踐聞吳王夫差日夜勒兵，且以報越，越欲先吳未發往伐之。范蠡諫曰：「不可。臣聞兵者凶器也，戰者逆德也，爭者事之末也。陰謀逆德，好用凶器，試身於所末，上帝禁之，行者不利。」越王曰：「吾已決之矣。」遂興師。吳王聞之，悉發精兵擊越，敗之夫椒。〔一〕越王乃以餘兵五千人保棲於會稽。〔二〕吳王追而圍之。
〔一〕集解杜預曰：「夫椒在吳郡吳縣，太湖中椒山是也。」索隱夫音符。椒音焦，本又作「湫」，音酒小反。賈逵云地名。國語云敗之五湖，則杜預云在椒山為非。事具哀公元年。
〔二〕集解杜預曰：「上會稽山也。」索隱鄒誕云：「保山曰棲，猶鳥棲於木以避害也，故六韜曰『軍處山之高者則曰棲』。」
越王謂范蠡曰：〔一〕「以不聽子故至於此，為之柰何？」蠡對曰：「持滿者與天，〔二〕定傾者與人，〔三〕節事者以地。〔四〕卑辭厚禮以遺之，不許，而身與之市。」〔五〕句踐曰：「諾。」乃令大夫種行成於吳，〔六〕膝行頓首曰：「君王亡臣句踐使陪臣種敢告下執事：句踐請為臣，妻為妾。」吳王將許之。子胥言於吳王曰：「天以越賜吳，勿許也。」種還，以報句踐。句踐欲殺妻子，燔寶器，觸戰以死。種止句踐曰：「夫吳太宰嚭貪，可誘以利，請閒行〔七〕言之。」於是句踐以美女寶器令種閒獻吳太宰嚭。〔八〕嚭受，乃見大夫種於吳王。種頓首言曰：「願大王赦句踐之罪，盡入其寶器。不幸不赦，句踐將盡殺其妻子，燔其寶器，悉五千人觸戰，必有當也。」〔九〕嚭因說吳王曰：「越以服為臣，若將赦之，此國之利也。」吳王將許之。子胥進諫曰：「今不滅越，後必悔之。句踐賢君，種、蠡良臣，若反國，將為亂。」吳王弗聽，卒赦越，罷兵而歸。
〔一〕正義會稽典錄云：「范蠡字少伯，越之上將軍也。本是楚宛三戶人，佯狂倜儻負俗。文種為宛令，遣吏謁奉。吏還曰：『范蠡本國狂人，生有此病。』種笑曰：『吾聞士有賢俊之姿，必有佯狂之譏，內懷獨見之明，外有不知之毀，此固非二三子之所知也。』駕車而往，蠡避之。後知種之必來謁，謂兄嫂曰：『今日有客，願假衣冠。』有頃種至，抵掌而談，旁人觀者聳聽之矣。」
〔二〕集解韋昭曰：「與天，法天也。天道盈而不溢。」索隱與天，天與也。言持滿不溢，與天同道，故天與之。
〔三〕集解虞翻曰：「人道尚謙卑以自牧。」索隱人主有定傾之功，故人與之也。
〔四〕集解韋昭曰：「時不至，不可彊生；事不究，不可彊成。」索隱國語「以」作「與」，此作「以」，亦與義也。言地能財成萬物，人主宜節用以法地，故地與之。韋昭等解恐非。
〔五〕集解韋昭曰：「市，利也。謂委管籥屬國家，以身隨之。」正義卑作言辭，厚遺珍寶。不許平，越王身往事之，如市賈貨易以利，此是定傾危之計。
〔六〕索隱大夫，官；種，名也。一曰大夫姓，猶司馬、司徒之比，蓋非也。成者，平也，求和於吳也。正義吳越春秋云：「大夫種姓文名種，字子禽。荊平王時為宛令，之三戶之里，范蠡從犬竇蹲而吠之，從吏恐文種慚，令人引衣而鄣之。文種曰：『無鄣也。吾聞犬之所吠者人，今吾到此，有聖人之氣，行而求之，來至於此。且人身而犬吠者，謂我是人也。』乃下車拜，蠡不為禮。」
〔七〕索隱閒音紀閑反。閒行猶微行。
〔八〕索隱國語云：「越飾美女二人，使大夫種遺太宰嚭。」
〔九〕索隱言悉五千人觸戰，或有能當吳兵者，故國語作「耦」，耦亦相當對之名。又下云「無乃傷君王之所愛乎」，是有當則相傷也。
句踐之困會稽也，喟然嘆曰：「吾終於此乎？」種曰：「湯繫夏臺，文王囚羑里，晉重耳奔翟，齊小白奔莒，其卒王霸。由是觀之，何遽不為福乎？」
吳既赦越，越王句踐反國，乃苦身焦思，置膽於坐，坐臥即仰膽，飲食亦嘗膽也。曰：「女忘會稽之恥邪？」身自耕作，夫人自織，食不加肉，衣不重采，折節下賢人，厚遇賓客，振貧弔死，〔一〕與百姓同其勞。欲使范蠡治國政，蠡對曰：「兵甲之事，種不如蠡；填〔二〕撫國家，親附百姓，蠡不如種。」於是舉國政屬大夫種，而使范蠡與大夫柘稽〔三〕行成，為質於吳。二歲而吳歸蠡。
〔一〕集解徐廣曰：「弔，一作『葬』。」
〔二〕索隱鎮音。
〔三〕索隱越大夫也。國語作「諸稽郢」。
句踐自會稽歸七年，拊循其士民，欲用以報吳。大夫逢同〔一〕諫曰：「國新流亡，今乃復殷給，繕飾備利，吳必懼，懼則難必至。且鷙鳥之擊也，必匿其形。今夫吳兵加齊、晉，怨深於楚、越，名高天下，實害周室，德少而功多，必淫自矜。為越計，莫若結齊，親楚，附晉，以厚吳。吳之志廣，必輕戰。是我連其權，三國伐之，越承其弊，可克也。」句踐曰：「善。」
〔一〕索隱逢，姓；同，名。故楚有逢伯。
居二年，吳王將伐齊。子胥諫曰：「未可。臣聞句踐食不重味，與百姓同苦樂。此人不死，必為國患。吳有越，腹心之疾，齊與吳，疥〈此鳥〉〔一〕也。願王釋齊先越。」吳王弗聽，遂伐齊，敗之艾陵〔二〕，虜齊高、國〔三〕以歸。讓子胥。子胥曰：「王毋喜！」王怒，子胥欲自殺，王聞而止之。越大夫種曰：「臣觀吳王政驕矣，請試嘗之貸粟，以卜其事。」請貸，吳王欲與，子胥諫勿與，王遂與之，越乃私喜。子胥言曰：「王不聽諫，後三年吳其墟乎！」太宰嚭聞之，乃數與子胥爭越議，因讒子胥曰：「伍員貌忠而實忍人，其父兄不顧，安能顧王？王前欲伐齊，員彊諫，已而有功，用是反怨王。王不備伍員，員必為亂。」與逢同共謀，讒之王。王始不從，乃使子胥於齊，聞其託子於鮑氏，王乃大怒，曰：「伍員果欺寡人！」役反，使人賜子胥屬鏤劍以自殺。子胥大笑曰：「我令而父霸，〔四〕我又立若，〔五〕若初欲分吳國半予我，我不受，已，今若反以讒誅我。嗟乎，嗟乎，一人固不能獨立！」報使者曰：「必取吾眼置吳東門，以觀越兵入也！」〔六〕於是吳任嚭政。
〔一〕索隱疥〈此鳥〉音介尟。
〔二〕索隱在魯哀十一年。
〔三〕索隱國惠子、高昭子。
〔四〕索隱而，汝也。父，闔廬也。
〔五〕索隱若亦汝也。
〔六〕索隱國語云吳王慍曰「孤不使大夫得見」，乃盛以鴟夷，投之于江也。
居三年，句踐召范蠡曰：「吳已殺子胥，導諛者眾，可乎？」對曰：「未可。」
至明年春，吳王北會諸侯於黃池，〔一〕吳國精兵從王，惟獨老弱與太子留守。〔二〕句踐復問范蠡，蠡曰「可矣」。乃發習流二千人，〔三〕教士四萬人，〔四〕君子六千人，〔五〕諸御千人，〔六〕伐吳。吳師敗，遂殺吳太子。吳告急於王，王方會諸侯於黃池，懼天下聞之，乃祕之。吳王已盟黃池，乃使人厚禮以請成越。越自度亦未能滅吳，乃與吳平。
〔一〕索隱在哀十三年。
〔二〕索隱據左氏傳，太子名友。
〔三〕索隱虞書云「流宥五刑」。按：流放之罪人，使之習戰，任為卒伍，故有二千人。正義謂先慣習流利戰陣死者二千人也。
〔四〕索隱謂常所教練之兵也。故孔子曰「以不教民戰，是謂棄之」是也。
〔五〕集解韋昭曰：「君子，王所親近有志行者，猶吳所謂『賢良』，齊所謂『士』也。」虞翻曰：「言君養之如子。」索隱君子謂君所子養有恩惠者。又按：左氏「楚沈尹戌帥都君子以濟師」，杜預曰「都君子謂都邑之士有復除者」。國語「王以私卒君子六千人」。
〔六〕索隱諸御謂諸理事之官在軍有職掌者。
其後四年，越復伐吳。吳士民罷弊，輕銳盡死於齊、晉。而越大破吳，因而留圍之三年，吳師敗，越遂復棲吳王於姑蘇之山。吳王使公孫雄〔一〕肉袒膝行而前，請成越王曰：「孤臣夫差敢布腹心，異日嘗得罪於會稽，夫差不敢逆命，得與君王成以歸。今君王舉玉趾而誅孤臣，孤臣惟命是聽，意者亦欲如會稽之赦孤臣之罪乎？」句踐不忍，欲許之。范蠡曰：「會稽之事，天以越賜吳，吳不取。今天以吳賜越，越其可逆天乎？且夫君王蚤朝晏罷，非為吳邪？謀之二十二年，一旦而棄之，可乎？且夫天與弗取，反受其咎。『伐柯者其則不遠』，君忘會稽之厄乎？」句踐曰：「吾欲聽子言，吾不忍其使者。」范蠡乃鼓進兵，曰：「王已屬政於執事，〔二〕使者去，不者且得罪。」〔三〕吳使者泣而去。句踐憐之，乃使人謂吳王曰：「吾置王甬東，君百家。」〔四〕吳王謝曰：「吾老矣，不能事君王！」遂自殺。乃蔽其面，〔五〕曰：「吾無面以見子胥也！」越王乃葬吳王而誅太宰嚭。
〔一〕集解虞翻曰：「吳大夫。」
〔二〕集解虞翻曰：「執事，蠡自謂也。」
〔三〕集解虞翻曰：「我為子得罪。」索隱虞翻注蓋依國語之文，今望此文，謂使者宜速去，不且得罪於越，義亦通。
〔四〕集解杜預曰：「甬東，會稽句章縣東海中洲也。」索隱國語云「與之夫婦三百」是也。
〔五〕正義今之面衣是其遺象也。越絕云：「吳王曰『聞命矣！以三寸帛幎吾兩目。使死者有知，吾慚見伍子胥、公孫聖；以為無知，吾恥生者』。越王則解綬以幎其目，遂伏劍而死。」幎音覓。顧野王云大巾覆也。
句踐已平吳，乃以兵北渡淮，與齊、晉諸侯會於徐州，致貢於周。周元王使人賜句踐胙，命為伯。句踐已去，渡淮南，以淮上地與楚，〔一〕歸吳所侵宋地於宋，與魯泗東方百里。當是時，越兵橫行於江、淮東，諸侯畢賀，號稱霸王。〔二〕
〔一〕集解楚世家曰：「越滅吳而不能正江、淮北。楚東侵廣地至泗上。」
〔二〕索隱越在蠻夷，少康之後，地遠國小，春秋之初未通上國，國史既微，略無世系，故紀年稱為「於粵子」。據此文，句踐平吳之後，周元王始命為伯，後遂僭而稱王也。
范蠡遂去，自齊遺大夫種書曰：「蜚鳥盡，良弓藏；狡兔死，走狗烹。〔一〕越王為人長頸鳥喙，可與共患難，不可與共樂。子何不去？」種見書，稱病不朝。人或讒種且作亂，越王乃賜種劍曰：「子教寡人伐吳七術，〔二〕寡人用其三而敗吳，其四在子，子為我從先王試之。」種遂自殺。
〔一〕集解徐廣曰：「狡，一作『郊』。」
〔二〕正義越絕云：「九術：一曰尊天事鬼；二曰重財幣以遺其君；三曰貴糴粟稿以空其邦；四曰遺之好美以熒其志；五曰遺之巧匠，使起宮室高臺，以盡其財，以疲其力；六曰貴其諛臣，使之易伐；七曰彊其諫臣，使之自殺；八曰邦家富而備器利；九曰堅甲利兵以承其弊。」
句踐卒，〔一〕子王鼫與立。〔二〕王鼫與卒，子王不壽立。王不壽卒，〔三〕子王翁立。王翁卒，〔四〕子王翳立。王翳卒，子王之侯立。〔五〕王之侯卒，子王無彊立。〔六〕
〔一〕索隱紀年云：「晉出公十年十一月，於粵子句踐卒，是為菼執。」
〔二〕索隱鼫音石。與音餘。按：紀年云「於粵子句踐卒，是菼執。次鹿郢立，六年卒」。樂資云「越語謂鹿郢為鼫與也」。
〔三〕索隱紀年云：「不壽立十年見殺，是為盲姑。次朱句立。」
〔四〕索隱紀年於粵子朱句三十四年滅滕，三十五年滅郯，三十七年朱句卒。
〔五〕索隱紀年云：「翳三十三年遷于吳，三十六年七月太子諸咎弒其君翳，十月粵殺諸咎。粵滑，吳人立子錯枝為君。明年，大夫寺區定粵亂，立無余之。十二年，寺區弟忠弒其君莽安，次無顓立。無顓八年薨，是為菼蠋卯。」故莊子云「越人三弒其君，子搜患之，逃乎丹穴不肯出，越人薰之以艾，乘以王輿」。樂資云「號曰無顓」。蓋無顓後乃次無彊也，則王之侯即無余之也。
〔六〕索隱蓋無顓之弟也。音其良反。
王無彊時，越興師北伐齊，西伐楚，與中國爭彊。當楚威王之時，越北伐齊，齊威王使人說越王曰：「越不伐楚，大不王，小不伯。圖越之所為不伐楚者，為不得晉也。韓、魏固不攻楚。韓之攻楚，覆其軍，殺其將，則葉、陽翟危；〔一〕魏亦覆其軍，殺其將，則陳、上蔡不安。〔二〕故二晉之事越也，〔三〕不至於覆軍殺將，馬汗之力不效。〔四〕所重於得晉者何也？」〔五〕越王曰：「所求於晉者，不至頓刃接兵，而況于攻城圍邑乎？〔六〕願魏以聚大梁之下，願齊之試兵南陽〔七〕莒地，以聚常、郯之境，〔八〕則方城之外不南，〔九〕淮、泗之閒不東，商、於、析、酈、〔一〇〕宗胡之地〔一一〕，夏路以左，〔一二〕不足以備秦，江南、泗上不足以待越矣。〔一三〕則齊、秦、韓、魏得志於楚也，是二晉不戰分地，不耕而穫之。不此之為，而頓刃於河山之閒以為齊秦用，所待者如此其失計，柰何其以此王也！」齊使者曰：「幸也越之不亡也！吾不貴其用智之如目，見豪毛而不見其睫也。今王知晉之失計，而不自知越之過，是目論也。〔一四〕王所待於晉者，非有馬汗之力也，又非可與合軍連和也，將待之以分楚眾也。今楚眾已分，何待於晉？」越王曰：「柰何？」曰：「楚三大夫張九軍，北圍曲沃、於中，〔一五〕以至無假之關者〔一六〕三千七百里，〔一七〕景翠之軍北聚魯、齊、南陽，分有大此者乎？〔一八〕且王之所求者，鬥晉楚也；晉楚不鬥，越兵不起，是知二五而不知十也。此時不攻楚，臣以是知越大不王，小不伯。復讎、龐、〔一九〕長沙，〔二〇〕楚之粟也；竟澤陵，楚之材也。越窺兵通無假之關，〔二一〕此四邑者不上貢事於郢矣。〔二二〕臣聞之，圖王不王，其敝可以伯。然而不伯者，王道失也。故願大王之轉攻楚也。」
〔一〕正義葉，式涉反，今許州葉縣。陽翟，河南陽翟縣也。二邑此時屬韓，與楚犬牙交境，韓若伐楚，恐二邑為楚所危。
〔二〕正義陳，今陳州也。上蔡，今豫州上蔡縣也。二邑此時屬魏，與楚犬牙交境，魏若伐楚，恐二國為楚所危也。
〔三〕正義言韓、魏與楚鄰，今令越合於二晉而伐楚。
〔四〕集解徐廣曰：「效猶見也。」
〔五〕正義從「不至」已下此是齊使者重難越王。
〔六〕正義頓刃，築營壘也。接兵，戰也。越王言韓魏之事越，猶不至頓刃接兵，而況更有攻城圍邑，韓、魏始服乎？言畏秦、齊而故事越也。
〔七〕索隱此南陽在齊之南界，莒之西。
〔八〕索隱常，邑名，蓋田文所封邑。郯，故郯國。二邑皆齊之南地。
〔九〕正義方城山在許州葉縣西南十八里。外謂許州、豫州等。言魏兵在大梁之下，楚方城之兵不得南伐越也。
〔一〇〕索隱四邑並屬南陽，楚之西南也。正義酈音擲。括地志云：「商洛縣則古商國城也。荊州圖副云『鄧州內鄉縣東七里於村，即於中地也』。」括地志又云：「鄧州內鄉縣楚邑也。故酈縣在鄧州新城縣西北三十里。」按：商、於、析、酈在商、鄧二州界，縣邑也。
〔一一〕集解徐廣曰：「胡國，今之汝陰。」索隱宗胡，邑名。胡姓之宗，因以名邑。杜預云「汝陰縣北有故胡城」是。
〔一二〕集解徐廣曰：「蓋謂江夏之夏。」索隱徐氏以為江夏，非也。劉氏云「楚適諸夏，路出方城，人向北行，以西為左，故云夏路以左」，其意為得也。正義括地志云：「故長城在鄧州內鄉縣東七十五里，南入穰縣，北連翼望山，無土之處累石為固。楚襄王控霸南土，爭強中國，多築列城於北方，以適華夏，號為方城。」按：此說劉氏為得，云邑徒眾少，不足備秦嶢、武二關之道也。
〔一三〕正義江南，洪、饒等州，春秋時為楚東境也。泗上，徐州，春秋時楚北境也。二境並與越鄰，言不足當伐越。
〔一四〕索隱言越王知晉之失，不自覺越之過，猶人眼能見豪毛而自不見其睫，故謂之「目論」也。
〔一五〕集解徐廣曰：「一作『北面曲沃』。」正義括地志云：「曲沃故城在陝縣西三十二里。於中在鄧州內鄉縣東七里。」爾時曲沃屬魏，於中屬秦，二地相近，故楚圍之。
〔一六〕集解徐廣曰：「無，一作『西』。」
〔一七〕正義按：無假之關當在江南長沙之西北也。言從曲沃、於中西至漢中、巴、巫、黔中千餘里，皆備秦、晉也。
〔一八〕正義魯，兗州也。齊，密州莒縣邑南至泗上也。南陽，鄧州也，時屬韓也。言楚又備此三國也，分散有大此者乎？
〔一九〕集解徐廣曰：「一作『寵』。」
〔二〇〕索隱劉氏云「復者發語之聲」，非也。言發語聲者，文勢然也，則是脫「況」字耳。讎當作「犨」，犨，邑名，字訛耳。則犨、龐、長沙是三邑也。下云「竟澤陵」，當為「竟陵澤」。言竟陵之山澤出材木，故楚有七澤，蓋其一也。合上文為四邑也。正義復，扶富反。
〔二一〕集解徐廣曰：「無，一作『西』。」
〔二二〕正義言今越北欲鬥晉楚，南復讎敵楚之四邑，龐、長沙、竟陵澤也。龐、長沙出粟之地，竟陵澤出材木之地，此邑近長沙潭、衡之境，越若窺兵西通無假之關，則四邑不得北上貢於楚之郢都矣。戰國時永、郴、衡、潭、岳、鄂、江、洪、饒並是東南境，屬楚也。袁、吉、虔、撫、歙、宣並越西境，屬越也。
於是越遂釋齊而伐楚。楚威王興兵而伐之，大敗越，殺王無彊，盡取故吳地至浙江，北破齊於徐州。〔一〕而越以此散，諸族子爭立，或為王，或為君，濱於江南海上，〔二〕服朝於楚。
〔一〕集解徐廣曰：「周顯王之四十六年。」索隱按：紀年粵子無顓薨後十年，楚伐徐州，無楚敗越殺無彊之語，是無彊為無顓之後，紀年不得錄也。
〔二〕正義今台州臨海縣是也。
後七世，至閩君搖，佐諸侯平秦。漢高帝復以搖為越王，以奉越後。東越，閩君，皆其後也。
范蠡〔一〕事越王句踐，既苦身戮力，與句踐深謀二十餘年，竟滅吳，報會稽之恥，北渡兵於淮以臨齊、晉，號令中國，以尊周室，句踐以霸，而范蠡稱上將軍。還反國，范蠡以為大名之下，難以久居，且句踐為人可與同患，難與處安，為書辭句踐曰：「臣聞主憂臣勞，主辱臣死。昔者君王辱於會稽，所以不死，為此事也。今既以雪恥，臣請從會稽之誅。」句踐曰：「孤將與子分國而有之。不然，將加誅于子。」范蠡曰：「君行令，臣行意。」乃裝其輕寶珠玉，自與其私徒屬乘舟浮海以行，終不反。於是句踐表會稽山以為范蠡奉邑〔二〕。
〔一〕集解太史公素王妙論曰：「蠡本南陽人。」列仙傳云：「蠡，徐人。」正義吳越春秋云：「蠡字少伯，乃楚宛三戶人也。」越絕云：「在越為范蠡，在齊為鴟夷子皮，在陶為朱公。」又云：「居楚曰范伯。謂大夫種曰：『三王則三皇之苗裔也，五伯乃五帝之末世也。天運曆紀，千歲一至，黃帝之元，執辰破巳，霸王之氣，見於地戶。伍子胥以是挾弓矢干吳王。』於是要大夫種入吳。此時馮同相與共戒之：『伍子胥在，自餘不能關其詞。』蠡曰：『吳越之邦同風共俗，地戶之位非吳則越。彼為彼，我為我。』乃入越，越王常與言，盡日方去。」
〔二〕索隱國語云「乃環會稽三百里以為范蠡之地」。奉音扶用反。
范蠡浮海出齊，變姓名，自謂鴟夷子皮，〔一〕耕于海畔，苦身戮力，父子治產。居無幾何，致產數十萬。齊人聞其賢，以為相。范蠡喟然嘆曰：「居家則致千金，居官則至卿相，此布衣之極也。久受尊名，不祥。」乃歸相印，盡散其財，以分與知友鄉黨，而懷其重寶，閒行以去，止于陶，〔二〕以為此天下之中，交易有無之路通，為生可以致富矣。於是自謂陶朱公。復約要父子耕畜，廢居，候時轉物，逐什一之利。居無何，則致貲累巨萬。〔三〕天下稱陶朱公。
〔一〕索隱范蠡自謂也。蓋以吳王殺子胥而盛以鴟夷，今蠡自以有罪，故為號也。韋昭曰「鴟夷，革囊也」。或曰生牛皮也。
〔二〕集解徐廣曰：「今之濟陰定陶。」正義括地志云：「陶山在濟州平陰縣東三十五里。」止此山之陽也，今山南五里猶有朱公冢。
〔三〕集解徐廣曰：「萬萬也。」
朱公居陶，生少子。少子及壯，而朱公中男殺人，囚於楚。朱公曰：「殺人而死，職也。然吾聞千金之子不死於市。」告其少子往視之。乃裝黃金千溢，置褐器中，載以一牛車。且遣其少子，朱公長男固請欲行，朱公不聽。長男曰：「家有長子曰家督，今弟有罪，大人不遣，乃遺少弟，是吾不肖。」欲自殺。其母為言曰：「今遣少子，未必能生中子也，而先空亡長男，柰何？」朱公不得已而遣長子，為一封書遺故所善莊生。〔一〕曰：「至則進千金于莊生所，聽其所為，慎無與爭事。」長男既行，亦自私齎數百金。
〔一〕索隱據其時代，非莊周也。然驗其行事，非子休而誰能信任於楚王乎？正義年表云周元王四年越滅吳范蠡遂去齊，歸定陶，後遺莊生金。莊周與魏惠王、（周元王）〔齊宣王〕同時，從周元王四年至齊宣王元年一百三十年，此莊生非莊子。
至楚，莊生家負郭，披藜藋到門，居甚貧。然長男發書進千金，如其父言。莊生曰：「可疾去矣，慎毋留！即弟出，勿問所以然。」長男既去，不過莊生而私留，以其私齎獻遺楚國貴人用事者。
莊生雖居窮閻，然以廉直聞於國，自楚王以下皆師尊之。及朱公進金，非有意受也，欲以成事後復歸之以為信耳。故金至，謂其婦曰：「此朱公之金。有如病不宿誡，後復歸，勿動。」而朱公長男不知其意，以為殊無短長也。
莊生閒時入見楚王，言「某星宿某，此則害於楚」。楚王素信莊生，曰：「今為柰何？」莊生曰：「獨以德為可以除之。」楚王曰：「生休矣，寡人將行之。」王乃使使者封三錢之府。〔一〕楚貴人驚告朱公長男曰：「王且赦。」曰：「何以也？」曰：「每王且赦，常封三錢之府。昨暮王使使封之。」〔二〕朱公長男以為赦，弟固當出也，重千金虛棄莊生，無所為也，乃復見莊生。莊生驚曰：「若不去邪？」長男曰：「固未也。初為事弟，弟今議自赦，故辭生去。」莊生知其意欲復得其金，曰：「若自入室取金。」長男即自入室取金持去，獨自歡幸。
〔一〕集解國語曰：「周景王時將鑄大錢。」賈逵說云：「虞、夏、商、周金幣三等，或赤，或白，或黃。黃為上幣，銅鐵為下幣。」韋昭曰：「錢者，金幣之名，所以貿買物，通財用也。」單穆公云：「古者有母權子，子權母而行，然則三品之來，古而然矣。」駰謂楚之三錢，賈韋之說近之。
〔二〕集解或曰：「王且赦，常封三錢之府」者，錢幣至重，慮人或逆知有赦，盜竊之，所以封錢府，備盜竊也。漢靈帝時，河內張成能候風角，知將有赦，教子殺人，捕得七日赦出，此其類也。
莊生羞為兒子所賣，乃入見楚王曰：「臣前言某星事，王言欲以修德報之。今臣出，道路皆言陶之富人朱公之子殺人囚楚，其家多持金錢賂王左右，故王非能恤楚國而赦，乃以朱公子故也。」楚王大怒曰：「寡人雖不德耳，柰何以朱公之子故而施惠乎！」令論殺朱公子，明日遂下赦令。朱公長男竟持其弟喪歸。
至，其母及邑人盡哀之，唯朱公獨笑，曰：「吾固知必殺其弟也！彼非不愛其弟，顧有所不能忍者也。是少與我俱，見苦，為生難，故重棄財。至如少弟者，生而見我富，乘堅驅良逐狡兔，〔一〕豈知財所從來，故輕棄之，非所惜吝。前日吾所為欲遣少子，固為其能棄財故也。而長者不能，故卒以殺其弟，事之理也，無足悲者。吾日夜固以望其喪之來也。」
〔一〕集解徐廣曰：「狡，一作『郊』。」
故范蠡三徙，成名於天下，非苟去而已，所止必成名。卒老死于陶，故世傳曰陶朱公。〔一〕
〔一〕集解張華曰：「陶朱公冢在南郡華容縣西，樹碑云是越之范蠡也。」正義盛弘之荊州記云：「荊州華容縣西有陶朱公冢，樹碑云是越范蠡。范蠡本宛三戶人，與文種俱入越，吳亡後，自適齊而終。陶朱公登仙，未聞葬此所由。」括地志云陶朱公冢也。又云：「濟州平陰縣東三十里陶山南五里有陶公冢。并止於陶山之陽。」按：葬處有二，未詳其處。
太史公曰：禹之功大矣，漸九川，〔一〕定九州，至于今諸夏艾安。及苗裔句踐，苦身焦思，終滅彊吳，北觀兵中國，以尊周室，號稱霸王。〔二〕句踐可不謂賢哉！蓋有禹之遺烈焉。范蠡三遷皆有榮名，名垂後世。臣主若此，欲毋顯得乎！
〔一〕集解徐廣曰：「漸者亦引進通導之意也，字或宜然。」
〔二〕集解徐廣曰：「一作『主』。」
【索隱述贊】越祖少康，至于允常。其子始霸，與吳爭彊。檇李之役，闔閭見傷。會稽之恥，句踐欲當。種誘以利，蠡悉其良。折節下士，致膽思嘗。卒復讎寇，遂殄大邦。後不量力，滅於無彊。
卷四十二　　　鄭世家第十二
鄭桓公友者，周厲王少子而宣王庶弟也。〔一〕宣王立二十二年，友初封于鄭。〔二〕封三十三歲，百姓皆便愛之。幽王以為司徒。〔三〕和集周民，周民皆說，河雒之閒，人便思之。為司徒一歲，幽王以褒后故，王室治多邪，諸侯或畔之。於是桓公問太史伯〔四〕曰：「王室多故，予安逃死乎？」太史伯對曰：「獨雒之東土，河濟之南可居。」公曰：「何以？」對曰：「地近虢、鄶，〔五〕虢、鄶之君貪而好利，〔六〕百姓不附。今公為司徒，民皆愛公，公誠請居之，虢、鄶之君見公方用事，輕分公地。公誠居之，虢、鄶之民皆公之民也。」公曰：「吾欲南之江上，何如？」對曰：「昔祝融為高辛氏火正，其功大矣，而其於周未有興者，楚其後也。周衰，楚必興。興，非鄭之利也。」公曰：「吾欲居西方，何如？」〔七〕對曰：「其民貪而好利，難久居。」公曰：「周衰，何國興者？」對曰：「齊、秦、晉、楚乎？夫齊，姜姓，伯夷之後也，伯夷佐堯典禮。秦，嬴姓，伯翳之後也，伯翳佐舜懷柔百物。及楚之先，皆嘗有功於天下。而周武王克紂後，成王封叔虞于唐，〔八〕其地阻險，以此有德與周衰並，亦必興矣。」桓公曰：「善。」於是卒言王，東徙其民雒東，而虢、鄶果獻十邑，〔九〕竟國之。〔一〇〕
〔一〕集解徐廣曰：「年表云母弟。」
〔二〕索隱鄭，縣名，屬京兆。秦武公十一年「初縣杜、鄭」是也。又系本云「桓公居棫林，徙拾」。宋忠云「棫林與拾皆舊地名」，是封桓公乃名為鄭耳。至秦之縣鄭，蓋是鄭武公東徙新鄭之後，其舊鄭乃是故都，故秦始縣之。
〔三〕集解韋昭曰：「幽王八年為司徒。」索隱韋昭據國語以幽王八年為司徒也。
〔四〕集解虞翻曰：「周太史。」
〔五〕集解徐廣曰：「虢在成皋，鄶在密縣。」駰案：虞翻曰「虢，姬姓，東虢也。鄶，妘姓」。正義括地志云：「洛州氾水縣，古東虢叔之國，東虢君也。」又云：「故鄶城在鄭州新鄭縣東北三十二里。」
〔六〕索隱鄭語云「虢叔恃勢，鄶仲恃險，皆有驕侈，又加之以貪冒」是也。虢叔，文王弟。鄶，妘姓之國也。
〔七〕索隱國語曰：「公曰『謝西之九州何如』。」韋昭云「謝，申伯之國。謝西有九州。二千五百家為州」。其說蓋異此。
〔八〕集解徐廣曰：「晉世家曰唐叔虞，姓姬氏，字子于。」索隱唐者，古國，堯之後，其君曰叔虞。何以知然者？據此系家下文云「唐人之季代曰唐叔虞。當武王邑姜方動大叔，夢天命而子曰虞，與之唐。及生有文在手曰『虞』，遂以名之。及成王滅唐而國太叔，故因以稱唐叔虞」。杜預亦曰「取唐君之名」是也。
〔九〕集解虞翻曰：「十邑謂虢、鄶、鄢、蔽、補、丹、依、〈田柔〉、歷、莘也。」索隱國語云：「太史伯曰『若克二邑，鄢、蔽、補、丹、依、〈田柔〉、歷、莘君之土也』。」虞翻注皆依國語為說。
〔一〇〕集解韋昭曰：「後武公竟取十邑地而居之，今河南新鄭也。」
二歲，犬戎殺幽王於驪山下，并殺桓公。鄭人共立其子掘突〔一〕，是為武公。〔二〕
〔一〕正義上求勿反，下戶骨反。
〔二〕索隱譙周云「名突滑」，皆非也。蓋古史失其名，太史公循舊失而妄記之耳。何以知其然者？按下文其孫昭公名忽，厲公名突，豈有孫與祖同名乎？當是舊史雜記昭厲忽突之名，遂誤以掘突為武公之字耳。
武公十年，娶申侯女〔一〕為夫人，曰武姜。生太子寤生，生之難，及生，夫人弗愛。後生少子叔段，段生易，夫人愛之。〔二〕二十七年，武公疾。夫人請公，欲立段為太子，公弗聽。是歲，武公卒，寤生立，是為莊公。
〔一〕正義括地志云：「故申城在鄧州南陽縣北三十里。」左傳云「鄭武公取於申也。」
〔二〕集解徐廣曰：「年表云十四年生寤生，十七年生太叔段。」
莊公元年，封弟段於京，〔一〕號太叔。祭仲曰：「京大於國，非所以封庶也。」莊公曰：「武姜欲之，我弗敢奪也。」段至京，繕治甲兵，與其母武姜謀襲鄭。二十二年，段果襲鄭，武姜為內應。莊公發兵伐段，段走。伐京，京人畔段，段出走鄢。〔二〕鄢潰，段出奔共。〔三〕於是莊公遷其母武姜於城潁，〔四〕誓言曰：「不至黃泉，〔五〕毋相見也。」居歲餘，已悔思母。潁谷之考叔〔六〕有獻於公，公賜食。考叔曰：「臣有母，請君食賜臣母。」莊公曰：「我甚思母，惡負盟，柰何？」考叔曰：「穿地至黃泉，則相見矣。」於是遂從之，見母。
〔一〕集解賈逵曰：「京，鄭都邑。」杜預曰：「今滎陽京縣。」
〔二〕正義鄔音烏古反。今新鄭縣南鄔頭有村，多萬家。舊作「鄢」，音偃。杜預云：「鄢，今鄢陵也。」
〔三〕集解賈逵曰：「共，國名也。」杜預曰：「今汲郡共縣也。」正義按：今衛州共城縣是也。
〔四〕集解賈逵曰：「鄭地。」正義疑許州臨潁縣是也。
〔五〕集解服虔曰：「天玄地黃，泉在地中，故言黃泉。」
〔六〕集解賈逵曰：「潁谷，鄭地。」正義括地志云：「潁水源出洛州嵩高縣東南三十里陽乾山，今俗名潁山泉。源出山之東谷。其側有古人居處，俗名為潁墟，故老云是潁考叔故居，即酈元注水經所謂潁谷也。」
二十四年，宋繆公卒，公子馮奔鄭。鄭侵周地，取禾。〔一〕二十五年，衛州吁弒其君桓公自立，與宋伐鄭，以馮故也。二十七年，始朝周桓王。桓王怒其取禾，弗禮也。〔二〕二十九年，莊公怒周弗禮，與魯易祊、許田。〔三〕三十三年，宋殺孔父。三十七年，莊公不朝周，周桓王率陳、蔡、虢、衛伐鄭。莊公與祭仲、〔四〕高渠彌〔五〕發兵自救，王師大敗。祝聸〔六〕射中王臂。祝聸請從之，鄭伯止之，曰：「犯長且難之，況敢陵天子乎？」乃止。夜令祭仲問王疾。
〔一〕索隱隱二年左傳「鄭武公、莊公為平王卿士。王貳于虢，及王崩，周人將畀虢公政。夏四月，鄭祭足帥師取溫之麥，秋又取成周之禾」是。
〔二〕索隱杜預曰：「桓王即位，周鄭交惡，至是始朝，故言始也。」左傳又曰：「周桓公言於王曰『我周之東遷，晉鄭焉依。善鄭以勸來者，猶懼不蔇，況不禮焉，鄭不來矣』。」
〔三〕索隱許田，近許之田，魯朝宿之邑。祊者，鄭所受助祭太山之湯沐邑。鄭以天子不能巡守，故以祊易許田，各從其近。
〔四〕索隱左傳祭仲足，蓋祭是邑，其人名仲字仲足，故傳云祭封人仲足是也。此繻葛之戰在魯桓公五年。
〔五〕索隱一作「彌」，一作「眯」，並名卑反。
〔六〕索隱左傳作「祝聃」。
三十八年，北戎伐齊，齊使求救，鄭遣太子忽將兵救齊。齊釐公欲妻之，忽謝曰：「我小國，非齊敵也。」時祭仲與俱，勸使取之，曰：「君多內寵，〔一〕太子無大援將不立，三公子皆君也。」所謂三公子者，太子忽，其弟突，次弟子亹也。〔二〕
〔一〕集解服虔曰：「言庶子有寵者多。」
〔二〕索隱此文則數太子忽及突、子亹為三，而杜預云不數太子，以子突、子亹、子儀為三，蓋得之。
四十三年，鄭莊公卒。初，祭仲甚有寵於莊公，莊公使為卿；公使娶鄧女，生太子忽，故祭仲立之，是為昭公。
莊公又娶宋雍氏女，〔一〕生厲公突。雍氏有寵於宋。〔二〕宋莊公聞祭仲之立忽，乃使人誘召祭仲而執之，曰：「不立突，將死。」亦執突以求賂焉。祭仲許宋，與宋盟。以突歸，立之。昭公忽聞祭仲以宋要立其弟突，九月（辛）〔丁〕亥，忽出奔衛。己亥，突至鄭，立，是為厲公。
〔一〕集解賈逵曰：「雍氏，黃帝之孫，姞姓之後，為宋大夫。」
〔二〕集解服虔曰：「為宋正卿，故曰有寵。」
厲公四年，祭仲專國政。厲公患之，陰使其婿雍糾欲殺祭仲〔一〕。糾妻，祭仲女也，知之，謂其母曰：「父與夫孰親？」母曰：「父一而已，人盡夫也。」〔二〕女乃告祭仲，祭仲反殺雍糾，戮之於市。厲公無柰祭仲何，怒糾曰：「謀及婦人，死固宜哉！」夏，厲公出居邊邑櫟。〔三〕祭仲迎昭公忽，六月乙亥，復入鄭，即位。
〔一〕集解賈逵曰：「雍糾，鄭大夫。」
〔二〕集解杜預曰：「婦人在室則天父，出則天夫。女以為疑，故母以所生為本解之。」
〔三〕集解宋忠曰：「今潁川陽翟縣。」索隱按：櫟音歷，即鄭初得十邑之歷也。
秋，鄭厲公突因櫟人殺其大夫單伯，〔一〕遂居之。諸侯聞厲公出奔，伐鄭，弗克而去。宋頗予厲公兵，自守於櫟，鄭以故亦不伐櫟。
〔一〕集解杜預曰：「鄭守櫟大夫也。」索隱依左傳作「檀伯」。檀伯，鄭守櫟大夫，事在桓十五年。此文誤為「單伯」者，蓋亦有所因也。按魯莊公十四年，厲公自櫟侵鄭，事與周單伯會齊師伐宋相連，故誤耳。
昭公二年，自昭公為太子時，父莊公欲以高渠彌為卿，太子忽惡之，莊公弗聽，卒用渠彌為卿。及昭公即位，懼其殺己，冬十月辛卯，渠彌與昭公出獵，射殺昭公於野。祭仲與渠彌不敢入厲公，乃更立昭公弟子亹為君，是為子亹也，無謚號。
子亹元年七月，齊襄公會諸侯於首止，〔一〕鄭子亹往會，高渠彌相，從，祭仲稱疾不行。所以然者，子亹自齊襄公為公子之時，嘗會鬥，相仇，及會諸侯，祭仲請子亹無行。子亹曰：「齊彊，而厲公居櫟，即不往，是率諸侯伐我，內厲公。我不如往，往何遽必辱，且又何至是！」卒行。於是祭仲恐齊并殺之，故稱疾。子亹至，不謝齊侯，齊侯怒，遂伏甲而殺子亹。高渠彌亡歸，〔二〕歸與祭仲謀，召子亹弟公子嬰於陳而立之，是為鄭子。〔三〕是歲，齊襄公使彭生醉拉殺魯桓公。
〔一〕集解服虔曰：「首止，近鄭之地。」杜預曰：「首止，衛地。陳留襄邑縣東南有首鄉。」
〔二〕索隱左氏云轘高渠彌。
〔三〕索隱左傳以鄭子名子儀，此云嬰，蓋別有所見。
鄭子八年，齊人管至父等作亂，弒其君襄公。十二年，宋人長萬弒其君湣公。鄭祭仲死。
十四年，故鄭亡厲公突在櫟者使人誘劫鄭大夫甫假，〔一〕要以求入。假曰：「舍我，我為君殺鄭子而入君。」厲公與盟，乃舍之。六月甲子，假殺鄭子及其二子而迎厲公突，突自櫟復入即位。初，內蛇與外蛇鬥於鄭南門中，內蛇死。居六年，厲公果復入。入而讓其伯父原〔二〕曰：「我亡國外居，伯父無意入我，亦甚矣。」原曰：「事君無二心，人臣之職也。原知罪矣。」遂自殺。厲公於是謂甫假曰：「子之事君有二心矣。」遂誅之。假曰：「重德不報，誠然哉！」
〔一〕索隱左傳作「傅瑕」。此本多假借，亦依字讀。
〔二〕索隱左傳謂之原繁。
厲公突後元年，齊桓公始霸。
五年，燕、衛與周惠王弟穨伐王，〔一〕王出奔溫，立弟穨為王。六年，惠王告急鄭，厲公發兵擊周王子穨，弗勝，於是與周惠王歸，王居于櫟。七年春，鄭厲公與虢叔襲殺王子穨而入惠王于周。
〔一〕索隱惠王，莊王孫，僖王子。子穨，莊王之妾王姚所生。事在莊十九年。
秋，厲公卒，子文公踕〔一〕立。厲公初立四歲，亡居櫟，居櫟十七歲，復入，立七歲，與亡凡二十八年。
〔一〕索隱音在接反。系本云文公徙鄭。宋忠云即新鄭。
文公十七年，齊桓公以兵破蔡，遂伐楚，至召陵。
二十四年，文公之賤妾曰燕姞，〔一〕夢天與之蘭，〔二〕曰：「余為伯鯈。余，爾祖也。〔三〕以是為而子，〔四〕蘭有國香。」以夢告文公，文公幸之，而予之草蘭為符。遂生子，名曰蘭。
〔一〕集解賈逵曰：「姞，南燕姓。」
〔二〕集解賈逵曰：「香草也。」
〔三〕集解賈逵曰：「伯鯈，南燕祖。」
〔四〕集解王肅曰：「以是蘭也為汝子之名。」
三十六年，晉公子重耳過，文公弗禮。文公弟叔詹曰：「重耳賢，且又同姓，窮而過君，不可無禮。」文公曰：「諸侯亡公子過者多矣，安能盡禮之！」詹曰：「君如弗禮，遂殺之；弗殺，使即反國，為鄭憂矣。」文公弗聽。
三十七年春，晉公子重耳反國，立，是為文公。秋，鄭入滑，滑聽命，已而反與衛，於是鄭伐滑。〔一〕周襄王使伯犕〔二〕請滑。鄭文公怨惠王之亡在櫟，而文公父厲公入之，而惠王不賜厲公爵祿，〔三〕又怨襄王之與衛滑，故不聽襄王請而囚伯犕。王怒，與翟人伐鄭，弗克。冬，翟攻伐襄王，襄王出奔鄭，鄭文公居王于氾。三十八年，晉文公入襄王成周。
〔一〕索隱僖二十四年左傳「鄭公子士泄、堵俞彌帥師伐滑」。
〔二〕索隱音服。左傳「王使伯服、游孫伯如鄭請滑」。杜預云「二子周大夫」。知伯犕即伯服也。
〔三〕索隱此言爵祿，與左氏說異。左傳云「鄭伯享王，王以后之鞶鑑與之。虢公請器，王予之爵」。則爵酒器，是太史公與丘明說別也。
四十一年，助楚擊晉。自晉文公之過無禮，故背晉助楚。四十三年，晉文公與秦穆公共圍鄭，討其助楚攻晉者，及文公過時之無禮也。初，鄭文公有三夫人，寵子五人，皆以罪蚤死。公怒，溉〔一〕逐群公子。子蘭奔晉，從晉文公圍鄭。時蘭事晉文公甚謹，愛幸之，乃私於晉，以求入鄭為太子。晉於是欲得叔詹為僇。鄭文公恐，不敢謂叔詹言。詹聞，言於鄭君曰：「臣謂君，君不聽臣，晉卒為患。然晉所以圍鄭，以詹，詹死而赦鄭國，詹之願也。」乃自殺。鄭人以詹尸與晉。晉文公曰：「必欲一見鄭君，辱之而去。」鄭人患之，乃使人私於秦曰：「破鄭益晉，非秦之利也。」秦兵罷。晉文公欲入蘭為太子，以告鄭。鄭大夫石癸曰：「吾聞姞姓乃后稷之元妃，〔二〕其後當有興者。子蘭母，其後也。且夫人子盡已死，餘庶子無如蘭賢。今圍急，晉以為請，利孰大焉！」遂許晉，與盟，而卒立子蘭為太子，晉兵乃罷去。
〔一〕集解徐廣曰：「一作『瑕』。」索隱音蔇。左傳作「瑕」。
〔二〕集解杜預曰：「姞姓之女，為后稷妃。」
四十五年，文公卒，子蘭立，是為繆公。
繆公元年春，秦繆公使三將將兵欲襲鄭，至滑，逢鄭賈人弦高詐以十二牛勞軍，故秦兵不至而還，晉敗之於崤。初，往年鄭文公之卒也，鄭司城繒賀以鄭情賣之，秦兵故來。三年，鄭發兵從晉伐秦，敗秦兵於汪。
往年〔一〕楚太子商臣弒其父成王代立。二十一年，與宋華元伐鄭。華元殺羊食士，不與其御羊斟，怒以馳鄭，鄭囚華元。宋贖華元，元亦亡去。晉使趙穿以兵伐鄭。
〔一〕集解徐廣曰：「繆公之二年。」
二十二年，鄭繆公卒，子夷立，是為靈公。
靈公元年春，楚獻黿於靈公。子家、子公將朝靈公，〔一〕子公之食指動，〔二〕謂子家曰：「佗日指動，必食異物。」及入，見靈公進黿羹，子公笑曰：「果然！」靈公問其笑故，具告靈公。靈公召之，獨弗予羹。子公怒，染其指，〔三〕嘗之而出。公怒，欲殺子公。子公與子家謀先。夏，弒靈公。鄭人欲立靈公弟去疾，去疾讓曰：「必以賢，則去疾不肖；必以順，則公子堅長。」堅者，靈公庶弟，〔四〕去疾之兄也。於是乃立子堅，是為襄公。
〔一〕集解賈逵曰：「二子鄭卿也。」
〔二〕集解服虔曰：「第二指。」
〔三〕集解左傳曰：「染指於鼎。」
〔四〕集解徐廣曰：「年表云靈公庶兄。」
襄公立，將盡去繆氏。繆氏者，殺靈公、子公之族家也。去疾曰：「必去繆氏，我將去之。」乃止。皆以為大夫。
襄公元年，楚怒鄭受宋賂縱華元，伐鄭。鄭背楚，與晉親。五年，楚復伐鄭，晉來救之。六年，子家卒，國人復逐其族，以其弒靈公也。
七年，鄭與晉盟鄢陵。八年，楚莊王以鄭與晉盟，來伐，圍鄭三月，鄭以城降楚。楚王入自皇門，鄭襄公肉袒掔羊以迎，曰：「孤不能事邊邑，使君王懷怒以及獘邑，孤之罪也。敢不惟命是聽。君王遷之江南，及以賜諸侯，亦惟命是聽。若君王不忘厲、宣王，桓、武公，哀不忍絕其社稷，錫不毛之地，〔一〕使復得改事君王，孤之願也，然非所敢望也。敢布腹心，惟命是聽。」莊王為卻三十里而後舍。楚群臣曰：「自郢至此，士大夫亦久勞矣。今得國舍之，何如？」莊王曰：「所為伐，伐不服也。今已服，尚何求乎？」卒去。晉聞楚之伐鄭，發兵救鄭。其來持兩端，故遲，比至河，楚兵已去。晉將率或欲渡，或欲還，卒渡河。莊王聞，還擊晉。鄭反助楚，大破晉軍於河上。十年，晉來伐鄭，以其反晉而親楚也。
〔一〕集解何休曰：「墝埆不生五穀曰不毛。謙不敢求肥饒。」
十一年，楚莊王伐宋，宋告急于晉。晉景公欲發兵救宋，伯宗諫晉君曰：「天方開楚，未可伐也。」乃求壯士得霍人解揚，字子虎，誆楚，令宋毋降。過鄭，鄭與楚親，乃執解揚而獻楚。楚王厚賜與約，使反其言，令宋趣降，三要乃許。於是楚登解揚樓車，〔一〕令呼宋。遂負楚約而致其晉君命曰：「晉方悉國兵以救宋，宋雖急，慎毋降楚，晉兵今至矣！」楚莊王大怒，將殺之。解揚曰：「君能制命為義，臣能承命為信。受吾君命以出，有死無隕。」〔二〕莊王曰：「若之許我，已而背之，其信安在？」解揚曰：「所以許王，欲以成吾君命也。」將死，顧謂楚軍曰：「為人臣無忘盡忠得死者！」楚王諸弟皆諫王赦之，於是赦解揚使歸。晉爵之為上卿。
〔一〕集解服虔曰：「樓車所以窺望敵軍，兵法所謂『雲梯』也。」杜預曰：「樓車，車上望櫓也。」
〔二〕集解服虔曰：「隕，墜也。」
十八年，襄公卒，子悼公沸〔一〕立。
〔一〕索隱劉音祕。鄒本一作「沸」，一作「弗」。左傳作「費」，音扶味反。
悼公元年，鄦公〔一〕惡鄭於楚，悼公使弟睔〔二〕於楚自訟。訟不直，楚囚睔。於是鄭悼公來與晉平，遂親。睔私於楚子反，子反言歸睔於鄭。
〔一〕集解徐廣曰：「鄦音許。許公，靈公也。」
〔二〕索隱公遜反。
二年，楚伐鄭，晉兵來救。是歲，悼公卒，立其弟睔，是為成公。
成公三年，楚共王曰「鄭成公孤有德焉」，使人來與盟。成公私與盟。秋，成公朝晉，晉曰「鄭私平於楚」，執之。使欒書伐鄭。四年春，鄭患晉圍，公子如乃立成公庶兄繻〔一〕為君。其四月，晉聞鄭立君，乃歸成公。鄭人聞成公歸，亦殺君繻，迎成公。晉兵去。
〔一〕索隱音須。鄒氏云：「一作『纁』，音訓。」
十年，背晉盟，盟於楚。晉厲公怒，發兵伐鄭。楚共王救鄭。晉楚戰鄢陵，楚兵敗，晉射傷楚共王目，俱罷而去。十三年，晉悼公伐鄭，兵於洧上。〔一〕鄭城守，晉亦去。
〔一〕集解服虔曰：「洧，水名。」正義括地志云：「洧水在鄭州新鄭縣北三里，古新鄭城南。韓詩外傳云『鄭俗，二月桃花水出時，會於溱、洧水上，以自祓除』。」按：在古城城南，與溱水合。
十四年，成公卒，子惲〔一〕立。是為釐公。
〔一〕索隱紆紛反。左傳作「髡頑」。
釐公五年，鄭相子駟朝釐公，釐公不禮。子駟怒，使廚人藥殺釐公，〔一〕赴諸侯曰「釐公暴病卒」。立釐公子嘉，嘉時年五歲，是為簡公。
〔一〕集解徐廣曰：「年表云子駟使賊夜弒僖公。」
簡公元年，諸公子謀欲誅相子駟，子駟覺之，反盡誅諸公子。二年，晉伐鄭，鄭與盟，晉去。冬，又與楚盟。子駟畏誅，故兩親晉、楚。三年，相子駟欲自立為君，公子子孔使尉止殺相子駟而代之。子孔又欲自立。子產曰：「子駟為不可，誅之，今又效之，是亂無時息也。」於是子孔從之而相鄭簡公。
四年，晉怒鄭與楚盟，伐鄭，鄭與盟。楚共王救鄭，敗晉兵。簡公欲與晉平，楚又囚鄭使者。
十二年，簡公怒相子孔專國權，誅之，而以子產為卿。十九年，簡公如晉請衛君還，而封子產以六邑。〔一〕子產讓，受其三邑。二十二年，吳使延陵季子於鄭，見子產如舊交，謂子產曰：「鄭之執政者侈，難將至，政將及子。子為政，必以禮；不然，鄭將敗。」子產厚遇季子。二十三年，諸公子爭寵相殺，又欲殺子產。公子或諫曰：「子產仁人，鄭所以存者子產也，勿殺！」乃止。
〔一〕集解服虔曰：「四井為邑。」
二十五年，鄭使子產於晉，問平公疾。平公曰：「卜而曰實沈、臺駘為祟，史官莫知，敢問？」對曰：「高辛氏有二子，長曰閼伯，季曰實沈，居曠林，〔一〕不相能也，日操干戈以相征伐。后帝弗臧，〔二〕遷閼伯于商丘，主辰，〔三〕商人是因，故辰為商星。〔四〕遷實沈于大夏，主參，〔五〕唐人是因，服事夏、商，〔六〕其季世曰唐叔虞。〔七〕當武王邑姜方娠大叔，夢帝謂己：〔八〕『余命而子曰虞，〔九〕乃與之唐，屬之參而蕃育其子孫。』及生有文在其掌曰『虞』，遂以命之。及成王滅唐而國大叔焉。故參為晉星。〔一〇〕由是觀之，則實沈，參神也。昔金天氏有裔子曰昧，為玄冥師，〔一一〕生允格、臺駘。〔一二〕臺駘能業其官，〔一三〕宣汾、洮，〔一四〕障大澤，〔一五〕以處太原。〔一六〕帝用嘉之，國之汾川。〔一七〕沈、姒、蓐、黃實守其祀。〔一八〕今晉主汾川而滅之。〔一九〕由是觀之，則臺駘，汾、洮神也。然是二者不害君身。山川之神，則水旱之菑禜之；〔二〇〕日月星辰之神，則雪霜風雨不時禜之；若君疾，飲食哀樂女色所生也。」平公及叔嚮曰：「善，博物君子也！」厚為之禮於子產。
〔一〕索隱賈逵曰：「曠，大也。」
〔二〕集解賈逵曰：「后帝，堯也。臧，善也。」
〔三〕集解賈逵曰：「商丘在漳南。」杜預曰：「商丘，宋地。」服虔曰：「辰，大火，主祀也。」
〔四〕集解服虔曰：「商人，契之先，湯之始祖相土封閼伯之故地，因其故國而代之。」
〔五〕集解服虔曰：「大夏在汾澮之閒，主祀參星。」杜預曰「大夏，今晉陽縣。」
〔六〕集解賈逵曰：「唐人謂陶唐氏之胤劉累事夏孔甲，封於大夏，因實沈之國，子孫服事夏、商也。」正義括地志云：「故唐城在絳州翼城縣西二十里。徐才宗國都城記云『唐國，帝堯之裔子所封。春秋云「夏孔甲時有堯苗冑劉累者，以豢龍事孔甲，夏后嘉之，賜曰御龍氏，以更豕韋之後。龍一雌死，潛醢之以食夏后。既而使求之，懼而遷于魯縣」。夏后蓋別封劉累之後于夏之墟，為唐侯。至周成王時，唐人作亂，成王滅之而封太叔，遷唐人子孫于杜，謂之杜伯，范氏所云在周為唐杜氏也』。地記云『唐氏在大夏之墟，屬河東安縣。今在絳城西北一百里有唐城者，以為唐舊國』。」然則叔虞之封即此地也。
〔七〕集解杜預曰：「唐人之季世，其君曰叔虞。」
〔八〕集解賈逵曰：「帝，天也。己，武王也。」
〔九〕集解杜預曰：「取唐君之名。」
〔一〇〕集解賈逵曰：「晉主祀參，參為晉星。」
〔一一〕集解服虔曰：「金天，少皞也。玄冥，水官也。師，長也。昧為水官之長。」
〔一二〕集解服虔曰：「允格、臺駘，兄弟也。」
〔一三〕集解服虔曰：「脩昧之職。」
〔一四〕集解賈逵曰：「宣猶通也。汾、洮，二水名。」
〔一五〕集解服虔曰：「陂障其水也。」
〔一六〕集解服虔曰：「太原，汾水名。」杜預曰：「太原，晉陽也，臺駘之所居者。」
〔一七〕集解服虔曰：「帝顓頊也。」
〔一八〕集解賈逵曰：「四國臺駘之後也。」
〔一九〕集解賈逵曰：「滅四國。」
〔二〇〕集解服虔曰：「禜為營，攢用幣也。若有水旱，則禜祭山川之神以祈福也。」
二十七年夏，鄭簡公朝晉。冬，畏楚靈王之彊，又朝楚，子產從。二十八年，鄭君病，使子產會諸侯，與楚靈王盟於申，誅齊慶封。
三十六年，簡公卒，子定公寧立。秋，定公朝晉昭公。
定公元年，楚公子棄疾弒其君靈王而自立，為平王。欲行德諸侯。歸靈王所侵鄭地于鄭。
四年，晉昭公卒，其六卿彊，公室卑。子產謂韓宣子曰：「為政必以德，毋忘所以立。」
六年，鄭火，公欲禳之。子產曰：「不如修德。」
八年，楚太子建來奔。十年，太子建與晉謀襲鄭。鄭殺建，建子勝奔吳。
十一年，定公如晉。晉與鄭謀，誅周亂臣，入敬王于周。〔一〕
〔一〕索隱王避弟子朝之亂出居狄泉，在昭二十三年；至二十六年，晉、鄭入之。經曰「天王入于成周」是也。
十三年，定公卒，子獻公蠆立。獻公十三年卒，子聲公勝立。當是時，晉六卿彊，侵奪鄭，鄭遂弱。
聲公五年，鄭相子產卒，〔一〕鄭人皆哭泣，悲之如亡親戚。子產者，鄭成公少子也。為人仁愛人，事君忠厚。孔子嘗過鄭，與子產如兄弟云。及聞子產死，孔子為泣曰：「古之遺愛也！」〔二〕
〔一〕正義括地志云：「子產墓在新鄭縣西南三十五里。酈元注水經云『子產墓在潩水上，累石為方墳，墳東北向鄭城，杜預云言不忘本』。」
〔二〕集解賈逵曰：「愛，惠也。」杜預曰：「子產見愛，有古人遺風也。」
八年，晉范、中行氏反晉，告急於鄭，鄭救之。晉伐鄭，敗鄭軍於鐵。〔一〕
〔一〕集解杜預曰：「戚城南鐵丘。」正義括地志云：「鐵丘在滑州衛南縣東南十五里。」
十四年，宋景公滅曹。二十年，齊田常弒其君簡公，而常相於齊。二十二年，楚惠王滅陳。孔子卒。
三十六年，晉知伯伐鄭，取九邑。
三十七年，聲公卒，子哀公易立。〔一〕哀公八年，鄭人弒哀公而立聲公弟丑，是為共公。共公三年，三晉滅知伯。三十一年，共公卒，子幽公已立。幽公元年，韓武子伐鄭，殺幽公。鄭人立幽公弟駘，是為繻公。〔二〕
〔一〕集解年表云三十八年。
〔二〕集解年表云鄭立幽公子駘繻。或作「繚」。
繻公十五年，韓景侯伐鄭，取雍丘。鄭城京。
十六年，鄭伐韓，敗韓兵於負黍。〔一〕二十年，韓、趙、魏列為諸侯。二十三年，鄭圍韓之陽翟。
〔一〕集解徐廣曰：「在陽城。」正義括地志云：「負黍亭在洛州陽城縣西南三十五里，故周邑也。」
二十五年，鄭君殺其相子陽。二十七，子陽之黨共弒繻公駘而立幽公弟乙為君，是為鄭君。〔一〕
〔一〕集解徐廣曰：「一本云『立幽公弟乙陽為君，是為康公』。六國年表云立幽公子駘，又以鄭君陽為鄭康公乙。班固云『鄭康公乙為韓所滅』。」
鄭君乙立二年，鄭負黍反，復歸韓。十一年，韓伐鄭，取陽城。
二十一年，韓哀侯滅鄭，并其國。
太史公曰：語有之，「以權利合者，權利盡而交疏」，甫瑕是也。甫瑕雖以劫殺鄭子內厲公，厲公終背而殺之，此與晉之里克何異？守節如荀息，身死而不能存奚齊。變所從來，亦多故矣！
【索隱述贊】厲王之子，得封於鄭。代職司徒，緇衣在詠。虢、鄶獻邑，祭祝專命。莊既犯王，厲亦奔命。居櫟克入，夢蘭毓慶。伯服生囚，叔瞻尸聘。釐、簡之後，公室不競。負黍雖還，韓哀日盛。
卷四十三　　　趙世家第十三
趙氏之先，與秦共祖。至中衍，〔一〕為帝大戊御。其後世蜚廉有子二人，而命其一子曰惡來，事紂，為周所殺，其後為秦。惡來弟曰季勝，其後為趙。
〔一〕正義中音仲。
季勝生孟增。孟增幸於周成王，是為宅皋狼。〔一〕皋狼生衡父，衡父生造父。造父幸於周繆王。造父取驥之乘匹，〔二〕與桃林〔
三〕盜驪、驊騮、綠耳，獻之繆王。繆王使造父御，西巡狩，見西王母，〔四〕樂之忘歸。而徐偃王反，〔五〕繆王日馳千里馬，攻徐偃王，〔六〕大破之。乃賜造父以趙城，〔七〕由此為趙氏。
〔一〕集解徐廣曰：「或云皋狼地名，在西河。」索隱按：如此說，是名孟增號宅皋狼。而徐廣云「或曰皋狼地名，在西河」。按地理志，皋狼是西河郡之縣名，蓋孟增幸於周成王，成王居之於皋狼，故云皋狼。
〔二〕索隱言造父取八駿，品其色，齊其力，使馴調也。並四曰乘，並兩曰匹。正義乘，食證反。並四曰乘，兩曰匹。取八駿品其力，使均馴。
〔三〕正義括地志云：「桃林在陝州桃林縣，西至潼關，皆為桃林塞地。山海經云夸父之山，北有林焉，名曰桃林，廣闊三百里，中多馬，造父於此得驊騮、騄耳之乘獻周穆王也。」
〔四〕索隱穆天子傳曰「穆王與西王母觴於瑤池之上，作歌」，是樂而忘歸也。譙周不信此事，而云「余常聞之，代俗以東西陰陽所出入，宗其神，謂之王父母。或曰地名，在西域，有何見乎」。
〔五〕正義括地志云：「大徐城在泗州徐城縣北三十里，古之徐國也。博物志云：『徐君宮人娠，生卵，以為不祥，棄於水濱。孤獨母有犬名鵠倉，銜所棄卵以歸，覆煖之，遂成小兒，生偃王。故宮人聞之，更收養之。及長，襲為徐君。後鵠倉臨死生角而九尾，實黃龍也。鵠倉或名后倉也』。」
〔六〕索隱譙周曰：「徐偃王與楚文王同時，去周穆王遠矣。且王者行有周衛，豈聞亂而獨長驅日行千里乎？」並言此事非實也。
〔七〕正義晉州趙城縣即造父邑也。
自造父已下六世至奄父，曰公仲，周宣王時伐戎，為御。及千畝戰，〔一〕奄父脫宣王。奄父生叔帶。叔帶之時，周幽王無道，去周如晉，事晉文侯，始建趙氏于晉國。
〔一〕正義括地志云：「千畝原在晉州岳陽縣北九十里也。」
自叔帶以下，趙宗益興，五世而（生）〔至〕趙夙。
趙夙，晉獻公之十六年伐霍、魏、耿，而趙夙為將伐霍。霍公求奔齊。〔一〕晉大旱，卜之，曰「霍太山為祟」。使趙夙召霍君於齊，復之，以奉霍太山之祀，晉復穰。晉獻公賜趙夙耿。〔二〕
〔一〕集解徐廣曰：「求，一作『來』。」
〔二〕索隱杜預曰：「耿，今河東皮氏縣耿鄉是。」
夙生共孟，當魯閔公之元年也。共孟生趙衰，字子餘。〔一〕
〔一〕索隱系本云公明生共孟及趙夙，夙生成季衰，衰生宣孟盾。左傳云衰，趙夙弟。而此系家云共孟生衰，譙周亦以此為誤耳。
趙衰卜事晉獻公及諸公子，莫吉；卜事公子重耳，吉，即事重耳。重耳以驪姬之亂亡奔翟，趙衰從。翟伐廧咎如，得二女，翟以其少女妻重耳，長女妻趙衰而生盾。初，重耳在晉時，趙衰妻亦生趙同、趙括、趙嬰齊。趙衰從重耳出亡，凡十九年，得反國。重耳為晉文公，趙衰為原大夫，居原，任國政。〔一〕文公所以反國及霸，多趙衰計策，語在晉事中。
〔一〕索隱系本云：「成季徙原。」宋忠云：「今鴈門原平縣也。」正義括地志云：「原平故城，漢原平縣也，在代州崞縣南三十五里。」崞音郭。按：宋忠說非也。括地志云：「故原城在懷州濟原縣西北二里。左傳云襄王以原賜晉文公，原不服，文公伐原以示信，原降，以趙衰為原大夫，即此也。原本周畿內邑也。」
趙衰既反晉，晉之妻固要迎翟妻，而以其子盾為適嗣，晉妻三子皆下事之。晉襄公之六年，而趙衰卒，謚為成季。
趙盾代成季任國政二年而晉襄公卒，太子夷皋年少。盾為國多難，欲立襄公弟雍。雍時在秦，使使迎之。太子母〔一〕日夜啼泣，頓首謂趙盾曰：「先君何罪，釋其適子而更求君？」趙盾患之，恐其宗與大夫襲誅之，迺遂立太子，是為靈公，發兵距所迎襄公弟於秦者。靈公既立，趙盾益專國政。
〔一〕索隱穆嬴也。
靈公立十四年，益驕。趙盾驟諫，靈公弗聽。及食熊蹯，胹不熟，殺宰人，持其尸出，趙盾見之。靈公由此懼，欲殺盾。盾素仁愛人，嘗所食桑下餓人反扞救盾，盾以得亡。未出境，而趙穿弒靈公而立襄公弟黑臀，是為成公。趙盾復反，任國政。君子譏盾「為正卿，亡不出境，反不討賊」，故太史書曰「趙盾弒其君」。晉景公〔一〕時而趙盾卒，謚為宣孟，子朔嗣。
〔一〕索隱成公之子，名據。
趙朔，晉景公之三年，朔為晉將下軍救鄭，與楚莊王戰河上。朔娶晉成公姊為夫人。
晉景公之三年，大夫屠岸賈欲誅趙氏。〔一〕初，趙盾在時，夢見叔帶持要而哭，甚悲；已而笑，拊手且歌。盾卜之，兆絕而後好。趙史援占之，曰：「此夢甚惡，非君之身，乃君之子，然亦君之咎。至孫，趙將世益衰。」屠岸賈者，始有寵於靈公，及至於景公而賈為司寇，將作難，乃治靈公之賊以致趙盾，遍告諸將曰：「盾雖不知，猶為賊首。以臣弒君，子孫在朝，何以懲罪？請誅之。」韓厥曰：「靈公遇賊，趙盾在外，吾先君以為無罪，故不誅。今諸君將誅其後，是非先君之意而今妄誅。妄誅謂之亂。臣有大事而君不聞，是無君也。」屠岸賈不聽。韓厥告趙朔趣亡。朔不肯，曰：「子必不絕趙祀，朔死不恨。」韓厥許諾，稱疾不出。賈不請而擅與諸將攻趙氏於下宮，殺趙朔、趙同、趙括、趙嬰齊，皆滅其族。
〔一〕集解徐廣曰：「按年表，救鄭及誅滅，皆景公三年。」
趙朔妻成公姊，有遺腹，走公宮匿。趙朔客曰公孫杵臼，杵臼謂朔友人程嬰曰：「胡不死？」程嬰曰：「朔之婦有遺腹，若幸而男，吾奉之；即女也，吾徐死耳。」居無何，而朔婦免身，生男。屠岸賈聞之，索於宮中。夫人置兒絝中，祝曰：「趙宗滅乎，若號；即不滅，若無聲。」及索，兒竟無聲。已脫，程嬰謂公孫杵臼曰：「今一索不得，後必且復索之，柰何？」公孫杵臼曰：「立孤與死孰難？」程嬰曰：「死易，立孤難耳。」公孫杵臼曰：「趙氏先君遇子厚，子彊為其難者，吾為其易者，請先死。」乃二人謀取他人嬰兒負之，衣以文葆，〔一〕匿山中。程嬰出，謬謂諸將軍曰：「嬰不肖，不能立趙孤。誰能與我千金，吾告趙氏孤處。」諸將皆喜，許之，發師隨程嬰攻公孫杵臼。杵臼謬曰：「小人哉程嬰！昔下宮之難不能死，與我謀匿趙氏孤兒，今又賣我。縱不能立，而忍賣之乎！」抱兒呼曰：「天乎天乎！趙氏孤兒何罪？請活之，獨殺杵臼可也。」諸將不許，遂殺杵臼與孤兒。諸將以為趙氏孤兒良已死，皆喜。然趙氏真孤乃反在，程嬰卒與俱匿山中。
〔一〕集解徐廣曰：「小兒被曰葆。」
居十五年，晉景公疾，卜之，大業之後不遂者為祟。景公問韓厥，厥知趙孤在，乃曰：「大業之後在晉絕祀者，其趙氏乎？夫自中衍者皆嬴姓也。中衍人面鳥噣，降佐殷帝大戊，及周天子，皆有明德。下及幽厲無道，而叔帶去周適晉，事先君文侯，至于成公，世有立功，未嘗絕祀。今吾君獨滅趙宗，國人哀之，故見龜策。唯君圖之。」景公問：「趙尚有後子孫乎？」韓厥具以實告。於是景公乃與韓厥謀立趙孤兒，召而匿之宮中。諸將入問疾，景公因韓厥之眾以脅諸將而見趙孤。趙孤名曰武。諸將不得已，乃曰：「昔下宮之難，屠岸賈為之，矯以君命，并命群臣。非然，孰敢作難！微君之疾，群臣固且請立趙後。今君有命，群臣之願也。」於是召趙武、程嬰遍拜諸將，遂反與程嬰、趙武攻屠岸賈，滅其族。復與趙武田邑如故。〔一〕
〔一〕集解徐廣曰：「推次，晉復與趙武田邑，是景公之十七年也。而乃是春秋成公八年經書『晉殺其大夫趙同、趙括』，左傳於此說立趙武事者，注云『終說之耳，非此年也』。」
及趙武冠，為成人，程嬰乃辭諸大夫，謂趙武曰：「昔下宮之難，皆能死。我非不能死，我思立趙氏之後。今趙武既立，為成人，復故位，我將下報趙宣孟與公孫杵臼。」趙武啼泣頓首固請，曰：「武願苦筋骨以報子至死，而子忍去我死乎！」程嬰曰：「不可。彼以我為能成事，故先我死；今我不報，是以我事為不成。」遂自殺。趙武服齊衰三年，為之祭邑，春秋祠之，世世勿絕。〔一〕
〔一〕集解新序曰：「程嬰、公孫杵臼可謂信友厚士矣。嬰之自殺下報，亦過矣。」正義今河東趙氏祠先人，猶別舒一座祭二士矣。
趙氏復位十一年，而晉厲公殺其大夫三郤。欒書畏及，乃遂弒其君厲公，更立襄公曾孫周，〔一〕是為悼公。晉由此大夫稍彊。
〔一〕集解徐廣曰：「年表云襄公孫也。」索隱晉系家襄公少子，名周。
趙武續趙宗二十七年，晉平公立。平公十二年，而趙武為正卿。十三年，吳延陵季子使於晉，曰：「晉國之政卒歸於趙武子、韓宣子、魏獻子之後矣。」趙武死，謚為文子。
文子生景叔。〔一〕景叔之時，齊景公使晏嬰於晉，〔二〕晏嬰與晉叔向語。嬰曰：「齊之政後卒歸田氏。」叔向亦曰：「晉國之政將歸六卿。六卿侈矣，而吾君不能恤也。」
〔一〕索隱系本云：「景叔名成。」
〔二〕集解徐廣曰：「平公之十九年。」
趙景叔卒，生趙鞅，是為簡子。
趙簡子在位，晉頃公之九年，簡子將合諸侯戍于周。其明年，入周敬王于周，辟弟子朝之故也。
晉頃公之十二年，六卿以法誅公族祁氏、羊舌氏，分其邑為十縣，六卿各令其族為之大夫。晉公室由此益弱。
後十三年，魯賊臣陽虎來奔，趙簡子受賂，厚遇之。
趙簡子疾，五日不知人，大夫皆懼。醫扁鵲視之，出，董安于問。〔一〕扁鵲曰：「血脈治也，而何怪！在昔秦繆公嘗如此，七日而寤。寤之日，告公孫支與子輿〔二〕曰：『我之帝所甚樂。吾所以久者，適有學也。帝告我：「晉國將大亂，五世不安；其後將霸，未老而死；霸者之子且令而國男女無別。」』公孫支書而藏之，秦讖於是出矣。獻公之亂，文公之霸，而襄公敗秦師於殽而歸縱淫，此子之所聞。今主君之疾與之同，不出三日疾必閒，閒必有言也。」
〔一〕集解韋昭曰：「安于，簡子家臣。」
〔二〕索隱二子，秦大夫公孫支、子桑也。
居二日半，簡子寤。語大夫曰：「我之帝所甚樂，與百神游於鈞天，廣樂九奏萬舞，不類三代之樂，其聲動人心。有一熊欲來援我，帝命我射之，中熊，熊死。又有一羆來，我又射之，中羆，羆死。帝甚喜，賜我二笥，皆有副。吾見兒在帝側，帝屬我一翟犬，曰：『及而子之壯也，以賜之。』帝告我：『晉國且世衰，七世而亡，〔一〕嬴姓將大敗周人於范魁之西，〔二〕而亦不能有也。今余思虞舜之勳，適余將以其冑女孟姚配而七世之孫。』」〔三〕董安于受言而書藏之。以扁鵲言告簡子，簡子賜扁鵲田四萬畝。
〔一〕正義謂晉定公、出公、哀公、幽公、烈公、孝公、靜公為七世。靜公二年，為三晉所滅。據此及年表，簡子疾在定公十一年。
〔二〕索隱范魁，地名，不知所在，蓋趙地。正義嬴，趙姓也。周人謂衛也。晉亡之後，趙成侯三年伐衛，取都鄙七十三是也。賈逵云「小阜曰魁」也。
〔三〕索隱即娃嬴，吳廣之女。姚，姓；孟，字也。七代孫，武靈王也。
他日，簡子出，有人當道，辟之不去，從者怒，將刃之。當道者曰：「吾欲有謁於主君。」從者以聞。簡子召之，曰：「譆，吾有所見子晰也。」〔一〕當道者曰：「屏左右，願有謁。」簡子屏人。當道者曰：「主君之疾，臣在帝側。」簡子曰：「然，有之。子之見我，我何為？」當道者曰：「帝令主君射熊與羆，皆死。」簡子曰：「是，且何也？」當道者曰：「晉國且有大難，主君首之。帝令主君滅二卿，夫熊與羆皆其祖也。」〔二〕簡子曰：「帝賜我二笥皆有副，何也？」〔三〕當道者曰：「主君之子將克二國於翟，皆子姓也。」〔四〕簡子曰：「吾見兒在帝側，帝屬我一翟犬，曰『及而子之長以賜之』。夫兒何謂以賜翟犬？」當道者曰：「兒，主君之子也。翟犬者，代之先也。主君之子且必有代。及主君之後嗣，且有革政而胡服，〔五〕并二國於翟。」〔六〕簡子問其姓而延之以官。當道者曰：「臣野人，致帝命耳。」遂不見。簡子書藏之府。
〔一〕索隱簡子見當道者，乃寤曰：「譆，是吾前夢所見，知其名曰子晰者。」
〔二〕正義范氏、中行氏之祖也。
〔三〕正義副謂皆子姓也。
〔四〕正義謂代及智氏也。
〔五〕正義今時服也，廢除裘裳也。
〔六〕正義武靈王略中山地至寧葭，西略胡地至樓煩、榆中是也。
異日，姑布子卿〔一〕見簡子，簡子遍召諸子相之。子卿曰：「無為將軍者。」簡子曰：「趙氏其滅乎？」子卿曰：「吾嘗見一子於路，殆君之子也。」簡子召子毋卹。毋卹至，則子卿起曰：「此真將軍矣！」簡子曰：「此其母賤，翟婢也，奚道貴哉？」子卿曰：「天所授，雖賤必貴。」自是之後，簡子盡召諸子與語，毋卹最賢。簡子乃告諸子曰：「吾藏寶符於常山上，先得者賞。」諸子馳之常山上，求，無所得。毋卹還，曰：「已得符矣。」簡子曰：「奏之。」毋卹曰：「從常山上臨代，代可取也。」〔二〕簡子於是知毋卹果賢，乃廢太子伯魯，而以毋卹為太子。
〔一〕集解司馬彪曰：「姑布，姓；子卿，字。」
〔二〕正義地道記云：「恆山在上曲陽縣西北百四十里。北行四百五十里得恆山岌，號飛狐口，北則代郡也。」
後二年，晉定公之十四年，范、中行作亂。明年春，簡子謂邯鄲大夫午曰：「歸我衛士五百家，吾將置之晉陽。」〔一〕午許諾，歸而其父兄不聽，〔二〕倍言。趙鞅捕午，囚之晉陽。乃告邯鄲人曰：「我私有誅午也，諸君欲誰立？」〔三〕遂殺午。趙稷、涉賓以邯鄲反。〔四〕晉君使籍秦〔五〕圍邯鄲。荀寅、范吉射〔六〕與午善，〔七〕不肯助秦而謀作亂，董安于知之。十月，范、中行氏〔八〕伐趙鞅，鞅奔晉陽，晉人圍之。范吉射、荀寅仇人魏襄等謀逐荀寅，以梁嬰父代之；〔九〕逐吉射，以范皋繹代之。〔一〇〕荀櫟〔一一〕言於晉侯曰：「君命大臣，始亂者死。今三臣始亂〔一二〕而獨逐鞅，用刑不均，請皆逐之。」十一月，荀櫟、韓不佞、〔一三〕魏哆〔
一四〕奉公命以伐范、中行氏，不克。范、中行氏反伐公，公擊之，范、中行敗走。丁未，二子〔一五〕奔朝歌。韓、魏以趙氏為請〔一六〕。十二月辛未，趙鞅入絳，盟于公宮。其明年，知伯文子謂趙鞅曰：「范、中行雖信為亂，安于發之，是安于與謀也。晉國有法，始亂者死。夫二子已伏罪而安于獨在。」趙鞅患之。安于曰：「臣死，趙氏定，晉國寧，吾死晚矣。」遂自殺。趙氏以告知伯，然後趙氏寧。
〔一〕集解服虔曰：「往年趙鞅圍衛，衛人恐懼，故貢五百家，鞅置之邯鄲，又欲更徙於晉陽。」
〔二〕集解服虔曰：「午之諸父兄及邯鄲中長老。」
〔三〕集解杜預曰：「午，趙鞅同族，別封邯鄲，故使邯鄲人更立午宗親也。」
〔四〕集解服虔曰：「稷，午子。」
〔五〕集解左傳曰籍秦此時為上軍司馬。索隱據系本，晉大夫籍游之孫，籍談之子……
〔六〕索隱范氏，晉大夫隰叔之子，士蒍之後。蒍生成伯缺，缺生武子會，會生文叔燮，燮生宣叔匄，匄生獻子鞅，鞅生吉射。
〔七〕集解左傳曰：「午，荀寅之甥。荀寅，范吉射之姻。」
〔八〕索隱系本云：「晉大夫逝遨生桓伯林父，林父生宣伯庚宿，庚宿生獻伯偃，偃生穆伯吳，吳生寅。本姓荀，自荀偃將中軍，晉改中軍曰中行，因氏焉。元與智伯同祖逝遨，故智氏亦稱荀。」正義按：會食邑於范，因為范氏。又中行寅本姓荀，自荀偃將中軍為中行，因號中行氏。元與智氏同承襲逝遨，姓荀氏。
〔九〕集解賈逵曰：「梁嬰父，晉大夫也。」
〔一〇〕集解服虔曰：「范氏之側室子。」
〔一一〕集解服虔曰：「荀櫟，智文子。」索隱系本云：「逝遨生莊子首，首生武子罃，罃生莊子朔，朔生悼子盈，盈生文子櫟，櫟生宣子申，申生智伯瑤。」
〔一二〕集解賈逵曰：「范、中行、趙也。」
〔一三〕索隱韓簡子。
〔一四〕索隱魏簡子。系本名取。
〔一五〕索隱范吉射、荀寅也。
〔一六〕集解服虔曰：「以其罪輕於荀、范也。」正義按：趙鞅被范、中行伐，乃奔晉陽，以其罪輕，故韓、魏為請晉君而得入絳。
孔子聞趙簡子不請晉君而執邯鄲午，保晉陽，故書春秋曰「趙鞅以晉陽畔」。
趙簡子有臣曰周舍，好直諫。周舍死，簡子每聽朝，常不悅，大夫請罪。簡子曰：「大夫無罪。吾聞千羊之皮不如一狐之腋。諸大夫朝，徒聞唯唯，不聞周舍之鄂鄂，是以憂也。」〔一〕簡子由此能附趙邑而懷晉人。
〔一〕集解韓詩外傳曰：「周舍立於門下三日三夜，簡子使問之曰：『子欲見寡人何事？』對曰：『願為鄂鄂之臣，墨筆操牘，從君之過，而日有所記，月有所成，歲有所效也。』」
晉定公十八年，趙簡子圍范、中行于朝歌，中行文子〔一〕奔邯鄲。明年，衛靈公卒。簡子與陽虎送衛太子蒯聵于衛，衛不內，居戚。〔二〕
〔一〕索隱荀寅也。
〔二〕正義括地志云：「故戚城在相州澶水縣東三十里。杜預云：『戚，衛邑，在頓丘〔衛〕縣西有戚城』是也。」
晉定公二十一年，簡子拔邯鄲，中行文子奔柏人。簡子又圍柏人，中行文子、范昭子〔一〕遂奔齊。趙竟有邯鄲、柏人。范、中行餘邑入于晉。趙名晉卿，實專晉權，奉邑侔於諸侯。
〔一〕索隱范吉射也。
晉定公三十年，定公與吳王夫差爭長於黃池，趙簡子從晉定公，卒長吳。定公三十七年卒，而簡子除三年之喪，期而已。是歲，越王句踐滅吳。
晉出公十一年，知伯伐鄭。趙簡子疾，使太子毋卹將而圍鄭。知伯醉，以酒灌擊毋卹。毋卹群臣請死之。毋卹曰：「君所以置毋卹，為能忍詬。」然亦慍知伯。知伯歸，因謂簡子，使廢毋卹，簡子不聽。毋卹由此怨知伯。
晉出公十七年，簡子卒，〔一〕太子毋卹代立，是為襄子。
〔一〕集解張華曰：「趙簡子冢在臨水界，二冢併，上氣成樓閣。」
趙襄子元年，越圍吳。〔一〕襄子降喪食，使楚隆問吳王。〔二〕
〔一〕正義年表及（趙）〔越〕世家、（云）左傳越滅吳在簡子三十五年，已在襄子元年前十五年矣，何得更有越圍吳之事？從此以下至「問吳王」是三十年事，文（說）〔脫〕誤在此耳。
〔二〕正義左傳云哀公二十年，簡子死，襄子嗣立，以越圍吳故，降父之祭饌，而使楚隆慰問王，為哀公十三年。簡子在黃池之役，與吳王質言曰「好惡同之」，故減祭饌及問吳王也。而趙世家及六國年表云此年晉定公卒，簡子除三年之喪，服期而已。按：簡子死及使吳年月皆誤，與左傳文不同。
襄子姊前為代王夫人。簡子既葬，未除服，北登夏屋，〔一〕請代王。使廚人操銅枓〔二〕以食代王及從者，行斟，陰令宰人各〔三〕以枓擊殺代王及從官，遂興兵平代地。其姊聞之，泣而呼天，摩笄自殺。代人憐之，所死地名之為摩笄之山。〔四〕遂以代封伯魯子周為代成君。伯魯者，襄子兄，故太子。太子蚤死，故封其子。
〔一〕集解徐廣曰：「山在廣武。」正義括地志云：「夏屋山一名賈屋山，今名賈母山，在代州鴈門縣東北三十五里。夏屋與句注山相接，蓋北方之險，亦天下之阻路，所以分別內外也。」
〔二〕正義音斗。其形方，有柄，取斟水器。說文云勺也。
〔三〕集解徐廣曰：「一作『雒』。」
〔四〕正義笄，今簪也。括地志云：「摩笄山一名磨笄山，亦名為〔鳴雞〕山，在蔚州飛狐縣東北百五十里。魏土地記云『代郡東南二十五里有馬頭山。趙襄子既殺代王，使人迎其婦。代王夫人曰：「以弟慢夫，非仁也；以夫怨弟，非義也。」磨笄自刺而死。使者遂亦自殺』。」
襄子立四年，知伯與趙、韓、魏盡分其范、中行故地。晉出公怒，告齊、魯，欲以伐四卿。四卿恐，遂共攻出公。出公奔齊，道死。知伯乃立昭公曾孫驕，是為晉懿公。〔一〕知伯益驕。請地韓、魏，韓、魏與之。請地趙，趙不與，以其圍鄭之辱。知伯怒，遂率韓、魏攻趙。趙襄子懼，乃奔保晉陽。
〔一〕索隱或作「哀公」。其大父名雍，即昭公少子，號戴子也。
原過從，後，至於王澤，〔一〕見三人，自帶以上可見，自帶以下不可見。與原過竹二節，莫通。曰：「為我以是遺趙毋卹。」原過既至，以告襄子。襄子齊三日，親自剖竹，有朱書曰：「趙毋卹，余霍泰山〔二〕山陽侯天使也。三月丙戌，余將使女反滅知氏。女亦立我百邑，余將賜女林胡之地。至于後世，且有伉王，赤黑，龍面而鳥噣，鬢麋髭〈冉頁〉，大膺大胸，脩下而馮，左衽界乘，〔三〕奄有河宗，〔四〕至于休溷諸貉，〔五〕南伐晉別，〔六〕北滅黑姑。」〔七〕襄子再拜，受三神之令。
〔一〕正義括地志云：「王澤在絳州正平縣南七里也。」
〔二〕集解徐廣曰：「在河東永安縣。」
〔三〕集解徐廣曰：「脩，或作『隨』。界，一作『介』。」
〔四〕正義穆天子傳云：「河宗之子孫（則）〔〈崩阝〉〕柏絮。」按：蓋在龍門河之上流，嵐、勝二州之地也。
〔五〕正義音陌。自河宗、休溷諸貉，乃戎狄之地也。
〔六〕正義趙南伐晉之別邑，謂韓、魏之邑也。
〔七〕正義亦戎國。
三國攻晉陽，歲餘，引汾水灌其城，城不浸者三版。〔一〕城中懸釜而炊，易子而食。群臣皆有外心，禮益慢，唯高共〔二〕不敢失禮。襄子懼，乃夜使相張孟同〔三〕私於韓、魏。韓、魏與合謀，以三月丙戌，三國反滅知氏，共分其地。於是襄子行賞，高共為上。張孟同曰：「晉陽之難，唯共無功。」襄子曰：「方晉陽急，群臣皆懈，惟共不敢失人臣禮，是以先之。」於是趙北有代，南并知氏，彊於韓、魏。遂祠三神於百邑，使原過主霍泰山祠祀。〔四〕
〔一〕正義何休云：「八尺曰版。」
〔二〕集解徐廣曰：「一作『赫』。」
〔三〕索隱按：戰國策作「張孟談」。談者，史遷之父名，遷例改為「同」。
〔四〕正義括地志云：「三神祠今名原過祠，今在霍山側也。」
其後娶空同氏，〔一〕生五子。襄子為伯魯之不立也，不肯立子，且必欲傳位與伯魯子代成君。成君先死，乃取代成君子浣立為太子。〔二〕襄子立三十三年卒，浣立，是為獻侯。
〔一〕正義括地志云：「崆峒山在肅州福祿縣東南六十里，古西戎地。又原州平高縣西百里亦有崆峒山，即黃帝問廣成子道處。」俱是西戎地，未知孰是。
〔二〕索隱代成君名周，伯魯之子。系本云代成君子起即襄子之子，不云伯魯，非也。
獻侯少即位，治中牟。〔一〕
〔一〕集解地理志曰河南中牟縣，趙獻侯自耿徙此。瓚曰：「中牟在春秋之時是鄭之疆內也，及三卿分晉，則在魏之邦土也。趙界自漳水以北，不及此。春秋傳曰『衛侯如晉過中牟』，按中牟非衛適晉之次也。汲郡古文曰『齊師伐趙東鄙，圍中牟』，此中牟不在趙之東也。按中牟當漯水之北。」索隱此趙中牟在河北，非鄭之中牟。正義按：五鹿在魏州元城縣東十二里，鄴即相州蕩陰縣西五十八里，有牟山，蓋中牟邑在此山側也。
襄子弟桓子〔一〕逐獻侯，自立於代，一年卒。國人曰桓子立非襄子意，乃共殺其子而復迎立獻侯。
〔一〕索隱系本云襄子子桓子，與此不同。
十年，中山武公初立。〔一〕十三年，城平邑。〔二〕十五年，獻侯卒，子烈侯籍立。
〔一〕集解徐廣曰：「西周桓公之子。桓公者，孝王弟而定王子。」索隱按：中山，古鮮虞國，姬姓也。系本云中山武公居顧，桓公徙靈壽，為趙武靈王所滅，不言誰之子孫。徐廣云西周桓公之子，亦無所據，蓋未能得其實耳。
〔二〕集解地理志曰代郡有平邑縣。
烈侯元年，魏文侯伐中山，使太子擊守之。六年，魏、韓、趙皆相立為諸侯，追尊獻子為獻侯。
烈侯好音，謂相國公仲連曰：「寡人有愛，可以貴之乎？」公仲曰：「富之可，貴之則否。」烈侯曰：「然。夫鄭歌者槍、石二人，〔一〕吾賜之田，人萬畝。」公仲曰：「諾。」不與。居一月，烈侯從代來，問歌者田。公仲曰：「求，未有可者。」有頃，烈侯復問。公仲終不與，乃稱疾不朝。番吾君〔二〕自代來，謂公仲曰：「君實好善，而未知所持。今公仲相趙，於今四年，亦有進士乎？」公仲曰：「未也。」番吾君曰：「牛畜、荀欣、徐越皆可。」公仲乃進三人。及朝，烈侯復問：「歌者田何如？」公仲曰：「方使擇其善者。」牛畜侍烈侯以仁義，約以王道，烈侯逌然。〔三〕明日，荀欣侍，以選練舉賢，任官使能。明日，徐越侍，以節財儉用，察度功德。所與無不充，君說。烈侯使使謂相國曰：「歌者之田且止。」官牛畜為師，荀欣為中尉，徐越為內史，〔四〕賜相國衣二襲。〔五〕
〔一〕索隱槍，七羊反。槍與石二人名。
〔二〕集解徐廣曰：「番音盤。常山有番吾縣。」正義括地志云：「番吾故城在恆州房山縣東二十里。」番蒲古今音異耳。
〔三〕正義逌音由，古字與「攸」同。言牛畜以仁義約以王道，故止歌者田。攸攸，氣行貌，寬緩也。
〔四〕正義漢書百官公卿表云：「（少府）內史，周官，秦因之，掌治京師。」
〔五〕集解單複具為一襲。
九年，烈侯卒，弟武公立。〔一〕武公十三年卒，趙復立烈侯太子章，是為敬侯。是歲，魏文侯卒。
〔一〕索隱譙周云：「系本及說趙語者並無其事，蓋別有所據。」
敬侯元年，武公子朝作亂，不克，出奔魏。趙始都邯鄲。
二年，敗齊于靈丘。〔一〕三年，救魏于廩丘，大敗齊人。四年，魏敗我兔臺。築剛平〔二〕以侵衛。五年，齊、魏為衛攻趙，取我剛平。六年，借兵於楚伐魏，取棘蒲。〔三〕八年，拔魏黃城。〔四〕九年，伐齊。齊伐燕，趙救燕。十年，與中山戰于房子。〔五〕
〔一〕集解地理志曰代郡有靈丘縣。
〔二〕正義兔臺、剛平並在河北。
〔三〕正義今趙州平棘縣，古棘蒲邑。
〔四〕集解杜預曰：「陳留外黃縣東有黃城。」正義括地志云：「故黃城在魏州冠氏縣南十里，因黃溝為名。」按：陳留外黃城非隨所別也。
〔五〕正義趙州房子縣是。
十一年，魏、韓、趙共滅晉，分其地。伐中山，又戰於中人〔一〕。十二年，敬侯卒，子成侯種立。
〔一〕集解徐廣曰：「中山唐縣有中人亭。」正義括地志云：「中山故城一名中人亭，在定州唐縣東北四十一里，春秋時鮮虞國之中人邑也。」
成侯元年，公子勝與成侯爭立，為亂。二年六月，雨雪。三年，太戊午〔一〕為相。伐衛，取鄉邑七十三。魏敗我藺。〔二〕四年，與秦戰高安，〔三〕敗之。五年，伐齊于鄄。〔四〕魏敗我懷。攻鄭，敗之，以與韓，韓與我長子。〔五〕六年，中山築長城。伐魏，敗湪澤，〔六〕圍魏惠王。七年，侵齊，至長城。〔七〕與韓攻周。八年，與韓分周以為兩。〔八〕九年，與齊戰阿下。〔九〕十年，攻衛，取甄。十一年，秦攻魏，趙救之石阿。〔一〇〕十二年，秦攻魏少梁，〔一一〕趙救之。十三年，秦獻公使庶長國伐魏少梁，虜其太子、痤。魏敗我澮，取皮牢。〔一二〕成侯與韓昭侯遇上黨。十四年，與韓攻秦。十五年，助魏攻齊。
〔一〕集解徐廣曰：「戊，一作『成』。」
〔二〕正義地理志云屬西河郡也。
〔三〕正義蓋在河東。
〔四〕正義濮州鄄城縣是也。
〔五〕集解地理志曰上黨有長子縣。
〔六〕正義湪音濁。徐廣云長杜有濁澤，非也。括地志云：「濁水源出蒲州解縣東北平地。」爾時魏都安邑，韓、趙伐魏，豈河南至長杜也？解縣濁水近於魏都，當是也。
〔七〕正義齊長城西頭在濟州平陰縣。太山記云：「太山西北有長城，緣河經太山千餘里，瑯邪入海。」括地志云：「所侵處在密州南三十里。」
〔八〕集解徐廣曰：「顯王二年。周紀無此。」正義括地志云：「史記周顯二年，西周惠公封少子子班於鞏，為東周。其子武公為秦所滅。郭緣生述征記云鞏縣本周鞏伯邑。」
〔九〕集解徐廣曰：「戰，一作『會』也。」正義阿，東阿也，今濟州東阿縣也。
〔一〇〕正義蓋在石、隰等州界也。
〔一一〕正義少梁故城在同州韓城縣南二十二里，古少梁國也。
〔一二〕集解徐廣曰：「魏年表曰取趙皮牢。」正義括地志云：「澮水縣在絳州翼城縣東南二十五里。」按：皮牢當在澮之側。
十六年，與韓、魏分晉，封晉君以端氏。〔一〕
〔一〕集解徐廣曰：「在平陽。」正義端氏，澤州縣也。
十七年，成侯與魏惠王遇葛孽。〔一〕十九年，與齊、宋會平陸，〔二〕與燕會阿。〔三〕二十年，魏獻榮椽，因以為檀臺。〔四〕二十一年，魏圍我邯鄲。二十二年，魏惠王拔我邯鄲，齊亦敗魏於桂陵。〔五〕二十四年，魏歸我邯鄲，與魏盟漳水上。秦攻我藺。二十五年，成侯卒。公子緤與太子肅侯〔六〕爭立，緤敗，亡奔韓。
〔一〕集解徐廣曰：「在馬丘。年表曰十八年趙孟如齊。」
〔二〕正義兗州縣也。平陸城（與）即古厥國。
〔三〕正義括地志云：「故葛城一名依城，又名西阿城，在瀛州高陽縣西北五十里。以徐、（兗）〔滱〕二水並過其西，又徂經其北。曲曰阿，以齊有東阿，故曰西阿城。地理志云瀛州屬河閒，趙分也。」按：燕會趙即此地。
〔四〕集解徐廣曰：「襄國縣有檀臺。」索隱劉氏云「榮椽蓋地名，其中有一高處，可以為臺」，非也。按：榮椽是良材，可為椽，斲飾有光榮，所以魏獻之，故趙因用之以為檀臺。正義鄭玄云：「榮，屋翼也。」說文云：「椽，榱也。屋梠之兩頭起者為榮也。」括地志云：「檀臺在洺州臨洺縣北二里。」
〔五〕正義括地志云：「故桂城在曹州乘氏縣東北二十一里，故老云此即桂陵也。」
〔六〕索隱系本云名語。
肅侯元年，奪晉君端氏，徙處屯留。〔一〕二年，與魏惠王遇於陰晉。〔二〕三年，公子范襲邯鄲，不勝而死。四年，朝天子。六年，攻齊，拔高唐。七年，公子刻攻魏首垣。〔三〕十一年，秦孝公使商君伐魏，虜其將公子卬。趙伐魏。十二年，秦孝公卒，商君死。十五年，起壽陵。〔四〕魏惠王卒。
〔一〕正義括地志云：「屯留故城在潞州長子縣東北三十里，本漢屯留縣城也。」
〔二〕正義地理志云華陰縣，魏之陰晉，秦惠文王更名寧秦，高帝更名華陰。今屬華州。
〔三〕正義蓋在河北也。
〔四〕正義徐廣云：「在常山。」
十六年，肅侯游大陵，〔一〕出於鹿門，〔二〕大戊午扣馬〔三〕曰：「耕事方急，一日不作，百日不食。」肅侯下車謝。
〔一〕集解徐廣曰：「太原有大陵縣，亦曰陸。」正義括地志云：「大陵城在并州文水縣北十三里，漢大陵縣城。」
〔二〕正義并州盂縣西有白鹿泓，源出白鹿山南渚，蓋鹿門在北山水之側也。
〔三〕集解呂忱曰：「扣，牽馬。」
十七年，圍魏黃，不克。〔一〕築長城。〔二〕
〔一〕集解地理志曰山陽有黃縣。正義黃城在魏州，前拔之，卻為魏，今趙圍之矣。
〔二〕正義劉伯莊云「蓋從雲中以北至代」。按：趙長城從蔚州北西至嵐州北，盡趙界。又疑此長城在（潭）〔漳〕水之北，趙南界。
十八年，齊、魏伐我，我決河水灌之，兵去。二十二年，張儀相秦。趙疵與秦戰，敗，秦殺疵河西，取我藺、離石。二十三年，韓舉〔一〕與齊、魏戰，死于桑丘。〔二〕
〔一〕集解徐廣曰：「韓將。」
〔二〕集解地理志云泰山有桑丘縣。正義括地志云：「桑丘城在易州遂城縣界。」或云在泰山，非也。此時齊伐燕桑丘，三晉皆來救之，不得在泰山（有）〔之〕桑丘縣，此說甚誤也。
二十四年，肅侯卒。秦、楚、燕、齊、魏出銳師各萬人來會葬。子武靈王立。〔一〕
〔一〕索隱名雍。
武靈王元年，〔一〕陽文君趙豹相。梁襄王與太子嗣，韓宣王與太子倉來朝信宮。〔二〕武靈王少，未能聽政，博聞師三人，左右司過三人。及聽政，先問先王貴臣肥義，加其秩；國三老年八十，月致其禮。
〔一〕集解徐廣曰：「年表云魏敗我趙護。」
〔二〕正義在洺州臨洺縣也。
三年，城鄗。四年，與韓會于區鼠。〔一〕五年，娶韓女為夫人。
〔一〕正義蓋在河北。
八年，韓擊秦，不勝而去。五國相王，趙獨否，曰：「無其實，敢處其名乎！」令國人謂已曰「君」。
九年，與韓、魏共擊秦，秦敗我，斬首八萬級。齊敗我觀澤〔一〕。十年，秦取我中都及西陽。〔二〕齊破燕。燕相子之為君，君反為臣。十一年，王召公子職於韓，立以為燕王，〔三〕使樂池送之。〔四〕十三年，秦拔我藺，虜將軍趙莊。〔五〕楚、魏王來，過邯鄲。十四年，趙何攻魏。
〔一〕正義括地志云：「觀澤故城在魏州頓丘縣東十八里也。」
〔二〕集解徐廣曰：「年表云『秦取中都、西陽、安邑。十一年，秦敗我將軍英』。太原有中都縣，西河有中陽縣。」
〔三〕集解徐廣曰：「紀年亦云爾。」
〔四〕集解按燕世家，子之死後，燕人共立太子平，是為燕昭王，無趙送公子職為燕王之事，當是趙聞燕亂，遙立職為燕王，雖使樂池送之，竟不能就。索隱燕系家無其事，蓋是疏也。今此云「使樂池送之」，必是憑舊史為說。且紀年之書，其說又同，則裴駰之解得其旨矣。
〔五〕正義本一作「芘」，音疋婢反。
十六年，秦惠王卒。王遊大陵。他日，王夢見處女鼓琴而歌詩曰：「美人熒熒兮，顏若苕之榮。〔一〕命乎命乎，曾無我嬴！」〔二〕異日，王飲酒樂，數言所夢，想見其狀。吳廣聞之，因夫人而內其女娃嬴。〔三〕孟姚也。〔四〕孟姚甚有寵於王，是為惠后。
〔一〕集解綦毋邃曰：「陵苕之草其華紫。」正義苕音條。毛詩疏云：「苕，饒也。幽州謂之翹饒。蔓似豆而細，葉似蒺{艹梨}而青，其華細綠色，可生食，味如小豆藿也。」又本草經云：「陵苕生下溼水中，七八月生，華紫，草可以染帛，煮沐頭，髮即黑也。」
〔二〕集解綦毋邃曰：「言有命祿，生遇其時，人莫知己貴盛盈滿也。」正義按：命，名也。嬴，姓嬴也。言世眾名其美好，曾無我好嬴也。重言「名乎」者，以談說眾也。
〔三〕集解方言曰：「娃，美也。吳有館娃之宮。」
〔四〕集解徐廣曰；「古史考云內其女曰娃。」索隱孟姚，吳廣女也。廣，舜之後，故上文云「余思虞舜之勳，故命其冑女孟姚以配而七代之孫」是已。然舜後封虞，在河東大陽山西上虞城是，亦曰吳城。虞吳音相近，故舜後亦姓吳，非獨太伯、虞仲之裔。
十七年，王出九門，〔一〕為野臺，〔二〕以望齊、中山之境。
〔一〕集解徐廣曰：「在常山。」正義本戰國時趙邑。戰國策云：「本有宮室而居，趙武靈王改為九門。」
〔二〕集解徐廣曰：「野，一作『望』。」正義括地志云：「野臺一名義臺，在定州新樂縣西南六十三里。」
十八年，秦武王與孟說舉龍文赤鼎，絕臏〔一〕而死。趙王使代相趙固迎公子稷於燕，送歸，立為秦王，是為昭王。
〔一〕集解徐廣曰：「一作『絕瞑』。音亡丁反。」
十九年春正月，大朝信宮。召肥義與議天下，五日而畢。王北略中山之地，至於房子，〔一〕遂之代，北至無窮，西至河，登黃華之上。〔二〕召樓緩謀曰：「我先王因世之變，以長南藩之地，屬阻漳、滏之險，立長城，又取藺、郭狼，敗林人〔三〕於荏，而功未遂。今中山在我腹心，北有燕，〔四〕東有胡，〔五〕西有林胡、樓煩、秦、韓之邊，〔六〕而無彊兵之救，是亡社稷，柰何？夫有高世之名，必有遺俗之累。吾欲胡服。」樓緩曰：「善。」群臣皆不欲。
〔一〕正義趙州縣也。
〔二〕正義黃華蓋西河側之山名也。
〔三〕正義即林胡也。
〔四〕正義地理志云趙分晉，北有信都、中山，又得涿郡之高陽、鄚州鄉；東有清河、河閒，又得渤海郡東平舒等七縣。在河以北，故言「北有燕」。
〔五〕正義趙東有瀛州之東北。營州之境即東胡、烏丸之地。服虔云：「東胡，烏丸之先，後為鮮卑也。」
〔六〕正義林胡、樓煩即嵐、勝之北也。嵐、勝以南石州、離石、藺等，七國時趙邊邑也。秦隔河也。晉、洺、潞、澤等州皆七國時韓地，為並趙西境也。
於是肥義侍，王曰：「簡、襄主之烈，計胡、翟之利。為人臣者，寵有孝弟長幼順明之節，通有補民益主之業，〔一〕此兩者臣之分也。今吾欲繼襄主之跡，開於胡、翟之鄉，而卒世不見也。〔二〕為敵弱，〔三〕用力少而功多，可以毋盡百姓之勞，而序往古之勳。〔四〕夫有高世之功者，負遺俗之累；〔五〕有獨智之慮者，任驁民之怨。〔六〕今吾將胡服騎射以教百姓，而世必議寡人，柰何？」肥義曰：「臣聞疑事無功，疑行無名。王既定負遺俗之慮，殆無顧天下之議矣。夫論至德者不和於俗，成大功者不謀於眾。昔者舜舞有苗，禹袒裸國，非以養欲而樂志也，務以論德而約功也。愚者闇成事，智者睹未形，則王何疑焉。」王曰：「吾不疑胡服也，吾恐天下笑我也。狂夫之樂，智者哀焉；愚者所笑，賢者察焉。世有順我者，胡服之功未可知也。雖驅世以笑我，胡地中山吾必有之。」於是遂胡服矣。
〔一〕正義寵，貴寵也。通，達理也。凡為人臣，有孝弟長幼順明之節制者，得貴寵也；有補民益主之功業者，為達理也。
〔二〕正義卒，子律反，盡也。言盡世閒不見補民益主之忠臣也。
〔三〕正義我為胡服，敵人必困弱也。
〔四〕正義厚，重也。往古謂趙簡子、襄子也。
〔五〕正義負，留也。言古周公、孔子留衣冠禮義之俗，今變為胡服，是負留風俗之譴累也。
〔六〕正義言世有獨計智之思慮者，必任隱逸敖慢之民怨望也。
使王緤告公子成曰：「寡人胡服，將以朝也，亦欲叔服之。家聽於親而國聽於君，古今之公行也。子不反親，臣不逆君，兄弟之通義也。〔一〕今寡人作教易服而叔不服，吾恐天下議之也。制國有常，利民為本；從政有經，令行為上。明德先論於賤，而行政先信於貴。今胡服之意，非以養欲而樂志也；事有所止而功有所出，〔二〕事成功立，然后善也。今寡人恐叔之逆從政之經，以輔叔之議。且寡人聞之，事利國者行無邪，因貴戚者名不累，故願慕公叔之義，以成胡服之功。使緤謁之叔，〔三〕請服焉。」公子成再拜稽首曰：「臣固聞王之胡服也。臣不佞，寢疾，未能趨走以滋進也。王命之，臣敢對，因竭其愚忠。曰：臣聞中國者，蓋聰明徇智之所居也，〔四〕萬物財用之所聚也，賢聖之所教也，仁義之所施也，詩書禮樂之所用也，異敏技能之所試也，遠方之所觀赴也，蠻夷之所義行也。今王舍此而襲遠方之服，變古之教，易古人道，逆人之心，而怫學者，離中國，故臣願王圖之也。」使者以報。王曰：「吾固聞叔之疾也，我將自往請之。」
〔一〕集解徐廣曰：「兄弟，一作『元夷』。元，始也；夷，平也。」
〔二〕正義鄭玄云：「止，至也。為人君止於仁，為人臣止於敬，為人子止於孝，為人父止於慈，與國人交止於信。」按：出猶成也。
〔三〕索隱為句。
〔四〕集解徐廣曰：「五帝本紀云幼而徇齊。」
王遂往之公子成家，因自請之，曰：「夫服者，所以便用也；禮者，所以便事也。聖人觀鄉而順宜，因事而制禮，所以利其民而厚其國也。夫翦髮文身，錯臂左衽，〔一〕甌越之民也。〔二〕黑齒雕題，〔三〕卻冠秫絀，〔四〕大吳之國也。故禮服莫同，其便一也。鄉異而用變，事異而禮易。是以聖人果可以利其國，不一其用；果可以便其事，不同其禮。儒者一師而俗異，中國同禮而教離，況於山谷之便乎？故去就之變，智者不能一；遠近之服，賢聖不能同。窮鄉多異，曲學多辯。不知而不疑，異於己而不非者，公焉而眾求盡善也。今叔之所言者俗也，吾所言者所以制俗也。吾國東有河、薄洛之水〔五〕，與齊、中山同之，〔六〕無舟楫之用。自常山以至代、上黨〔七〕，東有燕、東胡之境，而西有樓煩、秦、韓之邊，今無騎射之備。故寡人無舟楫之用，夾水居之民，將何以守河、薄洛之水；變服騎射，以備燕、三胡、〔八〕秦、韓之邊。且昔者簡主不塞晉陽以及上黨，而襄主并戎取代以攘諸胡，此愚智所明也。先時中山負齊之彊兵，侵暴吾地，係累〔九〕吾民，引水圍鄗，微社稷之神靈，則鄗幾於不守也。先王醜之，而怨未能報也。今騎射之備，近可以便上黨之形，而遠可以報中山之怨。而叔順中國之俗以逆簡、襄之意，惡變服之名以忘鄗事之醜，非寡人之所望也。」公字成再拜稽首曰：「臣愚，不達於王之義，敢道世俗之聞，臣之罪也。今王將繼簡、襄之意以順先王之志，臣敢不聽命乎！」再拜稽首。乃賜胡服。明日，服而朝。於是始出胡服令也。
〔一〕索隱錯臂亦文身，謂以丹青錯畫其臂。孔衍作「右臂左衽」，謂右袒其臂也。
〔二〕索隱劉氏云：「今珠崖、儋耳謂之甌人，是有甌越。」正義按：屬南越，故言甌越也。輿地志云「交阯，周時為駱越，秦時曰西甌，文身斷髮避龍」。則西甌駱又在番吾之西。南越及甌駱皆羋姓也。世本云「越，羋姓也，與楚同祖」是也。
〔三〕集解劉逵曰：「以草染齒，用白作黑。」鄭玄曰：「雕文謂刻其肌，以青丹涅之。」
〔四〕集解徐廣曰：「戰國策作『秫縫』，絀亦縫紩之別名也。秫者，綦鍼也。古字多假借，故作『秫絀』耳。此蓋言其女功鍼縷之麤拙也。又一本作『鮭冠黎緤』也。」
〔五〕集解徐廣曰：「安平經縣西有漳水，津名薄洛津。」正義按：安平縣屬定州也。
〔六〕正義爾時齊與中山相親，中山、趙共薄洛水，故言「與齊、中山同之」，須有舟楫之備。
〔七〕集解徐廣曰：「一云『自常山以下，代、上黨以東』。」
〔八〕索隱林胡，樓煩，東胡，是三胡也。
〔九〕正義上音計，下力追反。
趙文、趙造、周袑、〔一〕趙俊皆諫止王毋胡服，如故法便。王曰：「先王不同俗，何古之法？帝王不相襲，何禮之循？虙戲、神農教而不誅，黃帝、堯、舜誅而不怒。及至三王，隨時制法，因事制禮。法度制令各順其宜，衣服器械各便其用。故禮也不必一道，而便國不必古。聖人之興也不相襲而王，夏、殷之衰也不易禮而滅。然則反古未可非，而循禮未足多也。且服奇者志淫，則是鄒、魯無奇行也；〔二〕俗辟者民易，則是吳、越無秀士也。〔三〕且聖人利身謂之服，便事謂之禮。夫進退之節，衣服之制者，所以齊常民也，非所以論賢者也。故齊民與俗流，賢者與變俱。故諺曰『以書御者不盡馬之情，以古制今者不達事之變』。循法之功，不足以高世；法古之學，不足以制今。子不及也。」遂胡服招騎射。
〔一〕集解徐廣曰：「戰國策作『紹』。袑音紹。」
〔二〕索隱按：鄒、魯好長纓，是奇服，非其志皆淫僻也，而有孔門顏、冉之屬，豈是無奇行哉！
〔三〕索隱言方俗僻處山谷，而人皆改易不通大化，則是吳、越無秀士，何得有延州來及大夫種之屬哉！
二十年，王略中山地，至寧葭；〔一〕西略胡地，至榆中。〔二〕林胡王獻馬。歸，使樓緩之秦，仇液之韓，王賁之楚，富丁之魏，趙爵之齊。代相趙固主胡，致其兵。
〔一〕索隱一作「蔓葭」，縣名，在中山。
〔二〕正義勝州北河北岸也。
二十一年，攻中山。趙袑為右軍，許鈞為左軍，公子章為中軍，王并將之。牛翦將車騎，趙希并將胡、代。趙與之陘，〔一〕合軍曲陽，〔二〕攻取丹丘、〔三〕華陽、〔四〕鴟之塞。〔五〕王軍取鄗、石邑、〔六〕封龍、〔七〕東垣。中山獻四邑和，王許之，罷兵。二十三年，攻中山。二十五年，惠后卒。〔八〕使周袑胡服傅王子何。二十六年，復攻中山，攘地北至燕、代，西至雲中、九原。
〔一〕集解徐廣曰：「一作『陸』，又作『陘』。或宜言『趙與之陘』。陘者山絕之名。常山有井陘，中山有苦陘，上黨有閼與。」正義與音與。陘音荊。陘，陘山也，在并州陘縣東南十八里。然趙希并將代、趙之兵，與諸軍向井陘之側，共出定州上曲陽縣，合軍攻取丹丘、華陽、鴟上之關。
〔二〕集解徐廣曰：「上曲陽在常山，下曲陽在鉅鹿。」正義括地志云：「上曲陽故城在定州曲陽縣西五里。」按：合軍曲陽，即上曲陽也，以在常山郡也。
〔三〕正義蓋邢州丹丘縣也。
〔四〕集解徐廣曰：「華，一作『爽』。」正義括地志云：「北岳有五別名，一曰蘭臺府，二曰列女宮，三曰華陽臺，四曰紫臺，五曰太一宮。」按：北岳恆山在定州恆陽縣北百四十里。
〔五〕集解徐廣曰：「鴟，一作『鴻』。」正義上昌之反，下先代反。徐廣曰「鴟，一作『鴻』」，鴻上故關今名汝城，在定州唐縣東北六十里，本晉鴻上關城也。又有鴻上水，源出唐縣北葛洪山，接北岳恆山，與鴻上塞皆在定州。然一本作「鳴」字，誤也。
〔六〕集解徐廣曰：「在常山。」正義括地志云：「石邑故城在恆州鹿泉縣南三十五里，六國時舊邑。」
〔七〕正義括地志云：「封龍山一名飛龍山，在恆州鹿泉縣南四十五里。邑因山為名。」
〔八〕索隱按：謂武靈王之前后，太子章之母，惠文王之嫡母也。惠后卒後，吳娃始當正室，至孝成二年稱「惠文后卒」是也。而下文又云「孟姚卒後，何寵衰，欲并立」，亦誤也。
二十七年五月戊申，大朝於東宮，傳國，立王子何以為王。王廟見禮畢，出臨朝。大夫悉為臣，肥義為相國，并傅王。是為惠文王。惠文王，惠后吳娃子也。武靈王自號為主父。
主父欲令子主治國，而身胡服將士大夫西北略胡地，而欲從雲中、九原直南襲秦，於是詐自為使者入秦。秦昭王不知，已而怪其狀甚偉，非人臣之度，使人逐之，而主父馳已脫關矣。審問之，乃主父也。秦人大驚。主父所以入秦者，欲自略地形，因觀秦王之為人也。
惠文王〔一〕二年，主父行新地，遂出代，西遇樓煩王於西河而致其兵。
〔一〕集解徐廣曰：「元年，以公子勝為相，封平原。」
三年，滅中山，遷其王於膚施。〔一〕起靈壽，〔二〕北地方從，代道大通。還歸，行賞，大赦，置酒酺五日，封長子章為代安陽君。〔三〕章素侈，心不服其弟所立。主父又使田不禮相章也。
〔一〕集解徐廣曰：「在上郡。」正義今延州膚施縣也。
〔二〕集解徐廣曰：「在常山。」
〔三〕正義括地志云：「東安陽故城在朔州定襄縣界。地志云東安陽縣屬代郡。」
李兌謂肥義曰：「公子章彊壯而志驕，黨眾而欲大，殆有私乎？田不禮之為人也，忍殺而驕。二人相得，必有謀陰賊起，一出身徼幸。夫小人有欲，輕慮淺謀，徒見其利而不顧其害，同類相推，俱入禍門。以吾觀之，必不久矣。子任重而勢大，亂之所始，禍之所集也，子必先患。仁者愛萬物而智者備禍於未形，不仁不智，何以為國？子奚不稱疾毋出，傳政於公子成？毋為怨府，毋為禍梯。」肥義曰：「不可，昔者主父以王屬義也，曰：『毋變而度，毋異而慮，堅守一心，以歿而世。』義再拜受命而籍之。〔一〕今畏不禮之難而忘吾籍，變孰大焉。進受嚴命，退而不全，負孰甚焉。變負之臣，不容於刑。諺曰『死者復生，生者不愧』。〔二〕吾言已在前矣，吾欲全吾言，安得全吾身！且夫貞臣也難至而節見，忠臣也累至而行明。子則有賜而忠我矣，雖然，吾有語在前者也，終不敢失。」李兌曰：「諾，子勉之矣！吾見子已今年耳。」涕泣而出。李兌數見公子成，以備田不禮之事。
〔一〕索隱籍，錄也。謂當時即記錄，書之於籍。
〔二〕正義肥義報李兌云：必盡〔力〕傅何為王，不可懼章及田不禮而生異心。使死者復更變生，并見在生者（並見）傅王無變，令我不愧之，若荀息也。
異日肥義謂信期〔一〕曰：「公子與田不禮甚可憂也。其於義也聲善而實惡，此為人也不子不臣。吾聞之也，姦臣在朝，國之殘也；讒臣在中，主之蠹也。此人貪而欲大，內得主而外為暴。矯令為慢，以擅一旦之命，不難為也，禍且逮國。今吾憂之，夜而忘寐，飢而忘食。盜賊出入不可不備。自今以來，若有召王者必見吾面，我將先以身當之，無故而王乃入。」信期曰：「善哉，吾得聞此也！」
〔一〕索隱即下文高信也。正義上音申也。
四年，朝群臣，安陽君亦來朝。主父令王聽朝，而自從旁觀窺群臣宗室之禮。見其長子章傫然也，反北面為臣，詘於其弟，心憐之，於是乃欲分趙而王章於代，計未決而輟。
主父及王游沙丘，異宮，〔一〕公子章即以其徒與田不禮作亂，詐以主父令召王。肥義先入，殺之。高信即與王戰。公子成與李兌自國至，乃起四邑之兵入距難，殺公子章及田不禮，滅其黨賊而定王室。公子成為相，號安平君，李兌為司寇。公子章之敗，往走主父，主主開之，〔二〕成、兌因圍主父宮。公子章死，公子成、李兌謀曰：「以章故圍主父，即解兵，吾屬夷矣。」乃遂圍主父。令宮中人「後出者夷」，宮中人悉出。主父欲出不得，又不得食，探爵鷇而食之，〔三〕三月餘而餓死沙丘宮。〔四〕主父定死，乃發喪赴諸侯。
〔一〕正義在邢州平鄉縣東北二十里（矣）也。
〔二〕索隱開謂開門而納之。俗本亦作「聞」字者，非也。譙周及孔衍皆作「閉之」，閉謂藏之也。正義謂不責其反叛之罪，容其入宮藏也。
〔三〕集解綦毋邃曰：「鷇，爵子也。」索隱按：曹大家云「鷇，雀子也。生受哺者謂之鷇」。
〔四〕集解應劭曰：「武靈王葬代郡靈丘縣。」正義括地志云：「趙武靈王墓在蔚州靈丘縣東三十里。」應說是也。
是時王少，成、兌專政，畏誅，故圍主父。主父初以長子章為太子，後得吳娃，愛之，為不出者數歲，生子何，乃廢太子章而立何為王。吳娃死，愛弛，憐故太子，欲兩王之，猶豫未決，故亂起，以至父子俱死，為天下笑，豈不痛乎！〔一〕
〔一〕集解徐廣曰：「或無此十四字。」
（主父死惠文王立立）五年，與燕鄚、易。〔一〕八年，城南行唐。〔二〕九年，趙梁將，與齊合軍攻韓，至魯關下。〔三〕及十年，秦自置為西帝。十一年，董叔與魏氏伐宋，得河陽於魏。秦取梗陽。〔四〕十二年，趙梁將攻齊。十三年，韓徐為將，攻齊。公主死。〔五〕十四年，相國樂毅將趙、秦、韓、魏、燕攻齊，〔六〕取靈丘。〔七〕與秦會中陽。〔八〕十五年，燕昭王來見。趙與韓、魏、秦共擊齊，齊王敗走，燕獨深入，取臨菑。
〔一〕集解徐廣曰：「皆屬涿郡。鄚音莫。」
〔二〕集解徐廣曰：「在常山。」正義行，寒庚反。括地志云：「行唐縣屬冀州。」為南行唐築城。
〔三〕正義劉伯莊云：「蓋在南陽魯陽關。」按：汝州魯山縣，古穀陽縣。
〔四〕集解杜預曰：「太原晉陽縣南梗陽城也。」索隱地理志云太原榆次有梗陽鄉。與杜預所據小別也。正義括地志云：「梗陽故城在并州清源縣南百二十步，分晉陽縣置，本漢榆次縣地，春秋晉大夫祁氏邑也。」
〔五〕索隱蓋吳娃女，惠文王之姊。
〔六〕按年表及韓魏等系家，五國攻齊在明年，然此下文十五年重擊齊，是此文為得，蓋此年同伐齊耳。
〔七〕正義蔚（丘）〔州〕縣也。
〔八〕正義括地志云：「中陽故縣在汾州隰城縣南十里，漢中陽縣也。」
十六年，秦復與趙數擊齊，齊人患之。蘇厲為齊遺趙王書曰：
臣聞古之賢君，其德行非布於海內也，教順非洽於民人也，祭祀時享非數常於鬼神也。甘露降，時雨至，年穀豐孰，民不疾疫，眾人善之，然而賢主圖之。
今足下之賢行功力，非數加於秦也；怨毒積怒，非素深於齊也。秦趙與國，以彊徵兵於韓，秦誠愛趙乎？其實憎齊乎？物之甚者，賢主察之。秦非愛趙而憎齊也，欲亡韓而吞二周，故以齊餤天下。恐事之不合，故出兵以劫魏、趙。恐天下畏己也，故出質以為信。恐天下亟反也，故徵兵於韓以威之。聲以德與國，〔一〕實而伐空韓，臣以秦計為必出於此。夫物固有勢異而患同者，楚久伐而中山亡，今齊久伐而韓必亡。破齊，王與六國分其利也。亡韓，秦獨擅之。收二周，西取祭器，秦獨私之。賦田計功，王之獲利孰與秦多？
〔一〕索隱與國，趙也。秦趙今為與國，秦徵兵於韓，帥之共趙伐齊，以威聲和趙，是以德與國也。
說士之計曰：「韓亡三川，〔一〕魏亡晉國，〔二〕市朝未變而禍已及矣。」燕盡齊之北地，去沙丘、鉅鹿斂三百里，〔三〕韓之上黨去邯鄲百里，燕、秦謀王之河山，閒三百里而通矣。秦之上郡〔四〕近挺關，至於榆中者千五百里，秦以三郡攻王之上黨，〔五〕羊腸之西，〔六〕句注之南，〔七〕非王有已。踰句注，斬常山而守之，三百里而通於燕，代馬胡犬不東下，〔八〕昆山之玉不出，此三寶者亦非王有已。王久伐齊，從彊秦攻韓，其禍必至於此。願王孰慮之。
〔一〕正義河南之地，兩川之閒。
〔二〕正義河北之地，安邑、河內。
〔三〕正義沙丘，邢州也。鉅鹿，冀州也。齊北界，貝州也。斂，減也。言破齊滅韓之後，燕之南界，秦之東界，相去減三百里，趙國在中閒也。
〔四〕正義鄜、延等州也。
〔五〕正義秦上黨郡今澤、潞、儀、沁等四州之地，兼相州之半，韓總有之。至七國時，趙得儀、沁二州之地，韓猶有潞州及澤州之半，半屬趙、魏。沁州在羊腸坡之西，儀、并、代三州在句注山之南。秦以三郡攻趙之澤、潞，則句注之南趙無地。然秦始皇置上黨郡，此言之者，太史公郤引前書也。他皆倣此。
〔六〕正義太行山阪道名，南屬懷州，北屬澤州。
〔七〕正義句注山在代州西北也。
〔八〕正義言秦踰句注山，斬常山而守之，西北代馬胡犬不東入趙，沙州崑山之玉亦不出至趙矣。郭璞云：「胡地野犬似狐而小。」
且齊之所以伐者，以事王也；〔一〕天下屬行，〔二〕以謀王也。燕秦之約成而兵出有日矣。五國三分王之地，〔三〕齊倍五國之約而殉王之患，〔四〕西兵以禁彊秦，秦廢帝請服，〔五〕反高平、根柔於魏，〔六〕反巠分、〔七〕先俞於趙。〔八〕齊之事王，宜為上佼，〔九〕而今乃抵罪，〔一〇〕臣恐天下後事王者之不敢自必也。願王孰計之也。
〔一〕正義以趙王為事也，而秦必伐之也。
〔二〕正義上音燭，下胡郎反。言秦欲令齊稱帝，與約五國共滅趙，三分趙地。
〔三〕正義謂秦、齊、韓、魏、燕三分趙之地也。
〔四〕正義齊王以身從趙王之患也。
〔五〕正義言秦齊相約，欲更重稱帝，故言「廢帝」也。
〔六〕集解徐廣曰：「紀年云魏哀王四年改陽曰河雍，向曰高平。根柔，一作『沸柔』，一作『平柔』。」正義返，還也。括地志云：「高平故城在懷州河陽縣西四十里。紀年云魏哀王改向曰高平也。」根柔未詳。兩邑，魏地也。
〔七〕集解徐廣曰：「一作『王公』。巠音胡鼎反。」正義巠音邢。分字誤，當作「山」字耳。括地志云：「句注山一名西陘山，在代州鴈門縣西北四十里。」
〔八〕集解徐廣曰：「爾雅曰西俞，鴈門是。」正義俞音戍。郭注云：「西隃即鴈門山也。」按：西先聲相近，蓋陘山、西隃二山之地並在代州鴈門縣，皆趙地也。
〔九〕索隱佼猶行也。
〔一〇〕謂共秦伐齊也。
今王毋與天下攻齊，天下必以王為義。齊抱社稷而厚事王，天下必盡重王義。王以天下善秦，秦暴，王以天下禁之，是一世之名寵制於王也。
於是趙乃輟，謝秦不擊齊。
王與燕王遇。廉頗將，攻齊昔陽，〔一〕取之。〔二〕
〔一〕正義括地志云：「昔陽故城一名陽城，在并州樂平縣東。春秋釋地名云『昔陽，肥國所都也。樂平城沾縣東〔有〕昔陽城。肥國，白狄別種也。樂平縣城，漢沾縣城也』。」
〔二〕集解杜預曰：「樂平沾縣有昔陽城。」
十七年，樂毅將趙師攻魏伯陽。〔一〕而秦怨趙不與己擊齊，伐趙，拔我兩城。十八年，秦拔我石城。〔二〕王再之衛東陽，決河水，〔三〕伐魏氏。大潦，漳水出。魏冉來相趙。十九年，秦（敗）〔
取〕我二城。趙與魏伯陽。趙奢將，攻齊麥丘，取之。
〔一〕正義括地志云：「伯陽故城一名邯會城，在相州鄴縣西五十五里，七國時魏邑，漢邯會城。」
〔二〕集解地理志云右北平有石城縣。正義括地志云：「石城在相州林慮縣西南九十里。」疑相州石城是。
〔三〕正義括地志云：「東陽故城在貝州歷亭縣界。」按：東陽先屬衛，今屬趙。河歷貝州南，東北流，過河南岸即魏地也。故言王再之衛東陽伐魏氏也。
二十年，廉頗將，攻齊。王與秦昭王遇西河外。〔一〕
〔一〕集解徐廣曰：「年表云與秦會澠池。」
二十一年，趙徙漳水武平西。〔一〕二十二年，大疫。置公子丹為太子。
〔一〕正義括地志云：「武平亭今名渭城，在瀛州文安縣北七十二里。」按：二十七年又徙漳水武平南。
二十三年，樓昌將，攻魏幾，〔一〕不能取。十二月，廉頗將，攻幾，取之。二十四年，廉頗將，攻魏房子，〔二〕拔之，因城而還。又攻安陽，取之。二十五年，燕周〔三〕將，攻昌城、〔四〕高唐，取之。與魏共擊秦。秦將白起破我華陽，〔五〕得一將軍。二十六年，取東胡歐代地。〔六〕
〔一〕正義音祁。傳云伐齊幾，幾拔之。又戰國策云秦敗閼與，及攻魏幾。按：幾邑或屬齊，或屬魏，當在相潞之閒也。
〔二〕集解徐廣曰：「屬常山。」
〔三〕索隱趙人，為趙將。
〔四〕集解徐廣曰：「屬齊郡。」正義括地志云：「故昌城在淄州淄川縣東北四十里也。」
〔五〕正義括地志云：「故華陽城在鄭州管城縣南四十里。司馬彪云華陽亭在今洛州密縣。」是時魏、韓、趙聚兵於華陽。西攻秦。
〔六〕正義今營州也。索隱東胡叛趙，驅略代地人眾以叛，故取之也。
二十七年，徙漳水武平南。封趙豹為平陽君。〔一〕河水出，大潦。
〔一〕集解戰國策曰趙豹，平陽君，惠文王母弟。
二十八年，藺相如伐齊，至平邑。〔一〕罷城北九門大城。〔二〕燕將成安君公孫操弒其王。〔三〕二十九年，秦、韓相攻，而圍閼與。〔四〕趙使趙奢將，擊秦，大破秦軍閼與下，賜號為馬服君〔五〕。
〔一〕正義括地志云：「平邑故城在魏州昌樂縣東北四十里也。」
〔二〕正義恆州九門縣城。
〔三〕集解徐廣曰：「年表云是燕武成王元年。」索隱按：樂資云其王即惠王。
〔四〕正義上於連反，下音預。括地志云：「閼與，聚落，今名烏蘇城，在潞州銅鞮縣西北二十里。又儀州和順縣城，亦云韓閼與邑。二所未詳。又有閼與山在洺州武安縣西五十里，蓋是也。」
〔五〕正義因馬服山為號也，虞喜志林云「馬，兵之首也。號曰馬服者，言能服馬也」。括地志云：「馬服山，邯鄲縣西北十里也。」
三十三年，惠文王卒，太子丹立，是為孝成王。
孝成王元年，〔一〕秦伐我，拔三城。趙王新立，太后用事，秦急攻之。趙氏求救於齊，齊曰：「必以長安君〔二〕為質，兵乃出。」太后不肯，大臣彊諫。太后明謂左右曰：「復言長安君為質者，老婦必唾其面。」左師觸龍言願見太后，太后盛氣而胥之。入，〔三〕徐趨而坐，自謝曰：「老臣病足，曾不能疾走，不得見久矣。竊自恕，而恐太后體之有所苦也，故願望見太后。」太后曰：「老婦恃輦而行耳。」〔四〕曰：「食得毋衰乎？」曰：「恃粥耳。」曰：「老臣閒者殊不欲食，乃彊步，日三四里，少益嗜食，和於身也。」太后曰：「老婦不能。」太后不和之色少解。左師公曰：「老臣賤息舒祺最少，不肖，而臣衰，竊憐愛之，願得補黑衣之缺以衛王宮，昧死以聞。」太后曰：「敬諾。年幾何矣？」對曰：「十五歲矣。雖少，願及未填溝壑而託之。」太后曰：「丈夫亦愛憐少子乎？」對曰：「甚於婦人。」太后笑曰：「婦人異甚。」對曰：「老臣竊以為媼之愛燕后賢於長安君。」太后曰：「君過矣，不若長安君之甚。」左師公曰：「父母愛子則為之計深遠。媼之送燕后也，持其踵，為之泣，念其遠也，亦哀之矣。已行，非不思也，祭祀則祝之曰『必勿使反』，豈非計長久，為子孫相繼為王也哉？」太后曰：「然。」左師公曰：「今三世以前，至於趙主之子孫為侯者，其繼有在者乎？」曰：「無有。」曰：「微獨趙，諸侯有在者乎？」曰：「老婦不聞也。」曰：「此其近者禍及其身，遠者及其子孫。豈人主之子侯則不善哉？位尊而無功，奉厚而無勞，而挾重器多也。今媼尊長安君之位，而封之以膏腴之地，多與之重器，而不及今令有功於國，一旦山陵崩，長安君何以自託於趙？老臣以媼為長安君之計短也，故以為愛之不若燕后。」太后曰：「諾，恣君之所使之。」於是為長安君約車百乘，質於齊，齊兵乃出。
〔一〕集解徐廣曰：「平原君相也。」
〔二〕索隱孔衍云：「惠文后之少子也。趙亦有長安，今其地闕。」正義長安君者，以長安善，故名也。
〔三〕集解胥猶須也。穀梁傳曰：「胥其出也。」
〔四〕索隱按：束皙云「趙惠文王子何者，吳廣之甥，娃嬴之子也」。如系家計之，則武靈王十六年夢吳娃而納之，至二十七年王薨，及惠文王三十二年卒，孝成王元年遣長安君質於齊，若娃年二十入王宮，至此亦年六十左側，亦可稱老。而束廣微言太后纔三十有奇者，誤也。
子義聞之，〔一〕曰：「人主之子，骨肉之親也，猶不能持無功之尊，無勞之奉，而守金玉之重也，而況於予乎？」
〔一〕索隱子義，趙之賢人。
齊安平君〔一〕田單將趙師而攻燕中陽，〔二〕拔之。又攻韓注人，〔三〕拔之。二年，惠文后卒。田單為相。
〔一〕正義括地志云：「安平城在青州臨淄縣東十九里，古紀之酅邑也。」
〔二〕集解徐廣曰：「一作『人』。」正義燕無中陽。括地志云：「中山故城一名中人亭，在定州唐縣東北四十一里，爾時屬燕國也。」
〔三〕正義邑名也。括地志云「注城在汝州梁縣西十五里」，蓋是其地也。
四年，王夢衣偏裻之衣，〔一〕乘飛龍上天，不至而墜，見金玉之積如山。明日，王召筮史敢占之，曰：「夢衣偏裻之衣者，殘也。乘飛龍上天不至而墜者，有氣而無實也。見金玉之積如山者，憂也。」
〔一〕正義杜預云：「偏，左右異色。裻在中，左右異，故曰偏。」按：裻，衣背縫也。
後三日，韓氏上黨守馮亭使者至，曰：「韓不能守上黨，入之於秦。其吏民皆安為趙，不欲為秦。有城市邑十七，願再拜入之趙，財王所以賜吏民。」王大喜，召平陽君豹告之曰：「馮亭入城市邑十七，受之何如？」對曰：「聖人甚禍無故之利。」王曰：「人懷吾德，何謂無故乎？」對曰：「夫秦蠶食韓氏地，中絕不令相通，固自以為坐而受上黨之地也。韓氏所以不入於秦者，欲嫁其禍於趙也。秦服其勞而趙受其利，雖彊大不能得之於小弱，小弱顧能得之於彊大乎？豈可謂非無故之利哉！且夫秦以牛田之〔一〕水通糧〔二〕蠶食，上乘倍戰者，〔三〕裂上國之地，〔四〕其政行，不可與為難，必勿受也。」王曰：「今發百萬之軍而攻，踰年歷歲未得一城也。今以城市邑十七幣吾國，〔五〕此大利也。」
〔一〕集解徐廣曰：「一無此字。」正義秦蠶食韓氏，國中斷不通。夫牛耕田種穀，至秋則收之，成熟之義也。言秦伐韓上黨，勝有日矣，若牛田之必冀收穫矣。
〔二〕正義秦從渭水漕糧東入河、洛，軍擊韓上黨也。
〔三〕正義乘，承證反。蠶食桑葉，漸進必盡也。司馬法云：「百畝為夫，夫三為屋，屋三為井，井十為通，通十為成。成出革車一乘，七十二人也。」上乘，天下第一也。倍戰，力攻也。韓國四戰之地，軍士慣習，倍於餘國。
〔四〕正義上國，秦地也。言韓上黨之地以列為秦國之地，其政已行，趙不可與秦作難，必莫受馮亭十七邑也。
〔五〕正義馮亭將十七邑入趙，若幣帛之見遺，此大利也。
趙豹出，王召平原君與趙禹而告之。對曰：「發百萬之軍而攻，踰歲未得一城，今坐受城市邑十七，此大利，不可失也。」王曰：「善。」乃令趙勝受地，告馮亭曰：「敝國使者臣勝，敝國君使勝致命，以萬戶都三封太守，〔一〕千戶都三封縣令，皆世世為侯，吏民皆益爵三級，吏民能相安，皆賜之六金。」馮亭垂涕不見使者，曰：「吾不處三不義也：為主守地，不能死固，不義一矣；入之秦，不聽主令，不義二矣；賣主地而食之，不義三矣。」趙遂發兵取上黨。〔二〕廉頗將軍軍長平。〔三〕
〔一〕正義爾時未合言太守，至漢景帝始加太守，此言「太」，衍字也。
〔二〕集解漢書馮奉世傳曰：「趙封亭為華陵君，與趙將括距秦，戰死於長平，宗族由是分散，或在趙。在趙者，為官師將，官師將子為代相。及秦滅六國，而馮亭之後馮無擇、馮去疾、馮劫皆為秦將相焉。漢興，馮唐即代相之子也。」上黨記云：「馮亭冢在壺關城西五里。」
〔三〕正義括地志云：「長平故城在澤州高平縣西二十一里，即白起敗括於長平處。」
七（年）〔月〕，廉頗免而趙括代將。秦人圍趙括，趙括以軍降，卒四十餘萬皆阬之。王悔不聽趙豹之計，故有長平之禍焉。
王還，不聽秦，秦圍邯鄲。〔一〕武垣令〔二〕傅豹、王容、蘇射率燕眾反燕地。〔三〕趙以靈丘〔四〕封楚相春申君。
〔一〕集解徐廣曰：「在九年。」
〔二〕集解徐廣曰：「河閒有武垣縣，本屬涿郡。」正義括地志云：「武垣故城今瀛州城是也。」
〔三〕正義武垣此時屬趙，與燕接境，故云率燕眾反燕地也。
〔四〕正義括地志云：「靈丘，蔚州理縣也。」
八年，平原君如楚請救。還，楚來救，及魏公子無忌亦來救〔一〕，秦圍邯鄲乃解。
〔一〕正義魏公子傳云「趙王以鄗為公子湯沐邑」。年表云「九年公子無忌救邯鄲」。圍在九年，其文錯誤。
十年，燕攻昌壯，〔一〕五月拔之。趙將樂乘、慶舍攻秦信梁軍，破之。〔二〕太子死。〔三〕而秦攻西周，拔之。徒父祺〔四〕出。〔五〕十一年，城元氏，〔六〕縣上原。武陽君鄭安平死，〔七〕收其地。十二年，邯鄲廥燒。〔八〕十四年，平原君趙勝死。〔九〕
〔一〕集解徐廣曰：「一作『社』。」正義壯字誤，當作「城」。括地志云：「昌城故城在冀州信都縣西北五里。」此時屬趙，故攻之也。
〔二〕集解徐廣曰：「年表云新中軍也。」索隱信梁，秦將也。正義信梁蓋王齕號也。秦本紀云「昭襄王五十年王齕從唐拔寧新中，寧新中更名安陽」，今相州理縣也。年表云「韓、魏、楚救趙新中軍，秦兵罷」是也。
〔三〕集解徐廣曰：「是年周赧王卒，或者『太子』云『天子』乎？」索隱趙之太子也，史失名。
〔四〕索隱趙大夫，名祺。
〔五〕正義趙見秦拔西周，故令徒父祺將兵出境也。
〔六〕集解地理志常山有元氏縣。正義元氏，趙州縣也。
〔七〕集解徐廣曰：「故秦將降趙也。」
〔八〕集解徐廣曰：「廥，廄之名，音膾也。」索隱廥，積芻稿之處，為火所燒也。
〔九〕索隱按年表在十五年也。
十五年，以尉文封相國廉頗為信平君。〔一〕燕王令丞相栗腹約驩，以五百金為趙王酒，還歸，報燕王曰：「趙氏壯者皆死長平，其孤未壯，可伐也。」王召昌國君樂閒而問之。對曰：「趙，四戰之國也，其民習兵，伐之不可。」王曰：「吾以眾伐寡，二而伐一，可乎？」對曰：「不可。」王曰：「吾即以五而伐一，可乎？」對曰：「不可。」燕王大怒。群臣皆以為可。燕卒起二軍，車二千乘，栗腹將而攻鄗，卿秦將而攻代。〔二〕廉頗為趙將，破殺栗腹，虜卿秦、樂閒。〔三〕
〔一〕索隱尉文蓋地名。或曰，尉，官；文，名。謂以尉文所食之地以封廉頗也。古文質略，文省耳。正義尉文蓋蔚州地也。信平，廉頗號也，言篤信而平和也。
〔二〕索隱二人皆燕將姓名。
〔三〕正義三人皆燕將（姓）也。
十六年，廉頗圍燕。以樂乘為武襄君。〔一〕十七年，假相大將武襄君攻燕，圍其國。十八年，延陵鈞〔二〕率師從相國信平君助魏攻燕。秦拔我榆次三十七城。〔三〕十九年，趙與燕易土：〔四〕以龍兌、〔五〕汾門、〔六〕臨樂〔七〕與燕；燕以葛、武陽、〔八〕平舒〔九〕與趙。
〔一〕正義襄，舉也，上也。言樂乘功最高也。
〔二〕集解徐廣曰：「代郡有延陵縣。」
〔三〕集解徐廣曰：「在太原。」
〔四〕索隱音亦。謂與燕換易縣也。
〔五〕正義括地志云：「北新城故城在易州遂城縣西南二十里。按：遂城縣西南二十五里有龍山，邢子勵趙記云『龍山有四麓，各有一穴，大如車輪，春風出東，秋風出西，夏風出南，冬風出北，不相奪倫』。按蓋謂龍兌也。」
〔六〕集解徐廣曰：「在北新城。」正義括地志云：「易州永樂縣有徐水，出廣昌嶺，三源奇發，同瀉一澗，流至北平縣東南，歷石門中，俗謂之龍門，水經其閒，奔激南出，觸石成井。」蓋汾字誤也，遂城及永樂、〔固〕安、新城縣地也。
〔七〕集解徐廣曰：「方城有臨鄉。」正義括地志云：「臨鄉故城在幽州固安南十七里也。」
〔八〕集解徐廣曰：「葛城在高陽。」正義括地志云：「故葛城又名西河城，在瀛州高陽縣西北五十里。」
〔九〕集解徐廣曰：「平舒在代郡。」正義括地志云：「平舒故城在蔚州靈丘縣北九十三里也。」
二十年，秦王政初立。秦拔我晉陽。
二十一年，孝成王卒。廉頗將，攻繁陽，〔一〕取之。使樂乘代之，廉頗攻樂乘，樂乘走，廉頗亡入魏。子偃立，是為悼襄王。
〔一〕集解徐廣曰：「在頓丘。」正義括地志云：「繁陽故城在相州內黃縣東北二十七里。應劭云『繁水之北，故曰繁陽也』。」
悼襄王元年，大備〔一〕魏。欲通平邑、中牟之道，不成。〔二〕
〔一〕集解徐廣曰：「一作『脩』。」正義謂行大備之禮也。
〔二〕正義平邑在魏州昌樂縣東北三十里。相州湯陰縣西五十八里有牟山。按：（中）牟山之側，時二邑皆屬魏，欲渡黃河作道相通，遂不成也。
二年，李牧將，攻燕，拔武遂、方城。〔一〕秦召春平君，因而留之。泄鈞〔二〕為之謂文信侯曰：「春平君者，趙王甚愛之而郎中妒之，故相與謀曰『春平君入秦，秦必留之』，故相與謀而內之秦也。今君留之，是絕趙而郎中之計中也。君不如遣春平君而留平都〔三〕。春平君者言行信於王，王必厚割趙而贖平都。」文信侯曰：「善。」因遣之。〔四〕城韓皋。
〔一〕集解徐廣曰：「武遂屬安平。」正義括地志云：「易州遂城，戰國時武遂城也。方城故在幽州固安縣南十七里。」時二邑屬燕，趙使李牧拔之也。
〔二〕正義人姓名也。
〔三〕正義（輿地理志）〔括地志〕云：「平都縣在今新興郡，與陽周縣相近也。」
〔四〕集解徐廣曰：「年表云太子從質秦歸。」正義按：太子即春平君也。
三年，龐煖將，攻燕，禽其將劇辛。四年，龐煖將趙、楚、魏、燕之銳師，攻秦蕞，〔一〕不拔；移攻齊，取饒安。〔二〕五年，傅抵〔三〕將，居平邑；慶舍將東陽〔四〕河外師，守河梁。〔五〕六年，封長安君以饒。〔六〕魏與趙鄴。
〔一〕集解徐廣曰；「在新豐。」
〔二〕集解徐廣曰：「在渤海。又云饒屬北海，安屬平原。」正義饒安，滄州縣也，七國時屬齊，戰國時屬趙。
〔三〕正義上音付，下音邸。趙將姓名。
〔四〕正義屬貝州，在河北岸也。
〔五〕正義河外，河南岸魏州地也。河梁，橋也。
〔六〕正義即饒陽也。瀛州饒陽縣東二十里饒陽故城，漢縣也，明長安君是號也。
九年，趙攻燕，取貍陽城。〔一〕兵未罷，秦攻鄴，拔之。〔二〕悼襄王卒，子幽繆王遷立。
〔一〕正義按：燕無貍陽，疑「貍」字誤，當作「漁陽」，故城在檀州密雲縣南十八里，燕漁陽郡城也。按趙東界至瀛州，則檀州在北，趙攻燕取漁陽城也。
〔二〕集解徐廣曰：「今饒陽在河閒。又年表曰拔閼與、鄴九城。」
幽繆王遷元年，〔一〕城柏人。二年，秦攻武城，〔二〕扈輒率師救之，軍敗，死焉。
〔一〕集解徐廣曰：「又云『湣王』。世本云孝成王丹生悼襄王偃，偃生今王遷。年表及史考趙遷皆無謚。」索隱徐廣云王遷無謚，今惟此獨稱幽繆王者，蓋秦滅趙之後，人臣竊追謚之，太史公或別有所見而記之也。
〔二〕集解徐廣曰：「年表云秦拔我平陽。」
三年，秦攻赤麗、宜安，〔一〕李牧率師與戰肥下，〔二〕卻之。封牧為武安君。四年，秦攻番吾，〔三〕李牧與之戰，卻之。
〔一〕正義括地志云：「宜安故城在恆州稿城縣西南二十里也。」
〔二〕正義括地志云：「肥纍故城在恆州稿城縣西七里，春秋時肥子國，白狄別種也。」
〔三〕正義上音婆，又音盤，又作「蒲」。括地志云：「蒲吾城在恆州房山縣東二十里也。」
五年，代地大動，自樂徐以西，〔一〕北至平陰，〔二〕臺屋牆垣太半壞，地坼東西百三十步。〔三〕六年，大饑，民訛言曰：「趙為號，秦為笑。以為不信，視地之生毛。」
〔一〕集解徐廣曰：「徐，一作『除』。」
〔二〕正義樂徐在晉州，平陰在汾也。
〔三〕正義其坼溝見在，亦在晉、汾二州之界也。
七年，秦人攻趙，趙大將李牧、將軍司馬尚將，擊之。李牧誅，司馬尚免，趙忽及齊將顏聚代之。趙忽軍破，顏聚亡去。以王遷降。〔一〕
〔一〕集解淮南子云：「趙王遷流於房陵，思故鄉，作為山水之謳，聞之者莫不流涕。」正義括地志云：「趙王遷墓在房州房陵縣西九里也。」
八年十月，邯鄲為秦。
太史公曰。吾聞馮王孫曰：「趙王遷，其母倡也，〔一〕嬖於悼襄王。悼襄王廢適子嘉而立遷。遷素無行，信讒，故誅其良將李牧，用郭開。」豈不繆哉！秦既虜遷，趙之亡大夫共立嘉為王，王代六歲，秦進兵破嘉，遂滅趙以為郡。
〔一〕集解徐廣曰：「列女傳曰邯鄲之倡。」
【索隱述贊】趙氏之系，與秦同祖。周穆平徐，乃封造父。帶始事晉，夙初有土。岸賈矯誅，韓厥立武。寶符臨代，卒居伯魯。簡夢翟犬，靈歌處女。胡服雖強，建立非所。頗、牧不用，王遷囚虜。
卷四十四　　　魏世家第十四
魏之先，畢公高之後也。畢公高與周同姓。〔一〕武王之伐紂，而高封於畢，〔二〕於是為畢姓。其後絕封，為庶人，或在中國，或在夷狄。其苗裔曰畢萬，事晉獻公。
〔一〕索隱左傳富辰說文王之子十六國有畢、原、豐、郇，言畢公是文王之子。此云與周同姓，似不用左氏之說。馬融亦云畢、毛，文王庶子。
〔二〕集解杜預曰：「畢在長安縣西北。」正義括地志云：「畢原在雍州萬年縣西南二十八里。」
獻公之十六年，趙夙為御，畢萬為右，以伐霍、耿、魏，滅之。以耿封趙夙，以魏封畢萬，〔一〕為大夫。卜偃曰：〔二〕「畢萬之後必大矣，萬，滿數也；魏，大名也。以是始賞，天開之矣，天子曰兆民，諸侯曰萬民。今命之大，以從滿數，其必有眾。」初，畢萬卜事晉，遇屯之比。辛廖占之，曰：「吉。屯固比入，吉孰大焉，其必蕃昌。」
〔一〕正義魏城在陝州芮城縣北五里。鄭玄詩譜云：「魏，姬姓之國，武王伐紂而封焉。」
〔二〕索隱晉掌卜大夫郭偃也。
畢萬封十一年，晉獻公卒，四子爭更立，晉亂。而畢萬之世彌大，從其國名為魏氏。生武子。〔一〕魏武子以魏諸子事晉公子重耳。晉獻公之二十一年，武子從重耳出亡。十九年反，重耳立為晉文公，而令魏武子襲魏氏之後封，列為大夫，治於魏。生悼子。
〔一〕索隱左傳武子名犨。系本云「畢萬生芒季，芒季生武仲州」。州與犨聲相近，字異耳，代亦不同。
魏悼子徙治霍。〔一〕生魏絳。〔二〕
〔一〕索隱系本云「武仲生莊子絳」，無悼子。又系本居篇曰「魏武子居魏，悼子徙霍」。宋忠曰「霍，今河東彘縣也」。則是有悼子，系本卿大夫代自脫耳。然魏，今河北魏縣是也。正義晉州霍邑縣，漢彘縣也，後漢改曰永安，隋改曰霍邑，本春秋時霍伯國也。
〔二〕索隱謚昭子。系本云「莊子」，文錯也。居篇又曰「昭子徙安邑」，亦與此文同也。
魏絳事晉悼公。悼公三年，會諸侯。悼公弟楊干亂行，魏絳僇辱楊干。〔一〕悼公怒曰：「合諸侯以為榮，今辱吾弟！」將誅魏絳。或說悼公，悼公止。卒任魏絳政，使和戎、翟，戎、翟親附。悼公之十一年，曰：「自吾用魏絳，八年之中，九合諸侯，戎、翟和，子之力也。」賜之樂，三讓，然後受之。徙治安邑。〔二〕魏絳卒，謚為昭子。〔三〕生魏嬴。嬴生魏獻子。〔四〕
〔一〕索隱左傳曰僇楊干之僕。
〔二〕正義安邑在絳州夏縣安邑故城是。
〔三〕集解徐廣曰：「世本曰莊子。」
〔四〕索隱系本云「獻子名荼。荼，莊子之子」。無魏嬴。
獻子事晉昭公。昭公卒而六卿彊，公室卑。
晉頃公之十二年，韓宣子老，魏獻子為國政。晉宗室祁氏、羊舌氏相惡，六卿誅之，盡取其邑為十縣，六卿各令其子為之大夫。獻子與趙簡子、〔一〕中行文子、〔二〕范獻子〔三〕並為晉卿。
〔一〕索隱趙鞅。
〔二〕索隱荀寅。
〔三〕索隱范吉射。
其後十四歲而孔子相魯。後四歲，趙簡子以晉陽之亂也，而與韓、魏共攻范、中行氏。魏獻子生魏侈。〔一〕魏侈與趙鞅共攻范、中行氏。
〔一〕索隱侈，他本亦作「哆」，蓋「哆」字誤，而代數錯也。按系本「獻子生簡子取，取生襄子多」，而左傳云「魏曼多」是也。則侈是襄子，中閒少簡子一代。
魏侈之孫曰魏桓子，〔一〕與韓康子、〔二〕趙襄子〔三〕共伐滅知伯，〔四〕分其地。
〔一〕索隱系本云：「襄子生桓子駒。」
〔二〕索隱名虔。
〔三〕索隱名無恤。
〔四〕索隱智伯，智瑤也，本姓荀，亦曰荀瑤。正義知音智。括地志云：「故智城在蒲州虞鄉縣西北四十里。古今地名云解縣有智城，蓋謂此也。」
桓子之孫曰文侯都。〔一〕魏文侯元年，秦靈公之元年也。與韓武子、〔二〕趙桓子、周威王同時。
〔一〕集解徐廣曰：「世本曰斯也。」索隱系本云「桓子生文侯斯」，其傳云「孺子〈疒其〉是魏駒之子」，與此系代亦不同也。
〔二〕索隱系本「武子名啟章，康子子」
六年，城少梁。十三年，使子擊圍繁、龐，出其民。十六年，伐秦，築臨晉元里。
十七年，伐中山，使子擊守之，趙倉唐傅之。子擊逢文侯之師田子方於朝歌，引車避，下謁。田子方不為禮。子擊因問曰：「富貴者驕人乎？且貧賤者驕人乎？」子方曰：「亦貧賤者驕人耳。夫諸侯而驕人則失其國，大夫而驕人則失其家。貧賤者，行不合，言不用，則去之楚、越，若脫躧然，柰何其同之哉！」子擊不懌而去。西攻秦，至鄭而還，築雒陰、合陽。〔一〕
〔一〕正義雒，漆沮水也，城在水南。郃陽，郃水之北。括地志云：「郃陽故城在同州河西縣南三里。雒陰在同州西也。」
二十二年，魏、趙、韓列為諸侯。
二十四年，秦伐我，至陽狐。〔一〕
〔一〕正義括地志云：「陽狐郭在魏州元城縣東北三十里也。」
二十五年，子擊生子罃。〔一〕
〔一〕索隱乙耕反。擊，武侯也。罃，惠王也。
文侯受子夏經藝，客段干木，過其閭，未嘗不軾也。〔一〕秦嘗欲伐魏，或曰：「魏君賢人是禮，國人稱仁，上下和合，未可圖也。」文侯由此得譽於諸侯。
〔一〕正義過，光臥反。文侯軾干木閭也。皇甫謐高士傳云：「木，晉人也，守道不仕。魏文侯欲見，造其門，干木踰牆避之。文侯以客禮待之，出過其閭而軾。其僕曰：『君何軾？』曰：『段干木賢者也，不趣勢利，懷君子之道，隱處窮巷，聲馳千里，吾安得勿軾！干木先乎德，寡人先乎勢；干木富乎義，寡人富乎財。勢不若德貴，財不若義高。』又請為相，不肯。後卑己固請見，與語，文侯立倦不敢息。」淮南子云：「段干木，晉之大駔，而為文侯師。」呂氏春秋云：「魏文侯見段干木，立倦而不敢息。及見翟璜，踞於堂而與之言。翟璜不悅。文侯曰：『段干木，官之則不肯，祿之則不受。今汝欲官則相至，欲祿則上卿至，既受吾賞，又責吾禮，無乃難乎？』」
任西門豹守鄴，而河內〔一〕稱治。
〔一〕索隱按：大河在鄴東，故名鄴為河內。正義古帝王之都多在河東、河北，故呼河北為河內，河南為河外。又云河從龍門南至華陰，東至衛州，折東北入海，曲繞冀州，故言河內云也。
魏文侯謂李克曰：「先生嘗教寡人曰『家貧則思良妻，國亂則思良相』。今所置非成則璜，〔一〕二子何如？」李克對曰：「臣聞之，卑不謀尊，疏不謀戚。臣在闕門之外，不敢當命。」文侯曰：「先生臨事勿讓。」李克曰：「君不察故也。居視其所親，富視其所與，達視其所舉，窮視其所不為，貧視其所不取，五者足以定之矣，何待克哉！」文侯曰：「先生就舍，寡人之相定矣。」李克趨而出，過翟璜之家。翟璜曰：「今者聞君召先生而卜相，果誰為之？」李克曰：「魏成子為相矣。」翟璜忿然作色曰：「以耳目之所睹記，臣何負於魏成子？西河之守，臣之所進也。君內以鄴為憂，臣進西門豹。君謀欲伐中山，臣進樂羊。中山以拔，無使守之，臣進先生。君之子無傅，臣進屈侯鮒。臣何以負於魏成子！」李克曰：「且子之言克於子之君者，豈將比周以求大官哉？君問而置相『非成則璜，二子何如』？克對曰：『君不察故也。居視其所親，富視其所與，達視其所舉，窮視其所不為，貧視其所不取，五者足以定之矣，何待克哉！』是以知魏成子之為相也。且子安得與魏成子比乎？魏成子以食祿千鍾，什九在外，什一在內，是以東得卜子夏、田子方、段干木。此三人者，君皆師之。子之所進五人者，君皆臣之。子惡得與魏成子比也？」翟璜逡巡再拜曰：「璜，鄙人也，失對，願卒為弟子。」
〔一〕集解徐廣曰：「文侯弟名成。」
二十六年，虢山崩，壅河。〔一〕
〔一〕集解徐廣曰在陝。駰案：地理志曰弘農陝縣故虢國。北虢在大陽，東虢在滎陽。正義括地志云：「虢山在陝州陝縣西二里，臨黃河。今臨河有岡阜，似是穨山之餘也。」
三十二年，伐鄭。城酸棗。敗秦于注。〔一〕三十五年，齊伐取我襄陵。〔二〕三十六年，秦侵我陰晉。〔三〕
〔一〕集解司馬彪曰：「河南梁縣有注城也。」正義括地志云：「注城在汝州梁縣西十五里。注，或作『鑄』也。」
〔二〕集解徐廣曰：「今在南平陽縣也。」
〔三〕集解徐廣曰：「今之華陰。」索隱按：年表作「齊侵陰晉」。秦本紀云「惠王六年，魏納陰晉，更名曰寧秦」。徐氏云「今之華陰也」。
三十八年，伐秦，敗我武下，得其將識。〔一〕是歲，文侯卒，〔二〕子擊立，是為武侯。
〔一〕索隱識，將名也。武下，魏地。正義括地志云：「故武城一名武平城，在華州鄭縣東十三里。」
〔二〕索隱三十八年卒。紀年云五十年卒。
魏武侯元年，趙敬侯初立，〔一〕公子朔為亂，不勝，奔魏，與魏襲邯鄲，魏敗而去。
〔一〕索隱按：紀年魏武侯之元年當趙烈侯之十四年，不同也。又系本敬侯名章。
二年，城安邑、王垣。〔一〕
〔一〕集解徐廣曰：「垣縣有王屋山也。」索隱按：紀年十四年城洛陽及安邑、王垣。徐廣云「垣縣有王屋山，故曰王垣」。正義括地志云：「故城漢垣縣，本魏王垣也，在絳州垣縣西北二十里也。」
七年，伐齊，至桑丘。〔一〕九年，翟敗我于澮。〔二〕使吳起伐齊，至靈丘。〔三〕齊威王初立。〔四〕
〔一〕正義年表云「齊伐燕，取桑丘」，故魏救燕伐齊，至桑丘也。括地志云：「桑丘故城俗名敬城，在易州遂城縣界也。」
〔二〕索隱古外反。于澮，於澮水之側。正義括地志云：「澮高山又云澮山，在絳州翼城縣東北二十五里，澮水出此山也。」
〔三〕正義靈丘，蔚州縣也。時屬齊，故三晉伐之也。
〔四〕索隱按紀年，齊幽公之十八年而威王立。
十一年，與韓、趙三分晉地，滅其後。
十三年，秦獻公縣櫟陽。十五年，敗趙北藺。〔一〕
〔一〕正義在石州，趙之西北。屬趙，故云趙北藺也。
十六年，伐楚，取魯陽。〔一〕武侯卒，〔二〕子罃立，是為惠王。
〔一〕正義今汝州魯山縣也。
〔二〕索隱按紀年，武侯二十六年卒。
惠王元年，初，武侯卒也，子罃與公中緩〔一〕爭為太子。公孫頎〔二〕自宋入趙，自趙入韓，謂韓懿侯〔三〕曰：「魏罃與公中緩爭為太子，〔四〕君亦聞之乎？今魏罃得王錯，〔五〕挾上黨，固半國也。因而除之，〔六〕破魏必矣，不可失也。」懿侯說，乃與趙成侯〔七〕合軍并兵以伐魏，戰于濁澤，〔八〕魏氏大敗，魏君圍。趙謂韓曰：「除魏君，立公中緩，割地而退，我且利。」韓曰：「不可。殺魏君，人必曰暴；割地而退，人必曰貪。不如兩分之。魏分為兩，不彊於宋、衛，則我終無魏之患矣。」趙不聽。韓不說，以其少卒夜去。惠王之所以身不死，國不分者，二家謀不和也。若從一家之謀，則魏必分矣。故曰「君終無適子，其國可破也」。〔九〕
〔一〕正義中音仲。
〔二〕索隱音祈。
〔三〕索隱哀侯之子。
〔四〕索隱按：紀年「武侯元年封公子緩。趙侯種、韓懿侯伐我，取蔡，而惠王伐趙，圍濁陽。七年，公子緩如邯鄲以作難」，是說此事矣。
〔五〕集解徐廣曰：「汲冢紀年惠王二年，魏大夫王錯出奔韓也。」
〔六〕集解徐廣曰：「除，一作『倍』。」正義按：除，除魏罃及王錯也。
〔七〕索隱系本云：「成侯名種。」
〔八〕集解徐廣曰：「長社有濁澤。」
〔九〕索隱此蓋古人之言及俗說，故云「故曰」。
二年，魏敗韓于馬陵，敗趙于懷。三年，齊敗我觀。〔一〕五年，與韓會宅陽。〔二〕城武堵。為秦所敗。〔三〕六年，伐取宋儀臺。〔四〕九年，伐敗韓于澮。與秦戰少梁，虜我將公孫痤，〔五〕取龐。秦獻公卒，子孝公立。
〔一〕集解徐廣曰：「齊世家云獻觀以和齊。年表曰伐魏取觀。今之衛縣也。」索隱田完系家云：「敗魏於濁津而圍惠王，惠王請獻觀以和解。」正義觀音館。魏州觀城縣，古之觀國。國語注：「觀國，夏啟子太康第五弟之所封也，夏衰，滅之矣。」
〔二〕正義括地志云：「宅陽故城一名北宅，在鄭州滎陽縣東南十七里也。」
〔三〕集解徐廣曰：「秦年表曰敗韓、魏洛陰。」
〔四〕集解徐廣曰：「一作『義臺』。」索隱按：年表作「義臺」，然義臺見莊子，司馬彪亦曰臺名，郭象云義臺，靈臺。
〔五〕集解徐廣曰：「年表云虜我太子也。」
十年，伐取趙皮牢。彗星見。十二年，星晝墜，有聲。
十四年，與趙會鄗。十五年，魯、衛、宋、鄭君來朝。〔一〕十六年，與秦孝公會（社）〔杜〕平。侵宋黃池，宋復取之。
〔一〕索隱按：紀年魯恭侯、宋桓侯、衛成侯、鄭釐侯來朝，皆在十四年，是也。鄭釐侯者，韓昭侯也。韓哀侯滅鄭而徙都之，改號曰鄭。
十七年，與秦戰元里，秦取我少梁。圍趙邯鄲。十八年，拔邯鄲。趙請救于齊，齊使田忌、孫臏救趙，敗魏桂陵。
十九年，諸侯圍我襄陵。築長城，塞固陽。〔一〕
〔一〕正義塞，先代反。括地志云：「棝陽縣，漢舊縣也，在銀州銀城縣界。」按：魏築長城，自鄭濱洛，北達銀州，至勝州固陽縣為塞也。固陽有連山，東至黃河，西南至夏、會等州。棝音固矣。
二十年，歸趙邯鄲，與盟漳水上。〔一〕二十一年，與秦會彤。趙成侯卒。〔二〕二十八年，齊威王卒。中山君相魏。〔三〕
〔一〕正義邯鄲，洺州縣也。漳，水名。漳水源出洺州武安縣三門山也。
〔二〕集解徐廣曰：「年表云二十七年，丹封名會。丹，魏大臣也。」
〔三〕索隱按：魏文侯滅中山，其弟守之，後尋復國，至是始令相魏。其中山後又為趙所滅。
三十年，魏伐趙，〔一〕趙告急齊。齊宣王用孫子計，救趙擊魏。魏遂大興師，使龐涓將，而令太子申為上將軍。過外黃，外黃徐子〔二〕謂太子曰：「臣有百戰百勝之術。」太子曰：「可得聞乎？」客曰：「固願效之。」曰：「太子自將攻齊，大勝并莒，〔三〕則富不過有魏，貴不益為王。若戰不勝齊，則萬世無魏矣。此臣之百戰百勝之術也。」太子曰：「諾，請必從公之言而還矣。」客曰：「太子雖欲還，不得矣。彼勸太子戰攻，欲啜汁者眾。〔四〕太子雖欲還，恐不得矣。」太子因欲還，其御曰：「將出而還，與北同。」太子果與齊人戰，敗於馬陵。〔五〕齊虜魏太子申，殺將軍涓，軍遂大破。
〔一〕正義孫臏傳云「魏與趙攻韓，韓告急齊」，此文誤耳。魏伐趙，趙請救齊，齊使孫臏救趙，敗魏桂陵，乃在十八年也。
〔二〕集解劉向別錄曰：「徐子，外黃人也。」外黃時屬宋。正義括地志云：「故圉城有南北二城，在汴州雍丘縣界，本屬外黃，即太子申見徐子之地也。」
〔三〕正義莒，密州縣也，在齊東南。言從西破齊，并至莒地，則齊土盡矣。
〔四〕正義啜，穿悅反。汁，之入反。冀功勳者眾也。
〔五〕集解徐廣曰：「在元城。」索隱徐廣曰：「在元城。」按：紀年二十八年，與齊田朌戰于馬陵；上二年，魏敗韓馬陵；十八年，趙又敗魏桂陵。桂陵與馬陵異處。正義虞喜志林云：「馬陵在濮州鄄城縣東北六十里，有陵，澗谷深峻，可以置伏。」按：龐涓敗即此也。徐說馬陵在魏州元城縣東南一里，龐涓敗非此地也。田完世家云「宣王二年，魏伐趙，趙與韓親，共擊魏，趙不利，戰於南梁。韓氏請於齊，齊使田忌、田嬰將，孫子為師，救韓、趙，以擊魏，大破之馬陵」。按：南梁在汝州。又此傳云「太子為上將軍，過外黃」。又孫臏傳云「魏與趙攻韓，韓告急齊，齊使田忌將而往，直走大梁。魏將龐涓聞之，去韓而歸齊，軍已過而西矣」。按：孫子減灶退軍，三日行至馬陵，遂殺龐涓，虜魏太子申，大破魏軍，當如虞喜之說，從汴州外黃退至濮州東北六十里是也。然趙、韓共擊魏，戰困於南梁，韓急，請救於齊，齊師走大梁，敗魏馬陵，豈合更渡河北，至魏州元城哉？徐說定非也。
三十一年，秦、趙、齊共伐我，〔一〕秦將商君詐我將軍公子卬而襲奪其軍，破之。秦用商君，東地至河，而齊、趙數破我，安邑近秦，於是徙治大梁。〔二〕以公子赫為太子。
〔一〕索隱按：紀年「二十九年五月，齊田朌伐我東鄙。九月，秦衛鞅伐我西鄙。十月，邯鄲伐我北鄙。王攻衛鞅，我師敗績」是也。然言二十九年，不同。
〔二〕集解徐廣曰：「今浚儀。」駰案：汲冢紀年曰「梁惠成王九年四月甲寅，徙都大梁」也。索隱紀年以為惠王九年，蓋誤也。正義陳留風俗傳云「魏之都也，畢萬十葉徙大梁」。按：今汴州浚儀也。
三十三年，秦孝公卒，商君亡秦歸魏，魏怒，不入。三十五年，與齊宣王會平阿南。〔一〕
〔一〕集解地理志沛郡有平阿縣也。
惠王數被於軍旅，卑禮厚幣以招賢者。鄒衍、淳于髡、孟軻皆至梁。梁惠王曰：「寡人不佞，兵三折於外，太子虜，上將死，國以空虛，以羞先君宗廟社稷，寡人甚醜之，叟不遠千里，〔一〕辱幸至獘邑之廷，將何利吾國？」孟軻曰：「君不可以言利若是。夫君欲利則大夫欲利，大夫欲利則庶人欲利，上下爭利，國則危矣。為人君，仁義而已矣，何以利為！」
〔一〕集解劉熙曰：「叟，長老之稱，依皓首之言。」
三十六年，復與齊王會甄。是歲，惠王卒，〔一〕子襄王立〔二〕。
〔一〕索隱按紀年，惠成王三十六年改元稱一年，未卒也。
〔二〕索隱系本襄王名嗣。
襄王元年，與諸侯會徐州，〔一〕相王也。追尊父惠王為王〔二〕。
〔一〕集解徐廣曰：「今薛縣。」
〔二〕集解徐廣曰：「二年，伐趙。」
五年，秦敗我龍賈軍四萬五千于雕陰，〔一〕圍我焦、曲沃〔二〕。予秦河西之地。〔三〕
〔一〕集解徐廣曰：「在上郡。」正義括地志云：「彫陰故縣在鄜州洛交縣北三十里，彫陰故城是也。」
〔二〕正義括地志云：「故焦城在陝縣東北百步古虢城中東北隅，周同姓也。曲沃有城，在陝縣西南三十二里。按：今有曲沃店也。」
〔三〕正義自華州北至同州，並魏河北之地，盡入秦也。
六年，與秦會應。〔一〕秦取我汾陰、皮氏、焦。〔二〕魏伐楚，敗之陘山。〔三〕七年，魏盡入上郡于秦。〔四〕秦降我蒲陽〔五〕。八年，秦歸我焦、曲沃。
〔一〕集解徐廣曰：「潁川父城有應鄉也。」正義應，乙陵反。括地志云：「故應城，故應鄉也，在汝州魯山縣東三十里。」
〔二〕正義括地志云：「汾陰故城在蒲州汾陰縣北九里。皮氏故城在絳州龍門縣西一百八十步也。」
〔三〕集解徐廣曰：「在密縣。」正義括地志云：「陘山在鄭州新鄭縣西南三十里。」
〔四〕正義括地志云：「上郡故城在綏州上縣東南五十里，秦魏之上郡地也。」按：丹、鄜、延、綏等州，北至固陽，並上郡地。魏築長城界秦，自華州鄭縣已北，濱洛至慶州洛源縣白於山，即東北至勝州固陽縣，東至河西上郡之地，盡入於秦。
〔五〕正義在隰州，隰川縣蒲邑故城是也。
十二年，楚敗我襄陵。諸侯執政與秦相張儀會齧桑。〔一〕十三年，張儀相魏。魏有女子化為丈夫。秦取我曲沃、平周。〔二〕
〔一〕集解徐廣曰：「在梁與彭城之閒。」
〔二〕正義絳州桐鄉縣，晉曲沃邑。十三州志云：「古平周縣在汾州介休縣西五十里也。」
十六年，襄王卒，子哀王立。〔一〕張儀復歸秦。
〔一〕集解荀勗曰：「和嶠云『紀年起自黃帝，終於魏之今王』。今王者，魏惠成王子。案太史公書惠成王但言惠王，惠王子曰襄王，襄王子曰哀王。惠王三十六年卒，襄王立十六年卒，并惠、襄為五十二年。今案古文，惠成王立三十六年，改元稱一年，改元後十七年卒。太史公書為誤分惠、成之世，以為二王之年數也。世本惠王生襄王而無哀王，然則今王者魏襄王也。」索隱按：系本襄王生昭王，無哀王，蓋脫一代耳。而紀年說惠成王三十六年，又稱後元一十七年卒。今此分惠王之歷以為二王之年，又有哀王，凡二十三年，紀事甚明，蓋無足疑。而孔衍敘魏語亦有哀王。蓋紀年之作失哀王之代，故分襄王之年為惠王後元，即以襄王之年包哀王之代耳。
哀王元年，五國共攻秦，〔一〕不勝而去。
〔一〕正義韓、魏、楚、趙、燕也。
二年，齊敗我觀津。〔一〕五年，秦使樗里子〔二〕伐取我曲沃，走犀首〔三〕岸門。〔四〕六年，秦（求）〔來〕立公子政〔五〕為太子。與秦會臨晉。七年，攻齊。〔六〕與秦伐燕。
〔一〕正義括地志云：「觀津城在冀州棗陽縣東南二十五里。」本趙邑，今屬魏也。
〔二〕索隱秦昭王弟疾居樗里，因號焉。
〔三〕索隱犀首，官名，即公孫衍。
〔四〕集解徐廣曰：「潁陰有岸亭。」索隱徐廣云「潁陰有岸門亭」，劉氏云「河東皮氏縣有岸頭亭」也。正義括地志云：「岸門在許州長社縣西北十八里，今名西武亭。」
〔五〕索隱魏公子也。
〔六〕集解徐廣曰：「年表云擊齊，虜贅子於濮也。」
八年，伐衛，拔列城二。〔一〕衛君患之。如耳〔二〕見衛君曰：「請罷魏兵，免成陵君可乎？」衛君曰：「先生果能，孤請世世以衛事先生。」如耳見成陵君曰：「昔者魏伐趙，斷羊腸，拔閼與〔二〕，約斬趙，趙分而為二，所以不亡者，魏為從主也。今衛已迫亡，將西請事於秦。與其以秦醳衛，不如以魏醳衛，〔四〕衛之德魏必終無窮。」成陵君曰：「諾。」如耳見魏王曰：「臣有謁於衛。衛故周室之別也，其稱小國，多寶器。今國迫於難而寶器不出者，其心以為攻衛醳衛不以王為主，故寶器雖出必不入於王也。臣竊料之，先言醳衛者必受衛者也。」如耳出，成陵君入，以其言見魏王。魏王聽其說，罷其兵，免成陵君，終身不見。
〔一〕索隱紀年云：「八年，翟章伐衛。」
〔二〕正義魏大夫姓名也。
〔三〕集解徐廣曰：「在上黨。」正義閼，於連反。與音預。羊腸阪道在太行山上，南口懷州，北口潞州。閼與故城在潞州及儀州。若斷羊腸，拔閼與，北連恆州，則趙國東西斷而為二也。
〔四〕正義醳音釋。
九年，與秦王會臨晉。張儀、魏章〔一〕皆歸于魏。魏相田需死，楚害張儀、犀首、薛公。〔二〕楚相昭魚〔三〕謂蘇代曰：「田需死，吾恐張儀、犀首、薛公有一人相魏者也。」代曰：「然相者欲誰而君便之？」昭魚曰：「吾欲太子之自相也。」代曰：「請為君北，必相之。」昭魚曰：「柰何？」對曰：「君其為梁王，代請說君。」昭魚曰：「柰何？」對曰：「代也從楚來，昭魚甚憂，曰：『田需死，吾恐張儀、犀首、薛公有一人相魏者也。』〔四〕代曰：『梁王，長主也，必不相張儀。張儀相，必右秦而左魏。犀首相，必右韓而左魏。薛公相，必右齊而左魏。梁王，長主也，必不便也。』王曰：『
然則寡人孰相？』代曰：『莫若太子之自相。太子之自相，是三人者皆以太子為非常相也，皆將務以其國事魏，欲得丞相璽也。以魏之彊，而三萬乘之國輔之，魏必安矣。故曰莫若太子之自相也。』」遂北見梁王，以此告之。太子果相魏。
〔一〕索隱章為魏將，後又相秦。
〔二〕索隱田文也。
〔三〕索隱昭奚恤也。
〔四〕索隱太子即襄王也。
十年，張儀死。十一年，與秦武王會應。十二年，太子朝於秦。秦來伐我皮氏，未拔而解。十四年，秦來歸武王后。十六年，秦拔我蒲反、陽晉、封陵。〔一〕十七年，與秦會臨晉。秦予我蒲反。十八年，與秦伐楚。〔二〕二十一年，與齊、韓共敗秦軍函谷。〔三〕
〔一〕索隱紀年作「晉陽、封谷」。正義陽晉當作「晉陽」也，史文誤。括地志云：「晉陽故城今名晉城，在蒲州虞鄉縣西三十五里。」表云「魏哀王十六年秦拔我杜陽、晉陽」，即此城也。封陵亦蒲州。按陽晉故城在曹州，解在蘇秦傳也。
〔二〕集解徐廣曰：「二十年，與齊王會于韓。」
〔三〕集解徐廣曰：「河、渭絕一日。」
二十三年，秦復予我河外及封陵為和。哀王卒，〔一〕子昭王立。〔二〕
〔一〕索隱按：汲冢紀年終於哀王二十年，昭王三年喪畢，始稱元年耳。
〔二〕索隱系本昭王名遫。
昭王元年，秦拔我襄城。二年，與秦戰，我不利。三年，佐韓攻秦，秦將白起敗我軍伊闕二十四萬。六年，予秦河東地方四百里。芒卯以詐重。〔一〕七年，秦拔我城大小六十一。八年，秦昭王為西帝，齊湣王為東帝，月餘，皆復稱王歸帝。九年，秦拔我新垣、曲陽之城。〔二〕
〔一〕索隱謂卯以智詐見重於魏。
〔二〕正義（年表及）括地志云：「曲陽故城在懷州濟源縣西十里。」新垣近曲陽，未詳端的所之處也。
十年，齊滅宋，宋王死我溫。十二年，與秦、趙、韓、燕共伐齊，敗之濟西，湣王出亡。燕獨入臨菑。與秦王會西周。〔一〕
〔一〕正義即王城也，今河南郡城也。
十三年，秦拔我安城。〔一〕兵到大梁，去。〔二〕十八年，秦拔郢，楚王徙陳。
〔一〕正義括地志云：「安城故城，豫州汝陵縣東南七十一里。」
〔二〕集解徐廣曰：「十四年大水。」
十九年，昭王卒，子安釐王立。〔一〕
〔一〕索隱系本安僖王名圉。
安釐王元年，秦拔我兩城。二年，又拔我二城，軍大梁下，韓來救，予秦溫以和。三年，秦拔我四城，斬首四萬。四年，秦破我及韓、趙，殺十五萬人，走我將芒卯。魏將段干子請予秦南陽〔一〕以和。蘇代謂魏王曰：「欲璽者段干子也，欲地者秦也。今王使欲地者制璽，使欲璽者制地，魏氏地不盡則不知已。且夫以地事秦，譬猶抱薪救火，薪不盡，火不滅。」王曰：「是則然也。雖然，事始已行，不可更矣。」對曰：「王獨不見夫博之所以貴梟者，便則食，不便則止矣。今王曰『事始已行，不可更』，是何王之用智不如用梟也？〔二〕」
〔一〕集解徐廣曰：「在脩武。」
〔二〕正義博頭有刻為梟鳥形者，擲得梟者合食其子，若不便則為餘行也。
九年，秦拔我懷。十年，秦太子外質於魏死。十一年，秦拔我郪丘。〔一〕
〔一〕集解徐廣曰：「郪丘，一作『廩丘』，又作『邢丘』。郪丘今為宋公縣。」索隱郪，七絲反，又音妻。正義郪，七私反，又音妻。地理志云汝南郡新郪縣。應劭曰：「秦伐魏，取郪丘，漢興為新郪，章帝封殷後，更名宋也。」
秦昭王謂左右曰：「今時韓、魏與始孰彊？」對曰：「不如始彊。」王曰：「今時如耳、魏齊與孟嘗、芒卯孰賢？」對曰：「不如。」王曰：「以孟嘗、芒卯之賢，率彊韓、魏以攻秦，猶無柰寡人何也。今以無能之如耳、魏齊而率弱韓、魏以伐秦，其無柰寡人何亦明矣。」左右皆曰：「甚然。」中旗馮琴〔一〕而對曰：「王之料天下過矣。當晉六卿之時，知氏最彊，滅范、中行，又率韓、魏之兵以圍趙襄子於晉陽，決晉水以灌晉陽之城，〔二〕不湛者三版。知伯行水，魏桓子御，韓康子為參乘。知伯曰：『吾始不知水之可以亡人之國也，乃今知之。』汾水可以灌安邑，〔三〕絳水可以灌平陽。〔四〕魏桓子肘韓康子，韓康子履魏桓子，肘足接於車上，而知氏地分，身死國亡，為天下笑。今秦兵雖彊，不能過知氏；韓、魏雖弱，尚賢其在晉陽之下也。此方其用肘足之時也，願王之勿易也！」〔五〕於是秦王恐。
〔一〕索隱按：戰國策作「推琴」者，春秋後語作「伏琴」，而韓子作「推瑟」，說苑作「伏瑟」，文各不同。
〔二〕正義括地志云：「晉水源出并州晉陽縣西懸壅山。山海經云懸壅之山，晉水出焉，東南流注汾水。昔趙襄子保晉陽，智氏防山以水灌之，不沒者三版。其瀆乘高西注入晉陽城，以周灌溉，東南出城注於汾陽也。」
〔三〕正義安邑在絳州夏縣，本魏都。汾水東北歷安邑西南入河也。
〔四〕正義平陽，晉州，本韓都也。括地志云：「絳水一名白水，今名弗泉，源出絳山。飛泉奮湧，揚波北注，縣流積壑二十許丈，望之極為奇觀矣。」按：引此灌平陽城也。
〔五〕索隱易音以豉反。
齊、楚相約而攻魏，魏使人求救於秦，冠蓋相望也，而秦救不至。魏人有唐雎〔一〕者，年九十餘矣，謂魏王曰：「老臣請西說秦王，令兵先臣出。」魏王再拜，遂約車而遣之。唐雎到，入見秦王。秦王曰：「丈人芒然乃遠至此，甚苦矣！夫魏之來求救數矣，寡人知魏之急已。」唐雎對曰：「大王已知魏之急而救不發者，臣竊以為用策之臣無任矣。夫魏，一萬乘之國也，然所以西面而事秦，稱東藩，受冠帶，祠春秋者，以秦之彊足以為與也。〔二〕今齊、楚之兵已合於魏郊矣，而秦救不發，亦將賴其未急也。使之大急，彼且割地而約從，王尚何救焉？必待其急而救之，是失一東藩之魏而彊二敵之齊、楚，則王何利焉？」於是秦昭王遽為發兵救魏。魏氏復定。
〔一〕索隱七餘反。
〔二〕索隱與謂許與為親而結和也。
趙使人謂魏王曰：「為我殺范痤，吾請獻七十里之地。」魏王曰：「諾。」使吏捕之，圍而未殺。痤因上屋騎危，〔一〕謂使者曰：「與其以死痤市，不如以生痤市。有如痤死，趙不予王地，則王將柰何？故不若與先定割地，然後殺痤。」魏王曰：「善。」痤因上書信陵君曰：「痤，故魏之免相也，趙以地殺痤而魏王聽之，有如彊秦亦將襲趙之欲，則君且柰何？」信陵君言於王而出之。
〔一〕集解危，棟上也。索隱上音奇。危，棟上也。禮云「中屋履危」。蓋昇屋以避兵。
魏王以秦救之故，欲親秦而伐韓，以求故地。無忌謂魏王曰：
秦與戎翟同俗，有虎狼之心，貪戾好利無信，不識禮義德行。苟有利焉，不顧親戚兄弟，若禽獸耳，此天下之所識也，非有所施厚積德也。故太后母也，而以憂死；穰侯舅也，功莫大焉，而竟逐之；兩弟無罪，而再奪之國。此於親戚若此，而況於仇讎之國乎？今王與秦共伐韓而益近秦患，臣甚惑之。而王不識則不明，群臣莫以聞則不忠。
今韓氏以一女子奉一弱主，內有大亂，外交彊秦魏之兵，王以為不亡乎？韓亡，秦有鄭地，與大梁鄴，〔一〕王以為安乎？王欲得故地，今負彊秦之親，王以為利乎？
〔一〕索隱戰國策「鄴」作「鄰」字為得。
秦非無事之國也，韓亡之後必將更事，更事必就易與利，就易與利必不伐楚與趙矣。是何也？夫越山踰河，絕韓上黨而攻彊趙，是復閼與之事，〔一〕秦必不為也。若道河內，倍鄴、朝歌，絕漳滏水，與趙兵決於邯鄲之郊，是知伯之禍也，秦又不敢。伐楚，道涉谷，〔二〕行三千里。〔三〕而攻冥阨之塞，〔四〕所行甚遠，所攻甚難，〔五〕秦又不為也。若道河外，倍大梁，〔六〕右（蔡左）〔上蔡〕、召陵，〔七〕與楚兵決於陳郊，秦又不敢。故曰秦必不伐楚與趙矣，又不攻衛與齊矣。〔八〕
〔一〕索隱復音扶富反。謂前年秦韓相攻閼與，而趙奢破秦軍。
〔二〕索隱道猶行也。涉谷是往楚之險路。從秦向楚有兩道，涉谷是西道，河內是東道。
〔三〕正義劉伯莊云：「秦兵向楚有兩道，涉谷是西道，河外是東道。從褒斜入梁州，即東南至申州攻石城山，險阨之塞也。」
〔四〕集解孫檢曰：「楚之險塞也。」徐廣曰：「或以為今江夏鄳縣。」正義冥音盲。括地志云：「石城山在申州鍾山縣東南二十一里。魏攻冥阨即此，山上有故石城。注水經云『或言在〈盟阝〉』，指此山也。呂氏春秋云『九塞』，此其一也。」
〔五〕索隱攻，亦作「致」，戰國策見作「致軍」，言致軍糧難也。
〔六〕正義從河外出函谷關，歷同州南至鄭州，東向陳州，則背大梁也。
〔七〕集解徐廣曰：「一無『左』字。」正義上蔡縣在豫州北七十里，邵陵故城亦在豫州郾城縣東四十五里，並在陳州西。從汴州南行向陳州之西郊，則上蔡、邵陵正南面，向東皆身之右，定無「左」字也。
〔八〕正義衛、齊皆在韓、趙、魏之東，故秦不伐也。
夫韓亡之後，兵出之日，非魏無攻已。秦固有懷、茅、〔一〕邢丘，〔二〕城〔三〕垝津〔四〕以臨河內，河內共、汲〔五〕必危；有鄭地，〔六〕得垣雍，〔七〕決熒澤水灌大梁，大梁必亡。王之使者出過而惡安陵氏於秦，〔八〕秦之欲誅之久矣。秦葉陽、昆陽與舞陽鄰，〔九〕聽使〔一〇〕者之惡之，隨安陵氏而亡之，〔一一〕繞舞陽之北，以東臨許，南國必危，〔一二〕國無害（已）〔乎〕？
〔一〕集解徐廣曰：「在脩武軹縣，有茅亭。」正義茅，卯包反。懷州武陟縣西十一里故懷城，本周邑，後屬晉。左傳云周與鄭人蘇忿生十二邑，其一曰攢茅。括地志云「在懷州獲嘉縣東北二十五里」也。獲嘉，古脩武也。
〔二〕集解徐廣曰：「在平皋。」正義括地志云：「平皋故城在懷州武德縣東南二十里，本邢丘邑也，以其在河之皋地也。」
〔三〕索隱按：戰國策云邢丘、安城，此少「安」字耳。
〔四〕索隱在河北。垝音九毀反。正義垝音詭。字誤，當作「延」。括地志云：「延津故俗字名臨津，故城在衛州清淇縣西南二十六里。杜預云『汲郡城南有延津』是也。」
〔五〕集解徐廣曰：「汲縣屬河內。」索隱汲，亦作「波」。波及汲皆縣名，俱屬河內。
〔六〕集解徐廣曰：「成皋、滎陽亦屬鄭。」
〔七〕集解徐廣曰：「垣雍城在卷縣，卷縣屬魏也。卷縣又有長城，經陽武到密者也。」正義雍，於用反。括地志云：「故城在鄭州原武縣西北七里。」釋例：「地名卷縣，理或垣城也。」言韓亡之後，秦有鄭地，得垣雍城，從熒澤決溝歷雍灌大梁是也。
〔八〕集解徐廣曰：「召陵有安陵鄉，征羌有安陵亭也。」正義括地志云：「衝陵縣西北十五里。李奇云六國時為安陵也。」言魏王使者出向秦云，共伐韓以成過失，而更惡安陵氏於秦，今伐之，重非也。
〔九〕正義括地志云：「葉陽今許州葉縣也。昆陽故城在許州葉縣北二十五里。舞陽故城在葉縣東十里。」此時葉陽、昆陽屬秦，舞陽屬魏也。
〔一〇〕索隱上平聲，下去聲。
〔一一〕正義隨猶聽也。無忌說言使者惡安陵氏，亦聽秦亡安陵氏。然繞舞陽之北以東臨許，許必危矣。秦有許地，魏國可無害。
〔一二〕正義南國，今許州許昌縣南西四十里許昌故城是也。此時屬韓，在魏之南，故言南國。括地志云：「周時為許國，武王伐紂所封。地理志云潁川許縣古許國，姜姓，四岳之後，文叔所封，二十四君，為楚所滅。」三卿背晉，其地屬韓。
夫憎韓不愛安陵氏可也，夫不患秦之不愛南國非也。異日者，秦在河西晉，國去梁千里，〔一〕有河山以闌之，有周韓以閒之。從林鄉軍〔二〕以至于今，秦七攻魏，五入囿中，〔三〕邊城盡拔，文臺墮，〔四〕垂都焚，〔五〕林木伐，麋鹿盡，而國繼以圍。又長驅梁北，東至陶衛之郊，〔六〕北至平監。〔七〕所亡於秦者，山南山北，〔八〕河外河內，〔九〕大縣數十，〔一〇〕名都數百。〔一一〕秦乃在河西晉，去梁千里，而禍若是矣，又況於使秦無韓，有鄭地，無河山而闌之，無周韓而閒之，去大梁百里，禍必由此矣。
〔一〕集解徐廣曰：「魏國之界千里。又云河南梁縣有注城。」正義河西，同州也。晉國都絳州，魏都安邑，皆在河東，去大梁有千里也。
〔二〕集解徐廣曰：「林鄉在宛縣。」索隱劉氏云「林，地名，蓋春秋時鄭地之棐林，在大梁之西北」。徐廣云在宛陵也。正義括地志云：「宛陵故城在鄭州新鄭縣東北三十八里，本鄭舊縣也。」按劉徐二說，是其地也。
〔三〕集解徐廣曰：「一作『城』也。」索隱囿即圃田。圃田，鄭藪，屬魏。徐廣云一作「城」。而戰國策作「國中」。正義括地志云：「圃田澤在鄭州管城縣東三里。周禮云豫州藪曰圃田也。」
〔四〕索隱文臺，臺名。列士傳曰「隱陵君施酒文臺」也。正義墮，許規反。括地志云：「文臺在曹州冤句縣西北六十五里也。」
〔五〕集解徐廣曰：「一云『魏山都焚』。句陽有垂亭。」索隱垂，地名。有廟曰都。並魏邑名。
〔六〕正義陶，曹州定陶也。衛即宋州楚丘縣，衛文公都之，秦兵歷取其郊也。
〔七〕集解徐廣曰：「平縣屬河南。平，或作『乎』字。史記齊闞止作『監』字。闞在東平須昌縣。」
〔八〕正義山，華山也。華山之東南，七國時鄧州屬韓，汝州屬魏。華山之北，同、華、銀、綏並魏地也。
〔九〕正義河外謂華州以東至虢、陝，河內謂蒲州以東至懷、衛也。
〔一〇〕集解徐廣曰：「一作『百』。」
〔一一〕集解徐廣曰：「一作『十』。」
異日者，從之不成也，〔一〕楚、魏疑而韓不可得也。今韓受兵三年，秦橈之以講，〔二〕識亡不聽，〔三〕投質於趙，請為天下鴈行頓刃，楚、趙必集兵，皆識秦之欲無窮也，非盡亡天下之國而臣海內，必不休矣。是故臣願以從事王，〔四〕王速受楚趙之約，（
趙）〔而〕挾韓之質〔五〕以存韓，而求故地，韓必效之。〔六〕此士民不勞而故地得，其功多於與秦共伐韓，而又與彊秦鄰之禍也。
〔一〕索隱從音足松反。
〔二〕索隱橈音尼孝反。謂韓被秦之兵，橈擾已經三年，云欲講說與韓和。
〔三〕索隱識猶知也。故戰國策云「韓知亡猶不聽」也。
〔四〕索隱從音足松反。從事，言合從事王也。戰國策亦然。
〔五〕索隱言韓以質子入趙，則趙挾韓質而親韓也。
〔六〕索隱效猶致也，謂致故地於趙也。正義無忌令魏王速受楚、趙之從。趙、楚挾持韓之質以存韓，而魏以求地，韓必效之，勝於與秦伐韓又與秦鄰之禍殃也。
夫存韓安魏而利天下，此亦王之天時已。通韓上黨於共、甯，〔一〕使道安成，〔二〕出入賦之，是魏重質韓以其上黨也。今有其賦，足以富國。韓必德魏愛魏重魏畏魏，韓必不敢反魏，是韓則魏之縣也。魏得韓以為縣，衛、大梁、河外必安矣。今不存韓，二周、安陵必危，楚、趙大破，衛、齊甚畏，天下西鄉而馳秦入朝而為臣不久矣。
〔一〕集解徐廣曰：「朝歌有甯鄉。」正義共，衛州共城縣。甯，懷州脩武縣，本殷之甯邑。韓詩外傳云「武王伐紂，勒兵於甯，故曰脩武」。今魏開通共甯之道，使韓上黨得直路而行也。
〔二〕正義括地志云：「故安城在鄭州原武縣東南二十里。」時屬魏也。
二十年，秦圍邯鄲，信陵君無忌矯奪將軍晉鄙兵以救趙，〔一〕趙得全。無忌因留趙。二十六年，秦昭王卒。
〔一〕正義括地志云：「魏德故城一名晉鄙城，在衛縣西北五十里，即公子無忌矯奪晉鄙兵，故名魏德城也。」
三十年，無忌歸魏，率五國兵攻秦，敗之河外，走蒙驁。魏太子增質於秦，秦怒，欲囚魏太子增。或為增謂秦王〔一〕曰：「公孫喜〔二〕固謂魏相曰『請以魏疾擊秦，秦王怒，必囚增。魏王又怒，擊秦，秦必傷』。今王囚增，是喜之計中也。故不若貴增而合魏，以疑之於齊、韓。」秦乃止增。
〔一〕索隱按：戰國策作「蘇秦為公子增謂秦王」。
〔二〕索隱戰國策作「公孫衍」。
三十一年，秦王政初立。
三十四年，安釐王卒，太子增立，是為景湣王。〔一〕信陵君無忌卒。
〔一〕索隱系本云：「安釐王生景湣王午。」
景湣王元年，秦拔我二十城，以為秦東郡。二年，秦拔我朝歌。衛徙野王。〔一〕三年，秦拔我汲。五年，秦拔我垣、蒲陽、衍〔二〕。十五年，景湣王卒，子王假立。
〔一〕集解徐廣曰：「衛從濮陽徙野王。」
〔二〕集解徐廣曰：「十二年獻城秦。」正義括地志云：「故垣地本魏王垣也，在絳州垣縣西北二十里。蒲邑故城在隰州隰川縣南四十五里。」在蒲水之北，故曰蒲陽。衍，地名，在鄭州。
王假元年，燕太子丹使荊軻刺秦王，秦王覺之。〔一〕
〔一〕集解徐廣曰：「二年，新鄭反。」
三年，秦灌大梁，虜王假，〔一〕遂滅魏以為郡縣。
〔一〕集解列女傳曰：「秦殺假。」
太史公曰：吾適故大梁之墟，墟中人曰：「秦之破梁，引河溝而灌大梁，三月城壞，王請降，遂滅魏。」說者皆曰魏以不用信陵君故，國削弱至於亡，余以為不然。天方令秦平海內，其業未成，魏雖得阿衡之佐，曷益乎？〔一〕
〔一〕索隱按：譙周曰「以予所聞，所謂天之亡者，有賢而不用也，如用之，何有亡哉？使紂用三仁，周不能王，況秦虎狼乎？」
【索隱述贊】畢公之苗，因國為姓。大名始賞，盈數自正。胤裔繁昌，系載忠正。楊干就戮，智氏奔命。文始建侯，武實彊盛。大梁東徙，長安北偵。卯既無功，卬亦外聘。王假削弱，虜於秦政。
卷四十五　　　韓世家第十五
韓之先與周同姓，〔一〕姓姬氏。其後苗裔事晉，得封於韓原，〔二〕曰韓武子。武子後三世〔三〕有韓厥，從封姓為韓氏。
〔一〕索隱按：左氏傳云「邗、晉、應、韓，武之穆」，是武王之子，故詩稱「韓侯出祖」，是有韓而先滅。今據此文，云「其後裔事晉，封于韓原，曰韓武子」，則武子本是韓侯之後，晉又封之於韓原，即今之馮翊韓城是也。然按系本及左傳舊說，皆謂韓萬是曲沃桓叔之子，即是晉之支庶。又國語叔向謂韓宣子能修武子之德，起再拜謝曰「自桓叔已下，嘉吾子之賜」，亦言桓叔是韓之祖也。今以韓侯之後別有桓叔，非關曲沃之桓叔，如此則與太史公之意亦有違。
〔二〕正義括地志云：「韓原在同州韓城縣西南八里。又韓城在縣南十八里，故古韓國也。古今地名云韓武子食菜於韓原故城也。」
〔三〕索隱系本云：「萬生賕伯，賕伯生定伯簡，簡生輿，輿生獻子厥。
韓厥，晉景公之三年，晉司寇屠岸賈將作亂，誅靈公之賊趙盾。趙盾已死矣，欲誅其子趙朔。韓厥止賈，賈不聽。厥告趙朔令亡。朔曰：「子必能不絕趙祀，死不恨矣。」韓厥許之。及賈誅趙氏，厥稱疾不出。程嬰、公孫杵臼之藏趙孤趙武也，厥知之。
景公十一年，厥與郤克將兵八百乘伐齊，敗齊頃公于鞍，〔一〕獲逢丑父。於是晉作六卿，而韓厥在一卿之位，號為獻子。
〔一〕正義音安。括地志云：「故鞍城今俗名馬鞍城，在濟州平陰縣十里。」
晉景公十七年，病，卜大業之不遂者為祟。韓厥稱趙成季之功，今後無祀，以感景公。景公問曰：「尚有世乎？」厥於是言趙武，而復與故趙氏田邑，續趙氏祀。
晉悼公之（十）〔七〕年，韓獻子老。獻子卒，子宣子代。宣字徙居州。〔一〕
〔一〕索隱宣子名起。州，今在河內是也。正義括地志云：「懷州武德縣本周司寇蘇忿生之州邑也。」
晉平公十四年，吳季札使晉，曰：「晉國之政卒歸於韓、魏、趙矣。」晉頃公十二年，韓宣子與趙、魏共分祁氏、羊舌氏十縣。晉定公十五年，宣子與趙簡子侵伐范、中行氏。宣子卒，子貞子代立。貞子徙居平陽。〔一〕
〔一〕索隱系本作「平子」，名須，宣子子也。又云「景子居平陽」。平陽在山西。宋忠曰「今河東平陽縣」。正義平陽，晉州城是。
貞子卒，子簡子代。〔一〕簡子卒，子莊子代。莊子卒，子康子〔二〕代。康子與趙襄子、魏桓子共敗知伯，分其地，地益大，大於諸侯。
〔一〕集解徐廣曰：「史記多無簡子、莊子，而云貞子生康子。班氏亦同。」索隱徐廣云：「史記多無簡子、莊子，而云貞子生康子。班氏亦同。」按：系本有簡子，名不信；莊子，名庚。趙系家亦有簡子，名不佞。
〔二〕索隱名虎。
康子卒，子武子〔一〕代。武子二年，伐鄭，殺其君幽公。十六年，武子卒，子景侯立。〔二〕
〔一〕索隱名啟章。
〔二〕索隱紀年及系本皆作「景子」，名處。
景侯虔元年，伐鄭，取雍丘。二年，鄭敗我負黍。
六年，與趙、魏俱得列為諸侯。
九年，鄭圍我陽翟。景侯卒，子列侯取立。〔一〕
〔一〕索隱系本作「武侯」。
列侯三年，聶政殺韓相俠累。〔一〕九年，秦伐我宜陽，取六邑。十三年，列侯卒，子文侯立。〔二〕是歲魏文侯卒。
〔一〕集解徐廣曰：「六年救魯也。」索隱戰國策作「殺韓傀」，高誘曰「韓傀，俠侯累也」。
〔二〕索隱按：紀年無文侯，系本無列侯。
文侯二年，伐鄭，取陽城。伐宋，到彭城，執宋君。七年，伐齊，至桑丘。鄭反晉。九年，伐齊，至靈丘。〔一〕十年，文侯卒，子哀侯立。
〔一〕正義靈丘，蔚州縣也，此時屬燕也。
哀侯元年，與趙、魏分晉國。二年，滅鄭，因徙都鄭。〔一〕
〔一〕索隱按：紀年魏武侯二十一年，韓滅鄭，哀侯入于鄭。二十二年，晉桓公邑哀侯于鄭。是韓既徙都，因改號曰鄭，故戰國策謂韓惠王曰鄭惠王，猶魏徙大梁稱梁王然也。
六年，韓嚴弒其君哀侯。而子懿侯立。〔一〕
〔一〕索隱按：年表懿侯作「莊侯」。又紀年云「晉桓公邑哀侯于鄭，韓山堅賊其君哀侯而立韓若山」。若山即懿侯也，則韓嚴為韓山堅也。而戰國策又有韓仲子，名遂，又恐是韓嚴也。
懿侯二年，魏敗我馬陵。〔一〕五年，與魏惠王會宅陽。〔二〕九年，魏敗我澮。〔三〕十二年，懿侯卒，子昭侯立。
〔一〕正義在魏州元城縣東南一里。
〔二〕正義在鄭州也。
〔三〕集解徐廣曰：「大雨三月也。」正義澮，古外反，在陵州澮水之上也。
昭侯元年，秦敗我西山。二年，宋取我黃池。〔一〕魏取朱。六年，伐東周，〔二〕取陵觀、邢丘。
〔一〕集解徐廣曰：「在平丘。」
〔二〕正義河南鞏縣。
八年，申不害相韓，脩術行道，國內以治，諸侯不來侵伐。
十年，韓姬弒其君悼公。〔一〕十一年，昭侯如秦。二十二年，申不害死。二十四年，秦來拔我宜陽。
〔一〕索隱紀年「姬」亦作「玘」，並音羊之反。姬是韓大夫，而王邵亦云不知悼公何君也。
二十五年，旱，作高門。屈宜臼〔一〕曰：「昭侯不出此門。何也？不時。吾所謂時者，非時日也，人固有利不利時。昭侯嘗利矣，不作高門。往年秦拔宜陽，今年旱，昭侯不以此時卹民之急，而顧益奢，此謂『時絀舉贏』。」〔二〕二十六年，高門成，昭侯卒，〔三〕果不出此門。子宣惠王立。
〔一〕集解許慎曰：「屈宜臼，楚大夫，在魏也。」
〔二〕集解徐廣曰：「時衰秏而作奢侈。」
〔三〕索隱按：紀年「鄭昭侯武薨，次威侯立。威侯七年，與邯鄲圍襄陵。五月，梁惠王會威侯于巫沙。十月，鄭宣王朝梁」，不見威侯之卒。下敗韓舉在威侯八年，而此系家即以為宣惠王之年。又上有殺悼公，悼公又不知是誰之謚。則韓微小，國史失代系，故此文及系本不同，蓋亦不可復考。
宣惠王五年，張儀相秦。八年，魏敗我將韓舉。〔一〕十一年，君號為王。與趙會區鼠。十四，秦伐敗我鄢。〔二〕
〔一〕索隱韓舉則是韓將不疑，而紀年云韓舉，趙將，蓋舉先為趙將，後入韓。又紀年云其敗當韓威王八年，是不同也。
〔二〕集解徐廣曰：「潁川鄢陵縣。音於乾反。」正義今許州鄢陵縣西北十五里有鄢陵故城是也。
十六年，秦敗我脩魚，〔一〕虜得韓將貘、申差於濁澤。〔二〕韓氏急，公仲〔三〕謂韓王曰：「與國非可恃也。今秦之欲伐楚久矣，王不如因張儀為和於秦，賂以一名都，具甲，與之南伐楚，此以一易二之計也。」〔四〕韓王曰：「善。」乃警公仲之行，〔五〕將西購於秦。〔六〕楚王聞之大恐，召陳軫告之。陳軫曰：「秦之欲伐楚久矣，今又得韓之名都一而具甲，秦韓并兵而伐楚，此秦所禱祀而求也。今已得之矣，楚國必伐矣。王聽臣為之警四境之內，起師言救韓，命戰車滿道路，發信臣，多其車，重其幣，使信王之救己也。縱韓不能聽我，韓必德王也，〔七〕必不為鴈行以來，〔八〕是秦韓不和也，兵雖至，楚不大病也。為能聽我絕和於秦，秦必大怒，以厚怨韓。韓之南交楚，必輕秦；輕秦，其應秦必不敬：是因秦、韓之兵而免楚國之患也。」楚王曰：「善。」乃警四境之內，興師言救韓。命戰車滿道路，發信臣，多其車，重其幣。謂韓王曰：「不穀國雖小，已悉發之矣。願大國遂肆志於秦，不穀將以楚殉韓。」〔九〕韓王聞之大說，乃止公仲之行。〔一〇〕公仲曰：「不可。夫以實伐我者秦也，以虛名救我者楚也。王恃楚之虛名，而輕絕彊秦之敵，王必為天下大笑。且楚韓非兄弟之國也，又非素約而謀伐秦也。已有伐形，因發兵言救韓，此必陳軫之謀也。且王已使人報於秦矣，今不行，是欺秦也。夫輕欺彊秦而信楚之謀臣，恐王必悔之。」韓王不聽，遂絕於秦。秦因大怒，益甲伐韓，大戰，楚救不至韓。十九年，大破我岸門。〔一一〕太子倉質於秦以和。
〔一〕索隱地名。
〔二〕集解徐廣曰：「一云鯁、申差。長社有濁澤。」索隱貘、申差，二將。貘音瘦，亦作「鯁」。正義按：濁澤者蓋誤，當作「觀澤」。年表云「秦惠文王更元八年，與韓戰，斬首八萬。韓宣惠王十六年，秦敗我脩魚，得將軍申差。魏哀王二年，齊敗我觀澤。趙武靈王九年，與韓、魏擊秦。齊湣王七年，敗魏、趙觀澤」，濁澤定誤矣。徐廣又云「濁澤在長社」，不曉錯誤之甚。括地志云「觀澤在魏州頓丘縣東十八里」。
〔三〕索隱韓相國，名侈。
〔四〕索隱一，謂名都也。二，謂使不伐韓而又與之伐楚也。
〔五〕索隱警，戒也。戰國策作「衛」。
〔六〕索隱戰國策作「講」。講亦謀議，與購求意通。
〔七〕索隱言韓王信楚之救，雖不能聽待楚救至，折入於秦，猶德於楚也。
〔八〕索隱言韓以楚必救己，己雖隨秦來戰，猶德於王，故不為鴈行而來，言不同心旅進也。
〔九〕索隱殉，從死也。言以死助韓。
〔一〇〕索隱止不令西之秦。
〔一一〕集解徐廣曰：「潁陰有岸亭。」正義括地志云：「岸門在許州長社縣西北十八里，今名西武亭矣。」
二十一年，〔一〕與秦共攻楚，〔二〕敗楚將屈丐，斬首八萬於丹陽。〔三〕是歲，宣惠王卒，太子倉立，是為襄王。〔四〕
〔一〕集解徐廣曰：「周王赧之三年也。」
〔二〕集解徐廣曰：「圍景痤也。」
〔三〕索隱故楚都，在今均州。正義左傳〔釋〕例云：「楚居丹陽，今枝江縣故城是也。」
〔四〕集解徐廣曰：「一云周赧王六年，韓襄哀王三年，張儀死。赧王九年，襄哀王六年，秦昭王立。」
襄王四年，與秦武王會臨晉。其秋，秦使甘茂攻我宜陽。五年，秦拔我宜陽，〔一〕斬首六萬。秦武王卒。六年，秦復與我武遂。九年，秦復取我武遂。十年，太子嬰朝秦而歸。〔二〕十一年，秦伐我，取穰。〔三〕與秦伐楚，敗楚將唐眛。
〔一〕正義括地志云：「故韓城一名宜陽城，在洛州福昌縣東十四里，韓宜陽城也。」
〔二〕集解徐廣曰：「與秦會臨晉，因至咸陽而還。」
〔三〕正義穰，人羊反，鄧州縣也。郭仲產南雍州記云：「楚之別邑。秦初侵楚，封公子悝為穰侯。後屬韓，秦昭王取之也。」
十二年，太子嬰死。公子咎、公子蟣蝨爭為太子。時蟣蝨質於楚。蘇代謂韓咎曰：「蟣蝨亡在楚，楚王欲內之甚。今楚兵十餘萬在方城之外，〔一〕公何不令楚王築萬室之都雍氏之旁，〔二〕韓必起兵以救之，公必將矣。公因以韓楚之兵奉蟣蝨而內之，其聽公必矣，必以楚韓封公也。」韓咎從其計。
〔一〕索隱方城，楚之北境。之外，北境之北也。正義括地志云：「方城山在許州葉縣西南十八里。左傳云楚大夫屈完對齊侯曰『楚國方城以為城』，杜注云『方城山在南陽葉縣南』。」
〔二〕集解徐廣曰：「在陽翟。」正義括地志云：「故雍氏城在洛州陽翟縣二十五里。故老云黃帝臣雍父作杵臼也。」
楚圍雍氏，〔一〕韓求救於秦。秦未為發，使公孫昧入韓。公仲曰：「子以秦為且救韓乎？」對曰：「秦王之言曰『請道南鄭、藍田，〔二〕出兵於楚以待公』，殆不合矣。」〔三〕公仲曰：「子以為果乎？」對曰：「秦王必祖張儀之故智。〔四〕楚威王攻梁也，張儀謂秦王曰：『與楚攻魏，魏折而入於楚，韓固其與國也，是秦孤也。不如出兵以到之，〔五〕魏楚大戰，秦取西河之外以歸。』今其狀陽言與韓，其實陰善楚。公待秦而到，必輕與楚戰。楚陰得秦之不用也，必易與公相支也。〔六〕公戰而勝楚，遂與公乘楚，施三川而歸。〔七〕公戰不勝楚，楚塞三川守之，〔八〕公不能救也。竊為公患之。司馬庚〔九〕三反於郢，甘茂與昭魚〔一〇〕遇於商於，其言收璽，〔一一〕實類有約也。」公仲恐，曰：「然則柰何？」曰：「公必先韓而後秦，先身而後張儀。〔一二〕公不如亟以國合於齊楚，齊楚必委國於公。公之所惡者張儀也，〔一三〕其實猶不無秦也。」於是楚解雍氏圍。〔一四〕
〔一〕集解徐廣曰：「秦本紀惠王後元十三年，周赧王三年，楚懷王十七年，齊湣王十二年，皆云『楚圍雍氏』。紀年於此亦說『楚景翠圍雍氏。韓宣王卒，秦助韓共敗楚屈丐』。又云『齊、宋圍煮棗』。皆與史記年表及田完世家符同。然則此卷所云『襄王十二年，韓咎從其計』以上，是楚後圍雍氏，赧王之十五年事也。又說『楚圍雍氏』以下，是楚前圍雍氏，赧王之三年事。」
〔二〕正義南鄭，梁州縣。藍田，雍州縣。秦王言或出雍州西南至鄭，或出雍州東南歷藍田出嶢關，俱繞楚北境以待韓使而東救雍氏。如此遲緩，近不合於楚矣。
〔三〕索隱殆不合於南鄭。
〔四〕集解徐廣曰：「祖者，宗之習之謂也。故智，猶前時謀計也。」
〔五〕索隱到，欺也，猶俗云「張到」。然戰國策作「勁」，勁，強也。
〔六〕索隱言楚陰知秦，不為公用，亦必易為公相支拒也。
〔七〕正義施猶設也。三川，周天子都也。言韓戰勝楚，則秦與韓駕御於楚，即於天子之都，張設救韓之功，行霸王之跡，加威諸侯，乃歸咸陽是也。
〔八〕正義楚乃塞南河四關守之，韓不能救三川。
〔九〕集解徐廣曰：「一作『唐』。」
〔一〇〕集解徐廣曰：「楚相國。」索隱戰國策謂之昭蹴。
〔一一〕劉氏云「詐言昭魚來秦，欲得秦官之印璽」。收即取之義也。
〔一二〕正義先以身存韓之計，而後知張儀為秦到魏之計，不如急以國合於齊楚。
〔一三〕正義惡，烏故反。公孫昧言公仲所惡者張儀到魏之計，雖以國合於齊楚，其實猶不輕欺無秦也。
〔一四〕集解徐廣曰：「甘茂傳云『楚懷王以兵圍韓雍氏，韓使公仲告急於秦，秦昭王新立，不肯救。甘茂為韓言之，乃下師於殽以救韓也』。又云『周赧王十五年，韓襄王十二年，秦擊楚，斬首二萬，敗楚襄城，殺景缺』。周本紀赧王八年之後云『楚圍雍氏』，此當韓襄王十二年，魏哀王十九年。紀年於此亦說『楚入雍氏，楚人敗』。然爾時張儀已死十年矣。」正義自此已上十二年，並是楚後圍雍氏，赧王之十五年一段事也。前注徐廣云「『楚圍雍氏』之下，是楚前圍雍氏，赧王三年事」，徐說非也。徐見下文云「先身而後張儀」及「公之所惡者張儀也」，言張儀尚存，楚又兩度圍雍氏，故生此前後之見，甚誤也。然是公孫昧卻述張儀時事，說韓相公仲耳。
蘇代又謂秦太后弟羋戎〔一〕曰：「公叔伯嬰恐秦楚之內蟣蝨也，〔二〕公何不為韓求質子於楚？〔三〕楚王聽入質子於韓，〔四〕則公叔伯嬰知秦楚之不以蟣蝨為事，必以韓合於秦楚。秦楚挾韓以窘魏，魏氏不敢合於齊，是齊孤也。公又為秦求質子於楚，〔五〕楚不聽，怨結於韓。韓挾齊魏以圍楚，楚必重公。〔六〕公挾秦楚之重以積德於韓，公叔伯嬰必以國待公。」於是蟣蝨竟不得歸韓。〔七〕韓立咎為太子。齊、魏王來。〔八〕
〔一〕集解徐廣曰：「號新城君。」索隱羋，姓；戎，名。秦宣太后弟，號新城君。
〔二〕索隱按戰國策，公叔伯嬰與蟣蝨及公子咎並是襄王子。然伯嬰即太子嬰，嬰前死，故咎與蟣蝨又爭立。此取戰國策說，伯嬰未立之先亦與蟣蝨爭立，故事重而文倒也。
〔三〕索隱令韓求楚，更以別人為質，以替蟣蝨也。正義為，于偽反。後同。
〔四〕索隱質子，蟣蝨也。正義質子，蟣蝨。蘇代令羋戎為韓求蟣蝨入於韓，楚不聽。公叔伯嬰知秦楚不以蟣蝨為事，必以韓合於秦楚。「楚王聽入質子於韓」當云「楚王不聽入質子於韓」，承前脫「不」字耳。次下云「知秦楚不以蟣蝨為事」，重明脫「不」字。
〔五〕索隱令羋戎教秦，於楚索韓所送質子，令入之於秦也。
〔六〕正義言韓合齊魏以圍楚，楚必尊重羋戎以求秦救矣。
〔七〕正義自此已前蘇代數計皆不成，故韓竟立咎為太子也。
〔八〕正義蘇代為韓立計，故得齊、魏王來。
十四年，與齊、魏王共擊秦，至函谷而軍焉。十六年，秦與我河外及武遂。襄王卒，太子咎立，是為釐王。
釐王三年，使公孫喜率周、魏攻秦。秦敗我二十四萬，虜喜伊闕。五年，秦拔我宛。〔一〕六年，與秦武遂地二百里。〔二〕十年，秦敗我師于夏山。十二年，與秦昭王會西周而佐秦攻齊。齊敗，湣王出亡。十四年，與秦會兩周閒。二十一年，使暴〔三〕救魏，為秦所敗，走開封。
〔一〕正義宛，於元反。宛，鄧州縣也，時屬韓也。
〔二〕正義此武遂及上武遂皆宜陽近地。
〔三〕正義音捐。韓將姓名。
二十三年，趙、魏攻我華陽。〔一〕韓告急於秦，秦不救。韓相國謂陳筮〔二〕曰：「事急，願公雖病，為一宿之行。」陳筮見穰侯。穰侯曰：「事急乎？故使公來。」陳筮曰：「未急也。」穰侯怒曰：「是可以為公之主使乎？夫冠蓋相望，告敝邑甚急，公來言未急，何也？」陳筮曰：「彼韓急則將變而佗從，以未急，故復來耳。」穰侯曰：「公無見王，請今發兵救韓。」八日而至，敗趙、魏於華陽之下。是歲，釐王卒，子桓惠王立。
〔一〕正義司馬彪云：「華陽，山名，在密縣。」鄭州管城縣南四十里。
〔二〕集解徐廣曰：「一作『筌』。」索隱徐廣云一作「荃」。戰國策作「田荼」。
桓惠王元年，伐燕。九年，秦拔我陘，城汾旁。〔一〕十年，秦擊我於太行，〔二〕我上黨郡守以上黨郡降趙。十四年，秦拔趙上黨，〔三〕殺馬服子卒四十餘萬於長平。十七年，秦拔我陽城、負黍。〔四〕二十二年，秦昭王卒。二十四年，秦拔我城皋、滎陽。二十六年，秦悉拔我上黨。二十九年，秦拔我十三城。
〔一〕正義陘音刑。秦拔陘城於汾水之旁。陘故城在絳州曲沃縣西北二十里汾水之旁也。
〔二〕正義太行山在懷州河內縣北二十五里也。
〔三〕正義韓上黨也。從太行山西北澤、潞等州是也。
〔四〕集解徐廣曰：「負黍在陽城。」正義古今地名云：「負黍在洛州陽城西三十七里也。」
三十四年，桓惠王卒，子王安立。
王安五年，秦攻韓，韓急，使韓非使秦，秦留非，因殺之。
九年，秦虜王安，盡入其地，為潁州郡。韓遂亡。〔一〕
〔一〕正義亡在秦始皇帝十七年。
太史公曰：韓厥之感晉景公，紹趙孤之子武，以成程嬰、公孫杵臼之義，此天下之陰德也。韓氏之功，於晉未睹其大者也。然與趙、魏終為諸侯十餘世，宜乎哉！
【索隱述贊】韓氏之先，實宗周武。事微國小，春秋無語。後裔事晉，韓原是處。趙孤克立，智伯可取。既徙平陽，又侵負黍。景趙俱侯，惠（文）〔又〕僭主。秦敗脩魚，魏會區鼠。韓非雖使，不禁狼虎。
卷四十六　　　田敬仲完世家第十六
陳完者，陳厲公他〔一〕之子也。完生，周太史過陳，陳厲公使卜完，卦得觀之否：「是為觀國之光，利用賓于王。此其代陳有國乎？不在此而在異國乎？非此其身也，在其子孫。若在異國，必姜姓。姜姓，四嶽之後。〔二〕物莫能兩大，陳衰，此其昌乎？」〔三〕
〔一〕索隱他音徒何反。此系家以他為厲公，而左傳厲公名躍，陳系家又有利公躍，利即厲也，是厲公名躍。蓋他是厲公之兄，立未踰年，無謚。今此云「厲公他」，非也。他一名五父，故經云「蔡人殺陳他」，傳又云「蔡人殺五父」是也。
〔二〕正義杜預云：「姜姓之先，為堯四嶽也。」
〔三〕正義陳湣公，周敬王四十一年為楚惠王滅。齊簡公，周敬王三十九年被田常所殺。
厲公者，陳文公少子也，其母蔡女。文公卒，厲公兄鮑立，是為桓公。桓公與他異母。及桓公病，蔡人為他殺桓公鮑及太子免而立他，為厲公。厲公既立，娶蔡女。蔡女淫於蔡人，數歸，厲公亦數如蔡。桓公之少子林怨厲公殺其父與兄，乃令蔡人誘厲公而殺之。林自立，是為莊公。故陳完不得立，為陳大夫。厲公之殺，以淫出國，故春秋曰「蔡人殺陳他」，罪之也。
莊公卒，立弟杵臼，是為宣公。宣公〔二〕十一年，殺其太子禦寇。禦寇與完相愛，恐禍及己，完故奔齊。齊桓公欲使為卿，辭曰：「羈旅之臣幸得免負檐，君之惠也，不敢當高位。」桓公使為工正。〔一〕齊懿仲欲妻完，卜之，占曰：「是謂鳳皇于蜚，和鳴鏘鏘。有媯之後，將育于姜。五世其昌，並于正卿。八世之後，莫之與京。」卒妻完。完之奔齊，齊桓公立十四年矣。
〔一〕正義工巧之長，若將作大匠。
完卒，謚為敬仲。仲生稚孟夷。〔一〕敬仲之如齊，以陳字為田氏。〔二〕
〔一〕索隱系本作「夷孟思」。蓋稚是名，孟夷字也。
〔二〕集解徐廣曰：「應劭云始食菜地於田，由是改姓田氏。」索隱據如此云，敬仲奔齊，以陳田二字聲相近，遂以為田氏。應劭云「始食菜於田」，則田是地名，未詳其處。正義案：敬仲既奔齊，不欲稱本國故號，故改陳字為田氏。
田稚孟夷生湣孟莊，〔一〕田湣孟莊生文子須無。田文子事齊莊公。
〔一〕集解徐廣曰：「一作『芷』。」索隱系本作「閩孟克」。芷，昌改反。
晉之大夫欒逞〔一〕作亂於晉，來奔齊，齊莊公厚客之。晏嬰與田文子諫，莊公弗聽。
〔一〕索隱音盈。史記多作「逞」字。
文子卒，生桓子無宇。田桓子無宇有力，事齊莊公，甚有寵。
無宇卒，生武子開與釐子乞。〔一〕田釐子乞事齊景公為大夫，其收賦稅於民以小斗受之，其（粟）〔稟〕予民以大斗，行陰德於民，而景公弗禁。由此田氏得齊眾心，宗族益彊，民思田氏。晏子數諫景公，景公弗聽。已而使於晉，與叔向私語曰：「齊國之政卒歸於田氏矣。」
〔一〕正義釐音僖。
晏嬰卒後，范、中行氏反晉。晉攻之急，范、中行請粟於齊。田乞欲為亂，樹黨於諸侯，乃說景公曰：「范、中行數有德於齊，齊不可不救。」齊使田乞救之而輸之粟。
景公太子死，後有寵姬曰芮子，〔一〕生子荼。〔二〕景公病，命其相國惠子〔三〕與高昭子〔四〕以子荼為太子。景公卒，兩相高、國立荼，是為晏孺子。而田乞不說，欲立景公他子陽生。陽生素與乞歡。晏孺子之立也，陽生奔魯。田乞偽事高昭子、國惠子者，每朝代參乘，言曰：「始諸大夫不欲立孺子。孺子既立，君相之，大夫皆自危，謀作亂。」又紿大夫曰：「高昭子可畏也，及未發先之。」諸大夫從之。田乞、鮑牧與大夫以兵入公室，攻高昭子。昭子聞之，與國惠子救公。公師敗。田乞之眾追國惠子，惠子奔莒，遂返殺高昭子。晏（孺子）〔圉〕奔魯。
〔一〕集解徐廣曰：「一作『粥子』。」
〔二〕索隱音舒。又如字。
〔三〕索隱名夏。
〔四〕索隱名張。
田乞使人之魯，迎陽生。陽生至齊，匿田乞家。請諸大夫曰：「常之母有魚菽之祭，幸而來會飲。」會飲田氏。田乞盛陽生橐中〔一〕，置坐中央。發橐，出陽生，曰：「此乃齊君矣。」大夫皆伏謁。將盟立之，田乞誣曰：「吾與鮑牧謀共立陽生也。」鮑牧怒曰：「大夫忘景公之命乎？」諸大夫欲悔，陽生乃頓首曰：「可則立之，不可則已。」鮑牧恐禍及己，乃復曰：「皆景公之子，何為不可！」遂立陽生於田乞之家，是為悼公。乃使人遷晏孺子於駘，〔二〕而殺孺子荼。悼公既立，田乞為相，專齊政。
〔一〕索隱橐音託。橐中謂皮橐之中。
〔二〕正義音臺，又音台。賈逵云：「齊地也。」
四年，田乞卒，子常代立，是為田成子。
鮑牧與齊悼公有郄，弒悼公。齊人共立其子壬，是為簡公。田常成子與監止 〔一〕 俱為左右相，相簡公。田常心害監止，監止幸於簡公，權弗能去。於是田常復脩釐子之政，以大斗出貸，以小斗收。 齊人歌之曰：「嫗乎采，歸乎田成子！」〔二〕齊大夫朝，御鞅〔三〕諫簡公曰：「田、監不可並也，君其擇焉。」君弗聽。
〔一〕集解監，一作「闞」。索隱上音如字，又音苦濫反。監，姓也。名止。
〔二〕索隱言嫗之采菜皆歸入於田成子，以刺齊國之政將歸陳。
〔三〕索隱御，官也；鞅，名也。亦田氏之族。
子我者，監止之宗人也，〔一〕常與田氏有卻。田氏疏族田豹事子我有寵。子我曰：「吾欲盡滅田氏適，以豹代田氏宗。」豹曰：「臣於田氏疏矣。」不聽。已而豹謂田氏曰：「子我將誅田氏，田氏弗先，禍及矣。」子我舍公宮，田常兄弟四人乘如公宮，欲殺子我。子我閉門。簡公與婦人飲檀臺，〔二〕將欲擊田常。太史子餘曰：「田常非敢為亂，將除害。」簡公乃止。田常出，聞簡公怒，恐誅，將出亡。田子行曰：「需，事之賊也。」〔三〕田常於是擊子我。子我率其徒攻田氏，不勝，出亡。田氏之徒追殺子我及監止。
〔一〕索隱案：齊系家云「子我夕」，賈逵云「即監止也」。尋其文意，當是監止。今云「宗人」，蓋太史誤也。
〔二〕正義在青州臨淄縣東北一里。
〔三〕索隱需音須。需者，疑也。疑必致難，故云事之賊也。
簡公出奔，田氏之徒追執簡公于徐州。〔一〕簡公曰：「蚤從御鞅之言，不及此難。」田氏之徒恐簡公復立而誅己，遂殺簡公。簡公立四年而殺。於是田常立簡公弟驁，是為平公。平公即位，田常為相。
〔一〕索隱徐音舒。徐州，齊邑，薛縣是也，非九州之徐。正義齊之西北界上地名，在勃海郡東平縣也。
田常既殺簡公，懼諸侯共誅己，乃盡歸魯、衛侵地，西約晉、韓、魏、趙氏，南通吳、越之使，脩功行賞，親於百姓，以故齊復定。
田常言於齊平公曰：「德施人之所欲，君其行之；刑罰人之所惡，臣請行之。」行之五年，齊國之政皆歸田常。田常於是盡誅鮑、晏、監止及公族之彊者，而割齊自安平以東〔一〕至琅邪，自為封邑。〔二〕封邑大於平公之所食。
〔一〕集解徐廣曰：「安平在北海。」索隱案：司馬彪郡國志「北海東安平，六國時曰安平」，則徐廣云在北海是。正義括地志云：「安平城在青州臨淄縣東十九里，古紀國之酅邑。」青州即北海郡也。
〔二〕正義琅邪，沂州也。從安平已東，萊、登、沂、密等州皆自為田常封邑也。
田常乃選齊國中女子長七尺以上為後宮，後宮以百數，而使賓客舍人出入後宮者不禁。及田常卒，有七十餘男。〔一〕
〔一〕索隱案：鮑昱云「陳成子有數十婦，生男百餘人」，與此亦異。然譙允南案春秋，陳恆為人，雖志大負殺君之名，至於行事亦脩整，故能自保，固非苟為禽獸之行。夫成事在德，雖有姦子七十，祇以長亂，事豈然哉？言其非實也。
田常卒，子襄子盤〔一〕代立，相齊。常謚為成子。
〔一〕集解徐廣曰：「盤，一作『塈』。」索隱徐廣云一作「塈」。音許既反。系本作「班」。
田襄子既相齊宣公，三晉殺知伯，〔一〕分其地。襄子使其兄弟宗人盡為齊都邑大夫，與三晉通使，且以有齊國。
〔一〕集解徐廣曰：「宣公之三年時也。」
襄子卒，子莊子白〔一〕立。田莊子相齊宣公。宣公四十三年，伐晉，毀黃城，圍陽狐。〔二〕明年，伐魯、葛及安陵。〔三〕明年，取魯之一城。
〔一〕索隱系本名伯。
〔二〕正義括地志云：「故黃城在魏州冠氏縣南十里。陽狐郭在魏州元城縣東北三十二里也。」
〔三〕正義括地志云：「故魯城在許昌縣南四十里，本魯朝宿邑。長葛故城在許州長葛縣北十三里，鄭之葛邑也。鄢陵故城在許州鄢陵縣西北十五里。李奇云六國時為安陵也。」
莊子卒，子太公和立。〔一〕田太公相齊宣公。宣公四十八年，取魯之郕。〔二〕明年，宣公與鄭人會西城。伐衛，取毌丘。〔三〕宣公五十一年卒，田會自廩丘反。〔四〕
〔一〕索隱案：紀年「齊宣公十五年，田莊子卒。明年，立田悼子。悼子卒，乃次立田和」。是莊子後有悼子。蓋立年無幾，所以作系本及記史者不得錄也。而莊周及鬼谷子亦云「田成子殺齊君，十二代而有齊國」。今據系本、系家，自成子至王建之滅，唯祇十代；若如紀年，則悼子及侯剡即有十二代，乃與莊子、鬼谷說同，明紀年亦非妄。
〔二〕正義音城。括地志云：「故郕城在兗州泗水縣西北五十里。說文云『郕，魯孟氏邑』是也。」
〔三〕索隱毌音貫，古國名，衛之邑。今作「毌」者，字殘缺耳。正義括地志云：「故貫城即古貫國，今名蒙澤城，在曹州濟陰縣南五十六里也。」
〔四〕索隱紀年「宣公五十一年，公孫會以廩丘叛於趙。十二月，宣公薨」。於周正為明年二月。
宣公卒，子康公貸立。〔一〕貸立十四年，淫於酒婦人，不聽政。太公乃遷康公於海上，食一城，以奉其先祀。明年，魯敗齊平陸。〔二〕
〔一〕集解徐廣曰：「十一年，伐魯，取最。」索隱貸音土代反。最音祖外反。
〔二〕集解徐廣曰東平平陸。正義兗州縣也。
三年，太公與魏文侯會濁澤，〔一〕求為諸侯。魏文侯乃使使言周天子及諸侯，請立齊相田和為諸侯。周天子許之。康公之十九年，田和立為齊侯，列於周室，紀元年。
〔一〕集解徐廣曰：「康公之十六年。」索隱徐廣云「康公十六年」，蓋依年表為說，而不省此上文「貸立十四年」，又云「明年會平陸」，「又三年會濁澤」，則是十八年，表及此注並誤也。
齊侯太公和立二年，和卒，〔一〕子桓公午立。〔二〕桓公午五年，秦、魏攻韓，韓求救於齊。齊桓公召大臣而謀〔三〕曰：「蚤救之孰與晚救之？」騶忌曰：「不若勿救。」段干朋〔四〕曰：「不救，則韓且折而入於魏，不若救之。」田臣思〔五〕曰：「過矣君之謀也！秦、魏攻韓、楚，趙必救之，是天以燕予齊也。」桓公曰：「善」。乃陰告韓使者而遣之。韓自以為得齊之救，因與秦、魏戰。楚、趙聞之，果起兵而救之。齊因起兵襲燕國，取桑丘。〔六〕
〔一〕集解徐廣曰：「伐魯，破之。」
〔二〕索隱紀年「齊康公五年，田侯午生。二十二年，田侯剡立。後十年，齊田午弒其君及孺子喜而為公」。春秋後傳亦云「田午弒田侯及其孺子喜而兼齊，是為桓侯」。與此系家不同也。
〔三〕索隱謂騶忌、段干朋。如戰國策威王二十六年邯鄲之役有此謀臣耳。又南梁之難在宣王二年，有騶子、田忌、孫臏之謀。戰國策又有張田。其辭前後交互，是記史者所取各異，故不同耳。
〔四〕索隱段干，姓；朋，名也。戰國策作「段干綸」。
〔五〕索隱戰國策作「田期思」，紀年謂之徐州子期，蓋即田忌也。
〔六〕正義括地志云：「桑丘故城俗名敬城，在易州遂城縣。」爾時齊伐燕桑丘，魏、趙來救之。魏、趙世家並云「伐齊至桑丘」，皆是易州。
六年，救衛。桓公卒，〔一〕子威王因齊立。是歲，故齊康公卒，絕無後，奉邑皆入田氏。
〔一〕索隱案紀年，梁惠王十二年當齊桓公十八年，後威王始見，則桓公十九年而卒，與此不同。
齊威王元年，三晉因齊喪來伐我靈丘。〔一〕三年，三晉滅晉後而分其地。六年，魯伐我，入陽關。〔二〕晉伐我，至博陵。〔三〕七年，衛伐我，取薛陵。九年，趙伐我，取甄。〔四〕
〔一〕正義靈丘，河東蔚州縣。案：靈丘此時屬齊，三晉因喪伐之。韓、魏、趙世家云「伐齊至靈丘」，皆是蔚州。
〔二〕集解徐廣曰：「在鉅平。」正義括地志云：「魯陽關故城在兗州博城縣南二十九里，西臨汶水也。」
〔三〕正義在濟州西界也。
〔四〕正義音絹。即濮州甄城縣也。
威王初即位以來，不治，委政卿大夫，九年之閒，諸侯並伐，國人不治。於是威王召即墨大夫而語之曰：「自子之居即墨也，〔一〕毀言日至。然吾使人視即墨，田野闢，民人給，官無留事，東方以寧。是子不事吾左右以求譽也。」封之萬家。召阿大夫語曰：「自子之守阿，譽言日聞。然使使視阿，田野不闢，民貧苦。昔日趙攻甄，子弗能救。衛取薛陵，子弗知。是子以幣厚吾左右以求譽也。」是日，烹阿大夫，及左右嘗譽者皆并烹之。遂起兵西擊趙、衛，敗魏於濁澤而圍惠王。惠王請獻觀以和解，趙人歸我長城。於是齊國震懼，人人不敢飾非，務盡其誠。齊國大治。諸侯聞之，莫敢致兵於齊二十餘年。
〔一〕正義萊州膠水縣南六十里即墨故城是也。
騶忌子以鼓琴見威王，威王說而舍之右室。須臾，王鼓琴，騶忌子推戶入曰：「善哉鼓琴！」王勃然不說，去琴按劍曰：「夫子見容未察，何以知其善也？」騶忌子曰：「夫大弦濁以春溫者，君也；小弦廉折以清者，相也；〔一〕攫〔二〕之深，醳〔三〕之愉者，〔四〕政令也；鈞諧以鳴，大小相益，回邪而不相害者，四時也：吾是以知其善也。」王曰：「善語音。」騶忌子曰：「何獨語音，夫治國家而弭人民皆在其中。」王又勃然不說曰：「若夫語五音之紀，信未有如夫子者也。若夫治國家而弭人民，又何為乎絲桐之閒？」騶忌子曰：「夫大弦濁以春溫者，君也；小弦廉折以清者，相也；攫之深而舍之愉者，政令也；鈞諧以鳴，大小相益，回邪而不相害者，四時也。夫復而不亂者，所以治昌也；連而徑者，所以存亡也：故曰琴音調而天下治。夫治國家而弭人民者，無若乎五音者。」王曰：「善。」
〔一〕集解琴操曰：「大弦者，君也，寬和而溫。小弦者，臣也，清廉而不亂。」索隱大弦濁以溫者君也。案：春秋後語「溫」字作「春」，春氣溫，義亦相通也。蔡邕曰：「凡弦以緩急為清濁。琴，緊其弦則清，縵其弦則濁。」
〔二〕集解徐廣曰：「以爪持弦也。攫音己足反。」
〔三〕集解徐廣曰：「一作『舒』。」
〔四〕索隱醳音釋，與下文舍字並同。愉音舒也。
騶忌子見三月而受相印。淳于髡見之曰：「善說哉！髡有愚志，願陳諸前。」騶忌子曰：「謹受教。」淳于髡曰：「得全全昌，〔一〕失全全亡。」騶忌子曰：「謹受令，請謹毋離前。」〔二〕淳于髡曰：「狶膏棘軸，所以為滑也，然而不能運方穿。」〔三〕騶忌子曰：「謹受令，請謹事左右。」淳于髡曰：「弓膠昔幹，〔四〕所以為合也，然而不能傅合疏罅。」〔五〕騶忌子曰：「謹受令，請謹自附於萬民。」淳于髡曰：「狐裘雖敝，不可補以黃狗之皮。」騶忌子曰：「謹受令，請謹擇君子，毋雜小人其閒。」淳于髡曰：「大車不較，〔六〕不能載其常任；琴瑟不較，不能成其五音。」騶忌子曰：「謹受令，請謹脩法律而督姦吏。」淳于髡說畢，趨出，至門，而面其僕曰：「是人者，吾語之微言五，其應我若響之應聲，是人必封不久矣。」〔七〕居期年，封以下邳，號曰成侯。
〔一〕索隱案：得全，謂人臣事君之禮全具無失，故云得全也。全昌者，謂若無失則身名獲昌，故云全昌也。
〔二〕索隱謂佩服此言，常無離心目之前。
〔三〕索隱狶膏，豬脂也。棘軸，以棘木為車軸，至滑而堅也。然而穿孔若方，則不能運轉，言逆理反經也。故下忌曰「請謹事左右」，言每事須順從。
〔四〕集解徐廣曰：「一作『乾』。」索隱音孤捍反。昔，久舊也。幹，弓幹也。徐廣又曰一作「乾」。考工記作「〈木片〉幹」，則〈木片〉昔音相近。言作弓之法，以膠被昔幹而納諸檠中，則是以勢令合耳。
〔五〕索隱傅音附。罅音五嫁反。以言膠幹可以勢暫合，而久亦不能常傅合於疏罅隙縫。以言人臣自宜彌縫得所，豈待拘以禮制法式哉。故下云「請自附於萬人」是也。
〔六〕索隱較者，校量也。言有常制，若大車不較，則車不能載常任，琴不能成五音也。
〔七〕集解新序曰：「 齊稷下先生喜議政事。騶忌旣為齊相，稷下先生淳于髠之屬七十二人皆輕騶忌，以為設以微辭，騶忌必不能及，乃相與俱往見騶忌。淳于髠之徒禮倨，騶忌之禮卑。淳于髠等稱辭，騶忌知之如應響，淳于髠等辭詘而去，騶忌之禮倨，淳于髠之禮卑。故所以尚干將、莫邪者，貴其立斷也。所以尚騏驥者，為其立至也。必且歷日曠乆，則系氂能挈石，駑馬亦能致逺。是以聦明捷敏，人之美材也。 」
威王二十三年，與趙王會平陸。二十四年，與魏王會田於郊。魏王問曰：「王亦有寶乎？」威王曰：「無有。」〔一〕梁王曰：「若寡人國小也，尚有徑寸之珠照車前後各十二乘者十枚，奈何以萬乘之國而無寶乎？」威王曰：「寡人之所以為寶與王異。吾臣有檀子者，〔二〕使守南城，則楚人不敢為寇東取，泗上十二諸侯〔三〕皆來朝。吾臣有朌子者，使守高唐，則趙人不敢東漁於河。吾吏有黔夫者，使守徐州，則燕人祭北門，趙人祭西門，〔四〕徙而從者七千餘家。吾臣有種首者，使備盜賊，則道不拾遺。將以照千里，豈特十二乘哉！」梁惠王慚，不懌而去。
〔一〕索隱案：韓嬰詩外傳以為齊宣王，其說異也。
〔二〕索隱檀子，齊臣。檀，姓；子，美稱，大夫皆稱子。朌子，田朌也。黔夫及種首皆臣名。事悉具戰國策也。
〔三〕索隱邾、莒、宋、魯之比。
〔四〕集解賈逵曰：「齊之北門西門也。言燕、趙之人畏見侵伐，故祭以求福。」
二十六年，魏惠王圍邯鄲，趙求救於齊。齊威王召大臣而謀曰：「救趙孰與勿救？」騶忌子曰：「不如勿救。」段干朋曰：「不救則不義，且不利。」威王曰：「何也？」對曰：「夫魏氏并邯鄲，其於齊何利哉？且夫救趙而軍其郊，是趙不伐而魏全也。故不如南攻襄陵〔一〕以獘魏，邯鄲拔而乘魏之獘。」威王從其計。
〔一〕正義襄陵故城在兗州鄒縣也。
其後成侯騶忌與田忌不善，公孫閱〔一〕謂成侯忌曰：「公何不謀伐魏，田忌必將。戰勝有功，則公之謀中也；戰不勝，非前死則後北，而命在公矣。」於是成侯言威王，使田忌南攻襄陵。十月，邯鄲拔，齊因起兵擊魏，大敗之桂陵。〔二〕於是齊最彊於諸侯，自稱為王，以令天下。
〔一〕索隱戰國策作「公孫閎」。
〔二〕索隱在威王二十六年。正義在曹州乘氏縣東北二十一里。
三十三年，殺其大夫牟辛。〔一〕
〔一〕集解徐廣曰：「一作『夫人』。」索隱牟辛，大夫姓字也。徐廣曰一作「夫人」。案：年表亦作「夫人」。王劭案紀年云「齊桓公十一年殺其君母。宣王八年殺王后」。然則夫人之字，或如紀年之說。
三十五年，公孫閱又謂成侯忌曰：「公何不令人操十金卜於市，曰『我田忌之人也。吾三戰而三勝，聲威天下。欲為大事，亦吉乎不吉乎』？」卜者出，因令人捕為之卜者，驗其辭於王之所。田忌聞之，因率其徒襲攻臨淄，求成侯，不勝而奔。〔一〕
〔一〕索隱案：戰國策田忌前敗魏於馬陵，因被構，不得入齊，非是居齊歷十年乃出奔也。是時齊都臨淄，且孟嘗列傳云「田忌襲齊之邊邑」，其言為得，即與系家不同也。
三十六年，威王卒，子宣王辟彊立。
宣王元年，秦用商鞅。周致伯於秦孝公。
二年，魏伐趙。趙與韓親，共擊魏。趙不利，戰於南梁。〔一〕宣王召田忌復故位。韓氏請救於齊。宣王召大臣而謀曰：「蚤救孰與晚救？」騶忌子曰：「不如勿救。」田忌曰：「弗救，則韓且折而入於魏，不如蚤救之。」〔二〕孫子〔三〕曰：「夫韓、魏之兵未獘而救之，是吾代韓受魏之兵，顧反聽命於韓也。且魏有破國之志，韓見亡，必東面而愬於齊矣。吾因深結韓之親而晚承魏之獘，則可重利而得尊名也。」宣王曰：「善。」乃陰告韓之使者而遣之。韓因恃齊，五戰不勝，而東委國於齊。齊因起兵，使田忌、田嬰將，〔四〕孫子為（帥）〔師〕，救韓、趙以擊魏，大敗之馬陵，〔五〕殺其將龐涓，虜魏太子申。其後三晉之王皆因田嬰朝齊王於博望，〔六〕盟而去。〔七〕
〔一〕索隱晉太康地記曰：「戰國謂梁為南梁者，別之於大梁、少梁也。」正義括地志云：「故梁在汝州西南二百步。晉太康地記云『戰國時謂南梁者，別之於大梁、少梁也』。古蠻子邑也。」
〔二〕索隱案：紀年威王十四年，田朌伐梁，戰馬陵。戰國策南梁之難，有張田對曰「蚤救之」。此云鄒忌者，王劭云「此時鄒忌死已四年，又齊威時未稱王，故戰國策謂之田侯。今此以田侯為宣王，又橫稱鄒忌，皆謬矣」。
〔三〕索隱孫臏也。
〔四〕集解徐廣曰：「嬰，一作『朌』。」
〔五〕索隱在宣王二年
〔六〕正義括地志云：「博望故城在鄧州向城縣東南四十五里。」
〔七〕集解徐廣曰：「表曰三年，與趙會博望伐魏。」
七年，與魏王會平阿南。〔一〕明年，復會甄。魏惠王卒。〔二〕明年，與魏襄王會徐州，諸侯相王也。十年，楚圍我徐州。十一年，與魏伐趙，趙決河水灌齊、魏，兵罷。十八年，秦惠王稱王。
〔一〕正義沛郡平阿縣也。
〔二〕索隱明年，梁惠王卒。案紀年，梁惠王乃是齊湣王為東帝，秦昭王為西帝時。此時梁惠王改元稱一年，未卒也。而系家以其後即為魏襄王之年，又以此文當齊宣王時，實所不能詳考。
宣王喜文學游說之士，自如騶衍、淳于髡、〔一〕田駢、〔二〕接予、〔三〕慎到、〔四〕環淵〔五〕之徒七十六人，皆賜列第，為上大夫，不治而議論。是以齊稷下學士復盛，且數百千人。〔六〕
〔一〕正義贅聓，齊之稷下先生也。
〔二〕正義白眠反。藝文志云田駢，齊人，遊稷下，號天口駢，作田子二十五篇也。
〔三〕正義齊人。藝文志云接予二篇，在道家流。
〔四〕正義趙人，戰國時處士。藝文志作慎子四十二篇也。
〔五〕正義楚人。孟子傳云環淵著書上下篇也。
〔六〕集解劉向別錄曰：「齊有稷門，城門也。談說之士期會於稷下也。」索隱劉向別錄曰「齊有稷門，齊城門也。談說之士期會於其下」。齊地記曰「齊城西門側，系水左右有講室，趾往往存焉」。蓋因側系水出，故曰稷門，古側稷音相近耳。又虞喜曰「齊有稷山，立館其下以待游士」，亦異說也。春秋傳曰「莒子如齊，盟于稷門」。
十九年，宣王卒，子湣王地〔一〕立。
〔一〕索隱系本名遂。
湣王元年，秦使張儀與諸侯執政會于齧桑。三年，封田嬰於薛。四年，迎婦于秦。七年，與宋攻魏，敗之觀澤。
十二年，攻魏。楚圍雍氏，〔一〕秦敗屈丐。蘇代謂田軫曰：「臣願有謁於公，其為事甚完，使楚利公，成為福，不成亦為福。今者臣立於門，客有言曰魏王謂韓馮、〔二〕張儀曰：『煮棗將拔，〔三〕齊兵又進，子來救寡人則可矣；不救寡人，寡人弗能拔。』〔四〕此特轉辭也。秦、韓之兵毋東，旬餘，則魏氏轉韓從秦，秦逐張儀，〔五〕交臂而事齊楚，此公之事成也。」田軫曰：「柰何使無東？」對曰：「韓馮之救魏之辭，必不謂韓王曰『馮以為魏』，必曰『馮將以秦韓之兵東卻齊宋，馮因摶〔六〕三國之兵，乘屈丐之獘，〔七〕南割於楚，故地必盡得之矣』。張儀救魏之辭，必不謂秦王曰『儀以為魏』，必曰『儀且以秦韓之兵東距齊宋，儀將摶三國之兵，乘屈丐之獘，南割於楚，名存亡國，實伐三川〔八〕而歸，此王業也』。公令楚王〔九〕與韓氏地，使秦制和，謂秦王曰『請與韓地，而王以施三川，〔一〇〕韓氏之兵不用而得地於楚』。韓馮之東兵之辭且謂秦何？曰『秦兵不用而得三川，伐楚韓以窘魏，魏氏不敢東，是孤齊也』。張儀之東兵之辭且謂何？曰『秦韓欲地而兵有案，聲威發於魏，魏氏之欲不失齊楚者有資矣』。魏氏轉秦韓爭事齊楚，楚王欲而無與地，〔一一〕公令秦韓之兵不用而得地，有一大德也。〔一二〕秦韓之王劫於韓馮、張儀而東兵以徇服魏，公常執左券〔一三〕以責於秦韓，此其善於公而惡張子多資矣。」〔一四〕
〔一〕集解徐廣曰：「在陽翟，屬韓。」
〔二〕集解徐廣曰：「韓之公仲侈也。」
〔三〕集解徐廣曰：「在濟陰宛朐。」
〔四〕索隱能猶勝也。言不勝其拔，故聽齊拔之耳。
〔五〕索隱逐，隨也。
〔六〕集解徐廣曰：「音專。專猶并合制領之謂也。」索隱摶音團，團謂握領也。徐作「專」，亦通。
〔七〕正義屈丐，楚將，為秦所敗，今更欲乘之。
〔八〕索隱韓也。
〔九〕索隱公謂陳軫。
〔一〇〕正義施，張設也。言秦王於天子都張設迫脅也。
〔一一〕集解徐廣曰：「楚王欲得魏來事己，而不欲與韓地也。」
〔一二〕正義蘇代謂陳軫，今秦韓之兵不戰伐而得地，陳軫於秦韓豈不有大恩德。
〔一三〕索隱券，要也。左，不正也。言我以右執其左而責之。
〔一四〕正義左券下，右券上也。蘇代說陳軫以上券令秦韓不用兵得地，而以券責秦韓卻韓馮、張儀以徇服魏，故秦韓善陳軫而惡張儀多取矣。
十三年，秦惠王卒。二十三年，與秦擊敗楚於重丘。〔一〕二十四年，秦使涇陽君質於齊。二十五年，歸涇陽君于秦。孟嘗君薛文入秦，即相秦。文亡去。二十六年，〔二〕齊與韓魏共攻秦，至函谷軍焉。二十八年，秦與韓河外以和，兵罷。二十九年，趙殺其主父。齊佐趙滅中山。〔三〕
〔一〕集解徐廣曰：「表曰與秦擊楚，使公子將，大有功。」
〔二〕集解徐廣曰：「孟嘗君為相。」
〔三〕集解徐廣曰：「三十年，田甲劫王，相薛文走。」
三十六年，王為東帝，秦昭王為西帝。蘇代自燕來，入齊，見於章華東門。〔一〕齊王曰：「嘻，善，子來！秦使魏冉致帝，子以為何如？」對曰：「王之問臣也卒，而患之所從來微，願王受之而勿備稱也。秦稱之，天下安之，王乃稱之，無後也。且讓爭帝名，無傷也。秦稱之，天下惡之，王因勿稱，以收天下，此大資也。且天下立兩帝，王以天下為尊齊乎？尊秦乎？」王曰：「尊秦。」曰：「釋帝，天下愛齊乎？愛秦乎？」王曰：「愛齊而憎秦。」曰：「兩帝立約伐趙，孰與伐桀宋之利？」〔二〕王曰：「伐桀宋利。」對曰：「夫約鈞，然與秦為帝而天下獨尊秦而輕齊，釋帝則天下愛齊而憎秦，伐趙不如伐桀宋之利，故願王明釋帝以收天下，倍約賓秦，無爭重，而王以其閒舉宋。夫有宋，衛之陽地危；〔三〕有濟西，趙之阿東國危；〔四〕有淮北，楚之東國危；〔五〕有陶、平陸，梁門不開。〔六〕釋帝而貸之以伐桀宋之事，國重而名尊，燕楚所以形服，天下莫敢不聽，此湯武之舉也。敬秦以為名，而後使天下憎之，此所謂以卑為尊者也。願王孰慮之。」於是齊去帝復為王，秦亦去帝位。
〔一〕集解左思齊都賦注曰：「齊小城北門也。」而此言東門，不知為是一門非邪？正義括地志云：「齊城章華之東有閭門、武鹿門也。」
〔二〕集解宋世家云：「宋王偃，諸侯皆曰桀宋也。」
〔三〕集解陽地，濮陽之地。正義案：衛此時河南獨有濮陽也。
〔四〕正義阿，東阿也。爾時屬趙，故云東國危。
〔五〕正義淮北，徐、泗也。東國謂下相、僮、取慮也。
〔六〕正義陶，定陶，今曹州也。平陸，兗州縣也，縣在大梁東界。
三十八年，伐宋。秦昭王怒曰：「吾愛宋與愛新城、陽晉同〔一〕。韓聶與吾友也，而攻吾所愛，何也？」蘇代為齊謂秦王曰：「韓聶之攻宋，所以為王也。齊彊，輔之以宋，楚魏必恐，恐必西事秦，是王不煩一兵，不傷一士，無事而割安邑也，〔二〕此韓聶之所禱於王也。」秦王曰：「吾患齊之難知。一從一衡，其說何也？」對曰：「天下國令齊可知乎？齊以攻宋，其知事秦以萬乘之國自輔，不西事秦則宋治不安。〔三〕中國白頭游敖之士皆積智欲離齊秦之交，伏式結軼〔四〕西馳者，未有一人言善齊者也，伏式結軼東馳者，未有一人言善秦者也。何則？皆不欲齊秦之合也。何晉楚之智而齊秦之愚也！晉楚合必議齊秦，齊秦合必圖晉楚，請以此決事。」秦王曰：「諾。」於是齊遂伐宋，宋王出亡，死於溫。〔五〕齊南割楚之淮北，西侵三晉，欲以并周室，為天子。泗上諸侯鄒魯之君皆稱臣，諸侯恐懼。
〔一〕正義括地志云：「新城故城在宋州宋城縣界。陽晉故城在曹州乘氏縣西北三十七里。」
〔二〕正義年表云秦昭王二十一年，魏納安邑及河內。
〔三〕索隱戰國策作「宋地不安」。
〔四〕索隱軼音姪。軼者，車轍也，言車轍往還如結也。戰國策作「結靷」。
〔五〕正義懷州有溫城。
三十九年，秦來伐，拔我列城九。
四十年，燕、秦、楚、三晉合謀，各出銳師以伐，敗我濟西〔一〕。王解而卻。燕將樂毅遂入臨淄，盡取齊之寶藏器。湣王出亡，之衛。衛君辟宮舍之，稱臣而共具。湣王不遜，衛人侵之。湣王去，走鄒、魯，有驕色，鄒、魯君弗內，遂走莒。楚使淖齒〔二〕將兵救齊，因相齊湣王。淖齒遂殺湣王而與燕共分齊之侵地鹵器。〔三〕
〔一〕集解徐廣曰：「案其餘諸傳無楚伐齊事。年表云楚取淮北。」
〔二〕索隱淖音女教反。
〔三〕正義鹵掠齊寶器也。
湣王之遇殺，其子法章變名姓為莒太史敫〔一〕家庸。太史敫女奇法章狀貌，以為非恆人，憐而常竊衣食之，而與私通焉。淖齒既以去莒，莒中人及齊亡臣相聚求湣王子，欲立之。法章懼其誅己也，久之，乃敢自言「我湣王子也」。於是莒人共立法章，是為襄王。以保莒城而布告齊國中：「王已立在莒矣。」
〔一〕集解徐廣曰：「音躍，一音皎。」
襄王既立，立太史氏女為王后，是為君王后，生子建。太史敫曰：「女不取媒因自嫁，非吾種也，汙吾世。」終身不睹君王后。君王后賢，不以不睹故失人子之禮。
襄王在莒五年，田單以即墨攻破燕軍，迎襄王於莒，入臨菑。齊故地盡復屬齊。齊封田單為安平君。〔一〕
〔一〕正義安平城在青州臨淄縣東十九里，古紀之酅邑也。
十四年，秦擊我剛壽。十九年，襄王卒，子建立。
王建立六年，秦攻趙，齊楚救之。秦計曰：「齊楚救趙，親則退兵，不親遂攻之。」趙無食，請粟於齊，齊不聽。周子〔一〕曰：「不如聽之以退秦兵，不聽則秦兵不卻，是秦之計中而齊楚之計過也。且趙之於齊楚，扞蔽也，〔二〕猶齒之有脣也，脣亡則齒寒。今日亡趙，明日患及齊楚。且救趙之務，宜若奉漏甕沃焦釜也。夫救趙，高義也；卻秦兵，顯名也。義救亡國，威卻彊秦之兵，不務為此而務愛粟，為國計者過矣。」齊王弗聽。秦破趙於長平四十餘萬，遂圍邯鄲。
〔一〕索隱蓋齊之謀臣，史失名也。戰國策以「周子」為「蘇秦」，而「楚」字皆作「燕」，然此時蘇秦死已久矣。
〔二〕正義此時秦伐趙上黨欲克，無意伐齊、楚，故言趙之於齊、楚為扞蔽也。
十六年，秦滅周。君王后卒。二十三年，秦置東郡。二十八年，王入朝秦，秦王政置酒咸陽。三十五年，秦滅韓。三十七年，秦滅趙。三十八年，燕使荊軻刺秦王，秦王覺，殺軻。明年，秦破燕，燕王亡走遼東。明年，秦滅魏，秦兵次於歷下。四十二年，秦滅楚。明年，虜代王嘉，滅燕王喜。
四十四年，秦兵擊齊。齊王聽相后勝計，不戰，以兵降秦。秦虜王建，遷之共。〔一〕遂滅齊為郡。天下壹并於秦，秦王政立號為皇帝。始，君王后賢，事秦謹，與諸侯信，齊亦東邊海上，秦日夜攻三晉、燕、楚，五國各自救於秦，以故王建立四十餘年不受兵。君王后死，后勝相齊，多受秦閒金，多使賓客入秦，秦又多予金，客皆為反閒，勸王去從朝秦，不脩攻戰之備，不助五國攻秦，秦以故得滅五國。五國已亡，秦兵卒入臨淄，民莫敢格者。王建遂降，遷於共。故齊人怨王建不蚤與諸侯合從攻秦，聽姦臣賓客以亡其國，歌之曰：「松耶柏耶？住建共者客耶？」〔二〕疾建用客之不詳也。〔三〕
〔一〕集解地理志河內有共縣。正義今衛州共城縣也。
〔二〕集解徐廣曰：「戰國策云秦處建於共松柏閒也。」索隱耶音邪。謂是建客邪，客說建住言遂乃失策，令建遷共。共，今在河內也。
〔三〕索隱謂不詳審用客，不知其善否也。
太史公曰：蓋孔子晚而喜易。易之為術，幽明遠矣，非通人達才孰能注意焉！故周太史之卦田敬仲完，占至十世之後；及完奔齊，懿仲卜之亦云。田乞及常所以比犯二君，〔一〕專齊國之政，非必事勢之漸然也，蓋若遵厭兆祥云。
〔一〕索隱比如字，又頻律反。二君即悼公、簡公也。僖子廢晏孺子，鮑牧以乞故殺悼公，而成子又殺簡公，故云田氏比犯二君也。
【索隱述贊】田完避難，奔于大姜；始辭羈旅，終然鳳皇。物莫兩盛，代五其昌。二君比犯，三晉爭強。和始擅命，威遂稱王。祭急燕、趙，弟列康、莊。秦假東帝，莒立法章。王建失國，松柏蒼蒼。
卷四十七　　　孔子世家第十七
索隱孔子非有諸侯之位，而亦稱系家者，以是聖人為教化之主，又代有賢哲，故稱系家焉。正義孔子無侯伯之位，而稱世家者，太史公以孔子布衣傳十餘世，學者宗之，自天子王侯，中國言六藝者宗於夫子，可謂至聖，故為世家。
孔子生魯昌平鄉陬邑。〔一〕其先宋人也，曰孔防叔。〔二〕防叔生伯夏，伯夏生叔梁紇。〔三〕紇與顏氏女野合而生孔子，〔四〕禱於尼丘得孔子。魯襄公二十二年而孔子生。〔五〕生而首上圩頂，〔六〕故因名曰丘云。字仲尼，姓孔氏。
〔一〕集解徐廣曰：「陬音騶。孔安國曰『陬，孔子父叔梁紇所治邑』。」索隱陬是邑名，昌平，鄉號。孔子居魯之鄒邑昌平鄉之闕里也。正義括地志云：「故鄒城在兗州泗水縣東南六十里。昌平山在泗水縣南六十里。孔子生昌平鄉，蓋鄉取山為名。故闕里在泗水縣南五十里。輿地志云鄒城西界闕里有尼丘山。」按：今尼丘山在兗州鄒城，闕里即此也。括地志云：「兗州曲阜縣魯城西南三里有闕里，中有孔子宅，宅中有廟。伍緝之從征記云闕里背邾面泗，即此也。」按：夫子生在鄒，長徙曲阜，仍號闕里。
〔二〕索隱家語：「孔子，宋微子之後。宋襄公生弗父何，以讓弟厲公。弗父何生宋父周，周生世子勝，勝生正考父，考父生孔父嘉，五世親盡，別為公族，姓孔氏。孔父生子木金父，金父生睪夷。睪夷生防叔，畏華氏之逼而奔魯，故孔氏為魯人也。」
〔三〕正義括地志云：「叔梁紇廟亦名尼丘山祠，在兗州泗水縣五十里尼丘山東趾。地理志云魯縣有尼丘山，有叔梁紇廟。」
〔四〕索隱家語云「梁紇娶魯之施氏，生九女。其妾生孟皮，孟皮病足，乃求婚於顏氏徵在，從父命為婚」。其文甚明。今此云「野合」者，蓋謂梁紇老而徵在少，非當壯室初笄之禮，故云野合，謂不合禮儀。故論語云「野哉由也」，又「先進於禮樂，野人也」，皆言野者是不合禮耳。正義男八月生齒，八歲毀齒，二八十六陽道通，八八六十四陽道絕。女七月生齒，七歲毀齒，二七十四陰道通，七七四十九陰道絕。婚姻過此者，皆為野合。故家語云「梁紇娶魯施氏女，生九女，乃求婚於顏氏，顏氏有三女，小女徵在」。據此，婚過六十四矣。
〔五〕索隱公羊傳「襄公二十一年十有一月庚子，孔子生」。今以為二十二年，蓋以周正十一月屬明年，故誤也。後序孔子卒，云七十二歲，每少一歲也。
〔六〕索隱圩音烏。頂音鼎。圩頂言頂上窳也，故孔子頂如反宇。反宇者，若屋宇之反，中低而四傍高也。正義括地志云：「女陵山在曲阜縣南二十八里。干寶三日紀云『徵在生孔子空桑之地，今名空竇，在魯南山之空竇中。無水，當祭時酒掃以告，輒有清泉自石門出，足以周用，祭訖泉枯。今俗名女陵山』。」
丘生而叔梁紇死，〔一〕葬於防山。〔二〕防山在魯東，由是孔子疑其父墓處，母諱之也。〔三〕孔子為兒嬉戲，常陳俎豆，〔四〕設禮容。孔子母死，乃殯五父之衢，〔五〕蓋其慎也。〔六〕郰人〔
七〕輓父之母誨孔子父墓，然後往合葬於防焉。
〔一〕索隱家語云生三歲而梁紇死。
〔二〕正義括地志云：「防山在兗州曲阜縣東二十五里。禮記云孔子母合葬於防也。」
〔三〕索隱謂孔子少孤，不的知父墳處，非謂不知其塋地。徵在笄年適於梁紇，無幾而老死，是少寡，蓋以為嫌，不從送葬，故不知墳處，遂不告耳，非諱之也。
〔四〕正義俎豆以木為之，受四升，高尺二寸。大夫以上赤雲氣，諸侯加象飾足，天子玉飾也。
〔五〕正義括地志云：「五父衢在兗州曲阜縣西南二里，魯城內衢道也。」
〔六〕集解徐廣曰：「魯縣有闕里，孔子所居也。又有五父之衢也。」索隱謂孔子不知父墓，乃且殯其母於五父之衢，是其謹慎也。正義慎謂以紼引棺就殯所也。
〔七〕正義上音鄒。
孔子要絰，〔一〕季氏饗士，孔子與往。〔二〕陽虎絀曰：「季氏饗士，非敢饗子也。」孔子由是退。
〔一〕索隱家語「孔子之母喪，既練而見」，不非之也。今此謂孔子實要絰與饗，為陽虎所絀，亦近誣矣。一作「要經」。要經猶帶經也，故劉氏云嗜學之意是也。
〔二〕正義與音預。季氏為饌飲魯文學之士，孔子與迎而往，陽虎以孔子少，故折之也。
孔子年十七，魯大夫孟釐子病且死，〔一〕誡其嗣懿子曰：「孔丘，聖人之後，〔二〕滅於宋。〔三〕其祖弗父何始有宋而嗣讓厲公。〔四〕及正考父佐戴、武、宣公，〔五〕三命茲益恭，故鼎銘云：〔六〕『一命而僂，再命而傴，三命而俯，〔七〕循牆而走，〔八〕亦莫敢余侮。〔九〕饘於是，粥於是，以餬余口。』〔一〇〕其恭如是。吾聞聖人之後，雖不當世，必有達者。〔一一〕今孔丘年少好禮，其達者歟？吾即沒，若必師之。」及釐子卒，懿子與魯人南宮敬叔〔一二〕往學禮焉。是歲，季武子卒，平子代立。
〔一〕索隱昭公七年左傳云「孟僖子病不能相禮，乃講學之，及其將死，召大夫」云云。按：謂病者，不能禮為病，非疾困之謂也。至二十四年僖子卒，賈逵云「仲尼時年三十五矣」。是此文誤也。
〔二〕集解服虔曰：「聖人謂商湯。」
〔三〕集解杜預曰：「孔子六世祖孔父嘉為宋華督所殺，其子奔魯也。」
〔四〕集解杜預曰：「弗父何，孔父嘉之高祖，宋愍公之長子，厲公之兄也。何嫡嗣，當立，以讓厲公也。」
〔五〕集解服虔曰：「正考父，弗父何之曾孫。」
〔六〕集解杜預曰：「三命，上卿也。考父廟之鼎。」
〔七〕集解服虔曰：「僂，傴，俯，皆恭敬之貌也。」
〔八〕集解杜預曰：「言不敢安行。」
〔九〕集解杜預曰：「其恭如是，人亦不敢侮慢。」
〔一〇〕集解杜預曰：「於是鼎中為饘粥。饘粥，餬屬。言至儉也。」
〔一一〕集解王肅曰：「謂若弗父何，殷湯之後，而不繼世為宋君也。」杜預曰：「聖人之後，有明德而不當大位，謂正考父。」
〔一二〕索隱左傳及系本，敬叔與懿子皆孟僖子之子，不應更言「魯人」，亦太史公之疏耳。
孔子貧且賤。及長，嘗為季氏史，〔一〕料量平；嘗為司職吏而畜蕃息。由是為司空。已而去魯，斥乎齊，逐乎宋、衛，困於陳蔡之閒，於是反魯。孔子長九尺有六寸，人皆謂之「長人」而異之。魯復善待，由是反魯。
〔一〕索隱有本作「委吏」。按：趙岐曰「委吏，主委積倉庫之吏」。
魯南宮敬叔言魯君曰：「請與孔子適周。」〔一〕魯君與之一乘車，兩馬，一豎子俱，適周問禮，蓋見老子云。辭去，而老子送之曰：「吾聞富貴者送人以財，〔二〕仁人者送人以言。吾不能富貴，竊仁人之號，〔三〕送子以言，曰：『聰明深察而近於死者，好議人者也。博辯廣大危其身者，發人之惡者也。為人子者毋以有己，〔四〕為人臣者毋以有己。』」〔五〕孔子自周反于魯，弟子稍益進焉。
〔一〕索隱莊子云「孔子年五十一，南見老聃」。蓋系家亦依此為說而不究其旨，遂俱誤也。何者？孔子適周，豈訪禮之時即在十七？且孔子見老聃，云「甚矣道之難行也」，此非十七之人語也，乃既仕之後言耳。
〔二〕索隱莊周「財」作「軒」。
〔三〕集解王肅曰：「謙言竊仁者之名。」
〔四〕集解王肅曰：「身父母之有。」索隱家語作「無以有己為人子者」。
〔五〕索隱家語作「無以惡己為人臣者」。王肅云：「言聽則仕，不用則去，保身全行，臣之節也。」
是時也，晉平公淫，六卿擅權，東伐諸侯；楚靈王兵彊，陵轢中國；齊大而近於魯。魯小弱，附於楚則晉怒；附於晉則楚來伐；不備於齊，齊師侵魯。
魯昭公之二十年，而孔子蓋年三十矣。齊景公與晏嬰來適魯，景公問孔子曰：「昔秦穆公國小處辟，其霸何也？」對曰：「秦，國雖小，其志大；處雖辟，行中正。身舉五羖，〔一〕爵之大夫，起纍紲之中，〔二〕與語三日，授之以政。以此取之，雖王可也，其霸小矣。」景公說。
〔一〕正義百里奚也。
〔二〕索隱家語無此一句。孟子以為「不然」之言也。
孔子年三十五，而季平子與郈昭伯以鬥雞故〔一〕得罪魯昭公，昭公率師擊平子，平子與孟氏、叔孫氏三家共攻昭公，昭公師敗，奔於齊，齊處昭公乾侯。〔二〕其後頃之，魯亂。孔子適齊，為高昭子家臣，欲以通乎景公。與齊太師語樂，聞韶音，學之，三月不知肉味，〔三〕齊人稱之。
〔一〕正義郈音后。括地志云：「鬥雞臺二所，相去十五步，在兗州曲阜縣東南三里魯城中。左傳昭二十五年，季氏與郈昭伯鬥雞，季氏芥雞翼，郈氏為金距之處。」
〔二〕正義相州成安縣東南三十里斥丘故城，本春秋時乾侯之邑。
〔三〕集解周氏曰：「孔子在齊，聞習韶樂之盛美，故忘於肉味也。」索隱按論語，子語魯太師樂，非齊太師也。又「子在齊聞韶，三月不知肉味」，無「學之」文。今此合論語齊、魯兩文而為此言，恐失事實。
景公問政孔子，孔子曰：「君君，臣臣，父父，子子。」〔一〕景公曰：「善哉！信如君不君，臣不臣，父不父，子不子，雖有粟，吾豈得而食諸！」〔二〕他日又復問政於孔子，孔子曰：「政在節財。」景公說，將欲以尼谿田封孔子。〔三〕晏嬰進曰：「夫儒者滑稽而不可軌法；倨傲自順，不可以為下；崇喪遂哀，破產厚葬，不可以為俗；游說乞貸，不可以為國。自大賢之息，周室既衰，禮樂缺有閒。〔四〕今孔子盛容飾，繁登降之禮，趨詳之節，累世不能殫其學，當年不能究其禮。君欲用之以移齊俗，非所以先細民也。」後景公敬見孔子，不問其禮。異日，景公止孔子曰：「奉子以季氏，〔五〕吾不能。」以季孟之閒待之。〔六〕齊大夫欲害孔子，孔子聞之。景公曰：「吾老矣，弗能用也。」孔子遂行，反乎魯。
〔一〕集解孔安國曰：「當此之時，陳恆制齊，君不君，臣不臣，故以此對也。」
〔二〕集解孔安國曰：「言將危也。陳氏果滅齊。」
〔三〕索隱此說出晏子及墨子，其文微異。
〔四〕索隱息者，生也。言上古大賢生則有禮樂，至周室微而始缺有閒也。
〔五〕索隱劉氏奉音扶用反，非也。今奉音如字，謂奉待孔子如魯季氏之職，故下文云「以季孟之閒待之」也。
〔六〕集解孔安國曰：「魯三卿，季氏為上卿，最貴；孟氏為下卿，不用事。言待之以二者之閒也。」
孔子年四十二，魯昭公卒於乾侯，定公立。定公立五年，夏，季平子卒，桓子嗣立。季桓子穿井得土缶，中若羊，〔一〕問仲尼云「得狗」。〔二〕仲尼曰：「以丘所聞，羊也。丘聞之，木石之怪夔、罔閬，〔三〕水之怪龍、罔象，〔四〕土之怪墳羊。」〔五〕
〔一〕集解韋昭曰：「羊，生羊也，故謂之怪也。」索隱家語云「桓子穿井於費，得物如土缶，其中有羊焉」是也。
〔二〕集解韋昭曰：「獲羊而言狗者，以孔子博物，測之。」
〔三〕集解韋昭曰：「木石謂山也。或云夔，一足，越人謂之山繅也。或言獨足魍魎，山精，好學人聲而迷惑人也。」索隱夔音逵。閬音兩。家語作「魍魎」。繅音騷。然山繅獨一足是山神名，故謂之夔。夔，一足獸，狀如人也。
〔四〕集解韋昭曰：「龍，神獸也，非常見，故曰怪。或云『罔象食人，一名沐腫』。」索隱沐腫音木踵。
〔五〕集解唐固曰：「墳羊，雌雄未成者也。」
吳伐越，墮會稽，〔一〕得骨節專車。〔二〕吳使使問仲尼：「骨何者最大？」仲尼曰：「禹致群神於會稽山，〔三〕防風氏後至，禹殺而戮之，〔四〕其節專車，此為大矣。」吳客曰：「誰為神？」仲尼曰：「山川之神足以綱紀天下，其守為神，〔五〕社稷為公侯，〔六〕皆屬於王者。」客曰：「防風何守？」仲尼曰：「汪罔氏之君守封、禺之山，〔七〕為釐姓。〔八〕在虞、夏、商為汪罔，於周為長翟，今謂之大人。」〔九〕客曰：「人長幾何？」仲尼曰：「僬僥氏〔一〇〕三尺，短之至也。長者不過十之，數之極也。」〔一一〕於是吳客曰：「善哉聖人！」
〔一〕集解王肅曰：「墮，毀也。」索隱隳會稽。會稽，山名，越之所都。隳，毀也。吳伐越在魯哀元年。
〔二〕集解韋昭曰：「骨一節，其長專車。專，擅也。」
〔三〕集解韋昭曰：「群神謂主山川之君為群神之主，故謂之神也。」
〔四〕集解韋昭曰：「防風氏違命後至，故禹殺之，陳尸為戮。」
〔五〕集解王肅曰：「守山川之祀者為神，謂諸侯也。」韋昭曰：「足以綱紀天下，謂名山大川能興雲致雨以利天下也。」
〔六〕集解王肅曰：「但守社稷無山川之祀者，直為公侯而已。」
〔七〕集解韋昭曰：「封，封山；禺，禺山：在吳郡永安縣。」駰案：晉太康元年改永安為武康縣，今屬吳興郡。
〔八〕索隱釐音僖。家語云姓漆，蓋誤。系本無漆姓。
〔九〕集解王肅曰：「周之初及當孔子之時，其名異也。」
〔一〇〕集解韋昭曰：「僬僥，西南蠻之別名也。」〔正義〕按：括地志「在大秦國（北）〔南〕也」。
〔一一〕集解王肅曰：「十之，謂三丈也，數極於此也。」
桓子嬖臣曰仲梁懷，與陽虎有隙。陽虎欲逐懷，公山不狃〔一〕止之。其秋，懷益驕，陽虎執懷。桓子怒，陽虎因囚桓子，與盟而醳之。〔二〕陽虎由此益輕季氏。季氏亦僭於公室，陪臣執國政，是以魯自大夫以下皆僭離於正道。故孔子不仕，退而脩詩書禮樂，弟子彌眾，至自遠方，莫不受業焉。
〔一〕集解孔安國曰：「不狃為季氏宰。」索隱狃音女久反。鄒氏云一作「蹂」。論語作「弗擾」。
〔二〕正義醳音釋。
定公八年，公山不狃不得意於季氏，因陽虎為亂，欲廢三桓之適，〔一〕更立其庶孽陽虎素所善者，遂執季桓子。桓子詐之，得脫。定公九年，陽虎不勝，奔于齊。是時孔子年五十。
〔一〕正義適音嫡。
公山不狃以費畔季氏，使人召孔子。孔子循道彌久，溫溫無所試，莫能己用，曰：「蓋周文武起豐鎬而王，今費雖小，儻庶幾乎！」〔一〕欲往。子路不說，止孔子。孔子曰：「夫召我者豈徒哉？如用我，其為東周乎！」〔二〕然亦卒不行。
〔一〕索隱檢家語及孔子之書，並無此言，故桓譚亦以為誣也。
〔二〕集解何晏曰：「興周道於東方，故曰東周也。」
其後定公以孔子為中都宰，一年，四方皆則之。〔一〕由中都宰為司空，由司空為大司寇。
〔一〕索隱家語作「西方」。王肅云：「魯國近東，故西方諸侯皆取法則焉。」
定公十年春，及齊平。〔一〕夏，齊大夫黎鉏言於景公曰：「魯用孔丘，其勢危齊。」乃使使告魯為好會，會於夾谷。〔二〕魯定公且以乘車好往。孔子攝相事，曰：「臣聞有文事者必有武備，有武事者必有文備。古者諸侯出疆，必具官以從。請具左右司馬。」定公曰：「諾。」具左右司馬。會齊侯夾谷，為壇位，土階三等，以會遇之禮相見，〔三〕揖讓而登。獻酬之禮畢，齊有司趨而進曰：「請奏四方之樂。」景公曰：「諾。」於是旍旄羽袚矛戟劍撥鼓噪而至。〔四〕孔子趨而進，歷階〔五〕而登，不盡一等，舉袂而言曰：「吾兩君為好會，夷狄之樂何為於此！請命有司！」有司卻之，不去，則左右視晏子與景公。景公心怍，麾而去之。有頃，齊有司趨而進曰：「請奏宮中之樂。」景公曰：「諾。」優倡侏儒為戲而前。孔子趨而進，歷階而登，不盡一等，曰：「匹夫而營惑〔六〕諸侯者罪當誅！請命有司！」有司加法焉，手足異處。景公懼而動，知義不若，歸而大恐，告其群臣曰：「魯以君子之道輔其君，而子獨以夷狄之道教寡人，使得罪於魯君，為之柰何？」有司進對曰：「君子有過則謝以質，小人有過則謝以文。君若悼之，則謝以質。」於是齊侯乃歸所侵魯之鄆、汶陽、龜陰之田以謝過。〔七〕
〔一〕索隱及，與也。平，成也。謂與齊和好，故云平。
〔二〕集解徐廣曰：「司馬彪云今在祝其縣也。」
〔三〕集解王肅曰：「會遇之禮，禮之簡略也。」
〔四〕索隱家語作「萊人以兵鼓噪劫定公」。袚音弗，謂舞者所執，故周禮樂有袚舞。撥音伐，謂大楯也。
〔五〕索隱謂歷階級也。故王肅云「歷階，登階不聚足」。
〔六〕索隱謂經營而惑亂也。家語作「熒侮」。
〔七〕集解服虔曰：「三田，汶陽田也。龜，山名。陰之田，得其田不得其山也。」杜預曰：「太山博縣北有龜山。」索隱左傳「鄆、讙及龜陰之田」，則三田皆在汶陽也。正義鄆，今鄆州鄆城縣，在兗州龔丘縣東北五十四里。故謝城在龔丘縣東七十里。齊歸侵魯龜陰之田以謝魯，魯築城於此，以旌孔子之功，因名謝城。
定公十三年夏，孔子言於定公曰：「臣無藏甲，大夫毋百雉之城。」〔一〕使仲由為季氏宰，將墮三都。〔二〕於是叔孫氏先墮郈。〔三〕季氏將墮費，公山不狃、叔孫輒率費人襲魯。公與三子入于季氏之宮，〔四〕登武子之臺。費人攻之，弗克，入及公側。〔五〕孔子命申句須、樂頎下伐之，〔六〕費人北。國人追之，敗諸姑蔑〔七〕。二子奔齊，遂墮費。將墮成，〔八〕公斂處父〔九〕謂孟孫曰：「墮成，齊人必至于北門。且成，孟氏之保鄣，無成是無孟氏也。我將弗墮。」十二月，公圍成，弗克。
〔一〕集解王肅曰：「高丈長丈曰堵，三堵曰雉。」
〔二〕集解服虔曰：「三都，三家之邑也。」
〔三〕集解杜預曰：「東平無鹽縣東南郈鄉亭。」正義括地志云：「郈亭在鄆州宿城縣東三十二里。」
〔四〕集解服虔曰：「三子，季孫、孟孫、叔孫也。」
〔五〕集解服虔曰：「人有入及公之臺側。」
〔六〕集解服虔曰：「申句須、樂頎，魯大夫。」
〔七〕集解杜預曰：「魯國卞縣南有姑蔑城。」正義括地志云：「姑蔑故城在兗州泗水縣東四十五里。」按：泗水縣本漢卞縣地。
〔八〕集解杜預曰：「泰山鉅平縣東南有成城也。」正義括地志云：「故郕城在兗州泗水縣西北五十里。」
〔九〕集解服虔曰：「成宰也。」
定公十四年，孔子年五十六，由大司寇行攝相事，有喜色。門人曰：「聞君子禍至不懼，福至不喜。」孔子曰：「有是言也。不曰『
樂其以貴下人』乎？」於是誅魯大夫亂政者少正卯。與聞國政三月，粥羔豚者弗飾賈；男女行者別於塗；塗不拾遺；四方之客至乎邑者不求有司，〔一〕皆予之以歸。〔二〕
〔一〕集解王肅曰：「有司常供其職，客求而有在也。」
〔二〕索隱家語作「皆如歸」。
齊人聞而懼，曰：「孔子為政必霸，霸則吾地近焉，我之為先并矣。盍致地焉？」黎鉏曰：「請先嘗沮之；沮之而不可則致地，庸遲乎！」於是選齊國中女子好者八十人，皆衣文衣而舞康樂，〔一〕文馬三十駟，遺魯君。陳女樂文馬於魯城南高門外，季桓子微服往觀再三，將受，乃語魯君為周道游，〔二〕往觀終日，怠於政事。子路曰：「夫子可以行矣。」孔子曰：「魯今且郊，如致膰乎大夫，〔三〕則吾猶可以止。」桓子卒受齊女樂，三日不聽政；郊，又不致膰俎於大夫。孔子遂行，宿乎屯。〔四〕而師己送，曰：「夫子則非罪。」孔子曰：「吾歌可夫？」歌曰：「彼婦之口，可以出走；彼婦之謁，可以死敗。〔五〕蓋優哉游哉，維以卒歲！」〔六〕師己反，桓子曰：「孔子亦何言？」師己以實告。桓子喟然歎曰：「夫子罪我以群婢故也夫！」
〔一〕索隱家語作「容璣」。王肅云：「舞曲名也。」
〔二〕索隱謂請魯君為周偏道路游行，因出觀齊之女樂。
〔三〕集解王肅曰：「膰，祭肉。」
〔四〕集解屯在魯之南也。索隱地名。
〔五〕集解王肅曰：「言婦人之口請謁，足以憂使人死敗，故可以出走也。」
〔六〕集解王肅曰：「言仕不遇也，故且優游以終歲。」
孔子遂適衛，主於子路妻兄顏濁鄒家。〔一〕衛靈公問孔子：「居魯得祿幾何？」對曰：「奉粟六萬。」衛人亦致粟六萬。〔二〕居頃之，或譖孔子於衛靈公。靈公使公孫余假一出一入。〔三〕孔子恐獲罪焉，居十月，去衛。
〔一〕索隱孟子曰「孔子於衛主顏讎由，彌子之妻與子路之妻，兄弟也」。今此云濁鄒是子路之妻兄，所說不同。
〔二〕索隱若六萬石似太多，當是六萬斗，亦與漢之秩祿不同。正義六萬小斗，計當今二千石也。周之斗升斤兩皆用小也。
〔三〕索隱謂以兵仗出入，以脅夫子也。
將適陳，過匡，〔一〕顏刻為僕，以其策指之曰：「昔吾入此，由彼缺也。」〔二〕匡人聞之，以為魯之陽虎。陽虎嘗暴匡人，匡人於是遂止孔子。〔三〕孔子狀類陽虎，拘焉五日，顏淵後，〔四〕子曰：「吾以汝為死矣。」顏淵曰：「子在，回何敢死！」〔五〕匡人拘孔子益急，弟子懼。孔子曰：「文王既沒，文不在茲乎？〔六〕天之將喪斯文也，後死者不得與于斯文也。〔七〕天之未喪斯文也，匡人其如予何！」〔八〕孔子使從者為甯武子臣於衛，然後得去。〔九〕
〔一〕正義故匡城在滑州匡城縣西南十里。
〔二〕索隱謂昔所被攻缺破之處也。正義琴操云：「孔子到匡郭外，顏淵舉策指匡穿垣曰：『往與陽貨正從此入。』匡人聞其言，告君曰：『往者陽貨今復來。』乃率眾圍孔子數日，乃和琴而歌，音曲甚哀，有暴風擊軍士僵仆，於是匡人有知孔子聖人，自解也。」
〔三〕索隱匡，宋邑也。家語云匡人簡子以甲士圍夫子。
〔四〕集解孔安國曰：「言與孔子相失，故在後也。」
〔五〕集解包氏曰：「言夫子在，己無所致死也。」
〔六〕集解孔安國曰：「茲，此也。言文王雖已沒，其文見在此。此，自謂其身也。」
〔七〕集解孔安國曰：「文王既沒，故孔子自謂後死也。言天將喪此文者，本不當使我知之；今使我知之，未欲喪之也。」
〔八〕集解馬融曰：「如予何猶言『柰我何』也。天未喪此文，則我當傳之，匡人欲柰我何！言不能違天以害己。」
〔九〕索隱家語「子路彈劍而歌，孔子和之，曲三終，匡人解圍而去」。今此取論語「文王既沒」之文，及從者臣甯武子然後得去。蓋夫子再厄匡人，或設辭以解圍，或彈劍而釋難。今此合論語、家語之文以為一事，故彼此文交互耳。
去即過蒲。〔一〕月餘，反乎衛，主蘧伯玉家。靈公夫人有南子者，使人謂孔子曰：「四方之君子不辱欲與寡君為兄弟者，必見寡小君。寡小君願見。」孔子辭謝，不得已而見之。夫人在絺帷中。孔子入門，北面稽首。夫人自帷中再拜，環珮玉聲璆然。〔二〕孔子曰：「吾鄉為弗見，見之禮答焉。」〔三〕子路不說。孔子矢之曰：「予所不者，天厭之！天厭之！」〔四〕居衛月餘，靈公與夫人同車，宦者雍渠參乘，出，使孔子為次乘，招搖巿過之。〔五〕孔子曰：「吾未見好德如好色者也。」〔六〕於是醜之，去衛，過曹。是歲，魯定公卒。
〔一〕集解徐廣曰：「長垣縣有匡城、蒲鄉。」正義括地志云：「故蒲城在滑州匡城縣北十五里。匡城本漢長垣縣。」
〔二〕正義璆音虯。
〔三〕索隱上「見」如字。下「見」音賢遍反，去聲。言我不為相見之禮現而答之。
〔四〕集解欒肇曰：「見南子者，時不獲已，猶文王之拘羑里也。天厭之者，言我之否屈乃天命所厭也。」蔡謨曰：「矢，陳也。夫子為子路陳天命也。」
〔五〕集解徐廣曰：「招搖，翱翔也。」索隱家語作「遊過巿」。
〔六〕集解何晏曰：「疾時薄於德，厚於色，故發此言也。」李充曰：「使好德如好色，則棄邪而反正矣。」
孔子去曹適宋，〔一〕與弟子習禮大樹下。宋司馬桓魋欲殺孔子，拔其樹。孔子去。弟子曰：「可以速矣。」孔子曰：「天生德於予，桓魋其如予何！」〔二〕
〔一〕集解徐廣曰：「年表定公十三年，孔子至衛；十四年，至陳；哀公三年，孔子過宋。」
〔二〕集解包氏曰：「天生德者，謂授以聖性，德合天地，吉無不利，故曰其如予何。」
孔子適鄭，與弟子相失，孔子獨立郭東門。鄭人或謂子貢曰〔一〕：「東門有人，其顙似堯，〔二〕其項類皋陶，其肩類子產，然自要以下不及禹三寸。纍纍若喪家之狗。」〔三〕子貢以實告孔子。孔子欣然笑曰：「形狀，末也。而謂似喪家之狗，然哉！然哉！」
〔一〕索隱家語姑布子卿謂子貢曰。
〔二〕索隱家語云「河目而隆顙，其顙似堯」。
〔三〕集解王肅曰：「喪家之狗，主人哀荒，不見飲食，故纍然而不得意。孔子生於亂世，道不得行，故纍然不得志之貌也。韓詩外傳曰『喪家之狗，既斂而槨，有席而祭，顧望無人』也。」
孔子遂至陳，主於司城貞子家。歲餘，吳王夫差伐陳，取三邑而去。趙鞅伐朝歌。楚圍蔡，蔡遷于吳。吳敗越王句踐會稽。
有隼集于陳廷而死，楛矢貫之，石砮，矢長尺有咫。〔一〕陳湣公使使問仲尼。〔二〕仲尼曰：「隼來遠矣，此肅慎之矢也。〔三〕昔武王克商，通道九夷百蠻，〔四〕使各以其方賄來貢，〔五〕使無忘職業。於是肅慎貢楛矢石砮，長尺有咫。先王欲昭其令德，以肅慎矢分大姬，〔六〕配虞胡公而封諸陳。分同姓以珍玉，展親；〔七〕分異姓以遠職，使無忘服。〔八〕故分陳以肅慎矢。」試求之故府，果得之。〔九〕
〔一〕集解韋昭曰：「隼，鷙鳥，今之鶚也。楛，木名。砮，鏃也，以石為之。八寸曰咫。楛矢貫之，墜而死。」正義隼音筍。毛詩義疏：「鷂，齊人謂之擊征，或謂之題肩，或曰省鴈，春化為布穀。此屬數種皆為隼。」
〔二〕索隱家語、國語皆作「陳惠公」，非也。按：惠公以魯昭元年立，定四年卒。又按系家，湣公（十）六年孔子適陳，十三年亦在陳，則此湣公為是。
〔三〕正義肅慎國記云：「肅慎，其地在夫餘國東北，（河）〔可〕六十日行。其弓四尺，強勁弩射四百步，今之靺鞨國方有此矢。」
〔四〕集解王肅曰：「九夷，東方夷有九種也。百蠻，夷狄之百種。」
〔五〕集解王肅曰：「各以其方面所有之財賄而來貢。」
〔六〕集解韋昭曰：「大姬，武王元女也。」
〔七〕集解韋昭曰：「展，重也。玉謂若夏后氏之璜。」
〔八〕集解王肅曰：「使無忘服從於王也。」
〔九〕集解韋昭曰：「故府，舊府也。」
孔子居陳三歲，會晉楚爭彊，更伐陳，及吳侵陳，陳常被寇。孔子曰：「歸與歸與！吾黨之小子狂簡，進取不忘其初。」於是孔子去陳。
過蒲，會公叔氏以蒲畔，蒲人止孔子。弟子有公良孺者，以私車五乘從孔子。其為人長賢，有勇力，謂曰：「吾昔從夫子遇難於匡，今又遇難於此，命也已。吾與夫子再罹難，寧鬥而死。」鬥甚疾。蒲人懼，〔一〕謂孔子曰：「苟毋適衛，吾出子。」與之盟，出孔子東門。孔子遂適衛。子貢曰：「盟可負邪？」孔子曰：「要盟也，神不聽。」
〔一〕索隱家語云「我寧鬥死，挺劍而合眾，將與之戰，蒲人懼」是也。
衛靈公聞孔子來，喜，郊迎。問曰：「蒲可伐乎？」對曰：「可。」靈公曰：「吾大夫以為不可。今蒲，衛之所以待晉楚也，〔一〕以衛伐之，無乃不可乎？」孔子曰：「其男子有死之志，〔二〕婦人有保西河之志。〔三〕吾所伐者不過四五人。」〔四〕靈公曰：「善。」然不伐蒲。
〔一〕正義衛在濮州，蒲在滑州，在衛西也。韓魏及楚從西向東伐，先在蒲，後及衛。
〔二〕集解王肅曰：「公叔氏欲以蒲適他國，而男子欲死之，不樂適他。」
〔三〕集解王肅曰：「婦人恐懼，欲保西河，無戰意也。」索隱此西河在衛地，非魏之西河也。
〔四〕集解王肅曰：「本與公叔同畔者。」
靈公老，怠於政，不用孔子。孔子喟然歎曰：「苟有用我者，期月而已，三年有成。」〔一〕孔子行。
〔一〕集解孔安國曰：「言誠有用我於政事者，期年而可以行其政教，必三年乃有成也。」
佛肸為中牟宰。〔一〕趙簡子攻范、中行，伐中牟。佛肸畔，使人召孔子。孔子欲往。子路曰：「由聞諸夫子，『其身親為不善者，君子不入也』。〔二〕今佛肸親以中牟畔，子欲往，如之何？」孔子曰：「有是言也。不曰堅乎，磨而不磷；不曰白乎，涅而不淄。〔三〕我豈匏瓜也哉，焉能繫而不食？」〔四〕
〔一〕集解孔安國曰：「晉大夫趙簡子之邑宰。」索隱此河北之中牟，蓋在漢陽西。
〔二〕集解孔安國曰：「不入其國。」
〔三〕集解孔安國曰：「磷，薄也。涅，可以染皁者也。言至堅者磨之而不薄，至白者染之於涅中而不黑，君子雖在濁亂，不能汙也。」
〔四〕集解何晏曰：「言匏瓜得繫一處者，不食故也。吾自食物當東西南北，不得如不食之物繫滯一處。」
孔子擊磬。有荷蕢而過門者，曰：「有心哉，擊磬乎！〔一〕硜硜乎，莫己知也夫而已矣！」〔二〕
〔一〕集解何晏曰：「蕢，草器也。有心謂契契然也。」
〔二〕集解何晏曰：「此硜硜，信己而已，言亦無益也。」
孔子學鼓琴師襄子，〔一〕十日不進。師襄子曰：「可以益矣。」孔子曰：「丘已習其曲矣，未得其數也。」有閒，曰：「已習其數，可以益矣。」孔子曰：「丘未得其志也。」有閒，曰：「已習其志，可以益矣。」孔子曰：「丘未得其為人也。」有閒，（曰）有所穆然深思焉，有所怡然高望而遠志焉。曰：「丘得其為人，黯然而黑，〔二〕幾然而長，〔三〕眼如望羊，〔四〕如王四國，非文王其誰能為此也！」師襄子辟席再拜，曰：「師蓋云文王操也。」
〔一〕索隱家語師襄子曰「吾雖以擊磬為官，然能於琴」。蓋師襄子魯人，論語謂之「擊磬襄」是也。
〔二〕集解王肅曰：「黯，黑貌。」
〔三〕集解徐廣曰：「詩云『頎而長兮』。」索隱「幾」與注「頎」，並音祈，家語無此四字。
〔四〕集解王肅曰：「望羊，望羊視也。」索隱王肅云：「望羊，望羊視也。」
孔子既不得用於衛，將西見趙簡子。至於河而聞竇鳴犢、舜華〔一〕之死也，臨河而歎曰：「美哉水，洋洋乎！丘之不濟此，命也夫！」子貢趨而進曰：「敢問何謂也？」孔子曰：「竇鳴犢，舜華，晉國之賢大夫也。趙簡子未得志之時，須此兩人而后從政；及其已得志，殺之乃從政。丘聞之也，刳胎殺夭則麒麟不至郊，竭澤涸漁則蛟龍不合陰陽，〔二〕覆巢毀卵則鳳皇不翔。何則？君子諱傷其類也。夫鳥獸之於不義也尚知辟之，而況乎丘哉！」乃還息乎陬鄉，作為陬操〔三〕以哀之。而反乎衛，入主蘧伯玉家。
〔一〕集解徐廣曰：「或作『鳴鐸竇犨』，又作『竇犨鳴犢、舜華也』。」索隱家語云「聞趙簡子殺竇犨鳴犢及舜華」，國語云「鳴鐸竇犨」，則竇犨字鳴犢，聲轉字異，或作「鳴鐸」。慶華當作「舜華」，諸說皆同。
〔二〕索隱有角曰蛟龍。龍能興雲致雨，調和陰陽之氣。
〔三〕集解王肅曰：「陬操，琴曲名也。」索隱此陬鄉非魯之陬邑。家語云作「槃操」也。
他日，靈公問兵陳。〔一〕孔子曰：「俎豆之事則嘗聞之，軍旅之事未之學也。」〔二〕明日，與孔子語，見蜚鴈，仰視之，色不在孔子。孔子遂行，〔三〕復如陳。
〔一〕集解孔安國曰：「軍陳行列之法。」
〔二〕集解鄭玄曰：「萬二千人為軍，五百人為旅。軍旅末事，本未立不可教以末也。」
〔三〕索隱此魯哀二年也。
夏，衛靈公卒，立孫輒，是為衛出公。六月，趙鞅內太子蒯聵于戚。陽虎使太子絻，八人衰絰，偽自衛迎者，哭而入，遂居焉。冬，蔡遷于州來。是歲魯哀公三年，而孔子年六十矣。齊助衛圍戚，以衛太子蒯聵在故也。
夏，魯桓釐廟燔，南宮敬叔救火。孔子在陳，聞之，曰：「災必於桓釐廟乎？」〔一〕已而果然。
〔一〕集解服虔曰：「桓釐當毀，而魯事非禮之廟，故孔子聞有火災，知其加桓僖也。」
秋，季桓子病，輦而見魯城，喟然歎曰：「昔此國幾興矣，以吾獲罪於孔子，故不興也。」顧謂其嗣康子曰：「我即死，若必相魯；相魯，必召仲尼。」後數日，桓子卒，康子代立。已葬，欲召仲尼。公之魚曰：「昔吾先君用之不終，終為諸侯笑。今又用之，不能終，是再為諸侯笑。」康子曰：「則誰召而可？」曰：「必召冉求。」於是使使召冉求。冉求將行，孔子曰：「魯人召求，非小用之，將大用之也。」是日，孔子曰：「歸乎歸乎！〔一〕吾黨之小子狂簡，斐然成章，吾不知所以裁之。」〔二〕子贛知孔子思歸，送冉求，因誡曰「即用，以孔子為招」云。
〔一〕索隱此系家再有「歸與」之辭者，前辭出孟子，此辭見論語，蓋止是一稱「歸與」，二書各記之，今前後再引，亦失之也。
〔二〕集解孔安國曰：「簡，大也。孔子在陳思歸欲去，曰：『吾黨之小子狂者進取於大道，妄穿鑿以成章，不知所以裁制，當歸以裁耳。』」
冉求既去，明年，孔子自陳遷于蔡。蔡昭公將如吳，吳召之也。前昭公欺其臣遷州來，後將往，大夫懼復遷，公孫翩射殺昭公。〔一〕楚侵蔡。秋，齊景公卒。〔二〕
〔一〕集解徐廣曰：「哀公四年也。」
〔二〕集解徐廣曰：「哀公五年也。」
明年，孔子自蔡如葉。葉公問政，孔子曰：「政在來遠附邇。」他日，葉公問孔子於子路，子路不對。〔一〕孔子聞之，曰：「由，爾何不對曰『其為人也，學道不倦，誨人不厭，發憤忘食，樂以忘憂，不知老之將至』云爾。」
〔一〕集解孔安國曰：「葉公名諸梁，楚大夫，食菜於葉，僭稱公。不對，未知所以對也。」
去葉，反于蔡。長沮、桀溺耦而耕，孔子以為隱者，使子路問津焉。〔一〕長沮曰：「彼執輿者為誰？」子路曰：「為孔丘。」曰：「是魯孔丘與？」曰：「然。」曰：「是知津矣。」〔二〕桀溺謂子路曰：「子為誰？」曰：「為仲由。」曰：「子，孔丘之徒與？」曰：「然。」桀溺曰：「悠悠者天下皆是也，而誰以易之？〔三〕且與其從辟人之士，豈若從辟世之士哉！」〔四〕耰而不輟。〔五〕子路以告孔子，孔子憮然〔六〕曰：「鳥獸不可與同群。〔七〕天下有道，丘不與易也。」〔八〕
〔一〕集解鄭玄曰：「耜廣五寸，二耜為耦。津，濟渡處也。」正義括地志云：「黃城山俗名菜山，在許州葉縣西南二十五里。聖賢冢墓記云黃城山即長沮、桀溺所耕處。下有東流，則子路問津處也。」
〔二〕集解馬融曰：「言數周流，自知津處。」
〔三〕集解孔安國曰：「悠悠者，周流之貌也。言當今天下治亂同，空舍此適彼，故曰『誰以易之』。」
〔四〕集解何晏曰：「士有辟人之法，有辟世之法。長沮、桀溺謂孔子為士，從辟人之法者也；己之為士，則從辟世之法也。」
〔五〕集解鄭玄曰：「耰，覆種也。輟，止也。覆種不止，不以津告也。」
〔六〕集解何晏曰：「為其不達己意而非己。」
〔七〕集解孔安國曰：「隱於山林是同群。」
〔八〕集解何晏曰：「凡天下有道者，丘皆不與易也，己大而人小故也。」
他日，子路行，遇荷蓧丈人，〔一〕曰：「子見夫子乎？」丈人曰：「四體不勤，五穀不分，孰為夫子！」〔二〕植其杖而芸。〔三〕子路以告，孔子曰：「隱者也。」復往，則亡。〔四〕
〔一〕集解包氏曰：「丈人，老者。蓧，草器名也。」
〔二〕集解包氏曰：「丈人曰不勤勞四體，分植五穀，誰為夫子而索也。」
〔三〕集解孔安國曰：「植，倚也。除草曰芸。」
〔四〕集解孔安國曰：「子路反至其家，丈人出行不在。」
孔子遷于蔡三歲，吳伐陳。楚救陳，〔一〕軍于城父。聞孔子在陳蔡之閒，楚使人聘孔子。孔子將往拜禮，陳蔡大夫謀曰：「孔子賢者，所刺譏皆中諸侯之疾。今者久留陳蔡之閒，諸大夫所設行皆非仲尼之意。今楚，大國也，來聘孔子。孔子用於楚，則陳蔡用事大夫危矣。」於是乃相與發徒役圍孔子於野。不得行，絕糧。從者病，莫能興。〔二〕孔子講誦弦歌不衰。子路慍見曰：「君子亦有窮乎？」孔子曰：「君子固窮，小人窮斯濫矣。」〔三〕
〔一〕集解徐廣曰：「哀公四年也。」
〔二〕集解孔安國曰：「興，起也。」
〔三〕集解何晏曰：「濫，溢也。君子固亦有窮時，但不如小人窮則濫溢為非。」
子貢色作。孔子曰：「賜，爾以予為多學而識之者與？」曰：「然。〔一〕非與？」〔二〕孔子曰：「非也。予一以貫之。」〔三〕
〔一〕集解孔安國曰：「然謂多學而識之。」
〔二〕集解孔安國曰：「問今不然耶。」
〔三〕集解何晏曰：「善有元，事有會，天下殊塗而同歸，百慮而一致。知其元則眾善舉也，故不待學，以一知之。」
孔子知弟子有慍心，乃召子路而問曰：「詩云『匪兕匪虎，率彼曠野』。〔一〕吾道非邪？吾何為於此？」子路曰：「意者吾未仁邪？人之不我信也。〔二〕意者吾未知邪？人之不我行也。」〔三〕孔子曰：「有是乎！由，譬使仁者而必信，安有伯夷、叔齊？〔四〕使知者而必行，安有王子比干？」〔五〕
〔一〕集解王肅曰：「率，循也。言非兕虎而循曠野也。」
〔二〕集解王肅曰：「言人不信吾，豈以未仁故乎？」
〔三〕集解王肅曰：「言人不使通行而困窮者，豈以吾未智乎？」
〔四〕正義言仁者必使四方信之，安有伯夷、叔齊餓死乎？
〔五〕正義言智者必使處事通行，安有王子比干剖心哉？
子路出，子貢入見。孔子曰：「賜，詩云『匪兕匪虎，率彼曠野』。吾道非邪？吾何為於此？」子貢曰：「夫子之道至大也，故天下莫能容夫子。夫子蓋少貶焉？」孔子曰：「賜，良農能稼而不能為穡，〔一〕良工能巧而不能為順。〔二〕君子能脩其道，綱而紀之，統而理之，而不能為容。今爾不脩爾道而求為容。賜，而志不遠矣！」
〔一〕集解王肅曰：「種之為稼，斂之為穡。言良農能善種之，未必能斂穫之。」
〔二〕集解王肅曰：「言良工能巧而已，不能每順人之意。」
子貢出，顏回入見。孔子曰：「回，詩云『匪兕匪虎，率彼曠野』。吾道非邪？吾何為於此？」顏回曰：「夫子之道至大，故天下莫能容。雖然，夫子推而行之，不容何病，不容然後見君子！夫道之不脩也，是吾醜也。夫道既已大脩而不用，是有國者之醜也。不容何病，不容然後見君子！」孔子欣然而笑曰：「有是哉顏氏之子！使爾多財，吾為爾宰。」〔一〕
〔一〕集解王肅曰：「宰，主財者也。為汝主財，言志之同也。」
於是使子貢至楚。楚昭王興師迎孔子，然後得免。
昭王將以書社地七百里〔一〕封孔子。楚令尹子西曰：「王之使使諸侯有如子貢者乎？」曰：「無有。」「王之輔相有如顏回者乎？」曰：「無有。」「王之將率有如子路者乎？」曰：「無有。」「王之官尹有如宰予者乎？」曰：「無有。」「且楚之祖封於周，號為子男五十里。今孔丘述三五之法，明周召之業，王若用之，則楚安得世世堂堂方數千里乎？夫文王在豐，武王在鎬，百里之君卒王天下。今孔丘得據土壤，賢弟子為佐，非楚之福也。」昭王乃止。其秋，楚昭王卒于城父。
〔一〕集解服虔曰：「書，籍也。」索隱古者二十五家為里，里則各立社，則書社者，書其社之人名於籍。蓋以七百里書社之人封孔子也，故下冉求云「雖累千社而夫子不利」是也。
楚狂接輿歌而過孔子，〔一〕曰：「鳳兮鳳兮，何德之衰！〔二〕往者不可諫兮，〔三〕來者猶可追也！〔四〕已而已而，今之從政者殆而！」〔五〕孔子下，欲與之言。〔六〕趨而去，弗得與之言。
〔一〕集解孔安國曰：「接輿，楚人也。佯狂而來歌，欲以感切孔子也。」
〔二〕集解孔安國曰：「比孔子於鳳鳥，待聖君乃見。非孔子周行求合，故曰『衰』也。」
〔三〕集解孔安國曰：「已往所行，不可復諫止也。」
〔四〕集解孔安國曰：「自今已來，可追自止，避亂隱居。」
〔五〕集解孔安國曰：「言『已而』者，言世亂已甚，不可復治也。再言之者，傷之深也。」
〔六〕集解包氏曰：「下，下車也。」
於是孔子自楚反乎衛。是歲也，孔子年六十三，而魯哀公六年也。
其明年，吳與魯會繒，徵百牢。〔一〕太宰嚭召季康子。康子使子貢往，然後得已。
〔一〕索隱此哀七年時也。百牢，牢具一百也。周禮上公九牢，侯伯七牢，子男五牢。今吳徵百牢，夷不識禮故也。子貢對以周禮，而後吳亡是徵也。正義括地志云：「故鄫城在沂州承縣。地理志云繒縣屬東海郡也。」
孔子曰：「魯衛之政，兄弟也。」〔一〕是時，衛君輒父不得立，在外，諸侯數以為讓。而孔子弟子多仕於衛，衛君欲得孔子為政。子路曰：「衛君待子而為政，子將奚先？」〔二〕孔子曰：「必也正名乎！」〔三〕子路曰：「有是哉，子之迂也！何其正也？」〔四〕孔子曰：「野哉由也！〔五〕夫名不正則言不順，言不順則事不成，事不成則禮樂不興，禮樂不興則刑罰不中，〔六〕刑罰不中則民無所錯手足矣。夫君子為之必可名，言之必可行。〔七〕君子於其言，無所苟而已矣。」
〔一〕集解包氏曰：「周公、康叔既為兄弟，康叔睦於周公，其國之政亦如兄弟也。」
〔二〕集解包氏曰：「問往將何所先行。」
〔三〕集解馬融曰：「正百事之名也。」
〔四〕集解包氏曰：「迂猶遠也。言孔子之言遠於事也。」
〔五〕集解孔安國曰：「野，不達也。」
〔六〕集解孔安國曰：「禮以安上，樂以移風。二者不行，則有淫刑濫罰也。」
〔七〕集解王肅曰：「所名之事，必可得明言；所言之事，必可得遵行者。」
其明年，冉有為季氏將師，與齊戰於郎，克之。〔一〕季康子曰：「子之於軍旅，學之乎？性之乎？」冉有曰：「學之於孔子。」季康子曰：「孔子何如人哉？」對曰：「用之有名；播之百姓，質諸鬼神而無憾。求之至於此道，雖累千社，夫子不利也。」康子曰：「我欲召之，可乎？」對曰：「欲召之，則毋以小人固之，則可矣。」而衛孔文子〔二〕將攻太叔，〔三〕問策於仲尼。仲尼辭不知，退而命載而行，曰：「鳥能擇木，木豈能擇鳥乎！」〔四〕文子固止。會季康子逐公華、公賓、公林，以幣迎孔子，孔子歸魯。
〔一〕集解徐廣曰：「此哀公十一年也，去吳會繒已四年矣。年表哀公十年，孔子自陳至衛也。」索隱徐說去會四年，是也。按：左傳及此文，孔子是時在衛歸魯，不見有在陳之文，在陳當哀公之初，蓋年表誤爾。正義括地志云：「郎亭在徐州滕縣西五十三里。」
〔二〕集解服虔曰：「文子，衛卿也。」
〔三〕集解左傳曰太叔名疾。
〔四〕集解服虔曰：「鳥喻己，木以喻所之之國。」
孔子之去魯凡十四歲而反乎魯。〔一〕
〔一〕索隱前文孔子以定公十四年去魯，計至此十三年。魯系家云定公十二年孔子去魯，則首尾計十五年矣。
魯哀公問政，對曰：「政在選臣。」季康子問政，曰：「舉直錯諸枉，〔一〕則枉者直。」康子患盜，孔子曰：「苟子之不欲，雖賞之不竊。」〔二〕然魯終不能用孔子，孔子亦不求仕。
〔一〕集解包氏曰：「錯，置也。舉正直之人用之，廢置邪枉之人。」索隱論語「季康子問政，子曰『政者，正也』」。又「哀公問曰『何為則人服』？子曰『舉直錯諸枉則人服』」。今此初論康子問政，未合以孔子答哀公使人服，蓋太史公撮略論語為文而失事實。
〔二〕集解孔安國曰：「欲，情慾也。言民化於上，不從其所令，從其所好也。」
孔子之時，周室微而禮樂廢，詩書缺。追跡三代之禮，序書傳，上紀唐虞之際，下至秦繆，編次其事。曰：「夏禮吾能言之，杞不足徵也。殷禮吾能言之，宋不足徵也。〔一〕足，則吾能徵之矣。」觀殷夏所損益，曰：「後雖百世可知也，〔二〕以一文一質。周監二代，郁郁乎文哉。吾從周。」〔三〕故書傳、禮記自孔氏。
〔一〕集解包氏曰：「徵，成也。杞宋二國，夏殷之後也。夏殷之禮吾能說之，杞宋之君不足以成也。」
〔二〕集解何晏曰：「物類相召，勢數相生，其變有常，故可預知者也。」
〔三〕集解孔安國曰：「監，視也。言周文章備於二代，當從之也。」
孔子語魯大師：「樂其可知也。始作翕如，〔一〕縱之純如〔二〕，皦如，〔三〕繹如也，以成。」〔四〕「吾自衛反魯，然後樂正，雅頌各得其所。」〔五〕
〔一〕集解何晏曰：「太師，樂官名也。五音始奏，翕如盛也。」
〔二〕集解何晏曰：「言五音既發放縱盡，其聲純和諧也。」
〔三〕集解何晏曰：「言其音節明。」
〔四〕集解何晏曰：「縱之以純如，皦如，繹如，言樂始於翕如而成於三者也。」
〔五〕集解鄭玄曰：「反魯，魯哀公十一年冬。是時道衰樂廢，孔子來還，乃正之，故雅頌各得其所。」
古者詩三千餘篇，及至孔子，去其重，〔一〕取可施於禮義，上采契后稷，中述殷周之盛，至幽厲之缺，始於衽席，故曰「關雎之亂以為風始，〔二〕鹿鳴為小雅始，〔三〕文王為大雅始，〔四〕清廟為頌始」。〔五〕三百五篇孔子皆弦歌之，以求合韶武雅頌之音。禮樂自此可得而述，以備王道，成六藝。
〔一〕正義去，丘呂反。重，逐龍反。
〔二〕正義亂，理也。詩小序云：「關雎，后妃之德也，風之始也，所以風天下而正夫婦也。」毛萇云：「關關，和聲。雎鳩，王雎也，鳥摯而有別。后妃悅樂君子之德，無不和諧，又不淫色，慎固幽深，若雎鳩之有別，然後可以風化天下。夫婦有別則父子親，父子親則君臣敬，君臣敬則朝廷正，朝廷正則王化成也。」按：王雎，金口鶚也。
〔三〕正義小序云：「鹿鳴，宴群臣嘉賓也。既飲食之，又實幣帛筐篚以將其厚意，然後忠臣嘉賓得盡其心矣。」毛萇云：「鹿得苹，呦呦鳴而相呼，懇誠發乎中，以興嘉樂賓客，當有懇誠相招呼以成禮也。」
〔四〕正義小序云：「文王，文王受命作周。」鄭玄云：「文王初為西伯，有功於民，其德著見於天，故天命之以為王，使君天下。」
〔五〕正義小序云：「清廟，祀文王也。周公既成雒邑，朝諸侯，率以祀文王焉。」毛萇云：「清廟者，祭有清明之德者之宮也。謂祭文王，天德清明，文王象焉，故祭之而歌此詩也。」
孔子晚而喜易，序〔一〕彖、〔二〕繫、〔三〕象、〔四〕說卦、〔五〕文言。〔六〕讀易，韋編三絕。曰：「假我數年，若是，我於易則彬彬矣。」
〔一〕正義序，易序卦也。夫子作十翼，謂上彖、下彖、上象、下象、上繫、下繫、文言、序卦、說卦、雜卦也。易正義曰：「文王既繇六十四卦分為上下篇，先後之次，其理不易。孔子就上下二經，各序其相次之義。」
〔二〕正義吐亂反。上彖，卦下辭；下彖，爻卦下辭。易正義曰：「夫子所作，統論一卦之義，或說其卦德，或說其卦義，或說其卦名。莊氏云『彖，斷也，言斷定一卦之義』也。」
〔三〕正義如字，又音系。易正義云：「繫辭者，聖人繫屬此辭於爻卦之下。分為上下篇者，以簡編重大，是以分之。」又言「繫辭者，取綱系之義」也。
〔四〕正義上象，卦辭；下象，爻辭。易正義云：「萬物之體自然，各有形象，聖人設卦以寫萬物之象，今夫子釋此卦之象也。」
〔五〕正義易正義云：「說卦者，陳說八卦德業變化法象所為也。」
〔六〕正義易正義云：「夫子贊明易道，申說義理，釋乾坤二卦經文之言，故稱文言。」又：「雜卦者，六十四卦以為義，於序卦之外，別言聖人之興，因時而作，隨其事宜，不必相因襲，當有損益。」又云：「雜揉眾卦，錯綜其義，或以同相類，或以異相明。」按：史不出雜卦，故附之。
孔子以詩書禮樂教，弟子蓋三千焉，身通六藝者七十有二人。如顏濁鄒之徒，〔一〕頗受業者甚眾。
〔一〕正義濁音卓。鄒音聚。顏濁鄒，非七十（七）〔二〕人數也。
孔子以四教：文，行，忠，信。〔一〕絕四：毋意，〔二〕毋必，〔三〕毋固，〔四〕毋我。〔五〕所慎：齊，戰，疾。〔六〕子罕言利與命與仁。〔七〕不憤不啟，舉一隅不以三隅反，則弗復也〔八〕。
〔一〕集解何晏曰：「四者有形質，可舉以教。」
〔二〕集解何晏曰：「以道為度，故不任意也。」
〔三〕集解何晏曰：「用之則行，舍之則藏，故無專必。」
〔四〕集解何晏曰：「無可無不可，故無固行也。」
〔五〕集解何晏曰：「述古而不自作，處群萃而不自異，唯道是從，故不有其身。」
〔六〕集解何晏曰：「此三者人所不能慎，而夫子慎也。」
〔七〕集解何晏曰：「罕者，希也。利者，義之和也。命者，天之命也。仁者，行之盛也。寡能及之，故希言之。」
〔八〕集解鄭玄曰：「孔子與人言，必待其人心憤憤，口悱悱，乃後啟發為說之，如此則識思之深也。說則舉一端以語之，其人不思其類，則不重教也。」
其於鄉黨，恂恂〔一〕似不能言者。其於宗廟朝廷，辯辯〔二〕言，唯謹爾。〔三〕朝，與上大夫言，誾誾如也；〔四〕與下大夫言，侃侃如也。〔五〕
〔一〕集解王肅曰：「恂恂，溫恭貌也。」索隱有本作「逡逡」，音七旬反。
〔二〕索隱論語作「便便」。
〔三〕集解鄭玄曰：「唯辯而謹敬也。」
〔四〕集解孔安國曰：「中正之貌也。」
〔五〕集解孔安國曰：「和樂貌。」
入公門，鞠躬如也；趨進，翼如也。〔一〕君召使儐，〔二〕色勃如也。〔三〕君命召，不俟駕行矣。〔四〕
〔一〕集解孔安國曰：「言端好也。」
〔二〕集解鄭玄曰：「有賓客，使迎之也。」
〔三〕集解孔安國曰：「必變色。」
〔四〕集解鄭玄曰：「急趨君命也，行出而車駕隨之。」
魚餒，肉敗，割不正，不食。〔一〕席不正，不坐。食於有喪者之側，未嘗飽也。
〔一〕集解孔安國曰：「魚敗曰餒也。」
是日哭，則不歌。見齊衰、瞽者，雖童子必變。〔一〕
〔一〕集解包氏曰：「瞽，盲。」
「三人行，必得我師。」〔一〕「德之不脩，學之不講，聞義不能徙，不善不能改，是吾憂也。」〔二〕使人歌，善，則使復之，然后和之。〔三〕
〔一〕集解何晏曰：「言我三人行，本無賢愚，擇善而從之，不善而改之，無常師。」
〔二〕集解孔安國曰：「夫子常以此四者為憂也。」
〔三〕集解何晏曰：「樂其善，故使重歌而自和也。」
子不語：怪，力，亂，神。〔一〕
〔一〕集解王肅曰：「怪，怪異也。力謂若奡盪舟，烏獲舉千鈞之屬也。亂謂臣弒君，子弒父也。神謂鬼神之事。或無益於教化，或所不忍言也。」李充曰：「力不由理，斯怪力也。神不由正，斯亂神也。怪力，亂神，有與於邪，無益於教，故不言也。」
子貢曰：「夫子之文章，可得聞也。〔一〕夫子言天道與性命，弗可得聞也已。」〔二〕顏淵喟然歎曰：「仰之彌高，鑽之彌堅〔三〕。瞻之在前，忽焉在後。〔四〕夫子循循然善誘人，〔五〕博我以文，約我以禮，欲罷不能。既竭我才，如有所立，卓爾。雖欲從之，蔑由也已。」〔六〕達巷黨人（童子）曰：「大哉孔子，博學而無所成名。」〔七〕子聞之曰：「我何執？執御乎？執射乎？我執御矣。」〔八〕牢曰：「子云『不試，故藝』。」〔九〕
〔一〕集解何晏曰：「章，明。文，彩。形質著見，可以耳目循也。」
〔二〕集解何晏曰：「性者，人之所受以生也。天道者，元亨日新之道。深微，故不可得而聞之。」
〔三〕集解何晏曰：「言不可窮盡。」
〔四〕集解何晏曰：「言忽恍不可為形象。」
〔五〕集解何晏曰：「循循，次序貌也。誘，進也。言夫子正以此道進勸人學有次序也。」
〔六〕集解孔安國曰：「言夫子既以文章開博我，又以禮節節約我，使我欲罷不能。已竭吾才矣，其有所立，則卓然不可及。言己雖蒙夫子之善誘，猶不能及夫子所立也。」
〔七〕集解鄭玄曰：「達巷者，黨名。五百家為黨。此黨之人美孔子學道藝，不成一名而已。」
〔八〕集解鄭玄曰：「聞人美之，承以謙也。吾執御者，欲明六藝之卑。」
〔九〕集解鄭玄曰：「牢者，弟子子牢也。試，用也。言孔子自云我不見用故多伎藝也。」
魯哀公十四年春，狩大野。〔一〕叔孫氏車子鉏商獲獸，〔二〕以為不祥。仲尼視之，曰：「麟也。」取之。〔三〕曰：「河不出圖，雒不出書，吾已矣夫！」〔四〕顏淵死，孔子曰：「天喪予！〔五〕」及西狩見麟，曰：「吾道窮矣！」〔六〕喟然歎曰：「莫知我夫！」子貢曰：「何為莫知子？」〔七〕子曰：「不怨天，不尤人〔八〕，下學而上達，〔九〕知我者其天乎！」〔一〇〕
〔一〕集解服虔曰：「大野，藪名，魯田圃之常處，蓋今鉅野是也。」正義括地志云：「獲麟堆在鄆州鉅野縣東十二里。春秋哀十四年經云『西狩獲麟』。國都城記云『鉅野故城東十里澤中有土臺，廣輪四五十步，俗云獲麟堆，去魯城可三百餘里』。」
〔二〕集解服虔曰：「車子，微者也；鉏商，名也。」索隱春秋傳及家語並云「車子鉏商」，而服虔以「子」為姓，非也。今以車子為主車車士，微者之人也。人微故略其姓，則「子」非姓也。
〔三〕集解服虔曰：「麟非時所常見，故怪之，以為不祥也。仲尼名之曰『麟』，然後魯人乃取之也。明麟為仲尼至也。」
〔四〕集解孔安國曰：「聖人受命，則河出圖，今無此瑞。吾已矣夫者，〔傷〕不得見〔也〕。河圖，八卦是也。」
〔五〕集解何休曰：「予，我也。天生顏淵為夫子輔佐，死者是天將亡夫子之證者也。」
〔六〕集解何休曰：「麟者，太平之獸，聖人之類也。時得而死，此天亦告夫子將歿之證，故云爾。」
〔七〕集解何晏曰：「子貢怪夫子言何為莫知己，故問之。」
〔八〕集解馬融曰：「孔子不用於世，而不怨天不知己，亦不尤人。」
〔九〕集解孔安國曰：「下學人事，上達天命。」
〔一〇〕集解何晏曰：「聖人與天地合其德，故曰唯天知己。」
「不降其志，不辱其身，伯夷、叔齊乎！」〔一〕謂「柳下惠、少連降志辱身矣」。謂「虞仲、夷逸隱居放言，〔二〕行中清，廢中權」。〔三〕「我則異於是，無可無不可。」〔四〕
〔一〕集解鄭玄曰：「言其直己之心，不入庸君之朝。」
〔二〕集解包氏曰：「放，置也。置不復言世務也。」
〔三〕集解馬融曰：「清，純絜也。遭世亂，自廢棄以免患，合於權也。」
〔四〕集解馬融曰：「亦不必進，亦不必退。唯義所在。」
子曰：「弗乎弗乎，君子病沒世而名不稱焉。吾道不行矣，吾何以自見於後世哉？」乃因史記作春秋，上至隱公，下訖哀公十四年，十二公。據魯，親周，〔一〕故殷，運之三代。〔二〕約其文辭而指博。故吳楚之君自稱王，而春秋貶之曰「子」；踐土之會實召周天子，而春秋諱之曰「天王狩於河陽」：推此類以繩當世。貶損之義，後有王者舉而開之。春秋之義行，則天下亂臣賊子懼焉。
〔一〕索隱言夫子修春秋，以魯為主，故云據魯。親周，蓋孔子之時周雖微，而親周王者，以見天下之有宗主也。
〔二〕正義殷，中也。又中運夏、殷、周之事也。
孔子在位聽訟，文辭有可與人共者，弗獨有也。至於為春秋，筆則筆，削則削，子夏之徒不能贊一辭。弟子受春秋，孔子曰：「後世知丘者以春秋，而罪丘者亦以春秋。」〔一〕
〔一〕集解劉熙曰：「知者，行堯舜之道者也。罪者，在王公之位，見貶絕者。」
明歲，子路死於衛。孔子病，子貢請見。孔子方負杖逍遙於門，曰：「賜，汝來何其晚也？」孔子因歎，歌曰：「太山壞乎！〔一〕梁柱摧乎！哲人萎乎！」〔二〕因以涕下。謂子貢曰：「天下無道久矣，莫能宗予。〔三〕夏人殯於東階，周人於西階，殷人兩柱閒。昨暮予夢坐奠兩柱之閒，予始殷人也。」後七日卒。〔四〕
〔一〕集解鄭玄曰：「太山，眾山所仰。」
〔二〕集解王肅曰：「萎，頓也。」
〔三〕集解王肅曰：「傷道之不行也。」
〔四〕集解鄭玄曰：「明聖人知命也。」正義括地志云：「漢封夫子十二代孫忠為褒成侯；生光，為丞相，封侯；平帝封孔霸孫莽二千戶為褒成侯；後漢封十七代孫志為褒成侯；魏封二十二代孫羨為崇聖侯；晉封二十三代孫震為奉聖亭侯；後魏封二十七代孫為崇聖大夫；孝文帝又封三十一代孫珍為崇聖侯，高齊改封珍為恭聖侯，周武帝改封鄒國公；隋文帝仍舊封鄒國公，煬帝改為紹聖侯；皇唐給復二千戶，封孔子裔孫孔德倫為褒聖侯也。」
孔子年七十三，以魯哀公十六年四月己丑卒。〔一〕
〔一〕索隱若孔子以魯襄二十一年生，至哀十六年為七十三；若襄二十二年生，則孔子年七十二。經傳生年不定，致使孔子壽數不明。
哀公誄之曰：「旻天不弔，不憖遺一老，〔一〕俾屏余一人以在位，煢煢余在疚。〔二〕嗚呼哀哉！尼父，毋自律！」〔三〕子貢曰：「君其不沒於魯乎！夫子之言曰：『禮失則昏，名失則愆。失志為昏，失所為愆。』〔四〕生不能用，死而誄之，非禮也。稱『余一人』，非名也。」〔五〕
〔一〕集解王肅曰：「弔，善也。憖，且也。一老謂孔子也。」
〔二〕集解王肅曰：「疚，病也。」
〔三〕集解王肅曰：「父，丈夫之顯稱也。律，法也。言毋以自為法也。」
〔四〕索隱失禮為昏，失所為愆。左傳及家語皆云「失志為昏，失禮為愆」，與此不同也。
〔五〕集解服虔曰：「天子自謂『一人』，非諸侯所當名也。」
孔子葬魯城北泗上，〔一〕弟子皆服三年。三年心喪畢，相訣而去，〔二〕則哭，各復盡哀；或復留。唯子贛廬於冢上，〔三〕凡六年，然後去。弟子及魯人往從冢而家者百有餘室，因命曰孔里。魯世世相傳以歲時奉祠孔子冢，而諸儒亦講禮鄉飲大射於孔子冢。孔子冢大一頃。故所居堂弟子內，後世因廟藏孔子衣冠琴車書，〔四〕至于漢二百餘年不絕。高皇帝過魯，以太牢祠焉。諸侯卿相至，常先謁然後從政。
〔一〕集解皇覽曰：「孔子冢去城一里。冢塋百畝，冢南北廣十步，東西十三步，高一丈二尺。冢前以瓴甓為祠壇，方六尺，與地平。本無祠堂。冢塋中樹以百數，皆異種，魯人世世無能名其樹者。民傳言『孔子弟子異國人，各持其方樹來種之』。其樹柞、枌、雒離、安貴、五味、毚檀之樹。孔子塋中不生荊棘及刺人草。」索隱雒離，各離二音，又音落藜。藜是草名也。安貴，香名，出西域。五味，藥草也。毚音讒。毚檀，檀樹之別種。
〔二〕索隱訣音決。訣者，別也。
〔三〕索隱按：家語無「上」字。且禮云「適墓不登隴」，豈合廬於冢上乎？蓋「上」者，亦是邊側之義。
〔四〕索隱謂孔子所居之堂，其弟子之中，孔子沒後，後代因廟藏夫子平生衣冠琴書於壽堂中。
孔子生鯉，字伯魚。〔一〕伯魚年五十，先孔子死。〔二〕
〔一〕索隱按：家語孔子年十九，娶於宋之并官氏之女，一歲而生伯魚。伯魚之生，魯昭公使人遺之鯉魚。夫子榮君之賜，因以名其子也。
〔二〕集解皇覽曰：「伯魚冢在孔子冢東，與孔子並，大小相望也。」
伯魚生伋，字子思，年六十二。嘗困於宋。子思作中庸。〔一〕
〔一〕集解皇覽曰：「子思冢在孔子冢南，大小相望。」
子思生白，字子上，年四十七。子上生求，字子家，年四十五。子家生箕，字子京，年四十六。子京生穿，字子高，年五十一。子高生子慎，年五十七，嘗為魏相。
子慎生鮒，年五十七，為陳王涉博士，死於陳下。
鮒弟子襄，年五十七。嘗為孝惠皇帝博士，遷為長沙太守。長九尺六寸。
子襄生忠，年五十七。忠生武，武生延年及安國。安國為今皇帝博士，至臨淮太守，蚤卒。安國生卬，卬生驩。
太史公曰：詩有之：「高山仰止，景行行止。」雖不能至，然心鄉往之。余讀孔氏書，想見其為人。適魯，觀仲尼廟堂車服禮器，諸生以時習禮其家，余祗迴留之不能去云。〔一〕天下君王至于賢人眾矣，當時則榮，沒則已焉。孔子布衣，傳十餘世，學者宗之。自天子王侯，中國言六藝者折中於夫子，〔二〕可謂至聖矣！
〔一〕索隱祗，敬也。言祗敬遲回不能去之。有本亦作「低回」，義亦通。
〔二〕索隱離騷云「明五帝以折中」。王師叔云「折中，正也」。宋均云「折，斷也。中，當也」。按：言欲折斷其物而用之，與度相中當，故以言其折中也。
【索隱述贊】孔子之冑，出于商國。弗父能讓，正考銘勒。防叔來奔，鄒人掎足。尼丘誕聖，闕里生德。七十升堂，四方取則。卯誅兩觀，攝相夾谷。歌鳳遽衰，泣麟何促！九流仰鏡，萬古欽躅。
卷四十八　　　陳涉世家第十八
索隱按：勝立數月而死，無後，亦稱「系家」者，以其所遣王侯將相竟滅秦，以其首事也。
陳勝者，陽城人也，〔一〕字涉。吳廣者，陽夏人也，〔二〕字叔。陳涉少時，嘗與人傭耕，〔三〕輟耕之壟上，悵恨久之，曰：「苟富貴，無相忘。」庸者笑而應曰：「若為庸耕，何富貴也？」陳涉太息曰：「嗟乎，燕雀安知鴻鵠之志哉！」〔四〕
〔一〕索隱韋昭云屬潁川，地理志云屬汝南。不同者，按郡縣之名隨代分割。蓋陽城舊屬汝南，（史遷云）今為汝陰，後又分隸潁川，韋昭據以為說，故其不同。他皆放此。正義即河南陽城縣也。
〔二〕索隱夏音賈。韋昭云：「淮陽縣，後屬陳。」正義括地志云：「陳州太康縣，本漢陽夏縣也。」
〔三〕索隱廣雅云：「傭，役也。」按：謂役力而受雇直也。
〔四〕索隱尸子云「鴻鵠之，羽翼未合，而有四海之心」是也。按：鴻鵠是一鳥，若鳳皇然，非謂鴻鴈與黃鵠也。鵠音戶酷反。
二世元年七月，發閭左〔一〕適戍漁陽，〔二〕九百人屯大澤鄉。〔三〕陳勝、吳廣皆次當行，為屯長。會天大雨，道不通，度已失期。失期，法皆斬。陳勝、吳廣乃謀曰：「今亡亦死，舉大計亦死，等死，死國可乎？」〔四〕陳勝曰：「天下苦秦久矣。吾聞二世少子也，〔五〕不當立，當立者乃公子扶蘇。扶蘇以數諫故，上使外將兵。今或聞無罪，二世殺之。百姓多聞其賢，未知其死也。〔六〕項燕為楚將，數有功，愛士卒，楚人憐之。或以為死，或以為亡。今誠以吾眾詐自稱公子扶蘇、項燕，為天下唱，〔七〕宜多應者。」吳廣以為然。乃行卜。〔八〕卜者知其指意，曰：「足下事皆成，有功。然足下卜之鬼乎！」〔九〕陳勝、吳廣喜，念鬼，〔一〇〕曰：「此教我先威眾耳。」乃丹書帛曰「陳勝王」，置人所罾魚腹中。〔一一〕卒買魚烹食，得魚腹中書，固以怪之矣。又閒令〔一二〕吳廣之次所旁叢祠中，〔一三〕夜篝火，〔一四〕狐鳴呼曰「大楚興，陳勝王」。卒皆夜驚恐。旦日，卒中往往語，皆指目陳勝。
〔一〕索隱閭左謂居閭里之左也。秦時復除者居閭左。今力役凡在閭左者盡發之也。又云，凡居以富強為右，貧弱為左。秦役戍多，富者役盡，兼取貧弱者也。
〔二〕索隱適音直革反，又音磔。故漢書有七科適。戍者，屯兵而守也。地理志漁陽縣名，在漁陽郡也。正義括地志云：「漁陽故城在檀州密雲縣南十八里，在漁水之陽也。」
〔三〕集解徐廣曰：「在沛郡蘄縣。」
〔四〕索隱謂欲經營圖國，假使不成而敗，猶愈為戍卒而死也。
〔五〕索隱姚氏按：隱士遺章邯書云「李斯為二世廢十七兄而立今王」，則二世是始皇第十八子也。
〔六〕索隱如淳云「扶蘇自殺，故人不知其死」。或以為不知何坐而死，故天下冤二世殺之，其意亦得。今宜依文而解，直是扶蘇為二世所殺，而百姓未知，故欲詐自稱之也。
〔七〕索隱漢書作「倡」，倡謂先也。說文云：「倡，首也。」
〔八〕索隱行者，先也。一云行，往也。
〔九〕集解蘇林曰：「狐鳴祠中則是也。」瓚曰：「假託鬼神以威眾也，故勝、廣曰『此教我威眾也』。」索隱裴注引蘇林、臣瓚義亦當矣。而李奇又云「卜者戒曰『所卜事雖成，當死為鬼』，惡指斥言之，而勝失其旨，反依鬼神起怪」，蓋亦得本旨也。
〔一〇〕索隱念者，思也。謂思念欲假鬼神事耳。
〔一一〕集解漢書音義曰：「罾音曾。」文穎曰：「罾，魚網也。」
〔一二〕索隱服虔云「閒音『中閒』之『閒』」。鄭氏云「閒謂竊令人行也」。孔文祥又云「竊伺閒隙，不欲令眾知之也」。
〔一三〕集解張晏曰：「戍人所止處也。叢，鬼所憑焉。」索隱次，師所次舍處也。墨子云「建國必擇木之修茂者以為叢位」。高誘注戰國策云「叢祠，神祠也。叢，樹也。」
〔一四〕集解徐廣曰：「或作『帶』也。篝者，籠也，音溝。」索隱篝音溝。漢書作「搆」。郭璞云：「篝，籠也。」
吳廣素愛人，士卒多為用者。將尉〔一〕醉，廣故數言欲亡，忿恚尉，令辱之，以激怒其眾。尉果笞廣。尉劍挺，〔二〕廣起，奪而殺尉。陳勝佐之，并殺兩尉。召令徒屬曰：「公等遇雨，皆已失期，失期當斬。藉弟令毋斬，〔三〕而戍死者固十六七。且壯士不死即已，死即舉大名耳，〔四〕王侯將相寧有種乎！」徒屬皆曰：「敬受命。」乃詐稱公子扶蘇、項燕，從民欲也。袒右，稱大楚。為壇而盟，祭以尉首。陳勝自立為將軍，吳廣為都尉。攻大澤鄉，收而攻蘄〔五〕。蘄下，〔六〕乃令符離〔七〕人葛嬰將兵徇蘄〔八〕以東。攻銍、酇、苦、柘、譙皆下之。〔九〕行收兵。比至陳，〔一〇〕車六七百乘，騎千餘，卒數萬人。攻陳，〔一一〕陳守令皆不在，〔一二〕獨守丞與戰譙門中。〔一三〕弗勝，守丞死，乃入據陳。數日，號令召三老、豪傑與皆來會計事。三老、豪傑皆曰：「將軍身被堅執銳，伐無道，誅暴秦，復立楚國之社稷，功宜為王。」陳涉乃立為王，號為張楚。〔一四〕
〔一〕索隱官也。漢舊儀「大縣二人，其尉將屯九百人」，故云將尉也。
〔二〕集解徐廣曰：「挺猶脫也。」索隱徐廣云「挺，奪也」。按：奪即脫也。說文云「挺，拔也」。案：謂尉拔劍而廣因奪之，故得殺尉。
〔三〕集解服虔曰：「藉，假也。弟，次弟也。」應劭曰：「藉，吏士名藉也。今失期當斬，就使藉弟幸得不斬，戍死者固十六七。此激怒其眾也。」蘇林曰：「弟，且也。」索隱蘇林云「藉第，假借。且令失期不斬，則戍死者固十七八」。然弟一音「次第」之「第」。又小顏云「弟，但也」；劉氏云「藉音子夜反」；應劭讀如字，云「藉，吏士之名藉也」。各以意言，蘇說為近之也。
〔四〕索隱大名謂大名稱也。
〔五〕索隱音機，又音祈，縣名，屬沛郡。
〔六〕索隱下，降也。謂以兵臨而即降也。
〔七〕索隱韋昭云：「屬沛郡。」
〔八〕索隱李奇云：「徇，略也。音辭峻反。」
〔九〕集解徐廣曰：「苦、柘屬陳，餘皆在沛也。」
〔一〇〕索隱地理志陳縣屬淮陽。
〔一一〕正義今陳州城也。本楚襄王築，古陳國城也。
〔一二〕索隱張晏云「郡守及令皆不在」，非也。按：地理志云秦三十六郡並無陳郡，則陳止是縣。言守令，則守非官也，與下守丞同也，則「皆」字是衍字。
〔一三〕索隱蓋謂陳縣之城門，一名麗譙，故曰譙門中，非上譙縣之門也。譙縣守已下訖故也。
〔一四〕索隱按：李奇云「欲張大楚國，故稱張楚也」。
當此時，諸郡縣苦秦吏者，皆刑其長吏，殺之以應陳涉。乃以吳叔為假王，監諸將以西擊滎陽。令陳人武臣、張耳、陳餘徇趙地，令汝陰人鄧宗徇九江郡。當此時，楚兵數千人為聚者，不可勝數。
葛嬰至東城，〔一〕立襄彊為楚王。嬰後聞陳王已立，因殺襄彊，還報。至陳，陳王誅殺葛嬰。陳王令魏人周市北徇魏地。吳廣圍滎陽。李由為三川守，〔二〕守滎陽，吳叔弗能下。陳王徵國之豪傑與計，以上蔡人房君蔡賜為上柱國。〔三〕
〔一〕索隱地理志屬九江。正義括地志云：「東城故城在濠州定遠縣東南五十里也。」
〔二〕索隱三川，今洛陽也。地有伊、洛、河，故曰三川。秦曰三川，漢曰河南郡。李由，李斯子也。
〔三〕集解漢書音義曰：「房君，官號也，姓蔡，名賜。」瓚曰：「房邑君也。」索隱房，邑也。爵之於房，號曰房君，蔡賜其姓名。晉灼按張耳傳，言「相國房君」者，蓋誤耳。涉始號楚，因楚有柱國之官，故以官蔡賜。蓋其時草創，亦未置相國之官也。正義豫州吳房縣，本房子國，是所封也。
周文，陳之賢人也，〔一〕嘗為項燕軍視日，〔二〕事春申君，自言習兵，陳王與之將軍印，西擊秦。行收兵至關，車千乘，卒數十萬，至戲，軍焉。〔三〕秦令少府章邯免酈山徒、人奴產子生，〔四〕悉發以擊楚大軍，盡敗之。周文敗，走出關，止次曹陽〔五〕二三月。章邯追敗之，復走次澠池〔六〕十餘日。章邯擊，大破之。周文自剄，〔七〕軍遂不戰。
〔一〕集解文穎曰：「即周章。」
〔二〕集解如淳曰：「視日時吉凶舉動之占也。司馬季主為日者。」
〔三〕正義即京東戲亭也。
〔四〕集解服虔曰：「家人之產奴也。」索隱按：漢書無「生」字，小顏云「猶今言家產奴也」。
〔五〕索隱晉灼云：「亭名也，在弘農東十二里。」小顏云「曹水之陽也。其水出陝縣西南峴頭山，北流入河。魏武帝謂之好陽」也。正義括地志云：「曹陽故亭亦名好陽亭，在陝州桃林縣東南十四里。崔浩云『曹陽，阬名，自南出，北通於河』。按：魏武帝改曰好陽也。」
〔六〕正義澠池，河南府縣是也。
〔七〕集解徐廣曰：「十一月。」索隱越系家「句踐使罪人三行，屬劍於頸，曰『不敢逃刑』，乃自剄」。郭璞注三蒼，以為剄，刺也。
武臣到邯鄲，自立為趙王，陳餘為大將軍，張耳、召騷為左右丞相。陳王怒，捕繫武臣等家室，欲誅之。柱國曰：「秦未亡而誅趙王將相家屬，此生一秦也。不如因而立之。」陳王乃遣使者賀趙，而徙繫武臣等家屬宮中，而封耳子張敖為成都君，〔一〕趣趙兵〔二〕亟入關。〔三〕趙王將相相與謀曰：「王王趙，非楚意也。楚已誅秦，必加兵於趙。計莫如毋西兵，使使北徇燕地以自廣也。趙南據大河，北有燕、代，楚雖勝秦，不敢制趙。若楚不勝秦，必重趙。趙乘秦之獘，可以得志於天下。」趙王以為然，因不西兵，而遣故上谷卒史韓廣將兵北徇燕地。
〔一〕正義成都，蜀郡縣，涉遙封之。
〔二〕索隱上音促。促謂催促也。
〔三〕索隱亟音棘。亟，急也。
燕故貴人豪傑謂韓廣曰：「楚已立王，趙又已立王。燕雖小，亦萬乘之國也，願將軍立為燕王。」韓廣曰：「廣母在趙，不可。」燕人曰：「趙方西憂秦，南憂楚，其力不能禁我。且以楚之彊，不敢害趙王將相之家，趙獨安敢害將軍之家！」韓廣以為然，乃自立為燕王。居數月，趙奉燕王母及家屬歸之燕。
當此之時，諸將之徇地者，不可勝數。周市北徇地至狄，〔一〕狄人田儋殺狄令，自立為齊王，以齊反擊周市。市軍散，還至魏地，欲立魏後故甯陵〔二〕君咎為魏王。〔三〕時咎在陳王所，不得之魏。魏地已定，欲相與立周市為魏王，周市不肯。使者五反，陳王乃立甯陵君咎為魏王，遣之國。周市卒為相。
〔一〕集解徐廣曰：「今之臨濟。」
〔二〕索隱晉灼云「今在梁國也」。按：今梁國有寧陵縣是也，字轉異耳。正義括地志云：「宋州寧陵縣城，古甯陵城也。」
〔三〕集解應劭曰：「魏之諸公子，名咎。欲立六國後以樹黨。」
將軍田臧等相與謀曰：「周章軍已破矣，秦兵旦暮至，我圍滎陽城弗能下，秦軍至，必大敗。不如少遺兵，〔一〕足以守（熒）〔滎〕陽，悉精兵迎秦軍。今假王驕，不知兵權，不可與計，非誅之，事恐敗。」因相與矯王令以誅吳叔，獻其首於陳王。陳王使使賜田臧楚令尹印，使為上將。田臧乃使諸將李歸等守滎陽城，自以精兵西迎秦軍於敖倉。與戰，田臧死，軍破。章邯進兵擊李歸等滎陽下，破之，李歸等死。
〔一〕索隱按：遺謂留餘也。
陽城人鄧說〔一〕將兵居郯，〔二〕章邯別將擊破之，鄧說軍散走陳。銍人伍徐〔三〕將兵居許，〔四〕章邯擊破之，伍徐軍皆散走陳。陳王誅鄧說。
〔一〕索隱地理志陽城縣屬潁川。說音悅，凡人名皆音悅。
〔二〕索隱音談。小顏云「東海之縣名」，非也。按：章邯軍此時未至東海，此郯別是地名。或恐「郯」當作「郟」，郟是郟鄏之地，或見下有東海郯，故誤。正義屬海州，疑「郯」當作「郟」，音紀洽反。郟即春秋時郟地，楚郟敖葬之，今汝州郟城縣是。鄧悅是陽城人，陽城河南府縣，與郟城縣相近，又走陳，蓋「郟」字誤作「郯」耳。
〔三〕集解徐廣曰：「一作『逢』。」索隱地理志銍，縣名，屬沛。伍徐，漢書作「伍逢」也。
〔四〕正義括地志云：「許州許昌縣，本漢許縣。地理志云許縣故國，姜姓，四岳之後，大叔所封，二十四君，為楚所滅，漢以為縣。魏文帝即位，改許曰許昌也。」
陳王初立時，陵人秦嘉、〔一〕銍人董緤、符離人朱雞石、取慮〔二〕人鄭布、徐人丁疾等皆特起，將兵圍東海〔三〕守慶於郯。陳王聞，乃使武平君畔為將軍，〔四〕監郯下軍。秦嘉不受命，嘉自立為大司馬，惡屬武平君。告軍吏曰：「武平君年少，不知兵事，勿聽！」因矯以王命殺武平君畔。
〔一〕集解地理志泗水國有陵縣也。
〔二〕索隱地理志縣名，屬臨淮。音秋閭二音。取，又音子臾反。
〔三〕正義今海州。
〔四〕集解張晏曰：「畔，名也。」
章邯已破伍徐，擊陳，柱國房君死。章邯又進兵擊陳西張賀軍。陳王出監戰，軍破，張賀死。
臘月，〔一〕陳王之汝陰，還至下城父，〔二〕其御莊賈殺以降秦。陳勝葬碭，〔三〕謚曰隱王。
〔一〕集解張晏曰：「秦之臘月，夏之九月。」瓚曰：「建丑之月也。」索隱臣瓚云：「建丑之月也。」顏游秦云：「按史記表『二世二年十月，誅葛嬰，十一月，周文死，十二月，陳涉死』是也。」宗懍荊楚記云：「臘節在十二月，故因是謂之臘月也。」
〔二〕索隱按：舊以陳王從汝陰還至城父縣，因降之，故云「還至下城父」。又顧氏按郡國志，山乘縣有下城父聚，在城父縣東，下讀如字。其說為得之。
〔三〕正義音唐。今宋州碭山縣是。
陳王故涓人將軍呂臣〔一〕為倉頭軍，〔二〕起新陽，〔三〕攻陳下之，殺莊賈，復以陳為楚。〔四〕
〔一〕集解應劭曰：「涓人，如謁者。將軍姓呂名臣也。」晉灼曰：「呂氏春秋『荊柱國莊伯令謁者駕，令涓人取冠』。」索隱涓音公玄反。服虔云：「給涓通也，如今謁者。」
〔二〕索隱韋昭云：「軍皆著青帽。」
〔三〕集解徐廣曰：「在汝南也。」正義括地志云：「新陽故城在豫州真陽縣西南四十二里，漢新陽縣城。應劭云在新水之陽也。」
〔四〕索隱為，如字讀。謂又以陳地為楚國。
初，陳王至陳，令銍人宋留將兵定南陽，入武關。留已徇南陽，聞陳王死，南陽復為秦。宋留不能入武關，乃東至新蔡，遇秦軍，宋留以軍降秦。秦傳留至咸陽，車裂留以徇。
秦嘉等聞陳王軍破出走，乃立景駒為楚王，〔一〕引兵之方與，〔二〕欲擊秦軍定陶下。〔三〕使公孫慶使齊王，欲與并力俱進。齊王曰：「聞陳王戰敗，不知其死生，楚安得不請而立王！」公孫慶曰：「齊不請楚而立王，楚何故請齊而立王！且楚首事，當令於天下。」田儋誅殺公孫慶。
〔一〕集解徐廣曰：「正月，嘉為上將軍。」
〔二〕正義房預二音。方與，兗州縣也。
〔三〕正義今曹州也。
秦左右校〔一〕復攻陳，下之。呂將軍走，收兵復聚。鄱盜〔二〕當陽君黥布之兵相收，復擊秦左右校，破之青波，〔三〕復以陳為楚。會項梁立懷王孫心為楚王。
〔一〕索隱按：即左右校尉軍也。
〔二〕集解鄱音婆。英布居江中為群盜，陳勝之起，布歸番君吳芮，故謂之「鄱盜」者也。
〔三〕集解漢書音義曰：「地名也。」
陳勝王凡六月。已為王，王陳。其故人嘗與庸耕者聞之，之陳，扣宮門曰：「吾欲見涉。」宮門令欲縛之。自辯數，〔一〕乃置，不肯為通。陳王出，遮道而呼涉。陳王聞之，乃召見，載與俱歸。入宮，見殿屋帷帳，客曰：「夥頤！涉之為王〔二〕沈沈者！」〔三〕楚人謂多為夥，故天下傳之，夥涉為王，由陳涉始。客出入愈益發舒，言陳王故情。或說陳王曰：「客愚無知，顓妄言，輕威。」陳王斬之。諸陳王故人皆自引去，由是無親陳王者。〔四〕陳王以朱房為中正，胡武為司過，主司群臣。諸將徇地，至，令之不是者，繫而罪之，以苛察為忠。其所不善者，弗下吏，輒自治之。〔五〕陳王信用之。諸將以其故不親附，此其所以敗也。
〔一〕集解晉灼曰：「數音『朋友數，斯疏矣』。」索隱一音疏主反。謂自辯說，數與涉有故舊事驗也。又音朔。數謂自辯往數與涉有故。此數猶「朋友數」之「數」也。
〔二〕索隱服虔云：「楚人謂多為夥。」按：又言「頤」者，助聲之辭也。謂涉為王，宮殿帷帳庶物夥多，驚而偉之，故稱夥頤也。
〔三〕集解應劭曰：「沈沈，宮室深邃之貌也。沈音長含反。」索隱應劭以為沈沈，宮室深邃貌，故音長含反。而劉伯莊以「沈沈」猶「談談」，謂故人呼為「沈沈」者，猶俗云「談談漢」是。
〔四〕索隱顧氏引孔叢子云：「陳勝為王，妻之父兄往焉。勝以眾賓待之。妻父怒云：『怙強而傲長者，不能久焉。』不辭而去。」是其事類也。
〔五〕索隱謂朱房、胡武等以素所不善者，即自驗問，不往下吏。
陳勝雖已死，其所置遣侯王將相竟亡秦，由涉首事也。高祖時為陳涉置守冢三十家碭，至今血食。
褚先生曰：〔一〕地形險阻，所以為固也；兵革刑法，所以為治也。猶未足恃也。夫先王以仁義為本，而以固塞文法為枝葉，豈不然哉！吾聞賈生之稱曰：
〔一〕集解徐廣曰：「一作『太史公』。」駰案：班固奏事云「太史遷取賈誼過秦上下篇以為秦始皇本紀、陳涉世家下贊文」，然則言「褚先生」者，非也。索隱徐廣與裴駰據所見別本及班彪奏事，皆云合作「太史公」。今據此是褚先生述史記，加此贊首地形險阻數句，然後始稱賈生之言，因即改太史公之目，而自題己位號也。已下義並已見始皇之本紀訖。
「秦孝公據殽函之固，〔一〕擁雍州之地，君臣固守，以窺周室。有席卷天下，包舉宇內，囊括四海之意，并吞八荒之心。當是時也，商君佐之，內立法度，務耕織，修守戰之備；外連衡而鬥諸侯。於是秦人拱手而取西河之外。
〔一〕集解韋昭曰：「殽謂二殽。函，函谷關也。」
「孝公既沒，惠文王、武王、昭王蒙故業，因遺策，南取漢中，西舉巴蜀，東割膏腴之地，收要害之郡。諸侯恐懼，會盟而謀弱秦。不愛珍器重寶肥饒之地，以致天下之士。合從締交，相與為一。當此之時，齊有孟嘗，趙有平原，楚有春申，魏有信陵：此四君者，皆明知而忠信，寬厚而愛人，尊賢而重士。約從連衡，兼韓、魏、燕、趙、宋、衛、中山之眾。於是六國之士有甯越、徐尚、蘇秦、杜赫之屬為之謀，齊明、周聚、〔一〕陳軫、邵滑、〔二〕樓緩、翟景、蘇厲、樂毅之徒通其意，吳起、孫臏、帶他、兒良、王廖、田忌、廉頗、趙奢之倫制其兵。嘗以什倍之地，百萬之師，仰關而攻秦。〔三〕秦人開關而延敵，九國之師〔四〕遁逃而不敢進。秦無亡矢遺鏃之費，而天下固已困矣。於是從散約敗，爭割地而賂秦。秦有餘力而制其獘，追亡逐北，伏尸百萬，流血漂櫓，〔五〕因利乘便，宰割天下，分裂山河，彊國請服，弱國入朝。
〔一〕正義音聚。
〔二〕正義邵，作「昭」。
〔三〕索隱仰字亦作「卬」，並音仰。謂秦地形高，故並仰向關門而攻秦。有作「叩」字，非也。
〔四〕索隱九國者，謂六國之外，更有宋、衛、中山。
〔五〕索隱說文云：「櫓，大楯也。」
「施及孝文王、莊襄王，享國之日淺，國家無事。
「及至始皇，奮六世之餘烈，振長策而御宇內，吞二周而亡諸侯，履至尊而制六合，執敲朴〔一〕以鞭笞天下，威振四海。南取百越之地，以為桂林、象郡，百越之君俛首係頸，委命下吏。乃使蒙恬北築長城而守藩籬，卻匈奴七百餘里，胡人不敢南下而牧馬，士亦不敢貫弓〔二〕而報怨。於是廢先王之道，燔百家之言，以愚黔首。墮名城，殺豪俊，收天下之兵聚之咸陽，銷鋒鍉，〔三〕鑄以為金人十二，〔四〕以弱天下之民。然後踐華為城，因河為池，據億丈之城，臨不測之谿以為固。良將勁弩，守要害之處，信臣精卒，陳利兵而誰何。〔五〕天下已定，始皇之心，自以為關中之固，金城千里，子孫帝王萬世之業也。
〔一〕索隱臣瓚云：「短曰敲，長曰朴。」
〔二〕索隱貫音烏還反，又如字。貫謂上弦也。
〔三〕集解徐廣曰：「一作『鏑』。」
〔四〕索隱各重千石，坐高二丈，號曰「翁仲」。
〔五〕索隱音呵，亦「何」字，猶今巡更問何誰。
「始皇既沒，餘威振於殊俗。然而陳涉甕牖繩樞之子，甿隸之人，〔一〕而遷徙之徒也。材能不及中人，非有仲尼、墨翟之賢，陶朱、猗頓之富也。躡足行伍之閒，俛仰仟佰之中，〔二〕率罷散之卒，將數百之眾，轉而攻秦。斬木為兵，揭竿為旗，天下雲會響應，贏糧而景從，山東豪俊遂並起而亡秦族矣。
〔一〕集解徐廣曰：「田民曰甿。音亡更反。」
〔二〕索隱仟佰謂千人百人之長也，音千百。漢書作「阡陌」，如淳云「時皆僻屈在阡陌之中」。陌音貊。
「且天下非小弱也；雍州之地，殽函之固自若也。陳涉之位，非尊於齊、楚、燕、趙、韓、魏、宋、衛、中山之君也；鉏耰棘矜，〔一〕非銛於句戟長鎩也；適戍之眾，非儔於九國之師也；深謀遠慮，行軍用兵之道，非及鄉時之士也。〔二〕然而成敗異變，功業相反也。嘗試使山東之國與陳涉度長絜大，〔三〕比權量力，則不可同年而語矣。然而秦以區區之地。致萬乘之權，抑八州而朝同列，〔四〕百有餘年矣。然後以六合為家，殽函為宮。一夫作難而七廟墮，身死人手，為天下笑者，何也？仁義不施，〔五〕而攻守之勢異也。」
〔一〕索隱鉏耰謂鉏木也。論語曰「耰而不輟」是也。棘，戟也。矜，戟柄也，音勤。
〔二〕索隱鄉音香亮反。鄉時猶往時也。蓋謂孟嘗、信陵、蘇秦、陳軫之比也。
〔三〕索隱絜音下結反。謂如結束知其大小也。
〔四〕索隱謂秦強而抑八州使朝己也。漢書作「招八州」，亦通也。
〔五〕索隱式豉反。言秦虎狼之國，其仁義不施及於天下，故亡也。
【索隱述贊】天下匈匈，海內乏主，掎鹿爭捷，瞻烏爰處。陳勝首事，厥號張楚。鬼怪是憑，鴻鵠自許。葛嬰東下，周文西拒。始親朱房，又任胡武。夥頤見殺，腹心不與。莊賈何人，反噬城父！
卷四十九　　　外戚世家第十九
索隱外戚，紀后妃也，后族亦代有封爵故也。漢書則編之列傳之中。王隱則謂之為紀，而在列傳之首也。
自古受命帝王及繼體守文之君，〔一〕非獨內德茂也，蓋亦有外戚之助焉。〔二〕夏之興也以塗山，〔三〕而桀之放也以末喜。〔四〕殷之興也以有娀，〔五〕紂之殺也嬖妲己。〔六〕周之興也以姜原〔七〕及大任，〔八〕而幽王之禽也淫於褒姒。〔九〕故易基乾坤，詩始關雎，書美釐降，春秋譏不親迎。〔一〇〕夫婦之際，人道之大倫也。禮之用，唯婚姻為兢兢。夫樂調而四時和，陰陽之變，萬物之統也。〔一一〕可不慎與？人能弘道，無如命何。甚哉，妃匹之愛，〔一二〕君不能得之於臣，〔一三〕父不能得之於子，況卑下乎！既驩合矣，或不能成子姓；〔一四〕能成子姓矣，或不能要其終：〔一五〕豈非命也哉？孔子罕稱命，蓋難言之也。非通幽明之變，惡能〔
一六〕識乎性命哉？
〔一〕索隱按：繼體謂非創業之主，而是嫡子繼先帝之正體而立者也。守文猶守法也，謂非受命創制之君，但守先帝法度為之主耳。
〔二〕索隱按：謂非獨君德於內茂盛，而亦有賢后妃外戚之親以助教化。
〔三〕索隱韋昭云：「塗山，國名，禹所娶，在今九江。」應劭云：「九江當塗有禹墟。大戴云『禹娶塗山氏之女，謂之僑，僑產啟』。」
〔四〕索隱國語「桀伐有施，有施人以妹喜女焉」，韋昭云「有施氏女，姓喜」。
〔五〕索隱韋昭云：「契母簡狄，有娀國女。音嵩。」
〔六〕索隱國語「殷辛伐有蘇氏，有蘇氏以妲己女焉」。按：有蘇，國也。己，姓也。妲，字也。包愷云「妲音丁達反」。
〔七〕索隱系本云：「帝嚳上妃有邰氏之女，曰姜原。」鄭玄箋詩云：「姜姓，嫄名，履大人跡而生后稷。」
〔八〕索隱按：大任，文王之母，故詩云「摯仲氏任」，毛（詩）〔傳〕云「摯國任姓之中女也」。
〔九〕索隱國語曰：「幽王伐有褒，有褒人以褒姒女焉。」按：褒是國名，姒是其姓，即龍漦之子，褒人育而以女於幽王也。然此文自「夏之興」至「褒姒」皆是魏如耳之母詞，見國語及列女傳。
〔一〇〕索隱按：公羊「紀裂繻來逆女，何以書？譏也，譏不親迎也」。
〔一一〕索隱以言若樂聲調，能令四時和，而陰陽變，則能生萬物，是陰陽即夫婦也。夫婦道和而能化生萬物。萬物，人為之本，故云「萬物之統」。
〔一二〕索隱妃音配，又如字。
〔一三〕索隱以言夫婦親愛之情，雖君父之尊而不奪臣子所好愛，使移其本意，是不能得也。故曰「匹夫不可奪志」是也。
〔一四〕索隱按：鄭玄注禮記云「姓者，生也。子姓，謂眾孫也」。按即趙飛燕等是也。
〔一五〕索隱按：謂有始不能要其終也。以言雖有子姓而意不能要終，如栗姬、衛后等皆是也。
〔一六〕索隱上音烏。惡猶於何也。
太史公曰：秦以前尚略矣，其詳靡得而記焉。漢興，呂娥姁〔一〕為高祖正后，男為太子。及晚節色衰愛弛，而戚夫人有寵，〔二〕其子如意幾代太子者數矣。及高祖崩，呂后夷戚氏，誅趙王，而高祖後宮唯獨無寵疏遠者得無恙。〔三〕
〔一〕集解徐廣曰：「姁音況羽反。呂后姊字長姁也。」索隱呂后字，音況羽反。按：漢書呂后名雉。
〔二〕索隱漢書云得定陶戚姬。
〔三〕索隱爾雅云「恙，憂也」。一說，古者野居露宿，恙，噬人蟲也，故人相恤云「得無恙乎」。
呂后長女為宣平侯張敖妻，敖女為孝惠皇后。〔一〕呂太后以重親故，欲其生子萬方，終無子，詐取後宮人子為子。及孝惠帝崩，天下初定未久，繼嗣不明。於是貴外家，王諸呂以為輔，而以呂祿女為少帝后，欲連固根本牢甚，然無益也。
〔一〕索隱按：皇甫謐云名嫣。
高后崩，合葬長陵。〔一〕祿、產等懼誅，謀作亂。大臣征之，天誘其統，〔二〕卒滅呂氏。唯獨置孝惠皇后居北宮。〔三〕迎立代王，是為孝文帝，奉漢宗廟。此豈非天邪？非天命孰能當之？
〔一〕集解關中記曰：「高祖陵在西，呂后陵在東。漢帝后同塋，則為合葬，不合陵也。諸陵皆如此。」
〔二〕集解徐廣曰：「一作『衷』。」
〔三〕索隱按：宮在未央北，故曰北宮。正義括地志云：「北宮在雍州長安縣西北十三里，與桂宮相近，在長安故城中。」
薄太后，父吳人，姓薄氏，秦時與故魏王宗家女魏媼通，〔一〕生薄姬，而薄父死山陰，因葬焉。〔二〕
〔一〕索隱媼音烏老反。然媼是婦人之老者通號，故趙太后自稱媼，及王媼、劉媼之屬是也。
〔二〕索隱顧氏按冢墓記，在會稽縣，縣西北楫山上今猶有兆域。楫音莊洽反。正義括地志云：「楫山在越州會稽縣西北三里，一名稷山。」楫音莊洽反。
及諸侯畔秦，魏豹立為魏王，而魏媼內其女於魏宮。媼之許負所相，相薄姬，云當生天子。是時項羽方與漢王相距滎陽，天下未有所定。豹初與漢擊楚，及聞許負言，心獨喜，因背漢而畔，中立，更與楚連和。漢使曹參等擊虜魏王豹，以其國為郡，而薄姬輸織室。豹已死，漢王入織室，見薄姬有色，詔內後宮，歲餘不得幸。始姬少時，與管夫人、趙子兒相愛，約曰：「先貴無相忘。」已而管夫人、趙子兒先幸漢王。漢王坐河南宮成皋臺，〔一〕此兩美人相與笑薄姬初時約。漢王聞之，問其故，兩人具以實告漢王。漢王心慘然，憐薄姬，是日召而幸之。薄姬曰：「昨暮夜妾夢蒼龍據吾腹。」高帝曰：「此貴徵也，吾為女遂成之。」一幸生男，是為代王。其後薄姬希見高祖。
〔一〕索隱按：是河南宮之成皋臺，漢書作「成皋靈臺」。西征記云「武牢城內有高祖殿，西南有武庫」。正義括地志云：「洛州氾水縣，古東虢州，故鄭之制邑，漢之成皋縣也。」
高祖崩，諸御幸姬戚夫人之屬，呂太后怒，皆幽之，不得出宮。而薄姬以希見故，得出，從子之代，為代王太后。太后弟薄昭從如代。
代王立十七年，高后崩。大臣議立後，疾外家呂氏彊，皆稱薄氏仁善，故迎代王，立為孝文皇帝，而太后改號曰皇太后，弟薄昭封為軹侯。〔一〕
〔一〕索隱按地理志，軹縣在河內，恐地遠非其封也。按：長安東有軹道亭，或當是所封也。
薄太后母亦前死，葬櫟陽北。於是乃追尊薄父為靈文侯，會稽郡置園邑三百家，長丞已下吏奉守冢，寢廟上食祠如法。而櫟陽北亦置靈文侯夫人園，如靈文侯園儀。薄太后以為母家魏王後，早失父母，其奉薄太后諸魏有力者，於是召復魏氏，（及尊）賞賜各以親疏受之。薄氏侯者凡一人。
薄太后後文帝二年，以孝景帝前二年崩，葬南陵。〔一〕以呂后會葬長陵，故特自起陵，近孝文皇帝霸陵。〔二〕
〔一〕索隱按：廟記云「在霸陵南十里，故謂南陵」。按：今在長安東滻水東東原上，名曰少陰。在霸陵西南，故曰「東望吾子，西望吾夫」是也。正義括地志云：「南陵故縣在雍州萬年縣東南二十四里。漢南陵縣，本薄太后陵邑。陵在東北，去縣六里。」
〔二〕集解徐廣曰：「霸陵縣有軹道亭。」
竇太后，〔一〕趙之清河觀津人也。〔二〕呂太后時，竇姬以良家子入宮侍太后。太后出宮人以賜諸王，各五人，竇姬與在行中。竇姬家在清河，欲如趙近家，請其主遣宦者吏：〔三〕「必置我籍趙之伍中。」宦者忘之，誤置其籍代伍中。籍奏，詔可，當行。竇姬涕泣，怨其宦者，不欲往，相彊，乃肯行。至代，代王獨幸竇姬，生女嫖，〔四〕後生兩男。而代王王后生四男。先代王未入立為帝而王后卒。及代王立為帝，而王后所生四男更病死。孝文帝立數月，公卿請立太子，而竇姬長男最長，立為太子。立竇姬為皇后，女嫖為長公主。其明年，立少子武為代王，已而又徙梁，是為梁孝王。
〔一〕索隱按：皇甫謐云名猗房。
〔二〕正義在冀州棗強縣東北二十五里。
〔三〕正義謂宦者為吏，主發遣宮人也。
〔四〕索隱音疋消反。
竇皇后親蚤卒，葬觀津。〔一〕於是薄太后乃詔有司，追尊竇后父為安成侯，母曰安成夫人。令清河置園邑二百家，長丞奉守，比靈文園法。
〔一〕索隱按：摯虞注決錄云「竇太后父少遭秦亂，隱身漁釣，墜泉而死。景帝立，太后遣使者填父所墜淵，起大墳於觀津城南，人閒號曰竇氏青山也」。
竇皇后兄竇長君，〔一〕弟曰竇廣國，字少君。〔二〕少君年四五歲時，家貧，為人所略賣，其家不知其處。傳十餘家，至宜陽，為其主入山作炭，（寒）〔暮〕臥岸下百餘人，岸崩，盡壓殺臥者，少君獨得脫，不死。自卜數日當為侯，從其家之長安。〔三〕聞竇皇后新立，家在觀津，姓竇氏。廣國去時雖小，識其縣名及姓，又常與其姊採桑墮，用為符信，上書自陳。竇皇后言之於文帝，召見，問之，具言其故，果是。又復問他何以為驗？對曰：「姊去我西時，與我決於傳舍中，〔四〕丐沐沐我，〔五〕請食飯我，乃去。」於是竇后持之而泣，泣涕交橫下。侍御左右皆伏地泣，助皇后悲哀。乃厚賜田宅金錢，封公昆弟，家於長安。〔六〕
〔一〕索隱按：決錄云建字長君。
〔二〕正義括地志云：「竇少君墓在冀州武邑縣東南二十七里。」
〔三〕索隱謂從逐其宜陽之主人家，而皆往長安也。
〔四〕索隱決者，別也。傳音轉。傳舍謂郵亭傳置之舍。蓋竇后初入宮時，別其弟於傳舍之中也。
〔五〕索隱丐音蓋。丐者，乞也。沐，米潘也。謂后乞潘為弟沐。
〔六〕索隱按：公亦祖也，謂皇后同祖之昆弟，如竇嬰即皇后之兄子之比，亦得家於長安。故劉氏云「公昆弟謂廣國等」。
絳侯、灌將軍等曰：「吾屬不死，命乃且縣此兩人。兩人所出微，不可不為擇師傅賓客，又復效呂氏大事也。」於是乃選長者士之有節行者與居。竇長君、少君由此為退讓君子，不敢以尊貴驕人。
竇皇后病，失明。文帝幸邯鄲慎夫人、尹姬，皆毋子。孝文帝崩，孝景帝立，乃封廣國為章武侯。〔一〕長君前死，封其子彭祖為南皮侯。〔二〕吳楚反時，竇太后從昆弟子竇嬰，任俠自喜，將兵，以軍功為魏其侯。〔三〕竇氏凡三人為侯。
〔一〕索隱地理志縣名，屬勃海。正義括地志云：「滄州魯城縣。」
〔二〕索隱地理志縣名，屬勃海。正義括地志云：「故南皮城在滄州南皮縣北四里，漢南皮縣也。」
〔三〕索隱地理志縣名，屬琅邪。
竇太后好黃帝、老子言，帝及太子諸竇不得不讀黃帝、老子，尊其術。
竇太后後孝景帝六歲（建元六年）崩，〔一〕合葬霸陵。遺詔盡以東宮金錢財物賜長公主嫖。
〔一〕索隱是當武帝建元六年，此文是也。而漢書作「元光」，誤。
王太后，〔一〕槐里人，〔二〕母曰臧兒。臧兒者，故燕王臧荼孫也。臧兒嫁為槐里王仲妻，生男曰信，與兩女。〔三〕而仲死，臧兒更嫁長陵田氏，生男蚡、勝。臧兒長女嫁為金王孫婦，生一女矣，而臧兒卜筮之，曰兩女皆當貴。因欲奇兩女，〔四〕乃奪金氏。金氏怒，不肯予決，乃內之太子宮。太子幸愛之，生三女一男。男方在身時，王美人夢日入其懷。以告太子，太子曰：「此貴徵也。」未生而孝文帝崩，孝景帝即位，王夫人生男。〔五〕
〔一〕索隱按：皇甫謐云名娡。音志。
〔二〕索隱按：地理志右扶風槐里，本名廢丘。正義括地志云：「犬丘故城一名槐里，亦曰廢丘，城在雍州始平縣東南十里也。」
〔三〕索隱即后及兒姁也。
〔四〕索隱奇者，異之也。漢書作「倚」。倚者，依也。
〔五〕索隱即武帝也。漢武故事云「帝以乙酉年七月七月日生於猗蘭殿」。
先是臧兒又入其少女兒姁，〔一〕兒姁生四男。〔二〕
〔一〕索隱況羽反。
〔二〕索隱謂廣川王越、膠東王寄、清河王乘、常山王舜也。
景帝為太子時，薄太后以薄氏女為妃。及景帝立，立妃曰薄皇后。皇后毋子，毋寵。薄太后崩，廢薄皇后。
景帝長男榮，其母栗姬。栗姬，齊人也。立榮為太子。長公主嫖有女，欲予為妃。栗姬妒，而景帝諸美人皆因長公主見景帝，得貴幸，皆過栗姬，〔一〕栗姬日怨怒，謝長公主，不許。長公主欲予王夫人，王夫人許之。長公主怒，而日讒栗姬短於景帝曰：「栗姬與諸貴夫人幸姬會，常使侍者祝唾其背，挾邪媚道。」景帝以故望之。〔二〕
〔一〕索隱過音戈。謂踰之。
〔二〕索隱望猶責望，謂恨之也。
景帝嘗體不安，心不樂，屬諸子為王者於栗姬，曰：「百歲後，善視之。」栗姬怒，不肯應，言不遜。景帝恚，心嗛之而未發也〔一〕。
〔一〕索隱嗛音銜。銜謂恨也。
長公主日譽王夫人男之美，景帝亦賢之，又有曩者所夢日符，計未有所定。王夫人知帝望栗姬，因怒未解，陰使人趣大臣立栗姬為皇后。大行奏事〔一〕畢，曰：「『子以母貴，母以子貴』，〔二〕今太子母無號，宜立為皇后。」景帝怒曰：「是而所宜言邪！」遂案誅大行，而廢太子為臨江王。栗姬愈恚恨，不得見，以憂死。卒立王夫人為皇后，其男為太子，封皇后兄信為蓋侯。〔三〕
〔一〕索隱大行，禮官。行音衡。
〔二〕索隱此皆公羊傳文。
〔三〕索隱地理志蓋縣屬太山。
景帝崩，太子襲號為皇帝。尊皇太后母臧兒為平原君。〔一〕封田蚡為武安侯，〔二〕勝為周陽侯。〔三〕
〔一〕正義德州縣也。
〔二〕索隱地理志縣名，屬魏郡。正義括地志云：「武安故城在洛州武安縣西南七里，六國時趙邑，漢武安縣城也。」
〔三〕索隱地理志縣名，屬上郡。正義括地志云：「周陽故城在絳州聞喜縣東二十九里也。」
景帝十三男，一男為帝，十二男皆為王。而兒姁早卒，其四子皆為王。王太后長女號日平陽公主，〔一〕次為南宮公主，〔二〕次為林慮公主。〔三〕
〔一〕正義括地志云：「平陽故城即晉州城西面，今平陽故城東面也。城記云堯築也。」
〔二〕正義南宮，冀州縣也。
〔三〕索隱縣名，屬河內。本名隆慮，避殤帝諱，改名林慮。慮音廬。正義林慮，相州縣也。
蓋侯信好酒。田蚡、勝貪，巧於文辭。王仲蚤死，葬槐里，追尊為共侯，置園邑二百家。及平原君卒，從田氏葬長陵，置園比共侯園。而王太后後孝景帝十六歲，以元朔四年崩，合葬陽陵。〔一〕王太后家凡三人為侯。
〔一〕正義括地志云：「陽陵在雍州咸陽縣東四十里。」
衛皇后字子夫，生微矣。蓋其家號曰衛氏，〔一〕出平陽侯邑。〔二〕子夫為平陽主謳者。武帝初即位，數歲無子。平陽主求諸良家子女十餘人，飾置家。武帝祓〔三〕霸上還，因過平陽主。主見所侍美人。上弗說。既飲，謳者進，上望見，獨說衛子夫。是日，武帝起更衣，子夫侍尚衣軒中，得幸。〔四〕上還坐，驩甚。賜平陽主金千斤。主因奏子夫奉送入宮。子夫上車，平陽主拊其背曰：「行矣，彊飯，勉之！即貴，無相忘。」入宮歲餘，竟不復幸。武帝擇宮人不中用者，斥出歸之。衛子夫得見，涕泣請出。上憐之，復幸，遂有身，尊寵日隆。召其兄衛長君弟青為侍中。而子夫後大幸，有寵，凡生三女〔五〕一男。男名據。〔六〕
〔一〕正義衛青傳云：「父鄭季為吏，給事平陽侯家，與侯妾衛媼通，生青，故冒衛氏。」
〔二〕集解徐廣曰：「平陽侯曹壽尚平陽公主。」
〔三〕集解徐廣曰：「三月上巳，臨水祓除謂之禊。呂后本紀亦云『三月祓還過軹道』。蓋與『游』字相似，故或定之也。」索隱蘇林音廢，今亦音拂，謂祓禊之，游水自潔，故曰祓除。
〔四〕正義尚，主也。於主衣車中得幸也。
〔五〕索隱按：謂諸邑、石邑及衛長公主後封當利公主是。
〔六〕索隱即戾太子也。
初，上為太子時，娶長公主女為妃。立為帝，妃立為皇后，姓陳氏，〔一〕無子。上之得為嗣，大長公主有力焉，〔二〕以故陳皇后驕貴。聞衛子夫大幸，恚，幾死者數矣。上愈怒。陳皇后挾婦人媚道，其事頗覺，於是廢陳皇后，〔三〕而立衛子夫為皇后。
〔一〕索隱漢武故事云「后名阿嬌」即長公主嫖女也。曾祖父嬰，堂邑侯，傳至父午，尚長公主，生后。
〔二〕集解徐廣曰：「即景帝姊嫖也。」
〔三〕索隱按：漢書云「女子楚服等坐為皇后咒詛，大逆無道，相連誅者三百人」，乃廢后居長門宮。故司馬相如賦云「陳皇后別在長門宮，怨悶悲思，奉黃金百斤為相如取酒，乃為作頌以奏，皇后復親幸」。作頌信有之也，復親幸之恐非實也。
陳皇后母大長公主，景帝姊也，數讓武帝姊平陽公主曰：「帝非我不得立，已而棄捐吾女，壹何不自喜而倍本乎！」平陽公主曰：「用無子故廢耳。」陳皇后求子，與醫錢凡九千萬，然竟無子。
衛子夫已立為皇后，先是衛長君死，乃以衛青為將軍，擊胡有功，封為長平侯。〔一〕青三子在襁褓中，皆封為列侯。及衛皇后所謂姊衛少兒，少兒生子霍去病，以軍功封冠軍侯，〔二〕號驃騎將軍。青號大將軍。立衛皇后子據為太子。衛氏枝屬以軍功起家，五人為侯。
〔一〕索隱地理志縣名，屬汝南。
〔二〕索隱子夫姊少兒之子去病封也。地理志冠軍屬河陽。
及衛后色衰，趙之王夫人〔一〕幸，有子，為齊王。
〔一〕索隱生齊王閎。
王夫人蚤卒。而中山李夫人〔一〕有寵，有男一人，為昌邑王。〔二〕
〔一〕索隱生昌邑哀王髆。
〔二〕正義名賀。
李夫人蚤卒，〔一〕其兄李延年以音幸，號協律。協律者，故倡也。兄弟皆坐姦，族。是時其長兄廣利為貳師將軍，伐大宛，不及誅，還，而上既夷李氏，後憐其家，乃封為海西侯。〔二〕
〔一〕索隱李延年之女弟。漢書云「帝悼之，李少翁致其形，帝為作賦」。此史記以為王夫人最寵，武帝悼惜。新論亦同史記為王夫人。
〔二〕正義漢武帝令李廣利征大宛，國近西海，故號海西侯也。
他姬子二人為燕王、廣陵王。〔一〕其母無寵，以憂死。
〔一〕索隱漢書云李姬生廣陵王胥、燕王旦也。
及李夫人卒，則有尹婕妤之屬，更有寵。然皆以倡見，非王侯有土之士女，不可以配人主也。
褚先生曰：〔一〕臣為郎時，問習漢家故事者鍾離生。曰：王太后在民閒時所生（子）〔一〕女者，〔二〕父為金王孫。王孫已死，景帝崩後，武帝已立，王太后獨在。而韓王孫名嫣素得幸武帝，承閒白言太后有女在長陵也。武帝曰：「何不蚤言！」乃使使往先視之，在其家。武帝乃自往迎取之。蹕道，先驅旄騎出橫城門，〔三〕乘輿馳至長陵。當小市西入里，里門閉，暴開門，乘輿直入此里，通至金氏門外止，使武騎圍其宅，為其亡走，身自往取不得也。即使左右群臣入呼求之。家人驚恐，女亡匿內中床下。扶持出門，令拜謁。武帝下車泣曰：「嚄！〔四〕大姊，何藏之深也！」詔副車載之，迴車馳還，而直入長樂宮。行詔門著引籍，〔五〕通到謁太后。太后曰：「帝倦矣，何從來？」帝曰：「今者至長陵得臣姊，與俱來。」顧曰：「謁太后！」太后曰：「女某邪？」曰：「是也。」太后為下泣，女亦伏地泣。武帝奉酒前為壽，奉錢千萬，奴婢三百人，公田百頃，甲第，以賜姊。太后謝曰：「為帝費焉。」於是召平陽主、南宮主、林慮主三人俱來謁見姊，因號曰脩成君。有子男一人，女一人。男號為脩成子仲，〔六〕女為諸侯王王后。〔七〕此二子非劉氏，以故太后憐之。脩成子仲驕恣，陵折吏民，皆患苦之。
〔一〕正義疑此元成之閒褚少孫續之也。
〔二〕集解徐廣曰：「名俗。」正義按：後封修成君者。
〔三〕集解如淳曰：「橫音光。三輔黃圖云北面西頭門。」正義括地志云：「渭橋本名橫橋，架渭水上，在雍州咸陽縣東南二十二里。」按：此橋對門也。
〔四〕索隱烏百反。蓋驚怪之辭耳。正義嚄，嘖，失聲驚愕貌也。
〔五〕正義武帝道上詔令通名狀於門使，引入至太后所。
〔六〕索隱金氏甥，修成君之子也。而名仲者，又與大外祖王氏同字，恐非也。
〔七〕集解徐廣曰：「嫁為淮南王安太子妃也。」
衛子夫立為皇后，后弟衛青字仲卿，以大將軍封為長平侯。四子，長子伉為侯世子，侯世子常侍中，貴幸。其三弟皆封為侯，各千三百戶，一曰陰安侯，〔一〕二曰發干侯，〔二〕三曰宜春侯〔三〕，貴震天下。天下歌之曰：「生男無喜，生女無怒，獨不見衛子夫霸天下！」
〔一〕索隱名不疑。地理志縣名，屬魏郡。正義括地志云：「陰安故城魏州頓丘縣北六十里也。」
〔二〕索隱名登。地理志縣名，屬東郡。正義括地志云：「發干故城在博州堂邑縣西南二十三里。」
〔三〕索隱名伉。地理志宜春，縣名，屬汝南。正義括地志云：「宜春故城在豫州汝陽縣西六十七里。」
是時平陽主寡居，當用列侯尚主。主與左右議長安中列侯可為夫者，皆言大將軍可。主笑曰：「此出吾家，常使令騎從我出入耳，柰何用為夫乎？」左右侍御者曰：「今大將軍姊為皇后，三子為侯，富貴振動天下，主何以易之乎？」於是主乃許之。言之皇后，令白之武帝，乃詔衛將軍尚平陽公主焉。
褚先生曰：丈夫龍變。傳曰：「蛇化為龍，不變其文；家化為國，不變其姓。」丈夫當時富貴，百惡滅除，光耀榮華，貧賤之時何足累之哉！
武帝時，幸夫人尹婕妤。〔一〕邢夫人號娙娥，〔二〕眾人謂之「娙何」。娙何秩比中二千石，〔三〕容華秩比二千石，〔四〕婕妤秩比列侯。常從婕妤遷為皇后。
〔一〕索隱韋昭云「婕，承；妤，助也」。一云「美好也」。聲類云幸也，字亦從女。漢舊儀云「皇后為婕妤下輿，禮比丞相也」。
〔二〕索隱服虔云「娙音近妍」。徐廣音五耕反。鄒誕生音莖。字林音五經反。說文云「娙，長也，好也」。許慎云「秦晉之閒謂好為娙」。又方言曰「美貌謂之娥」。漢舊儀云「娙娥秩比將軍、御史大夫」。
〔三〕索隱按：崔浩云「中猶滿也。漢制九卿已上秩一歲滿二千斛」。又漢官儀云「中二千石俸月百八十斛」。
〔四〕索隱按：二千石是郡守之秩。漢官儀云「其俸月百二十斛」。又有真二千石者，如淳云「諸侯王相在郡守上，秩真二千石」。漢律真二千石俸月二萬。按是二萬斗也，則二萬斗亦是二千石也。崔浩云「列卿已上秩石皆正二千石」。按此則是真二千石也。其云中二千石，亦不滿二千，蓋千八九百耳。此崔氏之說，今兼引而解之。
尹夫人與邢夫人同時並幸，有詔不得相見。尹夫人自請武帝，願望見邢夫人，帝許之。即令他夫人飾，從御者數十人，為邢夫人來前。尹夫人前見之，曰：「此非邢夫人身也。」帝曰：「何以言之？」對曰：「視其身貌形狀，不足以當人主矣。」於是帝乃詔使邢夫人衣故衣，獨身來前。尹夫人望見之，曰：「此真是也。」於是乃低頭俛而泣，自痛其不如也。諺曰：「美女入室，惡女之仇。」
褚先生曰：浴不必江海，要之去垢；馬不必騏驥，要之善走；士不必賢世，要之知道；女不必貴種，要之貞好。傳曰：「女無美惡，入室見妒；士無賢不肖，入朝見嫉。」美女者，惡女之仇。豈不然哉！
鉤弋夫人〔一〕姓趙氏，〔二〕河閒人也。得幸武帝，生子一人，昭帝是也。武帝年七十，乃生昭帝。昭帝立時，年五歲耳〔三〕。
〔一〕索隱按：夫人姓趙，河閒人。漢書云「武帝過河閒，望氣者言此有奇女，天子乃使使召之。女兩手皆拳，上自披之，手即時伸。由是幸，號曰拳夫人。後居鉤弋宮，號曰鉤弋夫人」。列仙傳云「發手得一玉鉤，故號焉」。漢武故事云「宮在直城門南」。廟記云「宮有千門萬戶，不可記名也」。正義括地志云：「鉤弋宮在長安城中，門名堯母門也。」
〔二〕索隱按漢書，昭帝即位，追尊太后父趙父為順成侯。
〔三〕集解徐廣曰：「武帝崩年正七十，昭帝年八歲耳。」索隱按：徐廣依漢書，以武帝年七十崩，崩時昭帝年八歲。此褚先生之記。漢書云「元始三年，昭帝生」，誤也。按：元始當為太始。
衛太子廢後，未復立太子。而燕王旦上書，願歸國入宿衛。武帝怒，立斬其使者於北闕。
上居甘泉宮，召畫工圖畫周公負成王也。於是左右群臣知武帝意欲立少子也。後數日，帝譴責鉤弋夫人。夫人脫簪珥叩頭。帝曰：「引持去，送掖庭獄！」夫人還顧，帝曰：「趣行，女不得活！」夫人死雲陽宮。〔一〕時暴風揚塵，百姓感傷。使者夜持棺往葬之，〔二〕封識其處。
〔一〕索隱按：三輔故事云「葬甘泉宮南。後昭帝起雲陵，邑三千戶」。漢武故事云「既殯，香聞十里，上疑非常人，發棺視之，無尸，衣履存焉」。正義括地志云：「雲陽宮，秦之甘泉宮，在雍州雲陽縣西北八十里。秦始皇作甘泉宮，去長安三百里，黃帝以來祭圜丘處也。」
〔二〕正義括地志云：「雲陽陵，漢鉤弋夫人陵也，在雲陽縣西北五十八里。孝武帝鉤弋趙婕妤，昭帝之母，齊人，姓趙。少好清靜，六年臥病，右手捲，飲食少。望氣者云『東北有貴人』，推而得之。召到，姿色甚佳。武帝持其手伸之，得玉鉤，後生昭帝。武帝末年殺夫人，殯之而尸香一日。昭帝更葬之，棺但存絲履也。宮記云『武帝思之，為起通靈臺於甘泉，常有一青鳥集臺上往來，至宣帝時乃止』。」
其後帝閑居，問左右曰：「人言云何？」左右對曰：「人言且立其子，何去其母乎？」帝曰：「然。是非兒曹愚人所知也。往古國家所以亂也，由主少母壯也。女主獨居驕蹇，淫亂自恣，莫能禁也。女不聞呂后邪？」故諸為武帝生子者，無男女，其母無不譴死，豈可謂非賢聖哉！昭然遠見，為後世計慮，固非淺聞愚儒之所及也。謚為「武」，豈虛哉！
【索隱述贊】禮貴夫婦，易敘乾坤。配陽成化，比月居尊。河洲降淑，天曜垂軒。德著任、姒，慶流娀、嫄。逮我炎曆，斯道克存。呂權大寶，竇喜玄言。自茲已降，立嬖以恩。內無常主，後嗣不繁。
卷五十　　　　楚元王世家第二十
楚元王劉交者，〔一〕高祖之同母〔二〕少弟也，字游。
〔一〕正義年表云都彭城。
〔二〕集解徐廣曰：「一作『父』。」索隱按：漢書作「同父」。言同父者，以明異母也。
高祖兄弟四人，長兄伯，伯蚤卒。始高祖微時，嘗辟事，時時與賓客過巨嫂食。〔一〕嫂厭叔，叔與客來，嫂詳為羹盡，櫟釜，〔二〕賓客以故去。已而視釜中尚有羹，高祖由此怨其嫂。及高祖為帝，封昆弟，而伯子獨不得封。太上皇以為言，高祖曰：「某非忘封之也，為其母不長者耳。」於是乃封其子信為羹頡侯。〔三〕而王次兄仲於代。〔四〕
〔一〕集解徐廣曰：「漢書云丘嫂也。」索隱漢書作「丘」。應劭云「丘，姓也」。孟康云「丘，空也。兄亡，空有嫂也」。今此作「巨」，巨，大也，謂長嫂也。劉氏云「巨，一作『丘』。」
〔二〕索隱櫟音歷。謂以杓歷釜旁，使為聲。漢書作「轑」，音勞。
〔三〕集解徐廣曰：「羹頡侯以高祖七年封，封十三年，高后元年，有罪，削爵一級，為關內侯。」索隱羹頡，爵號耳，非縣邑名，以其櫟釜故也。正義括地志云：「羹頡山在媯州懷戎縣東南十五里。」按：高祖取其山名為侯號者，怨故也。
〔四〕集解徐廣曰：「次兄名喜，字仲，以六年立為代王，其年罷。卒謚頃王。有子曰濞。」
高祖六年，已禽楚王韓信於陳，乃以弟交為楚王，都彭城。〔一〕即位二十三年卒，子夷王郢立。〔二〕夷王四年卒，子王戊立。
〔一〕索隱漢書云楚王王薛郡、東海、彭城三十六縣也。
〔二〕索隱漢書名郢客。
王戊立二十年，冬，坐為薄太后服私姦，〔一〕削東海郡。春，戊與吳王合謀反，其相張尚、太傅趙夷吾諫，不聽。戊則殺尚、夷吾，起兵與吳西攻梁，破棘壁。〔二〕至昌邑南，〔三〕與漢將周亞夫戰。漢絕吳楚糧道，士卒飢，吳王走，楚王戊自殺，軍遂降漢。
〔一〕索隱漢書云「私姦服舍中」。姚察云「姦於服舍，非必宮中」。又按：集注服虔云「私姦中人」。蓋以罪重，故至削郡也。
〔二〕正義括地志云：「大棘故城在宋州寧陵縣西七十里，即梁棘壁。」
〔三〕正義括地志云：「有梁丘故城在曹州成武縣東北三十二里」也。
漢已平吳楚，孝景帝欲以德侯子續吳，〔一〕以元王子禮續楚。竇太后曰：「吳王，老人也，宜為宗室順善。今乃首率七國，紛亂天下，柰何續其後！」不許吳，許立楚後。是時禮為漢宗正。乃拜禮為楚王，奉元王宗廟，是為楚文王。
〔一〕集解徐廣曰：「德侯名廣，吳王濞之弟也。其父曰仲。」
文王立三年卒，子安王道立。安王二十二年卒，子襄王注立。襄王立十四年卒，子王純代立。王純立，地節二年，中人上書告楚王謀反，王自殺，國除，入漢為彭城郡。〔一〕
〔一〕集解徐廣曰：「純立十七年卒，謚節王。子延壽立，十九年死。」索隱按：太史公唯記王純為國人告反，國除。蓋延壽後更封，至十九年又謀反誅死，故不同也。正義漢書云王純嗣十六年，子延壽嗣，與趙何齊謀反，延壽自殺，立三十二年國除。與此不同。地節是宣帝年號，去天漢四年二十九年，仍隔昭帝世。言到地節二年以下者，蓋褚先生誤也。
趙王劉遂者，〔一〕其父高祖中子，名友，謚曰「幽」。幽王以憂死，故為「幽」。高后王呂祿於趙，一歲而高后崩。大臣誅諸呂呂祿等，乃立幽王子遂為趙王。
〔一〕正義年表云都邯鄲。
孝文帝即位二年，立遂弟辟彊，〔一〕取趙之河閒郡為河閒王，〔二〕（以）〔是〕為文王。立十三年卒，子哀王福立。一年卒，無子，絕後，國除，入于漢。
〔一〕索隱音壁強二音，又音闢疆。
〔二〕正義河閒，今瀛州也。
遂既王趙二十六年，孝景帝時坐晁錯以適削趙王常山之郡。吳楚反，趙王遂與合謀起兵。其相建德、〔一〕內史王悍諫，不聽。遂燒殺建德、王悍，發兵屯其西界，欲待吳與俱西。北使匈奴，與連和攻漢。漢使曲周侯酈寄擊之。趙王遂還，城守邯鄲，相距七月。吳楚敗於梁，不能西。匈奴聞之，亦止，不肯入漢邊。欒布自破齊還，乃并兵引水灌趙城。趙城壞，趙王自殺，邯鄲遂降。〔二〕趙幽王絕後。
〔一〕索隱建德，其相名，史先失姓也。
〔二〕正義邯鄲，洺州縣也。
太史公曰：國之將興，必有禎祥，君子用而小人退。國之將亡，賢人隱，亂臣貴。使楚王戊毋刑申公，〔一〕遵其言，趙任防與先生，〔二〕豈有篡殺之謀，為天下僇哉？賢人乎，賢人乎！非質有其內，惡能用之哉？甚矣，「安危在出令，存亡在所任」，誠哉是言也！
〔一〕索隱漢書申公名培，王戊胥靡之。
〔二〕集解趙堯傳曰：「趙人防與公也。」索隱此及漢書雖不見趙不用防與公，蓋當時猶知事跡，或別有所見，故太史公明引以結其贊。
【索隱述贊】漢封同姓，楚有令名。既滅韓信，王於彭城。穆生置醴，韋孟作程。王戊棄德，與吳連兵。太后命禮，為楚罪輕。文襄繼立，世挺才英。如何趙遂，代殞厥聲！興亡之兆，所任宜明。
卷五十一　　　荊燕世家第二十一
荊王劉賈者，〔一〕諸劉，不知其何屬〔二〕初起時。漢王元年，還定三秦，劉賈為將軍，定塞地，〔三〕從東擊項籍。
〔一〕正義年表云都吳也。
〔二〕集解漢書賈，高帝從父兄。索隱按：注引漢書，云賈，高祖從父兄，則班固或別有所見也。
〔三〕索隱賈將兵定塞地，塞即桃林之塞。
漢四年，漢王之敗成皋，北渡河，得張耳、韓信軍，軍脩武，深溝高壘，使劉賈將二萬人，騎數百，渡白馬津入楚地，〔一〕燒其積聚，以破其業，無以給項王軍食。已而楚兵擊劉賈，賈輒壁不肯與戰，而與彭越相保。
〔一〕正義括地志云：「黎陽，一名白馬津，在滑州白馬縣北三十里。」按：賈從此津南過入楚地也。
漢五年，漢王追項籍至固陵，〔一〕使劉賈南渡淮圍壽春。〔二〕還至，使人閒招楚大司馬周殷。周殷反楚，佐劉賈舉九江，迎武王黥布兵，皆會垓下，共擊項籍。漢王因使劉賈將九江兵，與太尉盧綰西南擊臨江王共尉。〔三〕共尉已死，以臨江為南郡。〔四〕
〔一〕集解徐廣曰：「在陽夏。」正義括地志云：「固陵，陵名。在陳州宛丘縣西北四十二里。」
〔二〕正義今壽州壽春縣是也。
〔三〕索隱共敖之子。
〔四〕正義今荊州也。
漢六年春，會諸侯於陳，〔一〕廢楚王信，囚之，分其地為二國。當是時也，高祖子幼，昆弟少，又不賢，欲王同姓以鎮天下，乃詔曰：「將軍劉賈有功，及擇子弟可以為王者。」群臣皆曰：「立劉賈為荊王，王淮東五十二城；〔二〕高祖弟交為楚王，王淮西三十六城。」〔三〕因立子肥為齊王。始王昆弟劉氏也。
〔一〕正義今陳州也。
〔二〕索隱按：表云劉賈都吳。又漢書以東陽郡封賈。東陽即臨淮，故云淮東也。正義括地志云西北四十里，蓋此縣是也。
〔三〕正義淮以西徐、泗、濠等州也。
高祖十一年秋，淮南王黥布反，東擊荊。荊王賈與戰，不勝，走富陵，〔一〕為布軍所殺。高祖自擊破布。十二年，立沛侯劉濞為吳王，王故荊地。
〔一〕索隱地理志縣名，屬臨淮。正義括地志云：「富陵故城在楚州盱眙縣東北六十里。」
燕王劉澤者，諸劉遠屬也。〔一〕高帝三年，澤為郎中。高帝十一年，澤以將軍擊陳豨，得王黃，為營陵侯。〔二〕
〔一〕集解漢書曰：「澤，高祖從祖昆弟。」索隱按：注引漢書云高祖從祖昆弟。又楚漢春秋田子春說張卿云「劉澤，宗家也」。按言「宗家」，似疏遠矣。然則班固言「從祖昆弟」，當別有所見矣。
〔二〕索隱地理志縣名，在北海。正義括地志云：「營陵故城在青州北海縣南三十里。」
高后時，齊人田生〔一〕游乏資，以畫干營陵侯澤。〔二〕澤大說之，用金二百斤為田生壽。田生已得金，即歸齊。二年，澤使人謂田生曰：「弗與矣。」〔三〕田生如長安，不見澤，而假大宅，令其子求事呂后所幸大謁者張子卿。〔四〕居數月，田生子請張卿臨，親脩具。張卿許往。田生盛帷帳共具，譬如列侯。張卿驚。酒酣，乃屏人說張卿曰：「臣觀諸侯王邸弟百餘，皆高祖一切功臣。〔五〕今呂氏雅故本推轂高帝就天下，〔六〕功至大，又親戚太后之重。太后春秋長，諸呂弱，太后欲立呂產為（呂）王，王代。太后又重發之〔七〕，恐大臣不聽。今卿最幸，大臣所敬，何不風大臣以聞太后，太后必喜。諸呂已王，萬戶侯亦卿之有。〔八〕太后心欲之，而卿為內臣，不急發，恐禍及身矣。」張卿大然之，乃風大臣語太后。太后朝，因問大臣。大臣請立呂產為呂王。太后賜張卿千斤金，張卿以其半與田生。田生弗受，因說之曰：「呂產王也，諸大臣未大服。今營陵侯澤，諸劉，為大將軍，獨此尚觖望。〔九〕今卿言太后，列十餘縣王之，彼得王，喜去，諸呂王益固矣。」張卿入言，太后然之。乃以營陵侯劉澤為琅邪王。琅邪王乃與田生之國。田生勸澤急行，毋留。出關，太后果使人追止之，已出，即還。
〔一〕集解晉灼曰：「楚漢春秋田子春。」
〔二〕集解服虔曰：「以計畫干之也。」文穎曰：「以工畫得寵也。」索隱畫，一音「計畫」之「畫」，又音「圖畫」之「畫」，兩家義並通也。
〔三〕集解孟康曰：「與，黨與。言不復與我為與也。」文穎曰：「不得與汝相知。」
〔四〕集解徐廣曰：「名澤。」駰案：如淳曰閹人也。
〔五〕索隱按：此一切猶一例，同時也，非如他一切訓權時也。
〔六〕集解如淳曰：「呂公知高祖相貴，以女妻之，推轂使為長者。」瓚曰：「謂諸呂共推轂高祖征伐成帝業。雅，正意也。」索隱按：雅訓素也。謂呂氏素心奉推高祖取天下，若人推轂欲前進塗然也，此略同臣瓚之意也。推音昌誰反。
〔七〕集解文穎曰：「欲發之，恐大臣不聽。」鄧展曰：「重難發事。」
〔八〕正義高后紀云封張卿為建陵侯。
〔九〕索隱觖音決，又音企。
及太后崩，琅邪王澤乃曰：「帝少，諸呂用事，劉氏孤弱。」乃引兵與齊王合謀西，〔一〕欲誅諸呂。至梁，聞漢遣灌將軍屯滎陽，澤還兵備西界，遂跳驅至長安。〔二〕代王亦從代至。諸將相與琅邪王共立代王為天子。天子乃徙澤為燕王，乃復以琅邪予齊，復故地。〔三〕
〔一〕集解漢書音義曰：「澤至齊，為齊王所劫，不得去。乃說王，求詣京師，齊具車送之。不為本與齊合謀也。」索隱按：漢書齊王傳云使祝午劫琅邪王至齊，因留琅邪王不得反國。澤乃說求入關，齊乃送之。與此文不同者，劉氏以為燕、齊兩史各言其主立功之跡，太史公聞疑傳疑，遂各記之，則所謂實錄。
〔二〕集解漢書音義曰：「跳驅，馳至長安也。」索隱跳，他彫反，脫獨去也。又音條，謂疾去也。
〔三〕集解李奇曰：「本齊地，分以王澤，今復與齊也。」
澤王燕二年，薨，謚為敬王。傳子嘉，為康王。
至孫定國，與父康王姬姦，生子男一人。奪弟妻為姬。與子女三人姦。定國有所欲誅殺臣肥如令郢人，〔一〕郢人等告定國，定國使謁者以他法劾捕格殺郢人以滅口。至元朔元年，郢人昆弟復上書具言定國陰事，以此發覺。詔下公卿，皆議曰：「定國禽獸行，亂人倫，逆天，當誅。」上許之。定國自殺，國除為郡。
〔一〕集解如淳曰：「定國自欲有所殺餘臣，肥如令郢人以告之。」索隱按：如淳意以肥如亦臣名，令郢人以告定國也。小顏以為定國欲有所誅殺餘臣，而肥如令郢人乃告定國也。然按地理志，肥如在遼西也。
太史公曰：荊王王也，由漢初定，天下未集，故劉賈雖屬疏，然以策為王，填江淮之閒。劉澤之王，權激呂氏，〔一〕然劉澤卒南面稱孤者三世。事發相重，〔二〕豈不為偉乎！〔三〕
〔一〕索隱按：謂田子春欲王劉澤，先使張卿說封呂產，乃恐以大臣觖望，澤卒得王，故為權激諸呂也。
〔二〕集解晉灼曰：「澤以金與田生以事張卿，張卿言之呂后，而劉澤得王，故曰『事發相重』。或曰事起於相重也。」索隱按：謂先發呂氏令重，我亦得其功，是事發相重也。
〔三〕索隱偉者盛也，蓋盛其能激發也。
【索隱述贊】劉賈初從，首定三秦。既渡白馬，遂圍壽春。始迎黥布，絕閒周殷。賞功胙士，與楚為鄰。營陵始爵，勳由擊陳。田生遊說，受賜千斤。權激諸呂，事發榮身。徙封傳嗣，亡於郢人。
卷五十二　　　齊悼惠王世家第二十二
齊悼惠王〔一〕劉肥者，高祖長庶男也。其母外婦也，曰曹氏。高祖六年，立肥為齊王，食七十城，諸民能齊言者皆予齊王。〔二〕
〔一〕正義年表云都臨淄。
〔二〕索隱謂其語音及名物異於楚魏。一云此時人多流亡，故使齊言者皆還齊王。
齊王，孝惠帝兄也。孝惠帝二年，齊王入朝。惠帝與齊王燕飲，亢禮如家人。〔一〕呂太后怒，且誅齊王。齊王懼不得脫，乃用其內史勳計，獻城陽郡，〔二〕以為魯元公主湯沐邑。呂太后喜，乃得辭就國。
〔一〕索隱謂齊王是兄，不為君臣禮，而乃亢敵如家人兄弟之禮，故太后怒。
〔二〕正義括地志云：「濮州雷澤縣，本漢城陽縣。」按：後為郡也。
悼惠王即位十三年，以惠帝六年卒。子襄立，是為哀王。
哀王元年，孝惠帝崩，呂太后稱制，天下事皆決於高后。二年，高后立其兄子酈侯〔一〕呂台〔二〕為呂王，割齊之濟南郡〔三〕為呂王奉邑。
〔一〕集解徐廣曰：「酈，一作『鄜』。」索隱二字並音孚。鄜，縣名，在馮翊。酈縣在南陽。正義按：酈音呈益反。括地志云「故酈城在鄧州新城縣西北四十里」，蓋此縣是也。
〔二〕索隱音胎。呂后兄子也。
〔三〕正義括地志云：「濟南故城在淄州長山縣西北二十五里。」
哀王三年，其弟章入宿衛於漢，呂太后封為朱虛侯，〔一〕以呂祿女妻之。後四年，封章弟興居為東牟侯，〔二〕皆宿衛長安中。
〔一〕索隱地理志縣名，屬琅邪。
〔二〕索隱地理志縣名，屬東萊。
哀王八年，高后割齊琅邪郡〔一〕立營陵侯劉澤為琅邪王。
〔一〕正義今沂州也。
其明年，趙王友入朝，幽死于邸。三趙王皆廢。高后立諸呂諸呂為三王，〔一〕擅權用事。
〔一〕集解徐廣曰：「燕、趙、梁。」
朱虛侯年二十，有氣力，忿劉氏不得職。嘗入待高后燕飲，高后令朱虛侯劉章為酒吏。章自請曰：「臣，將種也，請得以軍法行酒。」高后曰：「可。」酒酣，章進飲歌舞。已而曰：「請為太后言耕田歌。」高后兒子畜之，笑曰：「顧而父知田耳。若生〔一〕而為王子，安知田乎？」章曰：「臣知之。」太后曰：「試為我言田。」章曰：「深耕穊種，立苗欲疏，非其種者，鉏而去之。」呂后默然。頃之，諸呂有一人醉，亡酒，章追，拔劍斬之，而還報曰：「有亡酒一人，臣謹行法斬之。」太后左右皆大驚。業已許其軍法，無以罪也。因罷。自是之後，諸呂憚朱虛侯，雖大臣皆依朱虛侯，劉氏為益彊。
〔一〕索隱顧猶念也。而及若皆訓汝。
其明年，高后崩。趙王呂祿為上將軍，呂王產為相國，皆居長安中，聚兵以威大臣，欲為亂。朱虛侯章以呂祿女為婦，知其謀，乃使人陰出告其兄齊王，欲令發兵西，朱虛侯、東牟侯為內應，以誅諸呂，因立齊王為帝。
齊王既聞此計，乃與其舅父駟鈞、〔一〕郎中令祝午、中尉魏勃陰謀發兵。齊相召平〔二〕聞之，乃發卒衛王宮。魏勃紿召平曰：「王欲發兵，非有漢虎符驗也。而相君圍王，固善。勃請為君將兵衛衛王。」召平信之，乃使魏勃將兵圍王宮。勃既將兵，使圍相府。召平曰：「嗟乎！道家之言『當斷不斷，反受其亂』，乃是也。」遂自殺。於是齊王以駟鈞為相，魏勃為將軍，祝午為內史，悉發國中兵。使祝午東詐琅邪王曰：「呂氏作亂，齊王發兵欲西誅之。齊王自以兒子，年少，不習兵革之事，願舉國委大王。大王自高帝將也，習戰事。齊王不敢離兵，〔三〕使臣請大王幸之臨菑見齊王計事，并將齊兵以西平關中之亂。」琅邪王信之，以為然，（西）〔迺〕馳見齊王。齊王與魏勃等因留琅邪王，而使祝午盡發琅邪國而并將其兵。
〔一〕索隱按：舅謂舅父，猶姨稱姨母。
〔二〕索隱按：廣陵人召平與東陵侯召平及此召平皆似別人也。功臣表平子奴以父功封黎侯也。
〔三〕索隱按：服虔云「不敢離其兵而到琅邪」也。
琅邪王劉澤既見欺，不得反國，乃說齊王曰：「齊悼惠王高皇帝長子，推本言之，而大王高皇帝適長孫也，當立。今諸大臣狐疑未有所定，而澤於劉氏最為長年，大臣固待澤決計。今大王留臣無為也，不如使我入關計事。」齊王以為然，乃益具車送琅邪王。
琅邪王既行，齊遂舉兵西攻呂國之濟南。於是齊哀王遺諸侯王書曰：「高帝平定天下，王諸子弟，悼惠王於齊。悼惠王薨，惠帝使留侯張良立臣為齊王。惠帝崩，高后用事，春秋高，聽諸呂擅廢高帝所立，又殺三趙王，〔一〕滅梁、燕、趙〔二〕以王諸呂，分齊國為四。〔三〕忠臣進諫，上惑亂不聽。今高后崩，皇帝春秋富，〔四〕未能治天下，固恃大臣諸（將）〔侯〕。今諸呂又擅自尊官，聚兵嚴威，劫列侯忠臣，矯制以令天下，宗廟所以危。今寡人率兵入誅不當為王者。」
〔一〕正義隱王如意、幽王友，梁王恢徙王趙，並高祖子也。
〔二〕正義梁王恢、燕王建，梁王恢徙趙，分滅無後也。
〔三〕索隱謂濟南、琅邪、城陽并齊為四也。正義琅邪郡封劉澤，濟南郡以為呂王奉邑，城陽為魯元公主湯沐邑也。
〔四〕索隱按：小顏云「言年幼也，比之於財，方未匱竭，故謂之富」也。
漢聞齊發兵而西，相國呂產乃遣大將軍灌嬰東擊之。灌嬰至滎陽，乃謀曰：「諸呂將兵居關中，欲危劉氏而自立。我今破齊還報，是益呂氏資也。」乃留兵屯滎陽，使使喻齊王及諸侯，與連和，以待呂氏之變而共誅之。齊王聞之，乃西取其故濟南郡，亦屯兵於齊西界以待約。
呂祿、呂產欲作亂關中，朱虛侯與太尉勃、丞相平等誅之。朱虛侯首先斬呂產，於是太尉勃等乃得盡誅諸呂。而琅邪王亦從齊至長安。
大臣議欲立齊王，而琅邪王及大臣曰：「齊王母家駟鈞，惡戾，虎而冠者也。〔一〕方以呂氏故幾亂天下，今又立齊王，是欲復為呂氏也。代王母家薄氏，君子長者；且代王又親高帝子，於今見在，且最為長。以子則順，以善人則大臣安。」於是大臣乃謀迎立代王，而遣朱虛侯以誅呂氏事告齊王，令罷兵。
〔一〕集解張晏曰：「言鈞惡戾，如虎而箸冠。」
灌嬰在滎陽，聞魏勃本教齊王反，既誅呂氏，罷齊兵，使使召責問魏勃。勃曰：「失火之家，豈暇先言大人而後救火乎！」〔一〕因退立，股戰而栗，恐不能言者，終無他語。灌將軍熟視笑曰：「人謂魏勃勇，妄庸人耳，〔二〕何能為乎！」乃罷魏勃。〔三〕魏勃父以善鼓琴見秦皇帝。及魏勃少時，欲求見齊相曹參，家貧無以自通，乃常獨早夜埽齊相舍人門外。相舍人怪之，以為物，〔四〕而伺之，得勃。勃曰：「願見相君，無因，故為子埽，欲以求見。」於是舍人見勃曹參，因以為舍人。一為參御，言事，參以為賢，言之齊悼惠王。悼惠王召見，則拜為內史。始，悼惠王得自置二千石。及悼惠王卒而哀王立，勃用事，重於齊相。
〔一〕索隱此蓋舊俗之言，謂救火之急，不暇先啟家長也。亦猶國家有難，不暇待詔命也。
〔二〕索隱按：妄庸謂凡妄庸劣之人也。
〔三〕索隱罷謂不罪而放遣之。
〔四〕索隱姚氏云：「物，怪物。」
王既罷兵歸，而代王來立，是為孝文帝。
孝文帝元年，盡以高后時所割齊之城陽、琅邪、濟南郡復與齊，而徙琅邪王王燕，益封朱虛侯、東牟侯各二千戶。
是歲，齊哀王卒，太子（側）〔則〕立，是為文王。
齊文王元年，漢以齊之城陽郡立朱虛侯為城陽王，以齊濟北郡〔
一〕立東牟侯為濟北王。
〔一〕正義今濟州，濟北王所都。
二年，濟北王反，漢誅殺之，地入于漢。
後二年，孝文帝盡封齊悼惠王子罷軍等七人〔一〕皆為列侯。
〔一〕正義罷音不。
齊文王立十四年卒，無子，國除，地入于漢。
後一歲，孝文帝以所封悼惠王子分齊為王，齊孝王將閭以悼惠王子楊虛侯為齊王。故齊別郡盡以王悼惠王子：子志為濟北王，子辟光為濟南王，子賢為菑川王，子卬為膠西王，子雄渠為膠東王，與城陽、齊凡七王。〔一〕
〔一〕索隱謂將閭為齊王；志為濟北王；卬，膠西王；辟光，濟南王；賢，菑川王；章，城陽王；雄渠，膠東王。
齊孝王十一年，吳王濞、楚王戊反，興兵西，告諸侯曰「將誅漢賊臣晁錯以安宗廟」。膠西、膠東、菑川、濟南皆擅發兵應吳楚。欲與齊，齊孝王狐疑，城守不聽，三國兵共圍齊。〔一〕齊王使路中大夫〔二〕告於天子。天子復令路中大夫還告齊王：「善堅守，吾兵今破吳楚矣。」路中大夫至，三國兵圍臨菑數重，無從入。三國將劫與路中大夫盟，曰：「若反言漢已破矣，齊趣下三國，不且見屠。」路中大夫既許之，至城下，望見齊王，曰：「漢已發兵百萬，使太尉周亞夫擊破吳楚，方引兵救齊，齊必堅守無下！」三國將誅路中大夫。
〔一〕集解張晏曰：「膠西、菑川、濟南也。」
〔二〕集解張晏曰：「姓路，為中大夫。」索隱按：路姓，為中大夫官，史失其名，故言姓及官。顧氏按路氏譜中大夫名卬也。卬，五剛反。
齊初圍急，陰與三國通謀，約未定，會聞路中大夫從漢來，喜，及其大臣乃復勸王毋下三國。居無何，漢將欒布、平陽侯〔一〕等兵至齊，擊破三國兵，解齊圍。已而復聞齊初與三國有謀，將欲移兵伐齊。齊孝王懼，乃飲藥自殺。景帝聞之，以為齊首善，以迫劫有謀，非其罪也，乃立孝王太子壽為齊王，是為懿王，續齊後。而膠西、膠東、濟南、菑川王咸誅滅，地入于漢。徙濟北王王菑川。齊懿王立二十二年卒，子次景立，是為厲王。
〔一〕索隱按表是簡侯曹奇也。
齊厲王，其母曰紀太后。太后取其弟紀氏女為厲王后。王不愛紀氏女。太后欲其家重寵，〔一〕令其長女紀翁主〔二〕入王宮，正其後宮，毋令得近王，欲令愛紀氏女。王因與其姊翁主姦。
〔一〕索隱重，直龍反。謂欲世寵貴於王宮也。
〔二〕索隱按：如淳云「諸王女云翁主。稱其母姓，故謂之紀翁主」。
齊有宦者徐甲，入事漢皇太后。〔一〕皇太后有愛女曰脩成君，脩成君非劉氏，〔二〕太后憐之。脩成君有女名娥，太后欲嫁之於諸侯，宦者甲乃請使齊，必令王上書請娥。皇太后喜，使甲之齊。是時齊人主父偃知甲之使齊以取后事，亦因謂甲：「即事成，幸言偃女願得充王後宮。」甲既至齊，風以此事。紀太后大怒，曰：「王有后，後宮具備。且甲，齊貧人，急〔三〕乃為宦者，入事漢，無補益，乃欲亂吾王家！且主父偃何為者？乃欲以女充後宮！」徐甲大窮，還報皇太后曰：「王已願尚娥，然有一害，恐如燕王。」燕王者，與其子昆弟姦，新坐以死，亡國，故以燕感太后。太后曰：「無復言嫁女齊事。」事浸潯（不得）聞於天子。主父偃由此亦與齊有卻。
〔一〕索隱謂王太后，武帝母也。
〔二〕集解張晏曰：「王太后前嫁金氏所生。」
〔三〕集解徐廣曰：「一作『及』。」
主父偃方幸於天子，用事，因言：「齊臨菑十萬戶，市租千金，〔一〕人眾殷富，巨於長安，此非天子親弟愛子不得王此。今齊王於親屬益疏。」乃從容言：「呂太后時齊欲反，吳楚時孝王幾為亂。今聞齊王與其姊亂。」於是天子乃拜主父偃為齊相，且正其事。主父偃既至齊，乃急治王後宮宦者為王通於姊翁主所者，令其辭證皆引王。王年少，懼大罪為吏所執誅，乃飲藥自殺。絕無後。
〔一〕索隱市租謂所賣之物出稅，日得千金，言齊人眾而且富也。
是時趙王懼主父偃一出廢齊，恐其漸疏骨肉，乃上書言偃受金及輕重之短。〔一〕天子亦既囚偃。公孫弘言：「齊王以憂死毋後，國入漢，非誅偃無以塞天下之望。」遂誅偃。
〔一〕索隱謂偃挾齊不娶女之恨，因言齊之短，為輕重之辭，謂言臨菑富及吳、楚、孝王時事是也。
齊厲王立五年死，毋後，國入于漢。
齊悼惠王後尚有二國，城陽及菑川。菑川地比齊。天子憐齊，為悼惠王冢園在郡，割臨菑東環悼惠王冢園邑盡以予菑川，以奉悼惠王祭祀。
城陽景王章，〔一〕齊悼惠王子，以朱虛侯與大臣共誅諸呂，而章身首先斬相國呂王產於未央宮。孝文帝既立，益封章二千戶，賜金千斤。孝文二年，以齊之城陽郡立章為城陽王。立二年卒，子喜立，是為共王。
〔一〕正義年表云都莒也。
共王八年，徙王淮南。〔一〕四年，復還王城陽。凡三十三年卒，子（建）延立，是為頃王。
〔一〕索隱按：當孝文帝之十二年也。正義年表云都陳也。
頃王二十（八）〔六〕年卒，子義立，是為敬王。敬王九年卒，子武立，是為惠王。惠王十一年卒，子順立，是為荒王。荒王四十六年卒，子恢立，〔一〕是為戴王。戴王八年卒，子景立，至建始三年，〔二〕十五歲，卒。
〔一〕集解徐廣曰：「甘露二年。」
〔二〕正義建始，成帝年號。從建始四年上至天漢四年，六十七矣，蓋褚先生次之。
濟北王興居，〔一〕齊悼惠王子，以東牟侯助大臣誅諸呂，功少。及文帝從代來，興居曰：「請與太僕嬰入清宮。」廢少帝，共與大臣尊立孝文帝。
〔一〕正義都濟州也。
孝文帝二年，以齊之濟北郡立興居為濟北王，與城陽王俱立。立二年，反。始大臣誅呂氏時，朱虛侯功尤大，許盡以趙地王朱虛侯，盡以梁地王東牟侯。及孝文帝立，聞朱虛、東牟之初欲立齊王，故絀其功。及二年，王諸子，乃割齊二郡以王章、興居。章、興居自以失職奪功。章死，而興居聞匈奴大入漢，漢多發兵，使丞相灌嬰擊之，文帝親幸太原，以為天子自擊胡，遂發兵反於濟北。天子聞之，罷丞相及行兵，皆歸長安。使棘蒲侯柴將軍〔一〕擊破虜濟北王，王自殺，地入于漢，為郡。
〔一〕集解張晏曰：「柴武。」
後十（二）〔三〕年，文帝十六年，復以齊悼惠王子安都侯〔一〕志為濟北王。十一年，吳楚反時，志堅守，不與諸侯合謀。吳楚已平，徙志王菑川。
〔一〕索隱地理志安都闕。正義安都故城在瀛州高陽縣西南三十九里。
濟南王辟光，〔一〕齊悼惠王子，以勒侯〔二〕孝文十六年為濟南王。十一年，與吳楚反。漢擊破，殺辟光，以濟南為郡，地入于漢。
〔一〕正義辟音壁。都濟南郡。
〔二〕索隱勒，漢書作「朸」，並音力。地理志縣名，屬平原也。
菑川王賢，〔一〕齊悼惠王子，以武城侯〔二〕文帝十六年為菑川王。十一年，與吳楚反，漢擊破，殺賢。
〔一〕正義年表云淄川王都劇。故城在青州壽光縣西三十一里。
〔二〕索隱地理志縣名，屬平原。正義貝州縣。
天子因徙濟北王志王菑川。志亦齊悼惠王子，以安都侯王濟北。菑川王反，毋後，乃徙濟北王王菑川。凡立三十五年卒，謚為懿王。子建代立，是為靖王。二十年卒，子遺代立，是為頃王。三十六年卒，子終古立，是為思王。二十八年卒，子尚立，是為孝王。五年卒，子橫立，至建始〔一〕三年，十一歲，卒。
〔一〕正義亦褚少孫次之。
膠西王卬，〔一〕齊悼惠王子，以昌平侯〔二〕文帝十六年為膠西王。十一年，與吳楚反。漢擊破，殺卬，地入于漢，為膠西郡。
〔一〕正義卬，五郎反。年表云都高苑。括地志云：「高苑故城在淄州長山縣北四里。」
〔二〕正義括地志云：「昌平故城在幽州東南六十里也。」
膠東王雄渠，〔一〕齊悼惠王子，以白石侯〔二〕文帝十六年為膠東王。十一年，與吳楚反，漢擊破，殺雄渠，地入于漢，為膠東郡。
〔一〕正義年表云都即墨。按：即墨故城在萊州膠東縣南六十里。
〔二〕索隱地理志縣名，屬金城。正義白石古城在德州安德縣北二十里。
太史公曰：諸侯大國無過齊悼惠王。以海內初定，子弟少，激秦之無尺土封，故大封同姓，以填萬民之心。及後分裂，固其理也。
【索隱述贊】漢矯秦制，樹屏自彊。表海大國，悉封齊王。呂后肆怒，乃獻城陽。哀王嗣立，其力不量。朱虛仕漢，功大策長。東牟受賞，稱亂貽殃。膠東、濟北，雄渠，辟光。齊雖七國，忠孝者昌。
卷五十三　　　蕭相國世家第二十三
蕭相國何者，沛豐人也。〔一〕以文無害〔二〕為沛主吏掾〔三〕。
〔一〕索隱按：春秋緯「蕭何感昴精而生，典獄制律」。
〔二〕集解漢書音義曰：「文無害，有文無所枉害也。律有無害都吏，如今言公平吏。一曰，無害者如言『無比』，陳留閒語也。」索隱按：裴注已列數家，今更引二說。應劭云「雖為文吏，而不刻害也」。韋昭云「為有文理，無傷害也。」
〔三〕索隱漢書云「何為主吏」。主吏，功曹也。又云「何為沛掾」，是何為功曹掾也。
高祖為布衣時，何數以吏事護高祖。〔一〕高祖為亭長，常左右之。高祖以吏繇咸陽，吏皆送奉錢三，何獨以五。〔二〕
〔一〕索隱說文云：「護，救視也。」
〔二〕集解李奇曰：「或三百，或五百也。」索隱奉音扶用反。謂資俸之。如字讀，謂奉送之也。錢三百，謂他人三百，何獨五百也。劉氏云：「時有重者一當百，故有送錢三者。」
秦御史監郡者與從事，常辨之。〔一〕何乃給泗水卒史〔二〕事，第一。〔三〕秦御史欲入言徵何，何固請，得毋行。
〔一〕集解張晏曰：「何與共事修辨明，何素有方略也。」蘇林曰：「辟何與從事也。秦時無刺史，以御史監郡。」索隱按：何與御史從事常辨明，言稱職也。故張晏曰「何與共事修辨明，何素有方略」是也。
〔二〕集解徐廣曰：「沛縣有泗水亭。又秦以沛為泗水郡。」駰按：文穎曰「何為泗水郡卒史」。索隱如淳按：律，郡卒史書佐各十人也。卒，祖忽反。
〔三〕索隱按：謂課最居第一也。
及高祖起為沛公，何常為丞督事。〔一〕沛公至咸陽，諸將皆爭走〔二〕金帛財物之府分之，何獨先入收秦丞相御史律令圖書藏之。沛公為漢王，以何為丞相。項王與諸侯屠燒咸陽而去。漢王所以具知天下阨塞，戶口多少，彊弱之處，民所疾苦者，以何具得秦圖書也。何進言韓信，漢王以信為大將軍。語在淮陰侯事中。
〔一〕索隱謂高祖起沛，令何為丞，常監督庶事也。
〔二〕索隱音奏。奏者，趨向之。
漢王引兵東定三秦，何以丞相留收巴蜀，填撫諭告，使給軍食。漢二年，漢王與諸侯擊楚，何守關中，侍太子，治櫟陽。為法令約束，立宗廟社稷宮室縣邑，輒奏上，可，許以從事；即不及奏上，輒以便宜施行，上來以聞。〔一〕關中事計戶口轉漕〔二〕給軍，漢王數失軍遁去，何常興關中卒，輒補缺。上以此專屬任何關中事。
〔一〕集解應劭曰：「上來還，乃以所為聞之。」
〔二〕索隱轉，劉氏音張戀反。漕，水運。
漢三年，漢王與項羽相距京索之閒，上數使使勞苦丞相。鮑生謂丞相曰：「王暴衣露蓋，數使使勞苦君者，有疑君心也。為君計，莫若遣君子孫昆弟能勝兵者悉詣軍所，上必益信君。」於是何從其計，漢王大說。
漢五年，既殺項羽，定天下，論功行封。群臣爭功，歲餘功不決。高祖以蕭何功最盛，封為酇侯，〔一〕所食邑多。功臣皆曰：「臣等身被堅執銳，多者百餘戰，少者數十合，攻城略地，大小各有差。今蕭何未嘗有汗馬之勞，徒持文墨議論，不戰，顧反居臣等上，何也？」高帝曰：「諸君知獵乎？」曰：「知之。」「知獵狗乎？」曰：「知之。」高帝曰：「夫獵，追殺獸兔者狗也，而發蹤指示獸處者人也。今諸君徒能得走獸耳，功狗也。至如蕭何，發蹤指示，功人也。且諸君獨以身隨我，多者兩三人。今蕭何舉宗數十人皆隨我，功不可忘也。」群臣皆莫敢言。
〔一〕集解文穎曰：「音贊。」瓚曰：「今南鄉酇縣也。孫檢曰『有二縣，音字多亂。其屬沛郡者音嵯，屬南陽者音讚』。按茂陵書，蕭何國在南陽，宜呼讚。今多呼嵯，嵯舊字作『』，今皆作『酇』，所由亂也。」索隱鄒氏云：「屬沛郡音嵯，屬南陽音贊。」又臣瓚按茂陵書：「蕭何國在南陽，則字當音贊，今多呼為嵯也。」注：「瓚曰今南鄉酇縣。」顧氏云：「南鄉，郡名也。太康地理志云『魏武帝建安中分南陽立南鄉郡，晉武帝又曰順陽郡也』。」
列侯畢已受封，及奏位次，皆曰：「平陽侯曹參身被七十創，攻城略地，功最多，宜第一。」上已橈〔一〕功臣，多封蕭何，至位次未有以復難之，然心欲何第一。關內侯鄂君〔二〕進曰：「群臣議皆誤。夫曹參雖有野戰略地之功，此特一時之事。夫上與楚相距五歲，常失軍亡眾，逃身遁者數矣。然蕭何常從關中遣軍補其處，非上所詔令召，而數萬眾會上之乏絕者數矣。夫漢與楚相守滎陽數年，軍無見糧，蕭何轉漕關中，給食不乏。陛下雖數亡山東，蕭何常全關中以待陛下，此萬世之功也。今雖亡曹參等百數，何缺於漢？漢得之不必待以全。柰何欲以一旦之功而加萬世之功哉！蕭何第一，曹參次之。」高祖曰：「善。」於是乃令蕭何〔第一〕，賜帶劍履上殿，入朝不趨。
〔一〕集解應劭曰：「橈，屈也。」索隱音女教反。
〔二〕索隱按功臣表，鄂君即鄂千秋，封安平侯。
上曰：「吾聞進賢受上賞。蕭何功雖高，得鄂君乃益明。」於是因鄂君故所食關內侯邑封為安平侯。〔一〕是日，悉封何父子兄弟十餘人，皆有食邑。乃益封何二千戶，以帝嘗繇咸陽時何送我獨贏錢二也。〔二〕
〔一〕集解徐廣曰：「以謁者從定諸侯有功，秩舉蕭何功，故因侯二千戶。封九年卒。至玄孫但，坐與淮南王安通，棄市，國除。」正義括地志云：「澤州安平縣，本漢安平縣。」
〔二〕索隱謂人皆三，何獨五，所以為贏二也。音盈。
漢十一年，陳豨反，高祖自將，至邯鄲。未罷，淮陰侯謀反關中，呂后用蕭何計，誅淮陰侯，語在淮陰事中。上已聞淮陰侯誅，使使拜丞相何為相國，益封五千戶，令卒五百人一都尉為相國衛。諸君皆賀，召平獨弔。召平者，故秦東陵侯。秦破，為布衣，貧，種瓜於長安城東，瓜美，故世俗謂之「東陵瓜」，從召平以為名也。召平謂相國曰：「禍自此始矣。上暴露於外而君守於中，非被矢石之事而益君封置衛者，以今者淮陰侯新反於中，疑君心矣。夫置衛衛君，非以寵君也。願君讓封勿受，悉以家私財佐軍，則上心說。」相國從其計，高帝乃大喜。
漢十二年秋，黥布反，上自將擊之，數使使問相國何為。相國為上在軍，乃拊循勉力百姓，悉以所有佐軍，如陳豨時。客有說相國曰：「君滅族不久矣。夫君位為相國，功第一，可復加哉？然君初入關中，得百姓心，十餘年矣，皆附君，常復孳孳得民和。上所為數問君者，畏君傾動關中。今君胡不多買田地，賤貰貸〔一〕以自汙？上心乃安。」於是相國從其計，上乃大說。
〔一〕正義貰音世。又食夜反，賒也。下天得反。
上罷布軍歸，民道遮行上書，言相國賤彊買民田宅數千萬。上至，相國謁。上笑曰：「夫相國乃利民！」〔一〕民所上書皆以與相國，曰：「君自謝民。」相國因為民請曰：「長安地狹，上林中多空地，棄，願令民得入田，毋收稿為禽獸食。」〔二〕上大怒曰：「相國多受賈人財物，乃為請吾苑！」乃下相國廷尉，械繫之。數日，王衛尉侍，〔三〕前問曰：「相國何大罪，陛下繫之暴也？」上曰：「吾聞李斯相秦皇帝，有善歸主，有惡自與。今相國多受賈豎金而為民請吾苑，以自媚於民，故繫治之。」王衛尉曰：「夫職事苟有便於民而請之，真宰相事，陛下柰何乃疑相國受賈人錢乎！且陛下距楚數歲，陳豨、黥布反，陛下自將而往，當是時，相國守關中，搖足則關以西非陛下有也。相國不以此時為利，今乃利賈人之金乎？且秦以不聞其過亡天下，李斯之分過，〔四〕又何足法哉。陛下何疑宰相之淺也。」〔五〕高帝不懌。是日，使使持節赦出相國。相國年老，素恭謹，入，徒跣謝。高帝曰：「相國休矣！相國為民請苑，吾不許，我不過為桀紂主，而相國為賢相。吾故繫相國，欲令百姓聞吾過也。」
〔一〕索隱謂相國取人田宅以為利，故云「乃利人」也。所以令相國自謝之。
〔二〕索隱苗子還種田人，留稿入官。
〔三〕集解如淳曰：「百官公卿表衛尉王氏，無名字。」
〔四〕索隱按：上文李斯歸惡而自予，是分過。
〔五〕集解韋昭曰：「用意淺。」
何素不與曹參相能，及何病，孝惠自臨視相國病，因問曰：「君即百歲後，誰可代君者？」對曰：「知臣莫如主。」孝惠曰：「曹參何如？」何頓首曰：「帝得之矣！臣死不恨矣！」
何置田宅必居窮處，為家不治垣屋。曰：「後世賢，師吾儉；不賢，毋為勢家所奪。」
孝惠二年，相國何卒，〔一〕謚為文終侯。〔二〕
〔一〕集解東觀漢記云：「蕭何墓在長陵東司馬門道北百步。」正義括地志云：「蕭何墓在雍州咸陽縣東北三十七里。」
〔二〕集解徐廣曰：「功臣表蕭何以客初起從也。」
後嗣以罪失侯者四世，絕，天子輒復求何後，封續酇侯，功臣莫得比焉。
太史公曰：蕭相國何於秦時為刀筆吏，錄錄未有奇節。〔一〕及漢興，依日月之末光，何謹守管籥，因民之疾（奉）〔秦〕法，順流與之更始。淮陰、黥布等皆以誅滅，而何之勳爛焉。位冠群臣，聲施後世，與閎夭、散宜生等爭烈矣。
〔一〕索隱錄音祿。
【索隱述贊】蕭何為吏，文而無害。及佐興王，舉宗從沛。關中既守，轉輸是賴。漢軍屢疲，秦兵必會。約法可久，收圖可大。指獸發蹤，其功實最。政稱畫一，居乃非泰。繼絕寵勤，式旌礪帶。
卷五十四　　　曹相國世家第二十四
平陽侯〔一〕曹參者，沛人也。〔二〕秦時為沛獄掾，而蕭何為主吏，居縣為豪吏矣。
〔一〕正義晉州城即平陽故城也。
〔二〕集解張華曰：「曹參字敬伯。」索隱地理志平陽縣屬河東。又按春秋緯及博物志，並云參字敬伯。正義按：沛，今徐州縣也。
高祖為沛公而初起也，參以中涓從。〔一〕將擊胡陵、方與〔二〕，攻秦監公軍，〔三〕大破之。東下薛，擊泗水守軍薛郭西。復攻胡陵，取之。徙守方與。方與反為魏，擊之。〔四〕豐反為魏，〔五〕攻之。賜爵七大夫。擊秦司馬卬〔六〕軍碭東，破之，取碭、狐父、〔七〕祁善置。〔八〕又攻下邑以西，至虞，〔九〕擊章邯車騎。攻爰戚〔一〇〕及亢父，〔一一〕先登。遷為五大夫。北救阿，〔一二〕擊章邯軍，陷陳，追至濮陽。攻定陶，取臨濟。〔一三〕南救雍丘。擊李由軍，破之，殺李由，虜秦候一人。秦將章邯破殺項梁也，沛公與項羽引而東。楚懷王以沛公為碭郡長，將碭郡兵。於是乃封參為執帛，〔一四〕號曰建成君。〔一五〕遷為戚公，〔一六〕屬碭郡。
〔一〕集解漢書音義曰：「中涓如中謁者。」索隱涓音古玄反。
〔二〕索隱地理志二縣皆屬山陽郡。正義胡陵，縣名，在方與之南。方音房，與音預，兗州縣也。
〔三〕集解漢書音義曰：「監，御史監郡者；公，名。秦一郡置守、尉、監三人。」索隱按注，公者監之名，然本紀泗川監名平，則平是名，公為相尊之稱也。
〔四〕正義曹參擊方與。
〔五〕索隱時雍齒守豐，為魏反沛公。
〔六〕正義音夷。
〔七〕集解徐廣曰：「伍被曰『吳濞敗於狐父』。」索隱地理志碭屬梁國。狐父，地名，在梁碭之閒。徐氏引伍被云「吳濞敗於狐父」，是吳與梁相拒而敗處。正義括地志云：「狐父亭在宋州碭山縣東南三十里。」
〔八〕集解文穎曰：「善置，置名也。」晉灼曰：「祁音坻。孫檢曰『漢謂驛曰置。善，名也』。」索隱按：司馬彪郡國志穀熟有祁亭。劉氏音遲，又如字。善置，置名，漢謂驛為置。正義括地志云：「故祁城在宋州下邑縣東北四十九里，漢祁城縣也。」言取碭、狐父及祁縣之善置。
〔九〕索隱地理志下邑、虞皆屬梁國。正義宋州下邑縣在州東百一十里。漢下邑城，今碭山縣是。虞城縣在州北五十里，古虞國，商均所封。
〔一〇〕集解徐廣曰：「宣帝時有爰戚侯。」索隱蘇林云「縣名，屬山陽」。按功臣表，爰戚侯趙成。正義音寂。劉音七歷反。今在兗州南，近亢父縣。
〔一一〕索隱地理志縣名，屬東平。正義括地志：「亢父故城在兗州任城縣南五十一里。」
〔一二〕索隱按：阿即東阿也。時章邯圍田榮於東阿也。正義今濟州東阿也。
〔一三〕正義淄州高苑縣西北二里有狄故城，安帝改曰臨濟。
〔一四〕集解張晏曰：「孤卿也。或曰楚官名。」
〔一五〕索隱地理志建成縣屬沛郡。
〔一六〕索隱謂遷參為戚令。正義即爰戚縣也，是時屬沛郡。
其後從攻東郡尉軍，破之成武南。〔一〕擊王離軍成陽南，〔二〕復攻之杠里，大破之。追北，西至開封，擊趙賁〔三〕軍，破之，圍趙賁開封城中。西擊將楊熊軍於曲遇，〔四〕破之，虜秦司馬及御史各一人。遷為執珪。〔五〕從攻陽武，〔六〕下轘轅、緱氏，〔七〕絕河津，〔八〕還擊趙賁軍尸北，破之。〔九〕從南攻犨，與南陽守齮戰陽城郭東，〔一〇〕陷陳，〔一一〕取宛，虜齮，盡定南陽郡。從西攻武關、嶢關，〔一二〕取之。前攻秦軍藍田南，〔一三〕又夜擊其北，秦軍大破，遂至咸陽，滅秦。
〔一〕索隱地理志成武縣屬山陽。
〔二〕索隱地理志縣名，在濟陰。成，地名。周武王封弟季載於成，其後代遷於成之陽，故曰成陽。正義成陽故城，濮州雷澤縣是。史記云武王封弟季載於成。其後遷於成之陽，故曰成陽也。
〔三〕索隱音奔。
〔四〕集解徐廣曰：「在中牟。」索隱曲，丘禹反。遇，牛凶反。正義曲，丘羽反。遇，牛恭反。司馬彪郡國志云「中牟有曲遇聚」。按：中牟，鄭州縣也。
〔五〕集解張晏曰：「侯伯執珪以朝，位比之。」如淳曰：「呂氏春秋『得伍員者位執珪』。古爵名。」
〔六〕正義括地志云：「陽武故城在鄭州陽武縣東北十八里，漢陽武縣城也。」
〔七〕索隱地理志陽武、緱氏二縣屬河南。轘轅，道名，在緱氏南。正義緱氏，洛州縣也。括地志云：「轘轅故關在洛州緱氏縣東南四十里。十三州志云轘轅道凡十二曲，是險道。」
〔八〕正義津，濟渡處。括地志云：「平陰故津在洛州洛陽縣東北五十里。」
〔九〕集解徐廣曰：「尸在偃師。」孟康曰：「尸鄉北。」正義破趙賁軍於尸鄉之北也。括地志云：「尸鄉亭在洛州偃師縣，在洛州東南也。」
〔一〇〕集解應劭曰：「今赭陽。」索隱徐廣云「陽城在南陽」，應劭云「今赭陽」。赭陽是南陽之縣。
〔一一〕正義陷南陽守於陽城郭東也。
〔一二〕正義括地志云：「故武關在商州商洛縣東九十里。藍田關在雍州藍田縣東南九十里，即秦嶢關也。」
〔一三〕正義雍州藍田縣在州東南八十里，因藍田山為名。
項羽至，以沛公為漢王。漢王封參為建成侯。從至漢中，〔一〕遷為將軍。從還定三秦，初攻下辯、故道、〔二〕雍、斄。〔三〕擊章平軍於好畤南，〔四〕破之，圍好畤，取壤鄉。〔五〕擊三秦軍壤東及高櫟，〔六〕破之。復圍章平，章平出好畤走。因擊趙賁、內史保軍，破之。東取咸陽，更名曰新城。〔七〕參將兵守景陵〔八〕二十日，三秦使章平等攻參，參出擊，大破之。賜食邑於寧秦。〔九〕參以將軍引兵圍章邯於廢丘。〔一〇〕以中尉從漢王出臨晉關。〔一一〕至河內，下脩武，〔一二〕渡圍津，〔一三〕東擊龍且、項他定陶，破之。東取碭、蕭、彭城。〔一四〕擊項籍軍，漢軍大敗走。參以中尉圍取雍丘。王武反於〔外〕黃，〔一五〕程處反於燕，〔一六〕往擊，盡破之。柱天侯反於衍氏，〔一七〕又進破取衍氏。擊羽嬰於昆陽，追至葉。還攻武彊，〔一八〕因至滎陽。參自漢中為將軍中尉，從〔一九〕擊諸侯，及項羽敗，還至滎陽，凡二歲。
〔一〕正義梁州本漢中郡。
〔二〕索隱地理志二縣名，皆屬武都。辯音皮莧反。正義括地志云：「成州同谷縣，本漢下辯道。」又云：「鳳州兩當縣，本漢故道縣，在州西五十里。」
〔三〕索隱地理志二縣名，屬右扶風。斄音胎。正義斄作「邰」，音貽。括地志云：「故雍縣南七里。故斄城一名武功，縣西南二十二里，古邰國也。」
〔四〕正義括地志云：「好畤城在雍州好畤縣東南十三里。」
〔五〕集解文穎曰：「地名。」
〔六〕索隱櫟音歷。按：文穎云「壤鄉、高櫟皆地名也」。然盡在右扶風，今其地闕也。正義音歷。皆村邑名。壤鄉，今雍州武功縣東南一十餘里高壤坊，是高櫟近壤鄉也。
〔七〕索隱按：漢書高帝元年咸陽名新城，武帝改名曰渭城。
〔八〕集解漢書音義曰：「縣名也。」
〔九〕集解蘇林曰：「今華陰。」
〔一〇〕正義周曰犬丘，秦更名廢丘，漢更名槐里，今故城在雍州始平縣東南十里。
〔一一〕正義即蒲津關也，在臨晉縣。故言臨晉關，今在同州也。
〔一二〕正義今懷州獲嘉縣，古脩武也。
〔一三〕正義徐廣曰：「東郡白馬有圍津。」索隱顧氏按：水經注白馬津有韋鄉、韋津城。「圍」與「韋」同，古今字變爾。正義括地志云：「黎陽津一名白馬津，在滑州白馬縣北三十里。帝王世紀云『白馬縣南有韋城，故豕韋國也』。續漢書郡國志云『白馬縣有韋城』。」
〔一四〕正義徐州二縣。
〔一五〕集解徐廣曰：「內黃縣有黃澤。」
〔一六〕集解徐廣曰：「東郡燕縣。」駰案：漢書音義曰「皆漢將」。
〔一七〕索隱天柱侯不知其誰封。衍氏，魏邑。地理志云天柱在廬江潛縣。
〔一八〕集解瓚曰：「武彊城在陽武。」正義括地志云：「武彊故城在鄭州管城縣東北三十一里。」
〔一九〕索隱才用反。
高祖（三）〔二〕年，拜為假左丞相，入屯兵關中。月餘，魏王豹反，以假左丞相別與韓信東攻魏將軍孫遫〔一〕軍東張，〔二〕大破之。因攻安邑，得魏將王襄。擊魏王於曲陽，〔三〕追至武垣〔四〕，生得魏王豹。取平陽，〔五〕得魏王母妻子，盡定魏地，凡五十二城。賜食邑平陽。因從韓信擊趙相國夏說軍於鄔東，〔六〕大破之，斬夏說。韓信與故常山王張耳引兵下井陘，擊成安君，而令參還圍趙別將戚將軍於鄔城中。戚將軍出走，追斬之。乃引兵詣敖倉漢王之所。韓信已破趙，為相國，東擊齊。參以右丞相屬韓信，攻破齊歷下軍，遂取臨菑。還定濟北郡，攻著、漯陰、平原、鬲、盧。〔七〕已而從韓信擊龍且軍於上假密，〔八〕大破之，斬龍且，虜其將軍周蘭。定齊，凡得七十餘縣。得故齊王田廣相田光，其守相許章，及故齊膠東將軍田既。韓信為齊王，引兵詣陳，與漢王共破項羽，而參留平齊未服者。
〔一〕索隱音速。
〔二〕集解徐廣曰：「張者，地名。功臣表有張侯毛澤之。」駰按：蘇林曰屬河東。正義括地志云：「張陽故城一名東張城，在蒲州虞鄉縣西北四十里。」
〔三〕正義括地志云：「上曲陽，定州恆陽縣是。下曲陽在定州鼓城縣西五里。」
〔四〕集解徐廣曰：「河東有垣縣。」正義括地志云：「武垣縣，今瀛州城是。地理志云武垣縣屬涿郡也。」
〔五〕正義晉州城是。
〔六〕集解徐廣曰：「鄔縣在太原。音烏古反。」索隱地理志鄔，太原縣名。音烏古反。
〔七〕索隱地理志著縣屬濟南，盧縣屬泰山，漯陰、平原、鬲三縣屬平原。漯音吐答反。正義括地志云：「平原故城在德州平原縣東南十里。故鬲城在德州安德縣西北十五里。」盧縣，今濟州理縣是也。
〔八〕集解文穎曰：「或以為高密。」索隱漢書亦作「假密」。按：下定齊七十縣，則上假密非高密，亦是齊地，今闕。
項籍已死，天下定，漢王為皇帝，韓信徙為楚王，齊為郡。參歸漢相印。高帝以長子肥為齊王，而以參為齊相國。以高祖六年賜爵列侯，與諸侯剖符，世世勿絕。食邑平陽萬六百三十戶，號曰平陽侯，除前所食邑。
以齊相國擊陳豨將張春軍，破之。黥布反，參以齊相國從悼惠王將兵車騎十二萬人，與高祖會擊黥布軍，大破之。南至蘄，還定竹邑、相、蕭、留。〔一〕
〔一〕索隱地理志蘄、竹邑、相、蕭四縣屬沛。韋昭云「留今屬彭城」，則漢初亦屬沛也。正義括地志云：「徐州符離縣城，漢竹邑城也。李奇云『今竹邑也』。故相城在符離縣西北九十里。輿地志云『宋共公自睢陽徙相子城，又還睢陽』。蕭，徐州縣，古蕭叔國城也。故留城在徐州沛縣東南五十里，張良所封。」
參功：凡下二國，縣一百二十二；得王二人，相三人，將軍六人，大莫敖、〔一〕郡守、司馬、候、御史各一人。
〔一〕集解漢書音義曰：「楚之卿號。」
孝惠帝元年，除諸侯相國法，更以參為齊丞相。參之相齊，齊七十城。天下初定，悼惠王富於春秋，參盡召長老諸生，問所以安集百姓，如齊故（俗）諸儒以百數，言人人殊，參未知所定。聞膠西有蓋公，善治黃老言，使人厚幣請之。既見蓋公，蓋公為言治道貴清靜而民自定，推此類具言之。參於是避正堂，舍蓋公焉。其治要用黃老術，故相齊九年，齊國安集，大稱賢相。
惠帝二年，蕭何卒。參聞之，告舍人趣治行，「吾將入相」。居無何，使者果召參。參去，屬其後相曰：「以齊獄市為寄，慎勿擾也。」後相曰：「治無大於此者乎？」參曰：「不然。夫獄市者，所以并容也，今君擾之，姦人安所容也？吾是以先之。」〔一〕
〔一〕集解漢書音義曰：「夫獄市兼受善惡，若窮極，姦人無所容竄；姦人無所容竄，久且為亂。秦人極刑而天下畔，孝武峻法而獄繁，此其效也。老子曰『我無為而民自化，我好靜而民自正』。參欲以道化其本，不欲擾其末。」
參始微時，與蕭何善；及為將相，有卻。至何且死，所推賢唯參。參代何為漢相國，舉事無所變更，一遵蕭何約束。
擇郡國吏木詘於文辭，重厚長者，即召除為丞相史。吏之言文刻深，欲務聲名者，輒斥去之。日夜飲醇酒。卿大夫已下吏及賓客見參不事事，〔一〕來者皆欲有言。至者，參輒飲以醇酒，閒之，欲有所言，復飲之，醉而後去，終莫得開說，〔二〕以為常。
〔一〕集解如淳曰：「不事丞相之事。」
〔二〕集解如淳曰：「開謂有所啟白。」
相舍後園近吏舍，吏舍日飲歌呼。從吏惡之，無如之何，乃請參游園中，聞吏醉歌呼，從吏幸相國召按之。乃反取酒張坐飲，亦歌呼與相應和。
參見人之有細過，專掩匿覆蓋之，府中無事。
參子窋〔一〕為中大夫。惠帝怪相國不治事，以為「豈少朕與」？〔二〕乃謂窋曰：「若歸，試私從容問而父曰：『高帝新棄群臣，帝富於春秋，君為相，日飲，無所請事，何以憂天下乎？』然無言吾告若也。」〔三〕窋既洗沐歸，閒侍，自從其所諫參。參怒，而笞窋二百，曰：「趣入侍，天下事非若所當言也。」至朝時，惠帝讓參曰：「與窋胡治乎？〔四〕乃者我使諫君也。」參免冠謝曰：「陛下自察聖武孰與高帝？」上曰：「朕乃安敢望先帝乎！」曰：「陛下觀臣能孰與蕭何賢？」上曰：「君似不及也。」參曰：「陛下言之是也。且高帝與蕭何定天下，法令既明，今陛下垂拱，參等守職，遵而勿失，不亦可乎？」惠帝曰：「善。君休矣！」
〔一〕索隱音張律反。
〔二〕索隱按：少者不足之詞，故胡亥亦云「丞相豈少我哉」。蓋帝以丞相豈不是嫌少於我哉。小顏以為「我年少」，非也。
〔三〕索隱謂惠帝語窋，無得言我告汝令諫汝父，當自云是己意也。
〔四〕集解如淳曰：「猶言用窋為治。」索隱按：胡，何也，言語參「何為治窋」也。
參為漢相國，出入三年。卒，謚懿侯。子窋代侯。百姓歌之曰：「蕭何為法，顜若畫一；〔一〕曹參代之，守而勿失。載其清淨，民以寧一。」
〔一〕集解徐廣曰：「顜音古項反，一音較。」索隱覯，漢書作「講」，故文穎云「講，一作『較』」。按：訓直，又訓明，言法明直若畫一也。覯音講，亦作「覯」。小顏云「講，和也。畫一，言其法整齊也」。
平陽侯窋，高后時為御史大夫。孝文帝立，免為侯。立二十九年卒，謚為靜侯。子奇代侯，立七年卒，謚為簡侯。子時代侯。時尚平陽公主，生子襄。時病癘，歸國。立二十三年卒，謚夷侯。子襄代侯。襄尚衛長公主，生子宗。立十六年卒，謚為共侯。子宗代侯。征和二年中，宗坐太子死，國除。
太史公曰：曹相國參攻城野戰之功所以能多若此者，以與淮陰侯俱。及信已滅，而列侯成功，唯獨參擅其名。參為漢相國，清靜極言合道。然百姓離秦之酷後，參與休息無為，故天下俱稱其美矣。
【索隱述贊】曹參初起，為沛豪吏。始從中涓，先圍善置。執珪執帛，攻城略地。衍氏既誅，昆陽失位。北禽夏說，東討田溉。剖符定封，功無與二。市獄勿擾，清淨不事。尚主平陽，代享其利。
卷五十五　　　留侯世家第二十五
留侯〔一〕張良者，〔二〕其先韓人也。〔三〕大父開地，〔四〕相韓昭侯、宣惠王、襄哀王。父平，相釐王、悼惠王。〔五〕悼惠王二十三年，平卒。卒二十歲，秦滅韓。良年少，未宦事韓。韓破，良家僮三百人，弟死不葬，悉以家財求客刺秦王，為韓報仇，以大父、父五世相韓故。〔六〕
〔一〕索隱韋昭云「留，今屬彭城」。按：良求封留，以始見高祖於留故也。正義括地志云：「故留城在徐州沛縣東南五十五里。今城內有張良廟也。」
〔二〕索隱漢書云字子房。按：王符、皇甫謐並以良為韓之公族，姬姓也。秦索賊急，乃改姓名。而韓先有張去疾乃張譴，恐非良之先代。
〔三〕索隱良既歷代相韓，故知其先韓人。顧氏按：後漢書云「張良出於城父」，城父縣屬潁川也。正義括地志云：「城父在汝州郟城縣東三十里，韓（里）〔地〕也。」
〔四〕集解應劭曰：「大父，祖父。開地，名。」
〔五〕集解韓系家及系本作桓惠王。
〔六〕索隱謂大父及父相韓五王，故云五代。
良嘗學禮淮陽。〔一〕東見倉海君。〔二〕得力士，為鐵椎重百二十斤。秦皇帝東游，良與客狙〔三〕擊秦皇帝博浪沙中，〔四〕誤中副車。〔五〕秦皇帝大怒，大索天下，求賊甚急，為張良故也。良乃更名姓，亡匿下邳。
〔一〕正義今陳州也。
〔二〕集解如淳曰：「秦郡縣無倉海。或曰東夷君長。」索隱姚察以武帝時東夷穢君降，為倉海郡，或因以名，蓋得其近也。正義漢書武帝紀云「〔元朔〕元年，東夷穢君南閭等降，為倉海郡，今貊穢國」，得之。太史公修史時已降為郡，自書之。括地志云：「穢貊在高麗南，新羅北，東至大海西。」
〔三〕集解服虔曰：「狙，伺候也。」應劭曰：「狙，七預反，伺也。」徐廣曰：「伺候也，音千恕反。」索隱按：應劭云「狙，伺也。」一曰狙，伏伺也，音七豫反。謂狙之伺物，必伏而候之，故今云「狙候」是也。
〔四〕索隱服虔云「地在陽武南」。按：今浚儀西北四十里有博浪城。正義晉地理記云「鄭陽武縣有博浪沙」。按：今當官道也。
〔五〕索隱按：漢官儀天子屬車三十六乘。屬車即副車，而奉車郎御而從後。
良嘗閒從容〔一〕步游下邳〔二〕圯上，〔三〕有一老父，衣褐，至良所，直墮其履圯下，〔四〕顧謂良曰：「孺子，下取履！」良鄂然，欲毆之。〔五〕為其老，彊忍，下取履。父曰：「履我！」良業為取履，因長跪履之。〔六〕父以足受，笑而去。良殊大驚，隨目之。父去里所，復還，〔七〕曰：「孺子可教矣。後五日平明，與我會此。」良因怪之，跪曰：「諾。」五日平明，良往。父已先在，怒曰：「與老人期，後，何也？」去，曰：「後五日早會。」五日雞鳴，良往。父又先在，復怒曰：「後，何也？」去，曰：「後五日復早來。」五日，良夜未半往。有頃，父亦來，喜曰：「當如是。」出一編書，〔八〕曰：「讀此則為王者師矣。後十年興。十三年孺子見我濟北，穀城山下黃石即我矣。」〔九〕遂去，無他言，不復見。旦日視其書，乃太公兵法也。〔一〇〕良因異之，常習誦讀之。
〔一〕索隱嘗訓經也。閒，閑字也。從容，閒暇也。從容謂從任其容止，不矜莊也。
〔二〕索隱邳，被眉反。按：地理志下邳縣屬東海。又云邳在薛，後徙此。有上邳，故此曰下邳也。
〔三〕集解徐廣曰：「圯，橋也，東楚謂之圯。音怡。」索隱李奇云「下邳人謂橋為圯，音怡」。文穎曰「沂水上橋也」。應劭云「沂水之上也」。姚察見史記本有作土旁者，乃引今會稽東湖大橋名為靈圯。圯亦音夷，理或然也。
〔四〕索隱崔浩云「直猶故也」，亦恐不然。直言正也，謂至良所正墮其履也。
〔五〕集解徐廣曰：「一云『良怒，欲罵之』。」索隱毆音烏后反。
〔六〕索隱業猶本先也。謂良心先已為取履，故遂跪而履之。
〔七〕集解徐廣曰：「一曰『為其老，強忍，下取履，因進之。父以足受，笑而去。良殊大驚。父去里所，復還』。」
〔八〕集解徐廣曰：「編，一作『篇』。」
〔九〕正義括地志云：「穀城山一名黃山，在濟州東阿縣東。濟州，故濟北郡。孔文祥云『黃石公〔狀〕，鬚眉皆白，（狀）杖丹黎，履赤舄』。」
〔一〇〕正義七錄云：「太公兵法一袠三卷。太公，姜子牙，周文王師，封齊侯也。」
居下邳，為任俠。項伯常殺人，從良匿。
後十年，陳涉等起兵，良亦聚少年百餘人。景駒自立為楚假王，在留。良欲往從之，道還沛公。沛公將數千人，略地下邳西，遂屬焉。沛公拜良為廄將。〔一〕良數以太公兵法說沛公，沛公善之，常用其策。良為他人者，皆不省。良曰：「沛公殆天授。」〔二〕故遂從之，不去見景駒。
〔一〕集解漢書音義曰：「官名。」
〔二〕索隱殆訓近也。
及沛公之薛，見項梁。項梁立楚懷王。良乃說項梁曰：「君已立楚後，而韓諸公子橫陽君成賢，可立為王，益樹黨。」項梁使良求韓成，立以為韓王。以良為韓申徒，〔一〕與韓王將千餘人西略韓地，得數城，秦輒復取之，往來為游兵潁川。
〔一〕集解徐廣曰：「即司徒耳，但語音訛轉，故字亦隨改。」
沛公之從雒陽南出轘轅，良引兵從沛公，下韓十餘城，擊破楊熊軍。沛公乃令韓王成留守陽翟，與良俱南，攻下宛，西入武關。沛公欲以兵二萬人擊秦嶢下軍，〔一〕良說曰：「秦兵尚彊，未可輕。臣聞其將屠者子，賈豎易動以利。願沛公且留壁，使人先行，為五萬人具食，〔二〕益為張旗幟〔三〕諸山上，為疑兵，令酈食其持重寶啗秦將。」秦將果畔，欲連和俱西襲咸陽，沛公欲聽之。良曰：「此獨其將欲叛耳，恐士卒不從。不從必危，不如因其解〔四〕擊之。」沛公乃引兵擊秦軍，大破之。（遂）〔逐〕北至藍田，再戰，秦兵竟敗。遂至咸陽，秦王子嬰降沛公。
〔一〕集解徐廣曰：「嶢音堯。」
〔二〕集解徐廣曰：「五，一作『百』。」
〔三〕索隱音其試二音。
〔四〕索隱謂卒將離心而懈怠。
沛公入秦宮，宮室帷帳狗馬重寶婦女以千數，意欲留居之。樊噲諫沛公出舍，沛公不聽。〔一〕良曰：「夫秦為無道，故沛公得至此。夫為天下除殘賊，宜縞素為資。〔二〕今始入秦，即安其樂，此所謂『助桀為虐』。且『忠言逆耳利於行，毒藥苦口利於病』，〔三〕願沛公聽樊噲言。」沛公乃還軍霸上。
〔一〕集解徐廣曰：「一本『噲諫曰：「沛公欲有天下邪？將欲為富家翁邪？」沛公曰：「吾欲有天下。」噲曰：「今臣從入秦宮，所觀宮室帷帳珠玉重寶鍾鼓之飾，奇物不可勝極，入其後宮，美人婦女以千數，此皆秦所以亡天下也。願沛公急還霸上，無留宮中。」沛公不聽』。」
〔二〕集解晉灼曰：「資，藉也。欲沛公反秦奢泰，服儉素以為藉也。」
〔三〕索隱按：此語見孔子家語。
項羽至鴻門下，欲擊沛公，項伯乃夜馳入沛公軍，私見張良，欲與俱去。良曰：「臣為韓王送沛公，今事有急，亡去不義。」乃具以語沛公。沛公大驚，曰：「為將柰何？」良曰：「沛公誠欲倍項羽邪？」沛公曰：「鯫生〔一〕教我距關無內諸侯，秦地可盡王，故聽之。」良曰：「沛公自度能卻項羽乎？」沛公默然良久，曰：「固不能也。今為柰何？」良乃固要項伯。項伯見沛公。沛公與飲為壽，結賓婚。令項伯具言沛公不敢倍項羽，所以距關者，備他盜也。及見項羽後解，語在項羽事中。
〔一〕集解徐廣曰：「呂靜曰鯫，魚也，音此垢反。」索隱呂靜云「鯫，魚也，謂小魚也，音此垢反」。臣瓚按：楚漢春秋鯫生本姓（解）〔鯫〕。
漢元年正月，沛公為漢王，王巴蜀。漢王賜良金百溢，珠二斗，良具以獻項伯。漢王亦因令良厚遺項伯，使請漢中地。〔一〕項王乃許之，遂得漢中地。漢王之國，良送至褒中，〔二〕遣良歸韓。良因說漢王曰：「王何不燒絕所過棧道，示天下無還心，以固項王意。」乃使良還。行，燒絕棧道。
〔一〕集解如淳曰：「本但與巴蜀，故請漢中地。」
〔二〕正義括地志云：「褒谷在梁州褒城縣北五十里南中山。昔秦欲伐蜀，路無由入，乃刻石為牛五頭，置金於後，偽言此牛能屎金，以遺蜀。蜀侯貪，信之，乃令五丁共引牛，塹山堙谷，致之成都。秦遂尋道伐之，因號曰石牛道。蜀賦以石門在漢中之西，褒中之北是。」又云：「斜水源出褒城縣西北衙嶺山，與褒水同源而流派。漢書溝洫志示褒水通沔，斜水通渭，皆以行船。」
良至韓，韓王成以良從漢王故，項王不遣成之國，從與俱東。良說項王曰：「漢王燒絕棧道，無還心矣。」乃以齊王田榮反，書告項王。項王以此無西憂漢心，而發兵北擊齊。
項王竟不肯遣韓王，乃以為侯，又殺之彭城。良亡，閒行歸漢王，漢王亦已還定三秦矣。復以良為成信侯，從東擊楚。至彭城，漢敗而還。至下邑，漢王下馬踞鞍而問曰：「吾欲捐關以東等弃之，誰可與共功者？」良進曰：「九江王黥布，楚梟將，與項王有郄；彭越與齊王田榮反梁地：此兩人可急使。而漢王之將獨韓信可屬大事，當一面。即欲捐之，捐之此三人，則楚可破也。」漢王乃遣隨何說九江王布，而使人連彭越。及魏王豹反，使韓信將兵擊之，因舉燕、代、齊、趙。然卒破楚者，此三人力也。
張良多病，未嘗特將也，常為畫策，時時從漢王。
漢三年，項羽急圍漢王滎陽，漢王恐憂，與酈食其謀橈楚權。食其曰：「昔湯伐桀，封其後於杞。武王伐紂，封其後於宋。今秦失德棄義，侵伐諸侯社稷，滅六國之後，使無立錐之地。陛下誠能復立六國後世，畢已受印，此其君臣百姓必皆戴陛下之德，莫不鄉風慕義，願為臣妾。德義已行，陛下南鄉稱霸，楚必斂衽而朝。」漢王曰：「善。趣刻印，先生因行佩之矣。」
食其未行，張良從外來謁。漢王方食，曰：「子房前！客有為我計橈楚權者。」其以酈生語告，曰：「於子房何如？」良曰：「誰為陛下畫此計者？陛下事去矣。」漢王曰：「何哉？」張良對曰：「臣請藉前箸為大王籌之。」〔一〕曰：「昔者湯伐桀而封其後於杞者，度能制桀之死命也。今陛下能制項籍之死命乎？」曰：「未能也。」「其不可一也。武王伐紂封其後於宋者，度能得紂之頭也。今陛下能得項籍之頭乎？」曰：「未能也。」「其不可二也。武王入殷，表商容之閭，〔二〕釋箕子之拘，〔三〕封比干之墓。今陛下能封聖人之墓，表賢者之閭，式智者之門乎？」曰：「未能也。」「其不可三也。發鉅橋之粟，散鹿臺之錢，以賜貧窮。今陛下能散府庫以賜貧窮乎？」曰：「未能也。」「其不可四矣。殷事已畢，偃革為軒，〔四〕倒置干戈，覆以虎皮，以示天下不復用兵。今陛下能偃武行文，不復用兵乎？」曰：「未能也。」「其不可五矣。休馬華山之陽，示以無所為。今陛下能休馬無所用乎？」曰：「未能也。」「其不可六矣。放牛桃林之陰，〔五〕以示不復輸積。今陛下能放牛不復輸積乎？」曰：「未能也。」「其不可七矣。且天下游士離其親戚，棄墳墓，去故舊，從陛下游者，徒欲日夜望咫尺之地。今復六國，立韓、魏、燕、趙、齊、楚之後，天下游士各歸事其主，從其親戚，反其故舊墳墓，陛下與誰取天下乎？其不可八矣。且夫楚唯無彊，六國立者復橈而從之，〔六〕陛下焉得而臣之？誠用客之謀，陛下事去矣。」漢王輟食吐哺，罵曰：「豎儒，幾敗而公事！」〔七〕令趣銷印。
〔一〕集解張晏曰：「求借所食之箸用指畫也。或曰前世湯武箸明之事，以籌度今時之不若也。」
〔二〕索隱按：崔浩云「表者，標榜其里門也」。商容，紂時賢人也。韓詩外傳曰「商容執羽籥馮於馬徒，欲以化紂而不能，遂去，伏於太行山。武王欲以為三公，固辭不受」。餘解在商紀。
〔三〕集解徐廣曰：「釋，一作『式』。拘，一作『囚』。」
〔四〕集解如淳曰：「革者，革車也；軒者，赤黻乘軒也。偃武備而治禮樂也。」索隱蘇林云：「革者，兵車也；軒者，朱軒皮軒也。謂廢兵車而用乘車也。」說文云：「軒，曲周屏車。」
〔五〕索隱按：晉灼云「在弘農閺鄉南谷中」。應劭。十三州記「弘農有桃丘聚，古桃林也」。山海經云「夸父之山，北有桃林，廣三百里」也。
〔六〕集解漢書音義曰：「唯當使楚無彊，彊則六國弱從之。」索隱按：荀悅漢紀說此事云「獨可使楚無彊，若彊，則六國屈橈而從之」。又韋昭云「今無彊楚者，言六國立必復屈橈從楚」。是二說意同也。
〔七〕索隱高祖罵酈生為豎儒，謂此儒生豎子耳。幾音祈。幾者，殆近也。而公，高祖自謂也。漢書作「乃公」，乃亦汝也。
漢四年，韓信破齊而欲自立為齊王，漢王怒。張良說漢王，漢王使良授齊王信印，語在淮陰事中。
其秋，漢王追楚至陽夏南，戰不利而壁固陵，諸侯期不至。良說漢王，漢王用其計，諸侯皆至。語在項籍事中。
漢六年正月，封功臣。良未嘗有戰鬥功，高帝曰：「運籌策帷帳中，決勝千里外，子房功也。自擇齊三萬戶。」良曰：「始臣起下邳，與上會留，此天以臣授陛下。陛下用臣計，幸而時中，臣願封留足矣，不敢當三萬戶。」乃封張良為留侯，與蕭何等俱封。
（六年）上已封大功臣二十餘人，其餘日夜爭功不決，未得行封。上在雒陽南宮，從復道〔一〕望見諸將往往相與坐沙中語。上曰：「此何語？」留侯曰：「陛下不知乎？此謀反耳。」上曰：「天下屬安定，何故反乎？」留侯曰：「陛下起布衣，以此屬取天下，今陛下為天子，而所封皆蕭、曹故人所親愛，而所誅者皆生平所仇怨。今軍吏計功，以天下不足遍封，此屬畏陛下不能盡封，恐又見疑平生〔二〕過失及誅，故即相聚謀反耳。」上乃憂曰：「為之柰何？」留侯曰：「上平生所憎，群臣所共知，誰最甚者？」上曰：「雍齒與我故，〔三〕數嘗窘辱我。我欲殺之，為其功多，故不忍。」留侯曰：「今急先封雍齒以示群臣，群臣見雍齒封，則人人自堅矣。」於是上乃置酒，封雍齒為什方侯，〔四〕而急趣丞相、御史定功行封。群臣罷酒，皆喜曰：「雍齒尚為侯，我屬無患矣。」
〔一〕集解如淳曰：「復音複。上下有道，故謂之復道。」韋昭曰：「閣道。」
〔二〕集解徐廣曰：「多作『生平』。」
〔三〕集解漢書音義曰：「未起時有故怨。」
〔四〕索隱地理志縣名，屬廣漢。什音十。正義括地志云：「雍齒城在益州什邡縣南四十步。漢什邡縣，漢初封雍齒為侯國。」
劉敬說高帝曰：「都關中。」上疑之。左右大臣皆山東人，多勸上都雒陽：「雒陽東有成皋，西有殽黽，倍河，向伊雒，其固亦足恃。」留侯曰：「雒陽雖有此固，其中小，不過數百里，田地薄，四面受敵，此非用武之國也。夫關中左殽函，〔一〕右隴蜀，〔二〕沃野千里，南有巴蜀之饒，北有胡苑之利，〔三〕阻三面而守，獨以一面東制諸侯。諸侯安定，河渭漕輓天下，西給京師；諸侯有變，順流而下，足以委輸。此所謂金城千里，天府之國也，〔四〕劉敬說是也。」於是高帝即日駕，西都關中。〔五〕
〔一〕正義殽，二殽山也，在洛州永寧縣西北二十八里。函谷關在陝州桃林縣西南十二里。
〔二〕正義隴山南連蜀之岷山，故云右隴蜀也。
〔三〕索隱崔浩云：「苑馬牧外接胡地，馬生於胡，故云胡苑之利。」正義博物志云「北有胡苑之塞」。按：上郡、北地之北與胡接，可以牧養禽獸，又多致胡馬，故謂胡苑之利也。
〔四〕索隱按：此言「謂」者，皆是依憑古語。言秦有四塞之國，如金城也。故淮南子云「雖有金城，非粟不守」。又蘇秦說秦惠王云「秦地勢形便，所謂天府」。是所憑也。
〔五〕索隱按：周禮「二曰詢國遷」，乃為大事。高祖即日西遷者，蓋謂其日即定計耳，非即日遂行也。
留侯從入關。留侯性多病，即道引不食穀，〔一〕杜門不出歲餘。
〔一〕集解漢書音義曰：「服辟穀之藥，而靜居行氣。」
上欲廢太子，立戚夫人子趙王如意。大臣多諫爭，未能得堅決者也。呂后恐，不知所為。人或謂呂后曰：「留侯善畫計筴，上信用之。」呂后乃使建成侯呂澤劫留侯，曰：「君常為上謀臣，今上欲易太子，君安得高枕而臥乎？」留侯曰：「始上數在困急之中，幸用臣筴。今天下安定，以愛欲易太子，骨肉之閒，雖臣等百餘人何益。」呂澤彊要曰：「為我畫計。」留侯曰：「此難以口舌爭也。顧上有不能致者，天下有四人。〔一〕四人者年老矣，皆以為上慢侮人，故逃匿山中，義不為漢臣。然上高此四人。今公誠能無愛金玉璧帛，令太子為書，卑辭安車，因使辯士固請，宜來。來，以為客，時時從入朝，令上見之，則必異而問之。問之，上知此四人賢，則一助也。」於是呂后令呂澤使人奉太子書，卑辭厚禮，迎此四人。四人至，客建成侯所。
〔一〕索隱四人，四皓也，謂東園公、綺里季、夏黃公、角里先生。按：陳留志云「園公姓庾，字宣明，居園中，因以為號。夏黃公姓崔名廣，字少通，齊人，隱居夏里修道，故號曰夏黃公。角里先生，河內軹人，太伯之後，姓周名術，字元道，京師號曰霸上先生，一曰角里先生」。又孔安國祕記作「祿里」。此皆王劭據崔氏、周氏系譜及陶元亮四八目而為此說。
漢十一年，黥布反，上病，欲使太子將，往擊之。四人相謂曰：「凡來者，將以存太子。太子將兵，事危矣。」乃說建成侯曰：「太子將兵，有功則位不益太子；無功還，則從此受禍矣。且太子所與俱諸將，皆嘗與上定天下梟將也，今使太子將之，此無異使羊將狼也，皆不肯為盡力，其無功必矣。臣聞『母愛者子抱』，〔一〕今戚夫人日夜待御，趙王如意常抱居前，上曰『終不使不肖子居愛子之上』，明乎其代太子位必矣。君何不急請呂后承閒為上泣言：『黥布，天下猛將也，善用兵，今諸將皆陛下故等夷，〔二〕乃令太子將此屬，無異使羊將狼，莫肯為用，且使布聞之，則鼓行而西耳。〔三〕上雖病，彊載輜車，臥而護之，諸將不敢不盡力。上雖苦，為妻子自彊。』」於是呂澤立夜見呂后，呂后承閒為上泣涕而言，如四人意。上曰：「吾惟豎子固不足遣，而公自行耳。」於是上自將兵而東，群臣居守，皆送至灞上。留侯病，自彊起，至曲郵，〔四〕見上曰：「臣宜從，病甚。楚人剽疾，願上無與楚人爭鋒。」因說上曰：「令太子為將軍，監關中兵。」上曰：「子房雖病，彊臥而傅太子。」是時叔孫通為太傅，留侯行少傅事。
〔一〕索隱此語出韓子。
〔二〕集解徐廣曰：「夷猶儕也。」索隱如淳云：「等夷，言等輩。」
〔三〕集解晉灼曰：「鼓行而西，言無所畏也。」
〔四〕集解司馬彪曰：「長安縣東有曲郵聚。」索隱郵音尤。按：司馬彪漢書郡國志長安有曲郵聚。今在新豐西，俗謂之郵頭。漢書舊儀云「五里一郵，郵人居閒，相去二里半」。按：郵乃今之候也。
漢十二年，上從擊破布軍歸，疾益甚，愈欲易太子。留侯諫，不聽，因疾不視事。叔孫太傅稱說引古今，以死爭太子。上詳許之，猶欲易之。及燕，置酒，太子侍。四人從太子，年皆八十有餘，鬚眉皓白，衣冠甚偉。上怪之，問曰：「彼何為者？」四人前對，各言名姓，曰東園公，角里先生，綺里季，夏黃公。上乃大驚，曰：「吾求公數歲，公辟逃我，今公何自從吾兒游乎？」四人皆曰：「陛下輕士善罵，臣等義不受辱，故恐而亡匿。竊聞太子為人仁孝，恭敬愛士，天下莫不延頸欲為太子死者，故臣等來耳。」上曰：「煩公幸卒調護太子。」〔一〕
〔一〕集解如淳曰：「調護猶營護也。」
四人為壽已畢，趨去。上目送之，召戚夫人指示四人者曰：「我欲易之，彼四人輔之，羽翼已成，難動矣。呂后真而主矣。」戚夫人泣，上曰：「為我楚舞，吾為若楚歌。」歌曰：「鴻鵠高飛，一舉千里。羽翮已就，橫絕四海。橫絕四海，當可柰何！雖有矰繳，〔一〕尚安所施！」歌數闋，〔二〕戚夫人噓唏流涕，上起去，罷酒。竟不易太子者，留侯本招此四人之力也。
〔一〕集解韋昭曰：「繳，弋射也。其矢曰矰。」索隱馬融注周禮云：「矰者，繳繫短矢謂之矰。」一說云矰，一弦，可以仰高射，故云矰也。
〔二〕索隱音曲穴反，謂曲終也。說文曰：「闋，事〔已閉門〕也。」
留侯從上擊代，出奇計馬邑下，〔一〕及立蕭何相國，〔二〕所與上從容言天下事甚眾，非天下所以存亡，故不著。留侯乃稱曰：「家世相韓，及韓滅，不愛萬金之資，為韓報讎彊秦，天下振動。今以三寸舌〔三〕為帝者師，封萬戶，位列侯，此布衣之極，於良足矣。願棄人閒事，欲從赤松子〔四〕游耳。」乃學辟〔五〕穀，道引輕身。〔六〕會高帝崩，呂后德留侯，乃彊食之，曰：「人生一世閒，如白駒過隙，何至自苦如此乎！」留侯不得已，彊聽而食。
〔一〕集解徐廣曰：「一云『出奇計下馬邑』。」
〔二〕集解漢書音義曰：「何時未為相國，良勸高祖立之。」
〔三〕索隱春秋緯云：「舌在口，長三寸，象斗玉衡。」
〔四〕索隱列仙傳：「神農時雨師也，能入火自燒，崑崙山上隨風雨上下也。」
〔五〕索隱賓亦反。
〔六〕集解徐廣曰：「一云『乃學道引，欲輕舉』也。」
後八年卒，謚為文成侯。子不疑代侯。〔一〕
〔一〕集解徐廣曰：「文成侯立十六年卒，子不疑代立。十年，坐與門大夫吉謀殺故楚內史，當死，贖為城旦，國除。」
子房始所見下邳圯上老父與太公書者，後十三年從高帝過濟北，果見穀城山下黃石，取而葆祠之。〔一〕留侯死，并葬黃石（冢）。〔二〕每上冢伏臘，祠黃石。
〔一〕集解徐廣曰：「史記珍寶字皆作『葆』。」
〔二〕正義括地志云：「漢張良墓在徐州沛縣東六十五里，與留城相近也。」
留侯不疑，孝文帝五年坐不敬，國除。
太史公曰：學者多言無鬼神，然言有物。〔一〕至如留侯所見老父予書，亦可怪矣。〔二〕高祖離困者數矣，而留侯常有功力焉，豈可謂非天乎？上曰：「夫運籌筴帷帳之中，決勝千里外，吾不如子房。」余以為其人計魁梧奇偉，〔三〕至見其圖，狀貌如婦人好女。蓋孔子曰：「以貌取人，失之子羽。」〔四〕留侯亦云。
〔一〕索隱按：物謂精怪及藥物也。
〔二〕索隱按：詩緯云「風后，黃帝師，又化為老子，以書授張良」。亦異說。
〔三〕集解應劭曰：「魁梧，丘虛壯大之意。」索隱蘇林云「梧音忤」。蕭該云「今讀為吾，非也」。小顏云「言其可驚悟」。
〔四〕索隱子羽，澹臺滅明字也。仲尼弟子傳云「狀貌甚惡」。又韓子云「子羽有君子之容，而行不稱其貌」，與史記文相反。
【索隱述贊】留侯倜儻，志懷憤惋。五代相韓，一朝歸漢。進履宜假，運籌神算。橫陽既立，申徒作扞。灞上扶危，固陵靜亂。人稱三傑，辯推八難。赤松願游，白駒難絆。嗟彼雄略，曾非魁岸。
卷五十六　　　陳丞相世家第二十六
陳丞相平者，陽武戶牖鄉人也。〔一〕少時家貧，好讀書，有田三十畝，獨與兄伯居。伯常耕田，縱平使游學。平為人長〔大〕美色。人或謂陳平曰：「貧何食而肥若是？」其嫂嫉平之不視家生產，曰：「亦食糠覈耳。〔二〕有叔如此，不如無有。」伯聞之，逐其婦而棄之。
〔一〕集解徐廣曰：「陽武屬魏地。戶牖，今為東昏縣，屬陳留。」索隱徐廣云「陽武屬魏」，而地理志屬河南郡，蓋後陽武分屬梁國耳。徐又云「戶牖，今為東昏縣，屬陳留」，與漢書地理志同。按：是秦時戶牖鄉屬陽武，至漢以戶牖為東昏縣，隸陳留郡也。正義陳留風俗傳云：「東昏縣，衛地，故陽武之戶牖鄉也。」括地志云：「東昏故城在汴州陳留縣東北九十里。」
〔二〕集解徐廣曰：「覈音核。」駰案：孟康曰「麥糠中不破者也」。晉灼曰「覈音紇，京師謂麄屑為紇頭」。
及平長，可娶妻，富人莫肯與者，貧者平亦恥之。久之，戶牖富人有張負，〔一〕張負女孫五嫁而夫輒死，人莫敢娶。平欲得之。邑中有喪，平貧，侍喪，以先往後罷為助。張負既見之喪所，獨視偉平，平亦以故後去。負隨平至其家，家乃負郭〔二〕窮巷，以獘席為門，然門外多有長者車轍。〔三〕張負歸，謂其子仲曰：「吾欲以女孫予陳平。」張仲曰：「平貧不事事，一縣中盡笑其所為，獨柰何予女乎？」負曰：「人固有好美如陳平而長貧賤者乎？」卒與女。為平貧，乃假貸幣以聘，予酒肉之資以內婦。負誡其孫曰：「毋以貧故，事人不謹。事兄伯如事父，事嫂如母。」〔四〕平既娶張氏女，齎用益饒，游道日廣。
〔一〕索隱按：負是婦人老宿之稱，猶「武負」之類也。然此張負既稱富人，或恐是丈夫爾。
〔二〕索隱高誘注戰國策云「負背郭居也」。
〔三〕索隱一作「軌」。按：言長者所乘安車，與載運之車軌轍或別。
〔四〕集解兄伯已逐其婦，此嫂疑後娶也。
里中社，平為宰，〔一〕分肉食甚均。父老曰：「善，陳孺子之為宰！」平曰：「嗟乎，使平得宰天下，亦如是肉矣！」
〔一〕索隱其里名庫上里。知者，據蔡邕陳留東昏庫上里社碑云「惟斯庫里，古陽武之牖鄉」。陳平由此社宰，遂相高祖也。
陳涉起而王陳，使周市略定魏地，立魏咎為魏王，與秦軍相攻於臨濟。陳平固已前謝其兄伯，〔一〕從少年往事魏王咎於臨濟。魏王以為太僕。說魏王不聽，人或讒之，陳平亡去。
〔一〕集解漢書音義曰：「謝語其兄往事魏。」
久之，項羽略地至河上，陳平往歸之，從入破秦，賜平爵卿〔一〕。項羽之東王彭城也，漢王還定三秦而東，殷王反楚。項羽乃以平為信武君，將魏王咎客在楚者以往，擊降殷王而還。項王使項悍拜平為都尉，賜金二十溢。居無何，漢王攻下殷（王）。項王怒，將誅定殷者將吏。陳平懼誅，乃封其金與印，使使歸項王，而平身閒行杖劍亡。渡河，船人見其美丈夫獨行，疑其亡將，要中當有金玉寶器，目之，欲殺平。平恐，乃解衣裸而佐刺船。船人知其無有，乃止。
〔一〕集解張晏曰：「禮秩如卿，不治事。」
平遂至修武降漢，〔一〕因魏無知求見漢王，〔二〕漢王召入。是時萬石君奮為漢王中涓，〔三〕受平謁，入見平。平等七人俱進，賜食。王曰：「罷，就舍矣。」平曰：「臣為事來，所言不可以過今日。」於是漢王與語而說之，問曰：「子之居楚何官？」曰：「為都尉。」是日乃拜平為都尉，使為參乘，典護軍。諸將盡讙，〔四〕曰：「大王一日得楚之亡卒，未知其高下，而即與同載，反使監護軍長者！」漢王聞之，愈益幸平。遂與東伐項王。至彭城，為楚所敗。引而還，收散兵至滎陽，以平為亞將，屬於韓王信，軍廣武。
〔一〕集解徐廣曰：「漢二年。」
〔二〕索隱漢書張敞與朱邑書云「陳平須魏倩而後進」，孟康云即無知也。
〔三〕集解徐廣曰：「亦曰涓人。」
〔四〕索隱讙，譁也。音懽，又音喧。漢書作「皆怨」。
絳侯、灌嬰等咸讒陳平曰：「平雖美丈夫，如冠玉耳，其中未必有也。〔一〕臣聞平居家時，盜其嫂；事魏不容，亡歸楚；歸楚不中，又亡歸漢。今日大王尊官之，令護軍。臣聞平受諸將金，金多者得善處，金少者得惡處。平，反覆亂臣也，願王察之。」漢王疑之，召讓魏無知。無知曰：「臣所言者，能也；陛下所問者，行也。今有尾生、孝己之行〔二〕而無益處於勝負之數，陛下何暇用之乎？楚漢相距，臣進奇謀之士，顧其計誠足以利國家不耳。且盜嫂受金又何足疑乎？」漢王召讓平曰：「先生事魏不中，遂事楚而去，今又從吾游，信者固多心乎？」平曰：「 臣事魏王，魏王不能用臣說，故去事項王。項王不能信人，其所任愛，非諸項即妻之昆弟，雖有竒士不能用，平乃去楚。聞漢王之能用人，故歸大王。臣躶身來，不受金無以為資。誠臣計畫有可采者， （顧）〔願〕大王用之；使無可用者，金具在，請封輸官，得請骸骨。」漢王乃謝，厚賜，拜為護軍中尉，盡護諸將。諸將乃不敢復言。
〔一〕集解漢書音義曰：「飾冠以玉，光好外見，中非所有。」
〔二〕集解如淳曰：「孝己，高宗之子，有孝行。」
其後，楚急攻，絕漢甬道，圍漢王於滎陽城。久之，漢王患之，請割滎陽以西以和。項王不聽。漢王謂陳平曰：「天下紛紛，何時定乎？」陳平曰：「項王為人，恭敬愛人，士之廉節好禮者多歸之。至於行功爵邑，重之，士亦以此不附。今大王慢而少禮，士廉節者不來；然大王能饒人以爵邑，士之頑鈍〔一〕嗜利無恥者亦多歸漢。誠各去其兩短，襲其兩長，天下指麾則定矣。然大王恣侮人，不能得廉節之士。顧楚有可亂者，彼項王骨鯁之臣亞父、鍾離眛、龍且、周殷之屬，不過數人耳。大王誠能出捐數萬斤金，行反閒，閒其君臣，以疑其心，項王為人意忌信讒，必內相誅。漢因舉兵而攻之，破楚必矣。」漢王以為然，乃出黃金四萬斤，與陳平，恣所為，不問其出入。
〔一〕集解如淳曰：「猶無廉隅。」
陳平既多以金縱反閒於楚軍，宣言諸將鍾離眛等為項王將，功多矣，然而終不得裂地而王，欲與漢為一，以滅項氏而分王其地。項羽果意不信鍾離眛等。項王既疑之，使使至漢。漢王為太牢具，舉進。見楚使，即詳驚曰：「吾以為亞父使，乃項王使！」復持去，更以惡草具〔一〕進楚使。楚使歸，具以報項王。項王果大疑亞父。亞父欲急攻下滎陽城，項王不信，不肯聽。亞父聞項王疑之，乃怒曰：「天下事大定矣，君王自為之！願請骸骨歸！」歸未至彭城，疽發背而死。陳平乃夜出女子二千人滎陽城東門，楚因擊之，陳平乃與漢王從城西門夜出去。遂入關，收散兵復東。
〔一〕集解漢書音義曰：「草，粗也。」索隱戰國策云「食馮煖以草具」。如淳云「稾草麁惡之具也」。 如淳云「其明年，淮陰侯破齊，自立為齊王，使使言之漢王。漢王大怒而罵，陳平躡漢王。〔一〕漢王亦悟，乃厚遇齊使，使張子房卒立信為齊王。封平以戶牖鄉。用其奇計策，卒滅楚。常以護軍中尉從定燕王臧荼。
〔一〕集解漢書音義曰：「躡謂躡漢王足。」
漢六年，人有上書告楚王韓信反。高帝問諸將，諸將曰：「亟發兵阬豎子耳。」高帝默然。問陳平，平固辭謝，曰：「諸將云何？」上具告之。陳平曰：「人之上書言信反，有知之者乎？」曰：「未有。」曰：「信知之乎？」曰：「不知。」陳平曰：「陛下精兵孰與楚？」上曰：「不能過。」平曰：「陛下將用兵有能過韓信者乎？」上曰：「莫及也。」平曰：「今兵不如楚精，而將不能及，而舉兵攻之，是趣之戰也，竊為陛下危之。」上曰：「為之柰何？」平曰：「古者天子巡狩，會諸侯。南方有雲夢，陛下弟出偽游雲夢，〔一〕會諸侯於陳。陳，楚之西界，〔二〕信聞天子以好出游，其勢必無事而郊迎謁。謁，而陛下因禽之，此特一力士之事耳。」高帝以為然，乃發使告諸侯會陳，「吾將南游雲夢」。上因隨以行。行未至陳，楚王信果郊迎道中。高帝豫具武士，見信至，即執縛之，載後車。信呼曰：「天下已定，我固當烹！」高帝顧謂信曰：「若毋聲！而反，明矣！」武士反接之。〔三〕遂會諸侯于陳，盡定楚地。還至雒陽，赦信以為淮陰侯，而與功臣剖符定封。
〔一〕索隱蘇林云「弟，且也」。小顏云「但也」。
〔二〕正義陳，今陳州也。韓信都彭城，號楚王，故陳州為楚西界也。
〔三〕集解漢書音義曰：「反縛兩手。」
於是與平剖符，世世勿絕，為戶牖侯。平辭曰：「此非臣之功也。」上曰：「吾用先生謀計，戰勝剋敵，非功而何？」平曰：「非魏無知臣安得進？」上曰；「若子可謂不背本矣。」乃復賞魏無知。其明年，以護軍中尉從攻反者韓王信於代。卒至平城，為匈奴所圍，七日不得食。高帝用陳平奇計，使單于閼氏，〔一〕圍以得開。高帝既出，其計祕，世莫得聞。〔二〕
〔一〕集解蘇林曰：「閼氏音焉支，如漢皇后。」
〔二〕集解桓譚新論：「或云：『陳平為高帝解平城之圍，則言其事祕，世莫得而聞也。此以工妙踔善，故藏隱不傳焉。子能權知斯事否？』吾應之曰：『此策乃反薄陋拙惡，故隱而不泄。高帝見圍七日，而陳平往說閼氏，閼氏言於單于而出之，以是知其所用說之事矣。彼陳平必言漢有好麗美女，為道其容貌天下無有，今困急，已馳使歸迎取，欲進與單于，單于見此人必大好愛之，愛之則閼氏日以遠疏，不如及其未到，令漢得脫去，去，亦不持女來矣。閼氏婦女，有妒媔之性，必憎惡而事去之。此說簡而要，及得其用，則欲使神怪，故隱匿不泄也。』劉子駿聞吾言，乃立稱善焉。」按：漢書音義應劭說此事大旨與桓論略同，不知是應全取桓論，或別有所聞乎？今觀桓論似本無說。
高帝南過曲逆，〔一〕上其城，望見其屋室甚大，曰：「壯哉縣！吾行天下，獨見洛陽與是耳。」顧問御史曰：「曲逆戶口幾何？」對曰：「始秦時三萬餘戶，閒者兵數起，多亡匿，今見五千戶。」於是乃詔御史，更以陳平為曲逆侯，盡食之，除前所食戶牖。
〔一〕集解地理志縣屬中山也。索隱章帝醜其名，改云蒲陰也。
其後常以護軍中尉從攻陳豨及黥布。凡六出奇計，輒益邑，凡六益封。奇計或頗祕，世莫能聞也。
高帝從破布軍還，病創，徐行至長安。燕王盧綰反，上使樊噲以相國將兵攻之。既行，人有短惡噲者。高帝怒曰：「噲見吾病，乃冀我死也。」用陳平謀而召絳侯周勃受詔床下，曰：「陳平亟馳傳載勃代噲將，平至軍中即斬噲頭！」二人既受詔，馳傳未至軍，行計之曰：「樊噲，帝之故人也，功多，且又乃呂后弟呂嬃之夫，有親且貴，帝以忿怒故，欲斬之，則恐後悔。寧囚而致上，上自誅之。」未至軍，為壇，以節召樊噲。噲受詔，即反接載檻車，傳詣長安，而令絳侯勃代將，將兵定燕反縣。
平行聞高帝崩，平恐呂太后及呂嬃讒怒，乃馳傳先去。逢使者詔平與灌嬰屯於滎陽。平受詔，立復馳至宮，哭甚哀，因奏事喪前。呂太后哀之，曰：「君勞，出休矣。」平畏讒之就，因固請得宿衛中。太后乃以為郎中令，曰：「傅教孝惠。」〔一〕是後呂嬃讒乃不得行。樊噲至，則赦復爵邑。
〔一〕集解如淳曰：「傅相之傅也。」
孝惠帝六年，相國曹參卒，以安國侯王陵為右丞相，〔一〕陳平為左丞相。
〔一〕集解徐廣曰：「王陵以客從起豐，以廄將別守豐，上東，因從戰，不利，奉孝惠、魯元出睢水中，封為雍侯。高帝（八）〔六〕年，定食安國。二十一年卒，謚武侯。至玄孫，坐酎金，國除。」
王陵者，故沛人，始為縣豪，高祖微時，兄事陵。陵少文，任氣，好直言。及高祖起沛，入至咸陽，陵亦自聚黨數千人，居南陽，不肯從沛公。及漢王之還攻項籍，陵乃以兵屬漢。項羽取陵母置軍中，陵使至，則東鄉坐陵母，欲以招陵。陵母既私送使者，泣曰：「為老妾語陵，謹事漢王。漢王，長者也，無以老妾故，持二心。妾以死送使者。」遂伏劍而死。項王怒，烹陵母。陵卒從漢王定天下。以善雍齒，雍齒，高帝之仇，而陵本無意從高帝，以故晚封，為安國侯。
安國侯既為右丞相，二歲，孝惠帝崩。高后欲立諸呂為王，問王陵，王陵曰：「不可。」問陳平，陳平曰：「可。」呂太后怒，乃詳遷陵為帝太傅，實不用陵。陵怒，謝疾免，杜門竟不朝請，七年而卒。
陵之免丞相，呂太后乃徙平為右丞相，以辟陽侯審食其為左丞相。左丞相不治，常給事於中。〔一〕
〔一〕集解孟康曰：「不立治處，使止宮中也。」
食其亦沛人。漢王之敗彭城西，楚取太上皇、呂后為質，食其以舍人侍呂后。其後從破項籍為侯，幸於呂太后。及為相，居中，百官皆因決事。
呂嬃常以前陳平為高帝謀執樊噲，數讒曰：「陳平為相非治事，日飲醇酒，戲婦女。」陳平聞，日益甚。呂太后聞之，私獨喜。面質呂嬃於陳平曰：「鄙語曰『兒婦人口不可用』，顧君與我何如耳。無畏呂嬃之讒也。」
呂太后立諸呂為王，陳平偽聽之。及呂太后崩，平與太尉勃合謀，卒誅諸呂，立孝文皇帝，陳平本謀也。審食其免相。〔一〕
〔一〕集解徐廣曰：「審食其初以舍人起，侍呂后、孝惠帝於沛，又從在楚。封二十五年，文帝三年死，子平代。代二十二年，景帝三年，坐謀反，國除。一本云『食其免後三歲，為淮南王殺。文帝令其子平嗣侯。菑川王反，辟陽近菑川，平降之，國除』。」
孝文帝立，以為太尉勃親以兵誅呂氏，功多；陳平欲讓勃尊位，乃謝病。孝文帝初立，怪平病，問之。平曰：「高祖時，勃功不如臣平。及誅諸呂，臣功亦不如勃。願以右丞相讓勃。」於是孝文帝乃以絳侯勃為右丞相，位次第一；平徙為左丞相，位次第二。賜平金千斤，益封三千戶。
居頃之，孝文皇帝既益明習國家事，朝而問右丞相勃曰：「天下一歲決獄幾何？」勃謝曰：「不知。」問：「天下一歲錢穀出入幾何？」勃又謝不知，汗出沾背，愧不能對。於是上亦問左丞相平。平曰：「有主者。」上曰：「主者謂誰？」平曰：「陛下即問決獄，責廷尉；問錢穀，責治粟內史。」上曰：「苟各有主者，而君所主者何事也？」平謝曰：「主臣！〔一〕陛下不知其駑下，使待罪宰相。宰相者，上佐天子理陰陽，順四時，下育萬物之宜，外鎮撫四夷諸侯，內親附百姓，使卿大夫各得任其職焉。」孝文帝乃稱善。右丞相大慚，出而讓陳平曰：「君獨不素教我對！」陳平笑曰：「君居其位，不知其任邪？且陛下即問長安中盜賊數，〔二〕君欲彊對邪？」於是絳侯自知其能不如平遠矣。居頃之，絳侯謝病請免相，陳平專為一丞相。
〔一〕集解張晏曰：「若今人謝曰『惶恐』也。馬融龍虎賦曰『勇怯見之，莫不主臣』。」孟康曰：「主臣，主群臣也，若今言人主也。」韋昭曰：「言主臣道，不敢欺也。」索隱蘇林與孟康同，既古人所未了，故並存兩解。
〔二〕集解漢書音義曰：「頭數也。」
孝文帝二年，丞相陳平卒，謚為獻侯。子共侯買代侯。二年卒，子簡侯恢代侯。二十三年卒，子何代侯。二十三年，何坐略人妻，棄市，國除。
始陳平曰：「我多陰謀，是道家之所禁。吾世即廢，亦已矣，終不能復起，以吾多陰禍也。」然其後曾孫陳掌以衛氏親貴戚，願得續封陳氏，然終不得。〔一〕
〔一〕集解徐廣曰：「陳掌者，衛青之子婿。」
太史公曰：陳丞相平少時，本好黃帝、老子之術。方其割肉俎上之時，其意固已遠矣。傾側擾攘楚魏之閒，卒歸高帝。常出奇計，救紛糾之難，振國家之患。及呂后時，事多故矣，然平竟自脫，定宗廟，以榮名終，稱賢相，豈不善始善終哉！非知謀孰能當此者乎？
【索隱述贊】曲逆窮巷，門多長者。宰肉先均，佐喪後罷。魏楚更用，腹心難假。棄印封金，刺船露裸。閒行歸漢，委質麾下。滎陽計全，平城圍解。推陵讓勃，裒多益寡。應變合權，克定宗社。
卷五十七　　　絳侯周勃世家第二十七
絳侯周勃者，沛人也。其先卷人，〔一〕徙沛。勃以織薄曲為生，〔二〕常為人吹簫給喪事，〔三〕材官引彊。〔四〕
〔一〕集解徐廣曰：「卷縣在滎陽。」索隱韋昭云屬河南，地理志亦然。然則後置滎陽郡，而卷隸焉。音丘玄反，字林音丘權反。正義括地志云：「故卷城在鄭州原武縣西北七里。」釋例地名云：「卷縣所理垣雍城也。」
〔二〕集解蘇林曰：「薄，一名曲。月令曰『具曲植』。」索隱謂勃本以織蠶薄為生業也。韋昭云「北方謂薄為曲」。許慎注淮南云「曲，葦薄也」。郭璞注方言云「植，懸曲柱也」。音直吏反。
〔三〕集解如淳曰：「以樂喪家，若俳優。」瓚曰：「吹簫以樂喪賓，若樂人也。」索隱左傳「歌虞殯」，猶今挽歌類也。歌者或有簫管。
〔四〕集解漢書音義曰：「能引彊弓官，如今挽彊司馬也。」索隱晉灼云「申屠嘉為材官蹶張」。
高祖之為沛公初起，勃以中涓從攻胡陵，下方與。方與反，與戰，卻適。攻豐。擊秦軍碭東。還軍留及蕭。復攻碭，破之。下下邑，先登。賜爵五大夫。攻蒙、虞，〔一〕取之。擊章邯車騎，殿。〔二〕定魏地。攻爰戚、東緡，〔三〕以往至栗，〔四〕取之。攻齧桑，〔五〕先登。擊秦軍阿下，〔六〕破之。追至濮陽，下甄城。攻都關、〔七〕定陶，襲取宛朐，〔八〕得單父〔九〕令。夜襲取臨濟，攻張，〔一〇〕以前至卷，破之。擊李由軍雍丘下。攻開封，先至城下為多。〔一一〕後章邯破殺項梁，沛公與項羽引兵東如碭。自初起沛還至碭，一歲二月。〔一二〕楚懷王封沛公號安武侯，為碭郡長。沛公拜勃為虎賁令，〔一三〕以令從沛公定魏地。攻東郡尉於城武，破之。擊王離軍，破之。攻長社，先登。攻潁陽、緱氏，〔一四〕絕河津。〔一五〕擊趙賁軍尸北。〔一六〕南攻南陽守齮，破武關、嶢關。破秦軍於藍田，至咸陽，滅秦。
〔一〕索隱二縣名。地理志屬梁國。
〔二〕集解服虔曰：「略得殿兵也。」如淳曰：「殿，不進也。」瓚曰：「在軍後曰殿。」孫檢曰：「一說上功曰最，下功曰殿，戰功曰多。周勃事中有此三品，與諸將俱計功則曰殿最，獨捷則曰多。多義見周禮。故此云『擊章邯車騎，殿』，又云『先至城下為多』，又云『攻槐里、好畤，最』是也。」索隱孫檢說是。
〔三〕集解徐廣曰：「屬山陽。」索隱小顏音昏，非也。地理志山陽有東緡縣，音旻。然則戶牖之為東緡，音昏是。屬陳留者音昏，屬山陽者音旻也。正義緡，眉貧反。括地志云：「東緡故城，漢縣也，在兗州金鄉縣界。」
〔四〕正義括地志云屬沛郡也。
〔五〕索隱徐氏云在梁、彭城閒。
〔六〕索隱謂東阿之下也。
〔七〕索隱地理志縣名，屬山陽。
〔八〕正義冤劬二音，今曹州縣，在州西四十七里。
〔九〕正義善甫二音，宋州縣也。
〔一〇〕集解漢書音義曰：「攻壽張。」索隱地理志東郡壽良縣，光武改曰壽張。
〔一一〕集解文穎曰：「勃士卒至者多。」如淳曰：「周禮『戰功曰多』。」
〔一二〕索隱謂初起沛及還至碭，得一歲又更二月也。
〔一三〕集解徐廣曰：「一云『句盾令』。」索隱漢書云「襄賁令」。賁音肥，縣名，屬東海。徐廣又云「句盾令」，所見本各別也。
〔一四〕正義緱音勾。洛州縣。
〔一五〕正義即古平陰津，在洛州洛陽縣東北五十里。
〔一六〕索隱賁音肥，人姓名也。尸即尸鄉，今偃師也。北謂尸鄉之北。
項羽至，以沛公為漢王。漢王賜勃爵為威武侯。〔一〕從入漢中，拜為將軍。還定三秦，至秦，賜食邑懷德。〔二〕攻槐里、好畤，〔三〕最。〔四〕擊趙賁、內史保於咸陽，最。北攻漆。〔五〕擊章平、姚卬軍。〔六〕西定汧。〔七〕還下郿、頻陽。〔八〕圍章邯廢丘。〔九〕破西丞。〔一〇〕擊盜巴軍，破之。〔一一〕攻上邽〔一二〕。東守嶢關。轉擊項籍。攻曲逆，最。還守敖倉，追項籍。籍已死，因東定楚地泗（川）〔水〕、東海郡，凡得二十二縣。還守雒陽、櫟陽，賜與潁（陽）〔陰〕侯共食鍾離。〔一三〕以將軍從高帝反者燕王臧荼，破之易下。〔一四〕所將卒當馳道〔一五〕為多。賜爵列侯，剖符世世勿絕。食絳〔一六〕八千一百八十戶，號絳侯。
〔一〕索隱或是封號，未必縣名也。
〔二〕正義括地志云：「懷德故城在同州朝邑縣西南四十三里。」
〔三〕索隱地理志二縣屬右扶風。
〔四〕集解如淳曰：「於將率之中功為最。」
〔五〕索隱地理志漆縣在右扶風。正義今豳州新平縣，古漆縣也。
〔六〕索隱卬音五郎反，平下將。
〔七〕正義口肩反。今隴州汧源縣，本漢汧縣地也。
〔八〕索隱地理志郿屬右扶風，頻陽屬左馮翊也。正義郿音眉。括地志云：「郿縣故城在岐州郿縣東北十五里，頻陽故城在宜州土門縣南三里。」今土門縣併入同官縣，屬雍州，宜州廢也。
〔九〕索隱地理志「槐里，周曰犬丘，懿王都之，秦更名廢丘，高祖三年更名槐里」。而此云槐里者，據後而書之。又云廢丘者，以章邯本都廢丘而亡，亦據舊書之。
〔一〇〕集解徐廣曰：「天水有西縣。」正義括地志云：「西縣故城在秦州上邽縣西南九十里，本漢西縣地。」破西縣丞。
〔一一〕集解如淳曰：「章邯將。」
〔一二〕正義音圭。秦州縣也。
〔一三〕索隱地理志縣名，屬九江，古鍾離子國。正義括地志云：「潁陰故城在陳州南頓縣西北。鍾離故城在濠州鍾離縣東北五里。」
〔一四〕索隱荼，如字讀。易，水名，因以為縣，在涿郡。謂破荼軍於易水之下，言近水也。正義括地志云：「易縣故城在幽州歸義縣東南十五里，燕桓侯所徙都臨易是也。」
〔一五〕索隱小顏以當高祖所行之道。或以馳道為秦之馳道，故賈山傳云「秦為馳道，東窮燕、齊」也。
〔一六〕正義括地志云：「絳邑城，漢絳縣，在絳州曲沃縣南二里。或以為秦之舊馳道也。」
以將軍從高帝擊反韓王信於代，降下霍人。〔一〕以前至武泉，〔二〕擊胡騎，破之武泉北。轉攻韓信軍銅鞮，〔三〕破之。還，降太原六城。〔四〕擊韓信胡騎晉陽下，破之，下晉陽。後擊韓信軍於硰石，〔五〕破之，追北八十里。還攻樓煩〔六〕三城，因擊胡騎平城下，〔七〕所將卒當馳道為多。勃遷為太尉。
〔一〕索隱蕭該云：「左傳『以偪陽子歸納諸霍人』，杜預云晉邑也。字或作『靃』。」正義霍音瑣，又音蘇寡反。顏師古云：「音山寡反。」按：「霍」字當作「葰」，地理志云葰人，縣，屬太原郡。括地志云：「葰人故城在代州繁畤縣界，漢葰人縣也。」按：樊噲列傳作「靃人」，其音亦同。
〔二〕集解徐廣曰：「屬雲中。」正義括地志云：「武泉故城在朔州北二百二十里。」
〔三〕正義括地志云：「銅鞮故城在潞州銅鞮縣東十五里，州西六十五里，在并州東南也。」
〔四〕正義并州縣。從銅鞮還并，降六城也。
〔五〕集解應劭曰：「硰音沙。或曰地名。」索隱晉灼音赤座反。正義按：在樓煩縣西北。
〔六〕正義地理志云在鴈門郡，括地志云在并州崞縣界。
〔七〕正義地理志云在鴈門郡。括地志云：「朔州定襄，本漢平城縣。」
擊陳豨，屠馬邑。所將卒斬豨將軍乘馬絺。〔一〕擊韓信、陳豨、趙利軍於樓煩，破之。得豨將宋最、鴈門守圂。〔二〕因轉攻得雲中守遫、〔三〕丞相箕肆、將勳。〔四〕定鴈門郡十七縣，雲中郡十二縣。因復擊豨靈丘，〔五〕破之，斬豨，得豨丞相程縱、將軍陳武、都尉高肆。定代郡九縣。
〔一〕集解徐廣曰：「姓乘馬。」索隱絺，名也。乘音始證反。
〔二〕索隱圂，守之名，音胡困反。
〔三〕索隱音速。正義括地志云：「雲中故城在勝州榆林縣東北四十里，秦雲中郡。」
〔四〕集解徐廣曰：「箕，一作『薁』。勳，一作『專』，一作『
轉』。」索隱劉氏肆音如字，包愷音以四反。漢書「勳」亦作「博」字，並誤耳。
〔五〕索隱地理志縣名，屬代郡。正義括地志云：「靈丘故城在蔚州靈丘縣東十里，漢縣也。」
燕王盧綰反，勃以相國代樊噲將，擊下薊，得綰大將抵、丞相偃、守陘、〔一〕太尉弱、御史大夫施，屠渾都。〔二〕破綰軍上蘭，〔三〕復擊破綰軍沮陽。〔四〕追至長城，〔五〕定上谷十二縣，右北平十六縣，遼西、遼東二十九縣，漁陽二十二縣。最從高帝〔六〕得相國一人，丞相二人，將軍、二千石各三人；別破軍二，下城三，定郡五，縣七十九，得丞相、大將各一人。
〔一〕集解張晏曰：「盧綰郡守，陘其名。」
〔二〕集解徐廣曰：「在上谷。」索隱施，名也。屠，滅之也。地理志渾都縣屬上谷。一云，御史大夫姓施屠，名渾都。正義括地志云：「幽州昌平縣，本漢渾都縣。」
〔三〕正義括地志云「媯州懷戎縣東北有馬蘭谿水」，恐是也。
〔四〕集解徐廣曰：「在上谷。」駰案：服虔曰沮音阻。索隱按：地理志沮陽縣屬上谷。正義括地志云：「上谷郡故城在媯州懷戎縣東北百二十里。燕上谷，秦因不改，漢為沮陽縣。」
〔五〕正義即馬邑長城，亦名燕長城，在媯州北，今是。
〔六〕索隱最，都凡也。謂總舉其從高祖攻戰克獲之數也。
勃為人木彊敦厚，高帝以為可屬大事。勃不好文學，每召諸生說士，東鄉坐而責之：〔一〕「趣為我語。」其椎少文如此。〔二〕
〔一〕集解如淳曰：「勃自東鄉坐，責諸生說士，不以賓主之禮。」
〔二〕集解瓚曰：「令直言，勿稱經書也。」韋昭曰：「椎不橈曲，直至如椎。」索隱大顏云：「俗謂愚為鈍椎，音直追反。」今按：椎如字讀之。謂勃召說士東向而坐，責之云「趣為我語」，其質樸之性，以斯推之，其少文皆如此。
勃既定燕而歸，高祖已崩矣，以列侯事孝惠帝。孝惠帝六年，置太尉官，〔一〕以勃為太尉。十歲，高后崩。呂祿以趙王為漢上將軍，呂產以呂王為漢相國，秉漢權，欲危劉氏。勃為太尉，不得入軍門。陳平為丞相，不得任事。於是勃與平謀，卒誅諸呂而立孝文皇帝。其語在呂后、孝文事中。
〔一〕集解徐廣曰：「功臣表及將相表皆高后四年始置太尉。」正義下云「以勃為太尉。十歲高后崩」。按：孝惠六年〔至〕高后八年崩，是十年耳。而功臣表及將相表云高后四年置太尉官，未詳。
文帝既立，以勃為右丞相，賜金五千斤，食邑萬戶。居月餘，人或說勃曰：「君既誅諸呂，立代王，威震天下，而君受厚賞，處尊位，以寵，久之即禍及身矣。」勃懼，亦自危，乃謝請歸相印。上許之。歲餘，丞相平卒，上復以勃為丞相。十餘月，上曰：「前日吾詔列侯就國，或未能行，丞相吾所重，其率先之。」乃免相就國。
歲餘，每河東守尉行縣至絳，絳侯勃自畏恐誅，常被甲，令家人持兵以見之。其後人有上書告勃欲反，〔一〕下廷尉。廷尉下其事長安，逮捕勃治之。勃恐，不知置辭。吏稍侵辱之。勃以千金與獄吏，獄吏乃書牘背示之，〔二〕曰「以公主為證」。公主者，孝文帝女也，勃太子勝之尚之，〔三〕故獄吏教引為證。勃之益封受賜，盡以予薄昭。及繫急，薄昭為言薄太后，太后亦以為無反事。文帝朝，太后以冒絮提文帝，〔四〕曰：「絳侯綰皇帝璽，〔五〕將兵於北軍，不以此時反，今居一小縣，顧欲反邪！」文帝既見絳侯獄辭，乃謝曰：「吏（事）方驗而出之。」於是使使持節赦絳侯，復爵邑。絳侯既出，曰：「吾嘗將百萬軍，然安知獄吏之貴乎！」
〔一〕集解徐廣曰：「文帝四年時。」
〔二〕集解李奇曰：「吏所執簿。」韋昭曰：「牘版。」索隱簿即牘也。故魏志「秦宓以簿擊頰」，則亦簡牘之類也。
〔三〕集解韋昭曰：「尚，奉也。不敢言娶。」
〔四〕集解徐廣曰：「提音弟。」駰案：應劭曰「陌額絮也」。如淳曰「太后恚怒，遭得左右物提之也」。晉灼曰「巴蜀異物志謂頭上巾為冒絮」。索隱服虔云「綸，絮也。提音弟，又音啼」，非也。蕭該音底。提者，擲也，蕭音為得。恚者，嗔也。遭者，逢也。謂太后嗔，乃逢冒絮，因以提帝。陌音「蠻貊」之「貊」。方言云「幪巾，南楚之閒云『陌額』」也。
〔五〕集解應劭曰：「言勃誅諸呂，廢少帝，手貫璽時尚不反，況今更有異乎？」
絳侯復就國。孝文帝十一年卒，謚為武侯。子勝之代侯。六歲，尚公主，不相中，〔一〕坐殺人，國除。絕一歲，文帝乃擇絳侯勃子賢者河內守亞夫，封為條侯，〔二〕續絳侯後。
〔一〕集解如淳曰：「猶言不相合當。」
〔二〕集解徐廣曰：「表皆作『脩』字。」駰案：服虔曰「脩音條」。索隱地理志條縣屬渤海郡。正義括地志云：「故蓧城俗名南條城，在德州蓧縣南十二里，漢縣。」
條侯亞夫自未侯為河內守時，許負相之，〔一〕曰：「君後三歲而侯。侯八歲為將相，持國秉，〔二〕貴重矣，於人臣無兩。其後九歲而君餓死。」亞夫笑曰：「臣之兄已代父侯矣，有如卒，子當代，亞夫何說侯乎？然既已貴如負言，又何說餓死？指示我。」許負指其口曰：「有從理入口，〔三〕此餓死法也。」居三歲，其兄絳侯勝之有罪，孝文帝擇絳侯子賢者，皆推亞夫，乃封亞夫為條侯，續絳侯後。
〔一〕索隱應劭云：「負，河內溫人，老嫗也。」姚氏按：楚漢春秋高祖封負為鳴雌亭侯，是知婦人亦有封邑。
〔二〕索隱音柄。
〔三〕索隱從音子容反。從理，橫理。
文帝之後六年，匈奴大入邊。乃以宗正劉禮為將軍，軍霸上〔一〕；祝茲侯徐厲為將軍，軍棘門；〔二〕以河內守亞夫為將軍，軍細柳：〔三〕以備胡。上自勞軍。至霸上及棘門軍，直馳入，將以下騎送迎。已而之細柳軍，軍士吏被甲，銳兵刃，彀弓弩，持滿。〔四〕天子先驅至，不得入。先驅曰：「天子且至！」軍門都尉曰：「將軍令曰『軍中聞將軍令，不聞天子之詔』。」〔五〕居無何，上至，又不得入。於是上乃使使持節詔將軍：「吾欲入勞軍。」亞夫乃傳言開壁門。壁門士吏謂從屬車騎曰：「將軍約，軍中不得驅馳。」於是天子乃按轡徐行。至營，將軍亞夫持兵揖曰：「介冑之士不拜，請以軍禮見。」〔六〕天子為動，改容式車。〔七〕使人稱謝：「皇帝敬勞將軍。」成禮而去。既出軍門，群臣皆驚。文帝曰：「嗟乎，此真將軍矣！曩者霸上、棘門軍，若兒戲耳，其將固可襲而虜也。至於亞夫，可得而犯邪！」稱善者久之。月餘，三軍皆罷。乃拜亞夫為中尉。〔八〕
〔一〕正義廟記云：「霸陵即霸上。」按：霸陵城在雍州萬年縣東北二十五里。
〔二〕正義孟康云：「秦時宮也。」括地志云：「棘門在渭北十餘里，秦王門名也。」
〔三〕正義括地志云：「細柳倉在雍州咸陽縣西南二十里也。」
〔四〕索隱彀者，張也。
〔五〕索隱六韜云：「軍中之事，不聞君命。」
〔六〕集解應劭曰：「禮『介者不拜』。」索隱應劭云：「左傳『晉郤克三肅使者而退』，杜預注『肅，若今撎』。鄭眾注周禮『肅拜』云『但俯下手，今時撎是』。」
〔七〕索隱軾者，車前橫木。若上有敬，則俯身而憑之。
〔八〕正義漢書百官表云：「中尉，秦官，掌徼巡京師。武帝太初元年，更名執金吾。」應劭云：「吾者，禦也。掌執金吾以禦非常。」顏師古云：「金吾，鳥名，主辟不祥。天子出行，職主先導，以備非常，故執此鳥之象，因以名官也。」
孝文且崩時，誡太子曰：「即有緩急，周亞夫真可任將兵。」文帝崩，拜亞夫為車騎將軍。
孝景三年，吳楚反。亞夫以中尉為太尉，〔一〕東擊吳楚。因自請上曰：「楚兵剽輕，〔二〕難與爭鋒。願以梁委之，〔三〕絕其糧道，乃可制。」上許之。
〔一〕正義漢書百官表云：「太尉，秦官，掌武〔事〕。元狩四年置大將軍大司馬。」即今十二衛大將軍及兵部尚書也。
〔二〕索隱漢書亞夫至淮陽，問鄧都尉，為畫此計，亞夫從之。今此云「自請」者，蓋此亦聞疑而傳疑，漢史得其實也。剽音疋妙反。輕讀從去聲。
〔三〕索隱謂以梁委之於吳，使吳兵不得過也。亦有作餧音，亦通。
太尉既會兵滎陽，吳方攻梁，梁急，請救。太尉引兵東北走昌邑，深壁而守。梁日使使請太尉，太尉守便宜，不肯往。梁上書言景帝，景帝使使詔救梁。太尉不奉詔，堅壁不出，而使輕騎兵弓高侯等〔
一〕絕吳楚兵後食道。吳兵乏糧，飢，數欲挑戰，終不出。夜，軍中驚，內相攻擊擾亂，至於太尉帳下。太尉終臥不起。頃之，復定。後吳奔壁東南陬，〔二〕太尉使備西北。已而其精兵果奔西北，不得入。吳兵既餓，乃引而去。太尉出精兵追擊，大破之。吳王濞棄其軍，而與壯士數千人亡走，保於江南丹徒。〔三〕漢兵因乘勝，遂盡虜之，降其兵，購吳王千金。月餘，越人斬吳王頭以告。〔四〕凡相攻守三月，而吳楚破平。於是諸將乃以太尉計謀為是。由此梁孝王與太尉有卻。
〔一〕索隱韓穨當也。正義弓高，滄州縣也。
〔二〕集解如淳曰：「陬，隅也。」索隱音子侯反。
〔三〕索隱地理志縣屬會稽。正義括地志云：「丹徒故城在潤州丹徒縣東南十八里，漢丹徒縣也。晉太康地志云『吳王濞反，走丹徒，越人殺之於此城南』。徐州記云『秦使赭衣鑿其地，因謂之丹徒。鑿處今在故縣西北六里。丹徒峴東南連亙，盤紆屈曲，有象龍形，故秦鑿絕頂，闊百餘步，又夾阬龍首，以毀其形。阬之所在，即今龍、月二湖，悉成田也』。」
〔四〕正義越人即丹徒人。越滅吳，丹徒地屬楚。秦滅楚後，置三十六郡，丹徒縣屬會稽郡，故以丹徒為越人也。
歸，復置太尉官。五歲，遷為丞相，景帝甚重之。景帝廢栗太子，丞相固爭之，不得。景帝由此疏之。而梁孝王每朝，常與太后言條侯之短。
竇太后曰：「皇后兄王信可侯也。」景帝讓曰：「始南皮、章武侯〔一〕先帝不侯，及臣即位乃侯之。信未得封也。」竇太后曰：「人主各以時行耳。〔二〕自竇長君在時，竟不得侯，死後乃（封）其子彭祖顧得侯。〔三〕吾甚恨之。帝趣侯信也！」景帝曰：「請得與丞相議之。」丞相議之，亞夫曰：「高皇帝約『非劉氏不得王，非有功不得侯。不如約，天下共擊之』。今信雖皇后兄，無功，侯之，非約也。」景帝默然而止。
〔一〕集解瓚曰：「南皮，竇彭祖，太后兄子。章武侯，太后弟廣國。」
〔二〕索隱謂人主各當其時而行事，不必一一相法也。正義人主作「人生」。
〔三〕索隱許慎注淮南子云：「顧，反也。」
其後匈奴王〔唯〕徐盧等五人降，景帝欲侯之以勸後。丞相亞夫曰：「彼背其主降陛下，陛下侯之，則何以責人臣不守節者乎？」景帝曰：「丞相議不可用。」乃悉封〔唯〕徐盧等為列侯。〔一〕亞夫因謝病。景帝中三年，以病免相。
〔一〕索隱功臣表唯徐盧封容城侯。
頃之，景帝居禁中，召條侯，賜食。獨置大胾，〔一〕無切肉，又不置櫡。條侯心不平，顧謂尚席取櫡。〔二〕景帝視而笑曰：「此不足君所乎？」〔三〕條侯免冠謝。上起，條侯因趨出。景帝以目送之，曰：「此怏怏者非少主臣也！」
〔一〕集解韋昭曰：「胾，大臠也。音側吏反。」索隱臠音李轉反。謂肉臠也。
〔二〕集解應劭曰：「尚席，主席者。」索隱顧氏按輿服雜事云「六尚，尚席，掌武帳帷幔也」。櫡音筯。漢書作「箸」。箸者，食所用也。留侯云「借前箸以籌之」。禮曰「羹之有菜者用梜」。梜亦箸之類，故鄭玄云「今人謂箸為梜」是也。
〔三〕集解孟康曰：「設胾無筯者，此非不足滿於君所乎？嫌恨之。」如淳曰：「非故不足君之食具也，偶失之。」索隱言不設箸者，此蓋非我意，於君有不足乎？故如淳云「非故不足君之食具，偶失之耳」。蓋當然也，所以帝視而笑也。若本不為足，當別有辭，未必為之笑也。孟康、晉灼雖探古人之情，亦未必能得其實。顧氏亦同孟氏之說，又引魏武賜荀彧虛器，各記異說也。
居無何，條侯子為父買工官尚方〔一〕甲楯五百被〔二〕可以葬者。取庸苦之，不予錢。庸知其盜買縣官器，〔三〕怒而上變告子，事連汙條侯。〔四〕書既聞上，上下吏。吏簿責條侯，〔五〕條侯不對。景帝罵之曰：「吾不用也。」〔六〕召詣廷尉。〔七〕廷尉責曰：「君侯欲反邪？」亞夫曰：「臣所買器，乃葬器也，何謂反邪？」吏曰：「君侯縱不反地上，即欲反地下耳。」吏侵之益急。初，吏捕條侯，條侯欲自殺，夫人止之，以故不得死，遂入廷尉。因不食五日，嘔血而死。國除。
〔一〕集解徐廣曰：「一作『西』。」索隱工官即尚方之工，所作物屬尚方，故云工官尚方。
〔二〕集解徐廣曰：「音披。」駰案：如淳曰「工官，官名也」。張晏曰「被，具也。五百具甲楯」。
〔三〕索隱縣官謂天子也。所以謂國家為縣官者，夏（家）〔官〕王畿內縣即國都也。王者官天下，故曰縣官也。
〔四〕索隱汙音烏故反。
〔五〕集解如淳曰：「簿問責其情。」
〔六〕集解孟康曰：「不用汝對，欲殺之也。」如淳曰：「恐獄吏畏其復用事，不敢折辱。」索隱孟康、如淳已備兩解，大顏以孟說為得。而姚察又別一解，云「帝責此吏不得亞夫直辭，以為不足任用，故召亞夫別詣廷尉，使責問」。
〔七〕正義景帝見條侯不對簿，因責罵之曰：「吾不任用汝也。」故召詣廷尉，使重推劾耳。餘說皆非也。
絕一歲，景帝乃更封絳侯勃他子堅為平曲侯，續絳侯後。十九年卒，謚為共侯。子建德代侯，十三年，為太子太傅。坐酎金不善，元鼎五年，有罪，國除。〔一〕
〔一〕集解徐廣曰：「諸列侯坐酎金失侯者，皆在元鼎五年，但此辭句如有顛倒。」索隱既云「坐酎金不善」，復云「元鼎五年有罪國除」，似重有罪，故云顛倒。而漢書云「為太子太傅，坐酎金免官。後有罪，國除」，其文又錯也。按：表坐免官，至元鼎五年坐酎金又失侯，所以二史記之各有不同也。
條侯果餓死。死後，景帝乃封王信為蓋侯。
太史公曰：絳侯周勃始為布衣時，鄙樸人也，才能不過凡庸。及從高祖定天下，在將相位，諸呂欲作亂，勃匡國家難，復之乎正。雖伊尹、周公，何以加哉！亞夫之用兵，持威重，執堅刃，穰苴曷有加焉！足己而不學，〔一〕守節不遜，〔二〕終以窮困。悲夫！
〔一〕索隱亞夫自以己之智謀足，而〔不〕虛己（不）學古人，所以不體權變，而動有違忤。
〔二〕索隱守節謂爭栗太子，不封王信、〔唯〕徐盧等；不遜謂顧尚席取箸，不對制獄是也。
【索隱述贊】絳侯佐漢，質厚敦篤。始擊碭東，亦圍尸北。所攻必取，所討咸克。陳豨伏誅，臧荼破國。事居送往，推功伏德。列侯還第，太尉下獄。繼相條侯，紹封平曲。惜哉賢將，父子代辱！
卷五十八　　　梁孝王世家第二十八
梁孝王武者，孝文皇帝子也，而與孝景帝同母。母，竇太后也。
孝文帝凡四男：長子曰太子，是為孝景帝；次子武；次子參；次子勝。〔一〕孝文帝即位二年，以武為代王，〔二〕以參為太原王，〔三〕以勝為梁王。〔四〕二歲，徙代王為淮陽王。〔五〕以代盡與太原王，號曰代王。參立十七年，孝文後二年卒，謚為孝王。子登嗣立，是為代共王。立二十九年，元光二年卒。子義立，是為代王。十九年，漢廣關，以常山為限，而徙代王王清河。〔六〕清河王徙以元鼎三年也。
〔一〕正義漢書「勝」作「揖」。又云「諸姬生代孝王參、梁懷王揖」。言諸姬者，眾妾卑賤，史不書姓，故云諸姬也。
〔二〕集解徐廣曰：「都中都。」正義括地志云：「中都故城在汾州平遙縣西十二里。」
〔三〕集解徐廣曰：「都晉陽。」正義括地志云：「并州太原地名大明城，即古晉陽城。智伯與韓魏攻趙襄子於晉陽，即此城是也。」
〔四〕集解徐廣曰：「都睢陽。」索隱漢書梁王名揖，蓋是矣。按：景帝子中山靖王名勝，是史記誤耳。正義括地志云：「宋州宋城縣在州南二里外城中，本漢之睢陽縣也。漢文帝封子武於大梁，以其卑溼，徙睢陽，故改曰梁也。」
〔五〕集解徐廣曰：「都陳。」正義即古陳國城也。
〔六〕集解徐廣曰：「都清陽。」正義括地志云：「清陽故城在貝州清陽縣西北八里也。」
初，武為淮陽王十年，而梁王勝卒，謚為梁懷王。懷王最少子，愛幸異於他子。其明年，徙淮陽王武為梁王。梁王之初王梁，孝文帝之十二年也。梁王自初王通歷已十一年矣。〔一〕
〔一〕索隱謂自文帝二年初封代，後徙淮陽，又徙梁，通數文帝二年至十二年徙梁為十一年也。
梁王十四年，入朝。十七年，十八年，比年入朝，留，其明年，乃之國。二十一年，入朝。二十二年，孝文帝崩。二十四年，入朝。二十五年，復入朝。是時上未置太子也。上與梁王燕飲，嘗從容言曰：「千秋萬歲後傳於王。」王辭謝。雖知非至言，然心內喜。太后亦然。
其春，吳楚齊趙七國反。吳楚先擊梁棘壁，〔一〕殺數萬人。梁孝王城守睢陽，而使韓安國、張羽等為大將軍，以距吳楚。吳楚以梁為限，不敢過而西，與太尉亞夫等相距三月。吳楚破，而梁所破殺虜略與漢中分。〔二〕明年，漢立太子。其後梁最親，有功，又為大國，居天下膏腴地。地北界泰山，西至高陽，〔三〕四十餘城，皆多大縣。
〔一〕集解文穎曰：「地名。」索隱按：左傳宣公二年，宋華元戰于大棘。杜預云在襄邑東南，蓋即棘壁是也。正義括地志云：「大棘故城在宋州寧陵縣西南七十里。」
〔二〕集解漢書音義曰：「梁所虜吳楚之捷，略與漢等。」
〔三〕集解徐廣曰：「在陳留圉縣。」駰案：司馬彪曰「圉有高陽亭」也。索隱圉縣屬陳留。高陽，鄉名也。注引司馬彪者，出續漢書郡國志也。
孝王，竇太后少子也，愛之，賞賜不可勝道。於是孝王築東苑，〔一〕方三百餘里。〔二〕廣睢陽城七十里。〔三〕大治宮室，為複道，自宮連屬於平臺三十餘里。〔四〕得賜天子旌旗，出從千乘萬騎。〔五〕東西馳獵，擬於天子。出言期，入言警。〔六〕招延四方豪桀，自山以東游說之士。莫不畢至，齊人羊勝、公孫詭、鄒陽之屬。公孫詭多奇邪計，〔七〕初見王，賜千金，官至中尉，梁號之曰公孫將軍，梁多作兵器弩弓矛數十萬，而府庫金錢且百巨萬，〔八〕珠玉寶器多於京師。
〔一〕索隱築謂建也。白虎通云：「苑所以東者何？蓋以東方生物故也。」
〔二〕索隱蓋言其奢，非實辭。或者梁國封域之方。正義括地志云：「兔園在宋州宋城縣東南十里。葛洪西京雜記云『梁孝王苑中有落猿巖、栖龍岫、鴈池、鶴洲、鳧島。諸宮觀相連，奇果佳樹，瑰禽異獸，靡不畢備』。俗人言梁孝王竹園也。」
〔三〕索隱蘇林云：「廣其徑也。」太康地理記云：「城方十三里，梁孝王築之，鼓倡節杵而後下和之者，稱睢陽曲。今踵以為故，所以樂家有睢陽曲，蓋釆其遺音也。」
〔四〕集解徐廣曰：「睢陽有平臺里。」駰案：如淳曰「在梁東北，離宮所在也」。晉灼曰「或說在城中東北角」。索隱如淳云：「在梁東北，離宮所在」者，按今城東二十里臨新河，有故臺址，不甚高，俗云平臺，又一名脩竹苑。西京雜記云「有落猿巖、鳧洲、鴈渚，連亙七十餘里」是也。
〔五〕索隱漢官儀曰：「天子法駕三十六乘，大駕八十一乘，皆備千乘萬騎而出也。」
〔六〕索隱漢舊儀云：「皇帝輦動稱警，出殿則傳蹕，止人清道。」言出入者，互文耳，入亦有蹕。
〔七〕索隱周禮「有奇邪之人」，鄭玄云「奇邪，譎怪非常也，奇音紀宜反，邪音斜」也。
〔八〕索隱如淳云：「巨亦大，與大百萬同也。」韋昭云：「大百萬，今萬萬。」
二十九年十月，梁孝王入朝。景帝使使持節乘輿駟馬，迎梁王於關下。〔一〕既朝，上疏因留，以太后親故。王入則侍景帝同輦，出則同車游獵，射禽獸上林中。梁之侍中、郎、謁者著籍引出入〔二〕天子殿門，與漢宦官無異。
〔一〕集解鄧展曰：「但將駟馬往。」瓚曰：「稱乘輿駟馬，則車馬皆往，言不駕六馬耳。天子副車駕駟馬。」
〔二〕正義著，竹略反。籍謂名簿也，若今通引出入門也。
十一月，上廢栗太子，竇太后心欲以孝王為後嗣。大臣及袁盎等有所關說於景帝，〔一〕竇太后義格，〔二〕亦遂不復言以梁王為嗣事由此。以事秘，世莫知。乃辭歸國。
〔一〕索隱袁盎云「漢家法周道立子」，是有所關涉之說於帝也。一云關者，隔也。引事而關隔，其說不得行也。
〔二〕集解如淳曰：「攱閣不得下。」索隱張晏云「格，止也」。服虔云「格謂格閣不行」。蘇林音閣。周成雜字「攱閣也」。通俗文云「高置立攱棚云攱閣」。字林音紀，又音詭也。
其夏四月，上立膠東王為太子。梁王怨袁盎及議臣，乃與羊勝、公孫詭之屬陰使人刺殺袁盎及他議臣十餘人。逐其賊，未得也。於是天子意梁王，〔一〕逐賊，果梁使之。乃遣使冠蓋相望於道，覆按梁，捕公孫詭、羊勝。公孫詭、羊勝匿王後宮。使者責二千石急，梁相軒丘豹〔二〕及內史韓安國進諫王，王乃令勝、詭皆自殺，出之。上由此怨望於梁王。梁王恐，乃使韓安國因長公主謝罪太后，然后得釋。
〔一〕索隱謂意疑梁刺之。
〔二〕正義姓軒丘，名豹也。
上怒稍解，因上書請朝。既至關，茅蘭〔一〕說王，使乘布車，〔二〕從兩騎入，匿於長公主園。漢使使迎王，王已入關，車騎盡居外，不知王處。太后泣曰：「帝殺吾子！」景帝憂恐。於是梁王伏斧質於闕下，謝罪，然後太后、景帝大喜，相泣，復如故。悉召王從官入關。然景帝益疏王，不同車輦矣。
〔一〕集解漢書音義曰：「茅蘭，孝王臣。」
〔二〕集解張晏曰：「布車，降服，自比喪人。」
三十五年冬，復朝。上疏欲留，上弗許。歸國，意忽忽不樂。北獵良山，〔一〕有獻牛，足出背上，〔二〕孝王惡之。六月中，病熱，六日卒，謚曰孝王。〔三〕
〔一〕索隱漢書作「梁山」。述征記云「良山際清水」。今壽張縣南有良山，服虔云是此山也。正義括地志云「梁山在鄆州壽張縣南三十五里」，即獵處也。
〔二〕索隱張晏云：「足當處下，所以輔身也；今出背上，象孝王背朝以干上也。北者，陰也。又在梁山，明為梁也。牛者，丑之畜，衝在六月。北方數六，故六月六日薨也。」
〔三〕索隱述征記：「碭有梁孝王之冢。」
孝王慈孝，每聞太后病，口不能食，居不安寢，常欲留長安侍太后。太后亦愛之。及聞梁王薨，竇太后哭極哀，不食，曰：「帝果殺吾子！」景帝哀懼，不知所為。與長公主計之，乃分梁為五國，〔一〕盡立孝王男五人為王，女五人皆食湯沐邑。於是奏之太后，太后乃說，為帝加壹飡。
〔一〕索隱長子買，梁共王。子明，濟川王。子彭離，濟東王。子定，山陽王。子不識，濟陰王。
梁孝王長子買為梁王，是為共王；子明為濟川王；子彭離為濟東王；子定為山陽王；子不識為濟陰王。
孝王未死時，財以巨萬計，不可勝數。及死，藏府餘黃金尚四十餘萬斤，他財物稱是。
梁共王三年，景帝崩。共王立七年卒，子襄立，是為平王。
梁平王襄〔一〕十四年，母曰陳太后。共王母曰李太后。李太后，親平王之大母也。而平王之后姓任，曰任王后。任王后甚有寵於平王襄。初，孝王在時，有罍樽，〔二〕直千金。孝王誡後世，善保罍樽，無得以與人。任王后聞而欲得罍樽。平王大母李太后曰：「先王有命，無得以罍樽與人。他物雖百巨萬，猶自恣也。」任王后絕欲得之。平王襄直使人開府取罍樽，賜任王后。李太后大怒，漢使者來，欲自言，平王襄及任王后遮止，閉門，李太后與爭門，措指，〔三〕遂不得見漢使者。李太后亦私與食官長及郎中尹霸等士通亂，〔四〕而王與任王后以此使人風止李太后，李太后內有淫行，亦已。後病薨。病時，任后未嘗請病；薨，又不持喪。
〔一〕索隱漢書作「讓」。
〔二〕集解鄭德曰：「上蓋刻為雲雷象。」索隱應劭曰：「詩云『酌彼金罍』。罍者，畫雲雷之象以金飾之。」
〔三〕集解晉灼曰：「許慎云『措，置』。字借以為笮。」索隱措音迮，側格反。漢書王陵傳「迫迮前隊」，皆作此字。說文云「笮，迫也」。謂為門扇所笮。
〔四〕正義張先生舊本有「士」字，先生疑是衍字，又不敢除，故以朱大點其字中心。今按：食官長及郎中尹霸等是士人，太后與通亂，其義亦通矣。
元朔中，睢陽人類犴反者，〔一〕人有辱其父，而與淮陽太守客出同車。太守客出下車，類犴反殺其仇於車上而去。淮陽太守怒，以讓梁二千石。二千石以下求反甚急，執反親戚。反知國陰事，乃上變事，具告知王與大母爭樽狀。時丞相以下見知之，欲以傷梁長吏，其書聞天子。天子下吏驗問，有之。公卿請廢襄為庶人。天子曰：「李太后有淫行，而梁王襄無良師傅，故陷不義。」乃削梁八城，梟任王后首于市。梁餘尚有十城。襄立三十九年卒，謚為平王。子無傷立為梁王也。
〔一〕索隱韋昭云「犴音岸」。按：類犴反，人姓名也。反字或作「友」。
濟川王明者，梁孝王子，以桓邑侯〔一〕孝景中六年為濟川王。七歲，坐射殺其中尉，漢有司請誅，天子弗忍誅，廢明為庶人。遷房陵，地入于漢為郡。
〔一〕索隱地理志桓邑闕。
濟東王彭離者，梁孝王子，以孝景中六年為濟東王。二十九年，彭離驕悍，無人君禮，昏暮私與其奴、亡命少年數十人行剽殺人，取財物以為好。〔一〕所殺發覺者百餘人，國皆知之，莫敢夜行。所殺者子上書言。漢有司請誅，上不忍，廢以為庶人，遷上庸，地入于漢，為大河郡。
〔一〕集解如淳曰：「以是為好喜之事。」
山陽哀王定者，梁孝王子，以孝景中六年為山陽王。九年卒，無子，國除，地入于漢，為山陽郡。
濟陰哀王不識者，梁孝王子，以孝景中六年為濟陰王。一歲卒，無子，國除，地入于漢，為濟陰郡。
太史公曰：梁孝王雖以親愛之故，王膏腴之地，然會漢家隆盛，百姓殷富，故能植其財貨，廣宮室，車服擬於天子。然亦僭矣。
褚先生曰：臣為郎時，聞之於宮殿中老郎吏好事者稱道之也。竊以為令梁孝王怨望，欲為不善者，事從中生。今太后，女主也，以愛少子故，欲令梁王為太子。大臣不時正言其不可狀，阿意治小，私說意以受賞賜，非忠臣也。齊如魏其侯竇嬰之正言也，〔一〕何以有後禍？景帝與王燕見，侍太后飲，景帝曰：「千秋萬歲之後傳王。」太后喜說。竇嬰在前，據地言曰：「漢法之約，傳子適孫，今帝何以得傳弟，擅亂高帝約乎！」於是景帝默然無聲。太后意不說。
〔一〕索隱竇嬰、袁盎皆言如周家立子，不合立弟。
故成王與小弱弟立樹下，取一桐葉以與之，曰：「吾用封汝。」周公聞之，進見曰：「天王封弟，甚善。」成王曰：「吾直與戲耳。」周公曰：「人主無過舉，不當有戲言，言之必行之。」於是乃封小弟以應縣。〔一〕是後成王沒齒不敢有戲言，言必行之。孝經曰：「非法不言，非道不行。」此聖人之法言也。今主上不宜出好言於梁王。梁王上有太后之重，驕蹇日久，數聞景帝好言，千秋萬世之後傳王，而實不行。
〔一〕索隱此說與晉系家不同，事與封叔虞同，彼云封唐，此云封應，應亦成王之弟，或別有所見，故不同。正義括地志云：「故應城，故應鄉也，在汝州魯山縣東四十里。」呂氏春秋云「成王戲削桐葉為圭，以封叔虞」，非應侯也。又汲冢古文云殷時已有應國，非成王所造也。
又諸侯王朝見天子，漢法凡當四見耳。始到，入小見；到正月朔旦，奉皮薦璧玉賀正月，法見；後三日，為王置酒，賜金錢財物；後二日，復入小見，辭去。凡留長安不過二十日。小見者，燕見於禁門內，飲於省中，非士人所得入也。今梁王西朝，因留，且半歲。入與人主同輦，出與同車。示風以大言而實不與，令出怨言，謀畔逆，乃隨而憂之，不亦遠乎！非大賢人，不知退讓。今漢之儀法，朝見賀正月者，常一王與四侯俱朝見，十餘歲一至。今梁王常比年入朝見，久留。鄙語曰「驕子不孝」，非惡言也。故諸侯王當為置良師傅，相忠言之士，如汲黯、韓長孺等，敢直言極諫，安得有患害！
蓋聞梁王西入朝，謁竇太后，燕見，與景帝俱侍坐於太后前，語言私說。太后謂帝曰：「吾聞殷道親親，周道尊尊，〔一〕其義一也。安車大駕，用梁孝王為寄。」景帝跪席舉身曰：「諾。」罷酒出，帝召袁盎諸大臣通經術者曰：「太后言如是，何謂也？」皆對曰：「太后意欲立梁王為帝太子。」帝問其狀，袁盎等曰：「殷道親親者，立弟。周道尊尊者，立子。殷道質，質者法天，親其所親，故立弟。周道文，文者法地，尊者敬也，敬其本始，故立長子。周道，太子死，立適孫。殷道。太子死，立其弟。」帝曰：「於公何如？」皆對曰：「方今漢家法周，周道不得立弟，當立子。故春秋所以非宋宣公。宋宣公死，不立子而與弟。弟受國死，復反之與兄之子。弟之子爭之，以為我當代父後，即刺殺兄子。以故國亂，禍不絕。故春秋曰『君子大居正，宋之禍宣公為之』。臣請見太后白之。」袁盎等入見太后：「太后言欲立梁王，梁王即終，欲誰立？」太后曰：「吾復立帝子。」袁盎等以宋宣公不立正，生禍，禍亂後五世不絕，小不忍害大義狀報太后。太后乃解說，即使梁王歸就國。而梁王聞其義出於袁盎諸大臣所，怨望，使人來殺袁盎。袁盎顧之曰：「我所謂袁將軍者也，公得毋誤乎？」刺者曰：「是矣！」刺之，置其劍，劍著身。視其劍，新治。問長安中削厲工，工曰：「梁郎某子〔二〕來治此劍。」以此知而發覺之，發使者捕逐之。獨梁王所欲殺大臣十餘人，文吏窮本之，謀反端頗見。太后不食，日夜泣不止。景帝甚憂之，問公卿大臣，大臣以為遣經術吏往治之，乃可解。於是遣田叔、呂季主往治之。此二人皆通經術，知大禮。來還，至霸昌廄，〔三〕取火悉燒梁之反辭，但空手來對景帝。景帝曰：「何如？」對曰：「言梁王不知也。造為之者，獨其幸臣羊勝、公孫詭之屬為之耳。謹以伏誅死，梁王無恙也。」景帝喜說，曰：「急趨謁太后。」太后聞之，立起坐飡，氣平復。故曰，不通經術知古今之大禮，不可以為三公及左右近臣。少見之人，如從管中闚天也。
〔一〕索隱殷人尚質，親親，謂親其弟而授之。周人尚文，尊尊，謂尊祖之正體。故立其子，尊其祖也。
〔二〕索隱謂梁國之郎，是孝王官屬。某子，史失其姓名也。
〔三〕正義括地志云：「漢霸昌廄在雍州萬年縣東北三十八里。」
【索隱述贊】文帝少子，徙封於梁。太后鍾愛，廣築睢陽。旌旂警蹕，勢擬天王。功扞吳楚，計醜孫羊。竇嬰正議，袁盎劫傷。漢窮梁獄，冠蓋相望。禍成驕子，致此猖狂。雖分五國，卒亦不昌。
卷五十九　　　五宗世家第二十九
索隱景帝子十四人，一武帝，餘十三人為王，漢書謂之「景十三王」。此名「五宗」者，十三人為王，其母五人，同母者為宗也。
孝景皇帝子凡十三人為王，而母五人，同母者為宗親。栗姬子曰榮、德、閼于。〔一〕程姬子曰餘、非、端。賈夫人子曰彭祖、勝。唐姬子曰發。王夫人兒姁〔二〕子曰越、寄、乘、舜。
〔一〕索隱閼音遏。漢書無「于」字。
〔二〕索隱況羽反。兒姁，夫人名也。王皇后之妹也。
河閒獻王德，〔一〕以孝景帝前二年用皇子為河閒王。好儒學，被服造次必於儒者。山東諸儒多從之游。
〔一〕索隱漢書云「大行令奏：溢法曰聰明睿智曰獻」。
二十六年卒，〔一〕子共王不害立。四年卒，子剛王基代立。十二年卒，子頃王授代立。〔二〕
〔一〕集解漢名臣奏：「杜業奏曰『河閒獻王經術通明，積德累行，天下雄俊眾儒皆歸之。孝武帝時，獻王朝，被服造次必於仁義。問以五策，獻王輒對無窮。孝武帝艴然難之，謂獻王曰：「湯以七十里，文王百里，王其勉之。」王知其意，歸即縱酒聽樂，因以終』。」索隱注「問以五策」。按：漢書詔策問三十餘事。「被服造次」。按：小顏云「被服，言常居處其中也；造次，謂所向所行皆法於儒者」。
〔二〕索隱漢書云授謚頃，音傾也。
臨江哀王閼于，以孝景帝前二年用皇子為臨江王。三年卒，無後，國除為郡。
臨江閔王榮，以孝景前四年為皇太子，四歲廢，用故太子為臨江王。
四年，坐侵廟壖垣〔一〕為宮，上徵榮。榮行，祖於江陵北門。〔二〕既已上車，軸折車廢。江陵父老流涕竊言曰：「吾王不反矣！」榮至，詣中尉府簿。中尉郅都責訊王，王恐，自殺。葬藍田。燕數萬銜土置冢上，百姓憐之。
〔一〕索隱服虔云「宮外之餘地」。顧野王云「牆外行馬內田」。音人椽反，又音軟，又音奴亂反。壖垣，牆外之短垣也。
〔二〕索隱按：祖者行神，行而祭之，故曰祖也。風俗通云「共工氏之子曰修，好遠遊，故祀為祖神」。又崔浩云「黃帝之子累祖，好遠遊而死於道，因以為行神」，亦不知其何據。蓋見其謂之祖，因以為累祖，非也。據帝系及本紀皆言累祖黃帝妃，無為行神之由也。又聘禮云「出祖釋軷，祭酒脯」而已。按：今祭禮，以軷壤土為壇於道，則用黃羝或用狗，以其血釁左輪也。正義荊州圖副云：「漢臨江閔王榮始都江陵城，坐侵廟壖地為宮，被徵，出城北門而車軸折。父老共流涕曰：『吾王不反矣！』既而為郅都所訊，懼而縊死。自此後北門存而不啟，蓋為榮不以道終也。」
榮最長，〔一〕死無後，國除，地入于漢，為南郡。
〔一〕正義顏師古云：「榮實最長，而傳居二王後者，以其從太子廢後乃為王也。」
右三國本王皆栗姬之子也。
魯共王餘，以孝景前二年用皇子為淮陽王。二年，吳楚反破後，以孝景前三年徙為魯王。好治宮室苑囿狗馬。季年好音，不喜辭辯。為人吃。
二十六年卒，子光代為王。初好音輿馬；晚節嗇，〔一〕惟恐不足於財。
〔一〕正義晚節猶言末年時。嗇，貪恡也。
江都易王非，〔一〕以孝景前二年用皇子為汝南王。吳楚反時，非年十五，有材力，上書願擊吳。景帝賜非將軍印，擊吳。吳已破，二歲，徙為江都王，治吳故國，以軍功賜天子旌旗。元光五年，匈奴大入漢為賊，非上書願擊匈奴，上不許。非好氣力，治宮觀，招四方豪桀，驕奢甚。
〔一〕索隱按：謚法「好更故舊曰易」也。
立二十六年卒，子建立為王。七年自殺。淮南、衡山謀反時，建頗聞其謀。自以為國近淮南，恐一日發，為所并，即陰作兵器，而時佩其父所賜將軍印，載天子旗以出。易王死未葬，建有所說易王寵美人淖姬，〔一〕夜使人迎與姦服舍中。及淮南事發，治黨與頗及江都王建。建恐，因使人多持金錢，事絕其獄。而又信巫祝，使人禱祠妄言。建又盡與其姊弟姦。〔二〕事既聞，漢公卿請捕治建。天子不忍，使大臣即訊王。王服所犯，遂自殺。國除，地入于漢，為廣陵郡。
〔一〕集解蘇林曰：「淖音泥淖。」索隱鄭氏音卓，蘇林音「泥淖」之「淖」，女教反。淖，姓也，齊有淖齒是。又漢書云「建召易王所愛淖姬等十人，與姦服舍中」。正義淖，女孝反。
〔二〕索隱漢書云建女弟徵臣為蓋侯子婦，以易王喪來歸，建復與姦也。
膠西于王端，〔一〕以孝景前三年吳楚七國反破後，端用皇子為膠西王。端為人賊戾，又陰痿，〔二〕一近婦人，病之數月。而有愛幸少年為郎。為郎者頃之與後宮亂，端禽滅之，及殺其子母。數犯上法，漢公卿數請誅端，天子為兄弟之故不忍，而端所為滋甚。有司再請削其國，去太半。端心慍，遂為無訾省。〔三〕府庫壞漏盡，腐財物以巨萬計，終不得收徙。令吏毋得收租賦。端皆去衛，〔四〕封其宮門，從一門出游。數變名姓，為布衣，之他郡國。
〔一〕索隱按：廣周書謚法云「能優其德曰于」。
〔二〕正義委危反。不能御婦人。
〔三〕集解蘇林曰：「為無所訾錄，無所省錄。」正義顏師古云：「訾，財也。省，視也。言不能視錄資財。」
〔四〕索隱謂不置宿衛人。
相、二千石往者，奉漢法以治，端輒求其罪告之，無罪者詐藥殺之。所以設詐究變，〔一〕彊足以距諫，智足以飾非。相、二千石從王治，則漢繩以法。故膠西小國，而所殺傷二千石甚眾。
〔一〕索隱究者，窮也。故郭璞云「究謂窮盡也」。
立四十七年，卒，竟無男代後，國除，地入于漢，為膠西郡。
右三國本王皆程姬之子也。
趙王彭祖，以孝景前二年用皇子為廣川王。趙王遂反破後，彭祖王廣川。四年，徙為趙王。十五年，孝景帝崩。彭祖為人巧佞卑諂，足恭而心刻深。〔一〕好法律，持詭辯以中人。〔二〕彭祖多內寵姬及子孫。相、二千石欲奉漢法以治，則害於王家。是以每相、二千石至，彭祖衣皁布衣，自行迎，除二千石舍，〔三〕多設疑事以作動之，得二千石失言，中忌諱，輒書之。二千石欲治者，則以此迫劫；不聽，乃上書告，及汙以姦利事。彭祖立五十餘年，相、二千石無能滿二歲，輒以罪去，大者死，小者刑，以故二千石莫敢治。而趙王擅權，使使即縣為賈人榷會，〔四〕入多於國經租稅。〔五〕以是趙王家多金錢，然所賜姬諸子，亦盡之矣。彭祖取故江都易王寵姬王建所盜與姦淖姬者為姬，甚愛之。
〔一〕索隱謂刻害深，無仁恩也。
〔二〕索隱謂詭誑之辯，以中傷於人。
〔三〕索隱謂彭祖自為二千石埽除其舍，以迎之也。
〔四〕集解韋昭曰：「平會兩家買賣之賈也。榷者，禁他家，獨王家得為之。」索隱榷音角。獨音榷，謂酤榷也。會音儈，古外反。謂為賈人專榷買賣之賈，儈以取利，若今之和市矣。韋昭則訓榷為平，其注解為得。
〔五〕索隱經者，常也。謂王家入多於國家常納之租稅也。
彭祖不好治宮室、禨祥，〔一〕好為吏事。上書願督國中盜賊。常夜從走卒行徼〔二〕邯鄲中。諸使過客以彭祖險陂，莫敢留邯鄲。
〔一〕集解服虔曰：「求福也。」索隱按：埤蒼云「禨，祅祥也」。列子云「荊人鬼，越人禨」。謂楚信鬼神而越信禨祥也。
〔二〕索隱上下孟反，下工弔反。徼是郊外之路，謂巡徼而伺察境界。
其太子丹與其女及同產姊姦，與其客江充有卻。充告丹，丹以故廢。趙更立太子。
中山靖王勝，以孝景前三年用皇子為中山王。十四年，孝景帝崩。勝為人樂酒〔一〕好內，有子枝屬百二十餘人。常與兄趙王相非，曰：「兄為王，專代吏治事。王者當日聽音樂聲色。」趙王亦非之，曰：「中山王徒日淫，不佐天子拊循百姓，何以稱為藩臣！」
〔一〕正義樂，五教反。
立四十二年卒，〔一〕子哀王昌立。一年卒，子昆侈代為中山王。〔二〕
〔一〕索隱按：漢書建元三年，濟川、中山王等來朝，聞樂而泣。天子問其故，王對以大臣內讒，肺腑日疏，其言甚雄壯，詞切而理文。天子加親親之好。可謂漢之英藩矣。
〔二〕索隱漢書昆侈謚康王，子頃王輔嗣，至孫國除也。
右二國本王皆賈夫人之子也。
長沙定王發，發之母唐姬，故程姬侍者。景帝召程姬，程姬有所辟，不願進，〔一〕而飾侍者唐兒使夜進。上醉不知，以為程姬而幸之，遂有身。已乃覺非程姬也。及生子，因命曰發。以孝景前二年用皇子為長沙王。以其母微，無寵，故王卑溼貧國。〔二〕
〔一〕索隱姚氏按：釋名云「天子諸侯群妾以次進御，有月事者止不御，更不口說，故以丹注面目旳旳為識，令女史見之」。王察神女賦以為「脫褂裳，免簪笄，施玄旳，結羽釵」。旳即釋名所云也。說文云「姅，女污也」。漢津云「見姅變，不得侍祠」。姅音半。
〔二〕集解應劭曰：「景帝後二年，諸王來朝，有詔更前稱壽歌舞。定王但張袖小舉手。左右笑其拙，上怪問之，對曰：『臣國小地狹，不足迴旋。』帝以武陵、零陵、桂陽屬焉。」
立二十七年卒，子康王庸立。二十八年，卒，子鮒鮈立〔一〕為長沙王。
〔一〕集解服虔曰：「鮈音拘。」
右一國本王唐姬之子也。
廣川惠王越，以孝景中二年用皇子為廣川王。
十二年卒，子齊立為王。〔一〕齊有幸臣桑距。已而有罪，欲誅距，距亡，王因禽其宗族。距怨王，乃上書告王齊與同產姦。自是之後，王齊數上書告言漢公卿及幸臣所忠等。〔二〕
〔一〕索隱漢書齊謚繆王。謚法「傷人蔽賢曰繆」。
〔二〕索隱按：漢書「又告中尉蔡彭祖」。子去嗣，坐暴虐勃亂，國除也。正義所忠，姓名。
膠東康王寄，以孝景中二年用皇子為膠東王。二十八年卒。淮南王謀反時，寄微聞其事，私作樓車鏃矢〔一〕戰守備，候淮南之起。及吏治淮南之事，辭出之。〔二〕寄於上最親，〔三〕意傷之，發病而死，不敢置後，於是上（問）〔聞〕。寄有長子者名賢，母無寵；少子名慶，母愛幸，寄常欲立之，為不次，因有過，遂無言。上憐之，乃以賢為膠東王奉康王嗣，而封慶於故衡山地，為六安王。
〔一〕集解應劭曰：「樓車，所以窺看敵國營壘之虛實也。」索隱左傳云「登樓車以窺宋人」，謂看敵國營壘之虛實也。李巡注爾雅「金鏃，以金為箭鏑」。鏃，字林音子木反。
〔二〕集解如淳曰：「窮治其辭，出此事。」
〔三〕集解徐廣曰：「其母武帝母妹。」正義寄母王夫人即王皇后之妹，於上為從母，故寄於諸兄弟最為親愛也。
膠東王賢立十四年卒，謚為哀王。子慶為王。〔一〕
〔一〕集解徐廣曰：「他本亦作『慶』字，惟一本作『建』。不宜得與叔父同名，相承之誤。」
六安王慶，以元狩二年用膠東康王子為六安王。
清河哀王乘，以孝景中三年用皇子為清河王。十二年卒，無後，國除，地入于漢，為清河郡。
常山憲王舜，以孝景中五年用皇子為常山王。舜最親，景帝少子，驕怠多淫，數犯禁，上常寬釋之。立三十二年卒，太子勃代立為王。
初，憲王舜有所不愛姬生長男梲。〔一〕梲以母無寵故，亦不得幸於王。王后脩生太子勃。王內多，所幸姬生子平、子商，王后希得幸。及憲王病甚，諸幸姬常侍病，故王后亦以妒媢〔二〕不常侍病，輒歸舍。醫進藥，太子勃不自嘗藥，又不宿留侍病。及王薨，王后、太子乃至。憲王雅不以長子梲為人數，及薨，又不分與財物。郎或說太子、王后，令諸子與長子梲共分財物，太子、王后不聽。太子代立，又不收恤梲。梲怨王后、太子。漢使者視憲王喪，梲自言憲王病時，王后、太子不侍，及薨，六日出舍，〔三〕太子勃私姦，飲酒，博戲，擊筑，與女子載馳，環城過市，入牢視囚。天子遣大行騫〔四〕驗王后及問王勃，請逮勃所與姦諸證左，王又匿之。吏求捕勃大急，使人致擊笞掠，擅出漢所疑囚者。有司請誅憲王后脩及王勃。上以脩素無行，使梲陷之罪，勃無良師傅，不忍誅。有司請廢王后脩，徙王勃以家屬處房陵，上許之。
〔一〕集解蘇林曰：「音奪。」索隱鄒氏一音之悅反。蘇林音奪。許慎說解字林云「他活反，字從木也」。
〔二〕索隱媢音亡報反。鄒氏本作「媚」。郭璞注三蒼云「媢，丈夫妒也」。又云妒女為媢。
〔三〕集解如淳曰：「服舍也。」
〔四〕索隱按：謂是張騫。
勃王數月，遷于房陵，國絕。月餘，天子為最親，乃詔有司曰：「常山憲王蚤夭，后妾不和，適孽誣爭，陷于不義以滅國，朕甚閔焉。其封憲王子平三萬戶，為真定王；封子商三萬戶，為泗水王〔一〕。」
〔一〕正義泗水，海州。
真定王平，元鼎四年用常山憲王子為真定王。
泗水思王商，以元鼎四年用常山憲王子為泗水王。十一年卒，子哀王安世立。十一年卒，無子。於是上憐泗水王絕，乃立安世弟賀為泗水王。
右四國本王皆王夫人兒姁子也。其後漢益封其支子為六安王、泗水王二國。凡兒姁子孫，於今為六王。
太史公曰：高祖時諸侯皆賦，〔一〕得自除內史以下，漢獨為置丞相，黃金印。諸侯自除御史、廷尉正、博士，擬於天子。自吳楚反後，五宗王世，漢為置二千石，去「丞相」曰「相」，銀印。諸侯獨得食租稅，奪之權。其後諸侯貧者或乘牛車也。
〔一〕集解徐廣曰：「國所出有皆入于王也。」
【索隱述贊】景十三子，五宗親睦。栗姬既廢，臨江折軸。閼于早薨，河閒儒服。餘好宮苑，端事馳逐。江都有才，中山禔福。長沙地小，膠東造鏃。仁賢者代，浡亂者族。兒姁四王，分封為六。
卷六十　　　　三王世家第三十
「大司馬臣去病〔一〕昧死再拜上疏皇帝陛下：陛下過聽，使臣去病待罪行閒。宜專邊塞之思慮，暴骸中野無以報，乃敢惟他議以干用事者，誠見陛下憂勞天下，哀憐百姓以自忘，虧膳貶樂，損郎員。皇子賴天，能勝衣趨拜，至今無號位師傅官。陛下恭讓不恤，群臣私望，不敢越職而言。臣竊不勝犬馬心，昧死願陛下詔有司，因盛夏吉時定皇子位。〔二〕唯陛下幸察。臣去病昧死再拜以聞皇帝陛下。」三月乙亥，御史臣光守尚書令奏未央宮。制曰：「下御史。」
〔一〕索隱霍去病也。
〔二〕索隱按；明堂月令云「季夏月，可以封諸侯，立大官」是也。
六年三月戊申朔，乙亥，御史臣光守尚書令、丞非，〔一〕下御史書到，言：「丞相臣青翟、〔二〕御史大夫臣湯、〔三〕太常臣充、〔四〕大行令臣息、〔五〕太子少傅臣安〔六〕行宗正事昧死上言：大司馬去病上疏曰：『陛下過聽，使臣去病待罪行閒。宜專邊塞之思慮，暴骸中野無以報，乃敢惟他議以干用事者，誠見陛下憂勞天下，哀憐百姓以自忘，虧膳貶樂，損郎員。皇子賴天，能勝衣趨拜，至今無號位師傅官。陛下恭讓不恤，群臣私望，不敢越職而言。臣竊不勝犬馬心，昧死願陛下詔有司，因盛夏吉時定皇子位。唯願陛下幸察。』制曰『下御史』。臣謹與中二千石、二千石臣賀等〔七〕議：古者裂地立國，並建諸侯以承天于，所以尊宗廟重社稷也。今臣去病上疏，不忘其職，因以宣恩，乃道天子卑讓自貶以勞天下，慮皇子未有號位。臣青翟、臣湯等宜奉義遵職，愚憧而不逮事。方今盛夏吉時，臣青翟、臣湯等昧死請立皇子臣閎、〔八〕臣旦、臣胥為諸侯王。昧死請所立國名。」
〔一〕索隱按：奏狀有尚書令官位，而史先闕其名耳。丞非者，或尚書左右丞，非其名也。
〔二〕索隱莊青翟也。
〔三〕索隱張湯。
〔四〕索隱蓋趙充也。
〔五〕索隱李息。
〔六〕索隱任安也。
〔七〕正義公孫賀。
〔八〕集解徐廣曰：「一作『閞』。」
制曰：「蓋聞周封八百，姬姓並列，或子、男、附庸。禮『支子不祭』。云並建諸侯所以重社稷，朕無聞焉。且天非為君生民也〔一〕。朕之不德，海內未洽，乃以未教成者彊君連城，即股肱何勸〔二〕？其更議以列侯家之。」
〔一〕索隱左傳曰「天生蒸民，立君以司牧之」，是言生人為立君長司牧之耳，非天為君而生人也。
〔二〕集解徐廣曰：「一作『敦』，一作『勖』，一作『觀』也。」索隱謂皇子等並未習教義也。皇子未習教義，而彊使為諸侯王，以君連城之人，則大臣何有所勸？
三月丙子，奏未央宮。「丞相臣青翟、御史大夫臣湯昧死言：臣謹與列侯臣嬰齊、中二千石二千石臣賀、諫大夫博士臣安等議曰：伏聞周封八百，姬姓並列，奉承天子。康叔以祖考顯，而伯禽以周公立，咸為建國諸侯，以相傅為輔。百官奉憲，各遵其職，而國統備矣。竊以為並建諸侯所以重社稷者，四海諸侯各以其職奉貢祭。支子不得奉祭宗祖，禮也。封建使守藩國，帝王所以扶德施化。陛下奉承天統，明開聖緒，尊賢顯功，興滅繼絕。續蕭文終之後于酇，〔一〕褒厲群臣平津侯等。〔二〕昭六親之序，明天施之屬，使諸侯王封君得推私恩分子弟戶邑，錫號尊建百有餘國。〔三〕而家皇子為列侯，則尊卑相踰，〔四〕列位失序，不可以垂統於萬世。臣請立臣閎、〔五〕臣旦、〔六〕臣胥〔七〕為諸侯王。」三月丙子，奏未央宮。
〔一〕索隱蕭何謚文終也。按：蕭何初封沛之酇，音贊。後其子續封南陽之酇，音嵯。
〔二〕索隱公孫弘平津侯。平津，高成之鄉名。正義公孫弘所封平津鄉，在滄州鹽山南四十二里也。
〔三〕索隱謂武帝廣推恩之詔，分王諸侯王子弟，故有百餘國。
〔四〕索隱謂諸侯王子已為列侯，而今又家皇子為列侯，是尊卑相踰越矣。
〔五〕索隱齊王也，王夫人子。
〔六〕索隱燕王也。漢書云李姬子。
〔七〕索隱廣陵王也。
制曰：「康叔親屬有十而獨尊者，褒有德也。周公祭天命郊，故魯有白牡、騂剛之牲。〔一〕群公不毛，〔二〕賢不肖差也。『高山仰之，景行嚮之』，朕甚慕焉。所以抑未成，家以列侯可。」
〔一〕集解公羊傳曰：「魯祭周公，牲用白牡，魯公用騂剛。」何休曰：「白牡，殷牲也。騂剛，赤脊，周牲也。」
〔二〕集解何休曰：「不毛，不純色也。」
四月戊寅，奏未央宮。「丞相臣青翟、御史大夫臣湯昧死言：臣青翟等與列侯、吏二千石、諫大夫、博士臣慶等議：昧死奏請立皇子為諸侯王。制曰：『康叔親屬有十而獨尊者，褒有德也。周公祭天命郊，故魯有白牡、騂剛之牲。群公不毛，賢不肖差也。「高山仰之，景行嚮之」，朕甚慕焉。所以抑未成，家以列侯可。』臣青翟、臣湯、博士臣將行等伏聞康叔親屬有十，武王繼體，周公輔成王，其八人皆以祖考之尊建為大國。康叔之年幼，周公在三公之位，而伯禽據國於魯，蓋爵命之時，未至成人。康叔後扞祿父之難，伯禽殄淮夷之亂。昔五帝異制，周爵五等，春秋三等，〔一〕皆因時而序尊卑。高皇帝撥亂世反諸正，〔二〕昭至德，定海內，封建諸侯，爵位二等〔三〕。皇子或在繈褓而立為諸侯王，奉承天子，為萬世法則，不可易。陛下躬親仁義，體行聖德，表裏文武。顯慈孝之行，廣賢能之路。內褒有德，外討彊暴。極臨北海，〔四〕西（湊）〔溱〕月氏，〔五〕匈奴、西域，舉國奉師。輿械之費，不賦於民。虛御府之藏以賞元戎，〔六〕開禁倉以振貧窮，減戍卒之半。百蠻之君，靡不鄉風，承流稱意。遠方殊俗，重譯而朝，澤及方外。故珍獸至，嘉穀興，天應甚彰。今諸侯支子封至諸侯王，〔七〕而家皇子為列侯，〔八〕臣青翟、臣湯等竊伏孰計之，皆以為尊卑失序，使天下失望，不可。臣請立臣閎、臣旦、臣胥為諸侯王。」四月癸未，奏未央宮，留中不下。
〔一〕集解鄭玄曰：「春秋變周之文，從殷之質，合伯、子、男以為一，則殷爵三等者，公、侯、伯也。」
〔二〕索隱春秋公羊傳文。
〔三〕索隱謂王與列侯。
〔四〕正義匈奴傳云霍去病伐匈奴，北臨翰海。
〔五〕正義溱音臻。氏音支。至月氏。月氏，西戎國名，在蔥嶺之西也。
〔六〕集解詩云：「元戎十乘，以先啟行。」韓嬰章句曰：「元戎，大戎，謂兵車也。車有大戎十乘，謂車縵輪，馬被甲，衡扼之上盡有劍戟，名曰陷軍之車，所以冒突先啟敵家之行伍也。」毛傳曰：「夏后氏曰鉤車，先正也。殷曰寅車，先疾也。周曰元戎，先良也。」
〔七〕索隱謂立膠東王子慶為六安王，常山王子平為真定王，子商為泗水王是也。
〔八〕索隱時諸王稱「國」，列侯稱「家」也，故云「家皇子」為尊卑失序。
「丞相臣青翟、太僕臣賀、行御史大夫事太常臣充、太子少傅臣安行宗正事昧死言：臣青翟等前奏大司馬臣去病上疏言，皇子未有號位，臣謹與御史大夫臣湯、中二千石、二千石、諫大夫、博士臣慶等昧死請立皇子臣閎等為諸侯王。陛下讓文武，躬自切，及皇子未教。群臣之議，儒者稱其術，或誖其心。陛下固辭弗許，家皇子為列侯。臣青翟等竊與列侯臣壽成〔一〕等二十七人議，皆曰以為尊卑失序。高皇帝建天下，為漢太祖，王子孫，廣支輔。先帝法則弗改，所以宣至尊也。臣請令史官擇吉日，具禮儀上，御史奏輿地圖，〔二〕他皆如前故事。」制曰：「可。」
〔一〕集解徐廣曰：「蕭何之玄孫酇侯壽成，後為太常也。」
〔二〕索隱謂地為「輿」者：天地有覆載之德，故謂天為「蓋」，謂地為「輿」，故地圖稱「輿地圖」。疑自古有此名，非始漢也。
四月丙申，奏未央宮。「太僕臣賀行御史大夫事昧死言：太常臣充言卜入四月二十八日乙巳，可立諸侯王。臣昧死奏輿地圖，請所立國名。禮儀別奏。臣昧死請。」
制曰：「立皇子閎為齊王，旦為燕王，胥為廣陵王。」
四月丁酉，奏未央宮。六年〔一〕四月戊寅朔，癸卯，御史大夫湯下丞相，丞相下中二千石，二千石下郡太守、諸侯相，丞書從事下當用者。如律令。
〔一〕集解徐廣曰：「一云元狩。」
「維六年四月乙巳，皇帝使御史大夫湯廟立子閎為齊王。曰：於戲，小子閎，〔一〕受茲青社！〔二〕朕承祖考，維稽古建爾國家，封于東土，世為漢藩輔。於戲念哉！恭朕之詔，惟命不于常。人之好德，克明顯光。義之不圖，俾君子怠。〔三〕悉爾心，允執其中，天祿永終。厥有愆不臧，乃凶于而國，害于爾躬。於戲，保國艾民，可不敬與！王其戒之。」〔四〕
〔一〕索隱此封齊王策文也。又按武帝集，此三王策皆武帝手製。於戲音嗚呼。戲或音羲。
〔二〕集解張晏曰；「王者以五色土為太社，封四方諸侯，各以其方色土與之，苴以白茅，歸以立社。」索隱蔡邕獨斷云：「皇子封為王，受天子太社之土，若封東方諸侯，則割青土，藉以白茅，授之以立社，謂之『茅土』。」齊在東方，故云青社。
〔三〕索隱謂若不圖於義，則君子懈怠，無歸附心。
〔四〕集解徐廣曰：「立八年，無後，絕。」
右齊王策。
「維六年四月乙巳，皇帝使御史大夫湯廟立子旦為燕王。曰：於戲，小子旦，受茲玄社！朕承祖考，維稽古，〔一〕建爾國家，封于北土，世為漢藩輔。於戲！葷粥氏虐老獸心，〔二〕侵犯寇盜，加以姦巧邊萌。〔三〕於戲！朕命將率徂征厥罪，萬夫長，千夫長，三十有二君皆來，〔四〕降期奔師。〔五〕葷粥徙域，〔六〕北州以綏。〔七〕悉爾心，毋作怨，毋俷德，〔八〕毋乃廢備。〔九〕非教士不得從徵。〔一〇〕於戲，保國艾民，可不敬與！王其戒之。」〔一一〕
〔一〕索隱褚先生解云：「維者，度也。稽者，當也。言當順古道也。」魏高貴鄉公云：「稽，同也。古，天也。謂堯能同天。」
〔二〕索隱按：匈奴傳曰「其國貴壯賤老，壯者食肥美，老者食其餘」，是虐老也。
〔三〕索隱邊甿。韋昭云：「甿，民也。」三倉云：「邊人云甿。」
〔四〕集解張晏曰：「時所獲三十二帥也。」
〔五〕集解如淳曰：「偃其旗鼓而來降。」索隱漢書「君」作「帥」，「期」作「旗」。而服虔云以三十二軍中之將，下旗去之也。如淳云即昆邪王偃旗鼓降時也。若如此意，則三十二君非軍將，蓋戎狄酋帥時有三十二君來降也。
〔六〕集解張晏曰：「匈奴徙東也。」
〔七〕集解臣瓚曰：「綏，安也。」
〔八〕集解徐廣曰：「俷，一作『菲』。」索隱無菲德。蘇林云：「菲，廢也。本亦作『俷』，俷，敗也。」孔文祥云：「菲，薄也。」漢書作「棐」。正義俷音符味反。
〔九〕索隱褚先生解云：「言無乏武備，常備匈奴也。」
〔一〇〕集解張晏曰：「士不素習，不應召。」索隱韋昭云：「士非素教習，不得從軍徵發。故孔子曰『不教人戰，是謂棄之』是也。」褚先生解云：「非習禮義，不得在其側也。」
〔一一〕集解徐廣曰：「立三十年，自殺，國除。」
右燕王策。
「維六年四月乙巳，皇帝使御史大夫湯廟立子胥為廣陵王。曰：於戲，小子胥，受茲赤社！朕承祖考，維稽古建爾國家，封于南土，世為漢藩輔。古人有言曰：『大江之南，〔一〕五湖之閒，〔二〕其人輕心。楊州保疆，〔三〕三代要服，不及以政。』於戲！悉爾心，戰戰兢兢，乃惠乃順，毋侗好軼，毋邇宵人，〔四〕維法維則。書云：『臣不作威，不作福，靡有後羞。』於戲，保國艾民，可不敬與！王其戒之。」〔五〕
〔一〕正義謂京口南至荊州以南也。
〔二〕索隱按：五湖者，具區、洮滆、彭蠡、青草、洞庭是也。或曰太湖五百里，故曰五湖也。
〔三〕集解徐廣曰：「一作『壃』。」駰案：李奇曰「保，恃也」。
〔四〕集解應劭曰：「無好逸游之事，邇近小人。」張晏曰；「侗音同。」索隱侗音同。褚先生解云：「無好軼樂馳騁戈獵。邇，近也。宵人，小人也。」鄒氏宵音謖，謖亦小人也。或作「佞人」。
〔五〕集解徐廣曰：「立六十四年，自殺。」
右廣陵王策。
太史公曰：古人有言曰「愛之欲其富，親之欲其貴」。故王者壃土建國，封立子弟，所以褒親親，序骨肉，尊先祖，貴支體，廣同姓於天下也。是以形勢彊而王室安。自古至今，所由來久矣。非有異也，故弗論箸也。燕齊之事，無足采者。然封立三王，天子恭讓，群臣守義，文辭爛然，甚可觀也，是以附之世家。
褚先生曰：臣幸得以文學為侍郎，好覽觀太史公之列傳。傳中稱三王世家文辭可觀，求其世家終不能得。竊從長老好故事者取其封策書，編列其事而傳之，令後世得觀賢主之指意。
蓋聞孝武帝之時，同日而俱拜三子為王：封一子於齊，一子於廣陵，一子於燕。各因子才力智能，及土地之剛柔，人民之輕重，為作策以申戒之。謂王：「世為漢藩輔，保國治民，可不敬與！王其戒之。」夫賢主所作，固非淺聞者所能知，非博聞彊記君子者所不能究竟其意。至其次序分絕，文字之上下，簡之參差長短，皆有意，人莫之能知。謹論次其真草詔書，編于左方。令覽者自通其意而解說之。
王夫人者，趙人也，與衛夫人並幸武帝，而生子閎。閎且立為王時，其母病，武帝自臨問之。曰：「子當為王，欲安所置之？」王夫人曰：「陛下在，妾又何等可言者。」帝曰：「雖然，意所欲，欲於何所王之？」王夫人曰：「願置之雒陽。」武帝曰：「雒陽有武庫敖倉，天下衝阨，漢國之大都也。先帝以來，無子王於雒陽者。去雒陽，餘盡可。」王夫人不應。武帝曰：「關東之國無大於齊者。齊東負海而城郭大，古時獨臨菑中十萬戶，天下膏腴地莫盛於齊者矣。」王夫人以手擊頭，謝曰：「幸甚。」王夫人死而帝痛之，使使者拜之曰：「皇帝謹使使太中大夫明奉璧一，賜夫人為齊王太后。」子閎王齊，年少，無有子，立，不幸早死，國絕，為郡。天下稱齊不宜王云。
所謂「受此土」者，諸侯王始封者必受土於天子之社，歸立之以為國社，以歲時祠之。春秋大傳曰：「天子之國有泰社。東方青，南方赤，西方白，北方黑，上方黃。」故將封於東方者取青土，封於南方者取赤土，封於西方者取白土，封於北方者取黑土，封於上方者取黃土。各取其色物，裹以白茅，封以為社。此始受封於天子者也。此之為主土。主土者，立社而奉之也。「朕承祖考」，祖者先也，考者父也。「維稽古」，維者度也，念也，稽者當也，當順古之道也。
齊地多變詐，不習於禮義，故戒之曰「恭朕之詔，唯命不可為常。人之好德，能明顯光。不圖於義，使君子怠慢。悉若心，信執其中，天祿長終。有過不善，乃凶于而國，而害于若身」。齊王之國，左右維持以禮義，不幸中年早夭。然全身無過，如其策意。
傳曰「青采出於藍，而質青於藍」者，教使然也。遠哉賢主，昭然獨見：誡齊王以慎內；誡燕王以無作怨，無俷德；〔一〕誡廣陵王以慎外，無作威與福。
〔一〕索隱本亦作「肥」。案：上策云「作菲德」，下云「勿使王背德也」，則肥當音扶味反，亦音匪。
夫廣陵在吳越之地，其民精而輕，故誡之曰「江湖之閒，其人輕心。楊州葆疆，三代之時，迫要使從中國俗服，不大及以政教，以意御之而已。無侗好佚，無邇宵人，維法是則。無長好佚樂馳騁弋獵淫康，而近小人。常念法度，則無羞辱矣」。三江、五湖有魚鹽之利，銅山之富，天下所仰。故誡之曰「臣不作福」者，勿使行財幣，厚賞賜，以立聲譽，為四方所歸也。又曰「臣不作威」者，勿使因輕以倍義也。
會孝武帝崩，孝昭帝初立，先朝廣陵王胥，厚賞賜金錢財幣，直三千餘萬，益地百里，邑萬戶。
會昭帝崩，宣帝初立，緣恩行義，以本始元年中，裂漢地，盡以封廣陵王胥四子：一子為朝陽侯；〔一〕一子為平曲侯；〔二〕一子為南利侯；〔三〕最愛少子弘，立以為高密王。〔四〕
〔一〕正義括地志云：「朝陽故城在鄧州穰縣南八十里。應劭云在朝水之陽也。」
〔二〕正義地理志云平曲縣屬東海郡。又云在瀛州文安縣北七十里。
〔三〕正義括地志云：「南利故城在豫州上蔡縣東八十五里。」
〔四〕正義括地志云：「高密故城在密州高密縣西南四十里。」
其後胥果作威福，通楚王使者。楚王宣言曰：「我先元王，高帝少弟也，封三十二城。今地邑益少，我欲與廣陵王共發兵云〔立〕。廣陵王為上，我復王楚三十二城，如元王時。」事發覺，公卿有司請行罰誅。天子以骨肉之故，不忍致法於胥，下詔書無治廣陵王，獨誅首惡楚王。傳曰「蓬生麻中，不扶自直；〔一〕白沙在泥中，與之皆黑」者，土地教化使之然也。其後胥復祝詛謀反，自殺，國除。
〔一〕索隱已下並見荀卿子。
燕土墝埆，北迫匈奴，其人民勇而少慮，故誡之曰「葷粥氏無有孝行而禽獸心，以竊盜侵犯邊民。朕詔將軍往征其罪，萬夫長，千夫長，三十有二君皆來，降旗奔師。葷粥徙域遠處，北州以安矣」。「悉若心，無作怨」者，勿使從俗以怨望也。「無俷德」者，勿使（上）〔王〕背德也。「無廢備」者，無乏武備，常備匈奴也。「非教士不得從徵」者，言非習禮義不得在於側也。
會武帝年老長，而太子不幸薨，未有所立，而旦使來上書，請身入宿衛於長安。孝武見其書，擊地，怒曰：「生子當置之齊魯禮義之鄉，乃置之燕趙，果有爭心，不讓之端見矣。」於是使使即斬其使者於闕下。
會武帝崩，昭帝初立，旦果作怨而望大臣。自以長子當立，與齊王子劉澤等謀為叛逆，出言曰：「我安得弟在者！〔一〕今立者乃大將軍子也。」欲發兵。事發覺，當誅。昭帝緣恩寬忍，抑案不揚。公卿使大臣請，遣宗正與太中大夫公戶滿意、御史二人，偕往使燕，風喻之。〔二〕到燕，各異日，更見責王。宗正者，主宗室諸劉屬籍，先見王，為列陳道昭帝實武帝子狀。侍御史乃復見王，責之以正法，問：「王欲發兵罪名明白，當坐之。漢家有正法，王犯纖介小罪過，即行法直斷耳，安能寬王。」驚動以文法。王意益下，心恐。公戶滿意習於經術，最後見王，稱引古今通義，國家大禮，文章爾雅。〔三〕謂王曰：「古者天子必內有異姓大夫，所以正骨肉也；外有同姓大夫，所以正異族也。〔四〕周公輔成王，誅其兩弟，故治。武帝在時，尚能寬王。今昭帝始立，年幼，富於春秋，未臨政，委任大臣。古者誅罰不阿親戚，故天下治。方今大臣輔政，奉法直行，無敢所阿，恐不能寬王。王可自謹，無自令身死國滅，為天下笑。」於是燕王旦乃恐懼服罪，叩頭謝過。大臣欲和合骨肉，難傷之以法。
〔一〕索隱案：昭帝，鉤弋夫人所生，武帝崩時，年纔七八歲耳。胥、旦早封在外，實合有疑。然武帝春秋高，惑於內寵，誅太子而立童孺，能不使胥、旦疑怨。亦由權臣輔政，貪立幼主之利，遂得鉤弋子當陽。斯實父德不弘，遂令子道不順。然犬各吠非其主，太中、宗正，人臣之職，又亦當如此。
〔二〕索隱宗正，官名，必以宗室有德者為之，不知時何人。公戶姓，滿意名，為太中大夫。是使二人，又有侍御史二人，皆往使治燕王也。
〔三〕索隱爾，近也；雅，正也。其書於「正」字義訓為近，故云爾雅。相承云周公作以教成王，又云子夏作之以解詩書也。
〔四〕索隱按：內云有異姓大夫以正骨肉，蓋錯也。「內」合言「同姓」，宗正是也。「外」合言「異姓」，太中大夫是也。
其後旦復與左將軍上官桀等謀反，宣言曰「我次太子，太子不在，我當立，大臣共抑我」云云。大將軍光輔政，與公卿大臣議曰：「燕王旦不改過悔正，行惡不變。」於是脩法直斷，行罰誅。旦自殺，國除，如其策指。有司請誅旦妻子。孝昭以骨肉之親，不忍致法，寬赦旦妻子，免為庶人。傳曰「蘭根與白芷，漸之滫中，〔一〕君子不近，庶人不服」者，所以漸然也。
〔一〕集解徐廣曰：「滫者，淅米汁也。音先糾反。」索隱白芷，香草也，音止，又音昌改反。漸音子潛反。漸，漬也。滫讀如禮「滫溲」之「滫」，謂洗也，音思酒反。正義言雖香草，以米汁漬之，無復香氣。君子不欲附近，庶人不服者，為漸漬然也。以旦謀叛，君子庶人皆不附近。
宣帝初立，推恩宣德，以本始元年中盡復封燕王旦兩子：一子為安定侯；〔一〕立燕故太子建為廣陽王，〔二〕以奉燕王祭祀。
〔一〕正義漢表在鉅鹿郡。
〔二〕正義括地志云：「廣陽故城今在幽州良鄉縣東北三十七里。」
【索隱述贊】三王封系，舊史爛然。褚氏後補，冊書存焉。去病建議，青翟上言。天子沖挹，志在急賢。太常具禮，請立齊燕，閎國負海，旦社惟玄。宵人不邇，葷粥遠邊。明哉監戒，式防厥愆。
