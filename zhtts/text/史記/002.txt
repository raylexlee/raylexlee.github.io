△第一部 三皇本紀
小司馬氏云：太史公作史記，宜應上自開闢，下迄當代，以為一家之首尾。今闕三皇，而以五帝為首者，正以<大戴禮>有五帝德篇。又帝世皆叙自黃帝已下，故因以五帝本紀為首。其實三皇已還，載籍罕備。然君臣之始，教化之先，旣論古史，不合全闕。近代皇甫謐作帝王代紀，徐整作三五曆，皆論三皇已來事。斯亦近古之一證，今並採而集之作三皇本紀。雖復淺近，聊補闕云。〉
太皞，庖犧氏，風姓，代燧人氏，繼天而王。母曰華胥，履大人跡於雷澤，而生庖犧於成紀。虵身人首，有聖德。〈按伏犧風姓，出《國語》。其華胥已下，出《帝王世紀》。然雷澤，澤名，即舜所漁之地，在濟陰。成紀亦地名，按天水有成紀縣。〉仰則觀象於天，俯則觀法於地，旁觀鳥獸之文與地之宜。近取諸身，遠取諸物，始畫八卦，以通神明之德，以類萬物之情。造書契，以代結繩之政。於是始制嫁娶，以儷皮為禮。〈按譙周古史考，伏犧制嫁娶，以儷皮為禮也。〉結網罟，以教佃漁，故曰宓羲氏。〈按事出《漢書·歷志》。宓，音伏。〉養犧牲以庖犧，故曰庖犧。〈【考證】《索隱》單本，以下無庖廚故曰四字。〉有龍瑞，以龍紀官，號曰龍師。作二十五絃之瑟。木德王，注春令。故《易》稱帝出于震，《月令》孟春：「其帝太皞」是也。〈按位在東方，象日之明，故稱太皡。皡，明也。〉都於陳，東封太山。立一百一十一年崩。〈按皇甫謐，伏犧葬南郡，或曰冢在山陽高平之西也。〉其後裔當春秋時有任、宿、須句、顓臾，皆風姓之胤也。
女媧氏亦風姓，虵身人首，有神聖之德。代宓犧立，號曰女希氏。無革造，惟作笙簧。〈按禮明堂位及系本，皆云女媧作笙簧。〉故《易》不載，不承五運。一曰女媧亦木德王。〈或云<不承五運。一曰。亦木德王。>，同。〉葢宓犧之後，已經數世。〈伏羲氏-女媧氏-共工氏-太庭氏-柏皇氏-中央氏-歷陸氏-驪連氏-赫胥氏-尊盧氏-混沌氏-昊英氏-朱襄氏-葛天氏-陰康氏-無懷氏之十五代也。〉金木輪環，週而復始，特舉女媧，以其功高而𠑽[1]三皇，故類木王也。當其末年也，諸侯有共工氏，任智刑以強霸而不王，以水乘木，〈【考證】各本，承作乘。今從單本。<考證>〉乃與祝融戰，不勝而怒。乃頭觸不周山崩，天柱折，地維𡙇[2]。女媧乃鍊五色石以補天，斷鼇足以立四極，聚蘆灰以止滔水，以濟冀州。於是地平天成，不改舊物。
女媧氏沒，神農氏作。〈按三皇記者不同，譙周以燧人為皇，宋均以祝融為皇，而鄭玄依春秋緯，以女媧為皇，承伏犧，皇甫謐亦同，今依之為說也。〉炎帝，神農氏，姜姓。母曰女登，有蟜氏之女，為少典妃感神龍而生。炎帝人身牛首，長於姜水，因以為姓。〈按《國語》，炎帝，黃帝皆少典之子，其母又皆有媧氏之女。據諸子及《古史考》，炎帝之後，凡八代，五百餘年，軒轅氏代之。豈炎帝、黃帝，是昆弟而同母氏乎？皇甫謐以為少典有媧氏諸侯國號，然則姜姬二帝，同出少典氏，黃帝之母，又是神農母氏之後代女，所同是有媧氏之女也。〉火德王，故曰炎帝，以火名官，斲木為耜，揉木為耒，耒耨之用，以教萬人。始教耕，故號神農氏。於是作蜡祭，以赭鞭鞭草木，始嘗百草，始有毉藥。又作五絃之瑟，教人日中為市，交易而退，各得其所。遂重八卦，為六十四爻。初都陳，後居曲阜。〈按今淮陽有神農井。又《左傳》，魯有大庭氏之庫是也。〉立一百二十年崩，葬長沙。神農本起烈山，故左氏稱烈山氏之子曰柱，亦曰厲山氏。《禮》曰：「厲山氏之有天下」是也。〈按鄭玄云，厲山，神農所起，亦曰有烈山。皇甫謐曰，厲山今隨之厲郷也。〉神農納奔水氏之女，〈<或云 : ﻿ 神農納奔水氏之水曰聽妃詙。為妃。>〉曰聽訞為妃，生帝魋。魋生帝承，承生帝明，明生帝直，直生帝氂，氂生帝哀，哀生帝克，克生帝榆𦊀[3]。凡八代，五百三十年而軒轅氏興焉。〈按神農之後凡八代，事見《帝王代紀》及《古史考》。然古典亡矣，況譙皇二氏，皆前聞君子，考按古書而為此說。豈至今鑿空乎？此紀示據以為說。其《易》稱，神農氏沒，即榆罔，榆𦊀猶襲神農之號也。<考證 : 生帝魁以下 二十字,各本脫,今依單本>﻿<生帝魁，魁生帝承，承生帝明，明生帝直，直生帝氂，>等以上二十字也。〉其後有州、甫、甘、許、戲、露、齊、紀、怡、向、申、吕，皆姜姓之後胤。竝為諸侯，或分掌四岳。當周室，甫侯、申伯為王、賢相，齊、許列為諸侯，霸於中國。葢聖人德澤廣大，故其祚胤繁昌久長云。
一說三皇，天皇、地皇、人皇為三皇。既是開闢之初，君臣之始，圖緯所載，不可全棄，故兼序之。天地初立，有天皇氏，十二頭。澹泊無所施為，而民俗自化。木德王，歲起攝提。〈攝提：星名，大角星之兩旁各有三星，謂之右攝提及左攝提。<史記,天官書：大角者，天王帝廷。其兩旁各有三星，鼎足句之，曰攝提。攝提者，直斗杓所指，以建時節，故曰攝提格。><古甲子>中地支之第三，即寅也。<古甲子>：甲閼逢，乙旃蒙，丙柔兆，丁强圉，戊著雍，己屠維，庚上章，辛重光，壬玄黓，癸昭陽，子困敦，丑赤奮若，寅攝提格，卯單閼，辰執徐，巳大荒落，午敦牂，未協洽，申涒灘，酉作噩，戌閹茂，亥大淵獻〉兄弟十二人，立各一萬八千歲。〈盖天地初立，神人首出行化，故其年世長久也。然言十二頭者，非謂一人之身有十二頭，盖古質，比之鳥獸頭數故也。〉地皇十一頭，火德王，姓十一人。興於熊耳、龍門等山，亦合萬八千歲。人皇九頭，乘雲車駕六羽，出吞口。兄弟九人，分長九州，各立城邑，凡一百五十世，合四萬五千六百年。〈天皇已下，皆出河圖及三五曆也。〉
自人皇已後，有五龍氏、〈五龍氏，兄弟五人，並乘龍上下，故曰五龍氏也。〉燧人氏、〈燧人氏，按其君鑽燧出火，教人熟食，在伏犧氏前，譙周以為三皇之首也。〉大庭氏、柏皇氏、中央氏、卷須氏、栗陸氏、驪連氏、赫胥氏、尊盧氏、渾沌氏、昊英氏、有巢氏、朱襄氏、葛天氏、陰康氏、無懷氏。斯葢三皇以來，有天地者之號，〈按皇甫謐以為大庭以下一十五君，皆襲庖犧之號。事不經見，難可依從。然按古封太山者，首有無懷氏，乃在太昊之前，豈得如謐所說？〉但載籍不紀，莫知姓、王、年代、所都之處。而《韓詩》以為自古封太山，禪梁甫者，〈<晉書卷21/封禪之說，經典無聞。禮有因天事天，因地事地，因名山升中於天，而鳳皇降，龜龍格。天子所以巡狩，至於方岳，燔柴祭天，以告其成功，事似而非也。讖緯諸說皆雲，王者封泰山，禪梁甫，易姓紀號。秦漢行其 … 自古革命受符，未有不蹈梁父，登泰山，刊無竟之名，紀天人之際者也>﻿<四庫全書緯畧(宋代高似孫撰)/風俗通曰古封泰山禪梁甫舊説岱嶽上有金篋玉策能知 … 舜祠絃歌聲　 羅含湘中記曰衡山九疑皆有舜廟太守至郡遣官屬致祀則 … 辛菜　 字林曰蔊一作〈日焊〉辛菜也辛菜 … 河圖真紀鉤曰王者封泰山禪梁父者七十二君史記封禪書曰齊威公 … 洛水無冰　 春秋説題辭曰洛之為言繹也水繹繹光耀也述征記曰 … 八紘八極>以下即引用於<文心雕龍義證‧券五‧封禪‧第二十一>：《大戴禮‧保傅》：「封泰山而禪梁父。」《禮記‧禮器》：「因名山升中於天。」鄭注：「《孝經說》曰：封乎泰山，考績燔燎；禪乎梁甫，刻石紀號也。」正義：「封乎泰山者，謂封土為壇，在於泰山之上；考績燔燎者，謂考諸侯功績，燔柴燎牲以告天。禪乎梁甫者，禪讀為墠，謂除地為墠，在於梁甫，以告地也。梁甫是泰山之旁小山也。刻石紀號也者，謂刻石為文，紀錄當代號謚。」《白虎通‧道德論‧封禪》云：「王者易姓而起，必升封泰山，何？報告之義也。始受命之時，改制應天，天下太平，功成封禪，以告太平。所以必於泰山，何？萬物之始，交代之處也。〉萬有餘家，仲尼觀之不能盡識。《管子》亦曰：「古封太山七十二家，夷吾所識十有五焉。」首有無懷氏，然則無懷之前天皇已後，年紀悠邈，皇王何升而告？但古書亡矣，不可備𢘻[4]，豈得謂無帝王耶？故《春秋緯》稱，自開闢，至於獲麟，凡三百二十七萬六千歲，分為十紀，凡世七萬六百年。一曰九頭紀，二曰五龍紀，〈<靑莊館全書>紀年兒覽：繼人皇而治，兄弟五人，分五方，司五行，布山岳。《春秋命歷序》〈五龍紀〉曰：「皇伯、皇仲、皇叔、皇季、皇少，五姓同期，俱駕龍，曰五龍。」〉三曰懾提紀，四曰合雒紀，五曰連通紀，六曰序命紀，七曰循飛紀，八曰因提紀，九曰禪通紀，十曰疏迄紀。當黃帝時，制九紀之間，是以錄於此補紀之也。
上「亠」下「兄」，同充
左「垂」右「夬」，同缺
上「外『冂』內『人』」　下：「亡」，同網
上「米」下「心」，同悉
卷一　　　　　五帝本紀第一
集解凡是徐氏義，稱徐姓名以別之。餘者悉是駰注解，并集眾家義。索隱紀者，記也。本其事而記之，故曰本紀。又紀，理也，絲縷有紀。而帝王書稱紀者，言為後代綱紀也。正義鄭玄注中候敕省圖云：「德合五帝坐星者，稱帝。」又坤靈圖云：「德配天地，在正不在私，曰帝。」案：太史公依世本、大戴禮，以黃帝、顓頊、帝嚳、唐堯、虞舜為五帝。譙周、應劭、宋均皆同。而孔安國尚書序，皇甫謐帝王世紀，孫氏注世本，並以伏犧、神農、黃帝為三皇，少昊、顓頊、高辛、唐、虞為五帝。裴松之史目云「天子稱本紀，諸侯曰世家」。本者，繫其本系，故曰本；紀者，理也，統理眾事，繫之年月，名之曰紀；第者，次序之目；一者，舉數之由：故曰五帝本紀第一。禮云：「動則左史書之，言則右史書之。」正義云：「左陽，故記動。右陰，故記言。言為尚書，事為春秋。」案：春秋時置左右史，故云史記也。
黃帝者，〔一〕少典之子，〔二〕姓公孫，名曰軒轅。〔三〕生而神靈，弱而能言，〔四〕幼而徇齊，〔五〕長而敦敏，成而聰明。〔六〕
〔一〕集解徐廣曰：「號有熊。」索隱案：有土德之瑞，土色黃，故稱黃帝，猶神農火德王而稱炎帝然也。此以黃帝為五帝之首，蓋依大戴禮五帝德。又譙周、宋均亦以為然。而孔安國、皇甫謐帝王代紀及孫氏注系本並以伏犧、神農、黃帝為三皇，少昊、高陽、高辛、唐、虞為五帝。注「號有熊」者，以其本是有熊國君之子故也。亦號軒轅氏。皇甫謐云：「居軒轅之丘，因以為名，又以為號。」又據左傳，亦號帝鴻氏也。正義輿地志云：「涿鹿本名彭城，黃帝初都，遷有熊也。」案：黃帝有熊國君，乃少典國君之次子，號曰有熊氏，又曰縉雲氏，又曰帝鴻氏，亦曰帝軒氏。母曰附寶，之祁野，見大電繞北斗樞星，感而懷孕，二十四月而生黃帝於壽丘。壽丘在魯東門之北，今在兗州曲阜縣東北六里。生日角龍顏，有景雲之瑞，以土德王，故曰黃帝。封泰山，禪亭亭。亭亭在牟陰。
〔二〕集解譙周曰：「有熊國君，少典之子也。」皇甫謐曰：「有熊，今河南新鄭是也。」索隱少典者，諸侯國號，非人名也。又案：國語云「少典娶有蟜氏女，生黃帝、炎帝」。然則炎帝亦少典之子。炎黃二帝雖則相承，如帝王代紀中閒凡隔八帝，五百餘年。若以少典是其父名，豈黃帝經五百餘年而始代炎帝後為天子乎？何其年之長也！又案：秦本紀云「顓頊氏之裔孫曰女脩，吞鳥之卵而生大業，大業娶少典氏而生柏翳」。明少典是國號，非人名也。黃帝即少典氏後代之子孫，賈逵亦謂然，故左傳「高陽氏有才子八人」，亦謂其後代子孫而稱為子是也。譙周字允南，蜀人，魏散騎常侍徵，不拜。此注所引者，是其人所著古史考之說也。皇甫謐字士安，晉人，號玄晏先生。今所引者，是其所作帝王代紀也。
〔三〕索隱案：皇甫謐云「黃帝生於壽丘，長於姬水，因以為姓。居軒轅之丘，因以為名，又以為號」。是本姓公孫，長居姬水，因改姓姬。
〔四〕索隱弱謂幼弱時也。蓋未合能言之時而黃帝即言，所以為神異也。潘岳有哀弱子篇，其子未七旬曰弱。正義言神異也。易曰「陰陽不測之謂神」，書云「人惟萬物之靈」，故謂之神靈也。
〔五〕集解徐廣曰：「墨子『年踰十五，則聰明心慮無不徇通矣』。」駰案：徇，疾；齊，速也。言聖德幼而疾速也。索隱斯文未是。今案：徇，齊，皆德也。書曰「聰明齊聖」，左傳曰「子雖齊聖」，謂聖德齊肅也。又案：孔子家語及大戴禮並作「叡齊」，一本作「慧齊」。叡，慧，皆智也。太史公採大戴禮而為此紀，今彼文無作「徇」者。史記舊本亦有作「濬齊」。蓋古字假借「徇」為「濬」，濬，深也，義亦並通。爾雅「齊」「速」俱訓為疾。尚書大傳曰「多聞而齊給」。鄭注云「齊，疾也」。今裴氏注云徇亦訓疾，未見所出。或當讀「徇」為「迅」，迅於爾雅與齊俱訓疾，則迅濬雖異字，而音同也。又爾雅曰「宣，徇，遍也。濬，通也」。是「遍」之與「通」義亦相近。言黃帝幼而才智周遍，且辯給也。故墨子亦云「年踰五十，則聰明心慮不徇通矣」。俗本作「十五」，非是。案：謂年老踰五十不聰明，何得云「十五」？
〔六〕正義成謂二十冠，成人也。聰明，聞見明辯也。此以上至「軒轅」，皆大戴禮文。
軒轅之時，神農氏世衰。〔一〕諸侯相侵伐，暴虐百姓，而神農氏弗能征。於是軒轅乃習用干戈，以征不享，〔二〕諸侯咸來賓從。而蚩尤最為暴，莫能伐。〔三〕炎帝欲侵陵諸侯，諸侯咸歸軒轅。軒轅乃修德振兵，〔四〕治五氣，〔五〕蓺五種，〔六〕撫萬民，度四方，〔七〕教熊羆貔貅貙虎，〔八〕以與炎帝戰於阪泉之野。〔九〕三戰，然後得其志。〔一〇〕蚩尤作亂，不用帝命。〔一一〕於是黃帝乃徵師諸侯，與蚩尤戰於涿鹿之野，〔一二〕遂禽殺蚩尤。〔一三〕而諸侯咸尊軒轅為天子，代神農氏，是為黃帝。天下有不順者，黃帝從而征之，平者去之，〔一四〕披山通道，〔一五〕未嘗寧居。
〔一〕集解皇甫謐曰：「易稱庖犧氏沒，神農氏作，是為炎帝。」班固曰：「教民耕農，故號曰神農。」索隱世衰，謂神農氏後代子孫道德衰薄，非指炎帝之身，即班固所謂「參盧」，皇甫謐所云「帝榆罔」是也。正義帝王世紀云：「神農氏，姜姓也。母曰任姒，有蟜氏女，登為少典妃，遊華陽，有神龍首，感生炎帝。人身牛首，長於姜水。有聖德，以火德王，故號炎帝。初都陳，又徙魯。又曰魁隗氏，又曰連山氏，又曰列山氏。」括地志云：「厲山在隨州隨縣北百里，山東有石穴。（曰）〔昔〕神農生於厲鄉，所謂列山氏也。春秋時為厲國。」
〔二〕索隱謂用干戈以征諸侯之不朝享者。本或作「亭」，亭訓直，以征諸侯之不直者。
〔三〕集解應劭曰：「蚩尤，古天子。」瓚曰：「孔子三朝紀曰『
蚩尤，庶人之貪者』。」索隱案：此紀云「諸侯相侵伐，蚩尤最為暴」，則蚩尤非為天子也。又管子曰「蚩尤受盧山之金而作五兵」，明非庶人，蓋諸侯號也。劉向別錄云「孔子見魯哀公問政，比三朝，退而為此記，故曰三朝。凡七篇，並入大戴記」。今此注見用兵篇也。正義龍魚河圖云：「黃帝攝政，有蚩尤兄弟八十一人，並獸身人語，銅頭鐵額，食沙石子，造立兵仗刀戟大弩，威振天下，誅殺無道，不慈仁。萬民欲令黃帝行天子事，黃帝以仁義不能禁止蚩尤，乃仰天而歎。天遣玄女下授黃帝兵信神符，制伏蚩尤，帝因使之主兵，以制八方。蚩尤沒後，天下復擾亂，黃帝遂畫蚩尤形像以威天下，天下咸謂蚩尤，不死，八方萬邦皆為弭服。」山海經云：「黃帝令應龍攻蚩尤。蚩尤請風伯、雨師以從，大風雨。黃帝乃下天女曰『魃』，以止雨。雨止，遂殺蚩尤。」孔安國曰「九黎君號蚩尤」是也。
〔四〕正義振，整也。
〔五〕集解王肅曰：「五行之氣。」索隱謂春甲乙木氣，夏丙丁火氣之屬，是五氣也。
〔六〕集解駰案：蓺，樹也。詩云「蓺之荏菽」。周禮曰「榖宜五種」。鄭玄曰「五種，黍、稷、菽、麥、稻也」。索隱藝，種也，樹也。五種即五穀也，音朱用反。此注所引見詩大雅生民之篇。爾雅云「荏菽，戎菽」也，郭璞曰「今之胡豆」，鄭氏曰「豆之大者」是也。正義蓺音魚曳反。種音腫。
〔七〕集解王肅曰：「度四方而安撫之。」正義度音徒洛反。
〔八〕索隱書云「如虎如貔」，爾雅云「貔，白狐」，禮曰「前有摯獸，則載貔貅」是也。爾雅又曰「貙獌似貍」。此六者猛獸，可以教戰。周禮有服不氏，掌教擾猛獸。即古服牛乘馬，亦其類也。正義熊音雄。羆音碑。膍音毗。貅音休。貙音丑于反。羆如熊，黃白色。郭璞云：「貔，執夷，虎屬也。」案：言教士卒習戰，以猛獸之名名之，用威敵也。
〔九〕集解服虔曰：「阪泉，地名。」皇甫謐曰：「在上谷。」正義阪音白板反。括地志云：「阪泉，今名黃帝泉，在媯州懷戎縣東五十六里。出五里至涿鹿東北，與涿水合。又有涿鹿故城，在媯州東南五十里，本黃帝所都也。晉太康地里志云『涿鹿城東一里有阪泉，上有黃帝祠』。」案：阪泉之野則平野之地也。
〔一〇〕正義謂黃帝克炎帝之後。
〔一一〕正義言蚩尤不用黃帝之命也。
〔一二〕集解服虔曰：「涿鹿，山名，在涿郡。」張晏曰：「涿鹿在上谷。」索隱或作「濁鹿」，古今字異耳。案：地理志上谷有涿鹿縣，然則服虔云「在涿郡」者，誤也。
〔一三〕集解皇覽曰：「蚩尤冢在東平郡壽張縣闞鄉城中，高七丈，民常十月祀之。有赤氣出，如匹絳帛，民名為蚩尤旗。肩髀冢在山陽郡鉅野縣重聚，大小與闞冢等。傳言黃帝與蚩尤戰於涿鹿之野，黃帝殺之，身體異處，故別葬之。」索隱案：皇甫謐云「黃帝使應龍殺蚩尤于凶黎之谷」。或曰，黃帝斬蚩尤于中冀，因名其地曰「絕轡之野。」注「皇覽」，書名也。記先代冢墓之處，宜皇王之省覽，故日皇覽。是魏人王象、繆襲等所撰也。
〔一四〕正義平服者即去之。
〔一五〕集解徐廣曰：「披，他本亦作『陂』。字蓋當音詖，陂者旁其邊之謂也。披語誠合今世，然古今不必同也。」索隱披音如字，謂披山林草木而行以通道也。徐廣音詖，恐稍紆也。
東至于海，登丸山，〔一〕及岱宗。〔二〕西至于空桐，〔三〕登雞頭。〔四〕南至于江，登熊、湘。〔五〕北逐葷粥，〔六〕合符釜山，〔七〕而邑于涿鹿之阿。〔八〕遷徙往來無常處，以師兵為營衛。〔九〕官名皆以雲命，為雲師。〔一〇〕置左右大監，監于萬國。〔一一〕萬國和，而鬼神山川封禪與為多焉。〔一二〕獲寶鼎，迎日推筴。〔一三〕舉風后、力牧、常先、大鴻〔一四〕以治民。順天地之紀，〔一五〕幽明之占，〔一六〕死生之說，〔一七〕存亡之難。〔一八〕時播百穀草木，〔一九〕淳化鳥獸蟲蛾，〔二〇〕旁羅日月星辰水波〔二一〕土石金玉，〔二二〕勞勤心力耳目，節用水火材物。〔二三〕有土德之瑞，故號黃帝。〔二四〕
〔一〕集解徐廣曰：「丸，一作『凡』。」駰案：地理志曰丸山在郎邪朱虛縣。索隱注「丸，一作『凡』」，凡音扶嚴反。正義丸音桓。括地志云：「丸山即丹山，在青州臨朐縣界朱虛故縣西北二十里，丹水出焉。」丸音紈。守節案：地志唯有凡山，蓋凡山丸山是一山耳。諸處字誤，或「丸」或「凡」也。漢書郊祀志云「禪丸山」，顏師古云「在朱虛」，亦與括地志相合，明丸山是也。
〔二〕正義泰山，東岳也。在兗州博城縣西北三十里也。
〔三〕集解應劭曰：「山名。」韋昭曰：「在隴右。」
〔四〕索隱山名也。後漢王孟塞雞頭道，在隴西。一曰崆峒山之別名。正義括地志云：「空桐山在肅州福祿縣東南六十里。抱朴子內篇云『黃帝西見中黃子，受九品之方，過空桐，從廣成子受自然之經』，即此山。」括地志又云：「笄頭山一名崆峒山，在原州平高縣西百里，禹貢涇水所出。輿地志云或即雞頭山也。酈元云蓋大隴山異名也。莊子云廣成子學道崆峒山，黃帝問道於廣成子，蓋在此。」案：二處崆峒皆云黃帝登之，未詳孰是。
〔五〕集解封禪書曰：「南伐至于召陵，登熊山。」地理志曰湘山在長沙益陽縣。正義括地志云：「熊耳山在商州上洛縣西十里，齊桓公登之以望江漢也。湘山一名艑山，在岳州巴陵南十八里也。」
〔六〕集解匈奴傳曰：「唐虞以上有山戎、獫狁、葷粥，居于北蠻。」索隱匈奴別名也。唐虞已上曰山戎，亦曰熏粥，夏曰淳維，殷曰鬼方，周曰玁狁，漢曰匈奴。正義葷音薰。粥音育。
〔七〕索隱合諸侯符契圭瑞，而朝之於釜山，猶禹會諸侯於塗山然也。又案：郭子橫洞冥記稱東方朔云「東海大明之墟有釜山，山出瑞雲，應王者之符命」，如堯時有赤雲之祥之類。蓋黃帝黃雲之瑞，故曰「合符應於釜山」也。正義括地志云：「釜山在媯州懷戎縣北三里，山上有舜廟。」
〔八〕正義廣平曰阿。涿鹿，山名，已見上。涿鹿故城在山下，即黃帝所都之邑於山下平地。
〔九〕正義環繞軍兵為營以自衛，若轅門即其遺象。
〔一〇〕集解應劭曰：「黃帝受命，有雲瑞，故以雲紀事也。春官為青雲，夏官為縉雲，秋官為白雲，冬官為黑雲，中官為黃雲。」張晏曰：「黃帝有景雲之應，因以名師與官。」
〔一一〕正義監，上監去聲，下監平聲。若周邵分陝也。
〔一二〕集解徐廣曰：「多，一作『朋』。」索隱與音羊汝反。與猶許也。言萬國和同，而鬼神山川封禪祭祀之事，自古以來帝皇之中，推許黃帝以為多。多猶大也。
〔一三〕集解晉灼曰：「策，數也，迎數之也。」瓚曰：「日月朔望未來而推之，故曰迎日。」索隱封禪書曰「黃帝得寶鼎神策」，下云「於是推策迎日」，則神策者，神蓍也。黃帝得蓍以推筭曆數，於是逆知節氣日辰之將來，故曰推策迎日也。正義筴音策。迎，逆也。黃帝受神筴，命大撓造甲子，容成造曆是也。
〔一四〕集解鄭玄曰：「風后，黃帝三公也。」班固曰：「力牧，黃帝相也。」大鴻，見封禪書。正義舉，任用。四人皆帝臣也。帝王世紀云：「黃帝夢大風吹天下之塵垢皆去，又夢人執千鈞之弩，驅羊萬群。帝寤而歎曰：『風為號令，執政者也。垢去土，后在也。天下豈有姓風名后者哉？夫千鈞之弩，異力者也。驅羊數萬群，能牧民為善者也，天下豈有姓力名牧者哉？』於是依二占而求之，得風后於海隅，登以為相。得力牧於大澤，進以為將。黃帝因著占夢經十一卷。」藝文志云：「風后兵法十三篇，圖二卷，孤虛二十卷，力牧兵法十五篇。」鄭玄云：「風后，黃帝之三公也。」案：黃帝仰天地置列侯眾官，以風后配上台，天老配中台，五聖配下台，謂之三公也。封禪書云「鬼臾區號大鴻，黃帝大臣也。死葬雍，故鴻冢是」。藝文志云「鬼容區兵法三篇」也。
〔一五〕正義言黃帝順天地陰陽四時之紀也。
〔一六〕正義幽，陰；明，陽也。占，數也。言陰陽五行，黃帝占數而知之。此文見大戴禮。
〔一七〕集解徐廣曰：「一云『幽明之數，合死生之說』。」正義說謂儀制也。民之生死。此謂作儀制禮則之說。
〔一八〕索隱存亡猶安危也。易曰「危者安其位，亡者保其存」是也。難猶說也。凡事是非未盡，假以往來之詞，則曰難。又上文有「死生之說」，故此云「存亡之難」，所以韓非著書有說林、說難也。正義難音乃憚反。存亡猶生死也。黃帝之前，未有衣裳屋宇。及黃帝造屋宇，制衣服，營殯葬，萬民故免存亡之難。
〔一九〕集解王肅曰：「時，是也。」索隱為一句。正義言順四時之所宜而布種百穀草木也。
〔二〇〕索隱為一句。蛾音牛綺反。一作「豸」。（豸）言淳化廣被及之。正義蛾音魚起反。又音豸，豸音直氏反。蟻，蚍蜉也。爾雅曰：「有足曰蟲，無足曰豸。」
〔二一〕集解徐廣曰：「一作『沃』。」
〔二二〕索隱旁，非一方。羅，廣布也。今案：大戴禮作「歷離」。離即羅也。言帝德旁羅日月星辰水波，及至土石金玉。謂日月揚光，海水不波，山不藏珍，皆是帝德廣被也。正義旁羅猶遍布也。日月，陰陽時節也。星，二十八宿也。辰，日月所會也。水波，瀾漪也。言天不異災，土無別害，水少波浪，山出珍寶。
〔二三〕正義節，時節也。水，陂障決洩也。火，山野禁放也。材，木也。物，事也。言黃帝教民，江湖陂澤山林原隰皆收採禁捕以時，用之有節，令得其利也。大戴禮云「宰我問於孔子曰：『予聞榮伊曰黃帝三百年。請問黃帝者人耶？何以至三百年？。』」孔子曰：『勞勤心力耳目，節用水火材物，生而民得其利百年，死而民畏其神百年，亡而民用其教百年，故曰三百年也。』」
〔二四〕索隱炎帝火，黃帝土代之，即「黃龍地螾見」是也。螾，土精，大五六圍，長十餘丈。螾音引。正義螾音以刃反。
黃帝二十五子，其得姓者十四人。〔一〕
〔一〕索隱舊解破四為三，言得姓十三人耳。今案：國語胥臣云：「黃帝之子二十五宗，其得姓者十四人，為十二姓，姬、酉、祁、己、滕、葴、任、荀、僖、姞、儇、衣是也。唯青陽與夷鼓同己姓」。又云「青陽與蒼林為姬姓」。是則十四人為十二姓，其文甚明。唯姬姓再稱青陽與蒼林，蓋國語文誤，所以致令前儒共疑。其姬姓青陽當為玄囂，是帝嚳祖本與黃帝同姬姓。其國語上文青陽，即是少昊金天氏為己姓者耳。既理在不疑，無煩破四為三。
黃帝居軒轅之丘，〔一〕而娶於西陵之女，〔二〕是為嫘祖〔三〕。嫘祖為黃帝正妃，〔四〕生二子，其後皆有天下：其一曰玄囂，是為青陽，〔五〕青陽降居江水；〔六〕其二曰昌意，降居若水〔七〕。昌意娶蜀山氏女，曰昌僕，生高陽，高陽有聖德焉。〔八〕黃帝崩，〔九〕葬橋山。〔一〇〕其孫昌意之子高陽立，是為帝顓頊也。
〔一〕集解皇甫謐曰：「受國於有熊，居軒轅之丘，故因以為名，又以為號。山海經曰『在窮山之際，西射之南』。」張晏曰：「作軒冕之服，故謂之軒轅。」
〔二〕正義西陵，國名也。
〔三〕集解徐廣曰：「祖，一作『俎』。嫘，力追反。」索隱一曰雷祖，音力堆反。正義一作「傫」。
〔四〕索隱案：黃帝立四妃，象后妃四星。皇甫謐云：「元妃西陵氏女，曰累祖，生昌意。次妃方雷氏女，曰女節，生青陽。次妃彤魚氏女，生夷鼓，一名蒼林。次妃嫫母，班在三人之下。」案：國語夷鼓、蒼林是二人。又案：漢書古今人表彤魚氏生夷鼓，嫫母生蒼林，不得如謐所說。太史公乃據大戴禮，以累祖生昌意及玄囂，玄囂即青陽也。皇甫謐以青陽為少昊，乃方雷氏所生，是其所見異也。
〔五〕索隱玄囂，帝嚳之祖。案：皇甫謐及宋衷皆云玄囂青陽即少昊也。今此紀下云「玄囂不得在帝位」，則太史公意青陽非少昊明矣。而此又云「玄囂是為青陽」，當是誤也。謂二人皆黃帝子，並列其名，所以前史因誤以玄囂青陽為一人耳。宋衷又云：「玄囂青陽是為少昊，繼黃帝立者，而史不敘，蓋少昊金德王，非五運之次，故敘五帝不數之也。」
〔六〕正義括地志云：「安陽故城在豫州新息縣西南八十里。應劭云古江國也。地理志亦云安陽古江國也。」
〔七〕索隱降，下也。言帝子為諸侯，降居江水、〔若水〕。江水、若水皆在蜀，即所封國也。水經曰「水出旄牛徼外，東南至故關為若水，南過邛都，又東北至朱提縣為盧江水」，是蜀有此二水也。
〔八〕正義華陽國志及十三州志云：「蜀之先肇於人皇之際。黃帝為子昌意娶蜀山氏，後子孫因封焉。帝顓頊高陽氏，黃帝之孫，昌意之子，母曰昌僕，亦謂之女樞。」河圖云：「瑤光如蜺貫月，正白，感女樞於幽房之宮，生顓頊，首戴干戈，有德文也。」
〔九〕集解皇甫謐曰：「在位百年而崩，年百一十一歲。」索隱案：大戴禮「宰我問孔子曰：『榮伊言黃帝三百年，請問黃帝何人也？抑非人也？何以至三百年乎？』對曰：『生而人得其利百年，死而人畏其神百年，亡而人用其教百年。』」則士安之說略可憑矣。正義列仙傳云：「軒轅自擇亡日與群臣辭。還葬橋山，山崩，棺空，唯有劍舄在棺焉。」
〔一〇〕集解皇覽曰：「黃帝冢在上郡橋山。」索隱地理志橋山在上郡陽周縣，山有黃帝冢也。正義括地志云：「黃帝陵在寧州羅川縣東八十里子午山。地理志云上郡陽周縣橋山南有黃帝冢。」案：陽周，隋改為羅川。爾雅云山銳而高曰橋也。」
帝顓頊高陽者，〔一〕黃帝之孫而昌意之子也。靜淵以有謀，疏通而知事；養材以任地，〔二〕載時〔三〕以象天，依鬼神以制義，〔四〕治氣〔五〕以教化，絜誠以祭祀。北至于幽陵，〔六〕南至于交阯，〔七〕西至于流沙，〔八〕東至于蟠木。〔九〕動靜之物〔一〇〕，大小之神，〔一一〕日月所照，莫不砥屬。〔一二〕
〔一〕集解皇甫謐曰：「都帝丘，今東郡濮陽是也。」索隱宋衷云：「顓頊，名；高陽，有天下號也。」張晏云：「高陽者，所興地名也。」
〔二〕索隱言能養材物以任地。大戴禮作「養財」。
〔三〕索隱載，行也。言行四時以象天。大戴禮作「履時以象天」。履亦踐而行也。
〔四〕索隱鬼神聰明正直，當盡心敬事，因制尊卑之義，故禮曰「降于祖廟之謂仁義」是也。正義鬼之靈者曰神也。鬼神謂山川之神也。能興雲致雨，潤養萬物也，故己依馮之剬義也。剬，古制字。
〔五〕索隱謂理四時五行之氣以教化萬人也。
〔六〕正義幽州也。
〔七〕正義阯音止，交州也。
〔八〕集解地理志曰流沙在張掖居延縣。正義濟，渡也。括地志云：「居延海南，甘州張掖縣東北千六十四里是。」
〔九〕集解海外經曰：「東海中有山焉，名曰度索。上有大桃樹，屈蟠三千里。東北有門，名曰鬼門，萬鬼所聚也。天帝使神人守之，一名神荼，一名鬱壘，主閱領萬鬼。若害人之鬼，以葦索縛之，射以桃弧，投虎食也。」
〔一〇〕正義動物謂鳥獸之類，靜物謂草木之類。
〔一一〕正義大謂五嶽、四瀆，小謂丘陵墳衍。
〔一二〕集解王肅曰：「砥，平也。四遠皆平而來服屬。」索隱依王肅音止蜀，據大戴禮作「砥礪」也。
帝顓頊生子曰窮蟬。〔一〕顓頊崩，〔二〕而玄囂之孫高辛立，是為帝嚳。
〔一〕索隱系本作「窮係」。宋衷云：「一云窮係，謚也。」正義帝舜之高祖也。
〔二〕集解皇甫謐曰：「在位七十八年，年九十八。」皇覽曰：「顓頊冢在東郡濮陽頓丘城門外廣陽里中。頓丘者城門，名頓丘道。」索隱皇甫謐云：「據左氏，歲在鶉火而崩，葬東郡。」又山海經曰：「顓頊葬鮒魚山之陽，九嬪葬其陰。」
帝嚳高辛者，〔一〕黃帝之曾孫也。高辛父曰蟜極，〔二〕蟜極父曰玄囂，玄囂父曰黃帝。自玄囂與蟜極皆不得在位，至高辛即帝位。〔三〕高辛於顓頊為族子。
〔一〕集解張晏曰：「少昊以前，天下之號象其德。顓頊以來，天下之號因其名。高陽、高辛皆所興之地名；顓頊與嚳皆以字為號：上古質故也。」索隱宋衷曰：「高辛地名，因以為號。嚳，名也。」皇甫謐云：「帝嚳名夋也。」正義帝王紀云：「俈母無聞焉。」
〔二〕正義蟜音居兆反。本作「橋」，音同。又巨遙反。帝堯之祖也。
〔三〕集解皇甫謐曰：「都亳，今河南偃師是。」
高辛生而神靈，自言其名。〔一〕普施利物，不於其身。聰以知遠，明以察微。順天之義，知民之急。仁而威，惠而信，脩身而天下服。取地之財而節用之，撫教萬民而利誨之，曆日月而迎送之，〔二〕明鬼神而敬事之。〔三〕其色郁郁，其德嶷嶷。〔四〕其動也時，其服也士。〔五〕帝嚳溉執中而遍天下，〔六〕日月所照，風雨所至，莫不從服。〔七〕
〔一〕正義帝王紀云：「帝俈高辛，姬姓也。其母生見其神異，自言其名曰岌。齠齔有聖德，年十五而佐顓頊，三十登位，都亳，以人事紀官也。」
〔二〕正義言作曆弦、望、晦、朔，日月未至而迎之，過而送之，上「迎日推策」是也。
〔三〕正義天神曰神，人神曰鬼。又云聖人之精氣謂之神，賢人之精氣謂之鬼。言明識鬼而敬事也。
〔四〕索隱郁郁猶穆穆也。嶷嶷，德高也。今案：大戴禮「郁」作「神」，「嶷」作「俟」。
〔五〕索隱舉動應天時，衣服服士服，言其公且廉也。
〔六〕集解徐廣曰：「古『既』字作水旁。『遍』字一作『尹』。」索隱即尚書「允執厥中」是也。正義溉音既。言帝俈治民，若水之溉灌，平等而執中正，遍於天下也。
〔七〕正義以上大戴文也。
帝嚳娶陳鋒氏女，〔一〕生放勳。〔二〕娶娵訾氏女，生摯〔三〕。帝嚳崩，〔四〕而摯代立。帝摯立，不善（崩），〔五〕而弟放勳立，是為帝堯。
〔一〕索隱鋒音峰。案：系本作「陳酆氏」。皇甫謐云「陳鋒氏女曰慶都」。慶都，名也。正義鋒音峰。又作「豐」。帝王紀云「帝俈有四妃，卜其子皆有天下。元妃有邰氏女，曰姜嫄，生后稷。次妃有娀氏女，曰簡狄，生卨 ，次妃陳豐氏女，曰慶都，生放勛。次妃娵訾氏女，曰常儀，生帝摯」也。
〔二〕正義放音方往反。勳亦作「勛」，音許云反。言堯能放上代之功，故曰放勛。謚堯。姓伊祁氏。帝王紀云：「帝堯陶唐氏，祁姓也。母慶都，十四月生堯。」
〔三〕索隱案：皇甫謐云「女名常宜」也。正義娵，足須反。訾，紫移反。
〔四〕集解皇甫謐曰：「在位七十年，年百五歲。」皇覽曰：「帝嚳冢在東郡濮陽頓丘城南臺陰野中。」
〔五〕索隱古本作「不著」，音張慮反。俗本作「不善」。不善謂微弱，不著猶不著明。衛宏云：「摯立九年而唐侯德盛，因禪位焉。」正義帝王紀云：「帝摯之母於四人中班最在下，而摯於兄弟最長，得登帝位。封異母弟放勛為唐侯。摯在位九年，政微弱，而唐侯德盛，諸侯歸之，摯服其義，乃率群臣造唐而致禪。唐侯自知有天命，乃受帝禪，乃封摯於高辛。」今定州唐縣也。
帝堯者，〔一〕放勳。〔二〕其仁如天，〔三〕其知如神。〔四〕就之如日，〔五〕望之如雲。〔六〕富而不驕，貴而不舒。〔七〕黃收純衣，〔八〕彤車乘白馬。能明馴德，〔九〕以親九族。九族既睦，便章百姓。〔一〇〕百姓昭明，合和萬國。
〔一〕集解謚法曰：「翼善傳聖曰堯。」索隱堯，謚也。放勳，名。帝嚳之子，姓伊祁氏。案：皇甫謐云「堯初生時，其母在三阿之南，寄於伊長孺之家，故從母所居為姓也」。正義徐廣云：「號陶唐。」帝王紀云：「堯都平陽，於詩為唐國。」徐才宗國都城記云：「唐國，帝堯之裔子所封。其北，帝夏禹都，漢曰太原郡，在古冀州太行恆山之西。其南有晉水。」括地志云：「今晉州所理平陽故城是也。平陽河水一名晉水也。」
〔二〕集解徐廣曰：「號陶唐。」皇甫謐曰：「堯以甲申歲生，甲辰即帝位，甲午徵舜，甲寅舜代行天子事，辛巳崩，年百一十八，在位九十八年。」
〔三〕索隱如天之函養也。
〔四〕索隱如神之微妙也。
〔五〕索隱如日之照臨，人咸依就之，若葵藿傾心以向日也。
〔六〕索隱如雲之覆渥，言德化廣大而浸潤生人，人咸仰望之，故曰如百穀之仰膏雨也。
〔七〕索隱舒猶慢也。大戴禮作「不豫」。
〔八〕集解徐廣曰：「純，一作『絞』。」駰案：太古冠冕圖云「夏名冕曰收」。禮記曰「野夫黃冠」。鄭玄曰「純衣，士之祭服」。索隱收，冕名。其色黃，故曰黃收，象古質素也。純，讀曰緇。
〔九〕集解徐廣曰：「馴，古訓字。」索隱史記「馴」字徐廣皆讀曰訓。訓，順也。言聖德能順人也。案：尚書作「俊德」，孔安國云「能明用俊德之士」，與此文意別也。
〔一〇〕集解徐廣曰：「下云『便程東作』，然則訓平為便也。」駰案：尚書並作「平」字。孔安國曰「百姓，百官」。鄭玄曰「百姓，群臣之父子兄弟」。索隱古文尚書作「平」，此文蓋讀「平」為浦耕反。平既訓便，因作「便章」。其今文作「辯章」。古「平」字亦作「便」，音婢緣反。便則訓辯，遂為辯章。鄒誕生本亦同也。
乃命羲、和，〔一〕敬順昊天，〔二〕數法〔三〕日月星辰〔四〕，敬授民時。〔五〕分命羲仲，居郁夷，曰暘谷。〔六〕敬道日出，便程東作。〔七〕日中，星鳥，以殷中春。〔八〕其民析，鳥獸字微。〔九〕申命羲叔，居南交。〔一〇〕便程南為，敬致。〔一一〕日永，星火，以正中夏。〔一二〕其民因，鳥獸希革。〔一三〕申命和仲，〔一四〕居西土，〔一五〕曰昧谷。〔一六〕敬道日入，便程西成。〔一七〕夜中，星虛，〔一八〕以正中秋。〔一九〕其民夷易，鳥獸毛毨。〔二〇〕申命和叔；居北方，曰幽都。〔二一〕便在伏物。〔二二〕日短，星昴，以正中冬。〔二三〕其民燠，鳥獸氄毛。〔二四〕歲三百六十六日，以閏月正四時。〔二五〕信飭〔二六〕百官，眾功皆興。
〔一〕集解孔安國曰：「重黎之後，羲氏、和氏世掌天地之官。」正義呂刑傳云：「重即羲，黎即和，雖別為氏族，而出自重黎也。」案：聖人不獨治，必須賢輔，乃命相天地之官，若周禮天官卿、地官卿也。
〔二〕正義敬猶恭勤也。元氣昊然廣大，故云昊天。釋天云：「春為蒼天，夏為昊天，秋為旻天，冬為上天。」而獨言昊天者，以堯能敬天，大，故以昊大言之。
〔三〕索隱尚書作「曆象日月」，則此言「數法」，是訓「曆象」二字，謂命羲和以曆數之法觀察日月星辰之早晚，以敬授人時也。
〔四〕正義曆數之法，日之甲乙，月之大小，昏明遞中之星，日月所會之辰，定其天數，以為一歲之曆。
〔五〕正義尚書考靈耀云：「主春者，張昏中，可以種稷。主夏者，火昏中，可以種黍菽。主秋者，虛昏中，可以種麥。主冬者，昴昏中，可以收斂也。」天子視四星之中，知民緩急，故云敬授民時也。
〔六〕集解尚書作「嵎夷」。孔安國曰：「東表之地稱嵎夷。日出於暘谷。羲仲，治東方之官。」索隱舊本作「湯谷」，今並依尚書字。案：淮南子曰「日出湯谷，浴於咸池」，則湯谷亦有他證明矣。又下曰「昧谷」，徐廣云「一作『柳』」，柳亦日入處地名。太史公博採經記而為此史，廣記異聞，不必皆依尚書。蓋郁夷亦地之別名也。正義郁音隅。陽或作「暘」。禹貢青州云：「嵎夷既略。」案：嵎夷，青州也。堯命羲仲理東方青州嵎夷之地，日所出處，名曰陽明之谷。羲仲主東方之官，若周禮春官卿。
〔七〕集解孔安國曰：「敬道出日，平均次序東作之事，以務農也。」索隱劉伯莊傳皆依古史作平秩音。然尚書大傳曰「辯秩東作」，則是訓秩為程，言便課其作程者也。正義道音導。便，程，並如字，後同。導，訓也。三春主東，故言日出。耕作在春，故言東作。命羲仲恭勤道訓萬民東作之事，使有程期。
〔八〕集解孔安國曰：「日中謂春分之日也。鳥，南方朱鳥七宿也。殷，正也。春分之昏，鳥星畢見，以正仲春之氣節。轉以推孟、季，則可知也。」正義下「中」音仲，夏、秋、冬並同。
〔九〕集解孔安國曰：「春事既起，丁壯就功，言其民老壯分析也。」乳化曰字。尚書「微」作「尾」字。說（文）云「尾，交接也」。
〔一〇〕集解孔安國曰：「夏與春交，此治南方之官也。」索隱孔注未是。然則冬與秋交，何故下無其文﹖且東嵎夷，西昧谷，北幽都，三方皆言地，而夏獨不言地，乃云與春交，斯不例之甚也。然南方地有名交阯者，或古文略舉一字名地，南交則是交阯不疑也。正義羲叔主南方官，若周禮夏官卿也。
〔一一〕集解孔安國曰：「為，化也。平序分南方化育之事，敬行其教，以致其功也。」索隱為依字讀。春言東作，夏言南為，皆是耕作營為勸農之事。孔安國強讀為「訛」字，雖則訓化，解釋亦甚紆回也。正義為音于偽反。命羲叔宜恭勤民事。致其種殖，使有程期也。
〔一二〕集解孔安國曰：「永，長也，謂夏至之日。火，蒼龍之中星，舉中則七星見可知也，以正中夏之〔氣〕節。」馬融、王肅謂日長晝漏六十刻，鄭玄曰五十五刻。
〔一三〕集解孔安國曰：「因，謂老弱因就在田之丁壯以助農也。夏時鳥獸毛羽希少改易也。革，改也。」
〔一四〕正義和仲主西方之官，若周禮秋官卿也。
〔一五〕集解徐廣曰：「一無『土』字。以為西者，今天水之西縣也。」駰案：鄭玄曰「西者，隴西之西，今人謂之兌山」。
〔一六〕集解徐廣曰：「一作『柳谷』。」駰案：孔安國曰「日入于谷而天下冥，故曰昧谷。此居治西方之官，掌秋天之政也」。
〔一七〕集解孔安國曰：「秋，西方，萬物成也。」
〔一八〕索隱虛，舊依字讀，而鄒誕生音墟。案：虛星主墳墓，鄒氏或得其理。
〔一九〕集解孔安國曰：「春言日，秋言夜，互相備也。虛，玄武之中星。亦言七星皆以秋分日見，以正三秋也。」
〔二〇〕集解孔安國曰：「夷，平也。老壯者在田，與夏平也。毨，理也。毛更生（曰）整理。」
〔二一〕集解孔安國曰：「北稱幽都，謂所聚也。」索隱山海經曰「北海之內有山名幽都」，蓋是也。正義案：北方幽州，陰聚之地，命和叔居理之。北方之官，若周禮冬官卿。
〔二二〕索隱使和叔察北方藏伏之物，謂人畜積聚等冬皆藏伏。尸子亦曰「北方者，伏方也」。尚書作「平在朔易」。今案：大傳云「便在伏物」，太史公據之而書。
〔二三〕集解孔安國曰：「日短，冬至之日也。昴，白虎之中星。亦以七星並見，以正冬節也。」馬融、王肅謂日短晝漏四十刻。鄭玄曰四十五刻，失之。
〔二四〕集解徐廣曰：「氄音茸。」駰案：孔安國曰「民入室處，鳥獸皆生氄毳細毛以自溫也」。
〔二五〕索隱夫周天三百六十五度四分度之一，是天度數也。而日行遲，一歲一周天；月行疾，一月一周天。日一日行一度，月一日行十三度十九分度之七。至二十九日半強，月行天一匝，又逐及日而與會。一年十二會，是為十二月。每月二十九日過半。年分出小月六，是每歲餘六日。又大歲三百六十六日，小歲三百五十五日，舉全數云六十六日。其實一歲唯餘十一日弱。未滿三歲，已成一月，則置閏。若三年不置閏，則正月為二月。九年差三月，則以春為夏。十七年差六月，則四時皆反。以此四時不正，歲不成矣。故傳曰「歸餘於終，事則不悖」是也。
〔二六〕集解徐廣曰：「古『敕』字。」
堯曰：「誰可順此事﹖」〔一〕放齊曰：「嗣子丹朱開明〔二〕。」堯曰：「吁！頑凶，不用。」〔三〕堯又曰：「誰可者﹖」讙兜曰：「共工旁聚布功，可用。」〔四〕堯曰：「共工善言，其用僻，似恭漫天，不可。」〔五〕堯又曰：「嗟，四嶽，〔六〕湯湯洪水滔天，浩浩懷山襄陵，〔七〕下民其憂，有能使治者﹖」皆曰鯀可〔八〕。堯曰：「鯀負命毀族，不可。」〔九〕嶽曰：「异哉，試不可用而已。」〔一〇〕堯於是聽嶽用鯀。九歲，功用不成。〔一一〕
〔一〕正義言將登用之嗣位也。
〔二〕集解孔安國曰：「放齊，臣名。」正義放音方往反。鄭玄云：「帝堯胤嗣之子，名曰丹朱，開明也。」案：開，解而達也。帝王紀云：「堯娶散宜氏女，曰女皇，生丹朱。」汲冢紀年云：「后稷放帝子丹朱。」范汪荊州記云：「丹水縣在丹川，堯子朱之所封也。」括地志云：「丹水故城在鄧州內鄉縣西南百三十里。丹水故為縣。」
〔三〕集解孔安國曰：「吁，疑怪之辭。」正義左傳云：「口不道忠信之言為嚚，心不則德義之經為頑。」凶，訟也。言丹朱心既頑嚚，又好爭訟，不可用之。
〔四〕集解孔安國曰：「讙兜，臣名。」鄭玄曰：「共工，水官名。」正義兜音斗侯反。
〔五〕正義漫音莫干反。共工善為言語，用意邪僻也。似於恭敬，罪惡漫天，不可用也。
〔六〕集解鄭玄曰：「四嶽，四時官，主方嶽之事。」正義嗟嘆鴻水，問四嶽誰能理也。孔安國云：「四嶽，即上羲和四子也。分掌四嶽之諸侯，故稱焉。」
〔七〕集解孔安國曰：「懷，包；襄，上也。」正義湯音商，今讀如字。蕩蕩，廣平之貌。言水奔突有所滌除，地上之物為水漂流蕩蕩然。案：懷，藏，包裹之義，故懷為包。釋言以襄為駕，駕乘牛馬皆在上也。言水襄上乘陵，浩浩盛大，勢若漫天。
〔八〕集解馬融曰：「鯀，臣名，禹父。」
〔九〕正義負音佩，依字通。負，違也。族，類也。鯀性很戾，違負教命，毀敗善類，不可用也。詩云「貪人敗類」也。
〔一〇〕正義异音異。孔安國云：「异，已；已，退也。言餘人盡已，唯鯀可試，無成乃退。」
〔一一〕正義爾雅釋天云：「載，歲也。夏曰祀，周曰年，唐、虞曰載。」李巡云：「各自紀事，示不相襲也。」孫炎云：「歲，取歲星行一次也。祀，取四時祭祀一訖也。年，取禾穀一熟也。載，取萬物終更始也。載者，年之別名，故以載為年也。」案：功用不成，水害不息，故放退也。至明年得舜，乃殛之羽山，而用其子禹也。
堯曰：「嗟！四嶽：朕在位七十載，汝能庸命，踐朕位﹖」〔一〕嶽應曰：「鄙德忝帝位。」〔二〕堯曰：「悉舉貴戚及疏遠隱匿者。」眾皆言於堯曰：「有矜在民閒，曰虞舜。」〔三〕堯曰：「然，朕聞之。其何如﹖」嶽曰：「盲者子。父頑，母嚚，弟傲，能和以孝，烝烝治，不至姦。」〔四〕堯曰：「吾其試哉。」〔五〕於是堯妻之二女，〔六〕觀其德於二女。〔七〕舜飭下二女於媯汭，〔八〕如婦禮。堯善之，乃使舜慎和五典，〔九〕五典能從。乃遍入百官，百官時序。賓於四門，四門穆穆，諸侯遠方賓客皆敬。〔一〇〕堯使舜入山林〔一一〕川澤，暴風雷雨，舜行不迷。堯以為聖，召舜曰：「女謀事至而言可績，三年矣。〔一二〕女登帝位。」舜讓於德不懌。〔一三〕正月上日，〔一四〕舜受終於文祖。文祖者，堯大祖也〔一五〕。
〔一〕集解鄭玄曰：「言汝諸侯之中有能順事用天命者，入處我位，統治天子之事者乎？」正義孔安國云：「堯年十六，以唐侯升為天子，在位七十載，時八十六，老將求代也。」
〔二〕正義四嶽皆云，鄙俚無德，若便行天子事，是辱帝位。言己等不堪也。
〔三〕集解孔安國曰：「無妻曰矜。」正義矜，古頑反。
〔四〕集解孔安國曰：「不至於姦惡。」正義烝，之升反，進也。言父頑，母嚚，弟傲，舜皆和以孝，進之於善，不至於姦惡也。
〔五〕正義欲以二女試舜，觀其理家之道也。
〔六〕正義妻音七計反。二女，娥皇、女英也。娥皇無子，女英生商均。舜升天子，娥皇為后，女英為妃。
〔七〕正義視其為德行於二女，以理家而觀國也。
〔八〕集解孔安國曰：「舜所居媯水之汭。」索隱列女傳云二女長曰娥皇，次曰女英。系本作「女瑩」。大戴禮作「女匽」。皇甫謐云：「媯水在河東虞鄉縣歷山西。汭，水涯也，猶洛汭、渭汭然也。」正義飭音敕。下音胡亞反。汭音芮。舜能整齊二女以義理，下二女之心於媯汭，使行婦道於虞氏也。括地志云：「媯汭水源出蒲州河東南山。許慎云：『水涯曰汭。』案：地記云『河東郡青山東山中有二泉，下南流者媯水，北流者汭水。二水異源，合流出谷，西注河。媯水北曰汭也』。又云『河東縣二里故蒲阪城，舜所都也。城中有舜廟，城外有舜宅及二妃壇』。」
〔九〕集解鄭玄曰：「五典，五教也。蓋試以司徒之職。」
〔一〇〕集解馬融曰：「四門，四方之門。諸侯群臣朝者，舜賓迎之，皆有美德也。」
〔一一〕索隱尚書云「納于大麓」，穀梁傳云「林屬於山曰麓」，是山足曰麓，故此以為入山林不迷。孔氏以麓訓錄，言令舜大錄萬幾之政，與此不同。
〔一二〕集解鄭玄曰：「三年者，賓四門之後三年也。」
〔一三〕集解徐廣曰：「音亦。今文尚書作『不怡』。怡，懌也。」索隱古文作「不嗣」，今文作「不怡」，怡即懌也。謂辭讓於德不堪，所以心意不悅懌也。俗本作「澤」，誤爾，亦當為「懌」。
〔一四〕集解馬融曰：「上日，朔日也。」正義鄭玄云：「帝王易代，莫不改正。堯正建丑，舜正建子，此時未改，故依堯正月上日也。」
〔一五〕集解鄭玄曰：「文祖者，五府之大名，猶周之明堂。」索隱尚書帝命驗曰：「五府，五帝之廟。蒼曰靈府，赤曰文祖，黃曰神斗，白曰顯紀，黑曰玄矩。唐虞謂之五府，夏謂世室，殷謂重屋，周謂明堂，皆祀五帝之所也。」正義舜受堯終帝之事於文祖也。尚書帝命驗云：「帝者承天立五府，以尊天重象也。五府者，黃曰神斗。」注云：「唐虞謂之天府，夏謂之世室，殷謂之重屋，周謂之明堂，皆祀五帝之所也。文祖者，赤帝熛怒之府，名曰文祖。火精光明，文章之祖，故謂之文祖。周曰明堂。神斗者，黃帝含樞紐之府，名曰神斗。斗，主也。土精澄靜，四行之主，故謂之神斗。周曰太室。顯紀者，白帝招拒之府，名顯紀。紀，法也。金精斷割萬物，故謂之顯紀。周曰總章。玄矩者，黑帝汁光紀之府，名曰玄矩。矩，法也。水精玄味，能權輕重，故謂之玄矩。周曰玄堂。靈府者，蒼帝靈威仰之府，名曰靈府。周曰青陽。」
於是帝堯老，命舜攝行天子之政，以觀天命。舜乃在璿璣玉衡，以齊七政。〔一〕遂類于上帝，〔二〕禋于六宗，〔三〕望于山川，〔四〕辯于群神。〔五〕揖五瑞，擇吉月日，見四嶽諸牧，班瑞〔六〕。歲二月，東巡狩，至於岱宗，祡，〔七〕望秩於山川。〔八〕遂見東方君長，合時月正日，〔九〕同律度量衡，〔一〇〕脩五禮〔一一〕五玉〔一二〕三帛〔一三〕二生〔一四〕一死〔一五〕為摯〔一六〕，如五器，卒乃復。〔一七〕五月，南巡狩；八月，西巡狩；十一月，北巡狩：皆如初。歸，至于祖禰廟，〔一八〕用特牛禮。五歲一巡狩，群后四朝。〔一九〕遍告以言，〔二〇〕明試以功，車服以庸。〔二一〕肇十有二州，決川。〔二二〕象以典刑，〔二三〕流宥五刑，〔二四〕鞭作官刑，〔二五〕扑作教刑，〔二六〕金作贖刑。〔二七〕眚烖過，赦；〔二八〕怙終〔二九〕賊，刑。〔三〇〕欽哉，欽哉，惟刑之靜哉！〔三一〕
〔一〕集解鄭玄曰：「璿璣，玉衡，渾天儀也。七政，日月五星也。」正義說文云：「璿，赤玉也。」案：舜雖受堯命，猶不自安，更以璿璣玉衡以正天文。璣為運轉，衡為橫簫，運璣使動於下，以衡望之，是王者正天文器也，觀其齊與不齊。今七政齊，則己受禪為是。蔡邕云：「玉衡長八尺，孔徑一寸，下端望之，以視星宿，並縣璣以象天，而以衡望之，轉璣窺衡，以知星宿。璣徑八尺，圓周二丈五尺而強也。」鄭玄云：「運轉者為璣，持正者為衡。」尚書大傳云：「政者，齊中也。謂春秋冬夏天文地理人道，所以為政也，道正而萬事順成，故天道政之大也。」
〔二〕集解鄭玄曰：「禮祭上帝于圜丘。」正義五經異義云：「非時祭天謂之類，言以事類告也。時舜告攝，非常祭也。」王制云：「天子將出，類于上帝。」鄭玄云：「昊天上帝謂天皇大帝，北辰之星。」
〔三〕集解鄭玄曰：「六宗，星、辰、司中、司命、風師、雨師也。」駰案：六宗義眾矣。愚謂鄭說為長。正義周語云「精意以享曰禋」也。孫炎云：「禋，絜敬之祭也。」案：星，五緯星也。辰，日月所會十二次也。司中、司命，文昌第五、第四星也。風師，箕星也。雨師，畢星也。孔安國云：「四時寒暑也，日月星也，水旱也。」禮祭法云：「埋少牢於大昭，祭時也。禳祈於坎壇，祭寒暑也。王宮，祭日也。夜明，祭月也。幽禜，祭星。雩禜，祭水旱也。」司馬彪續漢書云：「安帝立六宗，祀於洛陽城西北亥地，禮比大社。魏因之。至晉初，荀顗言新祀，以六宗之神諸家說不同，乃廢之也。」
〔四〕集解徐廣曰：「名山大川。」正義望者，遙望而祭山川也。山川，五嶽、四瀆也。爾雅云：「梁山，晉望也。」
〔五〕集解徐廣曰：「辯音班。」駰案：鄭玄曰「群神若丘陵墳衍」。正義辯音遍。謂祭群神也。
〔六〕集解馬融曰：「揖，斂也。五瑞，公侯伯子男所執，以為瑞信也。堯將禪舜，使群牧斂之，使舜親往班之。」正義揖音集。周禮典瑞云：「王執鎮圭，尺二寸。公執桓圭，九寸。侯執信圭，七寸。伯執躬圭，五寸。子執穀璧，男執蒲璧，皆五寸。言五瑞者，王不在中也。」孔文祥云：「宋末，會稽修禹廟，於廟庭山土中得五等圭璧百餘枚，形與周禮同，皆短小。此即禹會諸侯於會稽，執以禮山神而埋之。其璧今猶有在也。」
〔七〕集解馬融曰：「舜受終後五年之二月。」鄭玄曰：「建卯之月也。祡祭東嶽者，考績。祡，燎也。」正義案：既班瑞群后即東巡者，守土之諸侯會岱宗之嶽，焚柴告至也。王者巡狩，以諸侯自專一國，威福任己，恐其壅遏上命，澤不下流，故巡行問人疾苦也。風俗通云：「太，山之尊者，一曰岱宗，始也，長也，萬物之始，陰陽交代，故為五嶽之長也。」案：二月，仲月也。仲，中也，言得其中也。
〔八〕正義乃以秩望祭東方諸侯境內之名山大川也。言秩者，五嶽視三公，四瀆視諸侯。
〔九〕集解鄭玄曰：「協正四時之月數及日名，備有失誤。」正義既見東方君長，乃合同四時氣節，月之大小，日之甲乙，使齊一也。周禮：「太史掌正歲年以序事，頒正朔於邦國。」則節氣晦朔皆天子頒之。猶恐諸侯國異，或不齊同，因巡狩合正之。
〔一〇〕集解鄭玄曰：「律，音律；度，丈尺；量，斗斛；衡，斤兩也。」正義律之十二律，度之丈尺，量之斗斛，衡之斤兩，皆使天下相同，無制度長短輕重異也。漢律曆志云：「虞書云『同律度量衡』，所以齊遠近，立民信也。律有十二，陽六為律，陰六為呂。律以統氣類物，一曰黃鍾，二曰太蔟，三曰姑洗，四曰蕤賓，五曰夷則，六曰無射。呂以旅陽宣氣，一曰林鍾，二曰南呂，三曰應鍾，四曰大呂，五曰夾鍾，六曰中呂。度者，分、寸、尺、丈、引也，所以度長短也。本起黃鍾之管長，以子穀秬黍中者一黍為一分，十分為一寸，十寸為尺，十尺為丈，十丈為引，而五度審矣。量者，龠、合、升、斗、斛也，所以量多少也。本起黃鍾之龠，以子穀秬黍中者千有二百實為一龠，合龠為合，十合為升，十升為斗，十斗為斛，而五量嘉矣。衡權者，銖、兩、斤、鈞、石也，所以稱物輕重也。本起於黃鍾之重，一龠容千二百黍，重十二銖，二十四銖為兩，十六兩為斤，三十斤為鈞，四鈞為石，而五權謹矣。衡，平也。權，重也。」
〔一一〕集解馬融曰：「吉、凶、賓、軍、嘉也。」正義周禮「以吉禮事邦國之鬼神祇，以凶禮哀邦國之憂，以賓禮親邦國，以軍禮同邦國，以嘉禮親萬民」也。尚書堯典云「類于上帝」，吉禮也；「如喪考妣」，凶禮也；「群后四朝」，賓禮也；大禹謨云「汝徂征」，軍禮也；堯典云「女于時」，嘉禮也。女音女慮反。
〔一二〕集解鄭玄曰：「即五瑞也。執之曰瑞，陳列曰玉。」
〔一三〕集解馬融曰：「三孤所執也。」鄭玄曰：「帛，所以薦玉也。必三者，高陽氏後用赤繒，高辛氏後用黑繒，其餘諸侯皆用白繒。」正義孔安國云：「諸侯世子執纁，公之孤執玄，附庸之君執黃也。」案：三統紀推伏羲為天統，色尚赤。神農為地統，色尚黑。黃帝為人統，色尚白。少昊，黃帝子，亦尚白。故高陽氏又天統，亦尚亦。堯為人統，故用白。
〔一四〕正義羔、鴈也。鄭玄注周禮大宗伯云：「羔，小羊也，取其群不失其類也。鴈，取其候時而行也。卿執羔，大夫執鴈。」案：羔、鴈性馴，可生為贄。
〔一五〕正義雉也。馬融云：「一死雉，士所執也。」案：不可生為贄，故死。雉，取其守介死不失節也。
〔一六〕集解馬融曰：「摯：二生，羔、鴈，卿大夫所執；一死，雉，士所執。」正義摯音至。贄，執也。鄭玄云：「贄之言至，所以自致也。」韋昭云：「贄，六贄：孤執皮帛，卿執羔，大夫執鴈，士執雉，庶人執鶩，工商執雞也。」
〔一七〕集解馬融曰：「五器，上五玉。五玉禮終則還之，三帛已下不還也。」正義卒音子律反。復音伏。
〔一八〕正義禰音乃禮反。何休云：「生曰父，死曰考，廟曰禰。」
〔一九〕集解鄭玄曰：「巡狩之年，諸侯見於方嶽之下。其閒四年，四方諸侯分來朝於京師也。」
〔二〇〕正義遍音遍。言遍告天子治理之言也。
〔二一〕正義孔安國云：「功成則錫車服，以表顯其能用也。」
〔二二〕集解馬融曰：「禹平水土，置九州。舜以冀州之北廣大，分置并州。燕、齊遼遠，分燕置幽州，分齊為營州。於是為十二州也。」鄭玄曰：「更為之定界，濬水害也。」
〔二三〕集解馬融曰：「言咎繇制五常之刑，無犯之者，但有其象，無其人也。」正義孔安國云：「象，法也。法用常刑，用不越法也。」
〔二四〕集解馬融曰：「流，放；宥，寬也。一曰幼少，二曰老耄，三曰蠢愚。五刑，墨、劓、剕、宮、大辟。」正義孔安國云：「以流放之法寬五刑也。」鄭玄云：「三宥，一曰弗識，二曰過失，三曰遺忘也。」
〔二五〕集解馬融曰：「為辨治官事者為刑。」
〔二六〕集解鄭玄曰：「扑，檟楚也。扑為教官為刑者。」
〔二七〕集解馬融曰：「金，黃金也。意善功惡，使出金贖罪，坐不戒慎者。」
〔二八〕集解鄭玄曰：「眚烖，為人作患害者也。過失，雖有害則赦之。」
〔二九〕集解徐廣曰：「一作『眾』。」
〔三〇〕集解鄭玄曰：「怙其姦邪，終身以為殘賊，則用刑之。」
〔三一〕集解徐廣曰：「今文云『惟刑之謐哉』。爾雅曰『謐，靜也』。」索隱注「惟形之謐哉」，案：古文作「恤哉」，且今文是伏生口誦，卹謐聲近，遂作「謐」也。
讙兜進言共工，〔一〕堯曰不可而試之工師，〔二〕共工果淫辟。〔三〕四嶽舉鯀治鴻水，堯以為不可，嶽彊請試之，試之而無功，故百姓不便。三苗〔四〕在江淮、荊州〔五〕數為亂。於是舜歸而言於帝，請流共工於幽陵，〔六〕以變北狄；〔七〕放驩兜於崇山〔八〕，以變南蠻；遷三苗於三危，〔九〕以變西戎；殛鯀於羽山，〔一〇〕以變東夷：四罪而天下咸服。
〔一〕正義讙兜，渾沌也。共工，窮奇也。鯀，檮杌也。三苗，饕餮也。左傳云「舜臣堯，流四凶，投諸四裔，以禦魑魅」也。
〔二〕正義工師，若今大匠卿也。
〔三〕正義匹亦反。
〔四〕集解馬融曰：「國名也。」正義左傳云自古諸侯不用王命，虞有三苗，夏有觀扈。孔安國云：「縉雲氏之後為諸侯，號饕餮也。」吳起云：「三苗之國，左洞庭而右彭蠡。」案：洞庭，湖名，在岳州巴陵西南一里，南與青草湖連。彭蠡，湖名，在江州潯陽縣東南五十二里。以天子在北，故洞庭在西為左，彭蠡在東為右。今江州、鄂州、岳州，三苗之地也。
〔五〕正義淮，讀曰匯，音胡罪反，今彭蠡湖也。本屬荊州。尚書云「南入于江，東匯澤為彭蠡」是也。
〔六〕集解馬融曰；「北裔也。」正義尚書及大戴禮皆作「幽州」。括地志云：「故龔城在檀州燕樂縣界。故老傳云舜流共工幽州，居此城。」神異經云：「西北荒有人焉，人面，朱彿，蛇身，人手足，而食五穀禽獸，頑愚，名曰共工。」
〔七〕集解徐廣曰：「變，一作『燮』。」索隱變謂變其形及衣服，同於夷狄也。徐廣云作「燮」。燮，和也。正義言四凶流四裔，各於四夷放共工等為中國之風俗也。
〔八〕集解馬融曰：「南裔也。」正義神異經云：「南方荒中有人焉，人面鳥喙而有翼，兩手足扶翼而行，食海中魚，為人很惡，不畏風雨禽獸，犯死乃休，名曰驩兜也。」
〔九〕集解馬融曰：「西裔也。」正義括地志云：「三危山有三峰，故曰三危，俗亦名卑羽山，在沙州敦煌縣東南三十里。」神異經云：「西荒中有人焉，面目手足皆人形，而胳下有翼不能飛，為人饕餮，淫逸無理，名曰苗民。」又山海經云大荒北經「黑水之北，有人有翼，名曰苗民」也。
〔一〇〕集解馬融曰：「殛，誅也。羽山，東裔也。」正義殛音紀力反。孔安國云：「殛，竄，放，流，皆誅也。」括地志云：「羽山在沂州臨沂縣界。」神異經云：「東方有人焉，人形而身多毛，自解水土，知通塞，為人自用，欲為欲息，皆（曰）云是鯀也。」
堯立七十年得舜，二十年而老，令舜攝行天子之政，薦之於天。堯辟位凡二十八年而崩。〔一〕百姓悲哀，如喪父母。三年，四方莫舉樂，〔二〕以思堯。堯知子丹朱之不肖，〔三〕不足授天下，於是乃權授舜。〔四〕授舜，則天下得其利而丹朱病；授丹朱，則天下病而丹朱得其利。堯曰「終不以天下之病而利一人」，而卒授舜以天下。堯崩，三年之喪畢，舜讓辟丹朱於南河之南。〔五〕諸侯朝覲者不之丹朱而之舜，獄訟者不之丹朱而之舜，謳歌者不謳歌丹朱而謳歌舜。舜曰「天也」，夫而後之中國踐天子位焉，〔六〕是為帝舜。
〔一〕集解徐廣曰：「堯在位凡九十八年。」駰案：皇覽曰「堯冢在濟陰城陽。劉向曰『堯葬濟陰，丘壟皆小』。呂氏春秋曰『堯葬穀林』。」皇甫謐曰「穀林即城陽。堯都平陽，於詩為唐國」。正義皇甫謐云：「堯即位九十八年，通舜攝二十八年也，凡年百一十七歲。」孔安國云：「堯壽百一十六歲。」括地志云：「堯陵在濮州雷澤縣西三里。郭緣生述征記云『城陽縣東有堯冢，亦曰堯陵，有碑』是也。」括地志云：「雷澤縣本漢城陽縣也。」
〔二〕正義尚書「三載，四海遏密八音」是也。
〔三〕索隱鄭玄云：「肖，似也。不似，言不如父也。」皇甫謐云：「堯娶散宜氏之女，曰女皇，生丹朱。又有庶子九人，皆不肖也。」
〔四〕索隱父子繼立，常道也。求賢而禪，權道也。權者，反常而合道。正義五帝官天下，老則禪賢，故權試舜也。
〔五〕集解劉熙曰：「南河，九河之最在南者。」正義括地志云：「故堯城在濮州鄄城縣東北十五里。竹書云昔堯德衰，為舜所囚也。又有偃朱故城，在縣西北十五里。竹書云舜囚堯，復偃塞丹朱，使不與父相見也。」案濮州北臨漯，大川也。河在堯都之南，故曰南河，禹貢「至于南河」是也。其偃朱城所居，即「舜讓避丹朱於南河之南」處也。
〔六〕集解劉熙曰：「天子之位不可曠年，於是遂反，格于文祖而當帝位。帝王所都為中，故曰中國。」
虞舜者，〔一〕名曰重華。〔二〕重華父曰瞽叟，〔三〕瞽叟父曰橋牛，〔四〕橋牛父曰句望，〔五〕句望父曰敬康，敬康父曰窮蟬，窮蟬父曰帝顓頊，顓頊父曰昌意：以至舜七世矣。自從窮蟬以至帝舜，皆微為庶人。
〔一〕集解謚法曰：「仁聖盛明曰舜。」索隱虞，國名，在河東大陽縣。舜，謚也。皇甫謐云「舜字都君」也。正義括地志云：「故虞城在陝州河北縣東北五十里虞山之上。酈元注水經云幹橋東北有虞城，堯以女嬪于虞之地也。又宋州虞城大襄國所封之邑，杜預云舜後諸侯也。又越州餘姚縣，顧野王云舜後支庶所封之地。舜姚姓，故云餘姚。縣西七十里有漢上虞故縣。會稽舊記云舜上虞人，去虞三十里有姚丘，即舜所生也。周處風土記云舜東夷之人，生姚丘。」括地志又云：「姚墟在濮州雷澤縣東十三里。孝經援神契云舜生於姚墟。」案：二所未詳也。
〔二〕集解徐廣曰﹕「皇甫謐云『舜以堯之二十一年甲子生，三十一年甲午徵用，七十九年壬午即真，百歲癸卯崩』。」正義尚書云﹕「重華協於帝。」孔安國云。「華謂文德也，言其光文重合於堯。」瞽叟姓媯。妻曰握登，見大虹意感而生舜於姚墟，故姓姚。目重瞳子，故曰重華。字都君。龍顏，大口，黑色，身長六尺一寸。
〔三〕正義先后反。孔安國云﹕「無目曰瞽。舜父有目不能分別好惡，故時人謂之瞽，配字曰『叟』。叟，無目之稱也。」
〔四〕正義橋又音嬌。
〔五〕正義句，古侯反。望音亡。
舜父瞽叟盲，而舜母〔一〕死，瞽叟更娶妻而生象，象傲。瞽叟愛後妻子，常欲殺舜，舜避逃；及有小過，則受罪。順事父及後母與弟，日以篤謹，匪有解。
〔一〕索隱皇甫謐云：「舜母名握登，生舜於姚墟，因姓姚氏也。」
舜，冀州之人也。〔一〕舜耕歷山，〔二〕漁雷澤，〔三〕陶河濱，〔四〕作什器於壽丘，〔五〕就時於負夏。〔六〕舜父瞽叟頑，母嚚，弟象傲，皆欲殺舜。舜順適不失子道，兄弟孝慈。欲殺，不可得；即求，嘗在側。
〔一〕正義蒲州河東縣本屬冀州。宋永初山川記云：「蒲阪城中有舜廟，城外有舜宅及二妃壇。」括地志云：「媯州有媯水，源出城中。耆舊傳云即舜釐降二女於媯汭之所。外城中有舜井，城北有歷山，山上有舜廟，未詳。」案：媯州亦冀州城是也。
〔二〕集解鄭玄曰：「在河東。」正義括地志云：「蒲州河東縣雷首山，一名中條山，亦名歷山，亦名首陽山，亦名蒲山，亦名襄山，亦名甘棗山，亦名豬山，亦名狗頭山，亦名薄山，亦名吳山。此山西起雷首山，東至吳阪，凡十一名，隨州縣分之。歷山南有舜井。」又云：「越州餘姚縣有歷山舜井，濮州雷澤縣有歷山舜井，二所又有姚墟，云生舜處也。及媯州歷山舜井，皆云舜所耕處，未詳也。」
〔三〕集解鄭玄曰：「雷夏，兗州澤，今屬濟陰。」正義括地志云：「雷夏澤在濮州雷澤縣郭外西北。山海經云雷澤有雷神，龍身人頭，鼓其腹則雷也。」
〔四〕集解皇甫謐曰：「濟陰定陶西南陶丘亭是也。」正義案：於曹州濱河作瓦器也。括地志云：「陶城在蒲州河東縣北三十里，即舜所都也。南去歷山不遠。或耕或陶，所在則可，何必定陶方得為陶也？舜之陶也，斯或一焉。」
〔五〕集解皇甫謐曰：「在魯東門之北。」索隱什器，什，數也。蓋人家常用之器非一，故以十為數，猶今云「什物」也。壽丘，地名，黃帝生處。正義壽音受。顏師古云：「軍法，伍人為伍，二伍為什，則共器物，故謂生生之具為什器，亦猶從軍及作役者十人為火，共畜調度也。」
〔六〕集解鄭玄曰：「負夏，衛地。」索隱就時猶逐時，若言乘時射利也。尚書大傳曰「販於頓丘，就時負夏」，孟子曰「遷于負夏」是也。
舜年二十以孝聞。三十而帝堯問可用者，〔一〕四嶽咸薦虞舜，曰可。於是堯乃以二女妻舜以觀其內，使九男與處以觀其外。舜居媯汭，內行彌謹。堯二女不敢以貴驕事舜親戚，〔二〕甚有婦道。堯九男皆益篤。〔三〕舜耕歷山，歷山之人皆讓畔；〔四〕漁雷澤，雷澤上人皆讓居；陶河濱，河濱器皆不苦窳。〔五〕一年而所居成聚〔六〕，二年成邑，三年成都。〔七〕堯乃賜舜絺衣，〔八〕與琴，為築倉廩，予牛羊。瞽叟尚復欲殺之，使舜上塗廩，瞽叟從下縱火焚廩。舜乃以兩笠自扞而下，去，得不死。〔九〕後瞽叟又使舜穿井，舜穿井為匿空〔一〇〕旁出。〔一一〕舜既入深，瞽叟與象共下土實井，〔一二〕舜從匿空出，去。〔一三〕瞽叟、象喜，以舜為已死。象曰「本謀者象。」象與其父母分，〔一四〕於是曰：「舜妻堯二女，與琴，象取之。牛羊倉廩予父母。」象乃止舜宮居，〔一五〕鼓其琴。舜往見之。象鄂不懌，曰：「我思舜正鬱陶！」舜曰：「然，爾其庶矣！」〔一六〕舜復事瞽叟愛弟彌謹。於是堯乃試舜五典百官，皆治。
〔一〕正義可用，謂可為天子也。
〔二〕正義二女不敢以帝女驕慢舜之親戚。親戚，謂父瞽叟，後母弟象，妹顆手等也。顆音苦果反。
〔三〕正義篤，惇也。非唯二女恭勤婦道，九男事舜皆益惇厚謹敬也。
〔四〕正義韓非子「歷山之農相侵略，舜往耕，期年，耕者讓畔」也。
〔五〕集解史記音隱曰：「音游甫反。」駰謂寙，病也。正義苦，讀如盬，音古。盬，麤也。寙音庾。
〔六〕正義聚，在喻反，謂村落也。
〔七〕正義周禮郊野法云「九夫為井，四井為邑，四邑為丘，四丘為甸，四甸為縣，四縣為都」也。
〔八〕正義絺，敕遲反，細葛布衣也。鄒氏音竹几反。
〔九〕索隱言以笠自扞己身，有似鳥張翅而輕下，得不損傷。皇甫謐云「兩繖」，繖，笠類。列女傳云「二女教舜鳥工上廩」是也。正義通史云：「瞽叟使舜滌廩，舜告堯二女，女曰：『時其焚汝，鵲汝衣裳，鳥工往。』舜既登廩，得免去也。」
〔一〇〕索隱音孔。列女傳所謂「龍工入井」是也。
〔一一〕正義言舜潛匿穿孔旁，從他井而出也。通史云：「舜穿井，又告二女。二女曰：『去汝裳衣。龍工往。』入井，瞽叟與象下土實井，舜從他井出去也。」括地志云：「舜井在媯州懷戎縣西外城中。其西又有一井，耆舊傳云並舜井也，舜自中出。帝王紀云河東有舜井，未詳也。」
〔一二〕索隱亦作「填井」。
〔一三〕集解劉熙曰：「舜以權謀自免，亦大聖有神人之助也。」
〔一四〕正義扶問反。
〔一五〕正義宮即室也。爾雅云「室謂之宮」。禮云「命士已上，父子異宮」也。
〔一六〕索隱言汝猶當庶幾於友悌之情義也。如孟子取尚書文，又云「惟茲臣庶，女其于予治」，蓋欲令象共我理臣庶也。
昔高陽氏有才子八人，〔一〕世得其利，謂之「八愷」。〔二〕高辛氏有才子八人，〔三〕世謂之「八元」。〔四〕此十六族者，世濟其美，〔五〕不隕其名。至於堯，堯未能舉。舜舉八愷，使主后土，〔六〕以揆百事，莫不時序。〔七〕舉八元，使布五教于四方〔八〕，父義，母慈，兄友，弟恭，子孝，內平外成。〔九〕
〔一〕集解名見左傳。
〔二〕集解賈逵曰：「愷，和也。」索隱左傳史克對魯宣公曰：「昔高陽氏有才子八人，倉舒、隤皚、檮戭、大臨、尨降、庭堅、仲容、叔達。」
〔三〕集解名見左傳。
〔四〕集解賈逵曰：「元，善也。」索隱左傳：「高辛氏有才子八人，伯奮、仲堪、叔獻、季仲、伯虎、仲熊、叔豹、季貍。」
〔五〕索隱謂元、愷各有親族，故稱族也。濟，成也，言後代成前代也。
〔六〕集解王肅曰：「君治九土之宜。」杜預曰：「后土地官。」索隱主土。禹為司空，司空主土，則禹在八愷之中。正義春秋正義云：「后，君也。天曰皇天，地曰后土。」
〔七〕正義言禹度九土之宜，無不以時得其次序也。
〔八〕索隱契為司徒，司徒敷五教，則契在八元之數。
〔九〕正義杜預云：「內諸夏，外夷狄也。」案：契作五常之教，諸夏太平，夷狄向化也。
昔帝鴻氏有不才子，〔一〕掩義隱賊，好行凶慝，天下謂之渾沌。〔二〕少皞氏〔三〕有不才子，毀信惡忠，崇飾惡言，天下謂之窮奇。〔四〕顓頊氏有不才子，不可教訓，不知話言，天下謂之檮杌。〔五〕此三族世憂之。至于堯，堯未能去。縉雲氏〔六〕有不才子，貪于飲食，冒于貨賄，天下謂之饕餮。〔七〕天下惡之，比之三凶。〔八〕舜賓於四門，〔九〕乃流四凶族，遷于四裔，〔一〇〕以御螭魅，〔一一〕於是四門辟，言毋凶人也。
〔一〕集解賈逵曰：「帝鴻，黃帝也。不才子，其苗裔讙兜也。」
〔二〕正義慝，惡也。一本云「天下之民，謂之渾沌」。渾沌即讙兜也。言掩義事，陰為賊害，而好凶惡，故謂之渾沌也。杜預云：「渾沌，不開通之貌。」神異經云：「崑崙西有獸焉，其狀如犬，長毛，四足，似羆而無爪，有目而不見，行不開，有兩耳而不聞，有人知性，有腹無五藏，有腸直而不旋，食徑過。人有德行而往扺觸之，有凶德則往依憑之。名渾沌。」又莊子云：「南海之帝為儵，北海之帝為忽，中央之帝為渾沌。儵、忽乃相遇於渾沌之地，渾沌待之甚善。儵與忽謀欲報渾沌之德，曰：『人皆有七竅以視聽食息，此獨無有，嘗試鑿之。』日鑿一竅，七日而渾沌死。」案：言讙兜性似，故號之也。
〔三〕集解服虔曰：「金天氏帝號。」
〔四〕集解服虔曰：「謂共工氏也。其行窮而好奇。」正義謂共工。言毀敗信行，惡其忠直，有惡言語，高粉飾之，故謂之窮奇。案常行終必窮極，好諂諛奇異於人也。神異經云：「西北有獸，其狀似虎，有翼能飛，便勦食人，知人言語，聞人鬥輒食直者，聞人忠信輒食其鼻，聞人惡逆不善輒殺獸往饋之，名曰窮奇。」案：言共工性似，故號之也。
〔五〕集解賈逵曰：「檮杌，頑凶無疇匹之貌，謂鯀也。」正義檮音道刀反。杌音五骨反。謂鯀也。凶頑不可教訓，不從詔令，故謂之檮杌。案：言無疇匹，言自縱恣也。神異經云：「西方荒中有獸焉，其狀如虎而大，毛長二尺，人面，虎足，豬口牙，尾長一丈八尺，攪亂荒中，名檮杌。一名傲很，一名難訓。」案：言鯀性似，故號之也。
〔六〕集解賈逵曰：「縉雲氏，姜姓也，炎帝之苗裔，當黃帝時任縉雲之官也。」正義今括州縉雲縣，蓋其所封也。字書云縉，赤繒也。
〔七〕正義謂三苗也。言貪飲食，冒貨賄，故謂之饕餮。神異經云：「西南有人焉，身多毛，頭上戴豕，性很惡，好息，積財而不用，善奪人穀物。強者奪老弱者，畏群而擊單，名饕餮。」言三苗性似，故號之。
〔八〕集解杜預曰：「非帝子孫，故別之以比三凶也。」正義此以上四處皆左傳文。或本有並文次相類四凶，故書之，恐本錯脫耳。
〔九〕正義杜預云：「闢四門，達四聰，以賓禮眾賢也。」
〔一〇〕集解賈逵曰：「四裔之地，去王城四千里。」
〔一一〕集解服虔曰：「螭魅，人面獸身，四足，好惑人，山林異氣所生，以為人害。」正義御音魚呂反。螭音丑知反。魅音媚。案：御魑魅，恐更有邪諂之人，故流放四凶以禦之也。故下云「無凶人」也。
舜入于大麓，烈風雷雨不迷，堯乃知舜之足授天下。堯老，使舜攝行天子政，巡狩。舜得舉用事二十年，而堯使攝政。攝政八年而堯崩。三年喪畢，讓丹朱，天下歸舜。而禹、皋陶、〔一〕契、后稷、伯夷、夔、龍、倕、益、彭祖〔二〕自堯時而皆舉用，未有分職〔三〕。於是舜乃至於文祖，謀于四嶽，辟四門，明通四方耳目，命十二牧論帝德，行厚德，遠佞人，〔四〕則蠻夷率服。舜謂四嶽曰：「有能奮庸〔五〕美堯之事者，使居官相事﹖」皆曰：「伯禹為司空，可美帝功。」舜曰：「嗟，然！禹，汝平水土，維是勉哉。」禹拜稽首，讓於稷、契與皋陶。舜曰：「然，往矣。」〔六〕舜曰：「棄，黎民始飢，〔七〕汝后稷播時百穀。」〔八〕舜曰：「契，百姓不親，五品不馴，〔九〕汝為司徒，而敬敷五教，在寬。」〔一〇〕舜曰：「皋陶，蠻夷猾夏，〔一一〕寇賊姦軌，〔一二〕汝作士，〔一三〕五刑有服，五服三就；〔一四〕五流有度，〔一五〕五度三居：〔一六〕維明能信。」〔一七〕舜曰：「誰能馴予工﹖」〔一八〕皆曰垂可。於是以垂為共工。〔一九〕舜曰：「誰能馴予上下〔二〇〕草木鳥獸﹖」皆曰益可。於是以益為朕虞。〔二一〕益拜稽首，讓于諸臣朱虎、熊羆。〔二二〕舜曰：「往矣，汝諧。」遂以朱虎、熊羆為佐。〔二三〕舜曰：「嗟！四嶽，有能典朕三禮﹖」〔二四〕皆曰伯夷可。舜曰：「嗟！伯夷，以汝為秩宗，〔二五〕夙夜維敬，直哉維靜絜。」〔二六〕伯夷讓夔、龍。舜曰：「然。〔二七〕以夔為典樂，教稚子，〔二八〕直而溫，〔二九〕寬而栗，〔三〇〕剛而毋虐，簡而毋傲；〔三一〕詩言意，歌長言，〔三二〕聲依永，律和聲，〔三三〕八音能諧，毋相奪倫，神人以和。」〔三四〕夔曰：「於！予擊石拊石，百獸率舞。」〔三五〕舜曰：「龍，朕畏忌讒說殄偽，振驚朕眾，〔三六〕命汝為納言，夙夜出入朕命，惟信。」〔三七〕舜曰：「嗟！女二十有二人，〔三八〕敬哉，惟時相天事。」〔三九〕三歲一考功，三考絀陟，遠近眾功咸興。分北三苗。〔四〇〕
〔一〕正義高姚二音。
〔二〕索隱彭祖即陸終氏之第三子，籛鏗之後，後為大彭，亦稱彭祖。正義皋陶字庭堅。英六二國是其後也。契音薛，殷之祖也。伯夷，齊太公之祖也。夔，巨龜反，樂官也。倕音垂，亦作「垂」，內言之官也。益，伯翳也，即秦、趙之祖。彭祖自堯時舉用，歷夏、殷封於大彭。
〔三〕正義分音符問反，又如字。分謂封疆爵土也。
〔四〕正義舜命十二牧論帝堯之德，又敦之於民，遠離邪佞之人。言能如此，則夷狄亦服從也。
〔五〕集解馬融曰：「奮，明；庸，功也。」
〔六〕集解鄭玄曰：「然其舉得其人。汝往居此官，不聽其所讓也。」
〔七〕集解徐廣曰：「今文尚書作『祖飢』。祖，始也。」索隱古文作「阻飢」。孔氏以為阻，難也。祖阻聲相近，未知誰得。
〔八〕集解鄭玄曰：「時，讀曰蒔。」正義稷，農官也。播時謂順四時而種百穀。
〔九〕集解鄭玄曰：「五品，父、母、兄、弟、子也。」王肅曰：「五品，五常也。」正義馴音訓。
〔一〇〕集解馬融曰：「五品之教。」
〔一一〕集解鄭玄曰：「猾夏，侵亂中國也。」
〔一二〕集解鄭玄曰：「由內為姦，起外為軌。」正義亦作「宄」。
〔一三〕集解馬融曰：「獄官之長。」正義案：若大理卿也。
〔一四〕集解馬融曰：「五刑，墨、劓、剕、宮、大辟。三就，謂大罪陳諸原野，次罪於市朝，同族適甸師氏。既服五刑，當就三處。」正義孔安國云：「服，從也，言得輕重之中正也。」案：墨，點鑿其額，涅以墨。劓，截鼻也。剕，刖足也。宮，淫刑也，男子割勢，婦人幽閉也。大辟，死刑也。
〔一五〕正義度音徒洛反。尚書作「宅」。孔安國云「五刑之流，各有所居」也。
〔一六〕正義案：謂度其遠近，為三等之居也。
〔一七〕集解馬融曰：「謂在八議，君不忍刑，宥之以遠。五等之差亦有三等之居：大罪投四裔，次九州之外，次中國之外。當明其罪，能使信服之。」
〔一八〕集解馬融曰：「謂主百工之官也。」
〔一九〕集解馬融曰：「為司空，共理百工之事。」
〔二〇〕集解馬融曰：「上謂原，下謂隰。」
〔二一〕集解馬融曰：「虞，掌山澤之官名。」
〔二二〕索隱即高辛氏之子伯虎、仲熊也。正義孔安國云：「朱虎，熊羆，二臣名。垂、益所讓四人，皆在元凱之中也。」
〔二三〕正義為益之佐也。
〔二四〕集解馬融曰：「三禮，天神、地祇、人鬼之禮也。」鄭玄曰：「天事、地事、人事之禮。」
〔二五〕集解鄭玄曰：「主次秩尊卑。」正義若太常也。漢書百官表云「王莽改太常曰秩宗」，依古也。孔安國云：「秩，序；宗，尊也。主郊廟之官也。」
〔二六〕正義靜，清也。絜，明也。孔安國云：「職典禮，施政教，使正直而清明。」
〔二七〕正義孔安國云：「然其推賢，不許其讓也。」
〔二八〕集解鄭玄曰：「國子也。」案：尚書作「冑子」，稚冑聲相近。正義稚，冑雉反。孔安國云：「冑，長也。謂元子以下，至卿大夫子弟，以歌詩蹈之舞之，教長國子中和祗庸孝友。」
〔二九〕集解馬融曰：「正直而色溫和。」
〔三〇〕集解馬融曰：「寬大而謹敬戰栗也。」
〔三一〕正義孔安國云：「剛失之虐，簡失之傲，教之以防其失也。」
〔三二〕集解馬融曰：「歌，所以長言詩之意也。」正義孔安國云：「詩言志以導其心，歌詠其義以長其言也。」
〔三三〕集解鄭玄曰：「聲之曲折又依長言，聲中律乃為和也。」正義孔安國云：「聲，五聲，宮、商、角、徵、羽也。律謂六律六呂，十二月之音氣也。當依聲律和樂也。」
〔三四〕集解鄭玄曰：「祖考來格，群后德讓，其一隅也。」正義八音，金、石、絲、竹、匏、土、革、木也。孔安國云：「倫，理也。八音能諧，理不錯奪，則神人咸和，命夔使勉也。」
〔三五〕集解鄭玄曰：「百獸，服不氏所養者也。率舞，言音和也。」正義於音烏。孔安國云：「石磬，音之清者。拊亦擊也。舉清者和，則其餘皆從矣。樂感百獸，使相率而舞，則神人和可知也。」案：磬，一片黑石也。不音福尤反。周禮云「夏官有服不氏，掌服猛獸，下士一人，徒四人」。鄭玄云「服不服之獸也」。
〔三六〕集解徐廣曰：「一云『齊說殄行，振驚眾』。」駰案：鄭玄曰「所謂色取仁而行違，是驚動我之眾臣，使之疑惑」。正義偽音危睡反。言畏惡利口讒說之人，兼殄絕姦偽人黨，恐其驚動我眾，使龍遏絕之，出入其命惟信實也。此「偽」字太史公變尚書文也。尚書偽字作「行」，音下孟反。言己畏忌有利口讒說之人，殄絕無德行之官也。
〔三七〕正義孔安國云：「納言，喉舌之官也。聽下言納於上，受上言宣於下，必信也。」
〔三八〕集解馬融曰：「稷、契、皋陶皆居官久，有成功，但述而美之，無所復敕。禹及垂已下皆初命，凡六人，與上十二牧四嶽，凡二十二人。」鄭玄曰：「皆格于文祖時所敕命也。」
〔三九〕正義相，視也。舜命二十二人各敬行其職，惟在順時，視天所宜而行事也。
〔四〇〕集解鄭玄曰：「所竄三苗為西裔諸侯者猶為惡，乃復分析流之。」
此二十二人咸成厥功：皋陶為大理，平，〔一〕民各伏得其實；伯夷主禮，上下咸讓；垂主工師，〔二〕百工致功；益主虞，山澤辟；〔三〕棄主稷，百穀時茂；契主司徒，百姓親和；龍主賓客，遠人至；十二牧行而九州莫敢辟違；〔四〕唯禹之功為大，披九山，〔五〕通九澤，決九河，定九州，各以其職來貢，不失厥宜。方五千里，至于荒服。南撫交阯、北發，〔六〕西戎、析枝、渠廋、氐、羌〔七〕，北山戎、發、息慎，〔八〕東長、鳥夷，〔九〕四海之內〔一〇〕咸戴帝舜之功。於是禹乃興九招之樂，〔一一〕致異物，鳳皇來翔。天下明德皆自虞帝始。
〔一〕正義皋陶作士，正平天下罪惡也。
〔二〕正義工師，若今大匠卿也。
〔三〕正義婢亦反，開也。
〔四〕正義禹九州之民無敢辟違舜十二牧也。
〔五〕正義披音皮義反。謂傍其山邊以通。
〔六〕索隱一句。
〔七〕索隱一句。
〔八〕集解鄭玄曰：「息慎，或謂之肅慎，東北夷。」
〔九〕索隱此言帝舜之德皆撫及四方夷人，故先以「撫」字總之。北發當云「北戶」，南方有地名北戶。又案漢書，北發是北方國名，今以北發為南方之國，誤也。此文省略，四夷之名錯亂。「西戎」上少一「西」字，「山戎」下少一「北」字，「長」字下少一「夷」字。長夷也，鳥夷也，其意宜然。今案：大戴禮亦云「長夷」，則長是夷號。又云「鮮支、渠搜」，則鮮支當此析枝也。鮮析音相近。鄒氏、劉氏云「息並音肅」，非也。且夷狄之名，古書不必皆同，今讀如字也。正義注「鳥」或作「島」。括地志云：「百濟國西南海中有大島十五所，皆置邑，有人居，屬百濟。又倭國西南大海中島居凡百餘小國，在京南萬三千五百里。」案：武后改倭國為日本國。
〔一〇〕正義爾雅云：「九夷八狄七戎六蠻謂之四海。」
〔一一〕索隱招音韶，即舜樂簫韶。九成，故曰九招。
舜年二十以孝聞，年三十堯舉之，年五十攝行天子事，年五十八堯崩，年六十一代堯踐帝位。〔一〕踐帝位三十九年，南巡狩，崩於蒼梧之野。葬於江南九疑，是為零陵。〔二〕舜之踐帝位，載天子旗，往朝父瞽叟，夔夔唯謹，〔三〕如子道。封弟象為諸侯。〔四〕舜子商均亦不肖，〔五〕舜乃豫薦禹於天。〔六〕十七年而崩。三年喪畢，禹亦乃讓舜子，〔七〕如舜讓堯子。諸侯歸之，然後禹踐天子位。堯子丹朱，舜子商均，皆有疆土，〔八〕以奉先祀。服其服，禮樂如之。以客見天子，〔九〕天子弗臣，示不敢專也。
〔一〕集解皇甫謐曰：「舜所都，或言蒲阪，或言平陽，或言潘。潘，今上谷也。」正義括地志云：「平陽，今晉州城是也。潘，今媯州城是也。蒲阪，今蒲州南二里河東縣界蒲阪故城是也。」
〔二〕集解皇覽曰：「舜冢在零陵營浦縣。其山九谿皆相似，故曰九疑。傳曰『舜葬蒼梧，象為之耕』。禮記曰『舜葬蒼梧，二妃不從』。山海經曰『蒼梧山，帝舜葬于陽，丹朱葬于陰』。」皇甫謐曰：「或曰二妃葬衡山。」
〔三〕集解徐廣曰：「和敬貌。」
〔四〕集解孟子曰：「封之有庳。」音鼻。正義帝王紀云：「舜弟象封於有鼻。」括地志云：「鼻亭神在營道縣北六十里。故老傳云，舜葬九疑，象來至此，後人立祠，名為鼻亭神。輿地志云零陵郡應陽縣東有山，山有象廟。王隱晉書云本泉陵縣，北部東五里有鼻墟，象所封也。」
〔五〕集解皇甫謐曰：「娥皇無子，女英生商均。」正義譙周云：「以虞封舜子，今宋州虞城縣。」括地志云：「虞國，舜後所封邑也。或云封舜子均於商，故號商均也。」
〔六〕索隱謂告天使之攝位也。
〔七〕正義括地志云：「禹居洛州陽城者，避商均，非時久居也。」
〔八〕集解譙周曰：「以唐封堯之子，以虞封舜之子。」索隱漢書律曆志云封堯子朱於丹淵為諸侯。商均封虞，在梁國，今虞城縣也。正義括地志云：「定州唐縣，堯後所封。宋州虞城縣，舜後所封也。」
〔九〕正義為天子之賓客也。
自黃帝至舜、禹，皆同姓而異其國號，以章明德。〔一〕故黃帝為有熊，帝顓頊為高陽，帝嚳為高辛，帝堯為陶唐，〔二〕帝舜為有虞。〔三〕帝禹為夏后而別氏，姓姒氏。契為商，姓子氏。〔四〕棄為周，姓姬氏。〔五〕
〔一〕集解徐廣曰：「外傳曰『黃帝二十五子，其得姓者十四人』。虞翻云『以德為氏姓』。又虞說以凡有二十五人，其二人同姓姬，又十一人為十一姓，酉、祁、已、滕、葴、任、荀、釐、姞、儇、衣是也，餘十二姓德薄不紀錄。」正義釐音力其反。姞音其吉反。儇音在宣反。
〔二〕集解韋昭曰：「陶唐皆國名，猶湯稱殷商矣。」張晏曰：「堯為唐侯，國於中山，唐縣是也。」
〔三〕集解皇甫謐曰：「舜嬪于虞，因以為氏，今河東大陽西山上虞城是也。」
〔四〕索隱禮緯曰：「禹母脩己吞薏苡而生禹，因姓姒氏。」而契姓子氏者，亦以其母吞乙子而生。
〔五〕集解鄭玄駮許慎五經異義曰：「春秋左傳『無駭卒，羽父請謚與族。公問族於眾仲，眾仲對曰：「天子建德，因生以賜姓，胙之土而命之氏。諸侯以字為氏，因以為族。官有世功，則有官族，邑亦如之。」公命以字為展氏』。以此言之，天子賜姓命氏，諸侯命族。族者，氏之別名也。姓者，所以統繫百世，使不別也。氏者，所以別子孫之所出。故世本之篇，言姓則在上，言氏則在下也。」
太史公曰：〔一〕學者多稱五帝，尚矣。〔二〕然尚書獨載堯以來；而百家言黃帝，其文不雅馴，〔三〕薦紳先生難言之。〔四〕孔子所傳宰予問五帝德及帝繫姓，〔五〕儒者或不傳。〔六〕余嘗西至空桐，〔七〕北過涿鹿，〔八〕東漸於海，南浮江淮矣，至長老皆各往往稱黃帝、堯、舜之處，風教固殊焉，總之不離古文者近是。〔九〕予觀春秋、國語，其發明五帝德、帝繫姓章矣，〔一〇〕顧弟弗深考，〔一一〕其所表見皆不虛。〔一二〕書缺有閒矣，〔一三〕其軼乃時時見於他說。〔一四〕非好學深思，心知其意，固難為淺見寡聞道也。余并論次，擇其言尤雅者，故著為本紀書首。〔一五〕
〔一〕正義太史公，司馬遷自謂也。自敘傳云「太史公曰先人有言」，又云「太史公曰余聞之董生」，又云「太史公遭李陵之禍」。明太史公，司馬遷自號也。遷為太史公官，題贊首也。虞憙云：「古者主天官者皆上公，非獨遷。」
〔二〕索隱尚，上也，言久遠也。然「尚矣」文出大戴禮。
〔三〕正義馴，訓也。謂百家之言皆非典雅之訓。
〔四〕集解徐廣曰：「薦紳即縉紳也，古字假借。」
〔五〕正義繫音奚計反。
〔六〕索隱五帝德、帝繫姓皆大戴禮及孔子家語篇名。以二者皆非正經，故漢時儒者以為非聖人之言，故多不傳學也。
〔七〕正義余，太史公自稱也。嘗，曾也。空桐山在原州平高縣西百里，黃帝問道於廣成子處。
〔八〕正義涿鹿山在媯州東南五十里，山側有涿鹿城，即黃帝、堯、舜之都也。
〔九〕索隱古文即帝德、帝系二書也。近是聖人之說。
〔一〇〕索隱太史公言己以春秋、國語古書博加考驗，益以發明五帝德等說甚章著也。
〔一一〕集解徐廣曰：「弟，但也。史記、漢書見此者非一。又左思蜀都賦曰『弟如滇池』，而不詳者多以為字誤。學者安可不博觀乎？」正義顧，念也。弟，且也。太史公言博考古文，擇其言表見之不虛，甚章著矣，思念亦且不須更深考論。
〔一二〕索隱言帝德、帝系所有表見者皆不為虛妄也。
〔一三〕正義言古文尚書缺失其閒多矣，而無說黃帝之語。
〔一四〕索隱言古典殘缺有年載，故曰「有閒」。然皇帝遺事散軼，乃時時旁見於他記說，即帝德、帝系等說也。故己今採案而備論黃帝已來事耳。
〔一五〕正義太史公據古文并諸子百家論次，擇其言語典雅者，故著為五帝本紀，在史記百三十篇書之首。
【索隱述贊】帝出少典，居于軒丘。既代炎曆，遂禽蚩尤。高陽嗣位，靜深有謀。小大遠近，莫不懷柔。爰洎帝嚳，列聖同休。帝摯之弟，其號放勳。就之如日，望之如雲。郁夷東作，昧谷西曛。明敭庂陋，玄德升聞。能讓天下，賢哉二君！
卷二　　　　　夏本紀第二
夏禹，〔一〕名曰文命。〔二〕禹之父曰鯀，鯀之父曰帝顓頊，〔三〕顓頊之父曰昌意，昌意之父曰黃帝。禹者，黃帝之玄孫而帝顓頊之孫也。禹之曾大父昌意及父鯀皆不得在帝位，為人臣。
〔一〕集解謚法曰：「受禪成功曰禹。」正義夏者，帝禹封國號也。帝王紀云：「禹受封為夏伯，在豫州外方之南，今河南陽翟是也。」
〔二〕索隱尚書云「文命敷于四海」，孔安國云「外布文德教命」，不云是禹名。太史公皆以放勳、重華、文命為堯、舜、禹之名，未必為得。孔又云「虞氏，舜名」，則堯、禹、湯皆名矣。蓋古者帝王之號皆以名，後代因其行，追而為謚。其實禹是名。故張晏云「少昊已前，天下之號象其德；顓頊已來，天下之號因其名」。又按：系本「鯀取有辛氏女，謂之女志，是生高密」。宋衷云「高密，禹所封國」。正義帝王紀云：「父鯀妻脩己，見流星貫昴，夢接意感，又吞神珠薏苡，胸坼而生禹。名文命，字密，身九尺二寸長，本西夷人也。大戴禮云『高陽之孫，鯀之子，曰文命』。楊雄蜀王本紀云『禹本汶山郡廣柔縣人也，生於石紐』。」括地志云：「茂州汶川縣石紐山在縣西七十三里。華陽國志云『今夷人共營其地，方百里不敢居牧，至今猶不敢放六畜』。」按：廣柔，隋改曰汶川。
〔三〕索隱皇甫謐云：「鯀，帝顓頊之子，字熙。」又連山易云「鯀封於崇」，故國語謂之「崇伯鯀」。系本亦以鯀為顓頊子。漢書律曆志則云「顓頊五代而生鯀」。按：鯀既仕堯，與舜代系殊懸，舜即顓頊六代孫，則鯀非是顓頊之子。蓋班氏之言近得其實。
當帝堯之時，鴻水〔一〕滔天，浩浩懷山襄陵，下民其憂。堯求能治水者，群臣四嶽皆曰鯀可。堯曰：「鯀為人負命毀族，不可。」四嶽曰：「等之未有賢於鯀者，願帝試之。」於是堯聽四嶽，用鯀治水。九年而水不息，功用不成。於是帝堯乃求人，更得舜。舜登用，攝行天子之政，巡狩。行視鯀之治水無狀，〔二〕乃殛鯀於羽山以死。〔三〕天下皆以舜之誅為是。於是舜舉鯀子禹，而使續鯀之業。
〔一〕索隱一作「洪」。鴻，大也。以鳥大曰鴻，小曰鴈，故近代文字大義者皆作「鴻」也。
〔二〕索隱言無功狀。
〔三〕正義殛音紀力反。鯀之羽山，化為黃熊，入于羽淵。熊音乃來反，下三點為三足也。束晳發蒙紀云：「鱉三足曰熊。」
堯崩，帝舜問四嶽曰：「有能成美堯之事者使居官？」皆曰：「伯禹為司空，可成美堯之功。」舜曰：「嗟，然！」命禹：「女平水土，維是勉之。」禹拜稽首，讓於契、后稷、皋陶。舜曰：「女其往視爾事矣。」
禹為人敏給克勤；其德不違，其仁可親，其言可信；聲為律〔一〕，身為度，〔二〕稱以出；〔三〕亹亹穆穆，為綱為紀。
〔一〕索隱言禹聲音應鍾律。
〔二〕集解王肅曰：「以身為法度。」索隱按：今巫猶稱「禹步」。
〔三〕集解徐廣曰：「一作『士』。」索隱按：大戴禮見作「士」。又一解云，上文聲與身為律度，則權衡亦出於其身，故云「稱以出」也。
禹乃遂與益、后稷奉帝命，命諸侯百姓興人徒以傅土，行山表木，〔一〕定高山大川。〔二〕禹傷先人父鯀功之不成受誅，乃勞身焦思，居外十三年，過家門不敢入。薄衣食，致孝于鬼神。〔三〕卑宮室，致費於溝淢。〔四〕陸行乘車，水行乘船，泥行乘橇，〔五〕山行乘檋。〔六〕左準繩，右規矩，〔七〕載四時，〔八〕以開九州，通九道，陂九澤，度九山。令益予眾庶稻，可種卑溼。命后稷予眾庶難得之食。食少，調有餘相給，以均諸侯。禹乃行相地宜所有以貢，及山川之便利。
〔一〕集解尚書「傅」字作「敷」。馬融曰：「敷，分也。」索隱尚書作「敷土隨山刊木」。今案：大戴禮作「傅土」，故此紀依之。傅即付也，謂付功屬役之事。若尚書作「敷」，敷，分也，謂令人分布理九州之土地也。表木，謂刊木立為表記，與孔注書意異。
〔二〕集解馬融曰：「定其差秩祀禮所視也」。駰案：尚書大傳曰「高山大川，五嶽、四瀆之屬」。
〔三〕集解馬融曰：「祭祀豐絜。」
〔四〕集解包氏曰：「方里為井，井閒有溝，溝廣深四尺。十里為成，成閒有淢，淢廣深八尺。」
〔五〕集解徐廣曰：「他書或作『蕝』。」駰案：孟康曰「橇形如箕，擿行泥上」。如淳曰「橇音『茅蕝』之『蕝』。謂以板置（其）泥上以通行路也」。正義按：橇形如船而短小，兩頭微起，人曲一腳，泥上擿進，用拾泥上之物。今杭州、溫州海邊有之也。
〔六〕集解徐廣曰：「檋，一作『橋』，音丘遙反。」駰案：如淳曰「檋車，謂以鐵如錐頭，長半寸，施之履下，以上山不蹉跌也」。又音紀錄反。正義按：上山，前齒短，後齒長；下山，前齒長，後齒短也。檋音與是同也。
〔七〕集解王肅曰：「左右言常用也。」索隱左所運用堪為人之準繩，右所舉動必應規矩也。
〔八〕集解王肅曰：「所以行不違四時之宜也。」
禹行自冀州始。冀州：既載〔一〕壺口，治梁及岐。〔二〕既脩太原，至于嶽陽。〔三〕覃懷致功，〔四〕至於衡漳。〔五〕其土白壤。〔六〕賦上上錯，〔七〕田中中，〔八〕常、衛既從，大陸既為。〔九〕鳥夷皮服。〔一〇〕夾右碣石，〔一一〕入于海。〔一二〕
〔一〕集解孔安國曰：「堯所都也。先施貢賦役載於書也。」鄭玄曰：「兩河閒曰冀州。」正義：按理水及貢賦從帝都為始也。黃河自勝州東，直南至華陰，即東至懷州南，又東北至平州碣石山入海也。東河之西，西河之東，南河之北，皆冀州也。
〔二〕集解鄭玄曰：「地理志壺口山在河東北屈縣之東南，梁山在左馮翊夏陽，岐山在右扶風美陽。」索隱鄭玄曰：「地理志壺口山在河東北屈縣之東南，梁山在左馮翊夏陽，岐山在右扶風美陽。」正義括地志云：「壺口山在慈州吉昌縣西南五十里冀州境也。梁山在同州韓城縣東南十九里，岐山在岐州岐山縣東北十里，二山雍州境也」孔安國曰：「從東循山理水而西也。」
〔三〕集解孔安國曰：「太原今為郡名。太嶽在太原西南。山南曰陽。」索隱嶽，太嶽，即冀州之鎮霍太山也。按：地理志霍太山在河東彘縣東。凡如此例，不引書者，皆地理志文也。正義括地志云：「霍太山在沁州沁原縣西七八十里。」
〔四〕集解孔安國曰：「覃懷，近河地名。」鄭玄曰：「懷縣屬河內。」索隱按：河內有懷縣，今驗地無名「覃」者，蓋「覃懷」二字或當時共為一地之名。
〔五〕集解孔安國曰：「漳水橫流。」索隱案：孔注以衡為橫，非。王肅云「衡，漳，二水名。」地理志清漳水出上黨沾縣東北，至阜城縣入河。濁漳水出上黨長子縣東，至鄴入清漳也。正義括地志云：「故懷城在懷州武陟縣西十一里。衡漳水在瀛州東北百二十五里平舒縣界也。」
〔六〕集解孔安國曰：「土無塊曰壤。」
〔七〕集解孔安國曰：「上上，第一。錯，雜也，雜出第二之賦。」
〔八〕集解孔安國曰：「九州之中為第五。」
〔九〕集解鄭玄曰：「地理志恆水出恆山，衛水在靈壽，大陸澤在鉅鹿。」索隱此文改恆山、恆水皆作「常」，避漢文帝諱故也。常水出常山上曲陽縣，東入滱水。衛水出常山靈壽縣，東入虖池。郭璞云「大陸，今鉅鹿北廣河澤是已」。為亦作也。
〔一〇〕集解鄭玄曰：「鳥夷，東（北）〔方〕之民（賦）〔搏〕食鳥獸者。」孔安國曰：「服其皮，明水害除。」正義括地志云：「靺鞨國，古肅慎也，在京東北萬里已下，東及北各抵大海。其國南有白山，鳥獸草木皆白。其人處山林閒，土氣極寒，常為穴居，以深為貴，至接九梯。養豕，食肉，衣其皮，冬以豬膏塗身，厚數分，以禦風寒。貴臭穢不絜，作廁於中，圜之而居。多勇力，善射。弓長四尺，如弩，矢用楛，長一尺八寸，青石為鏃。葬則交木作槨，殺豬積槨上，富者至數百，貧者數十，以為死人之糧。以土上覆之，以繩繫於槨。頭出土上，以酒灌酹，繩腐而止，無四時祭祀也。」
〔一一〕集解孔安國曰：「碣石，海畔之山也。」
〔一二〕集解徐廣曰：「海，一作『河』。」索隱地理志云「碣石山在北平驪城縣西南」。太康地理志云「樂浪遂城縣有碣石山，長城所起」。又水經云「在遼西臨渝縣南水中」。蓋碣石山有二，此云「夾右碣石入于海」，當是北平之碣石。
濟、河維沇州：〔一〕九河既道，〔二〕雷夏既澤，雍、沮會同，〔三〕桑土既蠶，於是民得下丘居土。〔四〕其土黑墳，〔五〕草繇木條。〔六〕田中下，〔七〕賦貞，作十有三年乃同。〔八〕其貢漆絲，其篚織文。〔九〕浮於濟、漯，通於河。〔一〇〕
〔一〕集解鄭玄曰：「言沇州之界在此兩水之閒。」
〔二〕集解馬融曰：「九河名徒駭、太史、馬頰、覆釜、胡蘇、簡、絜、鉤盤、鬲津。」
〔三〕集解鄭玄曰：「雍水沮水相觸而合入此澤中，地理志曰雷澤在濟陰城陽縣西北。」索隱爾雅云「水自河出為雍」也。正義括地志云：「雷夏澤在濮州雷澤縣郭外西北。雍、沮二水在雷澤西北平地也。」
〔四〕集解孔安國曰：「大水去，民下丘居平土，就桑蠶。」
〔五〕集解孔安國曰：「色黑而墳起。」
〔六〕集解孔安國曰：「繇，茂；條，長也。」
〔七〕集解孔安國曰：「第六。」
〔八〕集解鄭玄曰：「貞，正也。治此州正作不休，十三年乃有賦，與八州同，言功難也。其賦下下。」
〔九〕集解孔安國曰：「地宜漆林，又宜桑蠶。織文，錦綺之屬，盛之筐篚而貢焉。」
〔一〇〕集解鄭玄曰：「地理志云漯水出東郡東武陽。」索隱濟水出河東垣縣王屋山東，其流至濟陰，故應劭云「濟水出平原漯陰縣東，漯水出東郡東武陽縣北，至千乘縣而入于海」。
海岱維青州：〔一〕堣夷既略，〔二〕濰、淄其道。〔三〕其土白墳，海濱廣潟，〔四〕厥田斥鹵。〔五〕田上下，賦中上。〔六〕厥貢鹽絺，海物維錯，〔七〕岱畎絲、枲、鉛、松、怪石，〔八〕萊夷為牧，〔九〕其篚酓絲。〔一〇〕浮於汶，通於濟。〔一一〕
〔一〕集解鄭玄曰：「東自海，西至岱。東嶽曰岱山。」正義按：舜分青州為營州、遼西及遼東。
〔二〕集解馬融曰：「堣夷，地名。用功少曰略。」索隱孔安國云：「東表之地稱嵎夷。」按：今文尚書及帝命驗並作「禺鐵」，在遼西。鐵，古「夷」字也。
〔三〕集解鄭玄曰：「地理志濰水出琅邪，淄水出泰山萊蕪縣原山。」索隱濰水出琅邪箕縣，北至都昌縣入海。淄水出泰山萊蕪縣原山北，東至博昌縣入濟也。正義括地志云：「密州莒縣濰山，濰水所出。淄州淄川縣東北七十里原山，淄水所出。俗傳云，禹理水功畢，土石黑，數里之中波若漆，故謂之淄水也。」
〔四〕集解徐廣曰：「一作『澤』，又作『斥』。」
〔五〕集解鄭玄曰：「斥謂地鹹鹵。」索隱鹵音魯。說文云：「鹵，鹹地。東方謂之斥，西方謂之鹵。」
〔六〕集解孔安國曰：「田第三，賦第四。」
〔七〕集解孔安國曰：「絺，細葛。錯，雜，非一種。」鄭玄曰：「海物，海魚也。魚種類尤雜。」
〔八〕集解孔安國曰：「畎，谷也。怪異好石似玉者。岱山之谷出此五物，皆貢之。」
〔九〕集解孔安國曰：「萊夷，地名，可以牧放。」索隱按：左傳云萊人劫孔子，孔子稱「夷不亂華」，又云「齊侯伐萊」，服虔以為東萊黃縣是。今按：地理志黃縣有萊山，恐即此地之夷。
〔一〇〕集解孔安國曰：「酓桑蠶絲中琴瑟弦。」索隱爾雅云「檿，山桑」，是蠶食檿之絲也。
〔一一〕集解鄭玄曰：「地理志汶水出泰山萊蕪縣原山，西南入濟。」
海岱及淮維徐州：〔一〕淮、沂其治，蒙、羽其蓺。〔二〕大野既都，〔三〕東原厎平。〔四〕其土赤埴墳，〔五〕草木漸包。〔六〕其田上中，賦中中。〔七〕貢維土五色，〔八〕羽畎夏狄，〔九〕嶧陽孤桐，〔一〇〕泗濱浮磬，〔一一〕淮夷蠙珠臮魚，〔一二〕其篚玄纖縞。〔一三〕浮于淮、泗，〔一四〕通于河。
〔一〕集解孔安國曰：「東至海，北至岱，南及淮。」
〔二〕集解鄭玄曰：「地理志沂水出泰山蓋縣。蒙，羽，二山名。」孔安國曰：「二水已治，二山可以種蓺。」索隱水經云淮水出南陽平氏縣胎簪山，東北過桐柏山。沂水出泰山蓋縣艾山，南過下邳縣入泗。蒙山在泰山蒙陰縣西南。羽山在東海祝其縣南，殛鯀之地。
〔三〕集解鄭玄曰：「大野在山陽鉅野北，名鉅野澤。」孔安國曰：「水所停曰都。」
〔四〕集解鄭玄曰：「東原，地名。今東平郡即東原。」索隱張華博物志云：「兗州東平郡即尚書之東原也。」正義廣平曰原。徐州在東，故曰東原。水去已致平復，言可耕種也。
〔五〕集解徐廣曰：「埴，黏土也。」
〔六〕集解孔安國曰：「漸，長進；包，叢生也。」
〔七〕集解孔安國曰：「田第二，賦第五。」
〔八〕集解鄭玄曰：「土五色者，所以為大社之封。」正義韓詩外傳云：「天子社廣五丈，東方青，南方赤，西方白，北方黑，上冒以黃土。將封諸侯，各取方土，苴以白茅，以為社也。」太康地記云：「城陽姑幕有五色土，封諸侯，錫之茅土，用為社。此土即禹貢徐州土也。今屬密州莒縣也。」
〔九〕集解孔安國曰：「夏狄，狄，雉名也。羽中旌旄，羽山之谷有之。」
〔一〇〕集解孔安國曰：「嶧山之陽特生桐，中琴瑟。」鄭玄曰：「地理志嶧山在下邳。」正義括地志云：「嶧山在兗州鄒縣南二十二里。鄒山記云『鄒山，古之嶧山，言絡繹相連屬也。今猶多桐樹』。」按：今獨生桐，尚徵，一偏似琴瑟。
〔一一〕集解孔安國曰：「泗水涯水中見石，可以為磬。」鄭玄曰：「泗水出濟陰乘氏也。」正義括地志云：「泗水至彭城呂梁，出石磬。」
〔一二〕集解孔安國曰：「淮、夷二水，出蠙珠及美魚。」鄭玄曰：「淮夷，淮水之上夷民也。」索隱按：尚書云「徂茲淮夷，徐戎並興」，今徐州言淮夷，則鄭解為得。蠙，一作「玭」，並步玄反。臮，古「暨」字。臮，與也。言夷人所居淮水之處，有此蠙珠與魚也。又作「濱」。濱，畔也。
〔一三〕集解鄭玄曰：「纖，細也。祭服之材尚細。」正義玄，黑。纖，細。縞，白繒。以細繒染為黑色。
〔一四〕正義括地志云：「泗水源在兗州泗水縣東陪尾山。其源有四道，因以為名。」
淮海維揚州：〔一〕彭蠡既都，陽鳥所居。〔二〕三江既入〔三〕，震澤致定。〔四〕竹箭既布。〔五〕其草惟夭，其木惟喬，〔六〕其土塗泥。〔七〕田下下，賦下上上雜。〔八〕貢金三品，〔九〕瑤、琨、竹箭，〔一〇〕齒、革、羽、旄，〔一一〕島夷卉服，〔一二〕其篚織貝，〔一三〕其包橘、柚錫貢。〔一四〕均江海，通淮、
〔一〕集解孔安國曰：「北據淮，南距海。」
〔二〕集解鄭玄曰：「地理志彭蠡澤在豫章彭澤西。」孔安國曰：「隨陽之鳥，鴻鴈之屬，冬月居此澤也。」索隱都，古文尚書作「豬」。孔安國云「水所停曰豬」，鄭玄云「南方謂都為豬」，則是水聚會之義。正義蠡音禮。括地志云：「彭蠡湖在江州潯陽縣東南五十二里。」
〔三〕索隱韋昭云：「三江謂松江、錢唐江、浦陽江。」今按：地理志有南江、中江、北江，是為三江。其南江從會稽吳縣南，東入海。中江從丹陽蕪湖縣西南，東至會稽陽羨縣入海。北江從會稽毗陵縣北，東入海。故下文「東為中江」，又「東為北江」，孔安國云「有北有中，南可知也。」
〔四〕集解孔安國曰：「震澤，吳南太湖名。言三江已入，致定為震澤。」索隱震，一作「振」。地理志會稽吳縣「故周泰伯所封國，具區在其西，古文以為震澤」。又左傳稱「笠澤」，亦謂此也。正義澤在蘇州西南四十五里。三江者，在蘇州東南三十里，名三江口。一江西南上七十里至太湖，名曰松江，古笠澤江；一江東南上七十里至白蜆湖，名曰上江，亦曰東江；一江東北下三百餘里入海，名曰下江，亦曰婁江：於其分處號曰三江口。顧夷吳地記云「松江東北行七十里，得三江口。東北入海為婁江，東南入海為東江，并松江為三江」是也。言理三江入海，非入震澤也。按：太湖西南湖州諸溪從天目山下，西北宣州諸山有溪，並下太湖。太湖東北流，各至三江口入海。其湖無通彭蠡湖及太湖處，並阻山陸。諸儒及地志等解「三江既入」皆非也。周禮職方氏云「揚州藪曰具區，川曰三江」。按：五湖、三江者，韋昭注非也。其源俱不通太湖，引解「三江既入」，失之遠矣。五湖者，菱湖、游湖、莫湖、貢湖、胥湖，皆太湖東岸，五灣為五湖，蓋古時應別，今並相連。菱湖在莫釐山東，周迴三十餘里，西口闊二里，其口南則莫釐山，北則徐侯山，西與莫湖連。莫湖在莫釐山西及北，北與胥湖連；胥湖在胥山西，南與莫湖連：各周迴五六十里，西連太湖。游湖在北二十里，在長山東，湖西口闊二里，其口東南岸樹里山，西北岸長山，湖周迴五六十里。貢湖在長山西，其口闊四五里，口東南長山，山南即山陽村，西北連常州無錫縣老岸，湖周迴一百九十里已上，湖身向東北，長七十餘里。兩湖西亦連太湖。河渠書云「於吳則通渠三江、五湖」。貨殖傳云「夫吳有三江、五湖之利。」又太史公自敘傳云「登姑蘇，望五湖」是也。
〔五〕集解孔安國曰：「水去布生。」
〔六〕集解少長曰夭。喬，高也。
〔七〕集解馬融曰：「漸，洳也。」
〔八〕集解孔安國曰：「田第九，賦第七，雜出第六。」
〔九〕集解孔安國曰：「金、銀、銅。」。鄭玄曰：「銅三色也。」
〔一〇〕集解孔安國曰：「瑤，琨，皆美玉也。」
〔一一〕集解孔安國曰：「象齒、犀皮、鳥羽、旄牛尾也。」正義周禮考工記云：「犀甲七屬，兕甲六屬。」郭云：「犀似水牛，豬頭，大腹，庳腳，橢角，好食棘也。亦有一角者。」按：西南夷常貢旄牛尾，為旌旗之飾，書詩通謂之旄。故尚書云「右秉白旄」，詩云「建旐設旄」，皆此牛也。
〔一二〕集解孔安國曰：「南海島夷草服葛越。」正義括地志云：「百濟國西南渤海中有大島十五所，皆邑落有人居，屬百濟。」又倭國，武皇后改曰日本國，在百濟南，隔海依島而居，凡百餘小國。此皆揚州之東島夷也。按：東南之夷草服葛越，焦竹之屬，越即苧祁也。
〔一三〕集解孔安國曰：「織，細繒也。貝，水物也。」鄭玄曰：「貝，錦名也。詩云『成是貝錦』。凡織者，先染其絲，織之屬百濟。」又倭國，武皇后改即成〔文〕矣。」
〔一四〕集解孔安國曰：「小曰橘，大曰柚。錫命乃貢，言不常也。」鄭玄曰：「有錫則貢之，或時乏則不貢。錫，所以柔金也。」
〔一五〕集解鄭玄曰：「均，讀曰沿。沿，順水行也。」
荊及衡陽維荊州：〔一〕江、漢朝宗于海。〔二〕九江甚中〔三〕，沱、涔已道，〔四〕雲土、夢為治。〔五〕其土塗泥。田下中，賦上下。〔六〕貢羽、旄、齒、革，金三品，杶、榦、栝、柏，〔七〕礪、砥、砮、丹，〔八〕維箘簬、楛，〔九〕三國致貢其名，〔一〇〕包匭菁茅，〔一一〕其篚玄纁璣組，〔一二〕九江入賜大龜〔一三〕。浮于江、沱、涔、（于）漢，踰于雒，至于南河。
〔一〕集解孔安國曰：「北據荊山，南及衡山之陽。」
〔二〕集解孔安國曰：「二水經此州而入海，有似於朝，百川以海為宗。宗，尊也。」正義括地志云：「江水源出岷州南岷山，南流至益州，即東南流入蜀，至瀘州，東流經三硤，過荊州，與漢水合。孫卿子云『江水其源可以濫觴』也。」又云：「漢水源出梁州金牛縣東二十八里嶓冢山。」
〔三〕集解孔安國曰：「江於此州界，分為九道，甚得地勢之中。」鄭玄曰：「地理志九江在尋陽南，皆東合為大江。」索隱按：尋陽記九江者，烏江、蚌江、烏白江、嘉靡江、沙江、畎江、廩江、隄江、箘江。又張湞九江圖所載有三里、五畎、烏土、白蚌。九江之名不同。
〔四〕集解孔安國曰：「沱，江別名。涔，水名。」鄭玄曰：「水出江為沱，漢為涔。」索隱涔，亦作「潛」。沱出蜀郡郫縣西，東入江。潛出漢中安陽縣（直）西〔南〕，北入漢。故爾雅云「水自江出為沱，漢出為潛」。正義括地志云：「繁江水受郫江。禹貢曰『岷山導江，東別為沱』，源出益州新繁縣。潛水一名復水，今名龍門水，源出利州綿谷縣東龍門山大石穴下也。」
〔五〕集解孔安國曰：「雲夢之澤在江南，其中有平土丘，水去可為耕作畎畝之治。」索隱夢，一作「瞢」，鄒誕生又音蒙。按：雲土、夢本二澤名，蓋人以二澤相近，或合稱雲夢耳。知者，據左傳云楚子濟江入于雲中，又楚子、鄭伯田于江南之夢，則是二澤各別也。韋昭曰：「雲土今為縣，屬江夏南郡華容。」今按：地理志云江夏有雲杜縣，是其地。
〔六〕集解孔安國曰：「田第八，賦第三。」
〔七〕集解鄭玄曰：「四木名。」孔安國曰：「榦，柘也。柏葉松身曰栝。」
〔八〕集解孔安國曰：「砥細於礪，皆磨石也。砮，石中矢鏃。丹，朱類也。」
〔九〕集解徐廣曰：「一作『箭足杆』。杆即楛也，音怙。箭足者，矢鏃也。或以箭足訓釋箘簬乎？」駰案：鄭玄曰「箘簬，聆風也」。
〔一〇〕集解馬融曰：「言箘簬、楛三國所致貢，其名善也。」
〔一一〕集解鄭玄曰：「匭，纏結也。菁茅，茅有毛刺者，給宗廟縮酒。重之，故包裹又纏結也。」正義括地志云：「辰州盧溪縣西南三百五十里有包茅山。武陽記云『山際出包茅，有刺而三脊，因名包茅山』。」
〔一二〕集解孔安國曰：「此州染玄纁色善，故貢之。璣，珠類，生於水中。組，綬類也。」
〔一三〕集解孔安國曰：「尺二寸曰大龜，出於九江水中。龜不常用，賜命而納之。」
荊河惟豫州：〔一〕伊、雒、瀍、澗既入于河，〔二〕滎播既都，〔三〕道荷澤，被明都。〔四〕其土壤，下土墳壚。〔五〕田中上，賦雜上中。〔六〕貢漆、絲、絺、紵，其篚纖絮，〔七〕錫貢磬錯。〔八〕浮於雒，達於河。
〔一〕集解孔安國曰：「西南至荊山，北距河水。」正義括地志云：「荊山在襄州荊山縣西八十里。韓子云『卞和得玉璞於楚之荊山』，即此也。」河，洛州北河也。
〔二〕集解孔安國曰：「伊出陸渾山，洛出上洛山，澗出澠池山，瀍出河南北山，四水合流而入河。」索隱伊水出弘農盧氏縣東，洛水出弘農上洛縣冢領山，瀍水出河南穀城縣朁亭北，澗水出弘農新安縣東，皆入于河。正義括地志云：「伊水出虢州盧氏縣東巒山，東北流入洛。洛水出商州洛南縣冢領山，東流經洛州郭內，又東合伊水。瀍水出洛州新安縣東，南流至洛州郭內，南入洛。澗水源出洛州新安縣東白石山，東北與穀水合流，經洛州郭內，東流入洛也。」
〔三〕集解孔安國曰：「滎，澤名。波水已成遏都。」索隱古文尚書作「滎波」，此及今文並云「滎播」。播是水播溢之義，滎是澤名。故左傳云狄及衛戰於滎澤。鄭玄云：「今塞為平地，滎陽人猶謂其處為滎播。」
〔四〕集解孔安國曰：「荷澤在胡陵。明都，澤名，在河東北，水流泆覆被之。」索隱荷澤在濟陰定陶縣東。明都音孟豬。孟豬澤在梁國睢陽縣東北。爾雅、左傳謂之「孟諸」，今文亦為然，唯周禮稱「望諸」，皆此地之一名。正義括地志云：「荷澤在曹州濟陰縣東北九十里定陶城東，今名龍池，亦名九卿陂。」
〔五〕集解孔安國曰：「壚，疏也。」馬融曰：「豫州地有三等，下者墳壚也。」
〔六〕集解孔安國曰：「田第四，賦第二，又雜出第一。」
〔七〕集解孔安國曰：「細綿也。」
〔八〕集解孔安國曰：「治玉石曰錯，治磬錯也。」
華陽黑水惟梁州：〔一〕汶、嶓既蓺，〔二〕沱、涔既道，〔三〕蔡、蒙旅平，〔四〕和夷厎績。〔五〕其土青驪。〔六〕田下上，賦下中三錯。〔七〕貢璆、鐵、銀、鏤、砮、磬，〔八〕熊、羆、狐、貍、織皮。〔九〕西傾因桓是來，〔一〇〕浮于潛，踰于沔，〔一一〕入于渭，亂于河。〔一二〕
〔一〕集解孔安國曰：「東據華山之南，西距黑水。」正義括地志云：「黑水源出梁州城固縣西北太山。」
〔二〕集解鄭玄曰：「地理志岷山在蜀郡湔氐道，嶓冢山在漢陽西。」索隱汶，一作「崏」，又作「〈山文〉」。〈山文〉山，封禪書一云瀆山，在蜀都湔氐道西徼，江水所出。嶓冢山在隴西西縣，漢水所出也。正義括地志云：「岷山在岷州溢樂縣南一里，連綿至蜀二千里，皆名岷山。嶓冢山在梁州金牛縣東二十八里。」湔音子踐反。氐音丁奚反。
〔三〕集解孔安國曰：「沱、潛發源此州，入荊州。」
〔四〕集解孔安國曰：「蔡，蒙，二山名。祭山曰旅。平言治功畢也。」鄭玄曰：「地理志蔡、蒙在漢嘉縣。」索隱此非徐州之蒙，在蜀郡青衣縣。青衣後改為漢嘉。蔡山不知所在也。蒙，縣名。正義括地志云：「蒙山在雅州嚴道縣南十里。」
〔五〕集解馬融曰：「和夷，地名也。」
〔六〕集解孔安國曰：「色青黑也。」
〔七〕集解孔安國曰：「田第七，賦第八，雜出第七第九三等。」
〔八〕集解孔安國曰：「璆，玉名。」鄭玄曰：「黃金之美者謂之鏐。鏤，剛鐵，可以刻鏤也。」
〔九〕集解孔安國曰：「貢四獸之皮也。織皮，今罽也。」
〔一〇〕集解馬融曰：「治西傾山因桓水是來，言無餘道也。」鄭玄曰：「地理志西傾山在隴西臨洮。」索隱西傾在隴西臨洮縣西南。桓水出蜀郡〈山文〉山西南，行羌中入南海也。正義括地志云：「西傾山今嵹臺山，在洮州臨潭縣西南三百三十六里。」
〔一一〕集解孔安國曰：「漢上水為沔。」鄭玄曰：「或謂漢為沔。」
〔一二〕集解孔安國曰：「正絕流曰亂。」
黑水西河惟雍州：〔一〕弱水既西，〔二〕涇屬渭汭。〔三〕漆、沮既從，〔四〕灃〔五〕水所同。〔六〕荊、岐已旅，〔七〕終南、敦物至于鳥鼠。〔八〕原隰厎績，至于都野。〔九〕三危既度〔一〇〕，三苗大序。〔一一〕其土黃壤。田上上，賦中下。〔一二〕貢璆、琳、琅玕。〔一三〕浮于積石，至于龍門西河，〔一四〕會于渭汭。〔一五〕織皮昆侖、析支、渠搜，西戎即序。〔一六〕
〔一〕集解孔安國曰：「西距黑水，東據河。龍門之河在冀州西。」索隱地理志益州滇池有黑水祠。鄭玄引地說云「三危山，黑水出其南」。山海經「黑水出崑崙墟西北隅」也。
〔二〕集解孔安國曰：「導之西流，至于合黎。」鄭玄曰：「眾水皆東，此獨西流也。」索隱按：水經云「弱水出張掖刪丹縣西北，至酒泉會水縣入合黎山腹」。山海經云「弱水出崑崙墟西南隅」也。
〔三〕集解孔安國曰：「屬，逮也。水北曰汭。言治涇水入於渭也。」鄭玄曰：「地理志涇水出安定涇陽。」索隱渭水出首陽縣鳥鼠同穴山。說文云：「水相入曰汭。」正義括地志云：「涇水源出原州百泉縣西南笄頭山涇谷。渭水源出渭州渭原縣西七十六里鳥鼠山，今名青雀山。渭有三源，並出鳥鼠山，東流入河。」按：言理涇水及至渭水，又理漆、沮亦從渭流，復理灃水，亦同入渭者也。
〔四〕正義括地志云：「漆水源出岐州普潤縣東南岐（漆）山漆溪，東入渭。沮水一名石川水，源出雍州富平縣，東入櫟陽縣南。漢高帝於櫟陽置萬年縣。十三州（地理）志云『萬年縣南有涇、渭，北有小河，即沮水也』。詩云古公去邠度漆、沮，即此二水。」
〔五〕集解音豐。
〔六〕集解孔安國曰：「漆、沮之水已從入渭。灃水所同，同于渭也。」索隱漆、沮二水，漆水出右扶風漆縣西，沮水地理志無文，而水經以〈氵虘〉水出北地直路縣，東過馮翊祋祤縣入洛。說文亦以漆、沮各是一水名。孔安國獨以為一，又云是洛水。灃水出右扶風鄠縣東南，北過上林苑。正義括地志云：「雍州鄠縣終南山，灃水出焉。」
〔七〕集解孔安國曰：「荊在岐東，非荊州之荊也。」正義括地志云：「荊山在雍州富平縣，今名掘陵原。岐山在岐州岐山縣東北十里。」尚書正義云：「洪水時祭祀禮廢。已旅祭，言理水功畢也。」按：雍州荊山即黃帝及禹鑄鼎地也。襄州荊山縣西荊山即卞和得玉璞者。
〔八〕集解孔安國曰：「三山名，言相望也。」鄭玄曰：「地理志終南、敦物皆在右扶風武功也。」索隱按：左傳中南山，杜預以為終南山。地理志云「太一山古文以為終南，（華）〔垂〕山古文以為敦物」，皆在扶風武功縣東。正義括地志云：「終南山一名中南山，一名太一山，一名南山，一名橘山，一名楚山，一名（泰）〔秦〕山，一名周南山，一名地肺山，在雍州萬年縣南五十里。」
〔九〕集解鄭玄曰：「地理志都野在武威，名曰休屠澤。」正義原隰，幽州地也。按：原，高平地也。隰，低下地也。言從渭州致功，西北至涼州都野、沙州三危山也。括地志云：「都野澤在涼州姑臧縣東北二百八十里。」
〔一〇〕索隱鄭玄引河圖及地說云「三危山在鳥鼠西南，與岐山相連」。度，劉伯莊音田各反，尚書作「宅」。
〔一一〕集解孔安國曰：「西裔之山己可居，三苗之族大有次序，禹之功也。」
〔一二〕集解孔安國曰：「田第一，賦第六，人功少。」
〔一三〕集解孔安國曰：「璆，琳，皆玉名。琅玕，石而似珠者。」
〔一四〕集解孔安國曰：「積石山在金城西南，河所經也。龍門山在河東之西界。」索隱積石在金城河關縣西南。龍門山在左馮翊夏陽縣西北。正義括地志云：「積石山今名小積石，在河州枹罕縣西七里。河州在京西一千四百七十二里。龍門山在同州韓城縣北五十里。李奇云『禹鑿通河水處，廣八十步』。三秦記云『龍門水懸船而行，兩旁有山，水陸不通，龜魚集龍門下數千，不得上，上則為龍，故云暴鰓點額龍門下』。」按：河在冀州西，故云西河也。禹發源河水小積石山，浮河東北下，歷靈、勝北而南行，至于龍門，皆雍州地也。
〔一五〕正義水經云「河水又南至潼關，渭水從西注之」也。
〔一六〕集解孔安國曰：「織皮，毛布。此四國在荒服之外，流沙之內。羌、髳之屬皆就次序，美禹之功及戎狄也。」索隱鄭玄以為衣皮之人居昆侖、析支、渠搜，三山皆在西戎。王肅曰「昆侖在臨羌西，析支在河關西，西戎在西域」。王肅以為地名，而不言渠搜。今按：地理志金城臨羌縣有昆侖祠，敦煌廣至縣有昆侖障，朔方有渠搜縣。
道九山：〔一〕汧及岐至于荊山，〔二〕踰于河；壺口、雷首〔
三〕至于太嶽；〔四〕砥柱、析城至于王屋；〔五〕太行、常山至于碣石，入于海；〔六〕西傾、朱圉、鳥鼠〔七〕至于太華；〔八〕熊耳、外方、桐柏至于負尾；〔九〕道嶓冢，至于荊山；〔一〇〕內方至于大別；〔一一〕汶山之陽至衡山，〔一二〕過九江，至于敷淺原。〔一三〕
〔一〕索隱汧、壺口、砥柱、太行、西傾、熊耳、嶓冢、內方、〈山文〉是九山也。古分為三條，故地理志有北條之荊山。馬融以汧為北條，西傾為中條，嶓冢為南條。鄭玄分四列，汧為陰列，西傾次陰列，嶓冢為陽列，〈山文〉山次陽列。
〔二〕集解鄭玄曰：「地理志汧在右扶風也。」索隱汧，一作「岍」。按：有汧水，故其字或從「山」或從「水」，猶〈山文〉山然也。地理志云吳山在汧縣西，古文以為汧山。岐山在右扶風美陽縣西北；荊山在左馮翊懷德縣南也。正義括地志云：「汧山在隴州汧源縣西六十里。其山東鄰岐、岫，西接隴岡，汧水出焉。岐山在岐州。」
〔三〕索隱雷首山在河東蒲阪縣東南。
〔四〕集解孔安國曰：「三山在冀州；太嶽在上黨西也。」索隱即霍泰山也。已見上。正義括地志云：「壺口在慈州吉昌縣西南。雷首山在蒲州河東縣。太嶽，霍山也，在沁州沁源縣。」
〔五〕集解孔安國曰：「此三山在冀州（之）南河之北。」索隱析城山在河東濩澤縣西南。王屋山在河東垣縣東北。水經云砥柱山在河東大陽縣南河水中也。正義括地志云：「厎柱山，俗名三門山，在陝州硤石縣東北五十里黃河之中。孔安國云『厎柱，山名。河水分流，包山而過，山見水中，若柱然也』。」括地志云：「析城山在澤州陽城縣西南七十里。注水經云『析城山甚高峻，上平坦，有二泉，東濁西清，左右不生草木』。」括地志云：「王屋山在懷州王屋縣北十里。古今地名云『山方七百里，山高萬仞，本冀州之河陽山也』。」
〔六〕集解孔安國曰：「此二山連延，東北接碣石，而入于滄海。」索隱太行山在河內山陽縣西北。常山，恆山是也，在常山郡上曲陽縣西北。正義括地志云：「太行山在懷州河內縣北二十五里，有羊腸阪。恆山在定州恆陽縣西北百四十里。道書福地記云『恆山高三千三百丈，上方二十里，有太玄之泉，神草十九種，可度俗』。」
〔七〕集解鄭玄曰：「地理志曰朱圉在漢陽南。」孔安國曰：「鳥鼠山，渭水所山，在隴西之西。」
〔八〕集解鄭玄曰：「地理志太華山在弘農華陰南。」索隱圉，一作「圄」。朱圉山在天水冀縣南。鳥鼠山在隴西首陽縣西南。太華即敦物山。
〔九〕集解鄭玄曰：「地理志熊耳在盧氏東。外方在潁川。嵩高山、桐柏山在南陽平氏東南。陪尾在江夏安陸東北，若橫尾者。」索隱熊耳山在弘農盧氏縣東，伊水所出。外方山即潁川嵩高縣嵩高山，古文尚書亦以為外方山。桐柏山一名大復山，在南陽平氏縣東南。陪尾山在江夏安陸縣東北，地理志謂之橫尾山。負音陪也。正義括地志云：「華山在華州華陰縣南八里。熊耳山在虢州盧氏縣南五十里。嵩高山亦名太室山，亦名外方山，在洛州陽城縣北二十三里也。桐柏山在唐州桐柏縣東南五十里，淮水出焉。橫尾山，古陪尾山也，在安州安陸縣北六十里。」
〔一〇〕集解鄭玄曰：「地理志荊山在南郡臨沮。」索隱此東條荊山，在南郡臨沮縣東北隅也。正義括地志云：「嶓冢山在梁州。荊山在襄州荊山縣西八十里也。」又云：「荊山縣本漢臨沮縣地也。沮水即漢水也。」按：孫叔敖激沮水為雲夢澤是也。
〔一一〕集解鄭玄曰：「地理志內方在竟陵，名立章山。大別在廬江安豐縣。」索隱內方山在竟陵縣東北。大別山在六安國安豐縣，今土人謂之甑山。正義括地志云：「章山在荊州長林縣東北六十里。今漢水附章山之東，與經史符會。」按：大別山，今沙洲在山上，漢江經其左，今俗猶云甑山。注云「在安豐」，非漢所經也。
〔一二〕索隱在長沙湘南縣東南。廣雅云：「岣嶁謂之衡山。」正義括地志云：「岷山在茂州汶川縣。衡山在衡州湘潭縣西四十一里。」
〔一三〕集解徐廣曰：「淺，一作『滅』。」駰案：孔安國曰「敷淺原一名傅陽山，在豫章」。索隱豫章歷陵縣南有傅陽山，一名敷淺原也。
道九川：〔一〕弱水至於合黎，〔二〕餘波入于流沙。〔三〕道黑水，至于三危，入于南海。〔四〕道河積石，〔五〕至于龍門，南至華陰，〔六〕東至砥柱，〔七〕又東至于盟津，〔八〕東過雒汭，至于大邳，〔九〕北過降水，至于大陸，〔一〇〕北播為九河，同為逆河，〔一一〕入于海。〔一二〕嶓冢道瀁，東流為漢，〔一三〕又東為蒼浪之水，〔一四〕過三澨，入于大別，〔一五〕南入于江，東匯澤為彭蠡，〔一六〕東為北江，入于海。〔一七〕汶山道江，東別為沱，又東至于醴，〔一八〕過九江，至于東陵，〔一九〕東迆北會于匯，〔二〇〕東為中江，入于梅。〔二一〕道沇水，東為濟，入于河，泆為滎，〔二二〕東出陶丘北，〔二三〕又東至于荷，〔二四〕又東北會于汶，〔二五〕又東北入于海。道淮自桐柏，〔二六〕東會于泗、沂，東入于海。〔二七〕道渭自鳥鼠同穴，〔二八〕東會于灃，〔二九〕又東北至于涇，〔三〇〕東過漆、沮，入于河。〔三一〕道雒自熊耳，〔三二〕東北會于澗、瀍，〔三三〕又東會于伊，〔三四〕東北入于河。〔三五〕
〔一〕索隱弱、黑、河、瀁、江、沇、淮、渭、洛為九川。
〔二〕集解鄭玄曰：「地理志弱水出張掖。」孔安國曰：「合黎，水名，在流沙東。」索隱水經云合黎山在酒泉會水縣東北。鄭玄引地說亦以為然。孔安國云水名，當是其山有水，故所記各不同。正義括地志云：「蘭門山，一名合黎，一名窮石山，在甘州刪丹縣西南七十里。淮南子云『弱水源出窮石山』。」又云：「合黎，一名羌谷水，一名鮮水，一名覆表水，今名副投河，亦名張掖河，南自吐谷渾界流入甘州張掖縣。」今按：合黎水出臨松縣臨松山東，而北流歷張掖故城下，又北流經張掖縣二十三里，又北流經合黎山，折而北流，經流沙磧之西入居延海，行千五百里。合黎山，張掖縣西北二百里也。
〔三〕集解孔安國曰：「弱水餘波西溢入流沙。」鄭玄曰：「地理志流沙在居延（西）〔東〕北，名居延澤。地記曰『弱水西流入合黎山腹，餘波入于流沙，通于南海』。」馬融、王肅皆云合黎、流沙是地名。索隱地理志云「張掖居延縣西北有居延澤，古文以為流沙」。廣志「流沙在玉門關外，有居延澤、居延城」。又山海經云「流沙出鐘山，西南行昆侖墟入海」。按：是地兼有水，故一云地名，一云水名，馬鄭不同，抑有由也。
〔四〕集解鄭玄曰：「地理志益州滇池有黑水祠，而不記此山水所在。地記曰『三危山在鳥鼠之西南』。」孔安國曰：「黑水自北而南，經三危過梁州，入南海也。」正義括地志云：「黑水源出伊州伊吾縣北百二十里，又南流二千里而絕。三危山在沙州燉煌縣東南四十里。」按：南海即揚州東大海，岷江下至揚州東入海也。其黑水源在伊州，從伊州東南三千餘里至鄯州，鄯州東南四百餘里至河州，入黃河。河州有小積石山，即禹貢「浮於積石，至於龍門」者。然黃河源從西南下，出大崑崙東北隅，東北流經于闐，入鹽澤，即東南潛行入吐谷渾界大積石山，又東北流，至小積石山，又東北流，來處極遠。其黑水，當洪水時合從黃河而行，何得入于南海？南海去此甚遠，阻隔南山、隴山、岷山之屬。當是洪水浩浩處，西戎不深致功，古文故有疏略也。
〔五〕索隱爾雅云：「河出昆侖墟，其色白。」漢書西域傳云：「河有兩源，一出蔥嶺，一出于闐。于闐河北流，與蔥嶺河合，東注蒲昌海，一名鹽澤。其水停居，冬夏不增減，潛行地中，南出積石為中國河。」是河源發昆侖，禹導河自積石而加功也。
〔六〕集解孔安國曰：「至華山北而東行。」正義華陰縣在華山北，本魏之陰晉縣，秦惠文王更名寧秦，漢高帝改曰華陰。
〔七〕集解孔安國曰：「砥柱，山名。河水分流，包山而過，山見水中，若柱然也。在西虢之界。」正義砥柱山俗名三門山，禹鑿此山，三道河水，故曰三門也。
〔八〕集解孔安國曰：「在洛北。」索隱盟，古「孟」字。孟津在河陽。十三州記云「河陽縣在河上，即孟津」是也。正義杜預云：「盟，河內郡河陽縣南孟津也，在洛陽城北。都道所湊，古今為津，武王度之，近代呼為武濟。」括地志云：「盟津，周武王伐紂，與八百諸侯會盟津。亦曰孟津，又曰富平津。水經云小平津，今云河陽津是也。」
〔九〕集解孔安國曰：「洛汭，洛入河處。山再成曰邳。」索隱爾雅云「山一成曰邳」。或以為成皋縣山是。正義李巡云：「山再重曰英，一重曰邳。」括地志云：「大邳山，今名黎陽東山，又曰青壇山，在衛州黎陽南七里。張揖云今成皋，非也。」
〔一〇〕集解鄭玄曰：「地理志降水在信都（南）。」孔安國曰：「大陸，澤名。」索隱地理志降水字從「系」，出信都國，與虖池、漳河水並流入海。大陸在鉅鹿郡。爾雅云「晉有大陸」，郭璞以為此澤也。正義括地志云：「降水源出潞州屯留縣西南，東北流，至冀州入海。」
〔一一〕集解鄭玄曰：「下尾合名曰逆河，言相向迎受也。」
〔一二〕正義播，布也。河至冀州，分布為九河，下至滄州，更同合為一大河，名曰逆河，而夾右碣石入于渤海也。
〔一三〕集解鄭玄曰：「地理志瀁水出隴西氐道，至武都為漢，至江夏謂之夏水。」索隱水經云瀁水出隴西氐道縣嶓冢山，東至武都沮縣為漢水。地理志云至江夏謂之夏水。山海經亦以漢出嶓冢山。故孔安國云「泉始出山為瀁水，東南流為沔水，至漢中東流為漢水」。正義括地志云：「嶓冢山水始出山沮洳，故曰沮水。東南為瀁水，又為沔水。至漢中為漢水，至均州為滄浪水。始欲出大江為夏口，又為沔口。漢江一名沔江也。」
〔一四〕集解孔安國曰：「別流也。在荊州。」索隱馬融、鄭玄皆以滄浪為夏水，即漢河之別流也。漁父歌曰「滄浪之水清兮，可以濯吾纓」，是此水也。正義括地志云：「均州武當縣有滄浪水。庾仲雍漢水記云『武當縣西四十里漢水中有洲，名滄浪洲』也。地記云『
水出荊山，東南流為滄浪水』。」
〔一五〕集解孔安國曰：「三澨，水名。」鄭玄曰：「在江夏竟陵之界。」索隱水經云「三澨，地名，在南郡邔縣北」。孔安國、鄭玄以為水名。今竟陵有三參水，俗云是三澨水。參音去聲。
〔一六〕集解孔安國曰：「匯，回也。水東回為彭蠡大澤。」
〔一七〕集解孔安國曰：「自彭蠡，江分為三道入震澤，遂為北江而入海。」
〔一八〕集解孔安國及馬融、王肅皆以醴為水名。鄭玄曰：「醴，陵名也。大阜曰陵。長沙有醴陵縣。」索隱按：騷人所歌「濯余佩於醴浦」，明醴是水。孔安國、馬融解得其實。又虞喜志林以醴是江、沅之別流，而醴字作「澧」也。
〔一九〕集解孔安國曰：「東陵，地名。」
〔二〇〕集解孔安國曰：「迆，溢也。東溢分流都共北會彭蠡。」
〔二一〕集解孔安國曰：「有北有中，南可知也。」正義括地志云：「禹貢三江俱會于彭蠡，合為一江，入于海。」
〔二二〕集解鄭玄曰：「地理志沇水出河東垣縣東王屋山，東至河內武德入河，泆為滎。」孔安國曰：「濟在溫西北。滎澤在敖倉東南。」索隱水經云：「自河東垣縣王屋山東流為沇水，至溫縣西北為濟水。」正義括地志云：「沇水出懷州王屋縣北十里王屋山頂，巖下石泉渟不流，其深不測，既見而伏，至濟源縣西北二里平地，其源重發，而東南流，為汜水。」水經云沇東至溫縣西北為泲水，又南當鞏縣之北，南入于河。釋名云：「濟者，濟也。」下「濟」子細反。按：濟水入河而南，截度河南岸溢滎澤，在鄭州滎澤縣西北四里。今無水，成平地。
〔二三〕集解孔安國曰：「陶丘，丘再成者也。」鄭玄曰：「地理志陶丘在濟陰定陶西（北）〔南〕。」正義括地志云：「陶丘在濮州鄄城西南二十四里。又云在曹州城中。徐才宗國都城記云此城中高丘，即古之陶丘。」
〔二四〕集解孔安國曰：「荷澤之水。」
〔二五〕正義汶音問。地埋志云汶水出泰山郡萊蕪縣原山，西南入泲。
〔二六〕正義地埋志云桐柏山在南陽平氏縣東南，淮水所出。按：在唐州東五十餘里。
〔二七〕集解孔安國曰：「與泗、沂二水合入海。」
〔二八〕集解孔安國曰：「鳥鼠共為雄雌同穴處，此山遂名曰鳥鼠，渭水出焉。」正義括地志云：「鳥鼠山，今名青雀山，在渭州渭源縣西七十六里。山海經云『鳥鼠同穴之山，渭水出焉』。郭璞注云：『今在隴西首陽縣西南。山有鳥鼠同穴。鳥名鵌。鼠名鼣，如人家鼠而短尾。鵌似鵽而小，黃黑色。穴入地三四尺，鼠在內，鳥在外』。」鵌音余。鼣，扶廢反。鵽音丁刮反，似雉也。
〔二九〕正義灃音豐。括地志云：「雍州鄠縣終南山，灃水出焉，北入渭也。」
〔三〇〕正義括地志云：「涇水出原州百泉縣西南笄頭山出涇谷，東南流入渭也。」
〔三一〕集解孔安國曰：「漆，沮，二水名，亦曰洛水，出馮翊北。」
〔三二〕集解孔安國曰：「在宜陽之西。」正義括地志云：「洛水出商州洛南縣西冢嶺山，東北流入河。熊耳山在虢州盧氏縣南五十里，洛所經。」
〔三三〕集解孔安國曰：「會于河南城南。」正義括地志云：「澗水出洛州新安縣東白石山陰。」地理志云瀍水出河南穀城縣朁亭北，東南入於洛。
〔三四〕集解孔安國曰：「會於洛陽之南。」
〔三五〕集解孔安國曰：「合於鞏之東也。」
於是九州攸同，四奧既居，〔一〕九山刊旅，〔二〕九川滌原，〔三〕九澤既陂，〔四〕四海會同。六府甚脩，〔五〕眾土交正，致慎財賦，〔六〕咸則三壤成賦。〔七〕中國賜土姓：「祗台德先，不距朕行。」〔八〕
〔一〕集解孔安國曰：「四方之宅已可居也。」
〔二〕集解孔安國曰：「九州名山已槎木通道而旅祭也。」
〔三〕集解孔安國曰：「九州之川已滌除無壅塞也。」
〔四〕集解孔安國曰：「九州之澤皆已陂障無決溢也。」
〔五〕集解孔安國曰：「六府，金、木、水、火、土、穀。」
〔六〕集解鄭玄曰：「眾土美惡及高下得其正矣。亦致其貢篚，慎奉其財物之稅，皆法定制而入之也。」
〔七〕集解鄭玄曰：「三壤，上、中、下各三等也。」
〔八〕集解鄭玄曰：「中即九州也。天子建其國，諸侯祚之土，賜之姓，命之氏，其敬悅天子之德既先，又不距違我天子政教所行。」
令天子之國以外五百里甸服：〔一〕百里賦納總，〔二〕二百里納銍，〔三〕三百里納秸服，〔四〕四百里粟，五百里米。〔五〕甸服外五百里侯服：〔六〕百里采，〔七〕二百里任國，〔八〕三百里諸侯。〔九〕侯服外五百里綏服：〔一〇〕三百里揆文教，〔一一〕二百里奮武衛。〔一二〕綏服外五百里要服：〔一三〕三百里夷〔一四〕，二百里蔡。〔一五〕要服外五百里荒服：〔一六〕三百里蠻，〔一七〕二百里流。〔一八〕
〔一〕集解孔安國曰：「為天子（之）服治田，去王城面五百里內。」
〔二〕集解孔安國曰：「甸內近王城者。禾稿曰總，供飼國馬也。」索隱說文云：「總，聚束草也。」
〔三〕集解孔安國曰：「所銍刈謂禾穗。」索隱說文云：「銍，穫禾短鎌也。」
〔四〕集解孔安國曰：「秸，稿也。服稿役。」索隱禮郊特牲云「蒲越稿秸之美」，則秸是稿之類也。
〔五〕集解孔安國曰：「所納精者少，麤者多。」
〔六〕集解孔安國曰：「侯，候也。斥候而服事也。」
〔七〕集解馬融曰：「采，事也。各受王事者。」
〔八〕集解孔安國曰：「任王事者。」
〔九〕集解孔安國曰：「三百里同為王者斥候，故合三為一名。」
〔一〇〕集解孔安國曰：「綏，安也。服王者政教。」
〔一一〕集解孔安國曰：「揆，度也。度王者文教而行之，三百里皆同。」
〔一二〕集解孔安國曰：「文教之外二百里奮武衛，天子所以安。」
〔一三〕集解孔安國曰：「要束以文教也。」
〔一四〕集解孔安國曰：「守平常之教，事王者而已。」
〔一五〕集解馬融曰：「蔡，法。受王者刑法而已。」
〔一六〕集解馬融曰：「政教荒忽，因其故俗而治之。」
〔一七〕集解馬融曰：「蠻，慢也。禮簡怠慢，來不距，去不禁。」
〔一八〕集解馬融曰：「流行無城郭常居。」
東漸于海，西被于流沙，朔、南暨：〔一〕聲教訖于四海。於是帝錫禹玄圭，以告成功于天下。〔二〕天下於是太平治。
〔一〕集解鄭玄曰：「朔，北方也。」
〔二〕正義帝，堯也。玄，水色。以禹理水功成，故錫玄圭，以表顯之。自此已上並尚書禹貢文。
皋陶作士以理民。〔一〕帝舜朝，禹、伯夷、皋陶相與語帝前。皋陶述其謀曰：「信其道德，謀明輔和。」禹曰：「然，如何？」皋陶曰：「於！〔二〕慎其身脩，〔三〕思長，〔四〕敦序九族，眾明高翼，近可遠在已。」〔五〕禹拜美言，曰：「然。」皋陶曰：「於！在知人，在安民。」禹曰：「吁！皆若是，惟帝其難之。〔六〕知人則智，能官人；能安民則惠，黎民懷之。能知能惠，何憂乎驩兜，何遷乎有苗，何畏乎巧言善色佞人？」〔七〕皋陶曰：「然，於！亦行有九德，亦言其有德。」乃言曰：「始事事，〔八〕寬而栗，〔九〕柔而立，〔一〇〕愿而共，〔一一〕治而敬，擾而毅，〔一二〕直而溫，簡而廉，剛而實，彊而義，章其有常，吉哉。〔一三〕日宣三德，蚤夜翊明有家。〔一四〕日嚴振敬六德，亮采有國。〔一五〕翕受普施，九德咸事，俊乂在官，〔一六〕百吏肅謹。毋教邪淫奇謀。非其人居其官，是謂亂天事。〔一七〕天討有罪，五刑五用哉。〔一八〕吾言厎可行乎？」禹曰：「女言致可績行。」皋陶曰：「余未有知，思贊道哉。」〔一九〕
〔一〕正義士若大理卿也。
〔二〕正義於音烏，歎美之辭。
〔三〕正義絕句。
〔四〕集解孔安國曰：「慎脩其身，思為長久之道。」
〔五〕集解鄭玄曰：「次序九族而親之，以眾賢明作羽翼之臣，此政由近可以及遠也。」
〔六〕集解孔安國曰：「言帝堯亦以為難。」
〔七〕集解鄭玄曰：「禹為父隱，故言不及鯀。」
〔八〕集解孔安國曰：「言其人有德，必言其所行事，因事以為驗。」
〔九〕集解孔安國曰：「性寬弘而能莊栗。」
〔一〇〕集解孔安國曰：「和柔而能立事。」
〔一一〕集解孔安國曰：「愨愿而恭敬。」
〔一二〕集解徐廣曰：「擾，一作『柔』。」駰案：孔安國曰「擾，順也。致果為毅」。
〔一三〕集解孔安國曰：「章，明也。吉，善也。」
〔一四〕集解孔安國曰：「三德，九德之中有其三也。卿大夫稱家，明行之可以為卿大夫。」
〔一五〕集解孔安國曰：「嚴，敬也。行六德以信治政事，可為諸侯也。」馬融曰：「亮，信；采，事也。」
〔一六〕集解孔安國曰：「翕，合也。能合受三六之德而用之，以布施政教，使九德之人皆用事。謂天子（也）如此，則俊德理能之士並皆在官也」
〔一七〕索隱此取尚書皋陶謨為文，斷絕殊無次序，即班固所謂「疏略抵捂」是也，今亦不能深考。
〔一八〕集解孔安國曰：「言用五刑必當。」
〔一九〕正義皋陶云我未有所知，思之審贊於古道耳。謙辭也。已上並尚書皋陶謨文，略其經，不全備也。
帝舜謂禹曰：「女亦昌言。」禹拜曰；「於，予何言！予思日孳孳。」皋陶難禹曰：「何謂孳孳？」禹曰：「鴻水滔天，浩浩懷山襄陵，下民皆服於水。予陸行乘車，水行乘舟，泥行乘橇，山行乘檋，行山刊木。〔一〕與益予眾庶稻鮮食。〔二〕以決九川致四海，浚畎澮〔三〕致之川。與稷予眾庶難得之食。食少，調有餘補不足，徙居。眾民乃定，萬國為治。」皋陶曰：「然，此而美也。」
〔一〕正義行，寒孟反。刊，口寒反。
〔二〕集解孔安國曰：「鳥獸新殺曰鮮。」索隱予音與。上「與」謂「同與」之「與」，下「予」謂「施予」之「予」。此禹言其與益施予眾庶之稻糧。
〔三〕集解鄭玄曰：「畎澮，田閒溝也。」
禹曰：「於，帝！慎乃在位，安爾止。〔一〕輔德，天下大應。清意以昭待上帝命，天其重命用休。」〔二〕帝曰：「吁，臣哉，臣哉！臣作朕股肱耳目。予欲左右有民，女輔之。〔三〕余欲觀古人之象。日月星辰，作文繡服色，女明之。予欲聞六律五聲八音，來始滑，以出入五言，女聽。〔四〕予即辟，女匡拂予。女無面諛。退而謗予。敬四輔臣。〔五〕諸眾讒嬖臣，君〔六〕德誠施皆清矣。」禹曰：「然。帝即不時，布同善惡則毋功。」〔七〕
〔一〕集解鄭玄曰：「安汝之所止，無妄動，動則擾民。」
〔二〕集解鄭玄曰：「天將重命汝以美應，謂符瑞也。」
〔三〕集解馬融曰：「我欲左右助民，汝當翼成我也。」
〔四〕集解尚書「滑」字作「曶」，音忽。鄭玄曰：「曶者。臣見君所秉。書思對命者也。君亦有焉，以出內政教於五官。」索隱古文尚書作「在治忽」，今文作「采政忽」，先儒各隨字解之。今此云「來始滑」，於義無所通。蓋來采字相近，滑忽聲相亂，始又與治相似，因誤為「來始滑」，今依今文音「采政忽」三字。劉伯莊云「聽諸侯能為政及怠忽者」，是也。五言謂仁、義、禮、智、信五德之言，鄭玄以為「出納政教五官」，非也。
〔五〕集解尚書大傳曰：「古者天子必有四鄰，前曰疑，後曰丞，左曰輔，右曰弼。」
〔六〕集解徐廣曰：「一作『吾』。」索隱「諸眾讒嬖臣」為一句，「君」字宜屬下文。
〔七〕集解孔安國曰：「帝用臣不是，則賢愚並位，優劣共流故也。」
帝曰：〔二〕「毋若丹朱傲，維慢游是好，毋水行舟，朋淫于家，〔二〕用絕其世。予不能順是。」禹曰：「予（辛壬）娶塗山〔辛壬〕，癸甲，生啟予不子，〔三〕以故能成水土功。輔成五服，至于五千里，州十二師，外薄四海，〔四〕咸建五長，〔五〕各道有功。苗頑不即功，〔六〕帝其念哉。」帝曰：「道吾德，乃女功序之也。」
〔一〕正義此二字及下「禹曰」，尚書並無。太史公有四字，帝及禹相答極為次序，當應別見書。
〔二〕集解鄭玄曰：「朋淫，淫門內。」
〔三〕集解孔安國曰：「塗山，國名。辛日娶妻，至于甲四日，復往治水。」索隱杜預云「塗山在壽春東北」，皇甫謐云「今九江當塗有禹廟」，則塗山在江南也。系本曰「塗山氏女名女媧」，是禹娶塗山氏號女媧也。又按：尚書云「娶于塗山，辛壬癸甲，啟呱呱而泣，予弗子」。今此云「辛壬娶塗山，癸甲生啟」，蓋今文尚書脫漏，太史公取以為言，亦不稽其本意。豈有辛壬娶妻，經二日生子？不經之甚。正義此五字為一句。禹辛日娶，至甲四日，往理水，及生啟，不入門，我不得名子，以故能成水土之功。又，一云過門不入，不得有子愛之心。帝繫云「禹娶塗山氏之子，謂之女媧，是生啟」也。
〔四〕集解孔安國曰：「薄，迫。言至海也。」正義爾雅云：「九夷八狄七戎六蠻謂之四海。」釋名云：「海，晦也。」按：夷蠻晦昧無知，故云四海也。
〔五〕集解孔安國曰：「諸侯五國，立賢者一人為方伯，謂之五長，以相統治。」
〔六〕集解孔安國曰：「三苗頑凶，不得就官，善惡分別。」
皋陶於是敬禹之德，令民皆則禹。不如言，刑從之。〔一〕舜德大明。
〔一〕索隱謂不用命之人，則亦以刑罰而從之。
於是夔行樂，〔一〕祖考至，群后相讓，鳥獸翔舞，簫韶九成，鳳皇來儀，〔二〕百獸率舞，百官信諧。帝用此作歌曰：「陟天之命，維時維幾。」〔三〕乃歌曰：「股肱喜哉，元首起哉，百工熙哉！」〔四〕皋陶拜手稽首揚言曰：「念哉，〔五〕率為興事，慎乃憲，敬哉！」〔六〕乃更為歌曰：「元首明哉，股肱良哉，庶事康哉！」（舜）又歌曰：「元首叢脞哉，股肱惰哉，萬事墮哉！」〔七〕帝拜曰：「然，往欽哉！」於是天下皆宗禹之明度數聲樂，〔八〕為山川神主。
〔一〕正義若今太常卿也。
〔二〕集解孔安國曰：「簫韶，舜樂名。備樂九奏而致鳳皇也。」
〔三〕集解孔安國曰：「奉正天命以臨民，惟在順時，惟在慎微。」
〔四〕集解孔安國曰：「股肱之臣喜樂盡忠，君之治功乃起，百官之業乃廣。」
〔五〕集解鄭玄曰：「使群臣念帝之戒。」
〔六〕集解孔安國曰：「率臣下為起治之事，當慎汝法度，敬其職。」
〔七〕集解孔安國曰：「叢脞，細碎無大略也。君如此，則臣懈惰，萬事墮廢也。」
〔八〕集解徐廣曰：「舜本紀云禹乃興九韶之樂。」
帝舜薦禹於天，為嗣。十七年〔一〕而帝舜崩。三年喪畢，禹辭辟舜之子商均於陽城。〔二〕天下諸侯皆去商均而朝禹。禹於是遂即天子位，〔三〕南面朝天下，國號曰夏后，姓姒氏。〔四〕
〔一〕集解劉熙曰：「若此，則舜格于文祖，三年之後，攝禹使得祭祀與？」
〔二〕集解劉熙曰：「今潁川陽城是也。」
〔三〕集解皇甫謐曰：「都平陽，或在安邑，或在晉陽。」
〔四〕集解禮緯曰：「祖以吞薏苡生。」
帝禹立而舉皋陶薦之，且授政焉，而皋陶卒。〔一〕封皋陶之後於英、六，〔二〕或在許。〔三〕而后舉益，任之政。
〔一〕正義帝王紀云：「皋陶生於曲阜。曲阜偃地，故帝因之而以賜姓曰偃。堯禪舜，命之作士。舜禪禹，禹即帝位，以咎陶最賢，薦之於天，將有禪之意。未及禪，會皋陶卒。」括地志云：「咎繇墓在壽州安豐縣南一百三十里故六城東，東都陂內大冢也。」
〔二〕集解徐廣曰：「史記皆作『英』字，而以英布是此苗裔。」索隱地理志六安國六縣，咎繇後偃姓所封國。英地闕，不知所在，以為黥布是其後也。正義英蓋蓼也。括地志云：「光州固始縣，本春秋時蓼國。偃姓，皋陶之後也。左傳云子燮滅蓼。太康地志云蓼國先在南陽故縣，今豫州郾縣界故胡城是，後徙於此。」括地志云：「故六城在壽州安豐縣南一百三十二里。春秋文五年秋，楚成大心滅之。」
〔三〕集解皇覽曰：「皋陶冢在廬江六縣。」索隱許在潁川。正義括地志云：「許故城在許州許昌縣南三十里，本漢許縣，故許國也。」
十年，帝禹東巡狩，至于會稽而崩。〔一〕以天下授益。三年之喪畢，益讓帝禹之子啟，而辟居箕山之陽。〔二〕禹子啟賢，天下屬意焉。及禹崩，雖授益，益之佐禹日淺，天下未洽。故諸侯皆去益而朝啟，曰「吾君帝禹之子也」。於是啟遂即天子之位，是為夏后帝啟。
〔一〕集解皇甫謐曰：「年百歲也。」
〔二〕集解孟子「陽」字作「陰」。劉熙曰：「崇高之北。」正義按：陰即陽城也。括地志云：「陽城縣在箕山北十三里。」又恐「箕」字誤，本是「嵩」字，而字相似。其陽城縣在嵩山南二十三里，則為嵩山之陽也。
夏后帝啟，禹之子，其母塗山氏之女也。
有扈氏不服，〔一〕啟伐之，大戰於甘。〔二〕將戰，作甘誓，乃召六卿申之。〔三〕啟曰：「嗟！六事之人，〔四〕予誓告女：有扈氏威侮五行，怠棄三正，〔五〕天用勦絕其命。〔六〕今予維共行天之罰。〔七〕左不攻于左，右不攻于右，女不共命。〔八〕御非其馬之政，女不共命。〔九〕用命，賞于祖；〔一〇〕不用命，僇于社，〔一一〕予則帑僇女。」〔一二〕遂滅有扈氏。天下咸朝。
〔一〕集解地理志曰扶風鄠縣是扈國。索隱地理志曰扶風縣鄠是扈國。正義括地志云：「雍州南鄠縣本夏之扈國也。地理志云鄠縣，古扈國，有戶亭。訓纂云戶、扈、鄠三字，一也，古今字不同耳。」
〔二〕集解馬融曰：「甘，有扈氏南郊地名。」索隱夏啟所伐，鄠南有甘亭。
〔三〕集解孔安國曰：「天子六軍，其將皆命卿也。」
〔四〕集解孔安國曰：「各有軍事，故曰六事。」
〔五〕集解鄭玄曰：「五行，四時盛德所行之政也。威侮，暴逆之。三正，天、地、人之正道。」
〔六〕集解孔安國曰：「勦，截也。」
〔七〕集解孔安國曰：「共，奉也。」
〔八〕集解鄭玄曰：「左，車左。右，車右。」
〔九〕集解孔安國曰：「御以正馬為政也。三者有失，皆不奉我命也。」
〔一〇〕集解孔安國曰：「天子親征，必載遷廟之祖主行。有功即賞祖主前，示不專也。」
〔一一〕集解孔安國曰：「又載社主，謂之社事。奔北，則僇之社主前。社主陰，陰主殺也。」
〔一二〕集解孔安國曰：「非但止身，辱及女子，言恥累之。」
夏后帝啟崩，〔一〕子帝太康立。帝太康失國，〔二〕昆弟五人，〔三〕須于洛汭，作五子之歌。〔四〕
〔一〕集解徐廣曰：「皇甫謐曰夏啟元年甲辰，十年癸丑崩。」
〔二〕集解孔安國曰：「盤于遊田，不恤民事，為羿所逐，不得反國。」
〔三〕索隱皇甫謐云號五觀也。
〔四〕集解孔安國曰：「太康五弟與其母待太康于洛水之北，怨其不反，故作歌。」
太康崩，弟中康立，是為帝中康。帝中康時，羲、和湎淫，廢時亂日。〔一〕胤往征之，作胤征。〔二〕
〔一〕集解孔安國曰：「羲氏，和氏，掌天地四時之官。太康之後，沈湎于酒，廢天時，亂甲乙也。」
〔二〕集解孔安國曰：「胤國之君受王命往征之。」鄭玄曰：「胤，臣名。」
中康崩，子帝相立。帝相崩，子帝少康立。〔一〕帝少康崩，子帝予〔二〕立。帝予崩，子帝槐〔三〕立。帝槐崩，子帝芒〔四〕立。帝芒崩，子帝泄立。帝泄崩，子帝不降〔五〕立。帝不降崩，弟帝扃立。帝扃崩，子帝廑〔六〕立。帝廑崩，立帝不降之子孔甲，是為帝孔甲。帝孔甲立，好方鬼神，事淫亂。夏后氏德衰，諸侯畔之。天降龍二，有雌雄，孔甲不能食，〔七〕未得豢龍氏。〔八〕陶唐既衰，其后有劉累，〔九〕學擾龍〔一〇〕于豢龍氏，以事孔甲。孔甲賜之姓曰御龍氏，〔一一〕受豕韋之後。〔一二〕龍一雌死，以食夏后。夏后使求，懼而遷去。〔一三〕
〔一〕索隱左傳魏莊子曰：「昔有夏之衰也，后羿自鉏遷于窮石，因夏人而代夏政。恃其射也，不修人事，而信用伯明氏之讒子寒浞。浞殺羿，烹之，以食其子，子不忍食，殺于窮門。浞因羿室，生澆及豷。使澆滅斟灌氏及斟尋氏，而相為澆所滅，后緡歸于有仍，生少康。有夏之臣靡，自有鬲收二國之燼以滅浞，而立少康。少康滅澆于過，后杼滅豷于戈，有窮遂亡。」然則帝相自被篡殺，中閒經羿浞二氏，蓋三數十年。而此紀總不言之，直云帝相崩，子少康立，疏略之甚。正義帝王紀云：「帝羿有窮氏未聞其先何姓。帝嚳以上，世掌射正。至嚳，賜以彤弓素矢，封之於鉏，為帝司射，歷虞、夏。羿學射於吉甫，其臂長，故以善射聞。及夏之衰，自鉏遷于窮石，因夏民以代夏政。帝相徙于商丘，依同姓諸侯斟尋。羿恃其善射，不修民事，淫于田獸，棄其良臣武羅、伯姻、熊髡、尨圉而信寒浞。寒浞，伯明氏之讒子，伯明后以讒棄之，而羿以為己相。寒浞殺羿於桃梧，而烹之以食其子。其子不忍食之，死于窮門。浞遂代夏，立為帝。寒浞襲有窮之號，因羿之室，生奡及豷。奡多力，能陸地行舟。使奡帥師滅斟灌、斟尋，殺夏帝相，封奡於過，封豷於戈。恃其詐力，不恤民事。初，奡之殺帝相也，妃有仍氏女曰后緡，歸有仍，生少康。初，夏之遺臣曰靡，事羿，羿死，逃於有鬲氏，收斟尋二國餘燼，殺寒浞，立少康，滅奡於過，后杼滅豷於戈，有窮遂亡也。」按：帝相被篡，歷羿浞二世，四十年，而此紀不說，亦馬遷所為疏略也。奡音五告反。豷音許器反。括地志云：「故鉏城在滑州韋城縣東十里。晉地記云河南有窮谷，蓋本有窮氏所遷也。」括地志云：「商丘，今宋州也。斟灌故城在青州壽光縣東五十四里。斟尋故城，今青州北海縣是也。故過鄉亭在萊州掖縣西北二十里，本過國地。故鬲城在洛州密縣界。杜預云國名，今平原鬲縣也。」戈在宋鄭之閒也。寒國在北海平壽縣東寒亭也。伯明其君也。臣瓚云斟尋在河南，蓋後遷北海也。汲冢古文云太康居斟尋，羿亦居之，桀又居之。尚書云：「太康失邦，兄弟五人須于洛汭。」此即太康居之，為近洛也。又吳起對魏武侯曰「夏桀之居，左河、濟，右太華，伊闕在其南，羊腸在其北」。又周書度邑篇云武王問太公「吾將因有夏之居」，即河南是也。括地志云：「故鄩城在洛州鞏縣西南五十八里，蓋桀所居也。陽翟縣又是禹所封，為夏伯。」
〔二〕索隱音佇。系本云季佇作甲者也。左傳曰杼滅豷于戈。國語云杼能帥禹者也。
〔三〕索隱音回。系本作「帝芬」。
〔四〕索隱音亡。鄒誕生又音荒也。
〔五〕索隱系本作「帝降」。
〔六〕索隱音覲。鄒誕生又音勤。
〔七〕正義音寺。
〔八〕集解賈逵曰：「豢，養也。穀食曰豢。」
〔九〕集解服虔曰：「后，劉累之為諸侯者，夏后賜之姓。」正義括地志云：「劉累故城在洛州緱氏縣南五十五里，乃劉累之故地也。」
〔一〇〕集解應劭曰：「擾音柔。擾，馴也。能順養得其嗜慾。」
〔一一〕集解服虔曰：「御亦養。」
〔一二〕集解徐廣曰：「受，一作『更』。」駰案：賈逵曰「劉累之後至商不絕，以代豕韋之後。祝融之後封於豕韋，殷武丁滅之，以劉累之後代之」。索隱按：系本豕韋，防姓。
〔一三〕集解賈逵曰：「夏后既饗，而又使求致龍，劉累不能得而懼也。」傳曰遷於魯縣。
孔甲崩，子帝皋立。帝皋崩，〔一〕子帝發立。帝發崩，子帝履癸立，是為桀。〔二〕帝桀之時，〔三〕自孔甲以來而諸侯多畔夏，桀不務德而武傷百姓，百姓弗堪。迺召湯而囚之夏臺，〔四〕已而釋之。湯修德，諸侯皆歸湯，湯遂率兵以伐夏桀。桀走鳴條，〔五〕遂放而死。〔六〕桀謂人曰：「吾悔不遂殺湯於夏臺，使至此。」湯乃踐天子位，代夏朝天下。湯封夏之後，〔七〕至周封於杞也。〔八〕
〔一〕集解左傳曰皋墓在殽南陵。
〔二〕索隱桀，名也。按：系本帝皋生發及桀。此以發生桀，皇甫謐同也。
〔三〕集解謐法：「賊人多殺曰桀。」
〔四〕索隱獄名。夏曰均臺。皇甫謐云「地在陽翟」是也。
〔五〕集解孔安國曰：「地在安邑之西。」鄭玄曰：「南夷，地名。」
〔六〕集解徐廣曰：「從禹至桀十七君，十四世。」駰案：汲冢紀年曰「有王與無王，用歲四百七十一年矣」。索隱徐廣曰：「從禹至桀，十七君，十四世。」案：汲冢紀年曰「有王與無王，用歲四百七十一年」。正義括地志云：「廬州巢縣有巢湖，即尚書『成湯伐桀，放於南巢』者也。淮南子云『湯敗桀於歷山，與末喜同舟浮江，奔南巢之山而死』。國語云『滿於巢湖』。又云『夏桀伐有施，施人以妺喜女焉』。」女音女慮反。
〔七〕正義括地志云：「夏亭故城在汝州郟城縣東北五十四里，蓋夏后所封也。」
〔八〕正義括地志云：「汴州雍丘縣，古杞國城也。周武王封禹後，號東樓公也。」
太史公曰：禹為姒姓，其後分封，用國為姓，故有夏后氏、有扈氏、有男氏、斟尋氏、〔一〕彤城氏、褒氏、費氏、〔二〕杞氏、繒氏、辛氏、冥氏、斟（氏）戈氏。孔子正夏時，學者多傳夏小正云。〔三〕自虞、夏時，貢賦備矣。或言禹會諸侯江南，計功而崩，因葬焉，命曰會稽。會稽者，會計也。〔四〕
〔一〕集解徐廣曰：「一作『斟氏、尋氏』。」
〔二〕索隱系本男作「南」，尋作「鄩」，費作「弗」，而不云彤城及褒。按：周有彤伯，蓋彤城氏之後。張敖地理記云：「濟南平壽縣，其地即古斟尋國。」又下云斟戈氏，按左傳、系本皆云斟灌氏。
〔三〕集解禮運稱孔子曰：「我欲觀夏道，是故之杞，而不足徵也，吾得夏時焉。」鄭玄曰：「得夏四時之書，其存者有小正。」索隱小正，大戴記篇名。正征二音。
〔四〕集解皇覽曰：「禹冢在山陰縣會稽山上。會稽山本名苗山，在縣南，去縣七里。越傳曰禹到大越，上苗山，大會計，爵有德，封有功，因而更名苗山曰會稽。因病死，葬，葦棺，穿壙深七尺，上無瀉泄，下無邸水，壇高三尺，土階三等，周方一畝。呂氏春秋曰『禹葬會稽，不煩人徒』。墨子曰『禹葬會稽，衣裘三領，桐棺三寸』。地理志云山上有禹井、禹祠，相傳以為下有群鳥耘田者也。」索隱抵，至也，音丁禮反。葦棺者，以葦為棺。謂蘧蒢而斂，非也。禹雖儉約，豈萬乘之主而臣子乃以蘧蒢裹尸乎？墨子言「桐棺三寸」，差近人情。正義括地志云：「禹陵在越州會稽縣南十三里。廟在縣東南十一里。」
【索隱述贊】堯遭鴻水，黎人阻飢。禹勤溝洫，手足胼胝。言乘四載，動履四時。娶妻有日，過門不私。九土既理，玄圭錫茲。帝啟嗣立，有扈違命。五子作歌，太康失政。羿浞斯侮，夏室不競。降于孔甲，擾龍乖性。嗟彼鳴條，其終不令！
卷三　　　　　殷本紀第三
殷契，〔一〕母曰簡狄，〔二〕有娀氏之女，〔三〕為帝嚳次妃。三人行浴，見玄鳥墮其卵，簡狄取吞之，因孕生契。〔四〕契長而佐禹治水有功。帝舜乃命契曰：「百姓不親，五品不訓，汝為司徒而敬敷五教，五教在寬。」封于商，〔五〕賜姓子氏。〔六〕契興於唐、虞、大禹之際，功業著於百姓，百姓以平。
〔一〕索隱契始封商，其後裔盤庚遷殷，殷在鄴南，遂為天下號。契是殷家始祖，故言殷契。正義括地志云：「相州安陽本盤庚所都，即北蒙，殷墟南去朝歌城百四十六里。竹書紀年云『盤庚自奄遷于北蒙，曰殷墟，南去鄴四十里』，是舊鄴城西南三十里有洹水，南岸三里有安陽城，西有城名殷墟，所謂北蒙者也。」今按：洹水在相州北四里，安陽城即相州外城也。
〔二〕索隱舊本作「易」，易狄音同。又作「逖」，吐歷反。
〔三〕集解淮南子曰：「有娀在不周之北。」正義按：記云「桀敗於有娀之墟」，有娀當在蒲州也。
〔四〕索隱譙周云：「契生堯代，舜始舉之，必非嚳子。以其父微，故不著名。其母娀氏女，與宗婦三人浴于川，玄鳥遺卵，簡狄吞之，則簡狄非帝嚳次妃明也。」
〔五〕集解鄭玄曰：「商國在太華之陽。」皇甫謐曰：「今上洛商是也。」索隱堯封契於商，即詩商頌云「有娀方將，帝立子生商」是也。正義括地志云：「商州東八十里商洛縣，本商邑，古之商國，帝嚳之子卨所封也。」
〔六〕集解禮緯曰：「祖以玄鳥生子也。」正義括地志云：「故子城在渭州華城縣東北八十里，蓋子姓之別邑。」
契卒，子昭明立。昭明卒，子相土立。〔一〕相土卒，子昌若立。昌若卒，子曹圉立。〔二〕曹圉卒，〔三〕子冥立。〔四〕冥卒，子振立。〔五〕振卒，子微立。〔六〕微卒，子報丁立。報丁卒，子報乙立。報乙卒，子報丙立。報丙卒，子主壬立。主壬卒，子主癸立。主癸卒，子天乙立，是為成湯。〔七〕
〔一〕集解宋忠曰：「相土就契封於商。春秋左氏傳曰『閼伯居商丘，相土因之』。」索隱相土佐夏，功著於商，詩頌曰「相土烈烈，海外有截」是也。左傳曰「昔陶唐氏火正閼伯居商丘，相土因之」，是始封商也。正義括地志云：「宋州宋城縣古閼伯之墟，即商丘也，又云羿所封之地。」
〔二〕索隱系本作「糧圉」也。
〔三〕正義圉音語，出系本。
〔四〕集解宋忠曰：「冥為司空，勤其官事，死於水中，殷人郊之。」索隱禮記曰「冥勤其官而水死」，殷人祖契而郊冥也。
〔五〕索隱系本作「核」。
〔六〕索隱皇甫謐云：「微字上甲，其母以甲日生故也。」商家生子，以日為名，蓋自微始。譙周以為死稱廟主曰「甲」也。
〔七〕集解張晏曰：「禹，湯，皆字也。二王去唐、虞之文，從高陽之質，故夏、殷之王皆以名為號。」謚法曰：「除虐去殘曰湯。」索隱湯名履，書曰「予小子履」是也。又稱天乙者，譙周云「夏、殷之禮，生稱王，死稱廟主，皆以帝名配之。天亦帝也，殷人尊湯，故曰天乙」。從契至湯凡十四代，故國語曰「玄王勤商，十四代興」。玄王，契也。
成湯，自契至湯八遷。〔一〕湯始居亳，〔二〕從先王居，〔三〕作帝誥。〔四〕
〔一〕集解孔安國曰：「十四世凡八徙國都。」
〔二〕集解皇甫謐曰：「梁國穀熟為南亳，即湯都也。」正義括地志云：「宋州穀熟縣西南三十五里南亳故城，即南亳，湯都也。宋州北五十里大蒙城為景亳，湯所盟地，因景山為名。河南偃師為西亳，帝嚳及湯所都，盤庚亦徙都之。」
〔三〕集解孔安國曰：「契父帝嚳都亳，湯自商丘遷焉，故曰『從先王居』。」正義按：亳，偃師城也。商丘，宋州也。湯即位，都南亳，後徙西亳也。括地志云：「亳邑故城在洛州偃師縣西十四里，本帝嚳之墟，商湯之都也。」
〔四〕索隱一作「俈」。上云「從先王居」，故作帝俈。孔安國以為作誥告先王，言己來居亳也。
湯征諸侯。〔一〕葛伯不祀，湯始伐之。〔二〕湯曰：「予有言：人視水見形，視民知治不。」伊尹曰：「明哉！言能聽，道乃進。君國子民，為善者皆在王官。勉哉，勉哉！」湯曰：「汝不能敬命，予大罰殛之，無有攸赦。」作湯征。
〔一〕集解孔安國曰：「為夏方伯，得專征伐。」
〔二〕集解孟子曰：「湯居亳，與葛伯為鄰。」地理志曰葛今梁國寧陵之葛鄉。
伊尹名阿衡。〔一〕阿衡欲奸湯而無由，乃為有莘氏媵臣，〔二〕負鼎俎，以滋味說湯，致于王道。或曰，伊尹處士，湯使人聘迎之，五反然後肯往從湯，言素王及九主之事。〔三〕湯舉任以國政。伊尹去湯適夏。既醜有夏，復歸于亳。入自北門，遇女鳩、女房，作女鳩女房。〔四〕
〔一〕索隱孫子兵書：「伊尹名摯。」孔安國亦曰「伊摯」。然解者以阿衡為官名。按：阿，倚也，衡，平也。言依倚而取平。書曰「惟嗣王弗惠于阿衡」，亦曰保衡，皆伊尹之官號，非名也。皇甫謐曰：「伊尹，力牧之後，生於空桑。」又呂氏春秋云：「有侁氏女採桑，得嬰兒于空桑，母居伊水，命曰伊尹。」尹，正也，謂湯使之正天下。
〔二〕集解列女傳曰：「湯妃有莘氏之女。」正義括地志云：「古莘國在汴州陳留縣東五里，故莘城是也。陳留風俗傳云陳留外黃有莘昌亭，本宋地，莘氏邑也。」媵，翊剩反。爾雅云：「媵，將，送也。」
〔三〕集解劉向別錄曰：「九主者，有法君、專君、授君、勞君、等君、寄君、破君、國君、三歲社君，凡九品，圖畫其形。」索隱按：素王者太素上皇，其道質素，故稱素王。九主者，三皇、五帝及夏禹也。或曰，九主謂九皇也。然按注劉向所稱九主，載之七錄，名稱甚奇，不知所憑據耳。法君，謂用法嚴急之君，若秦孝公及始皇等也。勞君，謂勤勞天下，若禹、稷等也。等君，等者平也，謂定等威，均祿賞，若高祖封功臣，侯雍齒也。授君，謂人君不能自理，而政歸其臣，若燕王噲授子之，禹授益之比也。專君，謂專己獨斷，不任賢臣，若漢宣之比也。破君，謂輕敵致寇，國滅君死，若楚戊、吳濞等是也。寄君，謂人困於下，主驕於上，離析可待，故孟軻謂之「寄君」也。國君，國當為「固」，字之訛耳。固，謂完城郭，利甲兵，而不修德，若三苗、智伯之類也。三歲社君，謂在襁褓而主社稷，若周成王、漢昭、平等是也。又注本九主，謂法君、勞君、等君、專君、授君、破君、國君，以三歲社君為二，恐非。
〔四〕集解孔安國曰：「鳩房二人，湯之賢臣也。二篇言所以醜夏而還之意也。」
湯出，見野張網四面，祝曰：「自天下四方皆入吾網。」湯曰：「嘻，盡之矣！」乃去其三面，祝曰：「欲左，左。欲右，右。不用命，乃入吾網。」諸侯聞之，曰：「湯德至矣，及禽獸。」
當是時，夏桀為虐政淫荒，而諸侯昆吾氏為亂。〔一〕湯乃興師率諸侯，伊尹從湯，湯自把鉞以伐昆吾，遂伐桀。湯曰：「格女眾庶，來，女悉聽朕言。匪台小子〔二〕敢行舉亂，有夏多罪，予維聞女眾言，夏氏有罪。予畏上帝，不敢不正。〔三〕今夏多罪，天命殛之。今女有眾，女曰『我君不恤我眾，舍我嗇事而割政』。〔四〕女其曰『有罪，其柰何』？夏王率止眾力，率奪夏國。〔五〕眾有率怠不和，〔六〕曰『是日何時喪？予與女皆亡』！〔七〕夏德若茲，今朕必往。爾尚及予一人致天之罰，予其大理女。〔八〕女毋不信，朕不食言。〔九〕女不從誓言，予則帑僇女，無有攸赦。」以告令師，作湯誓。於是湯曰「吾甚武」，號曰武王。〔一〇〕
〔一〕正義帝嚳時陸終之長子，昆吾氏之後也。世本云「昆吾者，衛氏」是。
〔二〕集解馬融曰：「台，我也。」
〔三〕集解孔安國曰：「不敢不正桀之罪而誅之。」
〔四〕集解孔安國曰：「奪民農功，而為割剝之政。」
〔五〕集解孔安國曰：「桀之君臣相率遏止眾力，使不得事農，相率割剝夏之邑居。」
〔六〕集解馬融曰：「眾民相率怠惰，不和同。」
〔七〕集解尚書大傳曰：「桀云『天之有日，猶吾之有民，日有亡哉，日亡吾亦亡矣』。」
〔八〕集解尚書「理」字作「賚」。鄭玄曰：「賚，賜也。」
〔九〕索隱左傳云：「食言多矣，能無肥乎？」是謂妄言為食言。
〔一〇〕集解詩云：「武王載旆，有虔秉鉞。」毛傳曰：「武王，湯也。」
桀敗於有娀之虛，桀奔於鳴條，〔一〕夏師敗績。湯遂伐三，俘厥寶玉，〔二〕義伯、仲伯作典寶。〔三〕湯既勝夏，欲遷其社，不可，〔四〕作夏社。〔五〕伊尹報。〔六〕於是諸侯畢服，湯乃踐天子位，平定海內。
〔一〕正義括地志云：「高涯原在蒲州安邑縣北三十里南阪口，即古鳴條陌也。鳴條戰地，在安邑西。」
〔二〕集解孔安國曰：「三，國名，桀走保之，今定陶也。俘，取也。」正義括地志云：「曹州濟陰縣即古定陶也，東有三鬷亭是也。」
〔三〕集解孔安國曰：「二臣作典寶一篇，言國之常寶也。」
〔四〕集解孔安國曰：「欲變置社稷，而後世無及句龍者，故不可而止。」
〔五〕集解孔安國曰：「言夏社不可遷之義。」
〔六〕集解徐廣曰：「一云『伊尹報政』。」
湯歸至于泰卷陶，〔一〕中作誥。〔二〕既絀夏命，〔三〕還亳，作湯誥：「維三月，王自至於東郊。告諸侯群后：『毋不有功於民，勤力迺事。予乃大罰殛女，毋予怨。』曰：『古禹、皋陶久勞于外，其有功乎民，民乃有安。東為江，北為濟，西為河，南為淮，四瀆已修，萬民乃有居。后稷降播，農殖百穀。三公咸有功于民，故后有立。〔四〕昔蚩尤與其大夫作亂百姓，帝乃弗予，〔五〕有狀〔六〕。先王言不可不勉。』〔七〕曰：『不道，毋之在國，〔八〕女毋我怨。』」以令諸侯。伊尹作咸有一德，〔九〕咎單作明居。〔一〇〕
〔一〕集解徐廣曰：「一無此『陶』字。」孔安國曰：「地名。湯自三而還。」索隱鄒誕生「卷」作「坰」，又作「泂」，則卷當為「坰」，與尚書同，非衍字也。其下「陶」字是衍耳。何以知然？解尚書者以大坰今定陶是也，舊本或傍記其地名，後人轉寫遂衍斯字也。正義坰，古銘反。
〔二〕集解孔安國曰：「仲虺，湯左相奚仲之後。」索隱仲虺二音。作「壘」，音如字，尚書又作「虺」也。
〔三〕集解孔安國曰：「絀其王命。」
〔四〕集解徐廣曰：「一作『土』。」索隱謂禹、皋陶有功於人，建立其後，故云有立。
〔五〕集解音與。
〔六〕索隱帝，天也。謂蚩尤作亂，上天乃不佑之，是為弗與。有狀，言其罪大而有形狀，故黃帝滅之。
〔七〕索隱先王指黃帝、帝堯、帝舜等言。禹、咎繇以久勞于外，故後有立。及蚩尤作亂，天不佑之，乃致黃帝滅之。皆是先王賞有功，誅有罪，言今汝不可不勉。此湯誡其臣。
〔八〕集解徐廣曰：「之，一作『政』。」索隱不道猶無道也。又誡諸侯云，汝為不道，我則無令汝之在國。
〔九〕集解王肅曰：「言君臣皆有一德。」索隱按：尚書伊尹作咸有一德在太甲時，太史公記之於斯，謂成湯之日，其言又失次序。
〔一〇〕集解馬融曰：「咎單，湯司空也。明居民之法也。」
湯乃改正朔，易服色，上白，朝會以晝。
湯崩，〔一〕太子太丁未立而卒，於是迺立太丁之弟外丙，是為帝外丙。帝外丙即位三年，崩，立外丙之弟中壬，〔二〕是為帝中壬。帝中壬即位四年，崩，伊尹迺立太丁之子太甲。〔三〕太甲，成湯適長孫也，是為帝太甲。帝太甲元年，伊尹作伊訓，作肆命，作徂后。〔四〕
〔一〕集解皇覽曰：「湯冢在濟陰亳縣北東郭，去縣三里。冢四方，方各十步，高七尺，上平，處平地。漢哀帝建平元年，大司空（御）史〔御〕長卿案行水災，因行湯冢。劉向曰：『殷湯無葬處。』」皇甫謐曰：「即位十七年而踐天子位，為天子十三年，年百歲而崩。」索隱長卿，諸本多作劫姓。按：風俗通有御氏，為漢司空（御）史，其名長卿，明劫非也。亦有劫彌，不得為御史。正義括地志云：「薄城北郭東三里平地有湯冢。按：在蒙，即北薄也。又云洛州偃師縣東六里有湯冢，近桐宮，蓋此是也。」
〔二〕正義仲任二音。
〔三〕正義尚書孔子序云「成湯既沒，太甲元年」，不言有外丙、仲壬，而太史公採世本，有外丙、仲壬，二書不同，當是信則傳信，疑則傳疑。
〔四〕集解鄭玄曰：「肆命者，陳政教所當為也。徂后者，言湯之法度也。」
帝太甲既立三年，不明，暴虐，不遵湯法，亂德，於是伊尹放之於桐宮。〔一〕三年，伊尹攝行政當國，以朝諸侯。
〔一〕集解孔安國曰：「湯葬地。」鄭玄曰：「地名也，有王離宮焉。」正義晉太康地記云：「尸鄉南有亳阪，東有城，太甲所放處也。」按：尸鄉在洛州偃師縣西南五里也。
帝太甲居桐宮三年，悔過自責，反善，於是伊尹迺迎帝太甲而授之政。帝太甲修德，諸侯咸歸殷，百姓以寧。伊尹嘉之，迺作太甲訓三篇，褒帝太甲，稱太宗。
太宗崩，子沃丁立。帝沃丁之時，伊尹卒。既葬伊尹於亳，〔一〕咎單遂訓伊尹事，作沃丁。
〔一〕集解皇覽曰：「伊尹冢在濟陰己氏平利鄉，亳近己氏。」正義括地志云：「伊尹墓在洛州偃師縣西北八里。又云宋州楚丘縣西北十五里有伊尹墓，恐非也。」帝王世紀：「伊尹名摯，為湯相，號阿衡，年百歲卒，大霧三日，沃丁以天子禮葬之。」
沃丁崩，弟太庚立，是為帝太庚。帝太庚崩，子帝小甲立。〔一〕帝小甲崩，弟雍己立，是為帝雍己。殷道衰，諸侯或不至。
〔一〕集解徐廣曰：「世表云帝小甲，太庚弟也。」
帝雍己崩，弟太戊立，是為帝太戊。帝太戊立伊陟為相。〔一〕亳有祥桑穀共生於朝，一暮大拱。〔二〕帝太戊懼，問伊陟。伊陟曰：「臣聞妖不勝德，帝之政其有闕與？帝其修德。」太戊從之，而祥桑枯死而去。〔三〕伊陟贊言于巫咸。〔四〕巫咸治王家有成，作咸艾，〔五〕作太戊。帝太戊贊伊陟于廟，言弗臣，伊陟讓，作原命。〔六〕殷復興，諸侯歸之，故稱中宗。
〔一〕集解孔安國曰：「伊陟，伊尹之子。」
〔二〕集解孔安國曰：「祥，妖怪也。二木合生，不恭之罰。」鄭玄曰：「兩手搤之曰拱。」索隱此云「一暮大拱」，尚書大傳作「七日大拱」，與此不同。
〔三〕索隱劉伯莊言枯死而消去不見，今以為由帝修德而妖祥遂去。
〔四〕集解孔安國曰：「贊，告也。巫咸，臣名也。」正義按：巫咸及子賢冢皆在蘇州常熟縣西海虞山上，蓋二子本吳人也。
〔五〕集解馬融曰：「艾，治也。」
〔六〕集解馬融曰：「原，臣名也。命原以禹、湯之道我所修也。」
中宗崩，子帝中丁立。帝中丁遷于隞。〔一〕河亶甲居相。〔二〕祖乙遷于邢。〔三〕帝中丁崩，弟外壬立，是為帝外壬。仲丁書闕不具。〔四〕帝外壬崩，弟河亶甲立，是為帝河亶甲。河亶甲時，殷復衰。
〔一〕集解孔安國曰：「地名。」皇甫謐曰：「或云河南敖倉是也。」索隱隞亦作「囂」，並音敖字。正義括地志云：「滎陽故城在鄭州滎澤縣西南十七里，殷時敖地也。」
〔二〕集解孔安國曰：「地名，在河北。」正義括地志云：「故殷城在相州內黃縣東南十三里，即河亶甲所築都之，故名殷城也。」
〔三〕索隱邢音耿。近代本亦作「耿」。今河東皮氏縣有耿鄉。正義括地志云：「絳州龍門縣東南十二里耿城，故耿國也。」
〔四〕索隱蓋太史公知舊有仲丁書，今已遺闕不具也。
河亶甲崩，子帝祖乙立。帝祖乙立，殷復興。巫賢任職。
祖乙崩，子帝祖辛立。帝祖辛崩，弟沃甲立，是為帝沃甲。〔一〕帝沃甲崩，立沃甲兄祖辛之子祖丁，是為帝祖丁。帝祖丁崩，立弟沃甲之子南庚，是為帝南庚。帝南庚崩，立帝祖丁之子陽甲，是為帝陽甲。帝陽甲之時，殷衰。
〔一〕索隱系本作「開甲」也。
自中丁以來，廢適而更立諸弟子，弟子或爭相代立，比九世亂，於是諸侯莫朝。
帝陽甲崩，弟盤庚立，是為帝盤庚。帝盤庚之時，殷已都河北，盤庚渡河南，復居成湯之故居，迺五遷，無定處。〔一〕殷民咨胥皆怨，不欲徙。〔二〕盤庚乃告諭諸侯大臣曰：「昔高后成湯與爾之先祖俱定天下，法則可修。舍而弗勉，何以成德！」乃遂涉河南，治亳，〔三〕行湯之政，然後百姓由寧，殷道復興。諸侯來朝，以其遵成湯之德也。
〔一〕集解孔安國曰：「自湯至盤庚凡五遷都。」正義自湯南亳遷西亳，仲丁遷隞，河亶甲居相，祖乙居耿，盤庚渡河，南居西亳，是五遷也。
〔二〕集解孔安國曰：「胥，相也。民不欲徙，皆咨嗟憂愁，相與怨其上也。」
〔三〕集解鄭玄曰：「治於亳之殷地，商家自此徙，而改號曰殷亳。」皇甫謐曰：「今偃師是也。」
帝盤庚崩，弟小辛立，是為帝小辛。帝小辛立，殷復衰。百姓思盤庚，迺作盤庚三篇。〔一〕帝小辛崩，弟小乙立，是為帝小乙。
〔一〕索隱尚書「盤庚將治亳，殷民咨胥怨，作盤庚」，此以盤庚崩，弟小辛立，百姓思之，乃作盤庚，由不見古文也。
帝小乙崩，子帝武丁立。帝武丁即位，思復興殷，而未得其佐。三年不言，政事決定於冢宰，〔一〕以觀國風。武丁夜夢得聖人，名曰說。以夢所見視群臣百吏，皆非也。於是迺使百工營求之野，得說於傅險中。〔二〕是時說為胥靡，築於傅險。〔三〕見於武丁，武丁曰是也。得而與之語，果聖人，舉以為相，殷國大治。故遂以傅險姓之，號曰傅說。
〔一〕集解鄭玄曰：「冢宰，天官卿貳王事者。」
〔二〕集解徐廣曰：「尸子云傅巖在北海之洲。」索隱舊本作「險」，亦作「巖」也。正義〔括〕地（理）志云：「傅險即傅說版築之處，所隱之處窟名聖人窟，在今陝州河北縣北七里，即虞國虢國之界。又有傅說祠。注水經云沙澗水北出虞山，東南逕傅巖，歷傅說隱室前，俗名聖人窟。」
〔三〕集解孔安國曰：「傅氏之巖在虞虢之界，通道所經，有澗水壞道，常使胥靡刑人築護此道。說賢而隱，代胥靡築之，以供食也。」
帝武丁祭成湯，明日，有飛雉登鼎耳而呴，〔一〕武丁懼。祖己曰：〔二〕「王勿憂，先修政事。」祖己乃訓王曰：「唯天監下典厥義，〔三〕降年有永有不永，非天夭民，中絕其命。民有不若德，不聽罪，天既附命正厥德，〔四〕乃曰其奈何。嗚呼！王嗣敬民，罔非天繼，常祀毋禮于棄道。」〔五〕武丁修政行德，天下咸驩，殷道復興。
〔一〕正義音構。呴，雉鳴也。詩云：「雉之朝呴。」
〔二〕集解孔安國曰：「賢臣名。」
〔三〕集解孔安國曰：「言天視下民以義為常也。」
〔四〕集解孔安國曰：「不順德，言無義也。不服罪，不改修也。天以信命正其德，謂其有永有不永。」索隱附，依尚書音孚。
〔五〕集解孔安國曰：「王者主民，當敬民事。民事無非天所嗣常也。祭祀有常，不當特豐於近也。」索隱祭祀有常，無為豐殺之禮於是以棄常道。
帝武丁崩，子帝祖庚立。祖己嘉武丁之以祥雉為德，立其廟為高宗，遂作高宗肜日及訓。〔一〕
〔一〕集解孔安國曰：「祭之明日又祭，殷曰肜，周曰繹。」
帝祖庚崩，弟祖甲立，是為帝甲。帝甲淫亂，殷復衰。〔一〕
〔一〕索隱國語云「帝甲亂之，七代而隕」是也。
帝甲崩，子帝廩辛立。〔一〕帝廩辛崩，弟庚丁立，是為帝庚丁。帝庚丁崩，子帝武乙立。殷復去亳，徙河北。
〔一〕索隱漢書古今人表及帝王代紀皆作「馮辛」。
帝武乙無道，為偶人，〔一〕謂之天神。與之博，令人為行〔二〕。天神不勝，乃僇辱之。為革囊，盛血，卬而射之，命曰「射天」。武乙獵於河渭之閒，暴雷，武乙震死。子帝太丁立。帝太丁崩，子帝乙立。帝乙立，殷益衰。
〔一〕索隱偶音寓。亦如字。正義偶，五苟反。偶，對也。以土木為人，對象於人形也。
〔二〕正義為，于偽反。行，胡孟反。
帝乙長子曰微子啟，〔一〕啟母賤，不得嗣。〔二〕少子辛，辛母正后，辛為嗣。帝乙崩，子辛立，是為帝辛，天下謂之紂。〔三〕
〔一〕索隱微，國號。爵為子。啟，名也。孔子家語云「微」或作「魏」，讀從微音。鄒本亦然也。
〔二〕索隱此以啟與紂異母，而鄭玄稱為同母，依呂氏春秋，言母當生啟時猶未正立，及生紂時始正為妃，故啟大而庶，紂小而嫡。
〔三〕集解謚法曰：「殘義損善曰紂。」
帝紂資辨捷疾，聞見甚敏；材力過人，手格猛獸；〔一〕知足以距諫，言足以飾非；矜人臣以能，高天下以聲，以為皆出己之下。好酒淫樂，嬖於婦人。愛妲己，〔二〕妲己之言是從。於是使師涓作新淫聲，北里之舞，靡靡之樂。厚賦稅以實鹿臺之錢，〔三〕而盈鉅橋之粟。〔四〕益收狗馬奇物，充仞宮室。益廣沙丘苑臺，〔五〕多取野獸蜚鳥置其中。慢於鬼神。大聚樂戲於沙丘，〔六〕以酒為池〔七〕，縣肉為林，〔八〕使男女裸〔九〕相逐其閒，為長夜之飲。
〔一〕正義帝王世紀云「紂倒曳九牛，撫梁易柱」也。
〔二〕集解皇甫謐曰：「有蘇氏美女。」索隱國語有蘇氏女，妲字己姓也。
〔三〕集解如淳曰：「新序云鹿臺，其大三里，高千尺。」瓚曰：「鹿臺，臺名，今在朝歌城中。」正義括地志云：「鹿臺在衛州縣西南三十二里。」
〔四〕集解服虔曰：「鉅橋，倉名。許慎曰鉅鹿水之大橋也，有漕粟也。」索隱鄒誕生云：「鉅，大；橋，器名也。紂厚賦稅，故因器而大其名。」
〔五〕集解爾雅曰：「迆邐，沙丘也。」地理志曰在鉅鹿東北七十里。正義括地志云：「沙丘臺在邢州平鄉東北二十里。竹書紀年自盤庚徙殷至紂之滅二百五十三年，更不徙都，紂時稍大其邑，南距朝歌，北據邯鄲及沙丘，皆為離宮別館。」
〔六〕集解徐廣曰：「最，一作『聚』。」
〔七〕正義括地志云：「酒池在衛州衛縣西二十三里。太公六韜云紂為酒池，迴船糟丘而牛飲者三千餘人為輩。」
〔八〕正義縣，戶眠反。
〔九〕正義胡瓦反。
百姓怨望而諸侯有畔者，於是紂乃重刑辟，有炮格之法。〔一〕以西伯昌、九侯、〔二〕鄂侯〔三〕為三公。九侯有好女，入之紂。九侯女不憙淫，〔四〕紂怒，殺之，而醢九侯。鄂侯爭之彊，辨之疾，并脯鄂侯。西伯昌聞之，竊嘆。崇侯虎知之，以告紂，紂囚西伯羑里。〔五〕西伯之臣閎夭之徒，求美女奇物善馬以獻紂，紂乃赦西伯。西伯出而獻洛西之地，〔六〕以請除炮格之刑。紂乃許之，賜弓矢斧鉞，使得征伐，為西伯。而用費中為政。〔七〕費中善諛，好利，殷人弗親。紂又用惡來。〔八〕惡來善毀讒，諸侯以此益疏。
〔一〕集解列女傳曰：「膏銅柱，下加之炭，令有罪者行焉，輒墮炭中，妲己笑，名曰炮格之刑。」索隱鄒誕生云「格，一音閣」。又云「見蟻布銅斗，足廢而死，於是為銅格，炊炭其下，使罪人步其上」，與列女傳少異。
〔二〕集解徐廣曰：「一作『鬼侯』。鄴縣有九侯城。」索隱九亦依字讀，鄒誕生音仇也。正義括地志云「相州滏陽縣西南五十里有九侯城，亦名鬼侯城，蓋殷時九侯城也。」
〔三〕集解徐廣曰：「一作『邘』，音于。野王縣有邘城。」
〔四〕集解徐廣曰：「一云『無不憙淫』。」
〔五〕集解地理志曰河內湯陰有羑里城，西伯所拘處。韋昭曰「音酉」。正義牖，一作「羑」，音酉。羑城在相州湯陰縣北九里，紂囚西伯城也。帝王世紀云。「囚文王，文王之長子曰伯邑考質於殷，為紂御，紂烹為羹，賜文王，曰『聖人當不食其子羹』。文王食之。紂曰『誰謂西伯聖者？食其子羹尚不知也』。」
〔六〕正義洛水一名漆沮水，在同州洛西之地，謂洛西之丹、坊等州也。
〔七〕正義費音扶味反。中音仲。費，姓；仲，名也。
〔八〕索隱秦之祖蜚廉子。
西伯歸，乃陰修德行善，諸侯多叛紂而往歸西伯。西伯滋大，紂由是稍失權重。王子比干諫，弗聽。商容賢者，百姓愛之，紂廢之。及西伯伐飢國，滅之，〔一〕紂之臣祖伊〔二〕聞之而咎周，〔三〕恐，奔告紂曰：「天既訖我殷命，假人元龜，〔四〕無敢知吉，〔五〕非先王不相我後人，〔六〕維王淫虐用自絕，故天棄我，不有安食，不虞知天性，不迪率典。〔七〕今我民罔不欲喪，曰『天曷不降威，大命胡不至』？今王其柰何？」紂曰：「我生不有命在天乎！」祖伊反，曰：「紂不可諫矣。」西伯既卒，周武王之東伐，至盟津，諸侯叛殷會周者八百。諸侯皆曰：「紂可伐矣。」武王曰：「爾未知天命。」乃復歸。
〔一〕集解徐廣曰：「飢，一作『〈卩几〉』，又作『耆』。」
〔二〕集解孔安國曰：「祖己後，賢臣也。」
〔三〕集解孔安國曰：「咎，惡也。」
〔四〕集解徐廣曰：「元，一作『卜』。」
〔五〕集解馬融曰：「元龜，大龜也，長尺二寸。」孔安國曰：「至人以人事觀殷，大龜以神靈考之，皆無知吉者。」
〔六〕集解孔安國曰：「相，助也。」
〔七〕集解鄭玄曰：「王暴虐於民，使不得安食，逆亂陰陽，不度天性，傲很明德，不修教法者。」
紂愈淫亂不止。微子數諫不聽，乃與大師、少師謀，遂去。比干曰：「為人臣者，不得不以死爭。」迺強諫紂。紂怒曰：「吾聞聖人心有七竅。」剖比干，觀其心。〔一〕箕子懼，乃詳狂為奴，紂又囚之。殷之大師、少師乃持其祭樂器奔周。周武王於是遂率諸侯伐紂。紂亦發兵距之牧野。〔二〕甲子日，紂兵敗。紂走入，登鹿臺，〔三〕衣其寶玉衣，赴火而死。〔四〕周武王遂斬紂頭，縣之〔大〕白旗。殺妲己。釋箕子之囚，封比干之墓，表商容之閭。〔五〕封紂子武庚、祿父，以續殷祀，〔六〕令修行盤庚之政。殷民大說。於是周武王為天子。其後世貶帝號，號為王。〔七〕而封殷後為諸侯，屬周。〔八〕
〔一〕正義括地志云；「比干見微子去，箕子狂，乃歎曰：『主過不諫，非忠也。畏死不言，非勇也。過則諫，不用則死，忠之至也。』進諫不去者三日。紂問：『何以自持？』比干曰：『修善行仁，以義自持。』紂怒，曰：『吾聞聖人心有七竅，信諸？』遂殺比干，刳視其心也。」
〔二〕集解鄭玄曰：「牧野，紂南郊地名也。」正義括地志云：「今衛州城即殷牧野之地，周武王伐紂築也。」
〔三〕集解徐廣曰：「鹿，一作『廩』。」
〔四〕正義周書云：「紂取天智玉琰五，環身以自焚。」
〔五〕索隱皇甫謐云「商容與殷人觀周軍之入」，則以為人名。鄭玄云：「商家典樂之官，知禮容，所以禮署稱容臺。」
〔六〕集解譙周曰：「殷凡三十一世，六百餘年。」汲冢紀年曰：「湯滅夏以至于受二十九王，用歲四百九十六年也。」
〔七〕索隱按：夏、殷天子亦皆稱帝，代以德薄不及五帝，始貶帝號，號之為王，故本紀皆帝，而後總曰「三王」也。
〔八〕正義即武庚祿父也。
周武王崩，武庚與管叔、蔡叔作亂，成王命周公誅之，而立微子於宋，以續殷後焉。
太史公曰：余以頌次契之事，自成湯以來，采於書詩。契為子姓，其後分封，以國為姓，有殷氏、來氏、宋氏、空桐氏、稚氏、〔一〕北殷氏、〔二〕目夷氏。孔子曰，殷路車為善，而色尚白。〔三〕
〔一〕索隱按：系本子姓無稚氏。
〔二〕索隱系本作「髦氏」，又有時氏、蕭氏、黎氏。然北殷氏蓋秦寧公所伐毫王，湯之後也。
〔三〕索隱論語孔子曰「乘殷之輅」，禮記曰「殷人尚白」，太史公為贊，不取成文，遂作此語，亦疏略也。
【索隱述贊】簡狄吞乙，是為殷祖。玄王啟商，伊尹負俎。上開三面，下獻九主。旋師泰卷，繼相臣扈。遷囂圮耿，不常厥土。武乙無道，禍因射天。帝辛淫亂，拒諫賊賢。九侯見醢，炮格興焉。黃鉞斯杖，白旗是懸。哀哉瓊室，殷祀用遷！
卷四　　　　　周本紀第四
周后稷，名棄。〔一〕其母有邰氏女，曰姜原。〔二〕姜原為帝嚳元妃。〔三〕姜原出野，見巨人跡，心忻然說，欲踐之，踐之而身動如孕者。居期而生子，以為不祥，棄之隘巷，〔四〕馬牛過者皆辟不踐；徙置之林中，適會山林多人，遷之；而棄渠中冰上，飛鳥以其翼覆薦之。姜原以為神，遂收養長之。初欲棄之，因名曰棄。〔五〕
〔一〕正義因太王所居周原，因號曰周。地理志云右扶風美陽縣岐山在西北中水鄉，周太王所邑。括地志云：「故周城一名美陽城，在雍州武功縣西北二十五里，即太王城也。」
〔二〕集解韓詩章句曰：「姜，姓。原，字。」或曰姜原，謚號也。正義邰，天來反，亦作「斄」，同。說文云：「邰，炎帝之後，姜姓，封邰，周棄外家。」
〔三〕索隱譙周以為「棄，帝嚳之冑，其父亦不著」，與此紀異也。
〔四〕索隱已下皆詩大雅生民篇所云「誕寘之隘巷，牛羊腓字之；誕寘之平林，會伐平林；誕寘之寒冰，鳥覆翼之」，是其事也。
〔五〕正義古史考云「棄，帝嚳之冑，其父亦不著」，與此文稍異也。
棄為兒時，屹如巨人之志。其游戲，好種樹麻、菽，麻、菽美。及為成人，遂好耕農，相地之宜，宜穀者稼穡焉，〔一〕民皆法則之。帝堯聞之，舉棄為農師，天下得其利，有功。帝舜曰：「棄，黎民始飢，〔二〕爾后稷播時百穀。」封棄於邰，〔三〕號曰后稷，別姓姬氏。〔四〕后稷之興，在陶唐、虞、夏之際，皆有令德。
〔一〕正義種曰稼，斂曰穡。
〔二〕集解徐廣曰：「今文尚書云『祖飢』，故此作『始飢』。祖，始也。」
〔三〕集解徐廣曰：「今斄鄉在扶風。」索隱即詩生民曰「有邰家室」是也。邰即斄，古今字異耳。正義括地志云「故斄城一名武功城，在雍州武功縣西南二十二里，古邰國，后稷所封也。有后稷及姜嫄祠。」毛萇云：「邰，姜嫄國也，后稷所生。堯見天因邰而生后稷，故因封於邰也。」
〔四〕集解禮緯曰：「祖以履大跡而生。」
后稷卒，〔一〕子不窋立。〔二〕不窋末年，夏后氏政衰，去稷不務，〔三〕不窋以失其官而奔戎狄之閒。不窋卒，子鞠立。鞠卒，子公劉立。公劉雖在戎狄之閒，復脩后稷之業，務耕種，行地宜，自漆、沮度渭，取材用，〔四〕行者有資，居者有畜積，民賴其慶。百姓懷之，多徙而保歸焉。周道之興自此始，故詩人歌樂思其德。〔五〕公劉卒，子慶節立，國於豳。〔六〕
〔一〕集解山海經大荒經曰：「黑水青水之閒有廣都之野，后稷葬焉。」皇甫謐曰：「冢去中國三萬里也。」
〔二〕索隱帝王世紀云「后稷納姞氏，生不窋」，而譙周按國語云「世后稷，以服事虞、夏」，言世稷官，是失其代數也。若以不窋親棄之子，至文王千餘歲唯十四代，實亦不合事情。正義括地志云：「不窋故城在慶州弘化縣南三里。即不窋在戎狄所居之城也。」毛詩疏云：「虞及夏、殷共有千二百歲。每世在位皆八十年，乃可充其數耳。命之短長，古今一也，而使十五世君在位皆八十許載，子必將老始生，不近人情之甚。以理而推，實難據信也。」
〔三〕集解韋昭曰：「夏太康失國，廢稷之官，不復務農。」索隱國語云「棄稷不務」。此云「去稷」者，是太史公恐「棄」是后稷之名，故變文云「去」也。言夏政衰，不窋去稷官，不復務農者也。
〔四〕正義公劉從漆縣漆水南渡渭水，至南山取材木為用也。括地志云：「豳州新平縣即漢漆縣也。漆水出岐州普潤縣東南岐山漆溪，東入渭。」
〔五〕索隱即詩大雅篇「篤公劉」是也。
〔六〕集解徐廣曰：「新平漆縣之東北有豳亭。」索隱豳即邠也，古今字異耳。正義括地志云：「豳州新平縣即漢漆縣，詩豳國，公劉所邑之地也。」
慶節卒，子皇僕立。皇僕卒，子差弗立。差弗卒，子毀隃立〔一〕。毀隃卒，子公非立。〔二〕公非卒，子高圉立。〔三〕高圉卒，子亞圉立。〔四〕亞圉卒，子公叔祖類立。〔五〕公叔祖類卒，子古公亶父立。古公亶父復脩后稷、公劉之業，積德行義，國人皆戴之。薰育戎狄攻之，欲得財物，予之。已復攻，欲得地與民。民皆怒，欲戰。古公曰：「有民立君，將以利之。今戎狄所為攻戰，以吾地與民。民之在我，與其在彼，何異。民欲以我故戰，殺人父子而君之，予不忍為。」乃與私屬遂去豳，度漆、沮，〔六〕踰梁山，〔七〕止於岐下。〔八〕豳人舉國扶老攜弱，盡復歸古公於岐下。及他旁國聞古公仁，亦多歸之。於是古公乃貶戎狄之俗，而營築城郭室屋，而邑別居之。〔九〕作五官有司。〔一〇〕民皆歌樂之，頌其德。〔一一〕
〔一〕集解音踰。世本作「榆」。索隱系本作「偽榆」。
〔二〕索隱系本云：「公非辟方。」皇甫謐云：「公非字辟方也。」
〔三〕集解宋衷曰：「高圉能率稷者也，周人報之。」索隱系本云：「高圉侯侔。」
〔四〕集解世本云：「亞圉雲都。」皇甫謐云：「雲都，亞圉字。」索隱漢書古今表曰：「雲都，亞圉弟。」按：如此說，則辟方侯侔亦皆二人之名，實未能詳。
〔五〕索隱系本云：「太公組紺諸盩。」三代世表稱叔類，凡四名。皇甫謐云「公祖一名組紺諸盩，字叔類，號曰太公」也。
〔六〕集解徐廣曰：「水在杜陽岐山。杜陽縣在扶風。」
〔七〕正義括地志云：「梁山在雍州好畤縣西北十八里。」鄭玄云：「岐山在梁山西南。」然則梁山橫長，其東當夏陽，西北臨河，其西當岐山東北，自豳適周，當踰之矣。
〔八〕集解徐廣曰：「山在扶風美陽西北，其南有周原。」駰案：皇甫謐云「邑於周地，故始改國曰周」。
〔九〕集解徐廣曰：「分別而為邑落也。」
〔一〇〕集解禮記曰：「天子之五官曰司徒、司馬、司空、司士、司寇，典司五眾。」鄭玄曰：「此殷時制。」
〔一一〕索隱即詩頌云「后稷之孫，實維太王，居岐之陽，實始翦商」是也。
古公有長子曰太伯，次曰虞仲。太姜生少子季歷，〔一〕季歷娶太任，〔二〕皆賢婦人，〔三〕生昌，有聖瑞。〔四〕古公曰：「我世當有興者，其在昌乎？」長子太伯、虞仲知古公欲立季歷以傳昌，乃二人亡如荊蠻，〔五〕文身斷髮，〔六〕以讓季歷。
〔一〕正義國語注云：「齊、許、申、呂四國，皆姜姓也，四岳之後，太姜之家。太姜，太王之妃，王季之母。」
〔二〕集解列女傳曰：「太姜，有邰氏之女。太任，摯任氏之中女。」正義國語注云：「摯、疇二國，任姓。奚仲，仲虺之後，太任之家。太任，王季之妃，文王母也。」
〔三〕正義列女傳云：「太姜，太王娶以為妃，生太伯、仲雍、王季。太姜有色而貞順，率導諸子，至於成童，靡有過失。太王謀事必於太姜，遷徙必與。太任，王季娶以為妃。太任之性，端壹誠莊，維德之行。及其有身，目不視惡色，耳不聽淫聲，口不出傲言，能以胎教子，而生文王。」此皆有賢行也。
〔四〕正義尚書帝命驗云：「季秋之月甲子，赤爵銜丹書入于酆，止于昌戶。其書云：『敬勝怠者吉，怠勝敬者滅，義勝欲者從，欲勝義者凶。凡事不強則枉，不敬則不正。枉者廢滅，敬者萬世。以仁得之，以仁守之，其量百世。以不仁得之，以仁守之，其量十世。以不仁得之，不仁守之，不及其世』。」此蓋聖瑞。
〔五〕正義太伯奔吳，所居城在蘇州北五十里常州無錫縣界梅里村，其城及冢見存。而云「亡荊蠻」者，楚滅越，其地屬楚，秦滅楚，其地屬秦，秦諱「楚」，改曰「荊」，故通號吳越之地為荊。及北人書史加云「蠻」，勢之然也。
〔六〕集解應劭曰：「常在水中，故斷其髮，文其身，以象龍子，故不見傷害。」
古公卒，季歷立，是為公季。公季脩古公遺道，篤於行義，諸侯順之。
公季卒，〔一〕子昌立，是為西伯。西伯曰文王，〔二〕遵后稷、公劉之業，則古公、公季之法，篤仁，敬老，慈少。禮下賢者，日中不暇食以待士，士以此多歸之。伯夷、叔齊在孤竹，〔三〕聞西伯善養老，盍往歸之。太顛、閎夭、散宜生、鬻子、辛甲大夫之徒皆往歸之。〔四〕
〔一〕集解皇甫謐曰：「葬鄠縣之南山。」
〔二〕正義帝王世紀云：「文王龍顏虎肩，身長十尺，胸有四乳。」雒書靈準聽云：「蒼帝姬昌，日角鳥鼻，高長八尺二寸，聖智慈理也。」
〔三〕集解應邵曰：「在遼西令支。」正義括地志云：「孤竹故城在平州盧龍縣南十二里，殷時諸侯孤竹國也，姓墨胎氏。」
〔四〕集解劉向別錄曰：「鬻子名熊，封於楚。辛甲，故殷之臣，事紂。蓋七十五諫而不聽，去至周，召公與語，賢之，告文王，文王親自迎之，以為公卿，封長子。」長子今上黨所治縣是也。
崇侯虎譖西伯於殷紂曰：「西伯積善累德，諸侯皆嚮之，將不利於帝。」帝紂乃囚西伯於羑里。閎夭之徒患之。乃求有莘氏美女〔一〕，驪戎之文馬，〔二〕有熊九駟，〔三〕他奇怪物，因殷嬖臣費仲而獻之紂。紂大說，曰：「此一物足以釋西伯，〔四〕況其多乎！」乃赦西伯，賜之弓矢斧鉞，使西伯得征伐。曰：「譖西伯者，崇侯虎也。」西伯乃獻洛西之地，以請紂去炮格之刑。紂許之。
〔一〕正義括地志云：「古{新女}國城在同州河西縣南二十里。世本云莘國，姒姓，夏禹之後，即散宜生等求有莘美女獻紂者。」
〔二〕正義括地志云：「驪戎故城在雍州新豐縣東南十六里，殷、周時驪戎國城也。」按：駿馬赤鬣縞身，目如黃金，文王以獻紂也。
〔三〕正義括地志云：「鄭州新鄭縣，本有熊氏之墟也。」按：九駟，三十六匹馬也。
〔四〕索隱一物，謂{新女}氏之美女也。以殷紂淫昏好色，故知然。
西伯陰行善，諸侯皆來決平。於是虞、芮之人〔一〕有獄不能決，乃如周。入界，耕者皆讓畔，民俗皆讓長。虞、芮之人未見西伯，皆慚，相謂曰：「吾所爭，周人所恥，何往為，祇取辱耳。」遂還，俱讓而去。諸侯聞之，曰「西伯蓋受命之君」。
〔一〕集解地理志虞在河東大陽縣，芮在馮翊臨晉縣。正義括地志云：「故虞城在陝州河北縣東北五十里虞山之上，古虞國也。故芮城在芮城縣西二十里，古芮國也。晉太康地記云虞西百四十里有芮城。」括地志又云：「閒原在河北縣西六十五里。詩云『虞芮質厥成』。毛萇云『虞芮之君相與爭田，久而不平，乃相謂曰：「西伯仁人，盍往質焉。」乃相與朝周。入其境，則耕者讓畔，行者讓路。入其邑，男女異路，班白不提挈。入其朝，士讓為大夫，大夫讓為卿。二國君相謂曰：「我等小人，不可履君子之庭。」乃相讓所爭地以為閒原』。至今尚在。」注引地理志芮在臨晉者，恐疏。然閒原在河東，復與虞、芮相接，臨晉在河西同州，非臨晉芮鄉明矣。
明年，伐犬戎。〔一〕明年，伐密須。〔二〕明年，敗耆國〔三〕。殷之祖伊聞之，懼，以告帝紂。紂曰：「不有天命乎？是何能為！」明年，伐邘。〔四〕明年，伐崇侯虎。〔五〕而作豐邑，〔六〕自岐下而徙都豐。明年，西伯崩，〔七〕太子發立，是為武王。
〔一〕集解山海經曰：「有人，人面獸身，名曰犬戎。」正義又云：「黃帝生苗龍，苗龍生融吾，融吾生并明，并明生白犬。白犬有二，是為犬戎。」說文云「赤狄本犬種」，故字從犬。又後漢書云「犬戎，槃瓠之後也」，今長沙武林之郡太半是也。又毛詩疏云「犬戎昆夷」是也。
〔二〕集解應劭曰：「密須氏，姞姓之國。」瓚曰：「安定陰密縣是。」正義括地志云：「陰密故城在涇州鶉觚縣西；其東接縣城，即古密國。」杜預云姞姓國，在安定陰密縣也。
〔三〕集解徐廣曰：「一作『〈阝几〉』。」正義即黎國也。鄒誕生云本或作「黎」。孔安國云黎在上黨東北。括地志云：「故黎城，黎侯國也，在潞州黎城縣東北十八里。尚書云『西伯既戡黎』是也。」
〔四〕集解徐廣曰：「邘城在野王縣西北，音于。」正義括地志云：「故邘城在懷州河內縣西北二十七里，古邘國城也。左傳云：『
邘、晉、應、韓，武王之穆也』。」
〔五〕正義皇甫謐云夏鯀封。虞、夏、商、周皆有崇國，崇國蓋在豐鎬之閒。詩云「既伐于崇，作邑于豐」，是國之地也。
〔六〕集解徐廣曰：「豐在京兆鄠縣東，有靈臺。鎬在上林昆明北，有鎬池，去豐二十五里。皆在長安南數十里。」正義括地志云：「周豐宮，周文王宮也，在雍州鄠縣東三十五里。鎬在雍州西南三十二里。」
〔七〕集解徐廣曰：「文王九十七乃崩。」正義括地志云：「周文王墓在雍州萬年縣西南二十八里原上也。」
西伯蓋即位五十年。其囚羑里，蓋益易之八卦為六十四卦。〔一〕詩人道西伯，蓋受命之年稱王而斷虞芮之訟。〔二〕後十年而崩，〔三〕謚為文王。〔四〕改法度，制正朔矣。追尊古公為太王，公季為王季：〔五〕蓋王瑞自太王興。〔六〕
〔一〕正義乾鑿度云：「垂黃策者羲，益卦演德者文，成命者孔也。」易正義云伏羲制卦，文王卦辭，周公爻辭，孔十翼也。按：太史公言「蓋」者，乃疑辭也。文王著演易之功，作周紀方贊其美，不敢專定，重易故稱「蓋」也。
〔二〕正義二國相讓後，諸侯歸西伯者四十餘國，咸尊西伯為王。蓋此年受命之年稱王也。帝王世紀云：「文王即位四十二年，歲在鶉火，文王更為受命之元年，始稱王矣。」又毛詩〔疏〕云：「文王九十七而終，終時受命九年，則受命之元年年八十九也。」
〔三〕正義十當為「九」，其說在後。
〔四〕正義謚法：「經緯天地曰文。」
〔五〕正義易緯云「文王受命，改正朔，布王號於天下」。鄭玄信而用之，言文王稱王，已改正朔布王號矣。按：天無二日，土無二王，豈殷紂尚存而周稱王哉？若文王自稱王改正朔，則是功業成矣，武王何復得云大勳未集，欲卒父業也？禮記大傳云「牧之野武王成大事而退，追王太王亶父、王季歷、文王昌」。據此文乃是追王為王，何得文王自稱王改正朔也？
〔六〕正義古公在邠，被戎狄攻戰奪民。太王曰「民之在我，與彼何異，殺人父子而君之，予不忍為」。遂遠去邠，止於岐下。邠人舉國盡歸古公。他國聞古公仁，亦多歸之。乃貶戎狄之俗，為室屋邑落，而分別居之。季歷又生昌，有聖瑞。蓋是王瑞自太王時而興起也。然自「西伯蓋即位五十年」以下至「太王興」，在西伯崩後重述其事，為經傳不同，不可全棄，乃略而書之，引次其下，事必可疑，故數言「蓋」也。
武王即位，〔一〕太公望為師，周公旦為輔，召公、畢公之徒左右王，師脩文王緒業。
〔一〕正義謚法：「克定禍亂曰武。」春秋元命包云：「武王駢齒，是謂剛強也。」
九年，武王上祭于畢。〔一〕東觀兵，至于盟津。〔二〕為文王木主，載以車，中軍。武王自稱太子發，言奉文王以伐，不敢自專。乃告司馬、司徒、司空、諸節：〔三〕「齊栗，信哉！予無知，以先祖有德臣，小子受先功，〔四〕畢立賞罰，以定其功。」遂興師。師尚父號曰：〔五〕「總爾眾庶，與爾舟楫，後至者斬。」武王渡河，中流，白魚躍入王舟中，〔六〕武王俯取以祭。既渡，有火自上復于下，至于王屋，流為烏，其色赤，其聲魄云。〔七〕是時，諸侯不期而會盟津者八百諸侯。諸侯皆曰：「紂可伐矣。」武王曰：「女未知天命，未可也。」乃還師歸。
〔一〕集解馬融曰：「畢，文王墓地名也。」索隱按：文云「上祭于畢」，則畢，天星之名。畢星主兵，故師出而祭畢星也。正義上音時掌反。尚書武成篇云：「我文考文王，誕膺天命，以撫方夏，惟九年，大統未集。」太誓篇序云：「惟十有一年，武王伐殷。」太誓篇云：「惟十有三年春，大會于孟津。」大戴禮云：「文王十五而生武王。」則武王少文王十四歲矣。禮記文王世子云：「文王九十七而終，武王九十三而終。」按：文王崩時武王已八十三矣，八十四即位，至九十三崩，武王即位適滿十年。言十三年伐紂者，續文王受命年，欲明其卒父業故也。金縢篇云：「惟克商二年，王有疾，不豫。」按：文王受命九年而崩，十一年武王服闋，觀兵孟津，十三年克紂，十五年有疾，周公請命，王有瘳，後四年而崩，則武王年九十三矣。而太史公云九年王觀兵，十一年伐紂，則以為武王即位年數，與尚書違，甚疏矣。
〔二〕集解徐廣曰：「譙周云史記武王十一年東觀兵，十三年克紂。」
〔三〕集解馬融曰：「諸受符節有司也。」
〔四〕集解徐廣曰：「一云『予小子受先公功』。」
〔五〕集解鄭玄曰：「號令之軍法重者。」
〔六〕集解馬融曰：「魚者，介鱗之物，兵象也。白者，殷家之正色，言殷之兵眾與周之象也。」索隱此已下至火復王屋為烏，皆見周書及今文泰誓。
〔七〕集解馬融曰：「王屋，王所居屋。流，行也。魄然，安定意也。」鄭玄曰：「書說云烏有孝名。武王卒父大業，故烏瑞臻。赤者，周之正色也。」索隱按：今文泰誓「流為鵰」。鵰，鷙鳥也。馬融云「明武王能伐紂」，鄭玄云「烏是孝鳥，言武王能終父業」，亦各隨文而解也。
居二年，聞紂昏亂暴虐滋甚，殺王子比干，囚箕子。太師疵、少師彊抱其樂器而奔周。於是武王遍告諸侯曰：「殷有重罪，不可以不畢伐。」〔一〕乃遵文王，遂率戎車三百乘，虎賁三千人，〔二〕甲士四萬五千人，以東伐紂。十一年十二月戊午，師畢渡盟津，〔三〕諸侯咸會。曰：「孳孳無怠！」武王乃作太誓，告于眾庶：「今殷王紂乃用其婦人之言，自絕于天，毀壞其三正〔四〕，離逷其王父母弟〔五〕，乃斷棄其先祖之樂，乃為淫聲，用變亂正聲，怡說婦人〔六〕。故今予發維共行天罰。勉哉夫子，〔七〕不可再，不可三！」
〔一〕集解徐廣曰：「一作『滅』。」
〔二〕集解孔安國曰：「虎賁，勇士稱也。若虎賁獸，言其猛也。」
〔三〕正義畢，盡也。盡從河南渡河北。
〔四〕集解馬融曰：「動逆天地人也。」正義按：三正，三統也。周以建子為天統，殷以建丑為地統，夏以建寅為人統也。
〔五〕集解鄭玄曰：「王父母弟，祖父母之族。必言『母弟』，舉親者言之也。」
〔六〕集解徐廣曰：「怡，一作『辭』。」
〔七〕集解鄭玄曰：「夫子，丈夫之稱。」
二月〔一〕甲子昧爽，〔二〕武王朝至于商郊牧野，乃誓。〔三〕武王左杖黃鉞，右秉白旄，〔四〕以麾。曰：「遠矣西土之人！」〔五〕武王曰：「嗟！我有國冢君，〔六〕司徒、司馬、司空，亞旅、師氏，〔七〕千夫長、百夫長，〔八〕及庸、蜀、羌、髳、微、纑、彭、濮人，〔九〕稱爾戈，〔一〇〕比爾干，立爾矛，予其誓。」王曰：「古人有言『牝雞無晨。牝雞之晨，惟家之索』。〔一一〕今殷王紂維婦人言是用，自棄其先祖肆祀不答，〔一二〕昏棄其家國，遺其王父母弟不用，乃維四方之多罪逋逃是崇是長，是信是使，〔一三〕俾暴虐于百姓，以姦軌于商國。今予發維共行天之罰。今日之事，不過六步七步，乃止齊焉，〔一四〕夫子勉哉！不過於四伐五伐六伐七伐，乃止齊焉，〔一五〕勉哉夫子！尚桓桓，〔一六〕如虎如羆，如豺如離，〔一七〕于商郊，不禦克奔，以役西土，〔一八〕勉哉夫子！爾所不勉，其于爾身有戮。」〔一九〕誓已，諸侯兵會者車四千乘，陳師牧野。
〔一〕集解徐廣曰：「一作『正』。此建丑之月，殷之正月，周之二月也。」
〔二〕集解孔安國曰：「昧，冥也；爽，明：蚤旦也。」
〔三〕集解孔安國曰：「癸亥夜陳，甲子朝誓之。」正義括地志云：「衛州城，故老云周武王伐紂至於商郊牧野，乃築此城。酈元注水經云自朝歌南至清水，土地平衍，據皋跨澤，悉牧野也。」括地志又云：「紂都朝歌在衛州東北七十三里朝歌故城是也。本妹邑，殷王武丁始都之。帝王世紀云帝乙復濟河北，徙朝歌，其子紂仍都焉。」
〔四〕集解孔安國曰：「鉞，以黃金飾斧。左手杖鉞，示無事於誅；右手把旄，示有事於教令。」
〔五〕集解孔安國曰：「勞苦之。」
〔六〕集解馬融曰：「冢，大也。」
〔七〕集解孔安國曰：「亞，次。旅，眾大夫也，其位次卿。師氏，大夫官，以兵守門。」
〔八〕集解孔安國曰：「師率，卒率。」
〔九〕集解孔安國曰：「八國皆蠻夷戎狄。羌在西。蜀，叟。髳、微在巴蜀。纑、彭在西北。庸、濮在江漢之南。」馬融曰：「武王所率，將來伐紂也。」正義髳音矛。括地志云：「房州竹山縣及金州，古庸國。益州及巴、利等州，皆古蜀國。隴右岷、洮、叢等州以西，羌也。姚府以南，古髳國之地。戎府之南，古微、瀘、彭三國之地。濮在楚西南。有髳州、微、濮州、瀘府、彭州焉。武王率西南夷諸州伐紂也。」
〔一〇〕集解孔安國曰：「稱，舉也。」
〔一一〕集解孔安國曰：「索，盡也。喻婦人知外事，雌代雄鳴，則家盡也。」
〔一二〕集解鄭玄曰：「肆，祭名。答，問也。」
〔一三〕集解孔安國曰：「言紂棄其賢臣，而尊長逃亡，罪人信用之也。」
〔一四〕集解孔安國曰：「今日戰事，不過六步七步，乃止相齊。言當旅進一心也。」
〔一五〕集解孔安國曰：「伐謂擊刺也。少則四五，多則六七，以為例也。」
〔一六〕集解鄭玄曰：「威武貌。」
〔一七〕集解徐廣曰：「此訓與『螭』同。」
〔一八〕集解鄭玄曰：「禦，彊禦，謂彊暴也。克，殺也。不得暴殺紂師之奔走者，當以為周之役也。」
〔一九〕集解鄭玄曰：「所言且也。」
帝紂聞武王來，亦發兵七十萬人距武王。武王使師尚父與百夫致師，〔一〕以大卒馳帝紂師。〔二〕紂師雖眾，皆無戰之心，心欲武王亟入。紂師皆倒兵以戰，以開武王。武王馳之，紂兵皆崩畔紂。紂走，反入登于鹿臺之上，蒙衣其殊玉，〔三〕自燔于火而死。武王持大白旗以麾諸侯，諸侯畢拜武王，武王乃揖諸侯，〔四〕諸侯畢從。武王至商國，〔五〕商國百姓咸待於郊。於是武王使群臣告語商百姓曰：「上天降休！」商人皆再拜稽首，武王亦答拜。〔六〕遂入，至紂死所。武王自射之，三發而后下車，以輕劍擊之，〔七〕以黃鉞斬紂頭，縣大白之旗。已而至紂之嬖妾二女，二女皆經自殺。武王又射三發，擊以劍，斬以玄鉞，〔八〕縣其頭小白之旗。武王已乃出復軍。
〔一〕集解周禮：「環人，掌致師。」鄭玄曰：「致師者，致其必戰之志也。古者將戰，先使勇力之士犯敵焉。」春秋傳曰：「楚許伯御樂伯，攝叔為右，以致晉師。許伯曰：『吾聞致師者，御靡旌，摩壘而還。』樂伯曰：『吾聞致師者，左射以菆，代御執轡，御下掚馬，掉鞅而還。』攝叔曰：『吾聞致師者，右入壘，折馘，執俘而還。』皆行其所聞而復。」
〔二〕集解徐廣曰：「帝，一作『商』。」正義大卒，謂戎車三百五十乘，士卒二萬六千二百五十人，有虎賁三千人。
〔三〕正義衣音於既反。周書云：「甲子夕，紂取天智玉琰五，環身以自焚。」注：「天智，玉之善者，縫環其身自厚也。凡焚四千玉也，庶玉則銷，天智玉不銷，紂身不盡也。」
〔四〕正義武王率諸侯伐天子，天子已死，諸侯畢賀，故武王揖諸侯，言先拊循其心也。
〔五〕正義謂至朝歌。
〔六〕索隱武王雖以臣伐君，頗有慚德，不應答商人之拜，太史公失辭耳。尋上文，諸侯畢拜賀武王，武王尚且報揖，無容遂下拜商人。
〔七〕正義周書作「輕呂擊之」。輕呂，劍名也。
〔八〕集解司馬法曰：「夏執玄鉞。」宋均曰：「玄鉞用鐵，不磨礪。」
其明日，除道，脩社及商紂宮。及期，百夫荷罕旗以先驅。〔一〕武王弟叔振鐸奉陳常車，周公旦把大鉞，畢公把小鉞，以夾武王。散宜生、太顛、閎夭皆執劍以衛武王。既入，立于社南大卒之左〔左〕，右畢從。毛叔鄭奉明水，〔二〕衛康叔封布茲，〔三〕召公奭贊采，〔四〕師尚父牽牲。尹佚筴祝曰：〔五〕「殷之末孫季紂，〔六〕殄廢先王明德，侮蔑神祇不祀，昏暴商邑百姓，其章顯聞于天皇上帝。」於是武王再拜稽首，曰：「膺更大命，革殷，受天明命。」武王又再拜稽首，乃出。
〔一〕集解蔡邕獨斷曰：「前驅有九旒雲罕。」東京賦曰：「雲罕九旒。」薛綜曰：「旒，旗名。」
〔二〕集解周禮曰：「司烜氏以鑑取明水於月。」鄭玄曰：「鑑，鏡屬也。取月之水，欲得陰陽之絜氣。陳明水以為玄酒。」索隱明，明水也。舊本皆無「水」字，今本有「水」字者多，亦是也。若惟云「奉明」，其義未見，不知「奉明」何物也。烜音毀。
〔三〕集解徐廣曰：「茲者，籍席之名。諸侯病曰『負茲』。」索隱茲，一作「苙」，公明草也。言「茲」，舉成器；言「苙」，見絜草也。
〔四〕正義贊，佐也。采，幣也。
〔五〕正義尹佚讀筴書祝文以祭社也。
〔六〕正義周書作「末孫受德」。受德，紂字也。
封商紂子祿父殷之餘民。武王為殷初定未集，乃使其弟管叔鮮、蔡叔度相祿父治殷。〔一〕已而命召公釋箕子之囚。〔二〕命畢公釋百姓之囚，表商容之閭。命南宮括散鹿臺之財，發鉅橋之粟，以振貧弱萌隸。命南宮括、史佚展九鼎保玉。〔三〕命閎夭封比干之墓〔四〕。命宗祝享祠于軍。乃罷兵西歸。行狩，記政事，作武成。〔五〕封諸侯，班賜宗彝，作分殷之器物。〔六〕武王追思先聖王，乃褒封神農之後於焦，〔七〕黃帝之後於祝，〔八〕帝堯之後於薊，〔九〕帝舜之後於陳，〔一〇〕大禹之後於杞。〔一一〕於是封功臣謀士，而師尚父為首封。封尚父於營丘，曰齊。〔一二〕封弟周公旦於曲阜，曰魯。〔一三〕封召公奭於燕。〔一四〕封弟叔鮮於管，〔一五〕弟叔度於蔡。〔一六〕餘各以次受封。
〔一〕正義地理志云河內，殷之舊都。周既滅殷，分其畿內為三國，詩邶、鄘、衛是。邶以封紂子武庚；鄘，管叔尹之；衛，蔡叔尹之：以監殷民，謂之三監。帝王世紀云：「自殷都以東為衛，管叔監之；殷都以西為鄘，蔡叔監之；殷都以北為邶，霍叔監之：是為三監。」按：二說各異，未詳也。
〔二〕集解徐廣曰：「釋，一作『原』。」
〔三〕集解徐廣曰：「保，一作『寶』。」
〔四〕正義封，謂益其土及畫疆界。括地志云：「比干墓在衛州汲縣北十里二百五十步。」
〔五〕集解孔安國曰：「武功成也。」
〔六〕集解鄭玄曰：「宗彝，宗廟樽也。作分器，著王之命及受物。」
〔七〕集解地理志弘農陝縣有焦城，故焦國也。
〔八〕正義左傳云：「祝其，實夾谷。」杜預云：「夾谷即祝其也。」服虔云：「東海郡祝其縣也。」
〔九〕集解地理志燕國有薊縣。
〔一〇〕正義括地志云：「陳州宛丘縣在陳城中，即古陳國也。帝舜後遏父為周武王陶正，武王賴其器用，封其子媯滿於陳，都宛丘之側。」
〔一一〕正義括地志云：「汴州雍丘縣，古杞國。地理志云古杞國理此城。周武王封禹後於杞，號東樓公，二十一代為楚所滅。」
〔一二〕集解爾雅曰：「水出其前而左曰營丘。」郭璞曰：「今齊之營丘，淄水過其南及東。」正義水經注今臨菑城中有丘云。青州臨淄縣古營丘之地，呂望所封齊之都也。營丘在縣北百步外城中。輿地志云秦立為縣，城臨淄水故曰臨淄也。
〔一三〕集解應劭曰：「曲阜在魯城中，委曲長七八里。」正義帝王世紀云：「炎帝自陳營都於魯曲阜。黃帝自窮桑登帝位，後徙曲阜。少昊邑于窮桑，以登帝位，都曲阜。顓頊始都窮桑，徙商丘。」窮桑在魯北，或云窮桑即曲阜也。又為大庭氏之故國，又是商奄之地。皇甫謐云：「黃帝生於壽丘，在魯城東門之北。居軒轅之丘，（於）山海經云『此地窮桑之際，西射之南』是也。」括地志云：「兗州曲阜縣外城即周公旦子伯禽所築古魯城也。」
〔一四〕正義封帝堯之後於薊，封召公奭於燕，觀其文稍似重也。水經注云薊城內西北隅有薊丘，因取名焉。括地志云：「燕山在幽州漁陽縣東南六十里。徐才宗國都城記云周武王封召公奭於燕，地在燕山之野，故國取名焉。」按：周封以五等之爵，薊、燕二國俱武王立，因燕山、薊丘為名，其地足自立國。薊微燕盛，乃并薊居之，薊名遂絕焉。今幽州薊縣，古燕國也。
〔一五〕正義括地志云：「鄭州管城縣外城，古管國城也，周武王弟叔鮮所封。」
〔一六〕正義括地志云：「豫州北七十里上蔡縣，古蔡國，武王封弟叔度於蔡是也。縣東十里有蔡岡，因名也。」
武王徵九牧之君，登豳之阜，以望商邑。〔一〕武王至于周，自夜不寐。〔二〕周公旦即王所，曰：「曷為不寐？」王曰：「告女：維天不饗殷，自發未生於今六十年，麋鹿在牧，〔三〕蜚鴻滿野〔四〕。天不享殷，乃今有成。〔五〕維天建殷，其登名民三百六十夫，不顯亦不賓滅，〔六〕以至今。我未定天保，何暇寐！」王曰：「定天保，依天室，悉求夫惡，貶從殷王受。〔七〕日夜勞來〔八〕定我西土，〔九〕我維顯服，及德方明。〔一〇〕自洛汭延于伊汭，居易毋固，其有夏之居。〔一一〕我南望三塗，北望嶽鄙，顧詹有河〔一二〕，粵詹雒、伊，毋遠天室。」〔一三〕營周居于雒邑而後去〔一四〕。縱馬於華山之陽，〔一五〕放牛於桃林之虛；〔一六〕偃干戈，振兵釋旅：〔一七〕示天下不復用也。
〔一〕正義括地志云：「豳州三水縣西十里有豳原，周先公劉所都之地也。豳城在此原上，因公為名。」按：蓋武王登此城望商邑。
〔二〕正義周，鎬京也。武王伐紂，還至鎬京，憂未定天之保安，故自夜不得寐也。
〔三〕集解徐廣曰：「此事出周書及隨巢子，云『夷羊在牧』。牧，郊也。夷羊，怪物也。」
〔四〕索隱按：高誘曰「蜚鴻，蠛蠓也」。言飛蟲蔽田滿野，故為災，非是鴻鴈也。隨巢子作「飛拾」，飛拾，蟲也。正義蜚音飛，古「飛」字也。於今猶當今。於今六十年，從帝乙十年至伐紂年也。麋鹿在牧，喻讒佞小人在朝位也。飛鴻滿野，喻忠賢君子見放棄也。言紂父帝乙立後，殷國益衰，至伐紂六十年閒，諂佞小人在於朝位，忠賢君子放遷於野。故詩云「鴻鴈于飛，肅肅其羽，之子于征，劬勞于野」。毛萇云「之子，侯伯卿士也。」鄭玄云「鴻鴈知避陰陽寒暑，喻民知去無道就有道」。
〔五〕索隱言上天不歆享殷家，故見災異，我周今乃有成王業者也。
〔六〕集解徐廣曰：「一云『不顧亦不賓成』，一又云『不顧亦不恤』也。」索隱言天初建殷國，亦登進名賢之人三百六十夫，既無非大賢，未能興化致理，故殷家不大光昭，亦不即擯滅，以至于今也。亦見周書及隨巢子，頗復脫錯。而劉氏音破六為古，其字義亦無所通。徐廣云一本作「不顧亦不賓成」，蓋是學者以周書及隨巢不同，逐音改易耳。隨巢子曰「天鬼不顧亦不賓滅」，天鬼即天神也。
〔七〕索隱言今悉求取夫惡人不知天命不順周家者，咸貶責之，與紂同罪，故曰「貶從殷王受」。
〔八〕集解徐廣曰：「一云『肯來』。」
〔九〕索隱八字連作一句讀。
〔一〇〕正義服，事也。武王答周公云，定知天之安保我位，得依天之宮室，退除殷紂之惡，日夜勞民，又安定我之西土。我維明於事，及我之德教施四方明行之，乃可至於寢寐也。自此已上至「武王至于周，自夜不寐」，周公問之，故先書。
〔一一〕集解徐廣曰：「夏居河南，初在陽城，後居陽翟。」索隱言自洛汭及伊汭，其地平易無險固，是有夏之舊居。正義括地志云「自禹至太康與唐、虞皆不易都城」，然則居陽城為禹避商均時，非都之也。帝王世紀云：「禹封夏伯，今河南陽翟是。」汲冢古文云：「太康居斟尋，羿亦居之，桀又居之。」括地志云：「故鄩城在洛州鞏縣西南五十八里也。」
〔一二〕集解徐廣曰：「周書度邑曰『武王問太公曰，吾將因有夏之居也，南望過于三塗，北詹望于有河』。」索隱杜預云三塗在陸渾縣南。嶽，蓋河北太行山。鄙，都鄙，謂近嶽之邑。度邑，周書篇名。度音徒各反。正義括地志云：「太行、恆山連延，東北接碣石，西北接嶽山。」言北望太行、恆山之邊鄙都邑也。又「晉州霍山一名太岳，在洛西北，恆山在洛東北」。二說皆通。
〔一三〕正義粵者，審慎之辭也。言審慎瞻雒、伊二水之陽，無遠離此為天室也。
〔一四〕正義括地志云：「故王城一名河南城，本郟鄏，周公新築，在洛州河南縣北九里苑內東北隅。自平王以下十二王皆都此城，至敬王乃遷都成周，至赧王又居王城也。帝王世紀云『王城西有郟鄏陌』。左傳云『成王定鼎於郟鄏』。京相璠地名云『郟，山名。鄏，邑名』。」
〔一五〕正義華山在華陰縣南八里。山南曰陽也。
〔一六〕集解孔安國曰：「桃林在華山東。」正義括地志云：「桃林在陝州桃林縣西。山海經云『夸父之山，其北有林焉，名曰桃林，廣員三百里，中多馬，湖水出焉，北流入河也』。」
〔一七〕集解公羊傳曰：「入曰振旅。」
武王已克殷，後二年，問箕子殷所以亡。箕子不忍言殷惡，以存〔一〕亡國宜告。〔二〕武王亦醜，故問以天道。
〔一〕集解徐廣曰：「一作『前』。」
〔二〕索隱六字連一句讀。正義箕子殷人，不忍言殷惡，以周國之所宜言告武王，為洪範九類，武王以類問天道。
武王病。天下未集，群公懼，穆卜，〔一〕周公乃祓齋，〔二〕自為質，〔三〕欲代武王，武王有瘳。後而崩，〔四〕太子誦代立，是為成王。
〔一〕集解孔安國曰：「穆，敬也。」
〔二〕正義祓音廢，又音拂。齋音札皆反。祓謂除不祥求福也。
〔三〕正義音至。周公祓齋，自以贄幣告三王，請代武王，武王病乃瘳也。
〔四〕集解徐廣曰：「封禪書曰『武王克殷二年，天下未寧而崩』。」皇甫謐曰：「武王定位元年歲在乙酉，六年庚寅崩。」駰按：皇覽曰「文王、武王、周公冢皆在京兆長安鎬聚東社中也」。正義括地志云：「武王墓在雍州萬年縣西南二十八里畢原上也。」
成王少，周初定天下，周公恐諸侯畔周，公乃攝行政當國。管叔、蔡叔群弟疑周公，與武庚作亂，畔周。周公奉成王命，伐誅武庚、管叔，放蔡叔。以微子開代殷後，國於宋。〔一〕頗收殷餘民，以封武王少弟封為衛康叔。〔二〕晉唐叔得嘉穀，〔三〕獻之成王，成王以歸周公于兵所。〔四〕周公受禾東土，魯天子之命。〔五〕初，管、蔡畔周，周公討之，三年而畢定，故初作大誥，次作微子之命〔六〕，次歸禾，次嘉禾，次康誥、酒誥、梓材，〔七〕其事在周公之篇。周公行政七年，成王長，周公反政成王，北面就群臣之位。
〔一〕正義今宋州也。
〔二〕正義尚書洛誥云：「我卜瀍水東，亦惟洛食，以居邶、鄘、衛之眾。」又多士篇序云：「成周既成，遷殷頑民。」按：是為東周，古洛陽城也。括地志云：「洛陽故城在洛州洛陽縣東北二十六里，周公所築，即成周城也。輿地志云『以周地在王城東，故曰東周。敬王避子朝亂，自洛邑東居此。以其迫阨不受王都，故壞翟泉而廣之』。」按：武王滅殷國為邶、鄘、衛，三監尹之。武庚作亂，周公滅之，徙三監之民於成周，頗收其餘眾，以封康叔為衛侯，即今衛州是也。孔安國云「以三監之餘民，國康叔為衛侯。周公懲其數叛，故使賢母弟主之」也。
〔三〕集解鄭玄曰：「二苗同為一穗。」
〔四〕集解徐廣曰：「歸，一作『餽』。」
〔五〕集解徐廣曰：「尚書序云『旅天子之命』。」
〔六〕集解孔安國曰：「封命之書。」
〔七〕集解孔安國曰：「告康叔以為政之道，亦如梓人之治材也。」
成王在豐，使召公復營洛邑，如武王之意。周公復卜申視，卒營築，居九鼎焉。曰：「此天下之中，四方入貢道里均。」作召誥、洛誥。成王既遷殷遺民，周公以王命告，作多士、無佚。召公為保，周公為師，東伐淮夷，殘奄，〔一〕遷其君薄姑。〔二〕成王自奄歸，在宗周，〔三〕作多方。〔四〕既絀殷命，襲淮夷，歸在豐，作周官。〔五〕興正禮樂，度制於是改，而民和睦，頌聲興。〔六〕成王既伐東夷，息慎來賀，王賜榮伯作賄息慎之命。〔七〕
〔一〕集解鄭玄曰：「奄國在淮夷之北。」正義奄音於險反。括地志云：「泗（水）〔州〕徐城縣北三十里古徐國，即淮夷也。兗州曲阜縣奄里，即奄國之地也。」
〔二〕集解馬融曰：「齊地。」正義括地志云：「薄姑故城在青州博昌縣東北六十里。薄姑氏，殷諸侯，封於此，周滅之也。」
〔三〕正義伐奄歸鎬京也。
〔四〕集解孔安國曰：「告眾方天下諸侯。」
〔五〕集解孔安國曰：「言周家設官分職用人之法。」古文尚書序，周官，書篇名。
〔六〕集解何休曰：「頌聲者，太平歌頌之聲，帝王之高致也。」
〔七〕集解孔安國曰：「賄，賜也。」馬融曰：「榮伯，周同姓，畿內諸侯，為卿大夫也。」
成王將崩，懼太子釗之不任，〔一〕乃命召公、畢公率諸侯以相太子而立之。成王既崩，二公率諸侯，以太子釗見於先王廟，申告以文王、武王之所以為王業之不易，務在節儉，毋多欲，以篤信臨之，作顧命。〔二〕太子釗遂立，是為康王。康王即位，遍告諸侯，宣告以文武之業以申之，作康誥。故成康之際，天下安寧，刑錯四十餘年不用。〔三〕康王命作策畢公分居里，成周郊，〔四〕作畢命。
〔一〕正義釗音招，又古堯反。任，而針反。
〔二〕集解鄭玄曰：「臨終出命，故謂之顧。顧，將去之意也。」
〔三〕集解應劭曰：「錯，置也。民不犯法，無所置刑。」
〔四〕集解孔安國曰：「分別民之居里，異其善惡也。成定東周郊境，使有保護也。」
康王卒，子昭王瑕立。昭王之時，王道微缺。昭王南巡狩不返，卒於江上。其卒不赴告，諱之也。〔一〕立昭王子滿，是為穆王。穆王即位，春秋已五十矣。王道衰微，穆王閔文武之道缺，乃命伯臩〔
二〕申誡〔三〕太僕〔四〕國之政，作臩命。〔五〕復寧。
〔一〕正義帝王世紀云：「昭王德衰，南征，濟于漢，船人惡之，以膠船進王，王御船至中流，膠液船解，王及祭公俱沒于水中而崩。其右辛游靡長臂且多力，游振得王，周人諱之。」
〔二〕集解孔安國曰：「伯冏，臣名也。」
〔三〕集解徐廣曰：「一作『部』。」
〔四〕集解應劭曰：「太僕，周穆王所置。蓋太御眾僕之長，中大夫也。」
〔五〕正義尚書序云：「穆王令伯臩為太僕正。」應劭云：「太僕，周穆王所置。蓋太御眾僕之長，中大夫也。」
穆王將征犬戎，〔一〕祭公謀父諫曰：〔二〕「不可。先王燿德不觀兵。夫兵戢而時動，動則威，觀則玩，玩則無震。〔三〕是故周文公之頌曰：〔四〕『載戢干戈，載櫜弓矢，〔五〕我求懿德，肆于時夏，允王保之。』〔六〕先王之於民也，茂正其德而厚其性，阜其財求而利其器用，明利害之鄉，〔七〕以文脩之，使之務利而辟害，懷德而畏威，故能保世以滋大。昔我先王世后稷〔八〕以服事虞、夏。及夏之衰也，〔九〕棄稷不務，〔一〇〕我先王不窋用失其官，而自竄於戎狄之閒。不敢怠業，時序其德，遵脩其緒，〔一一〕脩其訓典，朝夕恪勤，守以敦篤，奉以忠信。奕世載德，不忝前人。〔一二〕至于文王、武王，昭前之光明而加之以慈和，事神保民，無不欣喜。商王帝辛大惡于民，庶民不忍，訢載武王，以致戎于商牧。〔一三〕是故先王非務武也，勸恤民隱而除其害也。夫先王之制，邦內甸服，邦外侯服，侯衛賓服，〔一四〕夷蠻要服，戎翟荒服。甸服者祭，〔一五〕侯服者祀，〔一六〕賓服者享，〔一七〕要服者貢，〔一八〕荒服者王。〔一九〕日祭，月祀，時享，歲貢，終王。先王之順祀也，〔二〇〕有不祭則脩意，〔二一〕有不祀則脩言，〔二二〕有不享則脩文，〔二三〕有不貢則脩名，〔二四〕有不王則脩德，〔二五〕序成而有不至則脩刑。〔二六〕於是有刑不祭，伐不祀，征不享，讓不貢，告不王。於是有刑罰之辟，有攻伐之兵，有征討之備，有威讓之命，有文告之辭。布令陳辭而有不至，則增脩於德，無勤民於遠。是以近無不聽，遠無不服。今自大畢、伯士之終也，〔二七〕犬戎氏以其職來王，〔二八〕天子曰〔二九〕『予必以不享征之，且觀之兵』，無乃廢先王之訓，而王幾頓乎？〔三〇〕吾聞犬戎樹敦，〔三一〕率舊德而守終純固，其有以禦我矣。」王遂征之，得四白狼四白鹿以歸。自是荒服者不至。
〔一〕集解徐廣曰：「一作『畎』。」
〔二〕集解韋昭曰：「祭，畿內之國，周公之後，為王卿士。謀父，字也。」正義括地志云：「故祭城在鄭州管城縣東北十五里，鄭大夫祭仲邑也。釋例云『祭城在河南，上有敖倉，周公後所封也』。」
〔三〕集解韋昭曰：「震，懼也。」
〔四〕集解韋昭曰：「文公，周公旦之謚。」
〔五〕集解唐固曰：「櫜，韜也。」
〔六〕集解韋昭曰：「言武王常求美德，故陳其功於是夏而歌之。信哉武王能保此時夏之美。樂章大者曰夏。」
〔七〕集解韋昭曰：「鄉，方也。」
〔八〕集解韋昭曰：「謂棄與不窋也。」唐固曰：「父子相繼曰世。」
〔九〕正義謂太康也。
〔一〇〕正義言太康棄廢稷官。
〔一一〕集解徐廣曰：「遵，一作『選』。」
〔一二〕正義前人謂后稷也。言不窋亦世載德，不忝后稷。及文王、武王，無不務農事。
〔一三〕正義紂近郊地，名牧野。
〔一四〕集解韋昭曰：「此總言之也。侯，侯圻；衛，衛圻也。」
〔一五〕集解韋昭曰：「供日祭。」
〔一六〕集解韋昭曰：「供月祀。」
〔一七〕集解韋昭曰：「供時享。」
〔一八〕集解韋昭曰：「供歲貢。」
〔一九〕集解韋昭曰：「王，王事天子也。詩曰『莫敢不來王』。」
〔二〇〕集解徐廣曰：「外傳云『先王之訓』。」
〔二一〕集解韋昭曰：「先脩志意以自責也。畿內近，知王意也。」
〔二二〕集解韋昭曰：「言號令也。」
〔二三〕集解韋昭曰：「文，典法也。」
〔二四〕集解韋昭曰：「名謂尊卑職貢之名號也。」
〔二五〕集解韋昭曰：「遠人不服，則脩文德以來之。」
〔二六〕集解韋昭曰：「序成，謂上五者次序已成，有不至則有刑罰也。」
〔二七〕集解徐廣曰：「犬戎之君。」
〔二八〕正義賈逵云：「大畢，伯士，犬戎氏之二君也。白狼，白鹿，犬戎之職貢也。」按：大畢、伯士終後，犬戎氏常以其職來王。
〔二九〕正義祭公申穆王之意，故云「天子曰」。
〔三〇〕正義幾音祈。
〔三一〕集解徐廣曰：「樹，一作『樕』。」駰按：韋昭曰「樹，立也。言犬戎立性敦篤也」。
諸侯有不睦者，甫侯言於王，作脩刑辟。〔一〕王曰：「吁，來！有國有土，告汝祥刑。〔二〕在今爾安百姓，何擇非其人，〔三〕何敬非其刑，何居非其宜與？〔四〕兩造具備，〔五〕師聽五辭〔六〕。五辭簡信，正於五刑。〔七〕五刑不簡，正於五罰。〔八〕五罰不服，正於五過。〔九〕五過之疵，官獄內獄，閱實其罪，〔一〇〕惟鈞其過。〔一一〕五刑之疑有赦，五罰之疑有赦，其審克之。〔一二〕簡信有眾，惟訊有稽。〔一三〕無簡不疑，共嚴天威。〔一四〕黥辟疑赦，其罰百率，〔一五〕閱實其罪。劓辟疑赦，其罰倍灑〔一六〕，閱實其罪。臏辟疑赦，其罰倍差，〔一七〕閱實其罪。宮辟疑赦，其罰五〔一八〕百率，閱實其罪。大辟疑赦，其罰千率，閱實其罪。墨罰之屬千，劓罰之屬千，臏罰之屬五百，宮罰之屬三百，大辟之罰其屬二百：五刑之屬三千。」命曰甫刑。
〔一〕集解鄭玄曰：「書說云周穆王以甫侯為相。」
〔二〕集解孔安國曰：「告汝善用刑之道也。」
〔三〕集解王肅曰：「訓以安百姓之道，當何所選擇乎？非當選擇賢人乎？」
〔四〕集解孔安國曰：「當何所敬，非唯五刑乎？當何所居，非唯及世輕重所宜乎？」
〔五〕集解徐廣曰：「造，一作『遭』。」
〔六〕集解孔安國曰：「兩謂囚證。造，至也。兩至具備，則眾獄官聽其入五刑辭。」正義漢書刑法志云：「五聽，一曰辭聽，二曰色聽，三曰氣聽，四曰耳聽，五曰目聽。」周禮云「辭不直則言繁，目不直則視眊，耳不直則對答惑，色不直則貌赧，氣不直則數喘」也。
〔七〕集解孔安國曰：「五辭簡核，信有罪驗，則正之於五刑矣。」
〔八〕集解孔安國曰：「不簡核。謂不應五刑，當正五罰，出金贖罪也。」
〔九〕集解孔安國曰：「不服，不應罰也。正於五過，從赦免之。」
〔一〇〕集解孔安國曰：「使與罰名相當。」索隱按：呂刑云「惟官，惟反，惟內，惟貨，惟來」，今此似闕少，或從省文。
〔一一〕集解馬融曰：「以此五過出入人罪，與犯法者等。」
〔一二〕集解孔安國曰：「刑疑赦從罰，罰疑赦從免，其當清察，能得其理也。」
〔一三〕集解孔安國曰：「簡核誠信，有合眾心，惟察其貌，有所考合，重之至也。」索隱訊，依尚書音貌也。
〔一四〕集解孔安國曰：「無簡核誠信，不聽治其獄，當嚴敬天威，無輕用刑。」
〔一五〕集解徐廣曰：「率即鍰也，音刷。」孔安國曰：「六兩曰鍰。鍰，黃鐵也。」索隱鍰，黃鐵。鋝亦六兩，故馬融曰「鋝，量名，與呂刑鍰同」。舊本「率」亦作「選」。
〔一六〕集解徐廣曰：「一作『蓰』。五倍曰蓰。」孔安國曰：「倍百為二百鍰也。」索隱灑音戾。蓰音所解反。
〔一七〕集解馬融曰：「倍二百為四百鍰也。差者，又加四百之三分一，凡五百三十三三分一也。」正義倍中之差，二百去三分一，合三百三十三鍰二兩也。宮刑，其罰五百，臏刑既輕，其數豈加？故孔、馬之說非也。
〔一八〕集解徐廣曰：「一作『六』。」
穆王立五十五年，崩，子共王繄扈立。〔一〕共王游於涇上，密康公從，〔二〕有三女奔之。其母曰：「必致之王。〔三〕夫獸三為群，人三為眾，女三為粲。王田不取群，〔四〕公行不下眾，〔五〕王御不參一族。〔六〕夫粲，美之物也。眾以美物歸女，而何德以堪之？王猶不堪，況爾之小醜乎！小醜備物，終必亡。」康公不獻，一年，共王滅密。共王崩，子懿王囏立。〔七〕懿王之時，王室遂衰，詩人作刺。〔八〕
〔一〕索隱系本作「伊扈」。
〔二〕集解韋昭曰：「康公，密國之君，姬姓也。」正義括地志云：「陰密故城在涇州鶉觚縣西，東接縣城，故密國也。」
〔三〕集解列女傳曰：「康公母，姓隗氏。」
〔四〕正義曹大家云：「群，眾，粲，皆多之名也。田獵得三獸，王不盡收，以其害深也。」
〔五〕正義曹大家云：「公，諸侯也。公之所行與眾人共議也。」
〔六〕集解韋昭云：「御，婦官也。參，三也。一族，一父子也。故取姪娣以備三，不參一族之女也。」
〔七〕索隱系本作「堅」。
〔八〕索隱宋忠曰：「懿王自鎬徙都犬丘，一曰廢丘，今槐里是也。時王室衰，始作詩也。」
懿王崩，共王弟辟方立，是為孝王。孝王崩，諸侯復立懿王太子燮，是為夷王。〔一〕
〔一〕正義紀年云：「三年，致諸侯，烹齊哀公于鼎。」帝王世紀云「十六年崩」也。
夷王崩，子厲王胡立。厲王即位三十年，好利，近榮夷公。大夫芮良夫〔一〕諫厲王曰：「王室其將卑乎？夫榮公好專利而不知大難。夫利，百物之所生也，天地之所載也，而有專之，其害多矣。天地百物皆將取焉，何可專也？所怒甚多，不備大難。以是教王，王其能久乎？夫王人者，將導利而布之上下者也。使神人百物無不得極〔二〕，猶日怵惕懼怨之來也。故頌曰『思文后稷，克配彼天，立我蒸民，莫匪爾極』。大雅曰『陳錫載周』。〔三〕是不布利而懼難乎，故能載周以至于今。今王學專利，其可乎？匹夫專利，猶謂之盜，王而行之，其歸鮮矣。榮公若用，周必敗也。」厲王不聽，卒以榮公為卿士，用事。
〔一〕正義芮伯也。
〔二〕集解韋昭曰：「極，中也。」
〔三〕集解唐固曰：「言文王布錫施利，以載成周道也。」
王行暴虐侈傲，國人謗王。召公諫曰：〔一〕「民不堪命矣。」王怒，得衛巫，〔二〕使監謗者，〔三〕以告則殺之。其謗鮮矣，諸侯不朝。三十四年，王益嚴，國人莫敢言，道路以目。〔四〕厲王喜，告召公曰：「吾能弭謗矣，乃不敢言。」召公曰：「是鄣之也。防民之口，甚於防水。水壅而潰，傷人必多，民亦如之。是故為水者決之使導，為民者宣之使言。故天子聽政，使公卿至於列士獻詩，〔五〕瞽獻曲，〔六〕史獻書，〔七〕師箴，〔八〕瞍賦，〔九〕矇誦，〔一〇〕百工諫，庶人傳語，〔一一〕近臣盡規，〔一二〕親戚補察，〔一三〕瞽史教誨，〔一四〕耆艾脩之，〔一五〕而后王斟酌焉，是以事行而不悖。民之有口也，猶土之有山川也，財用於是乎出：猶其有原隰衍沃也，〔一六〕衣食於是乎生。口之宣言也，善敗於是乎興。行善而備敗，所以產財用衣食者也。夫民慮之於心而宣之於口，成而行之。若壅其口，其與能幾何？」王不聽。於是國莫敢出言，三年，乃相與畔，襲厲王。厲王出奔於彘。〔一七〕
〔一〕集解韋昭曰：「召康公之後穆公虎，為王卿士也。」
〔二〕集解韋昭曰：「衛國之巫也。」
〔三〕正義監音口銜反。監，察也。以巫人神靈，有謗毀必察也。
〔四〕集解韋昭曰：「以目相盻而已。」
〔五〕正義上詩風刺。
〔六〕集解韋昭曰：「曲，樂曲。」
〔七〕正義史，太史也。上書諫。
〔八〕正義音針。師，樂太師也。上箴戒之文。
〔九〕集解韋昭曰：「無眸子曰瞍。賦公卿列士所獻詩也。」
〔一〇〕集解韋昭曰：「有眸子而無見曰矇。周禮矇主弦歌，諷誦箴諫之語也。」
〔一一〕集解韋昭曰：「庶人卑賤，見時得失，不得達，傳以語王。」正義傳音逐緣反。庶人微賤，見時得失，不得上言，乃在街巷相傳語。
〔一二〕集解韋昭曰：「近臣，驂僕之屬。」
〔一三〕正義言親戚補王過失，及察是非也。
〔一四〕集解韋昭曰：「瞽，樂太師。史，太史也。」
〔一五〕集解韋昭曰：「耆艾，師傅也。脩理瞽史之教，以聞於王。」
〔一六〕集解唐固曰：「下平曰衍，有溉曰沃。」
〔一七〕集解韋昭曰：「彘，晉地，漢為縣，屬河東，今曰永安。」正義括地志云：「晉州霍邑縣本漢彘縣，後改彘曰永安。從鄗奔晉也。」
厲王太子靜匿召公之家，國人聞之，乃圍之。召公曰：「昔吾驟諫王，王不從，以及此難也。今殺王太子，王其以我為讎而懟怒乎？夫事君者，險而不讎懟，〔一〕怨而不怒，況事王乎！」乃以其子代王太子，太子竟得脫。
〔一〕集解韋昭曰：「在危險之中。」
召公、周公二相行政，號曰「共和」。〔一〕共和十四年，厲王死于彘。太子靜長於召公家，二相乃共立之為王，是為宣王。宣王即位，二相輔之，脩政，法文、武、成、康之遺風，諸侯復宗周。十二年，魯武公來朝。
〔一〕索隱共音如字。若汲冢紀年則云「共伯和干王位」。共音恭。共，國；伯，爵；和，其名；干，篡也。言共伯攝王政，故云「干王位」也。正義共音巨用反。韋昭云：「彘之亂，公卿相與和而脩政事，號曰共和也。」魯連子云：「衛州共城縣本周共伯之國也。共伯名和，好行仁義，諸侯賢之。周厲王無道，國人作難，王奔子于彘，諸侯奉和以行天子事，號曰『共和』元年。十四年，厲王死於彘，共伯使諸侯奉王子靖為宣王，而共伯復歸國于衛也。」世家云：「釐侯十三年，周厲王出奔于彘，共和行政焉。二十八年，周宣王立。四十二年，釐侯卒，太子共伯餘立為君。共伯弟和襲攻共伯於墓上，共伯入釐侯羨自殺，衛人因葬釐侯旁，謚曰共伯，而立和為衛侯，是為武公。」按：此文共伯不得立，而和立為武公。武公之立在共伯卒後，年歲又不相當，年表亦同，明紀年及魯連子非也。
宣王不脩籍於千畝，〔一〕虢文公諫曰〔二〕不可，〔三〕王弗聽。三十九年，戰于千畝，〔四〕王師敗績于姜氏之戎。〔五〕
〔一〕正義應劭云：「古者天子耕籍田千畝，為天下先。」瓚曰：「籍，蹈籍也。」按：宣王不脩親耕之禮也。
〔二〕集解賈逵曰：「文公，文王母弟虢仲之後，為王卿士也。」韋昭曰：「文公，虢叔之後，西虢也。宣王都鎬，在畿內也。」正義括地志云：「虢故城在岐州陳倉縣東（西）〔四〕十里。」又云：「千畝原在晉州岳陽縣北九十里也。」
〔三〕索隱國語曰：「虢文公諫曰『夫人之大事在農，上帝之粢盛於是乎出，人之繁庶於是乎生，事之共給於是乎在』。」事具載國語。
〔四〕索隱地名也，在西河介休縣。
〔五〕集解韋昭曰：「西夷別種，四嶽之後也。」
宣王既亡南國之師，乃料民於太原。〔一〕仲山甫諫曰：〔二〕「民不可料也。」宣王不聽，卒料民。
〔一〕集解韋昭曰：「敗於姜戎時所亡也。南國，江漢之閒。料，數也。」唐固曰：「南國，南陽也。」
〔二〕正義毛萇云：「仲山甫，樊穆仲也。」括地志云：「漢樊縣城在兗州瑕丘縣西南三十五里，古樊國，仲山甫所封也。」
四十六年，宣王崩，〔一〕子幽王宮湦立。〔二〕幽王二年，西周三川皆震。〔三〕伯陽甫曰：「周將亡矣。〔四〕夫天地之氣，不失其序；若過其序，民亂之也。〔五〕陽伏而不能出，陰迫而不能蒸，〔六〕於是有地震。今三川實震，是陽失其所而填陰也。〔七〕陽失而在陰，〔八〕原必塞；原塞，國必亡。夫水土演而民用也。〔九〕土無所演，民乏財用，不亡何待！昔伊、洛竭而夏亡，〔一〇〕河竭而商亡。〔一一〕今周德若二代之季矣，其川原又塞，塞必竭。夫國必依山川，山崩川竭，亡國之徵也。川竭必山崩。〔一二〕若國亡不過十年，數之紀也。〔一三〕天之所棄，不過其紀。」是歲也，三川竭，岐山崩。
〔一〕正義周春秋云：「宣王殺杜伯而無辜，後三年，宣王會諸侯田于圃，日中，杜伯起於道左，衣朱衣冠，操朱弓矢，射宣王，中心折脊而死。」國語云：「杜伯射王於鄗。」
〔二〕集解徐廣曰：「一作『生』。」
〔三〕集解徐廣曰：「涇、渭、洛也。」駰按：韋昭云「西周鎬京地震動，故三川亦動」。正義按：涇渭二水在雍州北。洛水一名漆沮，在雍州東北，南流入渭。此時以王城為東周，鎬京為西周。
〔四〕集解韋昭曰：「伯陽父，周大夫也。」唐固曰：「伯陽父，周柱下史老子也。」
〔五〕集解韋昭曰：「過，失也。言民不敢斥王者也。」
〔六〕集解韋昭曰：「蒸，升也。陽氣在下，陰氣迫之，使不能升也。」
〔七〕集解韋昭曰：「為陰所鎮笮也。」
〔八〕集解韋昭曰：「在陰下也。」
〔九〕集解韋昭曰：「水土氣通為演。演猶潤也。演則生物，民得用之。」
〔一〇〕集解韋昭曰：「禹都陽城，伊、洛所近也。」
〔一一〕集解韋昭曰：「商人都衛，河水所經也。」
〔一二〕集解韋昭曰：「水泉不潤，枯朽而崩也。」
〔一三〕集解韋昭曰：「數起於一，終於十，十則更，故曰紀也。」
三年，幽王嬖愛褒姒。〔一〕褒姒生子伯服，幽王欲廢太子。太子母申侯女，而為后。後幽王得褒姒，愛之，欲廢申后，并去太子宜臼，以褒姒為后，以伯服為太子。周太史伯陽讀史記曰：〔二〕「周亡矣。」昔自夏后氏之衰也，有二神龍止於夏帝庭而言曰：「余，褒之二君。」〔三〕夏帝卜殺之與去之與止之，莫吉。卜請其漦而藏之，乃吉。〔四〕於是布幣而策告之，〔五〕龍亡而漦在，櫝而去之。〔六〕夏亡，傳此器殷。殷亡，又傳此器周。比三代，莫敢發之，至厲王之末，〔七〕發而觀之。漦流于庭，不可除。厲王使婦人裸而譟之。〔八〕漦化為玄黿，以入王後宮。〔九〕後宮之童妾既齔而遭之，〔一〇〕既笄而孕，〔一一〕無夫而生子，懼而棄之。宣王之時童女謠曰：「檿弧箕服，實亡周國。」〔一二〕於是宣王聞之，有夫婦賣是器者，宣王使執而戮之。逃於道，而見鄉者後宮童妾所棄妖子〔
一三〕出於路者，〔一四〕聞其夜啼，哀而收之，夫婦遂亡，奔於褒。褒人有罪，請入童妾所棄女子者於王〔一五〕以贖罪。棄女子出於褒，是為褒姒。當幽王三年，王之後宮見而愛之，生子伯服，竟廢申后及太子，以褒姒為后，伯服為太子。〔一六〕太史伯陽曰：「禍成矣，無可奈何！」
〔一〕索隱褒，國名，夏同姓，姓姒氏。禮婦人稱國及姓。其女是龍漦妖子，為人所收，褒人納之于王，故曰褒姒。正義括地志云：「褒國故城在梁州褒城縣東二百步，古褒國也。」
〔二〕正義諸國皆有史以記事，故曰史記。
〔三〕集解虞翻曰：「龍自號褒之二先君也。」
〔四〕集解韋昭曰：「漦，龍所吐沫。沫，龍之精氣也。」
〔五〕集解韋昭曰：「以簡策之書告龍，而請其漦也。」
〔六〕集解韋昭曰：「櫝，匱也。」
〔七〕集解虞翻曰：「末年，王流彘之歲。」
〔八〕集解韋昭曰：「譟，讙呼也。」唐固曰：「群呼曰譟。」
〔九〕索隱亦作「蚖」，音元。玄蚖，蜤蜴也。
〔一〇〕集解韋昭曰：「毀齒曰齔。女七歲而毀齒也。」
〔一一〕正義笄音雞。禮記云：「女子許嫁而笄。」鄭玄云：「笄，今簪。」
〔一二〕集解韋昭曰：「山桑曰檿。弧，弓也。箕，木名。服，矢房也。」
〔一三〕集解徐廣曰：「妖，一作『夭』。夭，幼少也。」
〔一四〕正義夫婦賣檿弧者，宣王欲執戮之，遂逃于路，遇此妖子，哀而收之。
〔一五〕正義國語云：「周幽王伐有褒，褒人以褒姒女焉，與虢石甫比也。」
〔一六〕索隱左傳所謂「攜王奸命」是也。
褒姒不好笑，幽王欲其笑萬方，故不笑。幽王為烽烽〔一〕大鼓，有寇至則舉烽火。諸侯悉至，至而無寇，褒姒乃大笑。幽王說之，為數舉烽火。其後不信，諸侯益亦不至。
〔一〕正義峰遂二音。晝日燃烽以望火煙，夜舉燧以望火光也。烽，土魯也。燧，炬火也。皆山上安之，有寇舉之。
幽王以虢石父為卿，用事，國人皆怨。石父為人佞巧〔一〕善諛好利，王用之。又廢申后，去太子也。申侯怒，與繒、〔二〕西夷犬戎攻幽王。幽王舉烽火徵兵，兵莫至。遂殺幽王驪山下，〔三〕虜褒姒，盡取周賂而去。〔四〕於是諸侯乃即申侯而共立故幽王太子宜臼，是為平王，以奉周祀。
〔一〕集解徐廣曰：「佞，一作『諂』。」
〔二〕索隱繒，國名，夏同姓。正義繒，自陵反。國語云「繒，姒姓，夏禹後」。括地志云：「繒縣在沂州承縣，古侯國，禹後。」
〔三〕索隱在新豐縣南，故驪戎國也。舊音黎。徐廣音力知反。正義括地志云：「驪山在雍州新豐縣南十六里。土地記云驪山即藍田山。」按：驪山之陽即藍田山。
〔四〕集解汲冢紀年曰：「自武王滅殷以至幽王，凡二百五十七年也。」正義按：汲冢書，晉咸和五年汲郡汲縣發魏襄王冢，得古書冊七十五卷。
平王立，東遷于雒邑，〔一〕辟戎寇。平王之時，周室衰微，諸侯彊并弱，齊、楚、秦、晉始大，政由方伯。〔二〕
〔一〕正義即王城也。平王以前號東都，至敬王以後及戰國為西周也。
〔二〕集解周禮曰：「九命作伯。」鄭眾云：「長諸侯為方伯。」
四十九年，魯隱公即位。
五十一年，平王崩，太子洩父〔一〕蚤死，立其子林，是為桓王。桓王，平王孫也。
〔一〕正義音甫。
桓王三年，鄭莊公朝，桓王不禮。〔一〕五年，鄭怨，與魯易許田。許田，天子之用事太山田也。〔二〕八年，魯殺隱公，〔三〕立桓公。十三年，伐鄭，〔四〕鄭射傷桓王，桓王去歸。〔五〕
〔一〕索隱在魯隱公六年。
〔二〕索隱左傳鄭伯以璧假許田，卒易祊。祊是鄭祀太山之田，許是魯朝京師之湯沐邑，有周公廟，鄭以其近，故易取之。此云「許田天子用事太山田」，誤。正義杜預云：「成王營王城，有遷都之志，故賜周公許田，以為魯國朝宿之邑，後世因而立周公別廟焉。鄭桓公友，周宣王之母弟，封鄭，有助祭泰山湯沐邑在祊。鄭以天子不能復巡狩，故欲以祊易許田，各從本國所近之宜也。恐魯以周公別廟為疑，故云已廢泰山之祀，而欲為魯祀周公，遜辭以求也。」括地志云：「許田在許州許昌縣南四十里，有魯城，周公廟在城中。祊田在沂州費縣東南。」按：宛，鄭大夫。
〔三〕正義子允令公子翬殺隱公也。
〔四〕索隱在魯桓五年。
〔五〕索隱左傳繻葛之役，祝聃射王中肩是也。
二十三年，桓王崩，子莊王佗立。莊王四年，周公黑肩欲殺莊王而立王子克。〔一〕辛伯告王，〔二〕王殺周公。〔三〕王子克奔燕。〔四〕
〔一〕集解賈逵曰：「莊王弟子儀也。」
〔二〕集解賈逵曰：「辛伯，周大夫也。」
〔三〕索隱左傳曰：「初，子儀有寵於桓王，桓王屬諸周公。辛伯諫曰：『並后匹嫡，兩政耦國，亂之本也。』周公不從，故及於難。」然周公阿先王旨，自取誅夷，辛伯正君臣之義，卒安王業，二卿優劣誠可識也。
〔四〕正義杜預云：「南燕，姞姓也。」
十五年，莊王崩，子釐王〔一〕胡齊立。釐王三年，齊桓公始霸。
〔一〕正義釐音僖。
五年，釐王崩，子惠王閬立。〔一〕惠王二年。初，莊王嬖姬姚，〔二〕生子穨，〔三〕穨有寵。及惠王即位，奪其大臣園以為囿，〔四〕故大夫邊伯等五人作亂，〔五〕謀召燕、衛師，〔六〕伐惠王。惠王奔溫，〔七〕已居鄭之櫟。〔八〕立釐王弟穨為王。樂及遍舞，〔九〕鄭、虢君怒。四年，鄭與虢君伐殺王穨，〔一〇〕復入惠王。惠王十年，賜齊桓公為伯。
〔一〕索隱系本名毋涼。正義謐作「毋涼」也。
〔二〕正義杜預云：「姚姓也。」
〔三〕索隱莊王子，釐王弟，惠王之叔父也。
〔四〕集解左傳曰大臣，蒍國也。
〔五〕集解左傳曰五人者，蒍國，邊伯、詹父、子禽、祝跪也。
〔六〕正義南燕，滑州胙城。衛，澶州衛南也。
〔七〕正義左傳云蘇忿生十二邑，桓王奪蘇子十二邑與鄭，故蘇子同五大夫伐惠王。溫，十二邑之一也。杜預云河內溫縣也。
〔八〕集解服虔曰：「櫟，鄭大都。」正義杜預云：「櫟，今河南陽翟縣也。」
〔九〕集解賈逵曰：「遍舞，皆舞六代之樂也。」
〔一〇〕正義賈逵云：「鄭厲公突、虢公林父也。」
二十五年，惠王崩，子襄王鄭立。襄王母蚤死，後母曰惠后〔一〕。惠后生叔帶，〔二〕有寵於惠王，襄王畏之。三年，叔帶與戎、翟謀伐襄王，襄王欲誅叔帶，叔帶奔齊。齊桓公使管仲平戎于周，使隰朋平戎于晉。〔三〕王以上卿禮管仲。管仲辭曰：「臣賤有司也，有天子之二守國、高在。〔四〕若節春秋來承王命，何以禮焉。〔五〕陪臣敢辭。」〔六〕王曰：「舅氏，余嘉乃勳，〔七〕毋逆朕命。」管仲卒受下卿之禮而還。〔八〕九年，齊桓公卒。十二年，叔帶復歸于周。〔九〕
〔一〕集解左傳曰：「陳媯歸于京師，實惠后也。」正義按：陳國，舜後，媯姓也。
〔二〕索隱惠王子，襄王弟，封於甘，故左傳稱甘昭公。正義惠王子，襄王弟，封之於甘。括地志云：「故甘城在洛州河南縣西南二十五里。左傳云甘昭公，王子叔帶也。洛陽記云河南縣西南二十五里，甘水出焉，北流入洛。山上有甘城，即甘公菜邑也。」
〔三〕集解服虔曰：「戎伐周，晉伐戎救周，故和也。」
〔四〕集解杜預曰：「國子，高子，天子所命為齊守臣，皆上卿也。」
〔五〕集解賈逵曰：「節，時也。」王肅曰：「春秋聘享之節也。」
〔六〕集解服虔曰：「陪，重也。諸侯之臣於天子，故曰陪臣。」
〔七〕集解賈逵曰：「舅氏，言伯舅之使也。」正義武王娶太公女為后，故呼舅氏，遠言之，我善汝有平戎之功勳。
〔八〕正義杜預云：「管仲不敢以職自高，卒受本位之禮也。」
〔九〕集解左傳曰：「王召之。」
十三年，鄭伐滑，〔一〕王使游孫、伯服請滑，〔二〕鄭人囚之。鄭文公怨惠王之入不與厲公爵，〔三〕又怨襄王之與衛滑，〔四〕故囚伯服。王怒，將以翟伐鄭。富辰諫曰：〔五〕「凡我周之東徙，晉、鄭焉依。子穨之亂，又鄭之由定，今以小怨棄之！」王不聽。十五年，王降翟師以伐鄭。王德翟人，將以其女為后。富辰諫曰：「平、桓、莊、惠皆受鄭勞，王棄親親翟，不可從。」王不聽。十六年，王絀翟后，翟人來誅，殺譚伯。〔六〕富辰曰：「吾數諫不從。如是不出，王以我為懟乎？」乃以其屬死之。
〔一〕集解賈逵曰：「滑，姬姓之國。」駰按：左傳曰「滑人叛鄭而服於衛」也。正義杜預云滑國都費，河南緱氏縣，為秦所滅，時屬鄭、晉，後屬周。事在魯釐公二十年。括地志云：「緱氏故城本費城也，在洛州緱氏縣（南）東二十五里也。」
〔二〕集解賈逵曰：「二子，周大夫。」
〔三〕集解服虔曰：「惠王以后之鞶鑒與鄭厲公，而獨與虢公玉爵。」正義左傳云：「莊公二十一年，王巡虢狩，虢公為王宮于蚌，王與之酒泉，鄭伯之享王，王以后之鞶鑒與之。虢公請器，王與之爵。鄭伯由是怨王也。」杜預云：「后鞶帶而以鏡為飾也。爵，飲酒器也。蚌，地。酒泉，周邑。」
〔四〕集解服虔曰：「滑，小國，近鄭，世世服從，而更違叛，鄭師伐之，聽命，後自愬於王，王以與衛。」
〔五〕集解服虔曰：「富辰，周大夫。」
〔六〕集解唐固曰：「譚伯，周大夫原伯、毛伯也。」索隱按：國語亦云「殺譚伯」，而左傳太叔之難，獲周公忌父、原伯、毛伯，唐固據傳文讀「譚」為「原」，然春秋有譚，何妨此時亦仕王朝，預獲被殺？國語既云「殺譚伯」，故太史公依之，不從左傳說也。
初，惠后欲立王子帶，故以黨開翟人，翟人遂入周。襄王出奔鄭，〔一〕鄭居王于氾。〔二〕子帶立為王，取襄王所絀翟后與居溫。〔三〕十七年，襄王告急于晉，晉文公納王而誅叔帶。襄王乃賜晉文公珪鬯弓矢，為伯，以河內地與晉。〔四〕二十年，晉文公召襄王，襄王會之河陽、踐土，〔五〕諸侯畢朝，書諱曰「天王狩于河陽」。〔六〕
〔一〕正義公羊傳云：「王者無外，此其言出，何？不能事母也。」
〔二〕集解杜預曰︰「鄭南氾在襄城縣南。」正義氾音凡。括地志云：「故氾城在許州襄城縣一里。左傳云『天王出居於鄭，處於氾』是。」
〔三〕正義括地志云：「故溫城在懷州溫縣西三十里，漢、晉為縣，本周司寇蘇忿生之邑。左傳云周與鄭人蘇忿生十二邑，溫其一也。地理志云溫縣，故國，己姓，蘇忿生所封也。」
〔四〕正義賈逵云：「晉有功，賞之以地，楊樊、溫、原、攢茅之田也。」
〔五〕集解賈逵曰：「河陽，晉之溫也。踐土，鄭地名，在河內。」正義括地志云：「故王宮在鄭州滎澤縣西北十五里王宮城中。左傳云晉文公敗楚于城濮，至于衡雍，作王宮于踐土也。」按：王城則所作在踐土城內。東北隅有踐土臺，東去衡雍三十餘里也。
〔六〕集解左傳曰：「仲尼曰『以臣召君，不可以訓』，故書曰『
狩』。」
二十四年，晉文公卒。
三十一年，秦穆公卒。
三十二年，襄王崩，子頃王壬臣立。頃王六年，崩，子匡王班立。匡王六年，崩，弟瑜立，是為定王。
定王元年，楚莊王伐陸渾之戎，〔一〕次洛，使人問九鼎。王使王孫滿應設以辭，〔二〕楚兵乃去。十年，楚莊王圍鄭，鄭伯降，已而復之。十六年，楚莊王卒。
〔一〕集解地理志陸渾縣屬弘農郡。正義渾音魂。杜預云：「允姓之戎居陸渾，在秦、晉西北，二國誘而徙之伊川，遂從戎號，今洛州陸渾縣，取其號也。」後漢書云陸渾戎自瓜州遷於伊川。左傳云：「初，平王之東遷也，辛有適伊川，見被髮而祭於野者，曰『不及百年，此其戎乎？其禮先亡矣』。」按：至僖公二十二年秋，秦、晉遷陸渾之戎於伊川，計至辛有言，適百年也。括地志云：「故麻城謂之蠻中，在汝州梁縣界。左傳『單浮餘圍蠻氏』，杜預云『城在河南新城東南，伊洛之戎陸渾蠻氏城也。俗以為麻蠻聲相近故耳』。」按：新城，今伊闕縣是也。
〔二〕集解賈逵曰：「王孫滿，周大夫也。」
二十一年，定王崩，子簡王夷立。簡王十三年，晉殺其君厲公，迎子周於周，立為悼公。
十四年，簡王崩，子靈王泄心立。靈王二十四年，齊崔杼弒其君莊公。
二十七年，靈王崩，〔一〕子景王貴立。〔二〕景王十八年，后太子聖而蚤卒。二十年，景王愛子朝，〔三〕欲立之，〔四〕會崩，〔五〕子丐之黨與爭立，國人立長子猛為王，子朝攻殺猛。猛為悼王。晉人攻子朝而立丐，是為敬王。〔六〕
〔一〕集解皇覽曰：「靈王冢在河南城西南柏亭西周山上。蓋以靈王生而有髭，而神，故謚靈王。其冢，民祀之不絕。」
〔二〕索隱名貴。按國語景王二十一年鑄大錢及無射，單穆公及泠州鳩各設辭以諫。今此不言，亦其疏略耳。
〔三〕集解賈逵曰：「景王之長庶子。」
〔四〕正義左傳云：「子朝用成周之寶珪沈於河，津人得諸河上。」杜預云：「禱河求福也，珪自出水也。」按：河神不敢受故。
〔五〕集解皇覽曰：「景王冢在洛陽太倉中。秦封呂不韋洛陽十萬戶，故大其城并圍景王冢也。」
〔六〕集解賈逵曰：「敬王，猛母弟。」
敬王元年，晉人入敬王，子朝自立，敬王不得入，居澤。〔一〕四年，晉率諸侯入敬王于周，子朝為臣，〔二〕諸侯城周。十六年，子朝之徒復作亂，敬王奔于晉。十七年，晉定公遂入敬王于周。
〔一〕集解賈逵曰：「澤邑，周地也。」
〔二〕集解春秋曰：「子朝奔楚。」皇覽曰：「子朝冢在南陽西鄂縣。今西鄂晁氏自謂子朝後也。」
三十九年，齊田常殺其君簡公。
四十一年，楚滅陳。孔子卒。
四十二年，敬王崩，〔一〕子元王仁立。〔二〕元王八年，崩，子定王介立。〔三〕
〔一〕集解徐廣曰：「皇甫謐曰敬王四十四年，元己卯，崩壬戌也。」
〔二〕集解徐廣曰：「世本云貞王介也。」
〔三〕集解徐廣曰：「世本云元王赤也。」皇甫謐曰：「元王十一年癸未，三晉滅智伯，二十八年崩，三子爭立，立應為貞定王。」索隱系本云元王赤，皇甫謐云貞定王。考據二文，則是元有兩名，一名仁，一名赤。如史記，則元王為定王父，定王即貞王也；依系本，則元王是貞王子。必有一乖誤。然此「定」當為「貞」，字誤耳。豈周家有兩定王，代數又非遠乎？皇甫謐見此，疑而不決，遂彌縫史記、系本之錯謬，因謂為貞定王，未為得也。
定王十六年，三晉滅智伯，分有其地。
二十八年，定王崩，〔一〕長子去疾立，是為哀王。哀王立三月，弟叔襲殺哀王而自立，是為思王。思王立五月，少弟嵬攻殺思王而自立，是為考王。此三王皆定王之子。
〔一〕集解徐廣曰：「皇甫謐曰貞定王十年，元癸亥，崩壬申。」
考王十五年，崩，〔一〕子威烈王午立。
〔一〕集解徐廣曰：「皇甫謐曰考哲王元辛丑，崩乙卯。」
考王封其弟于河南，〔一〕是為桓公，以續周公之官職。桓公卒，子威公代立。威公卒，子惠公代立，乃封其少子於鞏〔二〕以奉王，號東周惠公。〔三〕
〔一〕正義帝王世紀云：「考哲王封弟揭於河南，續周公之官，是為西周桓公。」按：自敬王遷都成周，號東周也。桓公都王城，號西周桓公。
〔二〕集解徐廣曰：「惠公之子也。」正義鞏音拱。郭緣生述征記鞏縣，周地，鞏伯邑。史記周顯王二年西周惠公封少子班於鞏，以奉王室，為東周惠公也。子武公，為秦所滅。
〔三〕索隱考王封其弟于河南，為桓公。卒，子威公立。卒，子惠公立。長子曰西周公。又封少子於鞏，乃襲父號曰東周惠公。於是有東西二周也。按：系本「西周桓公名揭，居河南；東周惠公名班，居洛陽」是也。
威烈王二十三年，九鼎震。命韓、魏、趙為諸侯。
二十四年，崩，〔一〕子安王驕立。是歲盜殺楚聲王。
〔一〕集解徐廣曰：「皇甫謐曰元丙辰，崩己卯。」駰案：宋衷曰「威烈王葬洛陽城中東北隅」也。
安王立二十六年，崩，〔一〕子烈王喜立。烈王二年，周太史儋〔二〕見秦獻公曰：〔三〕「始周與秦國合而別，別五百載復合〔四〕，合十七歲而霸王者出焉。」〔五〕
〔一〕集解皇甫謐曰：「安王元庚辰，崩乙巳。」
〔二〕索隱老子列傳曰「儋即老子」耳，又曰「非也」，驗其年代是別人。正義幽王時有伯陽甫。唐固曰：「伯陽甫，老子也。」按：幽王元年至孔子卒三百餘年，孔子卒後一百二十九年，儋見秦獻公。然老子當孔子時，唐固說非也。
〔三〕正義秦本紀云獻公十一年見，見後十五年，周顯王致文武胙於秦孝公，是復合時也。
〔四〕集解應劭曰：「周孝王封伯翳之後為侯伯，與周別五百載。至昭王時，西周君臣自歸受罪，獻其邑三十六城，合也。」韋昭曰：「周封秦為始別，謂秦仲也。五百歲，謂從秦仲至孝公彊大，顯王致伯，與之親合也。」索隱按：周封非子為附庸，邑之秦，號曰秦嬴，是始合也。及秦襄公始列為諸侯，是別之也。自秦列為諸侯，至昭王五十二年，西周君臣獻邑三十六城以入於秦，凡五百一十六年，是合也。云「五百」，舉其大數。
〔五〕集解徐廣曰：「從此後十七年而秦昭王立。」駰案：韋昭曰「武王、昭王皆伯，至始皇而王天下」。索隱霸王，謂始皇也。自周以邑入秦，至始皇初立，政由太后、嫪毐，至九年誅毐，正十七年。正義周始與秦國合者，謂周、秦俱黃帝之後，至非子未別封，是合也。而別者，謂非子末年，周封非子為附庸，邑之秦，後二十九君，至秦孝公二年五百載，周顯王致文武胙於秦孝公，復與之親，是復合也。合十七歲而霸王者出，謂從秦孝公三年至十九年周顯王致胙於秦孝公，是霸也。孝公子惠王稱王，是王者出也。然五百載者，非子生秦侯已下二十八君，至孝公二年，都合四百八十六年，兼非子邑秦之後十四年，則成五百。
十年，烈王崩，弟扁立，〔一〕是為顯王。顯王五年，賀秦獻公，獻公稱伯。九年，致文武胙於秦孝公。〔二〕二十五年，秦會諸侯於周。二十六年，周致伯於秦孝公。三十三年，賀秦惠王。三十五年，致文武胙於秦惠王。四十四年，秦惠王稱王。〔三〕其後諸侯皆為王。〔四〕
〔一〕正義扁，邊典反。
〔二〕集解胙，膰肉也。左傳曰：「王使宰孔賜齊侯胙，曰天子有事于文武。」
〔三〕正義秦本紀云惠王十三年，與韓、魏、趙並稱王。
〔四〕索隱謂韓、魏、齊、趙也。
四十八年，顯王崩，子慎靚王定立。慎靚王立六年，崩，子赧王延立。〔一〕王赧時東西周分治。〔二〕王赧徙都西周。〔三〕
〔一〕索隱皇甫謐云名誕。赧非謚，謚法無赧。正以微弱，竊鈇逃債，赧然慚愧，故號曰「赧」耳。又按：尚書中候以「赧」為「然」，鄭玄云「然讀曰赧」。王劭按：古音人扇反，今音奴板反。爾雅曰面慚曰赧。
〔二〕索隱西周，河南也。東周，鞏也。王赧微弱，西周與東分主政理，各居一都，故曰東西周。按：高誘曰西周王城，今河南。東周成周，故洛陽之地。
〔三〕正義敬王從王城東徙成周，十世至王赧，從成周西徙王城，西周武公居焉。
西周武公〔一〕之共太子死，有五庶子，毋適立。司馬翦〔二〕謂楚王曰：「不如以地資公子咎，為請太子。」左成曰：〔三〕「不可。周不聽，是公之知困而交疏於周也。〔四〕不如請周君孰欲立，以微告翦，翦請令楚（賀）〔資〕之以地。」果立公子咎為太子〔五〕。
〔一〕集解徐廣曰：「惠公之長子。」索隱按：戰國策作東周武公。
〔二〕正義翦音子踐反，楚臣也。
〔三〕正義楚臣也。
〔四〕正義言以地資公子咎請為太子，周若不許，是楚於周交益疏。
〔五〕正義楚命翦適周，諷周君欲立誰，以微言告於翦，翦令楚（
賀）〔資〕之以地，周果立咎為太子也。此以上至「西周武公」，是楚令周立公子咎為太子也。
八年，秦攻宜陽，〔一〕楚救之。而楚以周為秦故，將伐之〔二〕。蘇代為周說楚王曰：「何以周為秦之禍也？〔三〕言周之為秦甚於楚者，欲令周入秦也，故謂『周秦』也。〔四〕周知其不可解，必入於秦，此為秦取周之精者也。〔五〕為王計者，周於秦因善之，不於秦亦言善之，以疏之於秦。〔六〕周絕於秦，必入於郢矣。」〔七〕
〔一〕正義括地志云：「故韓城一名宜陽城，在洛州福昌縣東十四里，即韓宜陽縣城也。」
〔二〕索隱宜陽，韓地，秦攻而楚救之，周為韓出兵，而楚疑周為秦，因加兵伐周。
〔三〕索隱蘇代為周說楚王，王何以道周為秦，周實不為秦也。今王責周道為秦，周懼楚，必入秦，是為禍也。
〔四〕索隱周、秦相近，秦欲并周而外睦於周，故當時諸侯咸謂「周秦」。
〔五〕正義解音紀買反。代言周若知楚疑親秦，其計定不可解免，周必親於秦也。是為秦取周精妙之計。
〔六〕正義代言為王計者，周親秦，因而善之；周不親，亦言善之。楚若善周，周必疏於秦也。
〔七〕正義郢，楚都也。楚既親周，秦必絕周親楚矣。以上至「八年」，蘇代說楚合周。
秦借道兩周之閒，〔一〕將以伐韓，周恐借之畏於韓，不借畏於秦。史厭〔二〕謂周君曰：〔三〕「何不令人謂韓〔四〕公叔曰『秦之敢絕周而伐韓者，信東周也。公何不與周地，發質使之楚』？〔五〕秦必疑楚不信周，是韓不伐也。又謂秦曰『韓彊與周地，將以疑周於秦也，周不敢不受』。秦必無辭而令周不受，〔六〕是受地於韓而聽於秦。」〔七〕
〔一〕正義上「借」音精夕反，下音子夜反。
〔二〕正義烏減反，又於點反。
〔三〕索隱周君，西周武公也。時王赧微弱，不主盟會，寄居西周耳。
〔四〕集解徐廣曰：「一作『何』。應劭（曰）氏姓注云以何姓為韓後。」
〔五〕正義質音竹利反。使音所吏反。質使，令公子及重臣等往楚為質，使秦疑楚，又得不信周也。質平敵不相負也。
〔六〕正義又謂秦曰：「韓強與周地，令秦疑周親韓，則周不敢不受，秦必無巧辭而令周不敢（不）受韓地也。」
〔七〕索隱此史厭說韓，令與周地，使質於楚，令秦疑楚不信周，得不假道伐韓，而猶聽命於秦。
秦召西周君，西周君惡往，故令人謂韓王〔一〕曰：「秦召西周君，將以使攻王之南陽也，王何不出兵於南陽？周君將以為辭於秦。〔二〕周君不入秦，秦必不敢踰河而攻南陽矣。」〔三〕
〔一〕索隱按：戰國策云或人為周君謂魏王云者也。
〔二〕索隱高誘注戰國策曰：「以魏兵在河南為辭，周君不往朝秦也。」
〔三〕正義南陽，今懷州也。杜預云在晉山南河北。以上至「秦召西周君」，是西周君說韓令出兵河南謀秦也。
東周與西周戰，韓救西周。或為東周說韓王曰：〔一〕「西周故天子之國，多名器重寶。王案兵毋出，可以德東周，〔二〕而西周之寶必可以盡矣。」〔三〕
〔一〕正義為音于偽反。乃或人為東周說韓王，令按兵無出，則周德韓矣。
〔二〕正義韓按兵不出伐東周，而東周甚媿韓之恩德也。
〔三〕正義韓出兵助西周，雖不攻東周，西周媿其佐助，寶器必盡歸於韓。以上至「東周與西周戰」，是或人說韓令無救西周也。
王赧謂成君。楚圍雍氏，〔一〕韓徵甲與粟於東周，東周君恐，召蘇代而告之。代曰：「君何患於是。臣能使韓毋徵甲與粟於周，又能為君得高都。」〔二〕周君曰：「子苟能，請以國聽子。」代見韓相國曰：〔三〕「楚圍雍氏，期三月也，今五月不能拔，是楚病也。〔四〕今相國乃徵甲與粟於周，是告楚病也。」韓相國曰：「善。使者已行矣。」〔五〕代曰：「何不與周高都？」韓相國大怒曰：「吾毋徵甲與粟於周亦已多矣，〔六〕何故與周高都也？」代曰：「與周高都，是周折而入於韓也，秦聞之必大怒忿周，即不通周使，是以獘高都得完周也。曷為不與？」相國曰：「善。」果與周高都。〔七〕
〔一〕集解徐廣曰：「陽翟雍氏城也。戰國策曰『韓兵入西周，西周令成君辯說秦求救』，當是說此事而脫誤也。」索隱如徐此說，自合當改而注結之，不合與「楚圍雍氏」連注。正義雍音於恭反。括地志云：「故雍城在洛州陽翟縣東北二十五里，故老云黃帝臣雍父作杵臼所封也。」按：其地時屬韓也。
〔二〕集解徐廣曰：「今河南新城縣高都城也。」索隱高誘云：「高都，韓邑，今屬上黨也。」正義括地志云；「高都故城一名郜都城，在洛州伊闕縣北三十五里。」
〔三〕集解漢書百官表曰：「相國，秦官。」駰謂韓亦有相國，然則諸國共放秦也。索隱相國，公仲侈也。
〔四〕正義謂楚兵弊弱也。
〔五〕索隱已，止也。
〔六〕正義言幸甚也。
〔七〕正義以上至「楚圍雍氏」，是蘇代為東周說韓，令不徵甲而得高都。
三十四年，蘇厲謂周君曰：「秦破韓、魏，扑師武，〔一〕北取趙藺、離石者，〔二〕皆白起也。是善用兵，又有天命。今又將兵出塞攻梁，〔三〕梁破則周危矣。君何不令人說白起乎？曰『楚有養由基者，善射者也。去柳葉百步而射之，百發而百中之。左右觀者數千人，皆曰善射。有一夫立其旁，曰「善，可教射矣」。養由基怒，釋弓搤劍，曰「客安能教我射乎」？客曰「非吾能教子支左詘右也〔四〕。夫去柳葉百步而射之，百發而百中之，不以善息，〔五〕少焉氣衰力倦，弓撥矢鉤，一發不中者，百發盡息」。〔六〕今破韓、魏，扑師武，北取趙藺、離石者，公之功多矣。今又將兵出塞，過兩周，倍韓，攻梁，一舉不得，前功盡棄。公不如稱病而無出』。」〔七〕
〔一〕集解徐廣曰：「扑，一作『仆』。戰國策曰秦敗魏將犀武於伊闕。」
〔二〕集解地理志曰西河郡有藺、離石二縣。正義藺音力刃反。括地志云：「離石縣，今石州所理縣也。」藺近離石，皆趙二邑。
〔三〕正義謂伊闕塞也，在洛州南十九里。伊闕山今名鍾山。酈元注水經云：「兩山相對，望之若闕，伊水歷其閒，故謂之伊闕。」按：今謂之龍門，禹鑿以通水也。
〔四〕索隱按：列女傳云「左手如拒，右手如附枝，右手發之，左手不知，此射之道也」。又越絕書曰「左手如附泰山，右手如抱嬰兒」。
〔五〕索隱言不以其善而且停息。息，止也。
〔六〕索隱息猶棄。言并棄前善。
〔七〕正義以上至「三十四年」，是蘇厲為周說白起無伐梁也。
四十二年，秦破華陽約。〔一〕馬犯謂周君曰：「請令梁城周。」〔二〕乃謂梁王曰：「周王病若死，則犯必死矣。〔三〕犯請以九鼎自入於王，王受九鼎而圖犯。」〔四〕梁王曰：「善。」遂與之卒，言戍周。〔五〕因謂秦王曰：「梁非戍周也，將伐周也。王試出兵境以觀之。」〔六〕秦果出兵。又謂梁王曰：〔七〕「周王病甚矣，犯請後可而復之。〔八〕今王使卒之周，諸侯皆生心，後舉事且不信。不若令卒為周城，以匿事端。」〔九〕梁王曰：「善。」遂使城周。〔一〇〕
〔一〕集解徐廣曰；「一作『厄』。」正義司馬彪云：「華陽，亭名，在密縣。秦昭王三十三年，秦背魏約，使客卿胡傷擊魏將芒卯華陽，破之。」六國年表云：「白起擊魏華陽，芒卯走。」括地志云：「故華陽城在鄭州管城縣南四十里是。」按：馬犯見秦破魏華陽約，懼周危，故謂「請梁城周」也。
〔二〕索隱華陽，地名。司馬彪曰：「華陽，亭名，在密縣。秦昭王三十三年，秦背魏約，使客卿胡傷擊魏將芒卯華陽，破之。」是馬犯見秦破魏約，懼周危，故謂周君請梁城周，而設詭計也。
〔三〕正義馬犯，周臣也。乃說梁王曰，秦破魏華陽之軍，去周甚近，周王憂懼國破，猶身之重病，若死，則犯必死也。
〔四〕索隱圖，謀也。犯謂梁王，我方入鼎於王，王當謀救援己也。
〔五〕正義戍，守也。周雖未入九鼎於梁，而梁信馬犯矯言，遂與之卒，令守周。
〔六〕正義梁兵非戍周也，將漸伐周而取九鼎寶器，王若不信，試出師於境，以觀梁王之變也。
〔七〕正義馬犯說秦，得秦出兵於境，又重歸說梁王也。
〔八〕索隱按：戰國策「甚」作「瘉」。犯請後可而復之者，言王病愈，所圖不遂，請得在後有可之時以鼎入梁也。正義復音扶富反。復，重也。秦既破華陽軍，今又出兵境上，是周國病秦久矣。犯前請卒戍周，諸侯皆心疑梁取周，後可更重請益卒守周乎？
〔九〕索隱梁實圖周九鼎，且外遣卒戍周和合。秦舉兵欲侵周，梁不救周，是本無善周之事，止是欲周危而取九鼎，故諸侯皆心不信梁矣。故不如匿事端，使卒為周城。正義既諸侯生心，不如令卒便為築城，以隱匿疑伐周之事端，絕諸侯不信之心。梁王遂使城周，解諸侯之疑也。
〔一〇〕正義以上至「四十二年」，是馬犯說梁王為周築城也。
四十五年，周君之秦客謂周（最）〔聚〕曰：〔一〕「公不若譽秦王之孝，因以應為太后養地，〔二〕秦王必喜，是公有秦交。交善，周君必以為公功。交惡，勸周君入秦者必有罪矣。」〔三〕秦攻周，而周聚謂秦王曰：「為王計者不攻周。攻周，實不足以利，聲畏天下。天下以聲畏秦，必東合於齊。兵獘於周。合天下於齊，則秦不王矣。天下欲獘秦，勸王攻周。秦與天下獘，則令不行矣。」〔四〕
〔一〕索隱（最）〔聚〕音詞喻反，周之公子也。
〔二〕集解徐廣曰：「地理志云應，今潁川父城縣應鄉是也。」索隱戰國策作「原」。原，周地。太后，秦昭王母宣太后羋氏也。正義括地志云：「故應城，殷時應國，在（城）父〔城〕。」按：應城此時屬周。太后，秦昭王母宣太后羋氏。
〔三〕正義客謂周聚曰，周君與秦交善，是聚之功也。與秦交惡，勸周君入秦者周聚，今必得勸周君之罪也。以上至「四十五年」，是周客說周聚，令周君以應入秦，得交善而歸也。
〔四〕正義令音力政反。秦欲攻周，周聚說秦曰，周，天子之國，雖有重器名寶，土地狹少，不足利秦國。王若攻之，乃有攻天子之聲，而令天下以攻天于之聲畏秦，使諸侯歸於齊，秦兵空獘於周，則秦不王矣。是天下欲獘秦，故勸王攻周，令秦受天下獘，而令教命不行於諸侯矣。以上至「秦攻周」，是周聚說秦也。
五十八年，三晉距秦。周令其相國之秦，以秦之輕也，還其行。〔一〕客謂相國曰：「秦之輕重未可知也。〔二〕秦欲知三國之情。公不如急見秦王曰『請為王聽東方之變』，秦王必重公。重公，是秦重周，周以取秦也；齊重，則固有周聚〔三〕以收齊：是周常不失重國之交也。」〔四〕秦信周，發兵攻三晉。〔五〕
〔一〕正義以秦輕易周相，故相國於是反歸周也。
〔二〕正義言秦之輕相國重相國，亦未可知。
〔三〕集解徐廣曰：「一作『最』，最亦古之聚字。」
〔四〕正義按：周聚事齊而和於齊周，故得齊重。今相國又得秦重，是相國收秦，周聚收齊，周常不失大國之交也。
〔五〕正義三晉，韓、魏、趙也。以上至「五十八年」，是客說周相國，令報三國之情，得秦重也。
五十九年，秦取韓陽城負黍，〔一〕西周恐，倍秦，與諸侯約從，〔二〕將天下銳師出伊闕攻秦，〔三〕令秦無得通陽城。秦昭王怒，使將軍摎〔四〕攻西周。西周君奔秦，〔五〕頓首受罪，盡獻其邑三十六，口三萬。〔六〕秦受其獻，歸其君於周。
〔一〕集解徐廣曰：「陽城有負黍聚。」正義括地志云：「陽城，洛州縣也。負黍亭在陽城縣西南三十五里。故周邑。左傳云『鄭伐周負黍』是也。」今屬韓國也。
〔二〕集解文穎曰：「關東為從，關西為橫。」孟康曰：「南北為從，東西為橫。」瓚曰：「以利合曰從，以威勢相脅曰橫。」正義按：諸說未允。關東地南北長，長為從，六國共居之。關西地東西廣，廣為橫，秦獨居之。
〔三〕正義西周以秦取韓陽城、負黍，恐懼，倍秦之約，共諸侯連從，領天下銳師，從洛州南出伊闕攻秦軍，令不得通陽城。
〔四〕集解漢書百官表曰：「前、後、左、右將軍，皆周末官也。」正義摎音紀虯反。
〔五〕正義謂西周武公。
〔六〕索隱秦昭王之五十二年。
周君、王赧卒，〔一〕周民遂東亡。秦取九鼎寶器，而遷西周公於{單心}狐。〔二〕後七歲，秦莊襄王滅東（西）周。〔三〕東西周皆入于秦，周既不祀。〔四〕
〔一〕集解宋衷曰：「謚曰西周武公。」索隱非也。徐以西周武公是惠公之長子，此周君即西周武公也。蓋此時武公與王赧皆卒，故連言也。正義劉伯莊云：「赧是慚恥之甚，輕微危弱，寄住東西，足為慚赧，故號之曰赧。」帝王世紀云：「名誕。雖居天子之位號，為諸侯之所役逼，與家人無異。名負責於民，無以得歸，乃上臺避之，故周人名其臺曰逃責臺。」
〔二〕集解徐廣曰：「{單心}音憚。{單心}狐聚與陽人聚相近，在洛陽南百五十里梁、新城之閒。」索隱西周，蓋武公之太子文公也。武公卒而立，為秦所遷。而東周亦不知其名號。戰國策雖有周文君，亦不知滅時定當何主。蓋周室衰微，略無紀錄，故太史公雖考眾書以卒其事，然二國代系甚不分明。正義括地志云：「汝州外古梁城即{單心}狐聚也。陽人故城即陽人聚也，在汝州梁縣西四十里，秦遷東周君地。梁亦古梁城也，在汝州梁縣西南十五里。新城，今洛州伊闕縣也。」按：{單心}狐、陽人傍在三城之閒。
〔三〕集解徐廣曰：「周比亡之時，凡七縣，河南、洛陽、穀城、平陰、偃師、鞏、緱氏。」正義括地志云：「故穀城在洛州河南縣西北十八里苑中。河陰縣城本漢平陰縣，在洛州洛陽縣東北五十里。十三州志云在平津大河之南也。魏文帝改曰河陰。」
〔四〕集解皇甫謐曰：「周凡三十七王，八百六十七年。」索隱既，盡也。日食盡曰既。言周祚盡滅，無主祭祀。正義按：王赧卒後，天下無主三十五年，七雄並爭。至秦始皇立，天下一統，十五年，海內咸歸於漢矣。
太史公曰：學者皆稱周伐紂，居洛邑，綜其實不然。武王營之，成王使召公卜居，居九鼎焉，而周復都豐、鎬。至犬戎敗幽王，周乃東徙于洛邑。所謂「周公葬（我）〔於〕畢」，畢在鎬東南杜中〔一〕。秦滅周。漢興九十有餘載，天子將封泰山，東巡狩至河南，求周苗裔，封其後嘉三十里地，號曰周子南君，〔二〕比列侯，以奉其先祭祀。〔三〕
〔一〕集解徐廣曰：「一作『社』。」
〔二〕集解瓚曰：「汲冢古文謂衛將軍文子為子南彌牟，其後有子南勁，朝于魏，後惠成王如衛，命子南為侯。秦井六國，衛最為後，疑嘉是衛後，故氏子南而稱君也。」正義括地志云：「周承休城一名梁雀塢，在汝州梁縣東北二十六里。帝王世紀云『漢武帝元鼎四年，東巡河洛，思周德，乃封姬嘉三千戶，地方三十里，為周子南君，以奉周祀。元帝初元五年，嘉孫延年進爵為承休侯』，在此城也。平帝元始四年，進為鄭公。光武建武十三年，封於觀，為衛公。」顏師古云：「子南，其封邑之號，為周後，故總言周子南君。」按：自嘉以下皆姓姬氏，著在史傳。瓚言子南為氏，恐非。
〔三〕集解徐廣曰：「自周亡乙巳至元鼎四年戊辰，一百四十四年，漢之九十四年也。漢武元鼎四年封周後也。」
【索隱述贊】后稷居邰，太王作周。丹開雀錄，火降烏流。三分既有，八百不謀。蒼兕誓眾，白魚入舟。太師抱樂，箕子拘囚。成康之日，政簡刑措。南巡不還，西服莫附。共和之後，王室多故。檿弧興謠，龍漦作蠹。穨帶荏禍，實傾周祚。
卷五　　　　　秦本紀第五
秦之先，帝顓頊之苗裔〔一〕孫曰女脩。女脩織，玄鳥隕卵，女脩吞之，生子大業。〔二〕大業取少典之子，曰女華。女華生大費，〔三〕與禹平水土。已成，帝錫玄圭。禹受曰：「非予能成，亦大費為輔。」帝舜曰：「咨爾費，贊禹功，其賜爾皁游。〔四〕爾後嗣將大出。」〔五〕乃妻之姚姓之玉女。〔六〕大費拜受，佐舜調馴鳥獸，鳥獸多馴服，是為柏翳。舜賜姓嬴氏。
〔一〕正義黃帝之孫，號高陽氏。
〔二〕索隱女脩，顓頊之裔女，吞鳦子而生大業。其父不著。而秦、趙以母族而祖顓頊，非生人之義也。按：左傳郯國，少昊之後，而嬴姓蓋其族也，則秦、趙宜祖少昊氏。正義列女傳云：「陶子生五歲而佐禹。」曹大家注云：「陶子者，皋陶之子伯益也。」按此即知大業是皋陶。
〔三〕索隱扶味反，一音祕。尋費後以為氏，則扶味反為得。此則秦、趙之祖，嬴姓之先，一名伯翳，尚書謂之「伯益」，系本、漢書謂之「伯益」是也。尋檢史記上下諸文，伯翳與伯益是一人不疑。而陳杞系家即敘伯翳與伯益為二，未知太史公疑而未決邪？抑亦謬誤爾？
〔四〕索隱游音旒。謂賜以皁色旌旆之旒，色與玄玉色副，言其大功成也。然其事亦當有所出。
〔五〕索隱出猶生也。言爾後嗣繁昌，將大生出子孫也。故左傳亦云「晉公子姬出也」。
〔六〕集解徐廣曰：「皇甫謐云賜之玄玉，妻以姚姓之女也。」
大費生子二人：一曰大廉，實鳥俗氏；二曰若木，實費氏。〔一〕其玄孫曰費昌，子孫或在中國，或在夷狄。〔二〕費昌當夏桀之時，去夏歸商，為湯御，以敗桀於鳴條。大廉玄孫曰孟戲、中衍，〔三〕鳥身人言。〔四〕帝太戊聞而卜之使御，吉，遂致使御而妻之。自太戊以下，中衍之後，遂世有功，〔五〕以佐殷國，故嬴姓多顯，遂為諸侯。
〔一〕索隱以仲衍鳥身人言，故為鳥俗氏。俗，一作「浴」。若木以王父字為費氏也。
〔二〕索隱殷紂時費仲，即昌之後也。
〔三〕索隱舊解以孟戲仲衍是一人，今以孟仲分字，當是二人名也。
〔四〕正義身體是鳥而能人言。又云口及手足似鳥也。
〔五〕正義謂費昌及仲衍。
其玄孫曰中潏，〔一〕在西戎，保西垂。生蜚廉。蜚廉生惡來。惡來有力，〔二〕蜚廉善走，父子俱以材力事殷紂。周武王之伐紂，并殺惡來。是時蜚廉為紂石北方，〔三〕還，無所報，為壇霍太山〔
四〕而報，得石棺，〔五〕銘曰「帝令處父〔六〕不與殷亂，賜爾石棺以華氏」。死，遂葬於霍太山。〔七〕蜚廉復有子曰季勝。〔八〕季勝生孟增。孟增幸於周成王，是為宅皋狼。〔九〕皋狼生衡父，衡父生造父。造父以善御幸於周繆王，得驥、溫驪、〔一〇〕驊騮〔一一〕、騄耳之駟，〔一二〕西巡狩，樂而忘歸。〔一三〕徐偃王作亂，〔一四〕造父為繆王御，長驅歸周，一日千里以救亂。〔一五〕繆王以趙城封造父，〔一六〕造父族由此為趙氏。自蜚廉生季勝已下五世至造父，別居趙。趙衰其後也。惡來革者，蜚廉子也，蚤死。有子曰女防。女防生旁皋，旁皋生太几，太几生大駱，大駱生非子。以造父之寵，皆蒙趙城，姓趙氏。
〔一〕集解徐廣曰：「一作『滑』。」正義中音仲。潏音決。宋衷注世本云仲滑生飛廉。
〔二〕集解晏子春秋曰：「手裂虎兕。」
〔三〕集解徐廣曰：「皇甫謐云作石槨於北方。」索隱「石」下無字，則不成文，意亦無所見，必是史記本脫。皇甫謐尚得其說。徐雖引之，而竟不云是脫何字，專質之甚也。正義為，于偽反。劉伯莊云：「霍太山，紂都之北也。霍太山在晉州霍邑縣。」按：在衛州朝歌之西方也。
〔四〕集解地理志霍太山在河東彘縣。
〔五〕正義紂既崩，無所歸報，故為壇就霍太山而祭紂，報云作得石槨。
〔六〕索隱蜚廉別號。
〔七〕集解皇甫謐云：「去彘縣十五里有冢，常祠之。」索隱言處父至忠，國滅君死而不忘臣節，故天賜石棺，以光華其族。事蓋非實，譙周深所不信。
〔八〕正義音升。
〔九〕正義地理志云西河郡皋狼縣也。按：孟增居皋狼而生衡父。
〔一〇〕集解徐廣曰：「溫，一作『盜』。」駰案：郭璞云「為馬細頸。驪，黑色」。索隱溫音盜。徐廣亦作「盜」。鄒誕生本作「駣」，音陶。劉氏音義云「盜驪，騧驪也。騧，淺黃色」。八駿既因色為名，騧驪為得之也。
〔一一〕集解郭璞曰：「色如華而赤。今名馬驃赤者為棗騮。騮，馬赤也。」
〔一二〕集解郭璞曰：「紀年云『北唐之君來見以一驪馬，是生騄耳』。八駿皆因其毛色以為名號。」駰案：穆天子傳穆王有八駿之乘，此紀不具者也。索隱按：穆王傳曰赤驥、盜驪、白義、渠黃、驊騮、騟驌、騄耳、山子。正義騄音錄。
〔一三〕集解郭璞曰：「紀年云穆王十七年，西征於崑崙丘，見西王母。」正義括地志云：「崑崙山在肅州酒泉縣南八十里。十六國春秋云前涼張駿酒泉守馬岌上言，酒泉南山即崑崙之丘也，周穆王見西王母，樂而忘歸，即謂此山。有石室王母堂，珠璣鏤飾，煥若神宮。」按：肅州在京西北二千九百六十里，即小崑崙也，非河源出處者。
〔一四〕集解地理志曰臨淮有徐縣，云故徐國。尸子曰：「徐偃王有筋而無骨。」駰謂號偃由此。正義括地志云：「大徐城在泗州徐城縣北三十里，古徐國也。博物志云徐君宮人有娠而生卵，以為不祥，棄於水濱洲。孤獨母有犬鵠蒼，銜所棄卵以歸，覆煖之，乃成小兒。生時正偃，故以為名。宮人聞之，更取養之。及長，襲為徐君。後鵠蒼臨死，生角而九尾，化為黃龍也。鵠蒼或名后蒼。」括地志又云：「徐城在越州鄮縣東南入海二百里。夏侯志云翁洲上有徐偃王城。傳云昔周穆王巡狩，諸侯共尊偃王，穆王聞之，令造父御，乘騕褭之馬，日行千里，自還討之。或云命楚王帥師伐之，偃王乃於此處立城以終。」
〔一五〕正義古史考云：「徐偃王與楚文王同時，去周穆王遠矣。且王者行有周衛，豈得救亂而獨長驅日行千里乎？」並言此事非實。按：年表穆王元年去楚文王元年三百一十八年矣。
〔一六〕集解徐廣曰：「趙城在河東永安縣。」正義括地志云：「趙城，今晉州趙城縣是。本彘縣地，後改曰永安，即造父之邑也。」
非子居犬丘，〔一〕好馬及畜，〔二〕善養息之。犬丘人言之周孝王，孝王召使主馬于汧渭之閒，〔三〕馬大蕃息。孝王欲以為大駱適嗣。申侯之女為大駱妻，生子成為適。申侯乃言孝王曰：「昔我先酈山之女，〔四〕為戎胥軒妻，〔五〕生中潏，以親故歸周，保西垂，西垂以其故和睦。今我復與大駱妻，生適子成。申駱重婚，西戎皆服，所以為王。〔六〕王其圖之。」於是孝王曰：「昔伯翳為舜主畜，畜多息，故有土，賜姓嬴。今其後世亦為朕息馬，朕其分土為附庸。」邑之秦，〔七〕使復續嬴氏祀，號曰秦嬴。亦不廢申侯之女子為駱適者，以和西戎。
〔一〕集解徐廣曰：「今槐里也。」正義括地志云：「犬丘故城一名槐里，亦曰廢丘，在雍州始平縣東南十里。地埋志云扶風槐里縣，周曰犬丘，懿王都之，秦更名廢丘，高祖三年更名槐里也。」
〔二〕正義好，火到反。畜，許救反。
〔三〕正義汧音牽。言於二水之閒，在隴州以東。
〔四〕正義申侯之先，娶於酈山。
〔五〕正義胥軒，仲衍曾孫也。
〔六〕正義重，直龍反。言申駱重婚，西戎皆從，所以得為王。王即孝王。
〔七〕集解徐廣曰：「今天水隴西縣秦亭也。」正義括地志云：「秦州清水縣本名秦，嬴姓邑。十三州志云秦亭，秦谷是也。周太史儋云『始周與秦國合而別』，故天子邑之秦。」
秦嬴生秦侯。秦侯立十年，卒。生公伯。公伯立三年，卒。生秦仲。
秦仲立三年，周厲王無道，諸侯或叛之。西戎反王室，滅犬丘大駱之族。周宣王即位，〔一〕乃以秦仲為大夫，誅西戎。西戎殺秦仲。秦仲立二十三年，死於戎。〔二〕有子五人，其長者曰莊公。周宣王乃召莊公昆弟五人，與兵七千人，使伐西戎，破之。於是復予秦仲後，及其先大駱地犬丘并有之，為西垂大夫。〔三〕
〔一〕集解徐廣曰：「秦仲之十八年也。」
〔二〕集解毛詩序曰：「秦仲始大，有車馬禮樂侍御之好也。」
〔三〕正義注水經云：「秦莊公伐西戎，破之，周宣王與大駱犬丘之地，為西垂大夫。」括地志云：「秦州上邽縣西南九十里，漢隴西西縣是也。」
莊公居其故西犬丘，生子三人，其長男世父。世父曰：「戎殺我大父仲，我非殺戎王則不敢入邑。」遂將擊戎，讓其弟襄公。襄公為太子。莊公立四十四年，卒，太子襄公代立。襄公元年，以女弟繆嬴為豐王妻。襄公二年，〔一〕戎圍犬丘，（世父）世父擊之，為戎人所虜。歲餘，復歸世父。七年春，周幽王用褒姒廢太子，立褒姒子為適，數欺諸侯，諸侯叛之。西戎犬戎與申侯伐周，殺幽王酈山下。而秦襄公將兵救周，戰甚力，有功。周避犬戎難，東徙雒邑，〔二〕襄公以兵送周平王。平王封襄公為諸侯，賜之岐以西之地。曰：「戎無道，侵奪我岐、豐之地，秦能攻逐戎，即有其地。」與誓，封爵之。襄公於是始國，與諸侯通使聘享之禮，乃用騮駒、〔三〕黃牛、羝羊各三，祠上帝西畤。〔四〕十二年，伐戎而至岐，卒。生文公。
〔一〕正義括地志云：「故汧城在隴州汧源縣東南三里。帝王世紀云秦襄公二年徙都汧，即此城。」
〔二〕正義周平王徙居王城，即雒誥云「我卜澗水東，瀍水西」者也。
〔三〕集解徐廣曰：「赤馬黑髦曰騮。」
〔四〕集解徐廣曰：「年表云立西畤，祠白帝。」索隱襄公始列為諸侯，自以居西（畤），西（畤），縣名，故作西畤，祠白帝。畤，止也，言神靈之所依止也。亦音市，謂為壇以祭天也。
文公元年，居西垂宮。〔一〕三年，文公以兵七百人東獵。四年，至汧渭之會。曰：「昔周邑我先秦嬴於此，後卒獲為諸侯。」乃卜居之，占曰吉，〔二〕即營邑之。十年，初為鄜畤，〔三〕用三牢。十三年，初有史以紀事，民多化者。十六年，文公以兵伐戎，戎敗走。於是文公遂收周餘民有之，地至岐，岐以東獻之周。十九年，得陳寶。〔四〕二十年，法初有三族之罪。〔五〕二十七年，伐南山大梓，豐大特。〔六〕四十八年，文公太子卒，賜謚為竫公。〔七〕竫公之長子為太子，是文公孫也。五十年，文公卒，葬西山。〔八〕竫公子立，是為寧公。〔九〕
〔一〕正義即上西縣是也。
〔二〕正義括地志云：「郿縣故城在岐州郿縣東北十五里。毛萇云郿，地名也。秦文公東獵汧渭之會，卜居之，乃營邑焉，即此城也。」
〔三〕集解徐廣曰：「鄜縣屬馮翊。」索隱音敷，亦縣名。於鄜地作畤，曰鄜畤。故封禪書曰「秦文公夢黃蛇自天下屬地，其口止於鄜衍」，史敦以為神，故立畤也。正義括地志云：「三畤原在岐州雍縣南二十里。封禪書云秦文公作鄜畤，襄公作西畤，靈公作吳陽上畤，並此原上，因名也。」
〔四〕索隱按：漢書郊祀志云「文公獲若石云，於陳倉北阪城祠之，其神來，若雄雉，其聲殷殷云，野雞夜鳴，以一牢祠之，號曰陳寶」。又臣瓚云「陳倉縣有寶夫人祠，歲與葉君神會，祭于此者也」。蘇林云「質如石，似肝」。云，語辭。正義括地志云：「寶雞（神）〔祠〕在岐州陳倉縣東二十里故陳倉城中。晉太康地志云『秦文公時，陳倉人獵得獸，若彘，不知名，牽以獻之。逢二童子，童子曰：「此名為媦，常在地中，食死人腦。」即欲殺之，拍捶其首。媦亦語曰：「二童子名陳寶，得雄者王，得雌者霸。」陳倉人乃逐二童子，化為雉，雌上陳倉北阪，為石，秦祠之』。搜神記云其雄者飛至南陽，其後光武起於南陽，皆如其言也。」
〔五〕集解張晏曰：「父母、兄弟、妻子也。」如淳曰：「父族、母族、妻族也。」
〔六〕集解徐廣曰：「今武都故道有怒特祠，圖大牛，上生樹本，有牛從木中出，後見豐水之中。」正義括地志云：「大梓樹在岐州陳倉縣南十里倉山上。錄異傳云『秦文公時，雍南山有大梓樹，文公伐之，輒有大風雨，樹生合不斷。時有一人病，夜往山中，聞有鬼語樹神曰：「秦若使人被髮，以朱絲繞樹伐汝，汝得不因耶？」樹神無言。明日，病人語聞，公如其言伐樹，斷，中有一青牛出，走入豐水中。其後牛出豐水中，使騎擊之，不勝。有騎墮地復上，髮解，牛畏之，入不出，故置髦頭。漢、魏、晉因之。武都郡立怒特祠，是大梓牛神也』。」按：今俗畫青牛障是。
〔七〕集解徐廣曰：「文公之四十四年，魯隱之元年。」
〔八〕集解徐廣曰：「皇甫謐云葬於西山，在今隴西之西縣。」
〔九〕集解徐廣曰：「一作『曼』。」
寧公二年，公徙居平陽。〔一〕遣兵伐蕩社。〔二〕三年，與亳戰，亳王奔戎，遂滅蕩社。〔三〕四年，魯公子翬〔四〕弒其君隱公。十二年，伐蕩氏，取之。寧公生十歲立，立十二年卒，葬西山〔五〕。生子三人，長男武公為太子。武公弟德公，同母魯姬子。〔六〕生出子。寧公卒，大庶長弗忌、威壘、〔七〕三父廢太子而立出子為君。出子六年，三父等復共令人賊殺出子。出子生五歲立，立六年卒。三父等乃復立故太子武公。
〔一〕集解徐廣曰：「郿之平陽亭。」正義帝王世紀云秦寧公都平陽。按：岐山縣有陽平鄉，鄉內有平陽聚。括地志云：「平陽故城在岐州岐山縣西四十六里，秦寧公徙都之處。」
〔二〕集解徐廣曰：「蕩音湯。社，一作『杜』。」索隱西戎之君號曰亳王，蓋成湯之胤。其邑曰蕩社。徐廣云一作「湯杜」，言湯邑在杜縣之界，故曰湯杜也。正義括地志云：「雍州三原縣有湯陵。又有湯臺，在始平縣西北八里。」按：其國蓋在三原始平之界矣。
〔三〕集解皇甫謐云：「亳王號湯，西夷之國也。」
〔四〕正義音暉，即羽父也。
〔五〕正義括地志云：「秦寧公墓在岐州陳倉縣西北三十七里秦陵山。帝王世紀云秦寧公葬西山大麓，故號秦陵山也。」按：文公亦葬西山，蓋秦陵山也。
〔六〕正義德公母號魯姬子。
〔七〕正義音力追反。
武公元年，伐彭戲氏，〔一〕至于華山下，〔二〕居平陽封宮。〔三〕三年，誅三父等而夷三族，以其殺出子也。鄭高渠眯殺其君昭公。〔四〕十年，伐邽、冀戎，初縣之。〔五〕十一年，初縣杜、鄭。〔六〕滅小虢。〔七〕
〔一〕正義戲音許宜反，戎號也。蓋同州彭衙故城是也。
〔二〕正義即華嶽之下也。
〔三〕正義宮名，在岐州平陽城內也。
〔四〕索隱春秋魯桓公十七年左傳作「高渠彌」也。
〔五〕集解地理志隴西有上邽縣。應劭曰：「即邽戎邑也。」冀縣屬天水郡。
〔六〕集解地理志京兆有鄭縣、杜縣也。正義括地志云：「下杜故城在雍州長安縣東南九里，古杜伯國。華州鄭縣也。毛詩譜云鄭國者，周畿內之地。宣王封其弟於咸林之地，是為鄭桓公。」按：秦得皆縣之。
〔七〕集解班固曰西虢在雍州。正義虢音古伯反。括地志云：「故虢城在岐州陳倉縣東四十里。次西十餘里又有城，亦名虢城。輿地志云此虢文王母弟虢叔所封，是曰西虢。」按：此虢滅時，陝州之虢猶謂之小虢。又云，小虢，羌之別種。
十三年，齊人管至父、連稱等殺其君襄公而立公孫無知。晉滅霍、魏、耿。〔一〕齊雍廩〔二〕殺無知、管至父等而立齊桓公。齊、晉為彊國。
〔一〕索隱春秋魯閔公元年左傳云「晉滅耿，滅魏，滅霍」此不言魏，史闕文耳。又傳曰：「賜畢萬魏，賜趙夙耿。」杜預注曰：「平陽皮氏縣東南有耿鄉，永安縣東北有霍太山。三國皆姬姓。」正義括地志云：「霍，晉州霍邑縣，又春秋時霍伯國。韋昭云霍，姬姓也。」括地志云：「故耿城今名耿倉城，在絳州龍門縣東南十二里，故耿國也。都城記云耿，嬴姓國也。」
〔二〕正義雍，於宮反。廩，力甚反。是雍林邑人姓名也。
十九年，晉曲沃始為晉侯。〔一〕齊桓公伯於鄄。〔二〕
〔一〕索隱晉穆侯少子成師居曲沃，號曲沃桓叔，至武公稱滅晉侯緡，始為晉君也。
〔二〕正義伯音霸。
二十年，武公卒，葬雍平陽。初以人從死，從死者六十六人。有子一人，名曰白，白不立，封平陽。〔一〕立其弟德公。
〔一〕正義即雍平陽也。平陽時屬雍，並在岐州。解在上也。
德公元年，初居雍城〔一〕大鄭宮。〔二〕以犧三百牢祠鄜畤。卜居雍。後子孫飲馬於河。〔三〕梁伯、芮伯來朝。〔四〕二年，初伏，〔五〕以狗禦蠱。〔六〕德公生三十三歲而立，立二年卒。生子三人：長子宣公，中子成公，少子穆公。長子宣公立。
〔一〕集解徐廣曰：「今縣在扶風。」
〔二〕正義括地志云：「岐州雍縣南七里故雍城，秦德公大鄭宮城也。」
〔三〕正義卜居雍之後，國益廣大，後代子孫得東飲馬於龍門之河。
〔四〕索隱梁，嬴姓。芮，姬姓。梁國在馮翊夏陽。芮國在馮翊臨晉。正義括地志云：「南芮鄉故城在同州朝邑縣南三十里，又有北芮城，皆古芮伯國。鄭玄云周同姓之國，在畿內，為王卿士者。左傳云桓公三年，芮伯萬之母芮姜惡芮伯之多寵人，故逐之，出居魏。」今按：〔陝〕州芮城縣界有芮國城，蓋是殷末虞芮爭田之芮國是也。
〔五〕集解孟康曰：「六月伏日初也。周時無，至此乃有之。」正義六月三伏之節起秦德公為之，故云初伏。伏者，隱伏避盛暑也。曆忌釋云：「伏者何？以金氣伏藏之日也。四時代謝，皆以相生：立春，木代水，水生木；立夏，火代木，木生火；立冬，水代金，金生水；立秋，以金代火，故至庚日必伏。庚者金，故曰伏也。」
〔六〕集解徐廣曰：「年表云初作伏，祠社，磔狗邑四門也。」正義蠱者，熱毒惡氣為傷害人，故磔狗以禦之。年表云「初作伏，祠社，磔狗邑四門」。按：磔，禳也。狗，陽畜也。以狗張磔於郭四門，禳卻熱毒氣也。左傳云皿蟲為蠱。顧野王云穀久積變為飛蠱也。
宣公元年，衛、燕伐周，〔一〕出惠王，立王子穨。三年，鄭伯、虢叔〔二〕殺子穨而入惠王。四年，作密畤。〔三〕與晉戰河陽，勝之。十二年，宣公卒。生子九人，莫立，立其弟成公。
〔一〕正義衛惠公都即今衛州也。燕，南燕也。周，天王也。括地志云：「滑州故城古南燕國。應劭云南燕，姞姓之國，黃帝之後。」
〔二〕正義括地志云：「洛州氾水縣，古東虢國，亦鄭之制邑，漢之城皋，即周穆王虎牢城。左傳云宮之奇曰『虢仲虢叔，王季之穆也』。」
〔三〕正義括地志云：「漢有五畤，在岐州雍縣南，則鄜畤、吳陽上畤、下畤、密畤、北畤。秦文公夢黃蛇自天而下。屬地，其口止於鄜衍，作畤，郊祭白帝，曰鄜畤。秦宣公作密畤於渭南，祭青帝。秦靈公作吳陽上畤，祭黃帝；作下畤，祠炎帝。漢高帝曰『天有五帝，今四，何也？待我而具五』。遂立黑帝，曰北畤是也。」
成公元年，梁伯、〔一〕芮伯來朝。齊桓公伐山戎，次于孤竹。〔二〕。
〔一〕正義括地志云：「同州韓城縣南二十二里少梁故城，古少梁國。都城記云梁伯國，嬴姓之後，與秦同祖。秦穆公二十二年滅之。」
〔二〕正義括地志云：「孤竹故城在平州盧龍縣十二里，殷時諸侯竹國也。」
成公立四年卒。子七人，莫立，立其弟繆公。〔一〕
〔一〕索隱秦自宣公已上皆史失其名。今按系本、古史考，得繆公名任好。
繆公任好元年，自將伐茅津，〔一〕勝之。四年，迎婦於晉，晉太子申生姊也。其歲，齊桓公伐楚，至邵陵。
〔一〕正義劉伯莊云：「戎號也。」括地志云：「茅津及茅城在陝州河北縣西二十里。注水經云茅亭，茅戎號。」
五年，晉獻公滅虞、虢，虜虞君與其大夫百里傒，以璧馬賂於虞故也。既虜百里傒，以為秦繆公夫人媵於秦。百里傒亡秦走宛，〔一〕楚鄙人執之。繆公聞百里傒賢，欲重贖之，恐楚人不與，乃使人謂楚曰：「吾媵臣百里傒在焉，請以五羖羊皮贖之。」。楚人遂許與之。當是時，百里傒年已七十餘。繆公釋其囚，與語國事。謝曰：「臣亡國之臣，何足問！」繆公曰：「虞君不用子，故亡，非子罪也。」固問，語三日，繆公大說，授之國政，號曰五羖大夫。百里傒讓曰：「臣不及臣友蹇叔，蹇叔賢而世莫知。臣常游困於齊而乞食〈食至〉人〔二〕，蹇叔收臣。臣因而欲事齊君無知，蹇叔止臣，臣得脫齊難，遂之周。周王子穨好牛，臣以養牛干之。及穨欲用臣，蹇叔止臣，臣去，得不誅。事虞君，蹇叔止臣。臣知虞君不用臣，臣誠私利祿爵，且留。再用其言，得脫，一不用，及虞君難：是以知其賢。」於是繆公使人厚幣迎蹇叔，以為上大夫。
〔一〕集解地理志南陽有宛縣。正義宛，於元反，今鄧州縣。
〔二〕集解徐廣曰：「〈食至〉，一作『銍』。」正義銍音珍栗反。銍，地名，在沛縣。
秋，繆公自將伐晉，戰於河曲。〔一〕晉驪姬作亂，太子申生死新城，〔二〕重耳、夷吾出奔。〔三〕
〔一〕集解徐廣曰：「一作『西』。」駰按：公羊傳曰「河千里而一曲也」。服虔曰「河曲，晉地」。杜預曰「河曲在蒲阪南」。正義按：河曲在華陰縣界也。
〔二〕正義韋昭云：「曲沃新為太子城。」括地志云：「絳州曲沃縣有曲沃故城，土人以為晉曲沃新城。」
〔三〕正義重耳奔翟，夷吾奔少梁也。
九年，齊桓公會諸侯於葵丘。〔一〕
〔一〕正義括地志云：「葵丘在曹州考城縣東南一里一百五十步郭內，即桓公會處。又青州臨淄縣有葵丘。即傳連稱，管至父所戍處。」
晉獻公卒。立驪姬子奚齊，其臣里克殺奚齊。荀息立卓子，〔一〕克又殺卓子及荀息。夷吾使人請秦，求入晉。於是繆公許之，使百里傒將兵送夷吾。夷吾謂曰：「誠得立，請割晉之河西八城〔二〕與秦。」及至，已立，而使丕鄭謝秦，背約不與河西城，而殺里克。丕鄭聞之，恐，因與繆公謀曰：「晉人不欲夷吾，實欲重耳。今背秦約而殺里克，皆呂甥、郤芮之計也。願君以利急召呂、郤，呂、郤至，則更入重耳便。」繆公許之，使人與丕鄭歸，召呂、郤。呂、郤等疑丕鄭有閒，乃言夷吾殺丕鄭。丕鄭子丕豹奔秦，說繆公曰：「晉君無道，百姓不親，可伐也。」繆公曰：「百姓苟不便，何故能誅其大臣？能誅其大臣，此其調也。」〔三〕不聽，而陰用豹。
〔一〕集解徐廣曰：「一作『倬』。」
〔二〕正義謂同、華等州地。
〔三〕正義調音徒聊反。言能誅大臣丕鄭，云是夷吾於百姓調和也。劉伯莊音徒弔反。按：調，選也。邪臣誅，忠臣用，是夷吾能調選。兩通也。
十二年，齊管仲、隰朋死。
晉旱，來請粟。丕豹說繆公勿與，因其饑而伐之。繆公問公孫支，〔一〕支曰：「饑穰更事耳，不可不與。」問百里傒，傒曰：「夷吾得罪於君，其百姓何罪？」於是用百里傒、公孫支言，卒與之粟。以船漕車轉，自雍相望至絳。〔二〕
〔一〕集解服虔曰：「秦大夫公孫子桑。」
〔二〕集解賈逵曰：「雍，秦國都；絳，晉國都也。」
十四年，秦饑，請粟於晉。晉君謀之群臣。虢射曰：〔一〕「因其饑伐之，可有大功。」晉君從之。十五年，興兵將攻秦。繆公發兵，使丕豹將，自往擊之。九月壬戌，與晉惠公夷吾合戰於韓地。〔二〕晉君棄其軍，與秦爭利，還而馬騺。，〔三〕繆公與麾下馳追之，不能得晉君，反為晉軍所圍。晉擊繆公，繆公傷。於是岐下食善馬者三百人馳冒晉軍，晉軍解圍，遂脫繆公而反生得晉君。初，繆公亡善馬，岐下野人共得而食之者三百餘人，〔四〕吏逐得，欲法之。繆公曰：「君子不以畜產害人。吾聞食善馬肉不飲酒，傷人。」乃皆賜酒而赦之。三百人者聞秦擊晉，皆求從，從而見繆公窘，亦皆推鋒爭死，以報食馬之德。於是繆公虜晉君以歸，令於國，齊宿，吾將以晉君祠上帝。周天子聞之，曰「晉我同姓」，為請晉君。夷吾姊亦為繆公夫人，夫人聞之，乃衰絰跣，曰：「妾兄弟不能相救，以辱君命。」繆公曰：「我得晉君以為功，今天子為請，夫人是憂。」乃與晉君盟，許歸之，更舍上舍，而饋之七牢。〔五〕十一月，歸晉君夷吾，夷吾獻其河西地，使太子圉為質於秦。秦妻子圉以宗女。是時秦地東至河。〔六〕
〔一〕正義射音石也。
〔二〕正義左傳云僖公十五年，秦晉戰于韓原，秦獲晉侯以歸。括地志云：「韓原在同州韓城縣西南十八里。十六國春秋云魏顆夢父結草抗秦將杜回，亦在韓原。」
〔三〕正義騺音致，又敕利反。國語云：「晉師潰，戎馬還，濘而止。」韋昭云：「濘，深泥也。」
〔四〕正義括地志云：「野人塢在岐州雍縣東北二十里。」按：野人盜馬食處，因名焉。
〔五〕集解賈逵曰：「諸侯雍餼七牢。牛一羊一豕一為一牢也。」
〔六〕正義晉河西八城入秦，秦東境至河，即龍門河也。
十八年，齊桓公卒。二十年，秦滅梁、芮。〔一〕
〔一〕正義梁、芮國皆在同州。秦得其地，故滅二國之君。
二十二年，晉公子圉聞晉君病，曰：「梁，我母家也，〔一〕而秦滅之。我兄弟多，即君百歲後，秦必留我，而晉輕，亦更立他子。」子圉乃亡歸晉。二十三年，晉惠公卒，子圉立為君。秦怨圉亡去，乃迎晉公子重耳於楚，而妻以故子圉妻。重耳初謝，後乃受。繆公益禮厚遇之。二十四年春，秦使人告晉大臣，欲入重耳。晉許之，於是使人送重耳。二月，重耳立為晉君，是為文公。文公使人殺子圉。子圉是為懷公。
〔一〕正義子圉母，梁伯之女也。
其秋，周襄王弟帶以翟伐王，王出居鄭。〔一〕二十五年，周王使人告難於晉、秦。秦繆公將兵助晉文公入襄王，殺王弟帶。二十八年，晉文公敗楚於城濮。〔二〕三十年，繆公助晉文公圍鄭。〔三〕鄭使人言繆公曰：「亡鄭厚晉，於晉而得矣，而秦未有利。晉之彊，秦之憂也。」繆公乃罷兵歸。晉亦罷。三十二年冬，晉文公卒。
〔一〕正義王居于氾邑也。
〔二〕正義衛地也，今濮州。
〔三〕正義左傳云僖公三十年，晉侯、秦伯圍鄭。杜預云：「文公過鄭，鄭不禮之。」
鄭人有賣鄭於秦曰：「我主其城門，鄭可襲也。」繆公問蹇叔、百里傒，對曰：「徑數國千里而襲人，希有得利者。且人賣鄭，庸知我國人不有以我情告鄭者乎？不可。」繆公曰：「子不知也，吾已決矣。」遂發兵，使百里傒子孟明視，蹇叔子西乞術及白乙丙將兵。行日，百里傒、蹇叔二人哭之。繆公聞，怒曰：「孤發兵而子沮哭吾軍，何也？」〔一〕二老曰：「臣非敢沮君軍。軍行，臣子與往；〔二〕臣老，遲還恐不相見，故哭耳。」二老退，謂其子曰：「汝軍即敗，必於殽阨矣。」〔三〕三十三年春，秦兵遂東，更晉地，過周北門。周王孫滿曰：「秦師無禮，〔四〕不敗何待！」兵至滑，〔五〕鄭販賣賈人〔六〕弦高，〔七〕持十二牛將賣之周，見秦兵，恐死虜，因獻其牛，曰：「聞大國將誅鄭，鄭君謹修守禦備，使臣以牛十二勞軍士。」秦三將軍相謂曰：「將襲鄭，鄭今已覺之，往無及已。」滅滑。滑，晉之邊邑也。
〔一〕正義沮，自呂反。沮，毀也。左傳云蹇叔哭之曰：「孟子，吾見師之出，不見其入也。」
〔二〕正義與音預。
〔三〕正義殽音胡交反。阨音厄。春秋云魯僖公三十三年，晉人及姜戎敗秦師于殽。括地志云：「三殽山又名嶔岑山，在洛州永寧縣西北二十里，即古之殽道也。」
〔四〕正義左傳云：「秦師過周北門，左右免冑而下，超乘者三百乘。王孫滿尚幼，觀之，言於王曰：『秦師輕而無禮，必敗。』」杜預云：「王城北門也。謂過天子門不卷甲束兵。超乘，示勇也。」
〔五〕正義為八反。括地志云：「緱氏故城在洛州緱氏縣東二十五里，滑伯國也。韋昭云，姬姓小國也。」
〔六〕正義賣，麥卦反。賈音古。左傳作「商人」也。
〔七〕集解人姓名。
當是時，晉文公喪尚未葬。太子襄公怒曰：「秦侮我孤，因喪破我滑。」遂墨衰絰，發兵遮秦兵於殽，擊之，大破秦軍，無一人得脫者。虜秦三將以歸。文公夫人，秦女也，〔一〕為秦三囚將請曰：「繆公之怨此三人入於骨髓，願令此三人歸，令我君得自快烹之。」晉君許之，歸秦三將。三將至，繆公素服郊迎，嚮三人哭曰：「孤以不用百里傒、蹇叔言以辱三子，三子何罪乎？子其悉心雪恥，毋怠。」遂復三人官秩如故，愈益厚之。
〔一〕集解服虔曰：「繆公女。」
三十四年，楚太子商臣弒其父成王代立。
繆公於是復使孟明視等將兵伐晉，戰于彭衙。〔一〕秦不利，引兵歸。
〔一〕集解杜預曰：「馮翊郃陽縣西北有衙城。」正義括地志云：「彭衙故城在同州白水縣東北六十里。」
戎王使由余〔一〕於秦。由余，其先晉人也，亡入戎，能晉言。聞繆公賢，故使由余觀秦。秦繆公示以宮室、積聚。由余曰：「使鬼為之，則勞神矣。使人為之，亦苦民矣。」繆公怪之，問曰：「中國以詩書禮樂法度為政，然尚時亂，今戎夷無此，何以為治，不亦難乎？」由余笑曰：「此乃中國所以亂也。夫自上聖黃帝作為禮樂法度，身以先之，僅以小治。及其後世，日以驕淫。阻法度之威，以責督於下，下罷極〔二〕則以仁義怨望於上，上下交爭怨而相篡弒，至於滅宗，皆以此類也。夫戎夷不然。上含淳德以遇其下，下懷忠信以事其上，一國之政猶一身之治，不知所以治，此真聖人之治也。」於是繆公退而問內史廖曰：〔三〕「孤聞鄰國有聖人，敵國之憂也。今由余賢，寡人之害，將奈之何？」內史廖曰：「戎王處辟匿，未聞中國之聲。君試遺其女樂，以奪其志；〔四〕為由余請，以疏其閒；留而莫遣，以失其期。戎王怪之，必疑由余。君臣有閒，乃可虜也。且戎王好樂，必怠於政。」繆公曰：「善。」因與由余曲席而坐，〔五〕傳器而食，問其地形與其兵勢盡，而後令內史廖以女樂二八遺戎王。戎王受而說之，終年不還。於是秦乃歸由余。由余數諫不聽，繆公又數使人閒要由余，由余遂去降秦。繆公以客禮禮之，問伐戎之形。
〔一〕正義戎人姓名。
〔二〕正義罷音皮。
〔三〕集解漢書百官表曰：「內史，周官也。」
〔四〕集解徐廣曰：「奪，一作『徇』。」
〔五〕正義按：床在穆公左右，相連而坐，謂之曲席也。
三十六年，繆公復益厚孟明等，使將兵伐晉，渡河焚船，大敗晉人，取王官及鄗，〔一〕以報殽之役。晉人皆城守不敢出。於是繆公乃自茅津〔二〕渡河，〔三〕封殽中尸，〔四〕為發喪，哭之三日。乃誓於軍曰：「嗟士卒！聽無譁，余誓告汝。古之人謀黃髮番番〔五〕，則無所過。」以申思不用蹇叔、百里傒之謀，故作此誓，令後世以記余過。君子聞之，皆為垂涕，曰：「嗟乎！秦繆公之與人周也，〔六〕卒得孟明之慶。」
〔一〕集解徐廣曰：「左傳作『郊』。」駰案：服虔曰「皆晉地，不能有」。正義鄗音郊。左傳作「郊」。杜預云：「書取，言易也。」括地志云：「王官故城在同州澄城縣西北九十里。又云南郊故城在縣北十七里。又有北郊故城，又有西郊古城。左傳云文公三年，秦伯伐晉，濟河焚舟，取王官及郊也。」括地志云：「蒲州猗氏縣南二里又有王官故城，亦秦伯取者。」上文云「秦地東至河」，蓋猗氏王官是也。
〔二〕集解徐廣曰：「在大陽。」正義括地志云：「茅津在陝州河北縣、大陽縣也。」
〔三〕正義自茅津南渡河也。
〔四〕集解賈逵曰：「封識之。」正義左傳云：「秦伯伐晉，濟河焚舟，晉人不出，遂自茅津濟，封殽尸而還。」杜預云：「封，埋藏也。」
〔五〕正義音婆。字當作「皤」。皤，白頭貌。言髮白而更黃，故云黃髮番番，（以申思）謂蹇叔、百里奚也。
〔六〕集解服虔曰：「周，備也。」
三十七年，秦用由余謀伐戎王，益國十二，開地千里，〔一〕遂霸西戎。天子使召公過賀繆公以金鼓。三十九年，繆公卒，葬雍〔二〕。從死者百七十七人，秦之良臣子輿氏三人〔三〕名曰奄息、仲行、鍼虎，亦在從死之中。〔四〕秦人哀之，為作歌黃鳥之詩。君子曰：「秦繆公廣地益國，東服彊晉，西霸戎夷，然不為諸侯盟主，亦宜哉。死而棄民，收其良臣而從死。且先王崩，尚猶遺德垂法，況奪之善人良臣百姓所哀者乎？是以知秦不能復東征也。」繆公子四十人，其太子罃代立，是為康公。
〔一〕正義韓安國云「秦穆公都地方三百里，并國十四，辟地千里」，隴西、北地郡是也。
〔二〕集解皇覽曰：「秦繆公冢在橐泉宮祈年觀下。」正義廟記云：「橐泉宮，秦孝公造。祈年觀，德公起。蓋在雍州城內。」括地志云：「秦穆公冢在岐州雍縣東南二里。」
〔三〕正義毛萇云：「良，善也，三善臣也。」左傳云：「子車氏之三子。」杜預云：「子車，秦大夫也。」
〔四〕正義行音胡郎反。鍼音其廉反。應劭云：「秦穆公與群臣飲酒酣，公曰『生共此樂，死共此哀』。於是奄息、仲行、鍼虎許諾。及公薨，皆從死。黃鳥詩所為作也。」杜預云：「以人葬為殉也。」括地志云：「三良冢在岐州雍縣一里故城內。」
康公元年。往歲繆公之卒，晉襄公亦卒；襄公之弟名雍，秦出也，〔一〕在秦。晉趙盾欲立之，使隨會〔二〕來迎雍，秦以兵送至令狐。〔三〕晉立襄公子而反擊秦師，秦師敗，隨會來奔。二年，秦伐晉，取武城，〔四〕報令狐之役。四年，晉伐秦，取少梁。〔五〕六年，秦伐晉，取羈馬。〔六〕戰於河曲，大敗晉軍。晉人患隨會在秦為亂，乃使魏讎餘〔七〕詳反，〔八〕合謀會，詐而得會，會遂歸晉。康公立十二年卒，子共公立。〔九〕
〔一〕正義雍母秦女，故言秦出也。
〔二〕正義韋昭云：「晉正卿士蒍之孫，成伯之子季武子也。食采於隨范，故曰隨會，或曰范會。季，范子字也。」
〔三〕集解杜預曰：「在河東。」正義令音零。括地志云：「令狐故城在蒲州猗氏縣界十五里也。」
〔四〕正義括地志云：「故武城一名武平城，在華州鄭縣東北十三里也。」
〔五〕正義前入秦，後歸晉，今秦又取之。
〔六〕集解服虔曰：「晉邑也。」
〔七〕集解服虔曰：「晉之魏邑大夫。」正義讎音受。又作「犨」，音同。
〔八〕正義詳音羊。
〔九〕索隱名貑。十代至靈公，又並失名。
共公二年，晉趙穿弒其君靈公。三年，楚莊王彊，北兵至雒，問周鼎。共公立五年卒，子桓公立。
桓公三年，晉敗我一將。十年，楚莊王服鄭，北敗晉兵於河上。當是之時，楚霸，為會盟合諸侯。二十四年，晉厲公初立，與秦桓公夾河而盟。歸而秦倍盟，與翟合謀擊晉。二十六年，晉率諸侯伐秦，秦軍敗走，追至涇而還。桓公立二十七年卒，子景公立。〔一〕
〔一〕集解徐廣曰：「世本云景公名后伯車也。」索隱景公已下，名又錯亂，始皇本紀作（哀）〔僖〕公。
景公四年，晉欒書弒其君厲公。十五年，救鄭，敗晉兵於櫟〔一〕。是時晉悼公為盟主。十八年，晉悼公彊，數會諸侯，率以伐秦，敗秦軍。秦軍走，晉兵追之，遂渡涇，至棫林而還。〔二〕二十七年，景公如晉，與平公盟，已而背之。三十六年，楚公子圍弒其君而自立，是為靈王。景公母弟后子鍼〔三〕有寵，景公母弟富，或譖之，恐誅，乃奔晉，車重千乘。晉平公曰：「后子富如此，何以自亡？」對曰：「秦公無道，畏誅，欲待其後世乃歸。」三十九年，楚靈王彊，會諸侯於申，〔四〕為盟主，殺齊慶封。景公立四十年卒，子哀公立。〔五〕后子復來歸秦。
〔一〕集解杜預曰：「晉地也。」正義櫟音歷。括地志云：「洛州陽翟縣，古櫟邑也。」
〔二〕集解徐廣曰：「棫音域。」駰案：杜預曰「秦地也」。
〔三〕正義音鉗。
〔四〕正義在鄧州南陽縣〔北〕三十里。
〔五〕索隱始皇本紀作「〈王畢〉公」。
哀公八年，楚公子棄疾弒靈王而自立，是為平王。十一年，楚平王來求秦女為太子建妻。至國，女好而自娶之。十五年，楚平王欲誅建，建亡；〔一〕伍子胥奔吳。晉公室卑而六卿彊，欲內相攻，是以久秦晉不相攻。三十一年，吳王闔閭與伍子胥伐楚，楚王亡奔隨，吳遂入郢。楚大夫申包胥來告急，〔二〕七日不食，日夜哭泣。〔三〕於是秦乃發五百乘救楚，〔四〕敗吳師。吳師歸，楚昭王乃得復入郢。哀公立三十六年卒。太子夷公，夷公蚤死，不得立，立夷公子，是為惠公。
〔一〕正義太子建亡之鄭，鄭殺之。
〔二〕正義包胥姓公孫，封於申，故號申包胥。左傳云：「申包胥如秦乞師，曰：『吳為封豕長蛇，以荐食上國，虐始於楚。寡君失守社稷，越在草莽，使下臣告急曰，夷德無厭，若鄰於君，疆埸之患也。逮吳之未定，君其取分焉。若楚之遂亡，君之土也。若以君靈撫之，世以事君。』」
〔三〕正義左傳云：「申包胥對秦伯曰『寡君越在草莽，未獲所伏，下臣何敢即安』。立依於庭牆而哭，日夜不絕聲，勺飲不入口，七日。秦哀公為賦無衣，九頓首而坐。秦師乃出。」
〔四〕正義左傳魯定公五年，秦子蒲、子虎帥車五百乘以救楚，敗吳師於軍祥。
惠公元年，孔子行魯相事。五年，晉卿中行、范氏反晉，晉使智氏、趙簡子攻之，范、中行氏亡奔齊。惠公立十年卒，子悼公立。
悼公二年，齊臣田乞弒其君孺子，立其兄陽生，是為悼公。六年，吳敗齊師。齊人弒悼公，立其子簡公。九年，晉定公與吳王夫差盟，爭長於黃池，卒先吳。〔一〕吳彊，陵中國。十二年，齊田常弒簡公，立其弟平公，常相之。十三年，楚滅陳。秦悼公立十四年卒，子厲共公立。孔子以悼公十二年卒。
〔一〕集解徐廣曰：「外傳云吳王先歃。」
厲共公二年，蜀人來賂。十六年，塹河旁。以兵二萬伐大荔，取其王城。〔一〕二十一年，初縣頻陽。〔二〕晉取武成。二十四年，晉亂，殺智伯，分其國與趙、韓、魏。二十五年，智開與邑人來奔。〔三〕三十三年，伐義渠，虜其王。〔四〕三十四年，日食。厲共公卒，子躁公立。
〔一〕集解徐廣曰：「今之臨晉也。臨晉有王城。」正義荔音戾。括地志云：「同州東三十里朝邑縣東三十步故王城。大荔近王城邑。」
〔二〕集解地理志馮翊有頻陽縣。正義括地志云：「頻陽故城在雍州同官縣界，古頻陽縣城也。」
〔三〕集解徐廣曰：「一本二十六年城南鄭也。」正義開，智伯子。伯被趙襄子等滅其國，其子與從屬來奔秦。
〔四〕集解應劭曰：「義渠，北地也。」正義括地志云：「寧、慶二州，春秋及戰國時為義渠戎國之地也。」
躁公二年，南鄭反。〔一〕十三年，義渠來伐，至渭南。十四年，躁公卒，立其弟懷公。〔二〕
〔一〕正義南鄭，今梁州所理縣也。春秋及戰國時，其地屬於楚也。
〔二〕索隱厲共公子也。生昭太子，未立而卒。太子之子，是為靈公。
懷公四年，庶長晁〔一〕與大臣圍懷公，懷公自殺。懷公太子曰昭子，蚤死，大臣乃立太子昭子之子，是為靈公。〔二〕靈公，懷公孫也。
〔一〕正義長，丁丈反。晁，竹遙反。晁，人名也。劉伯莊音潮。
〔二〕索隱生獻公也。
靈公六年，晉城少梁，秦擊之。十三年，城籍姑。〔一〕靈公卒，子獻公〔二〕不得立，立靈公季父悼子，是為簡公。簡公，昭子之弟而懷公子也。〔三〕
〔一〕正義括地志云：「籍姑故城在同州韓城縣北三十五里。」
〔二〕索隱名師隰。
〔三〕索隱簡公，昭之弟而懷公子。簡公，懷公弟，靈公季父也。始皇本紀云靈公生簡公，誤也。又紀年云簡公九年卒，次敬公立，十二年卒，乃立惠公。正義劉伯莊云簡公是昭子之弟，懷公之子，厲公之孫。今（史）〔秦〕記謂簡公是（厲）〔靈〕公子者抄寫之誤。
簡公六年，令吏初帶劍。〔一〕塹洛。城重泉。〔二〕十六年卒，〔三〕子惠公立。
〔一〕正義春秋官吏各得帶劍。
〔二〕集解地理志重泉縣屬馮翊。正義重，直龍反。括地志云：「重泉故城在同州蒲城縣東南四十五里也。」
〔三〕集解徐廣曰：「表云十五年也。」
惠公十二年，子出子生。十三年，伐蜀，取南鄭。惠公卒，出子立。
出子二年，庶長改迎靈公之子獻公于河西而立之。〔一〕殺出子及其母，沈之淵旁。秦以往者數易君，君臣乖亂，故晉復彊，奪秦河西地。〔二〕
〔一〕正義西者，秦州西縣，秦之舊地，時獻公在西縣，故迎立之。
〔二〕正義奪前所上八城也。
獻公元年，〔一〕止從死。二年，城櫟陽。〔二〕四年正月庚寅，孝公生。十一年，周太史儋見獻公曰：「周故與秦國合而別，別五百歲復合，合（七）十七歲而霸王出。」十六年，桃冬花。十八年，雨金櫟陽。〔三〕二十一年，與晉戰於石門，〔四〕斬首六萬，天子賀以〈耑甫〉。〔五〕二十三年，與魏晉戰少梁，虜其將公孫痤。〔六〕二十四年，獻公卒，〔七〕子孝公立，〔八〕年已二十一歲矣。
〔一〕集解徐廣曰：「丁酉。」
〔二〕集解徐廣曰：「徙都之，今萬年是也。」正義括地志云：「櫟陽故城一名萬年城，在雍州東北百二十里。（櫟陽）漢七年，分櫟陽城內為萬年縣，隋文帝開皇三年，遷都於龍首川，今京城也。改萬年為大興縣。至唐武德元年，又改曰萬年，置在州東七里。」
〔三〕正義言雨金於秦國都，明金瑞見也。
〔四〕正義括地志云：「堯門山俗名石門，在雍州三原縣西北三十三里。上有路，其狀若門。故老云堯鑿山為門，因名之。武德年中於此山南置石門縣，貞觀年中改為雲陽縣。」
〔五〕集解周禮曰：「白與黑謂之黼，黑與青謂之黻。」
〔六〕正義在戈反。
〔七〕集解徐廣曰：「表云二十三年。」
〔八〕索隱名渠梁。
孝公元年，〔一〕河山以東彊國六，與齊威、楚宣、魏惠、燕悼、韓哀、趙成侯並。淮泗之閒〔二〕小國十餘。楚、魏與秦接界〔三〕。魏築長城，自鄭濱洛以北，有上郡。楚自漢中，南有巴、黔中。周室微，諸侯力政，爭相併。秦僻在雍州，不與中國諸侯之會盟，夷翟遇之。孝公於是布惠，振孤寡，招戰士，明功賞。下令國中曰：「昔我繆公自岐雍之閒，修德行武，東平晉亂，以河為界，〔四〕西霸戎翟，廣地千里，天子致伯，諸侯畢賀，為後世開業，甚光美。會往者厲、躁、簡公、出子之不寧，國家內憂，未遑外事，三晉攻奪我先君河西地，諸侯卑秦、醜莫大焉。獻公即位，鎮撫邊境，徙治櫟陽，且欲東伐，復繆公之故地，脩繆公之政令。寡人思念先君之意，常痛於心。賓客群臣有能出奇計彊秦者，吾且尊官，與之分土。」於是乃出兵東圍陝城，西斬戎之獂王。〔五〕
〔一〕集解徐廣曰：「庚申也。」
〔二〕正義並，白浪反。謂淮泗二水。
〔三〕正義楚北及魏西與秦相接，北自梁州漢中郡，南有巴、渝，過江南有黔中、巫郡也。魏西界與秦相接，南自華州鄭縣，西北過渭水，濱洛水東岸，向北有上郡鄜州之地，皆築長城以界秦境。洛即漆沮水也。
〔四〕正義即龍門河也。
〔五〕集解地理志天水有獂道縣。應劭曰：「獂，戎邑，音桓。」
衛鞅聞是令下，西入秦，因景監〔一〕求見孝公。
〔一〕正義監，甲暫反，閹人也。
二年，天子致胙。
三年，衛鞅說孝公變法修刑，內務耕稼，外勸戰死之賞罰，孝公善之。甘龍、杜摯等弗然，相與爭之。卒用鞅法，百姓苦之；居三年，百姓便之。乃拜鞅為左庶長。其事在商君語中。
七年，與魏惠王會杜平。〔一〕八年，與魏戰元里，〔二〕有功。十年，衛鞅為大良造，將兵圍魏安邑，降之。〔三〕十二年，作為咸陽，〔四〕築冀闕，〔五〕秦徙都之。并諸小鄉聚，〔六〕集為大縣，縣一令，〔七〕四十一縣。為田開阡陌。〔八〕東地渡洛。十四年，初為賦。〔九〕十九年，天子致伯。〔一〇〕二十年，諸侯畢賀。秦使公子少官率師會諸侯逢澤，〔一一〕朝天子。
〔一〕正義在同州澄城縣界也。
〔二〕正義祁城在同州澄城縣界。
〔三〕集解地理志曰河東有安邑縣。正義括地志云：「安邑故城在絳州夏縣東北十五里，本夏之都。」
〔四〕正義括地志云：「咸陽故城亦名渭城，在雍州咸陽縣東十五里，京城北四十五里，即秦孝公徙都之者。今咸陽縣，古之杜郵，白起死處。」
〔五〕正義劉伯莊云：「冀猶記事，闕即象魏也。」
〔六〕正義萬二千五百家為鄉。聚猶村落之類也。
〔七〕集解漢書百官表曰：「縣令長皆秦官。萬戶以上為令，秩千石至六百石；減萬戶為長，秩五百石至三百石。皆有丞尉。」
〔八〕索隱風俗通曰：「南北曰阡，東西曰陌。河東以東西為阡，南北為陌。」
〔九〕集解徐廣曰：「制貢賦之法也。」索隱譙周云：「初為軍賦也。」
〔一〇〕正義伯音霸，又如字。孝公十九年，天子始封爵為霸，即太史儋云「合（七）十七歲而霸王出」之年，故天子致伯。桓譚新論云：「夫上古稱三皇、五帝，而次有三王、五伯，此天下君之冠首也。故言三皇以道理，而五帝用德化；三王由仁義，五伯以權智。其說之曰，無制令刑罰謂之皇；有制令而無刑罰謂之帝；賞善誅惡，諸侯朝事謂之王；興兵約盟，以信義矯世謂之伯。」
〔一一〕集解徐廣曰：「開封東北有逢澤。」正義括地志云：「逢澤亦名逢池，在汴州浚儀縣東南十四里。」
二十一年，齊敗魏馬陵。〔一〕
〔一〕正義虞喜志林云：「濮州甄城縣東北六十餘里有馬陵，澗谷深峻，可以置伏。」按：龐涓敗即此也。
二十二年，衛鞅擊魏，虜魏公子卬。封鞅為列侯，號商君。〔一〕
〔一〕正義商州商洛縣在州東八十九里，鞅所封也。契所封地。
二十四年，與晉戰鴈門，〔一〕虜其將魏錯。〔二〕
〔一〕索隱紀年云「與魏戰岸門」，此云「鴈門」，恐聲誤也。又下云「敗韓岸門」，蓋一地也。尋秦與韓、魏戰，不當遠至鴈門也。正義括地志云：「岸門在許州長社縣西北二十八里，今名西武亭。」
〔二〕正義七故反。
孝公卒，子惠文君立。〔一〕是歲，誅衛鞅。鞅之初為秦施法，〔二〕法不行，太子犯禁。鞅曰：「法之不行，自於貴戚。君必欲行法，先於太子。太子不可黥，黥其傅師。」於是法大用，秦人治。及孝公卒，太子立，宗室多怨鞅，鞅亡，因以為反，而卒車裂以徇秦國。〔三〕
〔一〕索隱名駟。
〔二〕正義為，于偽反。
〔三〕集解漢書曰：「商君為法於秦，戰斬一首賜爵一級，欲為官者五十石。其爵名：一為公士，二上造，三簪褭，四不更，五大夫，六官大夫，七公大夫，八公乘，九五大夫，十左庶長，十一右庶長，十二左更，十三中更，十四右更，十五少上造，十六大上造，十七駟車庶長，十八大庶長，十九關內侯，二十徹侯。」
惠文君元年，楚、韓、趙、蜀人來朝。二年，天子賀。三年，王冠。〔一〕四年，天子致文武胙。齊、魏為王。〔二〕
〔一〕正義冠音館。禮記云年二十行冠禮也。
〔二〕索隱齊威王、魏惠王。
五年，陰晉人犀首〔一〕為大良造。六年，魏納陰晉，陰晉更名寧秦。〔二〕七年，公子卬與魏戰，虜其將龍賈，斬首八萬。八年，魏納河西地。九年，渡河，取汾陰、皮氏。〔三〕與魏王會應。〔四〕圍焦，降之。〔五〕十年，張儀相秦。魏納上郡十五縣。〔六〕十一年，縣義渠。〔七〕歸魏焦、曲沃。〔八〕義渠君為臣。更名少梁曰夏陽。十二年，初臘。〔九〕十三年四月戊午，魏君為王，韓亦為王。〔一〇〕使張儀伐取陝，出其人與魏。
〔一〕集解犀首，官名。姓公孫，名衍。索隱官名，若虎牙之類。姓公孫，名衍，魏人也。正義犀音西。地理志云華陰縣，故陰晉，秦惠王五年，更名寧秦，高祖八年更名華陰。
〔二〕集解徐廣曰：「今之華陰也。」
〔三〕集解地理志二縣屬河東。正義渡河東取之。括地志云：「汾陰故城俗名殷湯城，在蒲州汾陰縣北也。皮氏在絳州龍門縣西一里八十步，即古皮氏城也。」
〔四〕正義應，乙陵反。括地志云：「故應城因應山為名，古之應國，在汝州魯山縣東三十里。左傳云『邘、晉、應、韓，武之穆也』。」
〔五〕正義括地志云：「焦城在陝州城內東北百步，因焦水為名。周同姓所封，左傳云虞、虢、焦、滑、霍、陽、韓、魏皆姬姓也。」杜預云八國皆為晉所滅。按：武王克商，封神農之後于焦，而後封姬姓也。
〔六〕正義今鄜、綏等州也。魏前納陰晉，次納同、丹二州，今納上郡，而盡河西濱洛之地矣。
〔七〕正義地理志云北地郡義渠道，秦縣也。括地志云：「寧、原、慶三州，秦北地郡，戰國及春秋時為義渠戎國之地，周先公劉、不窋居之，古西戎也。」
〔八〕正義括地志云：「曲沃在陝州〔陝〕縣西南三十二里，因曲沃水為名。」按：焦、曲沃二城相近，本魏地，適屬秦，今還魏，故言歸也。
〔九〕正義臘，盧盍反，十二月臘日也。秦惠文王始效中國為之，故云初臘。獵禽獸以歲終祭先祖，因立此日也。風俗通云：「禮傳云『夏曰嘉平，殷曰清祀，周曰蜡，漢改曰臘』。禮曰『天子大蜡八，伊耆氏始為蜡』。蜡者，索也。歲十二月合聚萬物而索饗之。」
〔一〇〕正義魏襄王、韓宣惠王也。
十四年，更為元年。二年，張儀與齊、楚大臣會齧桑。三年，韓、魏太子來朝。張儀相魏。五年，王游至北河。〔一〕七年，樂池〔
二〕相秦。韓、趙、魏、燕、齊帥匈奴共攻秦。秦使庶長疾與戰修魚，虜其將申差，〔三〕敗趙公子渴、韓太子奐，斬首八萬二千。八年，張儀復相秦。九年，司馬錯伐蜀，滅之。〔四〕伐取趙中都、西陽〔五〕十年，韓太子蒼來質。伐取韓石章。〔六〕伐敗趙將泥。〔七〕伐取義渠二十五城。十一年，樗里疾攻魏焦，降之。敗韓岸門，斬首萬，其將犀首走。公子通封於蜀。〔八〕燕君讓其臣子之。十二年，王與梁王會臨晉。庶長疾攻趙，虜趙將莊。張儀相楚。十三年，庶長章擊楚於丹陽，虜其將屈匈 ，斬首八萬；又攻楚漢中，取地六百里，置漢中郡。楚圍雍氏，秦使庶長疾助韓而東攻齊，到滿〔九〕助魏攻燕。十四年，伐楚，取召陵。丹、犁臣，蜀〔一〇〕相壯〔一一〕殺蜀侯來降。
〔一〕集解徐廣曰：「戎地，在河上。」正義按：王游觀北河，至靈、夏州之黃河也。
〔二〕正義樂音岳。池，徒何反。裴氏音池也。
〔三〕正義修魚，韓邑也。年表云秦敗我修魚，得韓將軍申差。
〔四〕索隱蜀西南夷舊有君長，故昌意娶蜀山氏女也。其後有杜宇，自立為王，號曰望帝。蜀王本紀曰：「張儀伐蜀，蜀王開戰不勝，為儀所滅也。」
〔五〕集解地理志太原有中都縣。正義括地志云：「中都故縣在汾州平遙縣西十二里，即西都也。西陽即中陽也，在汾州隰城縣東十里。地理志云西都、中陽屬西河郡。」此云「伐取趙中都西陽」。趙世家云「秦即取我西都及中陽」。年表云「秦惠文王後元九年，取趙中都、西陽、安邑。趙武靈王十年，秦取中都安陽」。本紀、世家、年表其縣名異，年歲實同，所伐唯一處，故具錄之，以示後學。
〔六〕正義韓地名也。
〔七〕集解徐廣曰：「將，一作『莊』。」正義趙將名也。
〔八〕集解徐廣曰：「是歲王赧元年。」索隱華陽國志曰：「赧王元年，秦惠王封子通國為蜀侯，以陳莊為相。」徐廣所云，亦據國志而言之。
〔九〕正義滿，或作「蒲」。秦將姓名也。
〔一〇〕正義二戎號也，臣伏於蜀。蜀相殺蜀侯，并丹、犁二國降秦。在蜀西南姚府管內，本西南夷，戰國時蜀、滇國，唐初置犁州、丹州也。
〔一一〕集解徐廣曰：「一作『狀』。」
惠王卒，子武王立。〔一〕韓、魏、齊、楚、越〔二〕皆賓從。
〔一〕索隱名蕩。
〔二〕集解徐廣曰：「一作『趙』。」
武王元年，與魏惠王會臨晉。〔一〕誅蜀相壯。張儀、魏章皆東出之魏。伐義渠、丹、犁。二年，初置丞相，〔二〕樗里疾、甘茂為左右丞相。張儀死於魏。三年，與韓襄王會臨晉外。〔三〕南公揭卒，樗里疾相韓。武王謂甘茂曰：「寡人欲容車通三川，窺周室，死不恨矣。」其秋，使甘茂、庶長封伐宜陽。〔四〕四年，拔宜陽，斬首六萬。涉河，城武遂。〔五〕魏太子來朝。武王有力好戲，力士任鄙、烏獲、孟說皆至大官。王與孟說舉鼎，絕臏。〔六〕八月，武王死。〔七〕族孟說。武王取魏女為后，無子。立異母弟，是為昭襄王。〔八〕昭襄母楚人，姓羋氏，號宣太后。武王死時，昭襄王為質於燕，燕人送歸，得立。
〔一〕集解徐廣曰：「表云哀王。」正義按：魏惠王卒已二十五年矣。
〔二〕集解應劭曰：「丞者，承也。相，助也。」
〔三〕正義外謂臨晉城外。「外」字一作「水」。
〔四〕正義在河南府福昌縣東十四里，故韓城是也。此韓之大郡，伐取之，三川路乃通也。
〔五〕集解徐廣曰：「韓邑也。」正義按：此邑本屬韓，近平陽。韓世家云「貞子居平陽，九世至哀侯，徙鄭」。楚世家云「而韓猶服事秦者，以先王墓在平陽」。而秦之武遂去之七十里，故知近平陽。
〔六〕集解徐廣曰：「一作『脉』。」正義臏音頻忍反。絕，斷也。臏，脛骨也。
〔七〕集解皇覽曰：「秦武王冢在扶風安陵縣西北，畢陌中大冢是也。人以為周文王冢，非也。周文王冢在杜中。」正義括地志云：「秦悼武王陵在雍州咸陽縣西北十五里也。」
〔八〕索隱名則，一名稷。
昭襄王元年，嚴君疾為相。〔一〕甘茂出之魏。二年，彗星見。〔二〕庶長壯與大臣、諸侯、公子為逆，皆誅，及惠文后皆不得良死。〔三〕悼武王后出歸魏。三年，王冠。與楚王會黃棘，〔四〕與楚上庸。〔五〕四年，取蒲阪。〔六〕彗星見。五年，魏王來朝應亭，〔七〕復與魏蒲阪。六年，蜀侯煇反，〔八〕司馬錯定蜀。庶長奐伐楚，斬首二萬。涇陽君〔九〕質於齊。日食，晝晦。七年，拔新城。〔一〇〕樗里子卒。八年，使將軍羋戎攻楚，取新市。〔一一〕齊使章子，魏使公孫喜，韓使暴鳶〔一二〕共攻楚方城，取唐眛。趙破中山，其君亡，竟死齊。魏公子勁、韓公子長為諸侯。〔一三〕九年，孟嘗君薛文來相秦。奐攻楚，取八城，殺其將景快。十年，楚懷王入朝秦，秦留之。薛文以金受免。〔一四〕樓緩為丞相。十一年，齊、韓、魏、趙、宋、中山五國共攻秦，〔一五〕至鹽氏而還。〔一六〕秦與韓、魏河北及封陵以和。〔一七〕彗星見。楚懷王走之趙，趙不受，還之秦，即死，歸葬。十二年，樓緩免，穰侯〔一八〕魏冉為相。予楚粟五萬石。
〔一〕正義蓋封蜀郡嚴道縣，因號嚴君。疾，名也。
〔二〕正義彗，似歲反，又先到反。
〔三〕集解徐廣曰：「迎婦於楚者。」
〔四〕正義棘，紀力反。蓋在房、襄二州也。
〔五〕集解地理志漢中有上庸縣。正義括地志云：「上庸，今房州竹山縣及金州是也。」
〔六〕正義括地志云：「蒲阪故城在蒲州河東縣南二里，即堯舜所都也。」
〔七〕集解徐廣曰：「魏世家云會臨晉。」正義應音乙陵反。
〔八〕索隱煇音暉。華陽國志曰：「秦封王子煇為蜀侯。蜀侯祭，歸胙於王，後母疾之，加毒以進，王大怒，使司馬錯賜煇劍。」此煇不同也。
〔九〕索隱名市。
〔一〇〕正義楚世家云：「懷王二十九年，秦復伐楚，大破楚軍，楚軍死二萬，殺我將軍景缺。」年表云：「秦敗我襄城，殺景缺。」括地志云：「許州襄城縣即古新城縣也。」按世家、年表，則「新」字誤作「襄」字。
〔一一〕集解晉地記曰：「江夏有新市縣。」
〔一二〕索隱韓將姓名。
〔一三〕索隱別封之邑，比之諸侯，猶商君、趙長安君然。
〔一四〕正義金受，秦丞相姓名。免，奪其丞相。
〔一五〕正義蓋中山此時屬趙，故云五國也。
〔一六〕集解徐廣曰：「鹽，一作『監』。」正義括地志云：「鹽故城一名司鹽城，在蒲州安邑縣。」按：掌鹽池之官，因稱氏。
〔一七〕正義年表云：「秦與魏封陵，與韓武遂以和。」按：河外陝、虢、曲沃等地。封陵在古蒲阪縣西南河曲之中。武遂，近平陽地也。
〔一八〕正義括地志云：「穰，鄧州所理縣，即古穰侯國。」
十三年，向壽伐韓，取武始。〔一〕左更白起攻新城。〔二〕五大夫禮出亡奔魏。任鄙為漢中守。〔三〕十四年，左更白起攻韓、魏於伊闕，〔四〕斬首二十四萬，虜公孫喜，拔五城。十五年，大良造白起攻魏，取垣，〔五〕復予之。攻楚，取宛。十六年，左更錯取軹及鄧。〔六〕冉免，封公子市宛，公子悝鄧，〔七〕魏冉陶，為諸侯。十七年，城陽君〔八〕入朝，及東周君來朝。秦以垣為蒲阪、皮氏。〔九〕王之宜陽。十八年，錯攻垣、〔一〇〕河雍，決橋取之〔一一〕。十九年，王為西帝，齊為東帝，皆復去之。呂禮來自歸。齊破宋，宋王在魏，死溫。任鄙卒。二十年，〔一二〕王之漢中，又之上郡、北河。二十一年，〔一三〕錯攻魏河內。魏獻安邑，秦出其人，募徙河東賜爵，赦罪人遷之。涇陽君封宛。二十二年，蒙武伐齊。河東為九縣。與楚王會宛。與趙王會中陽。〔一四〕二十三年，尉斯離〔一五〕與三晉、燕伐齊，破之濟西。王與魏王會宜陽，與韓王會新城。二十四年，與楚王會鄢，〔一六〕又會穰。秦取魏安城，〔一七〕至大梁，燕、趙救之，秦軍去。魏冉免相。二十五年，拔趙二城。與韓王會新城，與魏王會新明邑。二十六年，赦罪人遷之穰。侯冉復相。二十七年，錯攻楚。赦罪人遷之南陽。〔一八〕白起攻趙，取代光狼城。〔一九〕又使司馬錯發隴西，因蜀攻楚黔中，〔二〇〕拔之。二十八年，大良造白起攻楚，取鄢、鄧，〔二一〕赦罪人遷之。二十九年，大良造白起攻楚，取郢為南郡，〔二二〕楚王走。周君來。王與楚王會襄陵。〔二三〕白起為武安君。〔二四〕三十年，蜀守若伐楚，取巫郡，〔二五〕及江南為黔中郡。〔二六〕三十一年，白起伐魏，取兩城。楚人反我江南。〔二七〕三十二年，相穰侯攻魏，至大梁，破暴鳶，斬首四萬，鳶走，魏入三縣請和。三十三年，客卿胡（傷）〔陽〕攻魏卷、〔二八〕蔡陽、長社，取之。〔二九〕擊芒卯華陽，破之，〔三〇〕斬首十五萬。魏入南陽以和。〔三一〕三十四年，秦與魏、韓上庸地為一郡，南陽免臣遷居之。三十五年，佐韓、魏、楚伐燕。初置南陽郡。〔三二〕三十六年，客卿灶攻齊，取剛、壽，〔三三〕予穰侯。三十八年，中更胡（傷）〔陽〕攻趙閼與〔三四〕，不能取。四十年，悼太子死魏，歸葬芷陽。〔三五〕四十一年夏，攻魏，取邢丘、懷。〔三六〕四十二年，安國君為太子。十月，宣太后薨，〔三七〕葬芷陽酈山。〔三八〕九月，穰侯出之陶。四十三年，武安君白起攻韓，拔九城，斬首五萬。四十四年，攻韓南（郡）〔陽〕，取之。四十五年，五大夫賁〔三九〕攻韓，取十城。葉陽君〔四〇〕悝出之國，未至而死。四十七年，秦攻韓上黨，上黨降趙，秦因攻趙，趙發兵擊秦，相距。秦使武安君白起擊，大破趙於長平，四十餘萬盡殺之。四十八年十月，韓獻垣雍。〔四一〕秦軍分為三軍。武安君歸。王齕將伐趙（武安）皮牢，拔之。司馬梗北定太原，盡有韓上黨。正月，兵罷，復守上黨。其十月，五大夫陵攻趙邯鄲。四十九年正月，益發卒佐陵。陵戰不善，免，王齕代將。其十月，將軍張唐攻魏，為蔡尉〔四二〕捐弗守，還斬之。五十年十月，武安君白起有罪，為士伍，遷陰密。〔四三〕張唐攻鄭，拔之。十二月，益發卒軍汾城旁。〔四四〕武安君白起有罪，死。齕攻邯鄲，不拔，去，還奔汾軍。二月餘攻晉軍，斬首六千，晉楚流死河二萬人。〔四五〕攻汾城，即從唐拔寧〔四六〕新中，〔四七〕寧新中更名安陽〔四八〕。初作河橋。〔四九〕
〔一〕集解地理志魏郡有武始縣。正義括地志云：「武始故城在洛州武始縣西南十里。」
〔二〕正義白起傳云：「白起為左庶長，將而擊韓之新城。」括地志云：「洛州伊闕縣本是漢新城縣，隋文帝改為伊闕，在洛州南七十里。」
〔三〕集解漢書百官表曰：「郡守，秦官。」
〔四〕正義括地志云：「伊闕在洛州南十九里。注水經云『昔大禹疏龍門以通水，兩山相對，望之若闕，伊水歷其閒，故謂之伊闕』。」按：今洛南猶謂之龍門也。
〔五〕正義垣音袁。前秦取蒲阪，復以蒲阪與魏，魏以為垣。今又取魏垣，復與之，後秦以為蒲阪皮氏。
〔六〕集解地理志河內有軹縣，南陽有鄧縣。正義括地志云：「故軹城在懷州濟源縣東南十三里，故鄧城在懷州河陽縣西三十一里，並六國時魏邑也。」按：二城相連，故云及也。
〔七〕索隱悝號高陵君，初封於彭，昭襄王弟也。
〔八〕正義括地志云：「濮州雷澤縣本漢郕陽縣，古郕伯姬姓之國，周武王封弟季載於郕，其後遷城之陽也。」
〔九〕索隱「為」當為「易」，蓋字訛也。正義蒲阪，今河東縣也。皮氏故城在絳州龍門縣西一里八十步。
〔一〇〕正義蓋蒲阪、皮氏又歸魏，魏復以為垣，今重攻取之也。
〔一一〕集解徐廣曰：「汲冢紀年云魏哀王二十四年，改宜陽曰河雍，改向曰高平。向在軹之西。」
〔一二〕集解徐廣曰：「秦地有父馬生駒。」
〔一三〕集解徐廣曰：「有牡馬生牛而死。」
〔一四〕集解地理志西河有中陽縣。
〔一五〕索隱尉，秦官。斯離，其姓名。正義尉，都尉。斯離，名也。
〔一六〕正義鄢，於建反，又音偃。括地志云：「故偃城在襄州安養縣北三里，古郾子之國也。」
〔一七〕集解地理志汝南有安城縣。正義括地志云：「安城在豫州汝陽縣東南十七里。」
〔一八〕正義南陽及上遷之穰，皆今鄧州也。
〔一九〕正義括地志云：「光狼故城在今澤州高平縣西二十里。」
〔二〇〕正義今黔府也。
〔二一〕正義鄢鄧二城並在襄州。
〔二二〕正義括地志云：「郢城在荊州江陵縣東北六里，楚平王築都之地也。」
〔二三〕集解地理志河東有襄陵縣。正義括地志云：「襄陵在晉州臨汾縣東南三十五里。闞駰十三州志云襄陵，晉大夫犨邑也。」
〔二四〕正義言能撫養軍士，戰必剋，得百姓安集，故號武安。故城在（潞）〔洛〕州武安縣西南五十里。七國時趙邑，即趙奢救閼與處也。
〔二五〕正義華陽國志張若為蜀中郡守。括地志云：「巫郡在夔州東百里。」
〔二六〕正義括地志云：「黔中故城在辰州沅陵縣西二十里。江南，今黔府亦其地也。」
〔二七〕正義黔中郡反歸楚。
〔二八〕集解地理志河南有卷縣。正義卷音丘袁反。括地志云：「故卷城在鄭州原武縣西北七里，即衡雍也。」
〔二九〕集解地理志潁川有長社縣。正義括地志云：「蔡陽，今豫州上蔡水之陽，古城在豫州北七十里。長社故城在許州長社縣西一里。皆魏邑也。」
〔三〇〕集解司馬彪曰：「華陽，亭名，在密縣。」索隱芒卯，魏將。譙周云孟卯也。正義括地志云：「故華城在鄭州管城縣南三十里。國語云史伯對鄭桓公，虢、鄶十邑，華其一也。華陽即此城也。」按：是時韓、趙聚兵於華陽攻秦，即此矣。
〔三一〕集解徐廣曰：「河內修武，古曰南陽，秦始皇更名河內，屬魏地。荊州之南陽郡，本屬韓地。」正義括地志云：「懷獲嘉縣即古之南陽。杜預云在晉州山南河北，故曰南陽。秦破芒卯軍，斬首十五萬，魏入南陽以和。」
〔三二〕正義今鄧州也。前已屬秦，秦置南陽郡，在漢水之北。釋名云：「在中國之南而居陽地，故以為名焉。」張衡南都賦云：「陪京之南，居漢之陽。」
〔三三〕正義括地志云：「故剛城在兗州龔丘縣界。壽，鄆州之縣。」
〔三四〕集解孟康曰：「音焉與，邑名，在上黨涅縣西。」正義閼，於達反。與音預。閼與聚城一名烏蘇城，在潞州銅鞮縣西北二十里，趙奢破秦軍處。又儀州和順縣即古閼與城，亦云趙奢破秦軍處。然儀州與潞州相近，二所未詳。又閼與山在洺州武安縣西南五十里，趙奢拒秦軍於閼與，即山北也。按：閼與山在武安故城西南，又近武安故城，蓋儀州是所封故地。
〔三五〕集解徐廣曰：「今霸陵。」正義括地志云：「芷陽在雍州藍田縣西六里。三秦記云〔白〕鹿原東有霸川之西阪，故芷陽也。」
〔三六〕集解徐廣曰：「邢丘在平皋。」駰案：韓詩外傳武王伐紂，到于邢丘，勒兵於寧，更名邢丘曰懷，寧曰修武。正義括地志云：「平皋故城本邢丘邑，漢置平皋縣，在懷州武德縣東南二十里。故懷城，周之懷邑，在懷州武陟縣西十一里。」
〔三七〕集解徐廣曰：「羋氏。」
〔三八〕正義酈，力知反，在雍州新豐縣南十四里也。
〔三九〕正義音奔。五大夫，官。疑賁，名也。
〔四〇〕集解一云「華陽」。正義葉，書涉反。
〔四一〕集解司馬彪曰：「河南卷縣有垣雍城。」
〔四二〕正義為，于偽反。蔡，姓；尉，名。
〔四三〕集解如淳曰；「嘗有爵而以罪奪爵，皆稱士伍。」正義括地志云：「陰密故城在涇州鶉觚縣西，即古密須國也。」
〔四四〕正義括地志云：「臨汾故城在絳州正平縣東北二十五里，即古臨汾縣城也。」按：汾城即此城是也。
〔四五〕集解徐廣曰：「楚，一作『走』。」正義按：此時無楚軍，「走」字是也。
〔四六〕集解徐廣曰：「一作『曼』。此趙邑也。」
〔四七〕正義唐，今晉州平陽，堯都也。括地志云：「寧新中，七國時魏邑，秦昭襄王拔魏寧新中，更名安陽城，即今相州外城是也。」
〔四八〕集解徐廣曰：「魏郡有安陽縣。」正義今相州外城古安陽城。
〔四九〕正義此橋在同州臨晉縣東，渡河至蒲州，今蒲津橋也。
五十一年，將軍摎攻韓，取陽城、負黍，〔一〕斬首四萬。攻趙，取二十餘縣，首虜九萬。西周君〔二〕背秦，與諸侯約從，將天下銳兵出伊闕攻秦，令秦毋得通陽城。於是秦使將軍摎攻西周。西周君走來自歸，頓首受罪，盡獻其邑三十六城，口三萬。秦王受獻，歸其君於周。五十二年，周民東亡，其器九鼎入秦。〔三〕周初亡。
〔一〕正義今河南府縣也。負黍亭在陽城縣西南三十五里，本周邑，亦時屬韓也。
〔二〕正義武公。
〔三〕正義器謂寶器。禹貢金九牧，鑄鼎於荊山下，各象九州之物，故言九鼎。歷殷至周赧王十九年，秦昭王取九鼎，其一飛入泗水，餘八入於秦中。
五十三年，天下來賓。魏後，秦使摎伐魏，取吳城。〔一〕韓王入朝，魏委國聽令。五十四年，王郊見上帝於雍。五十六年秋，昭襄王卒，子孝文王立。〔二〕尊唐八子為唐太后，〔三〕而合其葬於先王。〔四〕韓王衰絰入弔祠，諸侯皆使其將相來弔祠，視喪事。
〔一〕集解徐廣曰：「在大陽。」正義括地志云：「虞城故城在陝州河北縣東北五十里虞山之上，亦名吳山，周武王封弟虞仲於周之北故夏墟吳城，即此城也。」
〔二〕索隱名柱，五十三而立，立一年卒，葬壽陵。子莊襄王。
〔三〕集解徐廣曰：「八子者，妾媵之號，姓唐。」正義孝文王之母也。先死，故尊之。晉灼云：「除皇后，自昭儀以下，秩至百石，凡十四等。」漢書外戚傳云：「八子視千石，比中更。」
〔四〕正義以其母唐太后與昭王合葬。
孝文王元年，赦罪人，修先王功臣，褒厚親戚，弛苑囿。孝文王除喪，十月己亥即位，三日辛丑卒，子莊襄王立。〔一〕
〔一〕索隱名子楚。三十二而立，立三年卒，葬陽陵。紀作「四年」。
莊襄王元年，大赦罪人，修先王功臣，施德厚骨肉而布惠於民。東周君與諸侯謀秦，秦使相國呂不韋誅之，盡入其國。秦不絕其祀，以陽人地〔一〕賜周君，奉其祭祀。使蒙驁伐韓，韓獻成皋、鞏〔二〕。秦界至大梁，初置三川郡。〔三〕二年，使蒙驁攻趙，定太原。三年，蒙驁攻魏高都、汲，〔四〕拔之。攻趙榆次、新城、狼孟〔五〕，取三十七城。〔六〕四月日食。（四年）王齕攻上黨。〔七〕初置太原郡。〔八〕魏將無忌率五國兵擊秦，〔九〕秦卻於河外。〔一〇〕蒙驁敗，解而去。五月丙午，莊襄王卒，子政立，是為秦始皇帝。
〔一〕集解地理志河南梁縣有陽人聚。
〔二〕正義括地志云：「洛州氾水縣古（之）〔東〕虢國，亦鄭之制邑，又名虎牢，漢之成皋。」鞏，恭勇反，今洛州鞏縣。爾時秦滅東周，韓亦得其地，又獻於秦。
〔三〕集解韋昭曰：「有河、洛、伊，故曰三川。」駰案：地理志漢高祖更名河南郡。
〔四〕集解徐廣曰：「一作『波』。波縣亦在河內。」正義汲音急。括地志云：「高都故城今澤州是。汲故城在衛州所理汲縣西南二十五里。孟康云漢波縣，今郗城是也。」括地志云：「故郗城在懷州河內縣西三十二里。左傳云蘇忿生十二邑，郗其一也。」
〔五〕正義括地志云：「榆次，并州縣，即古榆次地也。新城一名小平城，在朔州善陽縣西南四十七里。狼孟故城在并州陽曲縣東北二十六里。」
〔六〕正義案：取三十七城，并代、朔三州之地矣。
〔七〕正義上黨又反秦，故攻之。
〔八〕正義上黨以北皆太原地，即上三十七城也。
〔九〕正義信陵君也。率燕、趙、韓、楚、魏之兵擊秦也。
〔一〇〕正義蒙驁被五國兵敗，遂解而卻至於河外。河外，陝、華二州也。
秦王政立二十六年，初并天下為三十六郡，號為始皇帝。〔一〕始皇帝五十一年而崩，子胡亥立，是為二世皇帝。〔二〕三年，諸侯並起叛秦，趙高殺二世，立子嬰。子嬰立月餘，諸侯誅之，遂滅秦。其語在始皇本紀中。
〔一〕索隱十三而立，立三十七年崩，葬酈山。
〔二〕索隱十二年立。紀云二十一。立三年，葬宜春。秦自襄公至二世，凡六百一十七歲。此實本紀而注別舉之，以非本文耳。
太史公曰：秦之先為嬴姓。其後分封，以國為姓，有徐氏、郯氏、莒氏、終黎氏、〔一〕運奄氏、菟裘氏、將梁氏、黃氏、江氏、脩魚氏、白冥氏、蜚廉氏、秦氏。然秦以其先造父封趙城，為趙氏。
〔一〕集解徐廣曰：「世本作『鍾離』。」應劭曰：「氏姓注云有姓終黎者是。」
【索隱述贊】柏翳佐舜，皁斿是旌。蜚廉事紂，石槨斯營。造父善馭，封之趙城。非子息馬，厥號秦嬴。禮樂射御，西垂有聲。襄公救周，始命列國。金祠白帝，龍祚水德。祥應陳寶，妖除豐特。里奚致霸，衛鞅任刻。厥後吞并，卒成凶慝。
卷六　　　　　秦始皇本紀第六
秦始皇帝者，秦莊襄王子也。〔一〕莊襄王為秦質子於趙，〔二〕見呂不韋姬，悅而取之，〔三〕生始皇。以秦昭王四十八年正月生於邯鄲。及生，名為政，姓趙氏。〔四〕年十三歲，莊襄王死，政代立為秦王。當是之時，秦地已并巴、蜀、漢中，越宛有郢，置南郡矣；北收上郡以東，有河東、太原、上黨郡；東至滎陽，滅二周，置三川郡。呂不韋為相，封十萬戶，號曰文信侯。招致賓客游士，欲以并天下。李斯為舍人。〔五〕蒙驁、王齮、〔六〕麃公等為將軍。〔七〕王年少，初即位，委國事大臣。
〔一〕索隱莊襄王者，孝文王之中子，昭襄王之孫也，名子楚。按：戰國策本名子異，後為華陽夫人嗣，夫人楚人，因改名子楚也。
〔二〕正義質音致。國彊欲待弱之來相事，故遣子及貴臣為質，如上音。國弱懼其侵伐，令子及貴臣往為質，音直實反。又二國敵亦為交質，音致。左傳云周鄭交質，王子狐為質於鄭，鄭公子忽為質於周是也。
〔三〕索隱按：不韋傳云不韋，陽翟大賈也。其姬邯鄲豪家女，善歌舞，有娠而獻於子楚。
〔四〕集解徐廣曰：「一作『正』。」宋忠云：「以正月旦生，故名正。」索隱系本作「政」，又生於趙，故曰趙政。一曰秦與趙同祖，以趙城為榮，故姓趙氏。正義正音政，「周正建子」之「正」也。始皇以正月旦生於趙，因為政，後以始皇諱，故音征。
〔五〕集解文穎曰：「主廄內小吏官名。或曰待從賓客謂之舍人也。」
〔六〕集解徐廣曰：「一作『齕』。」索隱蒙驁，齊人，蒙武之父，蒙恬之祖。王齮即王齕，昭王四十九年代大夫陵伐趙者。正義齮，魚綺反。劉伯莊云音綺。後同。
〔七〕集解應劭曰：「麃，秦邑。」索隱麃公蓋麃邑公，史失其姓名。正義麃，彼苗反，蓋秦之縣邑。大夫稱公，若楚制。
晉陽反，元年，將軍蒙驁擊定之。二年，麃公將卒攻卷，〔一〕斬首三萬。三年，蒙驁攻韓，取十三城。王齮死。十月，將軍蒙驁攻魏氏畼、有詭。〔二〕歲大饑。四年，拔畼、有詭。三月，軍罷。秦質子歸自趙，趙太子出歸國。十月庚寅，蝗蟲從東方來，蔽天。天下疫。百姓內粟千石，拜爵一級。五年，將軍驁攻魏，定酸棗、〔三〕燕、虛、長平、〔四〕雍丘、山陽城，〔五〕皆拔之，取二十城。初置東郡。冬雷。六年，韓、魏、趙、衛、楚共擊秦，取壽陵。〔六〕秦出兵，五國兵罷。拔衛，迫東郡，其君角率其支屬徙居野王，阻其山以保魏之河內。七年，彗星先出東方，見北方，五月見西方。〔七〕將軍驁死。以攻龍、孤、慶都，〔八〕還兵攻汲。彗星復見西方〔九〕十六日。夏太后死。〔一〇〕八年，王弟長安君成蟜〔一一〕將軍擊趙，反，〔一二〕死屯留，〔一三〕軍吏皆斬死，遷其民於臨洮。〔一四〕將軍壁死，〔一五〕卒屯留、蒲鶮反，戮其屍。〔一六〕河魚大上，〔一七〕輕車重〔一八〕馬東就食。〔一九〕
〔一〕正義將，子匠反。卒，子必反。卷，丘員反。
〔二〕集解徐廣曰：「畼音場。」索隱音暢，魏之邑名。
〔三〕集解地理志陳留有酸棗縣。正義括地志云：「酸棗故城在滑州酸棗縣北十五里古酸棗縣南。」
〔四〕集解徐廣曰：「一作『千』。」駰案：地理志汝南有長平縣也。索隱二邑名。春秋桓十二年「會于虛」，又戰國策曰「拔燕酸棗、虛、桃人」，桃人亦魏邑，虛地今闕，蓋與諸縣相近。按：今東郡燕縣東三十里有故桃城，則亦非遠。正義燕，烏田反。括地志云：「南燕城，古燕國也，滑州胙城縣是也。姚虛在濮州雷澤縣東十三里。孝經援神契云帝舜生於姚墟，即東郡也。長平故城在陳州宛丘縣西六十六里。」
〔五〕集解地理志陳留有雍丘縣，河內有山陽縣。正義雍，於用反，汴州縣。
〔六〕正義徐廣云：「在常山。」按：本趙邑也。
〔七〕正義彗音似歲反。見，並音行練反。孝經內記云：「彗在北斗，兵大起。彗在三台，臣害君。彗在太微，君害臣。彗在天獄，諸侯作亂。所指其處大惡。彗在日旁，子欲殺父。」
〔八〕集解徐廣曰：「慶，一作『麃』。」正義括地志云：「定州恆陽縣西南四十里有白龍水，又有挾龍山。又定州唐縣東北五十四里有孤山。蓋都山也。帝王紀云望堯母慶都所居。張晏云堯山在北，堯母慶都山在南，相去五十里，北登堯山，南望慶都山也。注水經云『望都故城東有山，不連陵，名之曰孤』。孤都聲相近，疑即都山，孤山及望都故城三處相近。」
〔九〕正義復，扶富反。見，行見反。
〔一〇〕索隱莊襄王所生母。正義子楚母也。
〔一一〕正義蟜音紀兆反。成蟜者，長安君名也，號為長安君。
〔一二〕正義將，如字。將猶領也。又子匠反。
〔一三〕正義括地志云：「屯留故城在潞州長子縣東北三十里，漢屯留，留吁國也。」
〔一四〕索隱臨洮在隴西。正義臨洮水，故名臨洮。洮州在隴右，去京千五百五十一里。言屯留之民被成蟜略眾共反，故遷之於臨洮郡也。
〔一五〕正義壁，邊覓反。言成蟜自殺壁壘之內。
〔一六〕集解徐廣曰：「鶮，一作『鶡』。屯留，蒲鶡，皆地名也。壁于此地時，士卒死者皆戮其屍。」索隱高誘云屯留，上黨之縣名。謂成蟜為將軍而反。秦兵擊之，而蟜壁於屯留而死。屯留、蒲鶮二邑之反卒雖死，猶皆戮其屍。鶮，古「谷」字。正義卒，子忽反。鶮音高，注同。蒲，鶮，皆地名。
〔一七〕索隱謂河水溢，魚大上平地，亦言遭水害也。即漢書五行志劉向所謂「豕蟲之孽」。明年，嫪毐誅。魚，陰類，小人象。正義始皇八年，黃河之魚西上入渭。渭，渭水也。漢書五行志云「魚者陰類，臣民之象也」。十七年，滅韓。二十六年，盡并天下。自滅韓至并天下，蓋十年矣。周本紀云「十年，數之紀也。天之所棄，不過其紀」。明關東後屬秦，其象類先見也。
〔一八〕集解徐廣曰：「一無此『重』字。」
〔一九〕索隱言河魚大上，秦人皆輕車重馬，並就食於東。言往河旁食魚也。一云，河魚大上為災，人遂東就食，皆輕車重馬而去。
嫪毐〔一〕封為長信侯。予之山陽地，〔二〕令毐居之。宮室車馬衣服苑囿馳獵恣毐。事無小大皆決於毐。又以河西〔三〕太原郡更為毐國。九年，彗星見，或竟天。攻魏垣、蒲陽。〔四〕四月，上宿雍。〔五〕己酉，王冠，帶劍。〔六〕長信侯毐作亂而覺，矯王御璽〔七〕及太后璽以發縣卒〔八〕及衛卒、官騎、戎翟君公、舍人，將欲攻蘄年宮為亂。〔九〕王知之，令相國昌平君、昌文君發卒攻毐。〔一〇〕戰咸陽，〔一一〕斬首數百，皆拜爵，及宦者皆在戰中，亦拜爵一級。毐等敗走。即令國中：有生得毐，賜錢百萬；殺之，五十萬。盡得毐等。衛尉竭、〔一二〕內史肆、佐弋竭、〔一三〕中大夫令齊等〔一四〕二十人皆梟首。〔一五〕車裂以徇，滅其宗。〔一六〕及其舍人，輕者為鬼薪。〔一七〕及奪爵遷蜀四千餘家，家房陵。〔一八〕（四）〔是〕月寒凍，有死者。〔一九〕楊端和攻衍氏〔二〇〕。彗星見西方，又見北方，從斗以南八十日。十年，〔二一〕相國呂不韋坐嫪毐免。桓齮為將軍。齊、趙來置酒。齊人茅焦說秦王曰：「秦方以天下為事，而大王有遷母太后之名，恐諸侯聞之，由此倍秦也。」秦王乃迎太后於雍而入咸陽，〔二二〕復居甘泉宮。〔二三〕
〔一〕索隱嫪，姓；毐，字。按：漢書嫪氏出邯鄲。王劭云「賈侍中說秦始皇母予嫪毐淫坐誅，故世人罵淫曰『嫪毐』也」。正義上躬虯反，下酷改反。
〔二〕正義予音與。括地志云：「山陽故城在懷州修武縣西北太行山東南。」
〔三〕集解徐廣曰：「河，一作『汾』。」
〔四〕正義垣，作「」。音袁。括地志云：「故垣城，漢縣治，本魏王垣也，在絳州垣縣西北二十里。蒲邑故城在隰州縣北四十五里。在蒲水之北。故言蒲陽。即晉公子重耳所居邑也。」
〔五〕集解蔡邕曰：「上者，尊位所在也。」駰案：司馬遷記事，當言「帝」則依違但言「上」，不敢媟言，尊尊之意也。
〔六〕集解徐廣曰：「年二十二。」正義冠音灌。禮記云年二十而冠。按：年二十一也。
〔七〕集解蔡邕曰：「御者，進也。凡衣服加於身，飲食入於口，妃妾接於寢，皆曰御。御之親愛者曰幸。璽者，印信也。天子璽白玉螭虎鈕。古者尊卑共之。月令曰『固封璽』，左傳曰『季武子璽書追而與之』，此諸侯大夫印稱璽也。」衛宏曰：「秦以前，民皆以金玉為印，龍虎鈕，唯其所好。秦以來，天子獨以印稱璽，又獨以玉，群臣莫敢用。」正義崔浩云：「李斯磨和璧作之，漢諸帝世傳服之，謂『傳國璽』。」韋曜吳書云璽方四寸，上句交五龍，文曰「受命于天既壽永昌」。漢書云文曰「昊天之命皇帝壽昌」。按：二文不同。漢書元后傳云王莽令王舜逼太后取璽，王太后怒，投地，其角小缺。吳志云孫堅入洛，埽除漢陵廟，軍於甄官井得璽，後歸魏。晉懷帝永嘉五年六月，帝蒙塵平陽，璽入前趙劉聰。至東晉成帝咸和四年，石勒滅前趙，得璽。穆帝永和八年，石勒為慕容俊滅，濮陽太守戴施入鄴，得璽，使何融送晉。傳宋，宋傳南齊，南齊傳梁。梁傳至天正二年，侯景破梁，至廣陵，北齊將辛術定廣陵，得璽，送北齊。至周建德六年正月，平北齊，璽入周。周傳隋，隋傳唐也。
〔八〕正義子忽反，下同。
〔九〕集解地理志蘄年宮在雍。正義蘄，巨衣反。括地志云：「蘄年宮在岐州城西故城內。」
〔一〇〕索隱昌平君，楚之公子，立以為相，後徙於郢，項燕立為荊王，史失其名。昌文君名亦不知也。
〔一一〕正義括地志云：「咸陽故城亦名渭城，在雍州北五里，今咸陽縣東十五里。秦孝公已下並都此城。始皇鑄金人十二於咸陽，即此也。」
〔一二〕集解漢書百官表曰：「衛尉，秦官。」
〔一三〕集解漢書百官表曰：「秦時少府有佐弋，漢武帝改為佽飛，掌弋射者。」正義弋音翊。
〔一四〕正義令，力政反。中大夫令，秦官也。齊，名也。
〔一五〕集解縣首於木上曰梟。正義梟，古堯反。懸首於木上曰梟。
〔一六〕正義說苑云：「秦始皇太后不謹，幸郎嫪毐，始皇取毐四支車裂之，取兩弟撲殺之，取太后遷之咸陽宮。下令曰：『以太后事諫者，戮而殺之，蒺藜其脊。』諫而死者二十七人。茅焦乃上說曰：『
齊客茅焦，願以太后事諫。』皇帝曰：『走告若，不見闕下積死人耶？』使者問焦。焦曰：『陛下車裂假父，有嫉妒之心；囊撲兩弟，有不慈之名；遷母咸陽，有不孝之行；蒺藜諫士，有桀紂之治。天下聞之，盡瓦解，無向秦者。』王乃自迎太后歸咸陽，立茅焦為傅，又爵之上卿。」括地志云：「茅焦，滄州人也。」
〔一七〕集解應劭曰：「取薪給宗廟為鬼薪也。」如淳曰：「律說鬼薪作三歲。」正義言毐舍人罪重者已刑戮，輕者罰徒役三歲。
〔一八〕正義括地志云：「房陵即今房州房陵縣，古楚漢中郡地也。是巴蜀之境。地理志云房陵縣屬漢中郡，在益州部，接東南一千三百一十里也。」
〔一九〕正義四月建巳之月，孟夏寒凍，民有死者，以秦法酷急，則天應之而史書之。故尚書洪範「急常寒若」，孔注云「君行急則常寒順之」。
〔二〇〕索隱端和，秦將。衍氏，魏邑。正義衍，羊善反。在鄭州。
〔二一〕集解徐廣曰：「甲子。」
〔二二〕集解說苑曰：「始皇帝立茅焦為傅，又爵之上卿。太后大喜，曰『天下亢直，使敗復成，安秦社稷，使妾母子復相見者，茅君之力也』。」
〔二三〕集解徐廣曰：「表云咸陽南宮也。」
大索，逐客，李斯上書說，乃止逐客令。李斯因說秦王，請先取韓以恐他國，於是使斯下韓。韓王患之。與韓非謀弱秦。大梁人尉繚來，說秦王曰：「以秦之彊，諸侯譬如郡縣之君，臣但恐諸侯合從，翕而出不意，此乃智伯、夫差、湣王之所以亡也。願大王毋愛財物，賂其豪臣，以亂其謀，不過亡三十萬金，則諸侯可盡。」秦王從其計，見尉繚亢禮，衣服食飲與繚同。繚曰：「秦王為人，蜂準，〔一〕長目，摯鳥膺，〔二〕豺聲，少恩而虎狼心，居約易出人下，〔三〕得志亦輕食人。〔四〕我布衣，然見我常身自下我。誠使秦王得志於天下，天下皆為虜矣。不可與久游。」乃亡去。秦王覺，固止，以為秦國尉，〔五〕卒用其計策。而李斯用事。
〔一〕集解徐廣曰：「蜂，一作『隆』。」正義蜂，孚逢反。準，章允反。蜂， 蠆也。高鼻也。文穎曰：「準，鼻也。」
〔二〕正義鷙鳥，鶻。膺突向前，其性悍勇。
〔三〕正義易，以豉反。言始皇居儉約之時易以謙卑。
〔四〕正義言始皇得天下之志，亦輕易而啖食於人。
〔五〕正義若漢太尉、大將軍之比也。
十一年，王翦、桓齮、楊端和攻鄴，取九城。王翦攻閼與、橑楊，〔一〕皆并為一軍。翦將十八日，軍歸斗食以下，〔二〕什推二人從軍〔三〕取鄴安陽，桓齮將。十二年，文信侯不韋死，竊葬。〔四〕其舍人臨者，晉人也逐出之；〔五〕秦人六百石以上奪爵，遷〔六〕；五百石以下不臨，遷，勿奪爵。〔七〕自今以來，操國事不道如嫪毐、不韋者籍其門，〔八〕視此。秋，復嫪毐舍人遷蜀者。當是之時，天下大旱，六月至八月乃雨。
〔一〕集解徐廣曰：「橑音老，在并州。」正義漢表在清河。十三州志云：「橑陽，上黨西北百八十里也。」
〔二〕集解漢書百官表曰：「百石以下，有斗食，佐史之秩。」正義一曰得斗粟為料。
〔三〕索隱言王翦為將，諸軍中皆歸斗食以下，無功佐史，什中唯推擇二人令從軍耳。
〔四〕索隱按：不韋飲鴆死，其賓客數千人竊共葬於洛陽北芒山。
〔五〕正義臨，力禁反，臨哭也。若是三晉之人，逐出令歸也。
〔六〕正義上音時掌反。若是秦人哭臨者，奪其官爵，遷移於房陵。
〔七〕正義若是秦人不哭臨不韋者，不奪官爵，亦遷移於房陵。
〔八〕集解徐廣曰：「一作『文』。」索隱謂藉沒其一門皆為徒隸，後並視此為常故也。正義籍錄其子孫，禁不得仕宦。
十三年，桓齮攻趙平陽，〔一〕殺趙將扈輒，〔二〕斬首十萬。王之河南。正月，彗星見東方。十月，桓齮攻趙。十四年，攻趙軍於平陽，取宜安，〔三〕破之，殺其將軍。桓齮定平陽、武城。〔四〕韓非使秦，秦用李斯謀，留非，非死雲陽。〔五〕韓王請為臣。
〔一〕正義括地志云：「平陽故城在相州臨漳縣西二十五里。」又云：「平陽，戰國時屬韓，後屬趙。」
〔二〕正義扈音戶。輒，張獵反，趙之將軍。
〔三〕正義括地志云：「宜安故城在常山稿城縣西南二十五里也。」
〔四〕正義即貝州武城縣外城是也。七國時趙邑。
〔五〕正義括地志云：「雲陽城在雍州雲陽縣西八十里，秦始皇甘泉宮在焉。」
十五年，大興兵，一軍至鄴，一軍至太原，取狼孟。〔一〕地動。十六年九月，發卒受地韓南陽假守〔二〕騰。初令男子書年。魏獻地於秦。秦置麗邑。〔三〕十七年，內史騰攻韓，得韓王安，盡納其地，〔四〕以其地為郡，命曰潁川。地動。華陽太后卒。民大饑。
〔一〕集解地理志太原有狼孟縣。
〔二〕正義假，格雅反。守音狩。
〔三〕正義麗，力知反。括地志云：「雍州新豐縣，本周時驪戎邑。左傳云晉獻公伐驪戎，杜注云在京兆新豐縣，其後秦滅之以為邑。」
〔四〕正義韓王安之九年，秦盡滅之。
十八年，〔一〕大興兵攻趙，王翦將上地，〔二〕下井陘，〔三〕端和將河內，羌瘣〔四〕伐趙，端和圍邯鄲城。十九年，王翦、羌瘣盡定取趙地東陽，得趙王。〔五〕引兵欲攻燕，屯中山。秦王之邯鄲，諸嘗與王生趙時母家有仇怨，皆阬之。秦王還，從太原、上郡歸。始皇帝母太后崩。趙公子嘉率其宗數百人之代，自立為代王，東與燕合兵，軍上谷。大饑。
〔一〕集解徐廣曰：「巴郡出大人，長二十五丈六尺。」
〔二〕正義上郡上縣，今綏州等是也。
〔三〕集解服虔曰：「山名，在常山。今為縣。音刑。」
〔四〕正義胡罪反。
〔五〕索隱趙王遷也。正義趙幽繆王遷八年，秦取趙地至平陽。平陽在貝州歷亭縣界。遷王於房陵。
二十年，燕太子丹患秦兵至國，恐，使荊軻刺秦王。秦王覺之，體解〔一〕軻以徇，而使王翦、辛勝攻燕。燕、代發兵擊秦軍，秦軍破燕易水之西。二十一年，王賁〔二〕攻（薊）〔荊〕。乃益發卒詣王翦軍，遂破燕太子軍，取燕薊城，得太子丹之首。燕王東收遼東而王之。〔三〕王翦謝病老歸。新鄭反。昌平君徙於郢。大雨雪，〔四〕深二尺五寸。
〔一〕正義紀買反。
〔二〕正義音奔。
〔三〕正義王，于放反。
〔四〕正義雨，于遇反。
二十二年，王賁攻魏，引河溝灌大梁，大梁城壞，其王請降〔一〕，盡取其地。
〔一〕索隱魏王假也。
二十三年，秦王復召王翦，彊起之，使將擊荊。〔一〕取陳以南至平輿，〔二〕虜荊王。〔三〕秦王游至郢陳。荊將項燕立昌平君為荊王，反秦於淮南。〔四〕二十四年，王翦、蒙武攻荊，破荊軍，昌平君死，項燕遂自殺。
〔一〕正義秦號楚為荊者，以莊襄王名子楚，諱之，故言荊也。
〔二〕集解地理志汝南有平輿縣。正義輿音餘。平輿，豫州縣也。
〔三〕索隱荊王負芻也。楚稱荊者，以避莊襄王諱，故易之也。
〔四〕集解徐廣曰：「淮，一作『江』。」正義昌平也。楚淮北之地盡入於秦。
二十五年，大興兵，使王賁將，攻燕遼東，得燕王喜。〔一〕還攻代，虜代王嘉。王翦遂定荊江南地；〔二〕降越君，〔三〕置會稽郡。五月，天下大酺。〔四〕
〔一〕正義燕王喜之五十三年，燕亡。
〔二〕正義言王翦遂平定楚及江南地，降越君，置為會稽郡。
〔三〕正義降，閑江反。楚威王已滅〔越〕，其餘自稱君長，今降秦。
〔四〕正義服虔曰：「酺音蒲。」文穎曰：「酺，周禮族師掌春秋祭酺，為人物災害之神。」蘇林曰：「陳留俗，三月上巳水上飲食為酺。」正義天下歡樂大飲酒也。秦既平韓、趙、魏、燕、楚五國，故天下大酺也。
二十六年，齊王建與其相后勝〔一〕發兵守其西界，不通秦。秦使將軍王賁從燕南攻齊，得齊王建。〔二〕
〔一〕正義音升，齊相姓名。
〔二〕索隱六國皆滅也。十七年得韓王安，十九年得趙王遷，，二十二年魏王假降，二十三年虜荊王負芻，二十五年得燕王喜，二十六年得齊王建。正義齊王建之三十四年，齊國亡。
秦王初并天下，令丞相、御史曰：〔一〕「異日韓王納地效璽，〔二〕請為藩臣，已而倍約，與趙、魏合從畔秦，故興兵誅之，虜其王。寡人以為善，庶幾息兵革。趙王使其相李牧來約盟，故歸其質子。〔三〕已而倍盟，反我太原，故興兵誅之，得其王。趙公子嘉乃自立為代王，故舉兵擊滅之。魏王始約服入秦，已而與韓、趙謀襲秦，秦兵吏誅，遂破之。荊王獻青陽以西，〔四〕已而畔約，擊我南郡，故發兵誅，得其王，遂定其荊地。燕王昏亂，其太子丹乃陰令荊軻為賊，兵吏誅，滅其國。齊王用后勝計，絕秦使，欲為亂，兵吏誅，虜其王，平齊地。寡人以眇眇之身，興兵誅暴亂，賴宗廟之靈，六王咸伏其辜，天下大定。今名號不更，無以稱成功，傳後世。其議帝號。」丞相綰、御史大夫劫、〔五〕廷尉斯等〔六〕皆曰：「昔者五帝地方千里，其外侯服夷服諸侯或朝或否，天子不能制。今陛下〔七〕興義兵，誅殘賊，平定天下，海內為郡縣，〔八〕法令由一統，自上古以來未嘗有，五帝所不及。臣等謹與博士議曰：〔九〕『古有天皇，有地皇，有泰皇，〔一〇〕泰皇最貴。』臣等昧死上尊號，王為『泰皇』。命為『制』，令為『詔』，〔一一〕天子自稱曰『朕』〔一二〕。」王曰：「去『泰』，〔一三〕著『皇』，采上古『帝』位號，號曰『皇帝』。他如議。」制曰：「可。」〔一四〕追尊莊襄王為太上皇。〔一五〕制曰：「朕聞太古有號毋謚，中古有號，死而以行為謐。如此，則子議父，臣議君也，甚無謂，朕弗取焉。自今已來，除謚法。〔一六〕朕為始皇帝。後世以計數，〔一七〕二世三世至于萬世，傳之無窮。」
〔一〕正義令，力政反。乃今之赦令、赦書。
〔二〕正義效猶至見。
〔三〕正義質音致。
〔四〕集解漢書鄒陽傳曰：「越水長沙，還舟青陽。」張晏曰：「青陽，地名。」蘇林曰：「青陽，長沙縣是也。」
〔五〕集解漢書百官表曰：「御史大夫，秦官。」應劭曰：「侍御史之率，故稱大夫也。」索隱綰姓王。劫姓馮。
〔六〕集解漢書百官表曰：「廷尉，秦官。」應劭曰：「聽獄必質諸朝廷，與眾共之，兵獄同制，故稱廷尉。」
〔七〕集解蔡邕曰：「陛，階也，所由升堂也。天子必有近臣立於陛側，以戒不虞。謂之『陛下』者，群臣與天子言，不敢指斥，故呼在陛下者與之言，因卑達尊之意也。上書亦如之。」
〔八〕正義郡，人所群聚也。
〔九〕集解漢書百官表曰：「博士，秦官，掌通古今。」
〔一〇〕索隱按：天皇、地皇之下即云泰皇，當人皇也。而封禪書云「昔者太帝使素女鼓瑟而悲」，蓋三皇已前稱泰皇。一云泰皇，太昊也。
〔一一〕集解蔡邕曰：「制書，帝者制度之命也，其文曰『制』。詔，詔書。詔，告也。」正義令音力政反。制詔三代無文，秦始有之。
〔一二〕集解蔡邕曰：「朕，我也。古者上下共稱之，貴賤不嫌，則可以同號之義也。皋陶與舜言『朕言惠，可底行』。屈原曰『朕皇考』。至秦，然後天子獨以為稱。漢因而不改。」
〔一三〕正義去音丘呂反。
〔一四〕集解蔡邕曰：「群臣有所奏，請尚書令奏之，下有司曰『制』，天子答之曰『可』。」
〔一五〕集解漢高祖尊父曰太上皇，亦放此也。
〔一六〕集解謚法，周公所作。
〔一七〕正義色主反。
始皇推終始五德之傳，〔一〕以為周得火德，秦代周德，從所不勝。〔二〕方今水德之始，〔三〕改年始，朝賀皆自十月朔。〔四〕衣服旄旌節旗〔五〕皆上黑。〔六〕數以六為紀，符、法冠皆六寸，而輿六尺，六尺為步，乘六馬。〔七〕更名河曰德水，以為水德之始。剛毅戾深，事皆決於法，刻削毋仁恩和義，然後合五德之數。〔八〕於是急法，久者不赦。
〔一〕集解鄭玄曰：「音亭傳。」索隱音張戀反。傳，次也。謂五行之德始終相次也。漢書郊祀志曰：「齊人鄒子之徒論著終始五德之運，始皇采用。」
〔二〕正義勝，申證反。秦以周為火德。能滅火者水也，故稱從其所不勝於秦。
〔三〕索隱封禪書曰秦文公獲黑龍，以為水瑞，秦始皇帝因自謂為水德也。
〔四〕正義周以建子之月為正，秦以建亥之月為正，故其年始用十月而朝賀。
〔五〕正義旌音精。旄音毛。旗音其。周禮云：「析羽為旌，熊虎為旗。」旌節者，編毛為之，以象竹節，漢書云「蘇武執節在匈奴牧羊，節毛盡落」是也。韋昭云：「節者，山國用人節，澤國用龍節，皆以金為之。道路以旌節，門關用符節，都鄙用管節，皆用竹為之。」
〔六〕正義以水德屬北方，故上黑。
〔七〕集解張晏曰：「水，北方，黑，終數六，故以六寸為符，六尺為步。」瓚曰：「水數六，故以六為名。」譙周曰：「步以人足為數，非獨秦制然。」索隱管子司馬法皆云六尺為步。譙周以為步以人足，非獨秦制。又按：禮記王制曰「古者八尺為步」，今以周尺六尺四寸為步，步之尺數亦不同。
〔八〕索隱水主陰，陰刑殺，故急法刻削，以合五德之數。
丞相綰等言：「諸侯初破，燕、齊、荊地遠，不為〔一〕置王，毋以填之。請立諸子，唯上幸許。」始皇下其議於群臣，群臣皆以為便。廷尉李斯議曰：「周文武所封子弟同姓甚眾，然後屬疏遠，相攻擊如仇讎，諸侯更相誅伐，周天子弗能禁止。今海內賴陛下神靈一統，皆為郡縣，諸子功臣以公賦稅重賞賜之，甚足易制。天下無異意，〔二〕則安寧之術也。置諸侯不便。」始皇曰：「天下共苦戰鬥不休，以有侯王。賴宗廟，天下初定，又復立國，是樹兵也，而求其寧息，豈不難哉！廷尉議是。」
〔一〕正義于偽反。
〔二〕正義易音以職反。
分天下以為三十六郡，〔一〕郡置守、尉、監。〔二〕更名民曰「黔首」。〔三〕大酺。收天下兵，〔四〕聚之咸陽，銷以為鍾鐻，〔五〕金人十二，重各千石，〔六〕置廷宮中。一法度衡石丈尺。車同軌。書同文字。地東至海暨朝鮮，〔七〕西至臨洮、羌中，〔八〕南至北嚮戶，〔九〕北據河為塞，並陰山至遼東。〔一〇〕徙天下豪富於咸陽十二萬戶。諸廟及章臺、上林皆在渭南。秦每破諸侯，寫放其宮室，作之咸陽北阪上，〔一一〕南臨渭，自雍門〔一二〕以東至涇、渭，殿屋複道周閣相屬。〔一三〕所得諸侯美人鍾鼓，以充入之。〔一四〕
〔一〕集解三十六郡者，三川、河東、南陽、南郡、九江、鄣郡、會稽、潁川、碭郡、泗水、薛郡、東郡、琅邪、齊郡、上谷、漁陽、右北平、遼西、遼東、代郡、鉅鹿、邯鄲、上黨、太原、雲中、九原、鴈門、上郡、隴西、北地、漢中、巴郡、蜀郡、黔中、長沙凡三十五，與內史為三十六郡。正義風俗通云：「周制天子方千里，分為百縣，縣有四郡，故左傳云上大夫受縣，下大夫受郡。秦始皇初置三十六郡以監縣也。」
〔二〕集解漢書百官表曰：「秦郡守掌治其郡；有丞、尉，掌佐守典武職甲卒；監御史掌監郡。」
〔三〕集解應劭曰：「黔亦黎，黑也。」
〔四〕集解應劭曰：「古者以銅為兵。」
〔五〕集解徐廣曰：「音巨。」
〔六〕索隱按：二十六年，有長人見于臨洮，故銷兵器，鑄而象之。謝承後漢書「銅人，翁仲，翁仲其名也」。三輔舊事「銅人十二，各重三十四萬斤。漢代在長樂宮門前」。董卓壞其十為錢，餘二猶在。石季龍徙之鄴，苻堅又徙長安而銷之也。正義漢書五行志云：「二十六年，有大人長五丈，足履六尺，皆夷狄服，凡十二人，見于臨洮，故銷兵器，鑄而象之。」謝承後漢書云：「銅人，翁仲其名也。」三輔舊事云：「聚天下兵器，鑄銅人十二，各重二十四萬斤。漢世在長樂宮門。」魏志董卓傳云：「椎破銅人十及鍾鐻，以鑄小錢。」關中記云：「董卓壞銅人，餘二枚，徙清門裏。魏明帝欲將詣洛，載到霸城，重不可致。後石季龍徙之鄴，苻堅又徙入長安而銷之。」英雄記云：「昔大人見臨洮而銅人鑄，至董卓而銅人毀也。」
〔七〕正義暨，其記反。朝音潮。鮮音仙。海謂渤海南至揚、蘇、台等州之東海也。暨，及也。東北朝鮮國。括地志云：「高驪治平壤城，本漢樂浪郡王險城，即古朝鮮也。」
〔八〕正義洮，吐高反。括地志云：「臨洮郡即今洮州，亦古西羌之地，在京西千五百五十一里羌中。從臨洮西南芳州扶松府以西，並古諸羌地也。」
〔九〕集解吳都賦曰：「開北戶以向日。」劉逵曰：「日南之北戶，猶日北之南戶也。」
〔一〇〕集解地理志西河有陰山縣。正義塞，先代反。並，白浪反。謂靈、夏、勝等州之北黃河。陰山在朔州北塞外。從河傍陰山，東至遼東，築長城為北界。
〔一一〕集解徐廣曰：「在長安西北，漢武時別名渭城。」正義今咸陽縣北阪上。
〔一二〕集解徐廣曰：「在高陵縣。」正義今岐州雍縣東。
〔一三〕正義複音福。屬，之欲反。廟記云：「北至九嵕、甘泉，南至長楊、五柞，東至河，西至汧渭之交，東西八百里，離宮別館相望屬也。木衣綈繡，土被朱紫，宮人不徙。窮年忘歸，猶不能遍也。」
〔一四〕正義三輔舊事云：「始皇表河以為秦東門，表汧以為秦西門，表中外殿觀百四十五，後宮列女萬餘人，氣上衝于天。」
二十七年，始皇巡隴西、北地，〔一〕出雞頭山，〔二〕過回中。〔三〕焉作信宮渭南，已更命信宮為極廟，象天極。〔四〕自極廟道通酈山，作甘泉前殿。築甬道，〔五〕自咸陽屬之。是歲，賜爵一級。治馳道。〔六〕
〔一〕正義隴西，今隴右；北地，今寧州也。
〔二〕正義括地志云：「雞頭山在成州上祿縣東北二十里，在京西南九百六十里。酈元云蓋大隴山異名也。後漢書隗囂傳云『王莽塞雞頭』，即此也。」按：原州平高縣西百里亦有笄頭山，在京西北八百里，黃帝雞山之所。
〔三〕集解應劭曰：「回中在安定高平。」孟康曰：「回中在北地。」正義括地志云：「回中宮在岐州雍縣西四十里。」言始皇欲西巡隴西之北，從咸陽向西北出寧州，西南行至成州，出雞頭山，東還，過岐州回中宮。
〔四〕索隱為宮廟象天極，故曰極廟。天官書曰「中宮曰天極」是也。
〔五〕集解應劭曰：「築垣牆如街巷。」正義築音竹。甬音勇。應劭云：「謂於馳道外築牆，天子於中行，外人不見。」
〔六〕集解應劭曰：「馳道，天子道也，道若今之中道然。」漢書賈山傳曰：「秦為馳道於天下，東窮燕齊，南極吳楚，江湖之上，濱海之觀畢至。道廣五十步，三丈而樹，厚築其外，隱以金椎，樹以青松。」
二十八年，始皇東行郡縣，上鄒嶧山。〔一〕立石，與魯諸儒生議，刻石頌秦德，議封禪望祭山川之事。〔二〕乃遂上泰山，〔三〕立石，封，祠祀。〔四〕下，風雨暴至，休於樹下，因封其樹為五大夫。〔五〕禪梁父。〔六〕刻所立石，其辭曰：〔七〕
〔一〕集解韋昭曰：「鄒，魯縣，山在其北。」正義上，時掌反。鄒，側留反。嶧音亦。國系云：「邾嶧山亦名鄒山，在兗州鄒縣南三十二里。魯穆公改『邾』作『鄒』，其山遂從『邑』變。山北去黃河三百餘里。」
〔二〕正義晉太康地記云：「為壇於太山以祭天，示增高也。為墠於梁父以祭地，示增廣也。祭尚玄酒而俎魚。墠皆廣長十二丈。壇高三尺，階三等，而樹石太山之上，高三丈一尺，廣三尺，秦之刻石云。」
〔三〕正義泰山一曰岱宗，東嶽也，在兗州博城縣西北三十里。山海經云：「泰山，其上多玉，其下多石。」郭璞云：「從泰山下至山頭，百四十八里三百步。」道書福地記云：「泰山高四千九百丈二尺，周迴二千里。多芝草玉石，長津甘泉，仙人室。又有地獄六，曰鬼神之府，從西上，下有洞天，周迴三千里，鬼神考謫之府。」
〔四〕集解服虔曰：「增天之高，歸功於天。」張晏曰：「天高不可及，於泰山上立封禪而祭之，冀近神靈也。」瓚曰：「積土為封。謂負土於泰山上，為壇而祭之。」
〔五〕正義封，一作「復」，音福。
〔六〕集解服虔曰：「禪，闡廣土地也。」瓚曰：「古者聖王封泰山，禪亭亭或梁父，皆泰山下小山。除地為墠，祭於梁父。後改『墠』曰『禪』。」正義父音甫。在兗州泗水縣北八十里。
〔七〕索隱其詞每三句為韻，凡十二韻。下之罘、碣石、會稽三銘皆然。
皇帝臨位，作制明法，臣下脩飭。〔一〕二十有六年，初并天下，罔不賓服。親巡遠方黎民，登茲泰山，周覽東極。從臣思跡，〔二〕本原事業，祗誦功德。〔三〕治道運行，諸產得宜，皆有法式。大義休明，垂于後世，順承勿革。皇帝躬聖，既平天下，不懈於治。夙興夜寐，建設長利，〔四〕專隆教誨。訓經宣達，遠近畢理，咸承聖志。貴賤分明，男女禮順，慎遵職事。昭隔內外，〔五〕靡不清淨，施于後嗣。化及無窮，遵奉遺詔，永承重戒。
〔一〕正義飭音敕。
〔二〕正義從，財用反。
〔三〕正義祗音脂。
〔四〕正義長，直良反。
〔五〕集解徐廣曰：「隔，一作『融』。」
於是乃並勃海以東，〔一〕過黃、腄，〔二〕窮成山，登之罘，〔三〕立石頌秦德焉而去。
〔一〕正義並，白浪反。勃作「渤」，蒲忽反。
〔二〕集解地理志東萊有黃縣、腄縣。正義腄，逐瑞反。字或作「陲」。括地志云：「黃縣故城在萊州黃縣東南二十五里，古萊子國也。牟平縣城在黃縣南百三十里。十三州志云牟平縣古腄縣也。」
〔三〕集解地理志之罘山在腄縣。正義罘音浮。括地志云：「在萊州文登縣東北百八十里。成山在文登縣西北百九十里。」窮猶登極也。封禪書云：「八神，五曰陽主；祠之罘；七曰日主，祠成山，成山斗入海。」又云：「之罘山在海中。文登縣，古腄縣也。」
南登琅邪，〔一〕大樂之，留三月。乃徙黔首三萬戶琅邪臺下，〔二〕復十二歲。〔三〕作琅邪臺，〔四〕立石刻，頌秦德，明得意。曰：〔五〕
〔一〕集解今兗州東沂州、密州，即古琅邪也。
〔二〕集解地理志越王句踐嘗治琅邪縣，起臺館。索隱山海經琅邪臺在渤海閒。蓋海畔有山，形如臺，在琅邪，故曰琅邪臺。正義括地志云：「密州諸城縣東南百七十里有琅邪臺，越王句踐觀臺也。臺西北十里有琅邪故城。吳越春秋云：『越王句踐二十五年，徙都琅邪，立觀臺以望東海，遂號令秦、晉、齊、楚，以尊輔周室，歃血盟。』即句踐起臺處。」括地志云：「琅邪山在密州諸城縣東南百四十里。始皇立層臺於山上，謂之琅邪臺，孤立眾山之上。秦王樂之，留三月，立石山上，頌秦德也。」
〔三〕正義復音福。復三萬戶徙臺下者。
〔四〕正義今琅邪臺。
〔五〕索隱二句為韻。
維二十八年，皇帝作始。端平法度，萬物之紀。以明人事，合同父子。聖智仁義，顯白道理。東撫東土，以省卒士。〔一〕事已大畢，乃臨于海。皇帝之功，勸勞本事。上農除末，黔首是富。普天之下，摶心揖志。〔二〕器械一量，〔三〕同書文字。日月所照，舟輿所載。皆終其命，莫不得意。應時動事，是維皇帝。匡飭異俗，陵水經地。〔四〕憂恤黔首，朝夕不懈。除疑定法，咸知所辟。〔五〕方伯分職，諸治經易。〔六〕舉錯必當，莫不如畫。〔七〕皇帝之明，臨察四方。尊卑貴賤，不踰次行。〔八〕姦邪不容，皆務貞良。細大盡力，莫敢怠荒。遠邇辟隱，〔九〕專務肅莊。端直敦忠，事業有常。皇帝之德，存定四極。誅亂除害，興利致福。節事以時，諸產繁殖。黔首安寧，不用兵革。〔一〇〕六親相保，終無寇賊。驩欣奉教，盡知法式。六合之內，皇帝之土。西涉流沙，〔一一〕南盡北戶。東有東海，北過大夏。〔一二〕人跡所至，無不臣者。功蓋五帝，澤及牛馬。莫不受德，各安其宇。
〔一〕正義省，山井反。卒，子忽反。
〔二〕索隱摶，古「專」字。左傳云：「如琴瑟之摶壹。」揖音集。
〔三〕正義內成曰器，甲冑兜鍪之屬。外成曰械，戈矛弓戟之屬。壹量者，同度量也。
〔四〕正義陵作「凌」，猶歷也。經，界也。
〔五〕正義音避。
〔六〕正義易音以豉反。言方伯分職治，所理常在平易。
〔七〕正義畫音戶卦反。謂政理齊整，分明若畫，無邪惡。
〔八〕正義音胡郎反。
〔九〕正義辟，匹亦反。
〔一〇〕正義協韻音棘。
〔一一〕正義解見夏紀。
〔一二〕索隱協韻音戶。下「無不臣者」音渚。「澤及牛馬」音姥。正義杜預云：「大夏，太原晉陽縣。」按：在今并州，「遷實沈於大夏，主參」，即此也。
維秦王兼有天下，立名為皇帝，乃撫東土，至于琅邪。列侯〔一〕武城侯王離、列侯通武侯王賁、倫侯〔二〕建成侯趙亥、倫侯昌武侯成、倫侯武信侯馮毋擇、丞相隗林、〔三〕丞相王綰、卿李斯、卿王戊、五大夫趙嬰、五大夫楊樛〔四〕從，與〔五〕議於海上。〔六〕曰：「古之帝者，地不過千里，〔七〕諸侯各守其封域，或朝或否，相侵暴亂，殘伐不止，猶刻金石，以自為紀。古之五帝三王，知教不同，法度不明，假威鬼神，〔八〕以欺遠方，實不稱名，〔九〕故不久長。其身未歿，諸侯倍叛，法令不行。今皇帝并一海內，以為郡縣，天下和平。昭明宗廟，體道行德，尊號大成。群臣相與誦皇帝功德，刻于金石，以為表經。」
〔一〕集解張晏曰：「列侯者，見序列。」
〔二〕索隱爵卑於列侯，無封邑者。倫，類也，亦列侯之類。
〔三〕索隱隗姓，林名。有本作「狀」者，非。顏之推云：「隋開皇初，京師穿地得鑄秤權，有銘，云始皇時量器，丞相隗狀、王綰二人列名，其作『狀』貌之字，時令校寫，親所按驗。」王劭亦云然。斯遠古之證也。正義隗音五罪反。
〔四〕正義音居虯反。
〔五〕正義上才用反。下音預。言王離以下十人從始皇，咸與始皇議功德於海上，立石於琅邪臺下，十人名字並刻頌。
〔六〕正義此頌前後序兩句為韻，此三句為韻。
〔七〕正義過音戈。千里謂王畿。
〔八〕正義言五帝、三王假借鬼神之威，以欺服遠方之民，若萇弘之比也。
〔九〕正義稱，尺證反。
既已，齊人徐市等上書，言海中有三神山，名曰蓬萊、方丈、瀛洲，〔一〕僊人居之。請得齋戒，與童男女求之。於是遣徐市發童男女數千人，入海求僊人。〔二〕
〔一〕正義漢書郊祀志云：「此三神山者，其傳在渤海中，去人不遠，蓋曾有至者，諸仙人及不死之藥皆在焉。其物禽獸盡白，而黃金白銀為宮闕。未至，望之如雲；及至，三神山乃居水下；臨之，患且至，風輒引船而去，終莫能至云。世主莫不甘心焉。」
〔二〕正義括地志云：「亶洲在東海中，秦始皇使徐福將童男女入海求仙人，止在此州，共數萬家。至今洲上人有至會稽市易者。吳人外國圖云亶洲去琅邪萬里。」
始皇還，過彭城，〔一〕齋戒禱祠，欲出周鼎泗水。使千人沒水求之，弗得。乃西南渡淮水，之衡山、〔二〕南郡。〔三〕浮江，至湘山祠。〔四〕逢大風，幾不得渡。上問博士曰：「湘君神？」博士對曰：「聞之，堯女，舜之妻，而葬此。」〔五〕於是始皇大怒，使刑徒三千人皆伐湘山樹，赭其山。〔六〕上自南郡由武關歸。〔七〕
〔一〕正義彭城，徐州所理縣也。州東外城，古之彭國也。搜神記云陸終弟三子曰籛鏗，封於彭，為商伯。外傳云殷末，滅彭祖氏。
〔二〕正義括地志云：「衡山，一名岣嶁山，在衡州湘潭縣西四十一里。」岣音苟。嶁音樓。
〔三〕正義今荊州也。言欲向衡山，即西北過南郡，入武關至咸陽。
〔四〕正義括地志云：「黃陵廟在岳州湘陰縣北五十七里，舜二妃之神。二妃冢在湘陰北一百六十里青草山上。盛弘之荊州記云青草湖南有青草山，湖因山名焉。列女傳云舜陟方，死於蒼梧。二妃死於江湘之閒，因葬焉。」按：湘山者，乃青草山。山近湘水，廟在山南，故言湘山祠。
〔五〕索隱列女傳亦以湘君為堯女。按：楚詞九歌有湘君、湘夫人。夫人是堯女，則湘君當是舜。今此文以湘君為堯女，是總而言之。
〔六〕正義赭音者。
〔七〕集解應劭曰：「武關，秦南關，通南陽。」文穎曰：「武關在析西百七十里弘農界。」正義括地志云：「故武關在商州商洛縣東九十里，春秋時少習也。杜預云少習。商縣武關也。」
二十九年，始皇東游。至陽武博狼沙中，〔一〕為盜所驚。求弗得，乃令天下大索十日。
〔一〕集解地理志河南陽武縣有博狼沙。正義狼音浪。
登之罘，刻石。其辭曰：〔一〕
〔一〕索隱三句為韻，凡十二韻。
維二十九年，時在中春，〔一〕陽和方起。皇帝東游，巡登之罘，臨照于海。從臣嘉觀，〔二〕原念休烈，追誦本始。大聖作治，建定法度，顯箸綱紀。外教諸侯，光施文惠，明以義理。六國回辟，〔三〕貪戾無厭，〔四〕虐殺不已。皇帝哀眾，遂發討師，奮揚武德。義誅信行，威燀旁達，〔五〕莫不賓服。烹滅彊暴，振救黔首，周定四極。普施明法，經緯天下，永為儀則。大矣哉！宇縣之中〔六〕，承順聖意。〔七〕群臣誦功，請刻于石，表垂于常式。
〔一〕正義中音仲。古者帝王巡狩，常以中月。
〔二〕正義從，才用反。觀音琯。
〔三〕正義必亦反。
〔四〕正義於廉反。
〔五〕集解徐廣曰：「燀，充善反。」
〔六〕集解宇，宇宙。縣，赤縣。
〔七〕索隱協韻音憶。
其東觀曰：
維二十九年，皇帝春游，覽省遠方。逮于海隅，遂登之罘，昭臨朝陽。觀望廣麗，從臣咸念，原道至明。聖法初興，清理疆內，外誅暴彊。武威旁暢，振動四極，禽滅六王。闡并天下，甾害絕息，永偃戎兵。皇帝明德，經理宇內，視聽不怠。〔一〕作立大義，昭設備器，咸有章旗。職臣遵分，各知所行，事無嫌疑。黔首改化，遠邇同度，臨古絕尤。常職既定，後嗣循業，長承聖治。群臣嘉德，祗誦聖烈，請刻之罘。
〔一〕索隱怠，協旗、疑韻，音銅綦反。故國語范蠡曰「得時不怠，時不再來」，亦以怠與（臺）〔來〕為韻。
旋，遂之琅邪，道上黨入。〔一〕
〔一〕索隱道猶從也。
三十年，無事。
三十一年〔一〕十二月，更名臘曰「嘉平」。〔二〕賜黔首里六石米，二羊。始皇為微行咸陽，〔三〕與武士四人俱，夜出逢盜蘭池，〔四〕見窘，武士擊殺盜，關中大索二十日。米石千六百。
〔一〕集解徐廣曰：「使黔首自實田也。」
〔二〕集解太原真人茅盈內紀曰：「始皇三十一年九月庚子，盈曾祖父濛，乃於華山之中，乘雲駕龍，白日升天。先是其邑謠歌曰『神仙得者茅初成，駕龍上升入泰清，時下玄洲戲赤城，繼世而往在我盈，帝若學之臘嘉平』。始皇聞謠歌而問其故，父老具對此仙人之謠歌，勸帝求長生之術。於是始皇欣然，乃有尋仙之志，因改臘曰『嘉平』。」索隱廣雅曰：「夏曰『清祀』，殷曰『嘉平』，周曰『大蜡』，亦曰『臘』，秦更曰『嘉平』。」蓋應歌謠之詞而改從殷號也。道書茅濛字初成，今此云「茅濛初成」者為神仙之道，其意失也。蓋由裴氏所引不明，或後人增益「濛」字，遂令七言之詞有衍爾。
〔三〕集解張晏曰：「若微賤之所為，故曰微行也。」
〔四〕集解地理志渭城縣有蘭池宮。正義括地志云：「蘭池陂即古之蘭池，在咸陽縣界。秦記云『始皇都長安，引渭水為池，築為蓬、瀛，刻石為鯨，長二百丈』。逢盜之處也。」
三十二年，始皇之碣石，使燕人盧生求羨門、〔一〕高誓。〔二〕刻碣石門。〔三〕壞城郭，決通隄防。其辭曰：〔四〕
〔一〕集解韋昭曰：「古仙人。」
〔二〕正義亦古仙人。
〔三〕集解徐廣曰：「一作『盟』。」
〔四〕正義此一頌三句為韻。
遂興師旅，誅戮無道，為逆滅息。武殄暴逆，文復無罪〔一〕，庶心咸服。惠論功勞，賞及牛馬，恩肥土域。皇帝奮威，德并諸侯，初一泰平。墮壞城郭，〔二〕決通川防，夷去險阻。地勢既定，黎庶無繇，〔三〕天下咸撫。男樂其疇，女修其業，事各有序。惠被諸產，久並來田，〔四〕莫不安所。群臣誦烈，請刻此石，垂著儀矩。
〔一〕集解徐廣曰：「復，一作『優』。」正義復音福。言秦以武力能殄息暴逆，以文訓道令無罪失，故復除之。
〔二〕正義墮音許規反。壞音怪。墮，毀也。壞，坼也。言始皇毀坼關東諸侯舊城郭也。夫自頹曰壞，音戶怪反。
〔三〕正義音遙。
〔四〕集解徐廣曰：「久，一作『分』。」
因使韓終、侯公、石生求仙人不死之藥。始皇巡北邊，從上郡入。燕人盧生使〔一〕入海還，以鬼神事，因奏錄圖書，曰「亡秦者胡也」。〔一〕始皇乃使將軍蒙恬發兵三十萬人北擊胡，略取河南地。〔三〕
〔一〕正義音所吏反。
〔二〕集解鄭玄曰：「胡，胡亥，秦二世名也。秦見圖書，不知此為人名，反備北胡。」
〔三〕正義今靈、夏、勝等州，秦略取之。
三十三年，發諸嘗逋亡人、贅婿、〔一〕賈人略取陸梁地，〔二〕為桂林、〔三〕象郡、〔四〕南海，〔五〕以適遣戍。〔六〕西北斥逐匈奴。自榆中〔七〕並河以東，〔八〕屬之陰山，〔九〕以為（
三）〔四〕十四縣，城河上為塞。又使蒙恬渡河取高闕、〔一〇〕（
陶）〔陽〕山、北假中，〔一一〕築亭障以逐戎人。徙謫，實之初縣。〔一二〕禁不得祠。明星出西方。〔一三〕三十四年，適治獄吏不直者，築長城及南越地。〔一四〕
〔一〕集解瓚曰：「贅，謂居窮有子，使就其婦家為贅婿。」
〔二〕索隱謂南方之人，其性陸梁，故曰陸梁。正義嶺南人多處山陸，其性強梁，故曰陸梁。
〔三〕集解韋昭曰：「今鬱林是也。」
〔四〕集解韋昭曰：「今日南。」
〔五〕正義即廣州南海縣。
〔六〕集解徐廣曰：「五十萬人守五嶺。」正義適音直革反。戍，守也。廣州記云：「五嶺者，大庾、始安、臨賀、揭楊、桂陽。」輿地志云：「一曰臺嶺，亦名塞上，今名大庾；二曰騎田；三曰都龐；四曰萌諸；五曰越嶺。」
〔七〕集解徐廣曰：「在金城。」
〔八〕集解服虔曰：「並音傍。傍，依也。」
〔九〕集解徐廣曰：「在五原北。」正義屬，之欲反。按：五原，今勝州也。
〔一〇〕正義高闕，山名，在五原北。兩山相對若闕，甚高，故言高闕。
〔一一〕集解晉灼曰：「王莽傳云『五原北假，膏壤殖穀』。北假，地名也。」索隱高闕，山名；北假，地名。近五原。正義酈元注水經云：「黃河逕河目縣故城西，縣在北假中。」北假，地名也。按：河目縣屬勝州，今名河北。漢書地理志云屬五原郡。
〔一二〕索隱徙有罪而謫之，以實初縣，即上「自榆中屬陰山，以為三十四縣」是也。故漢七科謫亦因於秦。
〔一三〕集解徐廣曰：「皇甫謐云彗星見。」
〔一四〕正義謂戍五嶺，是南方越地。
始皇置酒咸陽宮，博士七十人前為壽。僕射〔一〕周青臣進頌曰：「他時秦地不過千里，賴陛下神靈明聖，平定海內，放逐蠻夷，日月所照，莫不賓服。以諸侯為郡縣，人人自安樂，無戰爭之患，傳之萬世。自上古不及陛下威德。」始皇悅。博士齊人淳于越進曰：「臣聞殷周之王千餘歲，封子弟功臣，自為枝輔。今陛下有海內，而子弟為匹夫，卒有田常、六卿之臣，無輔拂，〔二〕何以相救哉？事不師古而能長久者，非所聞也。今青臣又面諛以重陛下之過，非忠臣。」始皇下其議。丞相李斯曰：「五帝不相復，三代不相襲，各以治，非其相反，時變異也。今陛下創大業，建萬世之功，固非愚儒所知。且越言乃三代之事，何足法也？異時諸侯並爭，厚招游學。今天下已定，法令出一，百姓當家則力農工，士則學習法令辟禁。〔三〕今諸生不師今而學古，以非當世，惑亂黔首。丞相臣斯昧死言：古者天下散亂，莫之能一，是以諸侯並作，語皆道古以害今，飾虛言以亂實，人善其所私學，〔四〕以非上之所建立。今皇帝并有天下，別黑白而定一尊。私學而相與非法教，人聞令下，則各以其學議之，入則心非，出則巷議，夸主以為名，〔五〕異取以為高，率群下以造謗。如此弗禁，則主勢降乎上，黨與成乎下。禁之便。臣請史官非秦記皆燒之。非博士官所職，天下敢有藏詩、書、百家語者，悉詣守、尉雜燒之。有敢偶語詩書者棄市。〔六〕以古非今者族。吏見知不舉者與同罪。令下三十日不燒，黥為城旦。〔七〕所不去者，醫藥卜筮種樹之書。若欲有學法令，〔八〕以吏為師。」制曰：「可。」
〔一〕集解漢書百官表曰：「僕射，秦官。古者重武，官有主射以督課之。」應劭曰：「僕，主也。」正義射音夜。
〔二〕正義蒲筆反。
〔三〕正義令，力性反。辟音避。
〔四〕集解徐廣曰：「私，一作『知』。」
〔五〕正義夸，口瓜反。
〔六〕集解應劭曰：「禁民聚語，畏其謗己。」正義偶，對也。
〔七〕集解如淳曰：「律說『論決為髡鉗，輸邊築長城，晝日伺寇虜，夜暮築長城』。城旦，四歲刑。」
〔八〕集解徐廣曰：「一無『法令』二字。」
三十五年，除道，道九原〔一〕抵雲陽，〔二〕塹山堙谷，直通之。於是始皇以為咸陽人多，先王之宮廷小，吾聞周文王都豐，武王都鎬，豐鎬之閒，帝王之都也。乃營作朝宮渭南上林苑中。先作前殿阿房，〔三〕東西五百步，南北五十丈，上可以坐萬人，下可以建五丈旗。〔四〕周馳為閣道，自殿下直抵南山。表南山之顛以為闕。為復道，自阿房渡渭，屬之咸陽，以象天極閣道絕漢抵營室也。〔五〕阿房宮未成；成，欲更擇令名名之。作宮阿房，故天下謂之阿房宮。隱宮〔六〕徒刑者七十餘萬人，乃分作阿房宮，或作麗山。發北山石槨，乃寫蜀、荊地材皆至。關中計宮三百，關外四百餘。於是立石東海上朐界中，以為秦東門。因徙三萬家麗邑，〔七〕五萬家雲陽，皆復不事十歲。
〔一〕集解地理志五原郡有九原縣。
〔二〕集解徐廣曰：「表云道九原，通甘泉。」
〔三〕正義房，白郎反。括地志云：「秦阿房宮亦曰阿城，在雍州長安縣西北一十四里。」按：宮在上林苑中，雍州郭城西南面，即阿房宮城東面也。顏師古云「阿，近也。以其去咸陽近，且號阿房」。
〔四〕索隱此以其形名宮也，言其宮四阿旁廣也，故云下可建五丈之旗也。阿房，後為宮名。正義三輔舊事云：「阿房宮東西三里，南北五百步，庭中可受萬人。又鑄銅人十二於宮前。阿房宮以慈石為門，阿房宮之北闕門也。」
〔五〕索隱謂為複道，渡渭屬咸陽，象天文閣道絕漢抵營室也。常考天官書曰「天極紫宮後十七星絕漢抵營室，曰閣道」。
〔六〕正義餘刑見於市朝。宮刑，一百日隱於蔭室養之乃可，故曰隱宮，下蠶室是。
〔七〕正義麗音離。
盧生說始皇曰：「臣等求芝奇藥仙者常弗遇，類物有害之者。方中，人主時為微行以辟惡鬼，惡鬼辟，真人至。人主所居而人臣知之，則害於神。真人者，入水不濡，入火不爇，〔一〕陵雲氣，與天地久長。今上治天下，未能恬倓。願上所居宮毋令人知，然后不死之藥殆可得也。」於是始皇曰：「吾慕真人，自謂『真人』，不稱『朕』。」乃令咸陽之旁二百里內宮觀二百七十復道甬道相連，帷帳鍾鼓美人充之，各案署不移徙。行所幸，有言其處者，罪死。始皇帝幸梁山宮，〔二〕從山上見丞相車騎眾，弗善也。中人或告丞相，丞相後損車騎。始皇怒曰：「此中人泄吾語。」案問莫服。當是時，詔捕諸時在旁者，皆殺之。自是後莫知行之所在。聽事，群臣受決事，悉於咸陽宮。
〔一〕正義而說反。
〔二〕集解徐廣曰：「在好畤。」正義括地志云：「俗名望宮山，在雍州好畤縣西十二里，北去梁山九里。秦始皇（起）〔紀〕『從山上見丞相車騎眾，弗善』，即此山也。」
侯生〔一〕盧生相與謀曰：「始皇為人，天性剛戾自用，起諸侯，并天下，意得欲從，以為自古莫及己。專任獄吏，獄吏得親幸。博士雖七十人，特備員弗用。丞相諸大臣皆受成事，倚辨於上。上樂以刑殺為威，〔二〕天下畏罪持祿，莫敢盡忠。上不聞過而日驕，下懾伏謾欺以取容。秦法，不得兼方〔三〕不驗，輒死。然候星氣者至三百人，皆良士，畏忌諱諛，不敢端言其過。天下之事無小大皆決於上，上至以衡石量書，〔四〕日夜有呈，不中呈〔五〕不得休息。貪於權勢至如此，未可為求仙藥。」於是乃亡去。始皇聞亡，乃大怒曰：「吾前收天下書不中用者盡去之。悉召文學方術士甚眾，欲以興太平，方士欲練以求奇藥。〔六〕今聞韓眾〔七〕去不報，徐市等費以巨萬計，終不得藥，徒姦利相告日聞。〔八〕盧生等吾尊賜之甚厚，今乃誹謗我，以重吾不德也。諸生在咸陽者，吾使人廉問，或為訞言以亂黔首。」於是使御史悉案問諸生，諸生傳相告引，乃自除犯禁者四百六十餘人，皆阬之咸陽，使天下知之，以懲後。益發謫徙邊。〔九〕始皇長子扶蘇諫曰：「天下初定，遠方黔首未集，諸生皆誦法孔子，今上皆重法繩之，臣恐天下不安。唯上察之。」始皇怒，使扶蘇北監蒙恬於上郡。〔一〇〕
〔一〕集解說苑曰：「韓客侯生也。」
〔二〕正義樂，五孝反。
〔三〕集解徐廣曰：「一云『并力』。」正義言秦施法不得兼方者，令民之有方伎不得兼兩齊，試不驗，輒賜死。言法酷。
〔四〕集解石百二十斤。正義衡，秤衡也。言表牋奏請，秤取一石，日夜有程期，不滿不休息。
〔五〕正義中，竹仲反。
〔六〕集解徐廣曰：「一云『欲以練求』。」
〔七〕正義音終。
〔八〕集解徐廣曰：「一作『閒』。」
〔九〕集解徐廣曰：「表云徙於北河、榆中，耐徙三處。拜爵一級。」
〔一〇〕正義括地志云：「上郡故城在綏州上縣東南五十里，秦之上郡城也。」
三十六年，熒惑守心。有墜星下東郡，至地為石，〔一〕黔首或刻其石曰「始皇帝死而地分」。始皇聞之，遣御史逐問，莫服，盡取石旁居人誅之，因燔銷其石。始皇不樂，使博士為仙真人詩，及行所游天下，傳令〔二〕樂人歌弦之。秋，使者從關東夜過華陰平舒道，〔三〕有人持璧遮使者曰：「為吾遺滈池君。」〔四〕因言曰：「今年祖龍死。」〔五〕使者問其故，因忽不見，置其璧去。使者奉璧具以聞。始皇默然良久，曰：「山鬼固不過知一歲事也。」退言曰：「祖龍者，人之先也。」使御府視璧，乃二十八年行渡江所沈璧也。於是始皇卜之，卦得游徙吉。遷北河榆中三萬家。〔六〕拜爵一級。
〔一〕集解徐廣曰：「表云石晝隕。」
〔二〕正義傳，逐戀反。令，力呈反。
〔三〕正義括地志云：「平舒故城在華州華陰縣西北六里。水經注云『渭水又東經平舒北，城枕渭濱，半破淪水，南面通衢。昔秦之將亡也，江神送璧於華陰平舒道，即其處也』。」
〔四〕集解服虔曰：「水神也。」張晏曰：「武王居鎬，鎬池君則武王也。武王伐商，故神云始皇荒淫若紂矣，今亦可伐也。」孟康曰：「長安西南有滈池。」索隱按：服虔云水神，是也。江神以璧遺滈池之神，告始皇之將終也。且秦水德王，故其君將亡，水神先自相告也。正義遺，庾季反。滈，湖老反。括地志云：「滈水源出雍州長安縣西北滈池。酈元注水經云『滈水承滈池，北流入渭』。今按：滈池水流入來通渠，蓋酈元誤矣。」張晏云：「武王居滈，滈池君則武王也。伐商，故神云始皇荒淫若紂矣，今武王可伐矣。」
〔五〕集解蘇林曰：「祖，始也。龍，人君象。謂始皇也。」服虔曰：「龍，人之先象也，言王亦人之先也。」應劭曰：「祖，人之先。龍，君之象。」
〔六〕正義謂北河勝州也。榆中即今勝州榆林縣也。言徙三萬家以應卜卦游徙吉也。
三十七年十月癸丑，始皇出游。左丞相斯從，右丞相去疾守。少子胡亥愛慕請從，上許之。十一月，行至雲夢，望祀虞舜於九疑山。〔一〕浮江下，觀籍柯，渡海渚。〔二〕過丹陽，〔三〕至錢唐〔四〕。臨浙江，〔五〕水波惡，乃西百二十里從狹中渡。〔六〕上會稽，祭大禹，〔七〕望于南海，而立石刻〔八〕頌秦德。其文曰：〔九〕
〔一〕正義括地志云：「九疑山在永州唐興縣東南一百里。皇覽冢墓記云舜冢在零陵郡營浦縣九疑山。」言始皇至雲夢，望祭虞舜於九疑山也。
〔二〕正義括地志云：「舒州同安縣東。」按：舒州在江中，疑「海」字誤，即此州也。
〔三〕正義括地志云：「丹陽郡故在潤州江寧縣東南五里，秦兼并天下，以為鄣郡也。」
〔四〕正義錢唐，今杭州縣。
〔五〕集解晉灼曰：「其流東至會稽山陰而西折，故稱浙。音折。」
〔六〕集解徐廣曰：「蓋在餘杭也。顧夷曰『餘杭者，秦始皇至會稽經此，立為縣』。」
〔七〕正義上音上掌反。越州會稽山上有夏禹穴及廟。
〔八〕索隱望于南海而刻石。三句為韻，凡二十四韻。
〔九〕正義此二頌三句為韻。其碑見在會稽山上。其文及書皆李斯，其字四寸，畫如小指，圓鐫。今文字整頓，是小篆字。
皇帝休烈，平一宇內，德惠脩長。〔一〕三十有七年，親巡天下，周覽遠方。遂登會稽，宣省習俗，黔首齋莊。群臣誦功，本原事跡，追首高明。〔二〕秦聖臨國，始定刑名，顯陳舊章。〔三〕初平法式，審別職任，以立恆常。六王專倍，貪戾傲猛，率眾自彊〔四〕。暴虐恣行，〔五〕負力而驕，數動甲兵。〔六〕陰通閒使，〔七〕以事合從，〔八〕行為辟方。〔九〕內飾詐謀，〔一〇〕外來侵邊，遂起禍殃。義威誅之，殄熄〔一一〕暴悖，〔一二〕亂賊滅亡。聖德廣密，六合之中，被澤無疆。皇帝并宇，兼聽萬事，遠近畢清。運理群物，考驗事實，各載其名。貴賤並通，善否陳前，靡有隱情。飾省宣義，〔一三〕有子而嫁，〔一四〕倍死不貞。防隔內外，禁止淫泆，男女絜誠。夫為寄豭，〔一五〕殺之無罪，男秉義程。妻為逃嫁，〔一六〕子不得母，〔一七〕咸化廉清。大治濯俗，天下承風，蒙被休經。皆遵度軌，和安敦勉，莫不順令。〔一八〕黔首脩絜，人樂同則，〔一九〕嘉保太平。後敬奉法，常治無極，輿舟不傾。從臣誦烈，〔二〇〕請刻此石，光垂休銘。
〔一〕索隱脩亦長也，重文耳。王劭按張徽所錄會稽南山秦始皇碑文，「脩」作「攸」。
〔二〕索隱今檢會稽刻石文「首」字作「道」，雅符人情也。
〔三〕正義作「彰」，音章。碑文作「畫璋」也。
〔四〕正義碑文作「率眾邦強」。
〔五〕正義寒彭反。
〔六〕正義數音朔。
〔七〕正義閒，紀莧反，又如字。使，所吏反。
〔八〕正義合音閤。從，子容反。
〔九〕正義行，下孟反。辟，匹亦反。
〔一〇〕索隱刻石文作「謀詐」。
〔一一〕集解徐廣曰：「音息。」
〔一二〕正義殄，田典反。暴，白報反。悖音背。
〔一三〕集解徐廣曰：「省，一作『非』。」正義飾音式。省，山景反。飾謂文飾也。省，過也。
〔一四〕正義謂夫死有子，棄之而嫁。
〔一五〕索隱豭，牡豬也。言夫淫他室，若寄豭之豬也。豭音加。
〔一六〕正義謂棄夫而逃嫁於人。
〔一七〕正義言妻棄夫逃嫁，子乃失母。
〔一八〕正義力呈反。
〔一九〕正義樂音岳。
〔二〇〕正義從音才用反。烈，美也。所隨巡從諸臣，咸誦美，請刻此石。
還過吳，從江乘渡。〔一〕並海上，北至琅邪。方士徐市等入海求神藥，數歲不得，費多，恐譴，乃詐曰：「蓬萊藥可得，然常為大鮫魚所苦，〔二〕故不得至，願請善射與俱，見則以連弩射之。」始皇夢與海神戰，如人狀。問占夢，博士曰：「水神不可見，以大魚蛟龍為候。今上禱祠備謹，而有此惡神，當除去，而善神可致。」乃令入海者齎捕巨魚具，而自以連弩候大魚出射之。自琅邪北至榮成山，〔三〕弗見。至之罘，見巨魚，射殺一魚。遂並海西。
〔一〕集解地理志丹陽有江乘縣。索隱地埋志丹陽有江乘縣。正義乘音時升反。江乘故縣在潤州句容縣北六十里，本秦舊縣也。渡謂濟渡也。
〔二〕正義鮫音交。苦音苦故反。
〔三〕正義即成山也，在萊州。
至平原津而病。〔一〕始皇惡言死，群臣莫敢言死事。上病益甚，乃為璽書賜公子扶蘇曰：「與喪會咸陽而葬。」書已封，在中車府令趙高〔二〕行符璽事所，未授使者。七月丙寅，始皇崩於沙丘平臺。〔三〕丞相斯為上崩在外，〔四〕恐諸公子及天下有變，乃祕之，不發喪。棺載轀涼車中，〔五〕故幸宦者參乘，所至上食。百官奏事如故，宦者輒從轀涼車中可其奏事。獨子胡亥、趙高及所幸宦者五六人知上死。趙高故嘗教胡亥書及獄律令法事，胡亥私幸之。高乃與公子胡亥、丞相斯陰謀破去始皇所封書〔六〕賜公子扶蘇者，而更詐為丞相斯受始皇遺詔沙丘，立子胡亥為太子。更為書賜公子扶蘇、蒙恬，數以罪，〔七〕（其）賜死。語具在李斯傳中。行，遂從井陘〔八〕抵九原。〔九〕會暑，上轀車臭，乃詔從官令車載一石鮑魚，〔一〇〕以亂其臭。
〔一〕集解徐廣曰：「渡河而西。」正義今德州平原縣南六十里有張公故城，城東有水津焉，後名張公渡，恐此平原郡古津也。漢書公孫弘平津侯，亦近此。蓋平津即此津，始皇渡此津而疾。
〔二〕集解伏儼曰：「主乘輿路車。」
〔三〕集解徐廣曰：「年五十。沙丘去長安二千餘里。趙有沙丘宮，在鉅鹿，武靈王之死處。」正義括地志云：「沙丘臺在邢州平鄉縣東北二十里。又云平鄉縣東北四十里。」按：始皇崩在沙丘之宮，平臺之中。邢州去京一千六百五十里。
〔四〕正義為，于偽反。
〔五〕正義棺音館。又古患反。
〔六〕正義去，丘呂反。
〔七〕正義數音色具反。
〔八〕集解徐廣曰：「在常山。」
〔九〕正義抵，丁禮反。抵，至也。從沙丘至勝州三千里。
〔一〇〕正義鮑，白卯反。
行從直道至咸陽，發喪。太子胡亥襲位，為二世皇帝。九月，葬始皇酈山。始皇初即位，穿治酈山，及并天下，天下徒送詣七十餘萬人，穿三泉，下銅〔一〕而致槨，宮觀百官奇器珍怪徙臧滿之。〔二〕令匠作機弩矢，有所穿近者輒射之。以水銀為百川江河大海，機相灌輸，〔三〕上具天文，下具地理。以人魚膏為燭，〔四〕度不滅者久之。〔五〕二世曰：「先帝後宮非有子者，出焉不宜。」皆令從死，死者甚眾。葬既已下，或言工匠為機，臧皆知之，臧重即泄。大事畢，已臧，閉中羨，〔六〕下外羨門，盡閉工匠臧者，無復出者。樹草木以象山。〔七〕
〔一〕集解徐廣曰：「一作『錮』。錮，鑄塞。」正義顏師古云：「三重之泉，言至水也。」
〔二〕正義言冢內作宮觀及百官位次，奇器珍怪徙滿冢中。臧，才浪反。
〔三〕正義灌音館。輸音戍。
〔四〕集解徐廣曰：「人魚似鮎，四腳。」正義廣志云：「魚聲如小兒啼，有四足，形如鱧，可以治牛，出伊水。」異物志云：「人魚似人形，長尺餘。不堪食。皮利於鮫魚，鋸材木入。項上有小穿，氣從中出。秦始皇冢中以人魚膏為燭，即此魚也。出東海中，今台州有之。」按：今帝王用漆燈冢中，則火不滅。
〔五〕正義度音田洛反。
〔六〕正義音延，下同。謂冢中神道。
〔七〕集解皇覽曰：「墳高五十餘丈，周迴五里餘。」正義關中記云：「始皇陵在驪山。泉本北流，障使東西流。有土無石，取大石於渭（山）〔南〕諸山。」括地志云：「秦始皇陵在雍州新豐縣西南十里。」
二世皇帝元年，年二十一。〔一〕趙高為郎中令，〔二〕任用事。二世下詔，增始皇寢廟犧牲及山川百祀之禮。令群臣議尊始皇廟。群臣皆頓首言曰：「古者天子七廟，諸侯五，大夫三，雖萬世世不軼毀。〔三〕今始皇為極廟，四海之內皆獻貢職，增犧牲，禮咸備，毋以加。先王廟或在西雍，〔四〕或在咸陽。天子儀當獨奉酌祠始皇廟。自襄公已下軼毀。所置凡七廟。群臣以禮進祠，以尊始皇廟為帝者祖廟。皇帝復自稱『朕』。」
〔一〕集解徐廣曰：「表云十月戊寅，大赦罪人。」
〔二〕集解漢書百官表曰：「秦官，掌宮殿門戶。」
〔三〕正義軼，徒結反。
〔四〕正義於用反。西雍在咸陽西，今岐州雍縣故城是也。又一云西雍，雍西縣也。
二世與趙高謀曰：「朕年少，初即位，黔首未集附。先帝巡行郡縣，以示彊，威服海內。今晏然不巡行，即見弱，毋以臣畜天下。」春，二世東行郡縣，李斯從。到碣石，並海，南至會稽，而盡刻始皇所立刻石，石旁著〔一〕大臣從者名，以章先帝成功盛德焉：
〔一〕正義丁略反。
皇帝曰：「金石刻盡始皇帝所為也。今襲號而金石刻辭不稱〔一〕始皇帝，其於久遠也〔二〕如後嗣為之者，不稱成功盛德。」丞相臣斯、臣去疾、〔三〕御史大夫臣德昧死言：「臣請具刻詔書刻石，因明白矣。臣昧死請。」制曰：「可。」
遂至遼東而還。
〔一〕正義尺證反。
〔二〕正義二世言始滅六國，威振古今，自五帝三王未及，既已襲位，而見金石盡刻其頌，不稱始皇成功盛德甚遠矣。
〔三〕集解徐廣曰：「姓馮。」正義去，丘呂反。
於是二世乃遵用趙高，申法令。乃陰與趙高謀曰：「大臣不服，官吏尚彊，及諸公子必與我爭，為之柰何？」高曰：「臣固願言而未敢也。先帝之大臣，皆天下累世名貴人也，積功勞世以相傳久矣。今高素小賤，陛下幸稱舉，令在上位，管中事。大臣鞅鞅，特以貌從臣，其心實不服。今上出，不因此時案郡縣守尉有罪者誅之，上以振威天下，下以除去上生平所不可者。今時不師文而決於武力，願陛下遂從時毋疑，即群臣不及謀。明主收舉餘民，賤者貴之，貧者富之，遠者近之，則上下集而國安矣。」二世曰：「善。」乃行誅大臣及諸公子，以罪過連逮少近官三郎，〔一〕無得立者，而六公子戮死於杜。公子將閭昆弟三人囚於內宮，議其罪獨後。二世使使令將閭曰：「公子不臣，罪當死，吏致法焉。」將閭曰：「闕廷之禮，吾未嘗敢不從賓贊也；廊廟之位，吾未嘗敢失節也；受命應對，吾未嘗敢失辭也。何謂不臣？願聞罪而死。」使者曰：「臣不得與謀，奉書從事。」將閭乃仰天大呼天者三，曰：「天乎！吾無罪！」昆弟三人皆流涕拔劍自殺。宗室振恐。群臣諫者以為誹謗，大吏持祿取容，黔首振恐。
〔一〕索隱逮訓及也。謂連及俱被捕，故云連逮。少，小也。近，近侍之臣。三郎謂中郎、外郎、散郎。正義漢書百官表云有議郎、中郎、散郎，又有左右三將，謂郎中、車郎、戶郎。
四月，二世還至咸陽，曰：「先帝為咸陽朝廷小，故營阿房宮為室堂。未就，會上崩，罷其作者，復土〔一〕酈山。酈山事大畢，今釋阿房宮弗就，則是章先帝舉事過也。」復作阿房宮。外撫四夷，如始皇計。盡徵其材士〔二〕五萬人為屯衛咸陽，令教射狗馬禽獸。當食者多，〔三〕度不足，下調〔四〕郡縣轉輸菽粟芻稾，皆令自齎糧食，咸陽三百里內不得食其穀。用法益刻深。
〔一〕正義謂出土為陵，既成，還復其土，故言復土。
〔二〕正義謂材官蹶張之士。
〔三〕正義謂材士及狗馬。
〔四〕正義度，田洛反。下，行嫁反。調，田弔反。謂下令調斂也。
七月，戍卒陳勝〔一〕等反故荊地，為「張楚」。〔二〕勝自立為楚王，居陳，遣諸將徇地。山東郡縣少年苦秦吏，皆殺其守尉令丞反，以應陳涉，相立為侯王，合從西鄉，名為伐秦，不可勝數也。謁者〔三〕使東方來，以反者聞二世。二世怒，下吏。後使者至，上問，對曰：「群盜，郡守尉方逐捕，今盡得，不足憂。」上悅。武臣自立為趙王，魏咎為魏王，田儋〔四〕為齊王。沛公起沛。項梁舉兵會稽郡。
〔一〕正義音升。
〔二〕集解李奇曰：「張大楚國也。」
〔三〕集解漢書百官表曰：「謁者，秦官，掌賓贊受事。」
〔四〕集解服虔曰：「音負擔。」
二年冬，陳涉所遣周章等將西至戲，〔一〕兵數十萬。二世大驚，與群臣謀曰：「柰何？」少府章邯曰：〔二〕「盜已至，眾彊，今發近縣不及矣。酈山徒多，請赦之，授兵以擊之。」二世乃大赦天下，使章邯將，擊破周章軍而走，遂殺章曹陽。〔三〕二世益遣長史司馬欣、董翳佐章邯擊盜，殺陳勝城父，〔四〕破項梁定陶，〔五〕滅魏咎臨濟。〔六〕楚地盜名將已死，章邯乃北渡河，擊趙王歇等於鉅鹿。〔七〕
〔一〕集解應劭曰：「戲，弘農湖西界也。」孟康曰：「水名，今戲亭是也。」蘇林曰：「邑名，在新豐東南三十里。」正義戲音許宜反。括地志云：「戲水源出雍州新豐縣西南驪山。水經注云戲水出驪山馮公谷，東北流。今新豐縣東北十一里戲水當官道，即其處。」
〔二〕集解漢書百官表曰：「少府，秦官。」應劭曰：「掌山澤陂池之稅，名曰禁錢，以給私養，自別為藏。少者小也，故稱少府。」正義邯，胡甘反。
〔三〕集解晉灼曰；「亭名，在弘農東十三里。魏武帝改曰好陽。」正義括地志云：「曹陽故亭一名好陽亭，在陝州桃林縣東南十四里，即章邯殺周文處。」
〔四〕正義父音甫。括地志云：「城父，亳州所理縣。」
〔五〕正義今曹州定陶縣。
〔六〕正義今齊州縣。
〔七〕正義括地志云：「邢州平鄉縣城，本鉅鹿，〔王〕離圍趙王歇即此城。」
趙高說二世曰：「先帝臨制天下久，故群臣不敢為非，進邪說。今陛下富於春秋，初即位，柰何與公卿廷決事？事即有誤，示群臣短也。天子稱朕，固不聞聲。」〔一〕於是二世常居禁中，〔二〕與高決諸事。其後公卿希得朝見，盜賊益多，而關中卒發東擊盜者毋已。右丞相去疾、左丞相斯、將軍馮劫進諫曰：「關東群盜並起，秦發兵誅擊，所殺亡甚眾，然猶不止。盜多，皆以戌漕轉作事苦，賦稅大也。請且止阿房宮作者，減省〔三〕四邊戍轉。」二世曰：「吾聞之韓子曰：『堯舜采椽不刮，〔四〕茅茨不翦，飯土塯，〔五〕啜土形，〔六〕雖監門之養，〔七〕不觳於此。〔八〕禹鑿龍門，通大夏〔九〕，決河亭水，〔一〇〕放之海，身自持築臿，〔一一〕脛毋毛，臣虜之勞不烈於此矣。』〔三〕凡所為貴有天下者，得肆意極欲，主重〔一三〕明法，下不敢為非，以制御海內矣。夫虞、夏之主，貴為天子，親處窮苦之實，以徇百姓，尚何於法？朕尊萬乘，毋其實，吾欲造千乘之駕，萬乘之屬，充吾號名。且先帝起諸侯，兼天下，天下已定，外攘四夷以安邊竟，〔一四〕作宮室以章得意，而君觀先帝功業有緒。今朕即位二年之閒，群盜並起，君不能禁，又欲罷先帝之所為，是上毋以報先帝，次不為朕盡忠力，〔一五〕何以在位？」下去疾、斯、劫吏，案責他罪。去疾、劫曰：「將相不辱。」自殺。斯卒囚，〔一六〕就五刑。
〔一〕索隱一作「固聞聲」。言天子常處禁中，臣下屬望，纔有兆朕，聞其聲耳，不見其形也。
〔二〕集解蔡邕曰：「禁中者，門戶有禁，非侍御者不得入，故曰禁中。」
〔三〕正義上色反。
〔四〕索隱采，木名。刮音括。
〔五〕集解徐廣曰：「呂靜云飯器謂之簋。」索隱如字，一音鏤。一作「簋」。
〔六〕集解如淳曰：「土形，飯器之屬，瓦器也。」索隱飯器，以瓦為之。
〔七〕正義以讓反。
〔八〕索隱謂監門之卒。養即卒也，有冢養卒。觳音學，謂盡也。又占學反。正義又苦角反。爾雅云：「觳，盡也。」言堯舜采椽不刮，茅茨不翦，飯土塯，啜土形，雖監守門之人，供養亦不盡此之疏陋也。
〔九〕正義括地志云：「大夏，今并州晉陽及汾、絳等州是。昔高辛氏子實沈居之，西近河。」言禹鑿龍門，河水道，得大通，并州之地不壅溢也。
〔一〇〕正義亭，平也。又云「決亭壅之水。」
〔一一〕正義臿音初洽反，築牆杵也。臿，鍬也。爾雅云：「鍬謂之臿。」
〔一二〕正義烈，美也。言臣虜之勞，猶不美於此矣。又烈，酷也。禹鑿龍門，通大夏，道決黃河洪水放之海，身持鍬杵，使膝脛無毛，賤臣奴虜之勤勞，不酷烈於此辛苦矣。
〔一三〕正義直拱反。
〔一四〕正義音境。
〔一五〕正義為，于偽反。
〔一六〕正義卒，子律反。囚，在由反。謂禁錮也。
三年，章邯等將其卒圍鉅鹿，楚上將軍項羽將楚卒往救鉅鹿。冬，趙高為丞相，竟案李斯殺之。夏，章邯等戰數卻，二世使人讓邯，邯恐，使長史欣請事。趙高弗見，又弗信。欣恐，亡去，高使人捕追不及。欣見邯曰：「趙高用事於中，將軍有功亦誅，無功亦誅。」項羽急擊秦軍，虜王離，邯等遂以兵降諸侯。八月己亥，〔一〕趙高欲為亂，恐群臣不聽，乃先設驗，持鹿獻於二世，曰：「馬也。」二世笑曰：「丞相誤邪？謂鹿為馬。」問左右，左右或默，或言馬以阿順趙高。或言鹿（者），高因陰中諸言鹿者以法。後群臣皆畏高。
〔一〕集解徐廣曰：「一作『卯』。」
高前數言「關東盜毋能為也」，及項羽虜秦將王離等鉅鹿下而前，章邯等軍數卻，上書請益助，燕、趙、齊、楚、韓、魏皆立為王，自關以東，大氐〔一〕盡畔秦吏應諸侯，諸侯咸率其眾西鄉。沛公將數萬人已屠武關，使人私於高，高恐二世怒，誅及其身，乃謝病不朝見。二世夢白虎齧其左驂馬，殺之，心不樂，怪問占夢。卜曰：「涇水為祟。」〔二〕二世乃齋於望夷宮，〔三〕欲祠涇，沈四白馬。使使責讓高以盜賊事。高懼，乃陰與其婿咸陽令閻樂、其弟趙成謀曰：「上不聽諫，今事急，欲歸禍於吾宗。吾欲易置上，更立公子嬰。子嬰仁儉，百姓皆載其言。」使郎中令為內應，〔四〕詐為有大賊，令樂召吏發卒，追劫樂母置高舍。遣樂將吏卒千餘人至望夷宮殿門，縛衛令僕射，曰：「賊入此，何不止？」衛令曰：「周廬設卒甚謹〔五〕，安得賊敢入宮？」樂遂斬衛令，直將吏入’行射，郎宦者大驚，或走或格，格者輒死，死者數十人。郎中令與樂俱入，射上幄坐幃。二世怒，召左右，左右皆惶擾不鬥。旁有宦者一人，侍不敢去。二世入內，謂曰：「公何不蚤告我？乃至於此！」宦者曰：「臣不敢言，故得全。使臣蚤言，皆已誅，安得至今？」閻樂前即二世數曰：「足下驕恣，〔六〕誅殺無道，天下共畔足下，足下其自為計。」二世曰：「丞相可得見否？」樂曰：「不可。」二世曰：「吾願得一郡為王。」弗許。又曰：「願為萬戶侯。」弗許。曰：「願與妻子為黔首，比諸公子。」閻樂曰：「臣受命於丞相，為天下誅足下，足下雖多言，臣不敢報。」麾其兵進。二世自殺。
〔一〕正義丁禮反。氐猶略。
〔二〕正義雖遂反。
〔三〕集解張晏曰：「望夷宮在長陵西北長平觀道東故亭處是也。臨涇水作之，以望北夷。」正義括地志云：「秦望夷宮在雍州咸陽縣東南八里。張晏云臨涇水作之，望北夷。」
〔四〕集解徐廣曰：「一云郎中令趙成。」
〔五〕集解西京賦曰：「徼道外周，千廬內傅。」薛綜曰：「士傅宮外，內為廬舍，晝則巡行非常，夜則警備不虞。」
〔六〕集解蔡邕曰：「群臣士庶相與言，曰殿下、閣下、足下、侍者、執事，皆謙類。」
閻樂歸報趙高，趙高乃悉召諸大臣公子，告以誅二世之狀。曰：「秦故王國，始皇君天下，故稱帝。今六國復自立，秦地益小，乃以空名為帝，不可。宜為王如故，便。」立二世之兄子公子嬰為秦王。以黔首葬二世杜南宜春苑中。令子嬰齋，當廟見，受王璽。齋五日，子嬰與其子二人謀曰：「丞相高殺二世望夷宮，恐群臣誅之，乃詳以義立我。〔一〕我聞趙高乃與楚約，滅秦宗室而王關中。今使我齋見廟，此欲因廟中殺我。我稱病不行，丞相必自來，來則殺之。」高使人請子嬰數輩，子嬰不行，高果自往，曰：「宗廟重事，王柰何不行？」子嬰遂刺殺高於齋宮，三族高家以徇咸陽。子嬰為秦王四十六日，楚將沛公破秦軍入武關，遂至霸上，〔二〕使人約降子嬰。子嬰即係頸以組，白馬素車，〔三〕奉天子璽符，降軹道旁。〔四〕沛公遂入咸陽，封宮室府庫，還軍霸上。居月餘，諸侯兵至，項籍為從長，〔五〕殺子嬰及秦諸公子宗族。遂屠咸陽，燒其宮室，虜其子女，收其珍寶貨財，諸侯共分之。滅秦之後，各分其地為三，名曰雍王、塞王、翟王，號曰三秦。項羽為西楚霸王，主命分天下王諸侯，秦竟滅矣。後五年，天下定於漢。
〔一〕集解詳音羊。
〔二〕集解應劭曰：「霸水上地名，在長安東三十里。古名滋水，秦穆公更名霸水。」
〔三〕集解應劭曰：「組者，天子黻也。係頸者，言欲自殺。素車白馬，喪人之服也。」
〔四〕集解徐廣曰：「在霸陵。」駰案：蘇林曰「亭名，在長安東十三里」。
〔五〕索隱謂合關東為從長也。
太史公曰：秦之先伯翳，嘗有勳於唐虞之際，受土賜姓。及殷夏之閒微散。至周之衰，秦興，邑于西垂。自繆公以來，稍蠶食諸侯，竟成始皇。始皇自以為功過五帝，地廣三王，而羞與之侔。善哉乎賈生推言之也！曰：
秦并兼諸侯山東三十餘郡，繕津關，據險塞，修甲兵而守之。然陳涉以戍卒散亂之眾數百，奮臂大呼，不用弓戟之兵，鉏櫌白梃，〔一〕望屋而食，〔二〕橫行天下。〔三〕秦人阻險不守，關梁不闔，長戟不刺，彊弩不射。楚師深入，戰於鴻門，曾無藩籬之艱。於是山東大擾，諸侯並起，豪俊相立。〔四〕秦使章邯將而東征，章邯因以三軍之眾要市於外，〔五〕以謀其上。群臣之不信，可見於此矣。子嬰立，遂不寤。藉使子嬰有庸主之材，僅得中佐，山東雖亂，秦之地可全而有，宗廟之祀未當絕也。
〔一〕集解徐廣曰：「櫌，田器，音憂。」索隱徐以櫌為田器，非也。孟康以櫌為鉏柄，蓋得其近也。
〔二〕索隱言其兵蠶食天下，不裹糧而行。
〔三〕索隱謂輕前敵，不部伍旅進也。舞陽侯曰「橫行匈奴中」是也。
〔四〕集解駰案：鶡冠子曰「德萬人者謂之俊，德千人者謂之豪，德百人者謂之英」。索隱謂武臣、田儋、魏豹之屬。
〔五〕索隱此評失也。章邯之降，由趙高用事，不信任軍將，一則恐誅，二則楚兵既盛，王離見虜，遂以兵降耳。非三軍要市於外以求封明矣。要，平聲。
秦地被山帶河以為固，四塞之國也。自繆公以來，至於秦王，二十餘君，常為諸侯雄。豈世世賢哉？其勢居然也。且天下嘗同心并力而攻秦矣。當此之世，賢智並列，良將行其師，賢相通其謀，然困於阻險而不能進，秦乃延入戰而為之開關，百萬之徒逃北而遂壞。豈勇力智慧不足哉？形不利，勢不便也。秦小邑并大城，〔一〕守險塞而軍，高壘毋戰，閉關據阨，荷戟而守之。諸侯起於匹夫，以利合，非有素王之行也。其交未親，其下未附，名為亡秦，其實利之也。彼見秦阻之難犯也，必退師。安土息民，〔二〕以待其敝，收弱扶罷，以令大國之君，不患不得意於海內。貴為天子，富有天下，而身為禽者，其救敗非也。
〔一〕集解徐廣曰：「大，一作『小』。」
〔二〕索隱賈誼書「安」作「案」。
秦王足己不問，遂過而不變。二世受之，因而不改，暴虐以重禍。子嬰孤立無親，危弱無輔。三主惑而終身不悟，亡，不亦宜乎？當此時也，世非無深慮知化之士也，然所以不敢盡忠拂過者，秦俗多忌諱之禁，忠言未卒於口而身為戮沒矣。故使天下之士，傾耳而聽，重足而立，拑口而不言。是以三主失道，忠臣不敢諫，智士不敢謀，天下已亂，姦不上聞，豈不哀哉！先王知雍蔽之傷國也，故置公卿大夫士，以飾法設刑，而天下治。其彊也，禁暴誅亂而天下服。其弱也，五伯征而諸侯從。其削也，內守外附而社稷存。故秦之盛也，繁法嚴刑而天下振；及其衰也，百姓怨望而海內畔矣。故周五序〔一〕得其道，而千餘歲不絕。秦本末並失，故不長久。由此觀之，安危之統相去遠矣。野諺曰「前事之不忘，後事之師也」。是以君子為國，觀之上古，驗之當世，參以人事，察盛衰之理，審權勢之宜，去就有序，變化有時，故曠日長久而社稷安矣。
〔一〕索隱賈誼書「五」作「王」。
秦孝公據殽函之固，擁雍州之地，君臣固守而窺周室，有席卷天下，〔一〕包舉宇內，囊括四海之意，〔二〕并吞八荒之心。當是時，商君佐之，〔三〕內立法度，務耕織，修守戰之備，外連衡而鬥諸侯，〔四〕於是秦人拱手而取西河之外。
〔一〕索隱按：春秋緯曰諸侯冰散席卷也。
〔二〕集解張晏曰：「括，結囊也。言其能包含天下。」索隱注同。
〔三〕索隱商君，衛公孫鞅，仕秦為左庶長，遂為秦制法，孝公致霸，封之於商，號商君。
〔四〕索隱戰國策曰：「蘇秦亦為秦連衡。」高誘曰：「合關東從通之秦，故曰連衡也。」
孝公既沒，惠王、武王蒙故業，因遺冊，南兼漢中，西舉巴、蜀，東割膏腴之地，收要害之郡。諸侯恐懼，會盟而謀弱秦，不愛珍器重寶肥美之地，以致天下之士，合從締交，〔一〕相與為一。當是時，齊有孟嘗，趙有平原，楚有春申，魏有信陵。此四君者，皆明知而忠信，寬厚而愛人，尊賢重士，約從離衡，〔二〕并韓、魏、燕、楚、齊、趙、宋、衛、中山之眾。於是六國之士〔三〕有寧越、徐尚、蘇秦、杜赫之屬為之謀，〔四〕齊明、周最、陳軫、昭滑、樓緩、翟景、蘇厲、樂毅之徒通其意，〔五〕吳起、孫臏、帶佗、兒良、王廖、田忌、廉頗、趙奢之朋制其兵。〔六〕常以十倍之地，百萬之眾，叩關而攻秦。秦人開關延敵，九國之師逡巡遁逃而不敢進。秦無亡矢遺鏃之費，而天下諸侯已困矣。於是從散約解，爭割地而奉秦。秦有餘力而制其敝，追亡逐北，伏尸百萬，流血漂鹵。〔七〕因利乘便，宰割天下，分裂河山，彊國請服，弱國入朝。延及孝文王、莊襄王，享國日淺，國家無事。
〔一〕集解漢書音義曰：「締，結也。」
〔二〕索隱言孟嘗等四君皆為其國共相約結為從，以離散秦之橫。
〔三〕索隱六國者，韓、魏、趙、燕、齊、楚是也。與秦為七國，亦謂之七雄。又六國與宋、衛、中山為九國。其三國蓋微，又前亡。
〔四〕集解徐廣曰：「越，一作『經』。或自別有此人，不必甯越也。」索隱寧越，趙人，賈誼作「甯越」。徐尚，未詳。蘇秦，東周洛陽人。呂氏春秋「杜赫以安天下說周昭文君」，高誘曰「杜赫，周人也」。
〔五〕索隱戰國策齊明，東周臣，後仕秦、楚及韓。周最，周之公子，亦仕秦。陳軫，夏人，亦仕秦。昭滑，楚人。樓緩，魏文侯弟，所謂樓子也。蘇厲，秦之弟，仕齊。樂毅本齊臣，入燕，燕昭王以客禮待之，以為亞卿。翟景，未詳也。
〔六〕索隱吳起，衛人，事魏文侯為將。孫臏，孫武之後也。呂氏春秋曰「王廖貴先，兒良貴後」，二人皆天下之豪士。田忌，齊將也。廉頗，趙將也。趙奢亦趙之將。
〔七〕集解徐廣曰：「鹵，楯也。」
及至秦王，續六世之餘烈，〔一〕振長策而御宇內，吞二周而亡諸侯，履至尊而制六合，執棰拊〔二〕以鞭笞天下，威振四海。南取百越之地，〔三〕以為桂林、象郡，百越之君俛首係頸，委命下吏。乃使蒙恬北築長城而守藩籬，卻匈奴七百餘里，胡人不敢南下而牧馬，士不敢彎弓而報怨。於是廢先王之道，焚百家之言，以愚黔首。墮名城，〔四〕殺豪俊，收天下之兵聚之咸陽，銷鋒鑄鐻，以為金人十二，以弱黔首之民。然後斬華為城，〔五〕因河為津，據億丈之城，臨不測之谿以為固。良將勁弩守要害之處，信臣精卒陳利兵而誰何，〔六〕天下以定。秦王之心，自以為關中之固，金城千里，〔七〕子孫帝王萬世之業也。
〔一〕集解張晏曰：「孝公、惠文王、武王、昭王、孝文王、莊襄王。」
〔二〕集解徐廣曰：「拊，拍也，音府。一作『槁朴』。」索隱賈本論作「槁朴」。
〔三〕集解韋昭曰：「越有百邑。」
〔四〕集解應劭曰：「壞堅城，恐人復阻以害己也。」
〔五〕集解徐廣曰：「斬，一作『踐』。」駰案：服虔曰「斷華山為城」。索隱斬，亦作「踐」，亦出賈本論。又崔浩云：「踐，登也。」
〔六〕集解如淳曰：「何猶問也。」索隱崔浩云：「何或為『呵』。」漢舊儀：「宿衛郎官分五夜誰呵，呵夜行者誰也。」何呵字同。
〔七〕索隱金城，言其實且堅也。韓子曰「雖有金城湯池」，漢書張良亦曰「關中所謂金城千里，天府之國。」
秦王既沒，餘威振於殊俗。陳涉，罋牖繩樞之子，〔一〕甿隸之人，〔二〕而遷徙之徒，才能不及中人，非有仲尼、墨翟之賢，陶朱、猗頓之富，躡足行伍之閒，而倔起什伯之中，〔三〕率罷散之卒，將數百之眾，而轉攻秦。斬木為兵，揭竿為旗，天下雲集響應，贏糧而景從，山東豪俊遂並起而亡秦族矣。
〔一〕集解服虔曰：「以繩係戶樞也。」孟康曰：「瓦罋為也。」
〔二〕集解如淳曰：「甿，古『氓』字。氓，民也。」
〔三〕集解漢書音義曰：「首出十長百長之中。」如淳曰：「時皆辟屈在十百之中。」
且夫天下非小弱也，雍州之地，殽函之固自若也。〔一〕陳涉之位，非尊於齊、楚、燕、趙、韓、魏、宋、衛、中山之君；鉏櫌棘矜，〔二〕非錟於句戟長鎩也；〔三〕適戍之眾，非抗於九國之師；深謀遠慮，行軍用兵之道，非及鄉時之士也。然而成敗異變，功業相反也。試使山東之國與陳涉度長絜大，〔四〕比權量力，則不可同年而語矣。然秦以區區之地，千乘之權，招八州而朝同列，百有餘年矣。然后以六合為家，殽函為宮，一夫作難而七廟墮，身死人手，為天下笑者，何也？仁義不施而攻守之勢異也。
〔一〕集解韋昭曰：「殽謂二殽。函，函谷關也。」
〔二〕集解服虔曰：「以鉏柄及棘作矛槿也。」如淳曰：「櫌椎，塊椎也。」
〔三〕集解徐廣曰：「錟，一作『銛』。」駰案：如淳曰「長刃矛也」。又曰「鉤戟似矛，刃下有鐵，橫方上鉤曲也」。鎩音所拜反。
〔四〕集解漢書音義曰：「『絜東』之『絜』。」
秦并海內，兼諸侯，南面稱帝，〔一〕以養四海，天下之士斐然鄉風，若是者何也？曰：近古之無王者久矣。周室卑微，五霸既歿，令不行於天下，是以諸侯力政，彊侵弱，眾暴寡，兵革不休，士民罷敝。今秦南面而王天下，是上有天子也。既元元之民冀得安其性命，莫不虛心而仰上，當此之時，守威定功，安危之本在於此矣。
〔一〕集解徐廣曰：「一本有此篇，無前者『秦孝公』已下，而又以『秦并兼諸侯山東三十餘郡』繼此末也。」索隱按：賈誼過秦論以「孝公」已下為上篇，「秦兼并諸侯山東三十餘郡」為下篇。鄒誕生云「太史公刪賈誼過秦篇著此論，富其義而省其辭。褚先生增續既已混殽，而世俗小智不唯刪省之旨，合寫本論於此，故不同也。今頗亦不可分別」。
秦王懷貪鄙之心，行自奮之智，不信功臣，不親士民，廢王道，立私權，禁文書而酷刑法，先詐力而後仁義，以暴虐為天下始。夫并兼者高詐力，安定者貴順權，此言取與守不同術也。秦離戰國而王天下，其道不易，其政不改，是其所以取之守之者〔無〕異也。孤獨而有之，故其亡可立而待。借使秦王計上世之事，並殷周之跡，以制御其政，後雖有淫驕之主而未有傾危之患也。故三王之建天下，名號顯美，功業長久。
今秦二世立，天下莫不引領而觀其政。夫寒者利裋褐〔一〕而飢者甘糟糠，天下之嗷嗷，新主之資也。此言勞民之易為仁也。鄉使二世有庸主之行，而任忠賢，臣主一心而憂海內之患，縞素而正先帝之過，裂地分民以封功臣之後，建國立君以禮天下，虛囹圉而免刑戮，除去收帑汙穢之罪，使各反其鄉里，發倉廩，散財幣，以振孤獨窮困之士，輕賦少事，以佐百姓之急，約法省刑以持其後，使天下之人皆得自新，更節修行，各慎其身，塞萬民之望，而以威德與天下，天下集矣。即四海之內，皆讙然各自安樂其處，唯恐有變，雖有狡猾之民，無離上之心，則不軌之臣無以飾其智，而暴亂之姦止矣。二世不行此術，而重之以無道，壞宗廟與民，〔二〕更始作阿房宮，繁刑嚴誅，吏治刻深，賞罰不當，賦斂無度，天下多事，吏弗能紀，百姓困窮而主弗收恤。然後姦偽並起，而上下相遁，蒙罪者眾，刑戮相望於道，而天下苦之。自君卿以下至于眾庶，人懷自危之心，親處窮苦之實，咸不安其位，故易動也。是以陳涉不用湯武之賢，不藉公侯之尊，奮臂於大澤而天下響應者，其民危也。故先王見始終之變，知存亡之機，是以牧民之道，務在安之而已。天下雖有逆行之臣，必無響應之助矣。故曰「安民可與行義，而危民易與為非」，此之謂也。貴為天子，富有天下，身不免於戮殺者，正傾非也。是二世之過也。
〔一〕集解徐廣曰：「一作『短』，小襦也，音豎。」索隱趙岐曰：「褐以毛毳織之，若馬衣。或以褐編衣也。」裋，一音豎。謂褐布豎裁，為勞役之衣，短而且狹，故謂之短褐，亦曰豎褐。
〔二〕集解徐廣曰：「一無此上五字。」
襄公立，享國十二年。初為西畤。葬西垂。〔一〕生文公。
〔一〕索隱此已下重序列秦之先君立年及葬處，皆當據秦紀為說，與正史小有不同，今取異說重列於後。襄公，秦仲孫，莊公子，救周，周始命為諸侯。初為西畤，祠白帝。立十三年，葬西土。
文公立，居西垂宮。五十年死，葬西垂。〔一〕生靜公。
〔一〕索隱作鄜畤，又作陳寶祠。
靜公不享國而死。生憲公。
憲公享國十二年，居西新邑。死，葬衙。〔一〕生武公、德公、出子。
〔一〕集解地理志云馮翊有衙縣。索隱憲公滅蕩社，居新邑，葬衙。本紀憲公徙居平陽，葬西山。
出子享國六年，居西陵。〔一〕庶長弗忌、威累、參父三人，率賊賊出子鄙衍，葬衙。武公立。
〔一〕索隱一云居西陂，葬衙。本紀不云。
武公享國二十年。居平陽封宮。〔一〕葬宣陽聚東南。〔二〕三庶長伏其罪。德公立。
〔一〕集解徐廣曰：「一云居平封宮。」
〔二〕索隱紀云葬平陽，初以人從死。
德公享國二年。居雍大鄭宮。生宣公、成公、繆公。葬陽。初伏，以御蠱。〔一〕
〔一〕索隱二年初伏。本紀此已下居葬絕不言也。
宣公享國十二年。居陽宮。葬陽。〔一〕初志閏月。
〔一〕索隱四年，作密畤。
成公享國四年，居雍之〔一〕宮。葬陽。齊伐山戎、孤竹。
〔一〕集解徐廣曰：「之，一作『走』。」
繆公享國三十九年。天子致霸。葬雍。繆公學著人。〔一〕生康公。
〔一〕索隱著音宁，又音貯，著即宁也。門屏之閒曰宁，謂學於宁門之人。故詩云「俟我於著乎而」是也。
康公享國十二年。居雍高寢。葬竘社。生共公。
共公享國五年，居雍高寢。葬康公南。生桓公。
桓公享國二十七年。居雍太寢。葬義里丘北。生景公。〔一〕
〔一〕索隱一作「僖公」。系本云名后伯車。
景公享國四十年。居雍高寢，葬丘里南。〔一〕生畢公。〔二〕
〔一〕正義丘，一作「二」也。
〔二〕集解徐廣曰：「春秋作『哀公』。」
畢公享國三十六年。〔一〕葬車里北。生夷公。
〔一〕正義一作「三十七年」。
夷公不享國。死，葬左宮。生惠公。〔一〕
〔一〕正義十年，葬車里。元年，孔子行魯相事。
惠公享國十年。葬車里（康景）。生悼公。
悼公享國十五年。〔一〕葬僖公西。城雍。生剌〔二〕龔公〔三〕。
〔一〕正義（雍）本紀作「十四年」。
〔二〕正義一作「利」。
〔三〕索隱一作「厲共公」。
剌龔公享國三十四年。葬入里。〔一〕生躁公、〔二〕懷公〔三〕。其十年，彗星見。
〔一〕集解徐廣曰：「一作『人』。」
〔二〕索隱又作「趮公」。正義十四年，居受寢，葬悼公南也。
〔三〕正義四年，葬櫟圉氏。
躁公享國十四年。居受寢。葬悼公南。其元年，彗星見。〔一〕
〔一〕集解徐廣曰：「年表云『星晝見』。」
懷公從晉來。享國四年。葬櫟圉氏。生靈公。諸臣圍懷公，懷公自殺。
肅靈公，昭子子也。〔一〕居涇陽。享國十年。葬悼公西。生簡公。
〔一〕集解徐廣曰：「懷公生昭子，昭子生靈公。」索隱紀年及系本無「肅」字。立十年，表同，紀十二年。
簡公從晉來。享國十五年。葬僖公西。〔一〕生惠公。其七年。百姓初帶劍。
〔一〕索隱按：本紀簡公名悼子，即剌龔公之子，懷公弟也。且紀及系本皆以為然，今此文云「靈公」，謬也。立十六年，葬僖公西。
惠公享國十三年。葬陵圉。〔一〕生出公。
〔一〕索隱王劭按紀年云「簡公後次敬公，敬公立十三年，乃至惠公」，辭即難憑，時參異說。
出公享國二年。〔一〕出公自殺，葬雍。
〔一〕索隱系本謂「少主」。
獻公享國二十三年。〔一〕葬囂圉。生孝公。
〔一〕集解徐廣曰：「靈公子。」索隱系本稱「元獻公」。立二十二年，表同，紀二十四年。
孝公享國二十四年。〔一〕葬弟圉。生惠文王。其十三年，始都咸陽。〔二〕
〔一〕索隱本紀十二年。
〔二〕正義本紀云「十二年作咸陽，築冀闕」，是十三年始都之。
惠文王享國二十七年。〔一〕葬公陵。〔二〕生悼武王。
〔一〕索隱十九而立。
〔二〕正義括地志云：「秦惠文王陵在雍州咸陽縣西北一十四里。」
悼武王享國四年，葬永陵。〔一〕
〔一〕集解徐廣曰：「皇甫謐曰葬畢，今按陵西畢陌。」索隱系本作「武烈王」。十九而立，立三年。本紀四年。正義括地志云：「秦悼武王陵在雍州咸陽縣西十里，俗名周武王陵，非也。」
昭襄王享國五十六年。葬茞陽。〔一〕生孝文王。
〔一〕索隱十九年而立，葬芷陵也。正義括地志云：「秦莊襄王陵在雍州新豐縣西南三十五里，俗亦謂為子楚。始皇陵在北，故亦謂為見子陵。」
孝文王享國一年。葬壽陵。生莊襄王。
莊襄王享國三年。葬茞陽。生始皇帝。呂不韋相。
獻公立七年，初行為市。十年，為戶籍相伍。
孝公立十六年。時桃李冬華。
惠文王生十九年而立。立二年，初行錢。有新生嬰兒曰「秦且王」。
悼武王生十九年而立。立三年，渭水赤三日。
昭襄王生十九年而立。立四年，初為田開阡陌。
孝文王生五十三年而立。
莊襄王生三十二年而立。立二年，取太原地。莊襄王元年，大赦，脩先王功臣，施德厚骨肉，布惠於民。東周與諸侯謀秦，秦使相國不韋誅之，盡入其國。秦不絕其祀，以陽人地賜周君，奉其祭祀。
始皇享國三十七年。葬酈邑。〔一〕生二世皇帝。始皇生十三年而立。
〔一〕正義酈，力知反。
二世皇帝享國三年。葬宜春。〔一〕趙高為丞相安武侯。二世生十二年而立。〔二〕
〔一〕正義括地志云：「秦故胡亥陵在雍州萬年縣南三十四里。」上文「葬以黔首」也。
〔二〕集解徐廣曰：「本紀云二十一。」
右秦襄公至二世，六百一十歲。〔一〕
〔一〕正義秦本紀自襄公至二世，五百七十六年矣。年表自襄公至二世，五百六十一年。三說並不同，未知孰是。
孝明皇帝十七年〔一〕十月十五日乙丑，曰：〔二〕
〔一〕正義班固典引云後漢明帝永平十七年，詔問班固：「太史遷贊語中寧有非邪？」班固上表陳秦過失及賈誼言答之。
〔二〕索隱此已下是漢孝明帝訪班固評賈馬贊中論秦二世亡天下之得失，後人因取其說附之此末。
周曆已移，〔一〕仁不代母。秦直其位，〔二〕呂政殘虐。然以諸侯十三，〔三〕并兼天下，極情縱欲，養育宗親。三十七年，兵無所不加，制作政令，施於後王。〔四〕蓋得聖人之威，河神授圖，〔五〕據狼、狐，蹈參、伐，佐政驅除，〔六〕距之〔七〕稱始皇。
〔一〕正義周初卜世三十，卜年七百，以五序得其道，故王至三十七，歲至八百六十七。曆數既過，秦并天下，是周曆已移也。
〔二〕索隱周曆已移，周亡也。仁不代母，謂周得木德，木生火，周為漢母也。言曆運之道，仁恩之情，子不代母而王，謂火不代木，言漢不合即代周也。秦值其閏位，得在木火之閒也。此論者之辭也。正義始皇以為周火德，秦代周從所不勝，為水德之始也。按：周木德也，秦水德也。五行之運，水生木，木生火，火生土，土生金，金生水。所生者為母，出者為子。帝王之次，子代母。秦稱水是母代子，故言若有德之君相代，不母承其子。直音值。言秦并天下稱帝，是秦德值帝王之位。
〔三〕集解始皇初為秦王，年十三也。索隱呂政者，始皇名政，是呂不韋幸姬有娠，獻莊襄王而生始皇，故云呂政。
〔四〕正義謂置郡縣，壞井田，開阡陌，不立侯王，始為伏臘；又置丞相、太尉、御史大夫、奉常、郎中令、僕射、廷尉、典客、宗正、少府、中尉、將作、詹事、水衡都尉、監、守、縣令、丞等，皆施於後王，至于隋、唐矣。
〔五〕正義蓋者，疑辭也。言始皇之威，能吞并天下稱帝，疑得聖人之威靈，河神之圖錄。
〔六〕正義狼音郎。狼，狐，主弓矢星。天官書云參伐主斬艾事。言秦據蹈狼、狐、參、伐之氣，驅滅天下。
〔七〕正義上音巨。之，至也。
始皇既歿，胡亥極愚，酈山未畢，復作阿房，以遂前策。云「凡所為貴有天下者，肆意極欲，大臣至欲罷先君所為」。誅斯、去疾，任用趙高。痛哉言乎！人頭畜鳴。〔一〕不威不伐惡，〔二〕不篤不虛亡，〔三〕距之不得留，殘虐以促期，雖居形便之國，猶不得存。
〔一〕正義畜，許又反。言胡亥人身有頭面，口能言語，不辨好惡，若六畜之鳴。
〔二〕正義此五字為一句也。
〔三〕正義言胡亥藉帝王之威器，殘酷暴虐滋己惡，惡既深篤，以至滅亡，豈其虛哉。
子嬰度次得嗣，冠玉冠，〔一〕佩華紱，〔二〕車黃屋〔三〕，從〔四〕百司，謁七廟。小人乘非位，莫不怳忽失守，偷安日日，獨能長念卻慮，父子作權，近取於戶牖之閒，竟誅猾臣，為〔五〕君討賊。高死之後，賓婚未得盡相勞，餐未及下咽，酒未及濡脣，楚兵已屠關中，真人翔霸上，素車嬰組，奉其符璽，以歸帝者。鄭伯茅旌鸞刀，嚴王退舍。〔六〕河決不可復壅，魚爛不可復全。〔七〕賈誼、司馬遷曰：「向使嬰有庸主之才，僅得中佐，山東雖亂，秦之地可全而有，宗廟之祀未當絕也。」秦之積衰，天下土崩瓦解，〔八〕雖有周旦之材，無所復陳其巧，而以責一日之孤，〔九〕誤哉！俗傳秦始皇起罪惡，胡亥極，得其理矣。復責小子，〔一〇〕云秦地可全，所謂不通時變者也。紀季以酅，春秋不名。〔一一〕吾讀秦紀，至於子嬰車裂趙高，未嘗不健其決，憐其志。嬰死生之義備矣。〔一二〕
〔一〕正義上「冠」音綰。
〔二〕正義音拂。
〔三〕集解蔡邕曰：「黃屋者，蓋以黃為裏。」
〔四〕正義才用反。
〔五〕正義于偽反。
〔六〕集解公羊傳曰：「楚莊王伐鄭，鄭伯肉袒，左執茅旌，右執鸞刀，以逆莊王，莊王退舍七里。」何休曰：「茅旌，鸞刀，祭祀宗廟所用也。執宗廟器者，示以宗廟血食自歸。」正義旌音精。嚴音莊。
〔七〕索隱宋均曰：「言如魚之爛，從內而出。」
〔八〕正義言秦國敗壞，若屋宇崩穨，眾瓦解散也。
〔九〕正義日音馹。一日之孤謂子嬰。
〔一〇〕正義亦謂子嬰。
〔一一〕集解春秋曰：「紀季以酅入于齊。」公羊傳曰：「何以不名？賢之也。謂設五廟以存姑姊妹也。」正義酅音戶圭反。括地志云：「安平城在青州臨淄縣東十九里，古紀之酅邑。帝王紀云周之紀國，姜姓也。紀侯譖齊哀公於周懿王，王烹之。外傳曰紀侯入為周士。竹書云齊襄公滅紀、郱、鄑、郚。」又括地志云：「郱城在青州臨朐縣東三十里。鄑城在北海縣東北七十里。郚城在密州安丘縣界。」郱音駢。鄑音訾。按：秦始皇起罪惡，胡亥極，得其理。國既崩絕，箕子、比干尚不能存殷，庸主子嬰焉能救秦之敗？以賈誼、史遷不通時變，不如紀季之深識也。季，紀侯少弟，不書名，故曰紀季。
〔一二〕集解徐廣曰：「班固典引曰『永平十七年，詔問臣固，太史遷贊語中寧有非邪？臣對，賈誼言子嬰得中佐，秦未絕也。此言非是，臣素知之耳』。」
【索隱述贊】六國陵替，二周淪亡。并一天下，號為始皇。阿房雲構，金狄成行。南遊勒石，東瞰浮梁。滈池見遺，沙丘告喪。二世矯制，趙高是與。詐因指鹿，災生噬虎。子嬰見推，恩報君父。下乏中佐，上乃庸主。欲振穨綱，云誰克補。
卷七　　　　　項羽本紀第七
項籍者，下相人也，〔一〕字羽。〔二〕初起時，年二十四。其季父項梁，〔三〕梁父即楚將項燕，〔四〕為秦將王翦所戮者也〔五〕。項氏世世為楚將，封於項，〔六〕故姓項氏。
〔一〕集解地理志臨淮有下相縣。索隱縣名，屬臨淮。案：應劭云「相，水名，出沛國。沛國有相縣，其水下流，又因置縣，故名下相也」。正義括地志云：「相故城在泗州宿豫縣西北七十里，秦縣。」項，胡講反。籍，秦昔反。
〔二〕索隱按：下序傳籍字子羽也。
〔三〕索隱按：崔浩云「伯、仲、叔、季，兄弟之次，故叔云叔父，季云季父」。
〔四〕正義燕，烏賢反。
〔五〕集解始皇本紀云：「項燕自殺。」索隱此云為王翦所殺，與楚漢春秋同，而始皇本紀云項燕自殺。不同者，蓋燕為王翦所圍逼而自殺，故不同耳。
〔六〕索隱地理志有項城縣，屬汝南。正義括地志云：「今陳州項城縣城即古項子國。」
項籍少時，學書不成，去學劍，又不成。項梁怒之。籍曰：「書足以記名姓而已。劍一人敵，不足學，學萬人敵。」於是項梁乃教籍兵法，籍大喜，略知其意，又不肯竟學。項梁嘗有櫟陽逮，〔一〕乃請蘄〔二〕獄掾曹咎書抵櫟陽獄掾司馬欣，以故事得已。〔三〕項梁殺人，與籍避仇於吳中。吳中賢士大夫皆出項梁下。每吳中有大繇役及喪，項梁常為主辦，陰以兵法部勒賓客及子弟，以是知其能。秦始皇帝游會稽，渡浙江，〔四〕梁與籍俱觀。籍曰：「彼可取而代也。」梁掩其口，曰：「毋妄言，族矣！」梁以此奇籍。籍長八尺餘，力能扛鼎，〔五〕才氣過人，雖吳中子弟皆已憚籍矣。
〔一〕索隱按：逮訓及。謂有罪相連及，為櫟陽縣所逮錄也。故漢（史）〔世〕每制獄皆有逮捕也。正義櫟音藥。逮音代。
〔二〕集解蘇林曰：「蘄音機，縣，屬沛國。」
〔三〕集解應劭曰：「項梁曾坐事傳繫櫟陽獄，從蘄獄掾曹咎取書與司馬欣。抵，歸；已，止也。」韋昭曰：「抵，至也。謂梁嘗被櫟陽縣逮捕，梁乃請蘄獄掾曹咎書至櫟陽獄掾司馬欣，事故得止息也。」索隱按：服虔云「抵，歸也」。韋昭云「抵，至也。」劉伯莊云「抵，相憑託也」。故應劭云「項梁曾坐事繫櫟陽獄，從蘄獄掾曹咎取書與司馬欣。抵，歸；已，息也」。
〔四〕索隱韋昭云：「浙江在今錢塘。」浙音「折獄」之「折」。晉灼音逝，非也。蓋其流曲折，莊子所謂「淛河」，即其水也。淛折聲相近也。
〔五〕集解韋昭曰：「扛，舉也。」索隱說文云：「橫關對舉也。」韋昭云：「扛，舉也。」音江。
秦二世元年七月，陳涉等起大澤中。〔一〕其九月，會稽守〔二〕通謂梁曰：〔三〕「江西皆反，此亦天亡秦之時也。吾聞先即制人，後則為人所制。〔四〕吾欲發兵，使公及桓楚將。」〔五〕是時桓楚亡在澤中。梁曰：「桓楚亡，人莫知其處，獨籍知之耳。」梁乃出，誡籍持劍居外待。梁復入，與守坐，曰：「請召籍，使受命召桓楚。」守曰：「諾。」梁召籍入。須臾，梁眴籍曰：「可行矣！」於是籍遂拔劍斬守頭。項梁持守頭，佩其印綬。門下大驚，擾亂，籍所擊殺數十百人。〔六〕一府中皆慴伏，〔七〕莫敢起。梁乃召故所知豪吏，諭以所為起大事，遂舉吳中兵。使人收下縣，得精兵八千人。梁部署吳中豪傑為校尉、候、司馬。有一人不得用，自言於梁。梁曰：「前時某喪使公主某事，不能辦，以此不任用公。」眾乃皆伏。於是梁為會稽守，籍為裨將，徇下縣。〔八〕
〔一〕索隱徐氏以為在沛郡，即蘄縣大澤中。
〔二〕集解徐廣曰：「爾時未言太守。」正義守音狩。漢書云景帝中二年七月，更郡守為太守。
〔三〕集解楚漢春秋曰：「會稽假守殷通。」正義按：言「假」者，兼攝之也。
〔四〕索隱按：謂先舉兵能制得人，後則為人所制。故荀卿子曰：「制人之與為人制也，其相去遠矣」。
〔五〕正義張晏云：「項羽殺宋義時，桓楚為羽使懷王。」
〔六〕索隱此不定數也。自百已下或至八十九十，故云數十百。
〔七〕索隱說文云：「讋，失氣也。」音之涉反。
〔八〕集解李奇曰：「徇，略也。」如淳曰：「徇音『撫徇』之『
徇』。徇其人民。」
廣陵人召平於是為陳王徇廣陵，〔一〕未能下。〔二〕聞陳王敗走，秦兵又且至，乃渡江矯陳王命，〔三〕拜梁為楚王上柱國。〔四〕曰：「江東已定，急引兵西擊秦。」項梁乃以八千人渡江而西。聞陳嬰已下東陽，〔五〕使使欲與連和俱西。陳嬰者，故東陽令史〔六〕，居縣中，素信謹，稱為長者。東陽少年殺其令，相聚數千人，欲置長，無適用，乃請陳嬰。嬰謝不能，遂彊立嬰為長，縣中從者得二萬人。少年欲立嬰便為王，異軍蒼頭特起。〔七〕陳嬰母謂嬰曰：「自我為汝家婦，未嘗聞汝先古之有貴者。今暴得大名，不祥。不如有所屬，事成猶得封侯，事敗易以亡，非世所指名也。」〔八〕嬰乃不敢為王。謂其軍吏曰：「項氏世世將家，有名於楚。今欲舉大事，將非其人，不可。我倚名族，亡秦必矣。」於是眾從其言，以兵屬項梁。項梁渡淮，黥布、蒲將軍〔九〕亦以兵屬焉。凡六七萬人，軍不邳。〔一〇〕
〔一〕正義揚州。
〔二〕正義胡嫁反。以兵威服之曰下。
〔三〕正義矯，紀兆反。召平從廣陵渡京口江至吳，詐陳王命拜梁。
〔四〕集解徐廣曰：「二世之二年正月也。」駰案：應劭曰「上柱國，上卿官，若今相國也」。
〔五〕集解晉灼曰：「東陽縣本屬臨淮郡，漢明帝分屬下邳，後復分屬廣陵。」索隱下音如字。按：以兵威伏之曰下，胡嫁反。彼自歸伏曰下，如字讀。他皆放此。東陽，縣名，屬廣陵也。正義括地志：「東陽故城在楚州盱眙縣東七十里，秦東陽縣城也，在淮水南。」
〔六〕集解晉灼曰：「漢儀注云令吏曰令史，丞吏曰丞史。」正義楚漢春秋云東陽獄史陳嬰。
〔七〕集解應劭曰：「蒼頭特起，言與眾異也。蒼頭，謂士卒皁巾，若赤眉、青領，以相別也。」如淳曰：「魏君兵卒之號也。戰國策魏有蒼頭二十萬。」索隱晉灼曰：「殊異其軍為蒼頭，謂著青帽。」如淳曰：「特起猶言新起也。」按：為蒼頭軍特起，欲立陳嬰為王，嬰母不許嬰稱王，言天下方亂，未知瞻烏所止。
〔八〕集解張晏曰：「陳嬰母，潘旌人，墓在潘旌。」索隱按：潘旌是邑聚之名，後為縣，屬臨淮。
〔九〕集解服虔曰：「英布起於蒲地，因以為號。」如淳曰：「言當陽君、蒲將軍皆屬項羽，此自更有蒲將軍。」索隱按：布姓英，咎繇之後，後以罪被黥，故改姓黥以應相者之言。韋昭云「蒲，姓也」，是英布與蒲將軍二人共以兵屬項梁也。故服虔以為「英布起蒲」，非也。按：黥布初起於江湖之閒。
〔一〇〕正義被悲反。下邳，泗水縣也。應劭云：「邳在薛，徙此，故曰下邳。」按：有上邳，故曰下邳。
當是時，秦嘉〔一〕已立景駒為楚王，〔二〕軍彭城東，〔三〕欲距項梁。項梁謂軍吏曰：「陳王先首事，戰不利，未聞所在。今秦嘉倍陳王而立景駒，逆無道。」乃進兵擊秦嘉。秦嘉軍敗走，追之至胡陵。〔四〕嘉還戰一日，嘉死，軍降。景駒走死梁地。項梁已并秦嘉軍，軍胡陵，將引軍而西。章邯軍至栗，〔五〕項梁使別將朱雞石、餘樊君與戰。餘樊君死。朱雞石軍敗，亡走胡陵。項梁乃引兵入薛，〔六〕誅雞石。項梁前使項羽別攻襄城，〔七〕襄城堅守不下。已拔，皆阬之。還報項梁。項梁聞陳王定死，召諸別將會薛計事。此時沛公亦起沛，往焉。
〔一〕集解陳涉世家曰：「秦嘉，廣陵人。」
〔二〕集解文穎曰；「景駒楚族，景氏，駒名。」
〔三〕正義括地志云：「徐州彭城縣，古彭祖國也。」言秦嘉軍於此城之東。
〔四〕集解鄧展曰：「今胡陸，屬山陽。漢章帝改曰胡陵。」
〔五〕集解徐廣曰：「縣名，在沛。」
〔六〕正義括地志云：「故薛城古薛侯國也，在徐州滕縣界，黃帝之所封。左傳曰定公元年薛宰云『薛之祖奚仲居薛，為夏車正』，後為孟嘗君田文封邑也。」
〔七〕正義許州襄城縣。
居鄛人范增，〔一〕年七十，素居家，好奇計，往說項梁曰：「陳勝敗固當。〔二〕夫秦滅六國，楚最無罪。自懷王入秦不反，楚人憐之至今，故楚南公曰〔三〕『楚雖三戶，亡秦必楚』也。〔四〕今陳勝首事，不立楚後而自立，其勢不長。今君起江東，楚蜂午之將〔五〕皆爭附君者，以君世世楚將，為能復立楚之後也。」〔六〕於是項梁然其言，乃求楚懷王孫心民閒，為人牧羊，立以為楚懷王，〔七〕從民所望也。〔八〕陳嬰為楚上柱國，封五縣，與懷王都盱台〔九〕。項梁自號為武信君。
〔一〕索隱晉灼音「勦絕」之「勦」。地理志居鄛縣在廬江郡，音巢，是故巢國，夏桀所奔。荀悅漢紀云：「范增，阜陵人也。」
〔二〕正義顧著作云：「固宜當應敗也。」當音如字。
〔三〕集解徐廣曰：「楚人也，善言陰陽。」駰案：文穎曰「南方老人也」。索隱徐廣云：「楚人善言陰陽者，見天文志也。」正義虞喜志林云：「南公者，道士，識廢興之數，知亡秦者必於楚。」漢書藝文志云南公十三篇，六國時人，在陰陽家流。
〔四〕集解瓚曰；「楚人怨秦，雖三戶猶足以亡秦也。」索隱臣瓚與蘇林解同。韋昭以為三戶，楚三大姓昭、屈、景也。二說皆非也。按：左氏「以畀楚師于三戶」，杜預注云「今丹水縣北三戶亭」，則是地名不疑。正義按：服虔云「三戶，漳水津也」。孟康云「津峽名也，在鄴西三十里」。括地志云「濁漳水又東經葛公亭北，經三戶峽，為三戶津，在相州滏陽縣界」。然則南公辨陰陽，識廢興之數，知秦亡必於三戶，故出此言。後項羽果度三戶津破章邯軍，降章邯，秦遂亡。是南公之善讖。
〔五〕集解如淳曰：「蜂午猶言蜂起也。眾蜂飛起，交橫若午，言其多也。」索隱凡物交橫為午，言蜂之起交橫屯聚也。故劉向傳注云「蜂午，雜沓也」。又鄭玄曰「一縱一橫為午」。
〔六〕正義為，于偽反。
〔七〕集解徐廣曰：「此時二世之二年六月。」
〔八〕集解應劭曰：「以祖謚為號者，順民望。」
〔九〕集解鄭氏曰：「音煦怡。」正義盱，況于反。眙，以之反。盱眙，今楚州，臨淮水，懷王都之。
居數月，引兵攻亢父，〔一〕與齊田榮、司馬龍且〔二〕軍救東阿，〔三〕大破秦軍於東阿。田榮即引兵歸，逐其王假。假亡走楚。假相田角亡走趙。角弟田閒故齊將，居趙不敢歸。田榮立田儋子市為齊王。項梁已破東阿下軍，遂追秦軍。數使使趣〔四〕齊兵，欲與俱西。田榮曰：「楚殺田假，趙殺田角、田閒，乃發兵。」項梁曰：「田假為與國之王，〔五〕窮來從我，不忍殺之。」趙亦不殺田角、田閒以市於齊。〔六〕齊遂不肯發兵助楚。項梁使沛公及項羽別攻城陽，〔七〕屠之。西破秦軍濮陽東，〔八〕秦兵收入濮陽。沛公、項羽乃攻定陶。〔九〕定陶未下，去，西略地至雝丘，〔一〇〕大破秦軍，斬李由。〔一一〕還攻外黃，〔一二〕外黃未下。
〔一〕正義亢音剛，又苦浪反。父音甫。括地志云：「亢父故城在兗州任城縣南五十一里。」
〔二〕正義子余反。
〔三〕正義括地志云：「東阿故城在濟州東阿縣西南二十五里，漢東阿縣城，秦時齊之阿也。」
〔四〕正義下「使」色吏反。趣音促。
〔五〕集解如淳曰：「相與交善為與國，黨與也。」索隱按：高誘注戰國策云「與國，同禍福之國也。」
〔六〕集解張晏曰：「若市買相貿易以利也。梁救榮難，猶不用命。梁念殺假等，榮未必多出兵，不如依春秋寄公待以禮也，又可以貿易他利，以除己害，遂背德可輔假以伐齊，故曰市貿易也，」晉灼曰：「假，故齊王建之弟，欲令楚殺之，以為己利，而楚保全不殺，以買其計，故曰市也。」索隱按：張晏云「市，貿易也」韋昭云「市利於齊也」，故劉氏亦云「市猶要也」。留田假而不殺，欲以要脅田榮也。
〔七〕正義括地志云：「濮州雷澤縣，本漢城陽，在州東九十一里。地理志云城陽屬濟陰郡，古郕伯國，姬姓之國。史記周武王封季弟載于郕，其後遷於城之陽，故曰城陽。」
〔八〕正義括地志云：「濮陽縣在濮州西八十六里濮縣也，古吳之國。」按：攻城陽，屠之，西破秦軍濮陽縣也。東即此縣東。
〔九〕正義定陶，曹州城也。從濮陽南攻定陶。
〔一〇〕正義雍丘，今汴州縣也。地理志云「古杞國，武王封禹後於杞，號東樓公，二十一世簡公，為楚所滅」，即此城也。
〔一一〕集解應劭曰：「由，李斯子也。」
〔一二〕正義括地志云：「故周城即外黃之地，在雍丘縣東。」張晏曰：「魏郡有內黃縣，故加『外』也。」臣瓚曰：「縣有黃溝，故名。」
項梁起東阿，西，（北）〔比〕至定陶，再破秦軍，項羽等又斬李由，益輕秦，有驕色。宋義乃諫項梁曰：「戰勝而將驕卒惰者敗。今卒少惰矣，秦兵日益，臣為君畏之。」項梁弗聽。乃使宋義使於齊。道遇齊使者高陵君顯，〔一〕曰：「公將見武信君乎？」曰：「然。」曰：「臣論武信君軍必敗。公徐行即免死，疾行則及禍。」秦果悉起兵益章邯，擊楚軍，大破之定陶，項梁死。沛公、項羽去外黃攻陳留，陳留堅守不能下。沛公、項羽相與謀曰：「今項梁軍破，士卒恐。」乃與呂臣軍俱引兵而東。呂臣軍彭城東，項羽軍彭城西，沛公軍碭。〔二〕
〔一〕集解張晏曰：「顯，名也。高陵，縣名。」索隱按：晉灼云「高陵屬琅邪」。
〔二〕集解應劭曰：「碭，屬梁國。」蘇林曰：「碭音唐。」正義括地志云：「宋州碭山縣，本漢碭縣也，在宋州東百五十里。」
章邯已破項梁軍，則以為楚地兵不足憂，乃渡河擊趙，大破之。當此時，趙歇為王，陳餘為將，張耳為相，皆走入鉅鹿城。章邯令王離、涉閒圍鉅鹿，〔一〕章邯軍其南，築甬道而輸之粟。〔二〕陳餘為將，將卒數萬人而軍鉅鹿之北，此所謂河北之軍也。
〔一〕集解張晏曰：「涉，姓；閒，名。秦將也。」
〔二〕集解應劭曰：「恐敵抄輜重，故築牆垣如街巷也。」
楚兵已破於定陶，懷王恐，從盱台之彭城，并項羽、呂臣軍自將之。以呂臣為司徒，以其父呂青為令尹。〔一〕以沛公為碭郡長〔二〕，封為武安侯，將碭郡兵。
〔一〕集解應劭曰：「天子曰師尹，諸侯曰令尹，時去六國尚近，故置令尹。」瓚曰：「諸侯之卿，唯楚稱令尹。時立楚之後，故置官司皆如楚舊。」
〔二〕集解蘇林曰：「長如郡守也。」
初，宋義所遇齊使者高陵君顯在楚軍，見楚王曰：「宋義論武信君之軍必敗，居數日，軍果敗。兵未戰而先見敗徵，此可謂知兵矣。」王召宋義與計事而大說之，因置以為上將軍，項羽為魯公，為次將，范增為末將，救趙。諸別將皆屬宋義，號為卿〔一〕子冠軍。〔二〕行至安陽，留四十六日不進。〔三〕項羽曰：「吾聞秦軍圍趙王鉅鹿，疾引兵渡河，楚擊其外，趙應其內，破秦軍必矣。」宋義曰：「不然。夫搏牛之虻不可以破蟣蝨。〔四〕今秦攻趙，戰勝則兵罷，我承其敝；不勝，則我引兵鼓行而西，必舉秦矣。故不如先鬥秦趙。夫被堅執銳，義不如公；坐而運策，公不如義。」因下令軍中曰：「猛如虎，很如羊，〔五〕貪如狼，彊不可使者，皆斬之。」乃遣其子宋襄相齊，身送之至無鹽，〔六〕飲酒高會。〔七〕天寒大雨，士卒凍飢。項羽曰：「將戮力而攻秦，久留不行。今歲饑民貧，士卒食芋菽，〔八〕軍無見糧，〔九〕乃飲酒高會，不引兵渡河因趙食，與趙并力攻秦，乃曰『承其敝』。夫以秦之彊，攻新造之趙，其勢必舉趙。趙舉而秦彊，何敝之承！且國兵新破，王坐不安席，埽境內而專屬於將軍，國家安危，在此一舉。今不恤士卒而徇其私，〔一〇〕非社稷之臣。」項羽晨朝上將軍宋義，即其帳中斬宋義頭，出令軍中曰：「宋義與齊謀反楚，楚王陰令羽誅之。」當是時，諸將皆慴服，莫敢枝梧。〔一一〕皆曰：「首立楚者，將軍家也。今將軍誅亂。」乃相與共立羽為假上將軍。〔一二〕使人追宋義子，及之齊，殺之。使桓楚報命於懷王。懷王因使項羽為上將軍，〔一三〕當陽君、蒲將軍皆屬項羽。
〔一〕集解徐廣曰：「一作『慶』。」
〔二〕集解文穎曰：「卿子，時人相褒尊之辭，猶言公子也。上將，故言冠軍。」張晏曰：「若霍去病功冠三軍，因封為冠軍侯，至今為縣名。」
〔三〕索隱按：傅寬傳云「從攻安陽、扛里」，則安陽與扛里俱在河南。顏師古以為今相州安陽縣。按：此兵猶未渡河，不應即至相州安陽。今檢後魏書地形志，云「己氏有安陽城，隋改己氏為楚丘」，今宋州楚丘西北四十里有安陽故城是也。正義括地志云：「安陽縣，相州所理縣。七國時魏寧新中邑，秦昭王拔魏寧新中，更名安陽。」張耳傳云章邯軍鉅鹿南，築甬道屬河，餉王離。項羽數絕邯甬道，王離軍乏食。項羽悉引兵渡河，遂破章邯，圍鉅鹿下。又云渡河湛船，持三日糧。按：從滑州白馬津齎三日糧不至邢州，明此渡河，相州漳河也。宋義遣其子襄相齊，送之至無鹽，即今鄆州之東宿城是也。若依顏監說，在相州安陽，宋義送子不可棄軍渡河，南向齊，西南入魯界，飲酒高會，非入齊之路。義雖知送子曲，由宋州安陽理順，然向鉅鹿甚遠，不能數絕章邯甬道及持三日糧至也。均之二理，安陽送子至無鹽為長。濟河絕甬道，持三日糧，寧有遲留？史家多不委曲說之也。
〔四〕集解如淳曰：「用力多而不可以破蟣蝨，猶言欲以大力伐秦而不可以救趙也。」索隱張晏云：「搏音博。」韋昭云「虻大在外，蝨小在內」。故顏師古言「以手擊牛之背，可以殺其上虻，而不能破其內蝨，喻方欲滅秦，不可與章邯即戰也」。鄒氏搏音附。今按：言虻之搏牛，本不擬破其上之蟣蝨，以言志在大不在小也。
〔五〕正義很，何懇反。
〔六〕索隱按：地理志東平郡之縣，在今鄆州之東也。
〔七〕集解韋昭曰：「皆召尊爵，故云高。」索隱韋昭曰：「皆召高爵者，故曰高會。」服虔云：「大會是也。」
〔八〕集解徐廣曰：「芋，一作『半』。半，五升器也。」駰案：瓚曰「士卒食蔬菜，以菽雜半之。」索隱芋，蹲鴟也。菽，豆也。故臣瓚曰「士卒食蔬菜，以菽半雜之」，則芋菽義亦通。漢書作「半菽」。徐廣曰：「芋，一作『半』。半，五升也。」王劭曰：「半，量器名，容半升也。」
〔九〕正義胡練反。顏監云：「無見在之糧。」
〔一〇〕索隱私，謂使其子相齊，是徇其私情。崔浩云：「徇，營也。」
〔一一〕集解如淳曰：「梧音悟。枝梧猶枝捍也。」瓚曰：「小柱為枝，邪柱為梧，今屋梧邪柱是也。」正義枝音之移反。梧音悟。
〔一二〕正義未得懷王命也。假，攝也。
〔一三〕集解徐廣曰：「二世三年十一月。」
項羽已殺卿子冠軍，威震楚國，名聞諸侯。乃遣當陽君、蒲將軍將卒二萬渡河，〔一〕救鉅鹿。戰少利，陳餘復請兵。項羽乃悉引兵渡河，皆沈船，破釜甑，燒廬舍，持三日糧，以示士卒必死，無一還心。於是至則圍王離，與秦軍遇，九戰，絕其甬道，大破之，殺蘇角，〔二〕虜王離。涉閒不降楚，自燒殺。當是時，楚兵冠諸侯。諸侯軍救鉅鹿下者十餘壁，莫敢縱兵。及楚擊秦，諸將皆從壁上觀。楚戰士無不一以當十，楚兵呼聲動天，諸侯軍無不人人惴恐。〔三〕於是已破秦軍，項羽召見諸侯將，入轅門，〔四〕無不膝行而前，莫敢仰視。項羽由是始為諸侯上將軍，諸侯皆屬焉。
〔一〕正義漳水。
〔二〕集解文穎曰：「秦將也。」
〔三〕集解漢書音義曰：「惴音章瑞反。」
〔四〕集解張晏曰：「軍行以車為陳，轅相向為門，故曰轅門。」
章邯軍棘原，〔一〕項羽軍漳南，〔二〕相持未戰。秦軍數卻，二世使人讓章邯。章邯恐，使長史欣請事。至咸陽，留司馬門〔三〕三日，趙高不見，有不信之心。長史欣恐，還走其軍，〔四〕不敢出故道，趙高果使人追之，不及。欣至軍，報曰：「趙高用事於中，下無可為者。今戰能勝，高必疾妒吾功；戰不能勝，不免於死。願將軍孰計之。」陳餘亦遺章邯書曰：「白起為秦將，南征鄢郢，北阬馬服，〔五〕攻城略地，不可勝計，而竟賜死。蒙恬為秦將，北逐戎人，開榆中地數千里，〔六〕竟斬陽周。〔七〕何者？功多，秦不能盡封，因以法誅之。今將軍為秦將三歲矣，所亡失以十萬數，而諸侯並起滋益多。彼趙高素諛日久，今事急，亦恐二世誅之，故欲以法誅將軍以塞責，使人更代將軍以脫其禍。夫將軍居外久，多內卻，有功亦誅，無功亦誅。且天之亡秦，無愚智皆知之。今將軍內不能直諫，外為亡國將，孤特獨立而欲常存，豈不哀哉！將軍何不還兵與諸侯為從，〔八〕約共攻秦，分王其地，南面稱孤；此孰與身伏鈇質，〔九〕妻子為僇乎？」章邯狐疑，陰使候始成〔一〇〕使項羽，欲約。約未成，項羽使蒲將軍日夜引兵度三戶，〔一一〕軍漳南，與秦戰，再破之。項羽悉引兵擊秦軍汙水上，〔一二〕大破之。
〔一〕集解張晏曰：「在漳南。」晉灼曰：「地名，在鉅鹿南。」
〔二〕正義括地志云：「濁漳水一名漳水，今俗名柳河，在邢州平鄉縣南。注水經云漳水一名大漳水，兼有寖水之目也。」
〔三〕集解凡言司馬門者，宮垣之內，兵衛所在，四面皆有司馬，主武事。總言之，外門為司馬門也。索隱按：天子門有兵闌，曰司馬門也。
〔四〕正義走音奏。
〔五〕索隱韋昭云：「趙奢子括也，代號馬服。」崔浩云：「馬服，趙官名，言服武事。」
〔六〕索隱服虔云：「金城縣所治。」蘇林曰：「在上郡。」崔浩云：「蒙恬樹榆為塞也。」
〔七〕集解孟康曰：「縣屬上郡。」正義括地志云：「寧州羅川縣在州東南七十里，漢陽周縣。」
〔八〕索隱此諸侯謂關東諸侯也。何以知然？文穎曰：「關東為從，關西為橫。」高誘曰：「關東地形從長，蘇秦相六國，號為合從。關西地形橫長，張儀相秦，壞關東從，使與秦合，號曰連橫。」
〔九〕索隱公羊傳云：「加之鈇質。」何休云：「要斬之罪。」崔浩云：「質，斬人椹也。」又郭注三蒼云：「質，莝椹也。」
〔一〇〕集解張晏曰：「候，軍候。」索隱候，軍候，官名。始成，其名。
〔一一〕集解服虔曰：「漳水津也。」張晏曰：「三戶，地名，在梁淇西南。」孟康曰：「津峽名也，在鄴西三十里。」索隱水經注云「漳水東經三戶峽，為三戶津」也。淇當為「湛」。案：晉八王故事云「王浚伐鄴，前至梁湛」，蓋梁湛在鄴西四十里。孟康云「在鄴西三十里」。又闞駰十三州志云「鄴北五十里梁期故縣也」，字有不同。
〔一二〕集解徐廣曰：「在鄴西。」索隱汙音于。郡國志鄴縣有汙城。酈元云「汙水出武安山東南，經汙城北入漳」。正義括地志云：「汙水源出懷州河內縣北大行山。」又云：「故邘城在河內縣西北二十七里，古邘國地也。左傳云『邘、晉、應、韓，武之穆也』。」
章邯使人見項羽，欲約。項羽召軍吏謀曰：「糧少，欲聽其約。」軍吏皆曰：「善。」項羽乃與期洹水南殷虛上。〔一〕已盟，章邯見項羽而流涕，為言趙高。項羽乃立章邯為雍王，置楚軍中。使長史欣為上將軍，將秦軍為前行。〔二〕
〔一〕集解徐廣曰：「二世三年七月也。」駰案：應劭曰「洹水在湯陰界。殷墟，故殷都也」。瓚曰「洹水在今安陽縣北，去朝歌殷都一百五十里。然則此殷虛非朝歌也。汲冢古文曰『盤庚遷于此』，汲冢曰『殷虛南去鄴三十里』。是舊殷虛，然則朝歌非盤庚所遷者」。索隱按：釋例云「洹水出汲郡林慮縣，東北至長樂入清水」是也。汲冢古文云「盤庚自奄遷于北蒙，曰殷虛，南去鄴州三十里」，是殷虛南舊地名號北蒙也。
〔二〕正義胡郎反。
到新安。〔一〕諸侯吏卒異時故繇使屯戍過秦中，秦中吏卒遇之多無狀，及秦軍降諸侯，諸侯吏卒乘勝多奴虜使之，輕折辱秦吏卒。秦吏卒多竊言曰：「章將軍等詐吾屬降諸侯，今能入關破秦，大善；即不能，諸侯虜吾屬而東，秦必盡誅吾父母妻子。」諸侯微聞其計，以告項羽。項羽乃召黥布、蒲將軍計曰：「秦吏卒尚眾，其心不服，至關中不聽，事必危，不如擊殺之，而獨與章邯、長史欣、都尉翳入秦。」於是楚軍夜擊阬秦卒二十餘萬人新安城南。〔二〕
〔一〕正義括地志云：「新安故城在洛州澠池縣東一十三里，漢新安縣城也。即阬秦卒處。」
〔二〕集解徐廣曰：「漢元年十一月。」
行略定秦地。函谷關〔一〕有兵守關，不得入。又聞沛公已破咸陽，項羽大怒，使當陽君等擊關。項羽遂入，至于戲西。沛公軍霸上，未得與項羽相見。沛公左司馬曹無傷使人言於項羽曰：「沛公欲王關中，使子嬰為相，珍寶盡有之。」項羽大怒，曰：「旦日饗士卒，為擊破沛公軍！」當是時，項羽兵四十萬，在新豐鴻門，〔二〕沛公兵十萬，在霸上。范增說項羽曰：「沛公居山東時，貪於財貨，好美姬。今入關，財物無所取，婦女無所幸，此其志不在小。吾令人望其氣，皆為龍虎，成五采，此天子氣也。急擊勿失。」
〔一〕集解文穎曰：「時關在弘農縣衡山嶺，今移在河南穀城縣。」索隱文穎曰：「在弘農縣衡山嶺，今移在穀城。」顏師古云：「今桃林縣南有洪滔澗水，即古之函關。」按：山形如函，故稱函關。正義括地志云：「函谷關在陝州桃林縣西南十二里，秦函谷關也。圖記云西去長安四百餘里，路在谷中，故以為名。」
〔二〕集解孟康曰：「在新豐東十七里，舊大道北下阪口名也。」
楚左尹項伯者，項羽季父也，〔一〕素善留侯張良。張良是時從沛公，項伯乃夜馳之沛公軍，私見張良，具告以事，欲呼張良與俱去。曰：「毋從俱死也。」張良曰：「臣為韓王送沛公，〔二〕沛公今事有急，亡去不義，不可不語。」良乃入，具告沛公。沛公大驚，曰：「為之柰何？」張良曰：「誰為大王為此計者？」曰：「鯫生〔三〕說我曰『距關，毋內諸侯，秦地可盡王也』。故聽之。」良曰：「料大王士卒足以當項王乎？」沛公默然，曰：「固不如也，且為之柰何？」張良曰：「請往謂項伯，言沛公不敢背項王也。」沛公曰：「君安與項伯有故？」張良曰：「秦時與臣游，項伯殺人，臣活之。今事有急，故幸來告良。」沛公曰「孰與君少長？」良曰：「長於臣。」沛公曰「君為我呼入，吾得兄事之。」張良出，要項伯。項伯即入見沛公。沛公奉卮酒為壽，約為婚姻，曰：「吾入關，秋豪不敢有所近，籍吏民，封府庫，而待將軍。所以遣將守關者，備他盜之出入與非常也。日夜望將軍至，豈敢反乎！願伯具言臣之不敢倍德也。」項伯許諾。謂沛公曰：「旦日不可不蚤自來謝項王。」沛公曰：「諾。」於是項伯復夜去，至軍中，具以沛公言報項王。因言曰：「沛公不先破關中，公豈敢入乎？今人有大功而擊之，不義也，不如因善遇之。」項王許諾。
〔一〕索隱名纏，字伯，後封射陽侯。
〔二〕正義為，于偽反。
〔三〕集解徐廣曰：「鯫音士垢反，魚名。」駰案：服虔曰：「鯫音淺。鯫，小人貌也。」瓚曰「楚漢春秋鯫，姓也」。
沛公旦日從百餘騎來見項王，至鴻門，謝曰：「臣與將軍戮力而攻秦，將軍戰河北，臣戰河南，然不自意能先入關破秦，得復見將軍於此。今者有小人之言，令將軍與臣有卻。」項王曰：「此沛公左司馬曹無傷言之；不然，籍何以至此。」項王即日因留沛公與飲。項王、項伯東嚮坐。亞父南嚮坐。亞父者，范增也。〔一〕沛公北嚮坐，張良西嚮侍。范增數目項王，舉所佩玉玦以示之者三，項王默然不應。范增起，出召項莊，〔二〕謂曰：「君王為人不忍，若入前為壽，壽畢，請以劍舞，因擊沛公於坐，殺之。不者，若屬皆且為所虜。」莊則入為壽，壽畢，曰：「君王與沛公飲，軍中無以為樂，請以劍舞。」項王曰：「諾。」項莊拔劍起舞，項伯亦拔劍起舞，常以身翼蔽沛公，莊不得擊。於是張良至軍門，見樊噲。樊噲曰：「今日之事何如？」良曰：「甚急。今者項莊拔劍舞，其意常在沛公也。」噲曰：「此迫矣，臣請入，與之同命。」噲即帶劍擁盾入軍門。〔三〕交戟之衛士欲止不內，樊噲側其盾以撞，〔四〕衛士仆地，噲遂入，披帷西嚮立，瞋目視項王，〔五〕頭髮上指，目眥盡裂。〔六〕項王按劍而跽〔七〕曰：「客何為者？」張良曰：「沛公之參乘樊噲者也。」項王曰：「壯士，賜之卮酒。」則與斗卮酒。噲拜謝，起，立而飲之。項王曰：「賜之彘肩。」則與一生彘肩。樊噲覆其盾於地，加彘肩上，拔劍切而啗之。〔八〕項王曰：「壯士，能復飲乎？」樊噲曰：「臣死且不避，卮酒安足辭！夫秦王有虎狼之心，殺人如不能舉，刑人如恐不勝，天下皆叛之。懷王與諸將約曰『先破秦入咸陽者王之』。今沛公先破秦入咸陽，豪毛不敢有所近，封閉宮室，還軍霸上，以待大王來。故遣將守關者，備他盜出入與非常也。勞苦而功高如此，未有封侯之賞，而聽細說，欲誅有功之人。此亡秦之續耳，竊為大王不取也。」項王未有以應，曰：「坐。」樊噲從良坐。坐須臾，沛公起如廁，因招樊噲出。
〔一〕集解如淳曰：「亞，次也。尊敬之次父，猶管仲為仲父。」
〔二〕正義項羽從弟。
〔三〕正義擁，紆拱反。盾，食允反。
〔四〕正義直江反。
〔五〕正義瞋，昌真反。
〔六〕正義眥，自賜反。
〔七〕索隱其紀反，謂長跪。
〔八〕索隱啗，徒覽反。凡以食餧人則去聲，自食則上聲。
沛公已出，項王使都尉〔一〕陳平召沛公。沛公曰：「今者出，未辭也，為之柰何？」樊噲曰：「大行不顧細謹，大禮不辭小讓。如今人方為刀俎，我為魚肉，何辭為。」於是遂去。乃令張良留謝。良問曰：「大王來何操？」曰：「我持白璧一雙，欲獻項王，玉斗一雙，欲與亞父，會其怒，不敢獻。公為我獻之」張良曰：「謹諾。」當是時，項王軍在鴻門下，沛公軍在霸上，相去四十里。沛公則置車騎，脫身獨騎，與樊噲、夏侯嬰、靳彊、紀信等〔二〕四人持劍盾步走，從酈山下，道芷陽閒行。沛公謂張良曰：「從此道至吾軍，不過二十里耳。度我至軍中，公乃入。」沛公已去，閒至軍中，張良入謝，曰：「沛公不勝桮杓，不能辭。謹使臣良奉白璧一雙，再拜獻大王足下；玉斗一雙，再拜奉大將軍足下。」項王曰：「沛公安在？」良曰︰「聞大王有意督過之，脫身獨去，已至軍矣。」〔三〕項王則受璧，置之坐上。亞父受玉斗，置之地，拔劍撞而破之，曰：「唉！〔四〕豎子不足與謀。奪項王天下者，必沛公也，吾屬今為之虜矣。」沛公至軍，立誅殺曹無傷。
〔一〕集解徐廣曰：「一本無『都』字。」
〔二〕索隱漢書作「紀通」。通，紀成之子。
〔三〕集解如淳曰：「脫身逃還其軍。」
〔四〕集解徐廣曰：「唉，烏來反。」索隱音虛其反。皆歎恨發聲之辭。
居數日，項羽引兵西屠咸陽，殺秦降王子嬰，燒秦宮室，火三月不滅；收其貨寶婦女而東。人或說項王曰：「關中阻山河四塞，〔一〕地肥饒，可都以霸。」項王見秦宮皆以燒殘破，又心懷思欲東歸，曰：「富貴不歸故鄉，如衣繡夜行，誰知之者！」說者曰：「人言楚人沐猴而冠耳，果然。」〔二〕項王聞之，烹說者。〔三〕
〔一〕集解徐廣曰：「東函谷，南武關，西散關，北蕭關。」
〔二〕集解張晏曰：「沐猴，獼猴也。」索隱言獼猴不任久著冠帶，以喻楚人性躁暴。果然，言果如人言也。
〔三〕集解楚漢春秋、楊子法言云說者是蔡生，漢書云是韓生。
項王使人致命懷王。懷王曰：「如約。」乃尊懷王為義帝。項王欲自王，先王諸將相。謂曰：「天下初發難時，〔一〕假立諸侯後以伐秦。然身被堅執銳首事，暴露於野〔二〕三年，滅秦定天下者，皆將相諸君與籍之力也。義帝雖無功，故當分其地而王之。」諸將皆曰：「善。」乃分天下，立諸將為侯王。項王、范增疑沛公之有天下，業已講解，〔三〕又惡負約，恐諸侯叛之，乃陰謀曰：「巴、蜀道險，秦之遷人皆居蜀。」乃曰：「巴、蜀亦關中地也。」故立沛公為漢王，〔四〕王巴、蜀、漢中，都南鄭。〔五〕而三分關中，王秦降將以距塞漢王。項王乃立章邯為雍王，王咸陽以西，都廢丘。〔六〕長史欣者，故為櫟陽獄掾，嘗有德於項梁；都尉董翳者，本勸章邯降楚。故立司馬欣為塞王，〔七〕王咸陽以東至河，都櫟陽；〔八〕立董翳為翟王，王上郡，都高奴。〔九〕徙魏王豹為西魏王，王河東，都平陽。瑕丘〔一〇〕申陽者，〔一一〕張耳嬖臣也，先下河南〔郡〕，迎楚河上，故立申陽為河南王，都雒陽。〔一二〕韓王成因故都，都陽翟。〔一三〕趙將司馬卬定河內，數有功，故立卬為殷王，王河內，都朝歌。徙趙王歇為代王。趙相張耳素賢，又從入關，故立耳為常山王，王趙地，都襄國。〔一四〕當陽君黥布為楚將，常冠軍，故立布為九江王，都六。〔一五〕鄱君〔一六〕吳芮率百越佐諸侯〔一七〕，又從入關，故立芮為衡山王，都邾。〔一八〕義帝柱國共敖〔一九〕將兵擊南郡，功多，因立敖為臨江王，〔二〇〕都江陵。〔二一〕徙燕王韓廣為遼東王。〔二二〕燕將臧荼從楚救趙，因從入關，故立荼為燕王，都薊。徙齊王田市為膠東王。〔二三〕齊將田都從共救趙，因從入關，故立都為齊王，都臨菑。〔二四〕故秦所滅齊王建孫田安，項羽方渡河救趙，田安下濟北數城，引其兵降項羽，故立安為濟北王，都博陽。〔二五〕田榮者，數負項梁，又不肯將兵從楚擊秦，以故不封。成安君〔二六〕陳餘棄將印去，不從入關，然素聞其賢，有功於趙，聞其在南皮，〔二七〕故因環封三縣。〔二八〕番君將梅鋗〔二九〕功多，故封十萬戶侯。項王自立為西楚霸王，〔三〇〕王九郡，都彭城。〔三一〕
〔一〕集解服虔曰：「兵初起時。」正義難，乃憚反。
〔二〕正義暴，蒲北反。
〔三〕集解蘇林曰：「講，和也。」索隱服虔云：「解，折伏也。」說文云：「講，和解也。」漢書作「媾解」。蘇林云：「媾，和也。」是「講」之與「媾」俱訓和也。業，事也。言雖有疑心，然事已和解也。
〔四〕集解徐廣曰：「以正月立。」
〔六〕索隱孟康曰：「縣名。今槐里是也。」韋昭曰：「周時名犬丘，懿王所都，秦欲廢之，故曰廢丘。」正義括地志云：「犬丘故城一名廢丘，故城在雍州始平縣東南十里。地理志云漢高二年，引水灌廢丘，章邯自殺，更廢丘曰槐里。」
〔七〕集解韋昭曰：「在長安東，名桃林塞。」
〔八〕集解蘇林曰：「櫟音藥。」正義括地志云：「櫟陽故城一名萬年城，在雍州櫟陽東北二十五里。秦獻公之城櫟陽，即此也。」
〔九〕集解文穎曰：「上郡，秦所置，項羽以董翳為翟王，更名為翟。」索隱按：今鄜州有高奴城。正義括地志云：「延州州城即漢高奴縣。」
〔一〇〕集解徐廣曰：「一云瑕丘公也。」
〔一一〕集解服虔曰：「瑕丘縣屬山陽。申，姓；陽，名。」文穎曰：「姓瑕丘，字申陽。」瓚曰：「瑕丘公申陽是。瑕丘，縣名。」
〔一二〕正義括地志云：「洛陽故城在洛州洛陽縣東北二十六里，周公所築，即成周城也。輿地志云成周之地，秦莊襄王以為洛陽縣，三川守理之。後漢都洛陽，改為『雒』。漢以火德，忌水，故去洛旁『
水』而加『隹』。魏於行次為土，土，水之忌也，水得土而流，土得水而柔，故除『隹』而加『水』。」
〔一三〕正義括地志云：「陽翟，洛州縣也。左傳云鄭伯突入于櫟。杜預云櫟，鄭別都，今河南陽翟縣是也。地理志云陽翟縣是，屬潁川郡，夏禹之國。」
〔一四〕正義括地志云：「邢州城本漢襄國縣，秦置三十六郡，於此置信都縣，屬鉅鹿郡，項羽改曰襄國，立張耳為常山王，理信都。地理志云故邢侯國也。帝王世紀云邢侯為紂三公，以忠諫被誅。史記云周武王封周公旦之子為邢侯。左傳云『凡、蔣、邢、茅，周公之胤也』。」
〔一五〕索隱六縣，古國，皋陶之後。正義括地志云：「故六城在壽州安豐縣南百三十二里，本六國，偃姓，皋繇之後所封也。黥布亦皋繇之後，居六也。」
〔一六〕正義番君。番音婆。
〔一七〕集解韋昭曰：「鄱音蒲河反。初，吳芮為鄱令，故號曰鄱君。今鄱陽縣是也。」
〔一八〕集解文穎曰：「邾音朱，縣名，屬江夏。」正義說文云音誅。括地志云：「故邾城在黃州黃岡縣東南二十里，本春秋時邾國。邾子，曹姓。俠居。至魯隱公徙蘄。」音機。
〔一九〕正義共音恭。
〔二〇〕集解漢書音義曰：「本南郡，改為臨江國。」
〔二一〕正義江陵，荊州縣。史記江陵，故郢都也。
〔二二〕集解徐廣曰：「都無終。」
〔二三〕集解徐廣曰：「都即墨。」正義括地志云：「即墨故城在萊州膠水縣南六十里。古齊地，本漢舊縣。」膠音交。在膠水之東。
〔二四〕索隱按：高紀及田儋傳云「臨濟」，此言「臨菑」，誤。正義菑，側其反。括地志云：「青州臨菑縣也。即古臨菑地也。一名齊城，古營丘之地，所封齊之都也。少昊時有爽鳩氏，虞、夏時有季崱，殷時有逢伯陵，殷末有薄姑氏，為諸侯，國此地。後太公封，方五百里。」
〔二五〕正義在濟北。
〔二六〕正義地理志云成安縣在潁川郡，屬豫州。
〔二七〕正義括地志云：「故南皮城在滄州南皮縣北四里，本漢皮縣城，即陳餘所封也。」
〔二八〕集解漢書音義曰：「繞南皮三縣以封之。」
〔二九〕集解韋昭曰：「呼玄反。」
〔三〇〕正義貨殖傳云淮以北，沛、陳、汝南、南郡為西楚也。彭城以東，東海、吳、廣陵為東楚也。衡山、九江、江南、豫章、長沙為南楚。孟康云：「舊名江陵為南楚，吳為東楚，彭城為西楚。」
〔三一〕集解孟康曰：「舊名江陵為南楚，吳為東楚，彭城為西楚。」正義彭城，徐州縣。
漢之元年四月，諸侯罷戲下，各就國。〔一〕項王出之國，使人徙義帝，曰：「古之帝者地方千里，必居上游。」〔二〕乃使使徙義帝長沙郴縣。〔三〕趣義帝行，其群臣稍稍背叛之，乃陰令衡山、臨江王擊殺之江中。〔四〕韓王成無軍功，項王不使之國，與俱至彭城，廢以為侯，已又殺之。臧荼之國，因逐韓廣之遼東，廣弗聽，荼擊殺廣無終，并王其地。
〔一〕索隱戲音羲，水名也。言「下」者，如許下、洛下然也。按：上文云項羽入至戲西鴻門，沛公還軍霸上，是羽初停軍於戲水之下。後雖引兵西屠咸陽，燒秦宮室，則亦還戲下。今言「諸侯罷戲下」，是各受封邑號令訖，自戲下各就國。何須假借文字，以為旌麾之下乎？顏師古、劉伯莊之說皆非。
〔二〕集解文穎曰：「居水之上流也。游，或作『流』。」
〔三〕集解如淳曰：「郴音綝。」
〔四〕集解文穎曰：「郴縣有義帝冢，歲時常祠不絕。」
田榮聞項羽徙齊王市膠東，而立齊將田都為齊王，乃大怒，不肯遣齊王之膠東，因以齊反，迎擊田都。田都走楚。齊王市畏項王，乃亡之膠東就國。田榮怒，追擊殺之即墨。榮因自立為齊王，而西殺擊濟北王田安，并王三齊。〔一〕榮與彭越將軍印，令反梁地。陳餘陰使張同、夏說說齊王田榮曰：「項羽為天下宰，不平。今盡王故王於醜地，而王其群臣諸將善地，逐其故主趙王，乃北居代，餘以為不可。聞大王起兵，且不聽不義，願大王資餘兵，請以擊常山，以復趙王，請以國為扞蔽。」齊王許之，因遣兵之趙。陳餘悉發三縣兵，與齊并力擊常山，大破之。張耳走歸漢。陳餘迎故趙王歇於代，反之趙。趙王因立陳餘為代王。
〔一〕集解漢書音義曰：「齊與濟北、膠東。」正義三齊記云：「右即墨，中臨淄，左平陸，謂之三齊。」
是時，漢還定三秦。項羽聞漢王皆已并關中，且東，齊、趙叛之：大怒。乃以故吳令鄭昌為韓王，以距漢。令蕭公角等〔一〕擊彭越。彭越敗蕭公角等。漢使張良徇韓，乃遺項王書曰：「漢王失職，欲得關中，如約即止，不敢東。」又以齊、梁反書遺項王曰：「齊欲與趙并滅楚。」楚以此故無西意，而北擊齊。徵兵九江王布。布稱疾不往，使將將數千人行。項王由此怨布也。漢之二年冬，項羽遂北至城陽，田榮亦將兵會戰。田榮不勝，走至平原，平原民殺之。遂北燒夷齊城郭室屋，皆阬田榮降卒，係虜其老弱婦女。徇齊至北海，多所殘滅。齊人相聚而叛之。於是田榮弟田橫收齊亡卒得數萬人，反城陽。項王因留，連戰未能下。
〔一〕集解蘇林曰：「官號也。或曰蕭令也。時令皆稱公。」
春，漢王部〔一〕五諸侯兵，〔二〕凡五十六萬人，東伐楚。項王聞之，即令諸將擊齊，而自以精兵三萬人南從魯出胡陵。〔三〕四月，漢皆已入彭城，收其貨寶美人，日置酒高會。項王乃西從蕭，晨擊漢軍〔四〕而東，至彭城，日中，大破漢軍。〔五〕漢軍皆走，相隨入穀、泗水，〔六〕殺漢卒十餘萬人。漢卒皆南走山，〔七〕楚又追擊至靈壁東〔八〕睢水上。〔九〕漢軍卻，為楚所擠，〔一〇〕多殺，漢卒十餘萬人皆入睢水，睢水為之不流。〔一一〕圍漢王三匝。於是大風從西北而起，折木發屋，揚沙石，窈冥晝晦，〔一二〕逢迎楚軍。楚軍大亂，壞散，而漢王乃得與數十騎遁去，欲過沛，收家室而西；楚亦使人追之沛，取漢王家：家皆亡，不與漢王相見。漢王道逢得孝惠、魯元，〔一三〕乃載行。楚騎追漢王，漢王急，推墮孝惠、魯元車下，滕公常下收載之。如是者三。曰：「雖急不可以驅，柰何棄之？」於是遂得脫。求太公、呂后不相遇。審食其〔一四〕從太公、呂后閒行，〔一五〕求漢王，反遇楚軍。楚軍遂與歸，報項王，項王常置軍中。
〔一〕集解徐廣曰：「一作『劫』。」索隱按：漢書見作「劫」字。
〔二〕集解徐廣曰：「塞、翟、魏、殷、河南。」駰案：應劭曰「雍、翟、塞、殷、韓也」。韋昭曰「塞、翟、殷、韓、魏，雍時已敗也」。索隱按：徐廣、韋昭皆數翟、塞及殷、韓等；顏師古不數三秦，謂常山、河南、韓、魏、殷；顧胤意略同，乃以陳餘兵為五：未知孰是。鄙意按：韓王鄭昌拒漢，漢使韓信擊破之，則是韓兵不下而已破散也。韓不在此數。五諸侯者，塞、翟、河南、魏、殷也。正義師古云：「諸家之說皆非。張良遺羽書曰『漢欲得關中，如約即止，不敢復東』，謂出關之東也。今羽聞漢東之時，漢固已得三秦矣。五諸侯者，謂常山、河南、韓、魏、殷也。此年十月，常山王張耳降，河南王申陽降，韓王鄭昌降，魏王豹降，虜殷王卬，皆漢東之後，故知謂此為五諸侯。時雖未得常山之地，功臣年表云『張耳棄國，與大臣歸漢』，則當亦有士卒爾。時雍王猶在廢丘被圍，即非五諸侯之數也。尋此紀文，昭然可曉。前賢注釋，並失指趣。」高紀及漢書皆言「劫五諸侯兵」。凡兵初降，士卒未有自指麾，故須劫略而行。又云「發關中兵，收三河士」。發謂差點撥發也，收謂劫略收斂也。韋昭云河南、河東、河內。申陽都雒陽，韓王成都陽翟，皆河南也。，魏豹都平陽，河東也。司馬卬都朝歌，張耳都襄國，河內也。此三河士則五諸侯兵也。更著雍、塞、翟，則成八諸侯矣。重明顏公之說是。故韓信傳云「漢二年出關，收魏河南，韓、殷王皆降」是。
〔三〕正義括地志云：「（徐州）魯，兗州曲阜縣也。地理志云胡陵在山陽縣屬也。」
〔四〕正義括地志云「徐州蕭縣，古蕭叔之國，春秋時為宋附庸。帝王世紀云周封子姓之別為附庸也。」
〔五〕集解張晏曰：「一日之中也。或曰旦擊之，至日中大破。」
〔六〕集解瓚曰：「二水皆在沛郡彭城。」
〔七〕正義走音奏。
〔八〕集解徐廣曰：「在彭城。」索隱孟康曰：「故小縣，在彭城南。」
〔九〕集解徐廣曰：「睢水於彭城入泗水。」正義睢音雖。括地志云：「靈壁故城在徐州符離縣西北九十里。睢水首受浚儀縣莨蕩水，東經取慮，入泗，過郡四，行千二百六十里。」
〔一〇〕集解服虔曰：「擠音『濟民』之『濟』。」瓚曰：「排擠也。」
〔一一〕正義為，于偽反。
〔一二〕集解徐廣曰：「窈亦作『窅』字。」
〔一三〕集解服虔曰：「元，長也。食邑於魯。」韋昭曰：「元，謚也。」
〔一四〕集解瓚曰：「其音基。」索隱食音異。按：酈、審、趙三人同名，其音合並同，以六國時衛有司馬食其，並慕其名。
〔一五〕集解如淳曰：「閒出，閒步，微行，皆同義也。」
是時呂后兄周呂侯〔一〕為漢將兵居下邑，〔二〕漢王閒往從之，稍稍收其士卒。至滎陽，諸敗軍皆會，蕭何亦發關中老弱未傅悉詣滎陽，〔三〕復大振。楚起於彭城，常乘勝逐北，與漢戰滎陽南京、索閒，漢敗楚，〔四〕楚以故不能過滎陽而西。
〔一〕集解徐廣曰：「名澤。」正義蘇林云：「以姓名侯也。」晉灼云：「外戚表周呂令武侯澤也。呂，縣名。封於呂，以為國。」顏師古云：「周呂，封名。令武，其謚也。蘇云『以姓名侯』，非也。」
〔二〕集解徐廣曰：「在梁。」正義括地志云：「宋州碭山縣本下邑縣也，在宋州東一百五十里。」按：今下邑在宋州東一百一十里。
〔三〕集解服虔曰：「傅音附。」孟康曰：「古者二十而傅，三年耕有一年儲，故二十三年而後役之。」如淳曰：「律年二十三傅之疇官，各從其父疇內學之。高不滿六尺二寸以下為罷癃。漢儀注『民年二十三為正，一歲為衛士，一歲為材官騎士，習射御騎馳戰陣』。又曰『年五十六衰老，乃得免為庶民，就田里』。今老弱未嘗傅者皆發之。未二十三為弱，過五十六為老。食貨志曰『月為更卒，已復為正，一歲屯戍，一歲力役，三十倍於古者』。」索隱按：姚氏云「古者更卒不過一月，踐更五月而休」。又顏云「五當為『三』，言一歲之中三月居更，三日戍邊，總九十三日。古者役人歲不過三日，此所謂『一歲力役三十倍於古』也」。斯說得之。
〔四〕集解應劭曰：「京，縣名，屬河南，有索亭。」晉灼曰：「索音柵。」正義括地志云：「京縣城在鄭州滎陽縣東南二十里。鄭之京邑也。晉太康地志云鄭太叔段所居邑。滎陽縣即大索城。杜預云成皋東有大索城，又有小索故城，在滎陽縣北四里。京相璠地名云京縣有大索亭、小索亭，大小氏兄弟居之，故有小大之號。」按：楚與漢戰滎陽南京、索閒，即此三城耳。
項王之救彭城，追漢王至滎陽，田橫亦得收齊，立田榮子廣為齊王。漢王之敗彭城，諸侯皆復與楚而背漢。漢軍滎陽，築甬道屬之河，以取敖倉粟。〔一〕漢之三年，項王數侵奪漢甬道，漢王食乏，恐，請和，割滎陽以西為漢。
〔一〕集解瓚曰：「敖，地名，在滎陽西北山，臨河有大倉。」正義括地志云「敖倉在鄭州滎陽縣西十五里，縣門之東北臨汴水，南帶三皇山，秦時置倉於敖山，名敖倉云。」
項王欲聽之。歷陽侯范增曰：〔一〕「漢易與耳，今釋弗取，後必悔之。」項王乃與范增急圍滎陽。漢王患之，乃用陳平計閒項王。項王使者來，為太牢具，舉欲進之。見使者，詳驚愕曰：「吾以為亞父使者，乃反項王使者。」更持去，以惡食食〔二〕項王使者。使者歸報項王，項王乃疑范增與漢有私，稍奪之權。范增大怒，曰：「天下事大定矣，君王自為之。願賜骸骨歸卒伍。」項王許之。行未至彭城，疽發背而死。〔三〕
〔一〕正義括地志云：「和州歷陽縣，本漢舊縣也。淮南子云『歷陽之都，一夕而為湖』。漢帝時，歷陽淪為歷湖。」
〔二〕正義上如字，下音寺。
〔三〕集解皇覽曰「亞父冢在廬江居巢縣郭東。居巢廷中有亞父井，吏民皆祭亞父於居巢廷上。長吏初視事，皆祭然後從政。後更造祠郭東，至今祠之。」正義疽，七餘反。崔浩云：「疽，附骨癰也。」括地志云：「髑髏山在廬州巢縣東北五里。昔范增居北山之陽，後佐項羽。」
漢將紀信說漢王曰：「事已急矣，請為王誑楚為王，王可以閒出。」於是漢王夜出女子滎陽東門被甲二千人，楚兵四面擊之。紀信乘黃屋車，〔一〕傅左纛，〔二〕曰：「城中食盡，漢王降。」楚軍皆呼萬歲。漢王亦與數十騎從城西門出，走成皋。〔三〕項王見紀信，問：「漢王安在？」曰：「漢王已出矣。」項王燒殺紀信。
〔一〕正義李斐云：「天子車以黃繒為蓋裹，」
〔二〕集解李斐曰：「纛，毛羽幢也。在乘輿車衡左方上注之。」蔡邕曰「以犛牛尾為之，如斗，或在騑頭，或在衡上也。」
〔三〕正義括地志云：「成皋故縣在洛州氾水縣西南二里。」
漢王使御史大夫周苛、樅公、〔一〕魏豹守滎陽。周苛、樅公謀曰：「反國之王，難與守城。」乃共殺魏豹。楚下滎陽城，生得周苛。項王謂周苛曰：「為我將，我以公為上將軍，封三萬戶。」周苛罵曰：「若不趣降漢，漢今虜若，若非漢敵也。」項王怒，烹周苛，井殺樅公。
〔一〕集解樅音七容反。
漢王之出滎陽，南走宛、葉，得九江王布，行收兵，復入保成皋。漢之四年，項王進兵圍成皋。漢王逃，〔一〕獨與滕公出成皋北門，〔二〕渡河走脩武，從張耳、韓信軍。諸將稍稍得出成皋，從漢王。楚遂拔成皋，欲西。漢使兵距之鞏，令其不得西。
〔一〕集解晉灼曰：「獨出意。」索隱音徒凋反。漢書作「跳」字。
〔二〕集解徐廣曰：「北門名玉門。」
是時，彭越渡河擊楚東阿，殺楚將軍薛公。項王乃自東擊彭越。漢王得淮陰侯兵，欲渡河南。鄭忠說漢王，乃止壁河內。使劉賈將兵佐彭越，燒楚積聚。〔一〕項王東擊破之，走彭越。漢王則引兵渡河，復取成皋，軍廣武，就敖倉食。項王已定東海來，西，與漢俱臨廣武而軍，〔二〕相守數月。
〔一〕正義上積賜反。
〔二〕集解孟康曰：「於滎陽築兩城相對為廣武，在敖倉西三皇山上。」正義括地志云：「東廣武，西廣武在鄭州滎陽縣西二十里。戴延之西征記云三皇山上有二城，東曰東廣武，西曰西廣武，各在一山頭，相去百步。汴水從廣澗中東南流，今涸無水。城各有三面，在敖倉西。郭緣生述征記云一澗橫絕上過，名曰廣武。相對皆立城塹，遂號東西廣武。」
當此時，彭越數反梁地，絕楚糧食，項王患之。為高俎，置太公其上，〔一〕告漢王曰：「今不急下，吾烹太公。」漢王曰：「吾與項羽俱北面受命懷王，曰『約為兄弟』，吾翁即若翁，必欲烹而翁，則幸分我一桮羹。」項王怒，欲殺之。項伯曰：「天下事未可知，且為天下者不顧家，雖殺之無益，祇益禍耳。」項王從之。
〔一〕集解如淳曰：「高俎，几之上。」李奇曰「軍中巢櫓方面，人謂之俎也。」索隱俎亦机之類，故夏侯湛新論為「机」，机猶俎也。比太公於牲肉，故置之俎上。姚察按：左氏「楚子登巢車以望晉軍」，杜預謂「車上櫓也」，故李氏云「軍中巢櫓」，又引時人亦謂此為俎也。正義括地志云：「東廣武城有高壇，即項羽坐太公俎上者，今名項羽堆，亦呼為太公亭。」顏師古云：「俎者，所以薦肉，示欲烹之，故置俎上。」
楚漢久相持未決，丁壯苦軍旅，老弱罷轉漕。項王謂漢王曰：「天下匈匈數歲者，徒以吾兩人耳，願與漢王挑戰〔一〕決雌雄，毋徒苦天下之民父子為也。」漢王笑謝曰：「吾寧鬥智，不能鬥力。」項王令壯士出挑戰。漢有善騎射者樓煩，〔二〕楚挑戰三合，樓煩輒射殺之。項王大怒，乃自被甲持戟挑戰。樓煩欲射之，項王瞋目叱之，樓煩目不敢視，手不敢發，遂走還入壁，不敢復出。漢王使人閒問之，乃項王也。漢王大驚。於是項王乃即漢王相與臨廣武閒而語。漢王數之，項王怒，欲一戰。漢王不聽，項王伏弩射中漢王。漢王傷，走入成皋。
〔一〕集解李奇曰「挑身獨戰，不復須眾也。挑音荼了反。」瓚曰「挑戰，擿嬈敵求戰，古謂之致師。」
〔二〕集解應劭曰：「樓煩胡也，今樓煩縣。」
項王聞淮陰侯已舉河北，破齊、趙，且欲擊楚，乃使龍且〔一〕往擊之。淮陰侯與戰，騎將灌嬰擊之，大破楚軍，殺龍且。韓信因自立為齊王。項王聞龍且軍破，則恐，使盱台人武濊涉往說淮陰侯。淮陰侯弗聽。是時，彭越復反，下梁地，絕楚糧。項王乃謂海春侯大司馬曹咎等曰：「謹守成皋，則漢欲挑戰，慎勿與戰，毋令得東而已。我十五日必誅彭越，定梁地，復從將軍。」乃東，行擊陳留、〔二〕外黃。
〔一〕集解韋昭曰：「音子閭反。」
〔二〕正義括地志云：「陳留，汴州縣也。在州東五十里，本漢陳留郡及陳留縣之地。」孟康云：「留，鄭邑也。後為陳所并，故曰陳留。」臣瓚又按：宋有留，彭城留是也。此留屬陳，故曰陳留。
外黃不下。數日，已降，項王怒，悉令男子年十五已上詣城東，欲阬之。外黃令舍人兒年十三，〔一〕往說項王曰：「彭越彊劫〔二〕外黃，外黃恐，故且降，待大王。大王至，又皆阬之，百姓豈有歸心？從此以東，梁地十餘城皆恐，莫肯下矣。」項王然其言，乃赦外黃當阬者。東至睢陽，〔三〕聞之皆爭下項王。
〔一〕集解蘇林曰：「令之舍人兒也。」瓚曰：「稱兒者，以其幼弱，故係其父，春秋傳曰『仍叔之子』是也。」
〔二〕正義彊，其兩反。
〔三〕正義括地志云：「宋州外城本漢睢陽縣也。地理志云睢陽縣，故宋國也。」
漢果數挑楚軍戰，楚軍不出。使人辱之，五六日，大司馬怒，渡兵汜水。〔一〕士卒半渡，漢擊之，大破楚軍，盡得楚國貨賂。大司馬咎、長史翳、塞王欣皆自剄汜水上。〔二〕大司馬咎者，故蘄獄掾，長史欣亦故櫟陽獄吏，兩人嘗有德於項梁，是以項王信任之。當是時，項王在睢陽，聞海春侯軍敗，則引兵還。漢軍方圍鍾離眛〔三〕於滎陽東，項王至，漢軍畏楚，盡走險阻。
〔一〕集解張晏曰：「汜水在濟陰界。」如淳曰：「汜音祀。左傳曰『鄙在鄭地汜』。」瓚曰：「高祖攻曹咎成皋，渡汜水而戰，今成皋城東汜水是也。」索隱按：今此水見名汜水，音似。張晏云在濟陰，亦未全失。按：古濟水當此截河而南，又東流，溢為滎澤。然水南曰陰，此亦在濟之陰，非彼濟陰郡耳。臣瓚之說是。正義括地志云：「汜水源出洛州汜水縣東南三十二里方山。山海經云『浮戲之山，汜水出焉』。」
〔二〕集解鄭氏曰：「剄音經鼎反。以刀割頸為剄。』」
〔三〕集解漢書義曰：「眛音末。」
是時，漢兵盛食多，項王兵罷食絕。漢遣陸賈說項王，請太公，項王弗聽。漢王復使侯公往說項王，項王乃與漢約，中分天下，割鴻溝以西者為漢，〔一〕鴻溝而東者為楚。項王許之，即歸漢王父母妻子。軍皆呼萬歲。漢王乃封侯公為平國君。〔二〕匿弗肯復見。曰：「此天下辯士，所居傾國，故號為平國君。」項王已約，乃引兵解而東歸。
〔一〕集解文穎曰：「於滎陽下引河東南為鴻溝，以通宋、鄭、陳、蔡、曹、衛，與濟、汝、淮、泗會於楚，即今官渡水也。」正義應劭云：「在滎陽東二十里。」張華云：「大梁城在浚儀縣北，縣西北渠水東經此城南，又北屈分為二渠。其一渠東南流，始皇鑿引河水以灌大梁，謂之鴻溝，楚漢會此處也。其一渠東經陽武縣南，為官渡水。」按：張華此說是。
〔二〕正義楚漢春秋云：「上欲封之，乃肯見。曰『此天下之辨士，所居傾國，故號曰平國君』。」按：說歸太公、呂后，能和平邦國。
漢欲西歸，張良、陳平說曰：「漢有天下太半，〔一〕而諸侯皆附之。楚兵罷食盡，此天亡楚之時也，不如因其機而遂取之。今釋弗擊，此所謂『養虎自遺患』也。」〔二〕漢王聽之。漢五年，漢王乃追項王至陽夏〔三〕南，止軍，與淮陰侯韓信、建成侯彭越期會而擊楚軍。至固陵，〔四〕而信、越之兵不會。楚擊漢軍，大破之。漢王復入壁，深塹而自守。謂張子房曰：「諸侯不從約，為之柰何？」對曰：「楚兵且破，信、越未有分地，〔五〕其不至固宜。君王能與共分天下，今可立致也。即不能，事未可知也。君王能自陳以東傅海，〔六〕盡與韓信；睢陽以北至穀城，〔七〕以與彭越：使各自為戰，〔八〕則楚易敗也。」漢王曰：「善。」於是乃發使者告韓信、彭越曰：「并力擊楚。楚破，自陳以東傅海與齊王，睢陽以北至穀城與彭相國。」使者至，韓信、彭越皆報曰：「請今進兵。」韓信乃從齊往，劉賈軍從壽春並行，屠城父，〔九〕至垓下。〔一〇〕大司馬周殷叛楚，以舒屠六，〔一一〕舉九江兵，〔一二〕隨劉賈、彭越皆會垓下，詣項王。
〔一〕集解韋昭曰：「凡數三分有二為太半，一為少半。」
〔二〕正義遺，唯季反。
〔三〕集解如淳曰：「夏音賈。」正義括地志云：「陳州太康縣，本漢陽夏縣也。續漢書郡國志云陽夏縣屬陳國。」按：太康縣城夏后太康所築，隋改陽夏為太康。
〔四〕集解徐廣曰：「在陽夏。」駰案：晉灼曰「即固始也」。正義括地志云：「固陵，縣名也。在陳州宛丘縣西北四十二里。」
〔五〕集解李奇曰：「信、越等未有益地之分也。」韋昭曰：「信等雖名為王，未有所畫經界。」
〔六〕正義傅音附，著也。陳即陳州，古陳國都也。自陳著海，并齊舊地，盡與齊王韓信也。
〔七〕正義括地志云：「穀城故在濟州東阿縣東二十六里。」睢陽，宋州也。自宋州以北至濟州穀城際黃河，盡與相國彭越。
〔八〕正義為，于偽反。
〔九〕集解如淳曰：「並行，並擊之。」正義父音甫。壽州壽春縣也。城父，亳州縣也。屠謂多刑殺也。劉賈入圍壽州，引兵過淮北，屠殺亳州、城父，而東北至垓下。
〔一〇〕集解徐廣曰：「在沛之洨縣。洨，下交切。」駰案：應劭曰「垓音該」。李奇曰「沛洨縣聚邑名也」。索隱張揖三蒼注云：「垓，堤名，在沛郡。」正義按：垓下是高岡絕巖，今猶高三四丈，其聚邑及堤在垓之側，因取名焉。今在亳州真源縣東十里，與老君廟相接。洨音戶交反。
〔一一〕集解如淳曰：「以舒之眾屠破六縣。」正義括地志云：「舒，今廬江之故舒城是也。故六城在壽州安豐南百三十二里，匽姓，咎繇之後。」按：周殷叛楚，兼舉九江郡之兵，隨劉賈而至垓下。
〔一二〕正義九江郡壽州也。楚考烈王二十二年，自陳徙壽春，號云郢。至王負芻為秦將王翦、蒙武所滅，於此置九江郡。應劭云：「自廬江尋陽分為九江。」
項王軍壁垓下，兵少食盡，漢軍及諸侯兵圍之數重。夜聞漢軍四面皆楚歌，〔一〕項王乃大驚曰：「漢皆已得楚乎？是何楚人之多也！」項王則夜起，飲帳中。有美人名虞，〔二〕常幸從；駿馬名騅，〔三〕常騎之。於是項王乃悲歌慷慨，自為詩曰：「力拔山兮氣蓋世，時不利兮騅不逝。騅不逝兮可柰何，虞兮虞兮柰若何！」歌數闋，美人和之。〔四〕項王泣數行下，〔五〕左右皆泣，莫能仰視。
〔一〕集解應劭曰：「楚歌者，謂雞鳴歌也。漢已略得其地，故楚歌者多雞鳴時歌也。」正義顏師古云：「楚人之歌也，猶言『吳謳』、『越吟』。若雞鳴為歌之名，於理則可，不得云『雞鳴時』也。高祖戚夫人楚舞，自為楚歌，豈亦雞鳴時乎？」按：顏說是也。
〔二〕集解徐廣曰：「一云姓虞氏。」正義括地志云：「虞姬墓在濠州定遠縣東六十里。長老傳云項羽美人冢也。」
〔三〕正義音隹。顧野王云青白色也。釋畜云：「蒼白雜毛，騅也。」
〔四〕正義和音胡臥反。楚漢春秋云：「歌曰『漢兵已略地，四方楚歌聲。大王意氣盡，賤妾何聊生』。」
〔五〕正義數，色庾反。行，戶郎反。
於是項王乃上馬騎，〔一〕麾下〔二〕壯士騎從者八百餘人，直夜潰圍南出，馳走。平明，漢軍乃覺之，令騎將灌嬰以五千騎追之。項王渡淮，騎能屬者〔三〕百餘人耳。項王至陰陵，〔四〕迷失道，問一田父，田父紿曰「左」。〔五〕左，乃陷大澤中。以故漢追及之。項王乃復引兵而東，至東城，〔六〕乃有二十八騎。漢騎追者數千人。項王自度不得脫。謂其騎曰：「吾起兵至今八歲矣，身七十餘戰，所當者破，所擊者服，未嘗敗北，遂霸有天下。然今卒困於此〔七〕，此天之亡我，非戰之罪也。今日固決死，願為諸君快戰，必三勝之，為諸君潰圍，斬將，刈旗，令諸君知天亡我，非戰之罪也。」乃分其騎以為四隊，四嚮。漢軍圍之數重。項王謂其騎曰：「吾為公取彼一將。」令四面騎馳下，期山東為三處。〔八〕於是項王大呼〔九〕馳下，漢軍皆披靡，〔一〇〕遂斬漢一將。是時，赤泉侯為騎將，追項王，項王瞋目而叱之，赤泉侯人馬俱驚，辟易數里〔一一〕與其騎會為三處。漢軍不知項王所在，乃分軍為三，復圍之。項王乃馳，復斬漢一都尉，殺數十百人，復聚其騎，亡其兩騎耳。乃謂其騎曰：「何如？」騎皆伏曰：「如大王言。」
〔一〕正義其倚反。凡單乘曰騎。後同。
〔二〕正義麾亦作「戲」，同呼危反。
〔三〕正義屬音燭。
〔四〕集解徐廣曰：「在淮南。」正義括地志云：「陰陵縣故城在濠州定遠縣西北六十里。地理志云陰陵縣屬九江郡。」
〔五〕集解文穎曰：「紿，欺也。欺令左去。」
〔六〕集解漢書音義曰：「縣名，屬臨淮。」正義括地志云：「東城縣故城在濠州定遠縣東南五十里。地理志云東城縣屬九江郡。」
〔七〕正義，卒，子律反。
〔八〕正義期遇山東，分為三處，漢軍不知項羽處。括地志云：「九頭山在滁州全椒縣西北九十六里。江表傳云項羽敗至烏江，漢兵追羽至此，一日九戰，因名。」
〔九〕正義火故反。
〔一〇〕正義上披彼反。靡，言精體低垂。
〔一一〕正義言人馬俱驚，開張易舊處，乃至數里。
於是項王乃欲東渡烏江。〔一〕烏江亭長檥船待，〔二〕謂項王曰：「江東雖小，地方千里，眾數十萬人，亦足王也。願大王急渡。今獨臣有船，漢軍至，無以渡。」項王笑曰：「天之亡我，我何渡為！且籍與江東子弟八千人渡江而西，今無一人還，縱江東父兄憐而王我，我何面目見之？縱彼不言，籍獨不愧於心乎？」乃謂亭長曰：「吾知公長者。吾騎〔三〕此馬五歲，所當無敵，嘗一日行千里，不忍殺之，以賜公。」乃令騎皆下馬步行，持短兵接戰。獨籍所殺漢軍數百人。項王身亦被十餘創。顧見漢騎司馬呂馬童，曰：「若非吾故人乎？」馬童面之，〔四〕指王翳曰：〔五〕「此項王也。」項王乃曰：「吾聞漢購我頭千金，〔六〕邑萬戶，吾為若德。」〔七〕乃自刎而死。王翳取其頭，餘騎相蹂踐爭項王，相殺者數十人。最其後，郎中騎楊喜，騎司馬呂馬童，郎中呂勝、楊武各得其一體。五人共會其體，皆是。故分其地為五：封呂馬童為中水侯，〔八〕封王翳為杜衍侯，〔九〕封楊喜為赤泉侯，〔一〇〕封楊武為吳防侯，〔一一〕封呂勝為涅陽侯。〔一二〕
〔一〕集解瓚曰：「在牛渚。」索隱按：晉初屬臨淮。正義括地志云：「烏江亭即和州烏江縣是也。晉初為縣。注水經云江水又北，左得黃律口，漢書所謂烏江亭長檥船以待項羽，即此也。」
〔二〕集解徐廣曰：「檥音儀。一音俄。」駰案：應劭曰「檥，正也」。孟康曰「檥音蟻，附也，附船著岸也」。如淳曰「南方人謂整船向岸曰檥」。索隱檥字，服、應、孟、晉各以意解爾。鄒誕生作「漾船」，以尚反，劉氏亦有此音。
〔三〕正義音奇。
〔四〕集解張晏曰：「以故人故，難視斫之，故背之。」如淳曰：「面，不正視也。」
〔五〕集解如淳曰：「指示王翳。」
〔六〕正義漢以一斤金為一金，當一萬錢也。
〔七〕集解徐廣曰：「亦可是『功德』之『德』。」正義為，于偽反。言呂馬童與項羽先是故人，舊有恩德於羽。一云德行也。
〔八〕索隱按晉書地道記，其中水縣屬河閒。正義地理志云中水縣屬涿郡。應劭云：「在易、滱二水之中，故曰中水。」
〔九〕索隱按地理志，縣在南陽。按：表作「王翥」也。正義括地志云：「杜衍侯故縣在鄧州南陽縣西八里。」
〔一〇〕索隱南陽有丹水縣，疑赤泉後改。按：漢書表及後漢作「憙」，音火志反。
〔一一〕索隱地理志縣名，屬汝南，故房子國。正義吳防，豫州縣。括地志云：「吳房縣本漢舊縣。孟康云吳王闔廬弟夫概奔楚，楚封於此，為堂谿氏，本房子國，以封吳，故曰吳房。」
〔一二〕集解徐廣曰：「五人後卒，皆謚壯侯。」索隱地理志南陽縣名。正義涅，年結反。括地志云：「涅陽故城在鄧州穰縣東北六十里，本漢舊縣也。應劭云在涅水之陽。」
項王已死，〔一〕楚地皆降漢，獨魯不下。漢乃引天下兵欲屠之，為其守禮義，為主死節，乃持項王頭視魯，魯父兄乃降。始，楚懷王初封項籍為魯公，及其死，魯最後下，故以魯公禮葬項王穀城〔二〕。漢王為發哀，泣之而去。
〔一〕集解徐廣曰：「漢五年之十二月也。項王以始皇十五年己巳歲生，死時年三十一。」
〔二〕集解皇覽曰：「項羽冢在東郡穀城，東去縣十五里。」正義括地志云：「項羽墓在濟州東阿縣東二十七里，穀城西三里。述征記項羽墓在穀城西北三里半許，毀壞，有碣石『項王之墓』。」
諸項氏枝屬，漢王皆不誅。乃封項伯為射陽侯。〔一〕桃侯〔二〕、平皋侯、〔三〕玄武侯〔四〕皆項氏，賜姓劉。
〔一〕集解徐廣曰：「項伯名纏，字伯。」正義射音食夜反。括地志云：「楚州山陽，本漢射陽縣。吳地志云在射水之陽，故曰射陽。」
〔二〕集解徐廣曰：「名襄，其子舍為丞相。」正義括地志云：「故城在滑州胙城縣東四十里。漢書云高祖十二年封劉襄為桃侯也。」
〔三〕集解徐廣曰：「名佗。」正義括地志云：「平皋故城在懷州武德縣東二十里，漢平皋縣。」按：佗音徒何反。
〔四〕集解徐廣曰：「諸侯表中不見。」
太史公曰：吾聞之周生曰〔一〕「舜目蓋重瞳子」，〔二〕又聞項羽亦重瞳子。羽豈其苗裔邪？何興之暴也！夫秦失其政，陳涉首難，豪傑蜂起，相與並爭，不可勝數。然羽非有尺寸乘埶，起隴畝之中，三年，遂將五諸侯滅秦，〔三〕分裂天下，而封王侯，政由羽出，號為「霸王」，位雖不終，近古以來未嘗有也。及羽背關懷楚，〔四〕放逐義帝而自立，怨王侯叛己，難矣。自矜功伐，奮其私智而不師古，謂霸王之業，欲以力征經營天下，五年卒亡其國，〔五〕身死東城，尚不覺寤而不自責，過矣。乃引「天亡我，非用兵之罪也」，豈不謬哉！
〔一〕集解文穎曰：「周時賢者。」正義孔文祥云：「周生，漢時儒者，姓周也。」按：太史公云「吾聞之周生」，則是漢人，與太史公耳目相接明矣。
〔二〕集解尸子曰：「舜兩眸子，是謂重瞳。」
〔三〕集解此時山東六國，而齊、趙、韓、魏、燕五國並起，從伐秦，故云五諸侯。
〔四〕正義顏師古云：「背關，背約不王高祖於關中。懷楚，謂思東歸而都彭城。」
〔五〕正義卒音子律反。五年，謂高帝元年至五年，殺項羽東城。
【索隱述贊】亡秦鹿走，偽楚狐鳴。雲鬱沛谷，劍挺吳城。勳開魯甸，勢合碭兵。卿子無罪，亞父推誠。始救趙歇，終誅子嬰。違約王漢，背關懷楚。常遷上游，臣迫故主。靈壁大振，成皋久拒。戰非無功，天實不與。嗟彼蓋代，卒為凶豎。
卷八　　　　　高祖本紀第八
高祖，〔一〕沛豐邑中陽里人，姓劉氏，〔二〕字季。〔三〕父曰太公，〔四〕母曰劉媼。〔五〕其先劉媼嘗息大澤之陂，夢與神遇。是時雷電晦冥，太公往視，則見蛟龍於其上。〔六〕已而有身，遂產高祖。
〔一〕集解漢書音義曰：「諱邦。」張晏曰：「禮謚法無『高』，以為功最高而為漢帝之太祖，故特起名焉。」
〔二〕集解李斐曰：「沛，小沛也。劉氏隨魏徙大梁，移在豐，居中陽里。」孟康曰：「後沛為郡，豐為縣。」索隱按：高祖，劉累之後，別食邑於范，士會之裔，留秦不反，更為劉氏。劉氏隨魏徙大梁，後居豐，今言「姓劉氏」者是。左傳「天子建德，因生以賜姓，胙之土，命之氏。諸侯以字為謚，因以為族」。說者以為天子賜姓命氏，諸侯命族，族者氏之別名也。然則因生賜姓，若舜生姚墟，以為姚姓，封之於虞，即號有虞氏是也。若其後子孫更不得賜姓，即遂以虞為姓，云「姓虞氏」。今此云「姓劉氏」，亦其義也。故姓者，所以統繫百代，使不別也。氏者，所以別子孫之所出。又系本篇言姓則在上，言氏則在下，故五帝本紀云「禹姓姒氏，契姓子氏，棄姓姬氏」是也。按：漢改泗水為沛郡，治相城，故注以沛為小沛也。
〔三〕索隱按：漢書「名邦，字季」，此單云字，亦又可疑。按：漢高祖長兄名伯，次名仲，不見別名，則季亦是名也。故項岱云「高祖小字季，即位易名邦，後因諱邦不諱季，所以季布猶稱姓也」。
〔四〕索隱皇甫謐云：「名執嘉。」王符云：「太上皇名煓。」與湍同音。正義春秋握成圖云：「劉媼夢赤鳥如龍，戲己，生執嘉。」
〔五〕集解文穎曰：「幽州及漢中皆謂老嫗為媼。」孟康曰：「長老尊稱也。左師謂太后曰『媼愛燕后賢長安君』。禮樂志『地神曰媼』。媼，母別名也，音烏老反。」索隱韋昭云：「媼，婦人長老之稱。」皇甫謐云：「媼蓋姓王氏。」又據春秋握成圖以為執嘉妻含始，遊洛池，生劉季。詩含神霧亦云。姓字皆非正史所出，蓋無可取。今近有人云「母溫氏」。貞時打得班固泗水亭長古石碑文，其字分明作「溫」字，云「母溫氏」。貞與賈膺復、徐彥伯、魏奉古等執對反覆，沈歎古人未聞，聊記異見，於何取實也？孟康注「地神曰媼」者，禮樂志云「后土富媼」，張晏曰「坤為母，故稱媼」是也。正義帝王世紀云：「漢昭靈后含始游洛池，有寶雞銜赤珠出炫日，后吞之，生高祖。」詩含神霧亦云。含始即昭靈后也。陳留風俗傳云：「沛公起兵野戰，喪皇妣於黃鄉，天下平定，使使者以梓宮招幽魂，於是丹蛇在水自灑，躍入梓宮，其浴處有遺髮，謚曰昭靈夫人。」漢儀注云：「高帝母起兵時死小黃城，後於小黃立陵廟。」括地志云：「小黃故城在汴州陳留縣東北三十三里。」顏師古云：「皇甫謐等妄引讖記，好奇騁博，強為高祖父母名字，皆非正史所說，蓋無取焉。寧有劉媼本姓實存，史遷肯不詳載？即理而言，斷可知矣。」
〔六〕索隱按：詩含神霧云「赤龍感女媼，劉季興」。又廣雅云「有鱗曰蛟龍」。
高祖為人，隆準而龍顏，〔一〕美須髯，左股有七十二黑子〔二〕。仁而愛人，喜施，〔三〕意豁如也。〔四〕常有大度，不事家人生產作業。及壯，試為吏，〔五〕為泗水亭長，〔六〕廷中吏無所不狎侮。好酒及色。常從王媼、武負貰酒，〔七〕醉臥，武負、王媼見其上常有龍，怪之。高祖每酤留飲，酒讎數倍。〔八〕及見怪，歲竟，此兩家常折券棄責。〔九〕
〔一〕集解服虔曰：「準音拙。」應劭曰：「隆，高也。準，頰權準也。顏，額顙也，齊人謂之顙，汝南、淮、泗之閒曰顏。」文穎曰：「準，鼻也。」索隱李斐云：「準，鼻也。始皇蜂目長準，蓋鼻高起。」爾雅：「顏，額也。」文穎曰：「高祖感龍而生，故其顏貌似龍，長頸而高鼻。」
〔二〕正義河圖云：「帝劉季口角戴勝，斗胸，龜背，龍股，長七尺八寸。」合誠圖云：「赤帝體為朱鳥，其表龍顏，多黑子。」按：左，陽也。七十二黑子者，赤帝七十二日之數也。木火土金水各居一方，一歲三百六十日，四方分之，各得九十日，土居中央，並索四季，各十八日，俱成七十二日，故高祖七十二黑子者，應火德七十二日之徵也。有一本「七十日」者，非也。許北人呼為「黶子」，吳楚謂之「誌」。誌，記也。
〔三〕正義喜，許記反。施，尸豉反。
〔四〕集解服虔曰：「豁，達也。」
〔五〕集解應劭曰：「試補吏。」
〔六〕正義秦法，十里一亭，十亭一鄉。亭長，主亭之吏。高祖為泗水亭長也。國語有「寓室」，即今之亭也。亭長，蓋今里長也。民有訟諍，吏留平辨，得成其政。括地志云：「泗水亭在徐州沛縣東一百步，有高祖廟也。」
〔七〕集解韋昭曰：「貰，賒也。」索隱鄒誕生貰音世，與字林聲韻並同。又音時夜反。廣雅云：「貰，賒也。」說文云：「貰，貸也。」臨淮有貰陽縣。漢書功臣表「貰陽侯劉纏」，而此紀作「射陽」，則「貰」亦「射」也。
〔八〕集解如淳曰：「讎亦售。」索隱樂彥云借「讎」為「售」，蓋古字少，假借耳。今亦依字讀。蓋高祖大度，既貰飲，且讎其數倍價也。
〔九〕索隱周禮小司寇云：「聽稱責以傅別。」鄭司農云：「傅別，券書也。」康成云：「傅別，謂大手書於札中而別之也。」然則古用簡札書，故可折。至歲終總棄不責也。
高祖常繇咸陽，〔一〕縱觀，觀秦皇帝，〔二〕喟然太息曰：「嗟乎，大丈夫當如此也！」
〔一〕集解應劭曰：「徭役也。」索隱韋昭云：「秦所都，武帝更名渭城。」應劭云：「今長安也。」按：關中記云「孝公都咸陽，今渭城是，在渭北。始皇都咸陽，今城南大城是也」。名咸陽者，山南曰陽，水北亦曰陽，其地在渭水之北，又在九嵕諸山之南，故曰咸陽。
〔二〕正義包愷云：「上音館，下音官。恣意，故縱觀也。」
單父人呂公〔一〕善沛令，避仇從之客，因家沛焉。沛中豪桀吏聞令有重客，皆往賀。蕭何為主吏，〔二〕主進，〔三〕令諸大夫曰：〔四〕「進不滿千錢，坐之堂下。」高祖為亭長，素易諸吏，乃紿為謁曰〔五〕「賀錢萬」，實不持一錢。謁入，呂公大驚，起，迎之門。呂公者，好相人，見高祖狀貌，因重敬之，引入坐。蕭何曰：「劉季固多大言，少成事。」高祖因狎侮諸客，遂坐上坐，〔六〕無所詘。〔七〕酒闌，〔八〕呂公因目固留高祖。〔九〕高祖竟酒，後。呂公曰：「臣少好相人，〔一〇〕相人多矣，無如季相，願季自愛。臣有息女，〔一一〕願為季箕帚妾。」酒罷，呂媼怒呂公曰：「公始常欲奇此女，與貴人。沛令善公，求之不與，何自妄許與劉季？」呂公曰：「此非兒女子所知也。」卒與劉季。呂公女乃呂后也，生孝惠帝、魯元公主。〔一二〕
〔一〕集解漢書音義曰：「單音善。父音斧。」索隱韋昭云：「單父，縣名，屬山陽。」崔浩云：「史失其名，但舉姓而言公。」又按：漢書舊儀云「呂公，汝南新蔡人」。又相經云「魏人呂公，名文，字叔平」也。
〔二〕集解孟康曰：「主吏，功曹也。」
〔三〕集解文穎曰：「主賦斂禮進，為之帥。」索隱鄭氏云：「主賦斂禮錢也。」顏師古曰：「進者，會禮之財。字本作『賮』，聲轉為『進』。『宣帝數負進』，義與此同。」
〔四〕正義大夫，客之貴者總稱之。
〔五〕集解應劭曰：「紿，欺也。音殆。」索隱韋昭云：「紿，詐也。」劉氏云：「紿，欺負也。」何休云：「紿，疑也。」謂高祖素狎易諸吏，乃詐為謁。謁謂以札書姓名，若今之通刺，而兼載錢穀也。
〔六〕正義上在果反。下在臥反。
〔七〕正義音丘忽反。
〔八〕集解文穎曰：「闌言希也。謂飲酒者半罷半在，謂之闌。」
〔九〕正義不敢對眾顯言，故目動而留之。
〔一〇〕集解張晏曰：「古人相與語多自稱臣，自卑下之道，若今人相與語皆自稱僕。」
〔一一〕正義息，生也。謂所生之女也。
〔一二〕集解服虔曰：「元，長也。食邑於魯。」韋昭曰：「元，謚也。」正義漢制，帝女曰「公主」，儀比諸侯；姊妹曰「長公主」，儀比諸侯王；姑曰「大長公主」，儀比諸侯王。
高祖為亭長時，常告歸之田。〔一〕呂后與兩子居田中耨，有一老父過請飲，呂后因餔之。〔二〕老父相呂后曰：「夫人天下貴人。」令相兩子，見孝惠，曰：「夫人所以貴者，乃此男也。」相魯元，亦皆貴。老父已去，高祖適從旁舍來，呂后具言客有過，相我子母皆大貴。高祖問，曰：「未遠。」乃追及，問老父。老父曰：「鄉者夫人嬰兒皆似君，君相貴不可言。」高祖乃謝曰：「誠如父言，不敢忘德。」及高祖貴，遂不知老父處。
〔一〕集解服虔曰：「告音如『嗥呼』之『嗥』。」李斐曰：「休謁之名也。吉曰告，凶曰寧。」孟康曰：「古者名吏休假曰告。告又音嚳。漢律，吏二千石有予告、賜告。予告者，在官有功最，法所當得者也。賜告者，病滿三月當免，天子優賜，復其告，使得帶印紱，將官屬，歸家治疾也。」索隱韋昭云：「告，請歸乞假也。音『告語』之『告』。故戰國策曰『商君告歸』，延篤以為告歸，今之歸寧也。」劉伯莊、顏師古並音古篤反，非號嚳兩音也。按：東觀漢記田邑傳云「邑年三十，歷卿大夫，號歸罷，厭事，少所嗜欲」。尋號與嗥同，古者當有此語，故服氏云「如號呼之號」，音豪。今以服虔雖據田邑「號歸」，亦恐未得。然此「告」字當音誥，誥號聲相近，故後「告歸」「號歸」遂變耳。
〔二〕正義必捕反，以食飼人也。父本請飲，呂后因飼之。國語云：「國中童子無不餔。」
高祖為亭長，乃以竹皮為冠，令求盜之薛治之，〔一〕時時冠之，〔二〕及貴常冠，所謂「劉氏冠」〔三〕乃是也。
〔一〕集解應劭曰：「以竹始生皮作冠，今鵲尾冠是也。求盜者，舊時亭有兩卒，其一為亭父，掌開閉埽除，一為求盜，掌逐捕盜賊。薛，魯國縣也。有作冠師，故往治之。」索隱應劭云：「一名『長冠』。側竹皮裹以縱前，高七寸，廣三寸，如板。」又蔡邕獨斷云：「長冠，楚制也。高祖以竹皮為之，謂之『劉氏冠』。」司馬彪輿服志亦以「劉氏冠」為鵲尾冠也。應劭云：「舊亭卒名『弩父』，陳、楚謂之『亭父』，或云『亭部』，淮、泗謂之『求盜』也。」
〔二〕正義音館，下同。
〔三〕正義音官。顏師古云：「後號為『劉氏冠』。其後詔曰『爵非公乘以上下得冠劉氏冠』，即此也。」
高祖以亭長為縣送徒酈山，徒多道亡。自度比至皆亡之，〔一〕到豐西澤中，止飲，夜乃解縱所送徒。曰：「公等皆去，吾亦從此逝矣！」徒中壯士願從者十餘人。高祖被酒，〔二〕夜徑〔三〕澤中，令一人行前。〔四〕行前者還報曰：「前有大蛇當徑，〔五〕願還。」高祖醉，曰：「壯士行，何畏！」乃前，拔劍擊斬蛇。〔六〕蛇遂分為兩，〔七〕徑開。行數里，醉，因臥。後人來至蛇所，有一老嫗夜哭。人問何哭，嫗曰：「人殺吾子，故哭之。」人曰：「嫗子何為見殺？」嫗曰：「吾，白帝子也，化為蛇，當道，今為赤帝子斬之，〔八〕故哭。」人乃以嫗為不誠，欲告之，〔九〕嫗因忽不見。後人至，高祖覺。〔一〇〕後人告高祖，高祖乃心獨喜，自負。〔一一〕諸從者日益畏之。
〔一〕正義度，田洛反。比，必寐反。
〔二〕正義被，加也。
〔三〕索隱舊音經。按：廣雅云「徑，斜過也」。字林云「徑，小道也，音古定反」。言酒後放徒，夜徑行澤中，不敢由正路，且從而求疾也。
〔四〕正義行音下孟反。
〔五〕索隱音逕。鄭玄曰：「步道曰徑也。」
〔六〕索隱漢舊儀云「斬蛇劍長七尺」。又高祖云「吾以布衣提三尺劍取天下」。二文不同者，崔豹古今注「當高祖為亭長，理應提三尺劍耳；及貴，當別得七尺寶劍」，故舊儀因言之。正義按：其蛇大，理須別求是劍斬之。三尺劍者，常佩之劍。括地志云：「斬蛇溝源出徐州豐縣中平地，故老云高祖斬蛇處，至縣西十五里入泡水也。」
〔七〕索隱謂斬蛇分為兩段也。
〔八〕集解應劭曰：「秦襄公自以居西戎，主少昊之神，作西畤，祠白帝。至獻公時櫟陽雨金，以為瑞，又作畦畤，祠白帝。少昊，金德也。赤帝堯後，謂漢也。殺之者，明漢當滅秦也。秦自謂水，漢初自謂土，皆失之。至光武乃改定。」索隱按：太康地理志云「畤在櫟陽故城內。其畤如畦，故曰畦畤」。畦音戶圭反。應注云「秦自謂水」者，按秦文公獲黑龍，命河為德水是也。又按：春秋合誠圖云「水神哭，子褒敗」。宋均以為高祖斬白蛇而神母哭，則此母水精也。此皆謬說。又注云「至光武乃改」者，謂改漢為火德，秦為金德，與雨金及赤帝子之理合也。
〔九〕集解徐廣曰：「一作『苦』。」索隱漢書作「苦」，謂欲困苦辱之。一本或作「笞」。說文云：「笞，擊也。」
〔一〇〕索隱包愷、劉伯莊音古孝反。
〔一一〕集解應劭曰：「負，恃也。」索隱晉灼云：「自恃斬蛇事。」
秦始皇帝常曰「東南有天子氣」，於是因東游以厭之。〔一〕高祖即自疑，亡匿，隱於芒、碭山澤巖石之閒。〔二〕呂后與人俱求，常得之。高祖怪問之。呂后曰：「季所居上常有雲氣，〔三〕故從往常得季。」高祖心喜。沛中子弟或聞之，多欲附者矣。
〔一〕索隱厭音一涉反，又一冉反。廣雅云：「厭，鎮也。」
〔二〕集解徐廣曰：「芒，今臨淮縣也。碭縣在梁。」駰案：應劭曰「二縣之界有山澤之固，故隱於其閒也」。正義括地志云：「宋州碭山縣在州東一百五十里，本漢碭縣也。碭山在縣東。」
〔三〕正義京房易（兆）〔飛〕候云：「何以知賢人隱？（顏）師（古）曰：『四方常有大雲，五色具而不雨，其下有賢人隱矣。』」故呂后望雲氣而得之。
秦二世元年〔一〕秋，陳勝等起蘄，〔二〕至陳而王，號為「張楚」。諸郡縣皆多殺其長吏以應陳涉。沛令恐，欲以沛應涉。掾、主吏蕭何、曹參〔三〕乃曰：「君為秦吏，今欲背之，率沛子弟，恐不聽。願君召諸亡在外者，可得數百人，因劫眾，〔四〕眾不敢不聽。」乃令樊噲召劉季。劉季之眾已數十百人矣。〔五〕
〔一〕集解徐廣曰：「高祖時年四十八。」索隱應劭云：「始皇欲以一至萬，示不相襲。始者一，故至子稱二世。」崔浩云：「二世，始皇子胡亥。」又按：善文稱隱士云「趙高為二世殺十七兄而立今王」，則二世是第十八子也。
〔二〕索隱蘄，縣名，屬沛，音機，又音旂。
〔三〕索隱按：漢書蕭、曹傳，參為獄掾，何為主吏也。
〔四〕索隱說文云「以力脅之云劫」也。
〔五〕索隱漢書作「數百人」。劉伯莊云「言數十人或至百人」，則是百人已下也。
於是樊噲從劉季來。沛令後悔，恐其有變，乃閉城城守，欲誅蕭、曹。蕭、曹恐，踰城保劉季。〔一〕劉季乃書帛射城上，謂沛父老曰：「天下苦秦久矣。今父老雖為沛令守，諸侯並起，今屠沛。〔二〕沛今共誅令，擇子弟可立者立之，以應諸侯，則家室完。不然，父子俱屠，無為也。」父老乃率子弟共殺沛令，開城門迎劉季，欲以為沛令。劉季曰：「天下方擾，諸侯並起，今置將不善，壹敗塗地〔三〕。吾非敢自愛，恐能薄，〔四〕不能完父兄子弟。此大事，願更相推擇可者。」蕭、曹等皆文吏，自愛，恐事不就，後秦種族其家，盡讓劉季。諸父老皆曰：「平生所聞劉季諸珍怪，當貴，且卜筮之，莫如劉季最吉。」於是劉季數讓。眾莫敢為，乃立季為沛公。〔五〕祠黃帝，祭蚩尤於沛庭，〔六〕而釁鼓〔七〕旗，幟皆赤。〔八〕由所殺蛇白帝子，殺者赤帝子，故上赤。於是少年豪吏如蕭、曹、樊噲等皆為收沛子弟二三千人，攻胡陵、〔九〕方與，〔一〇〕還守豐。
〔一〕集解韋昭曰：「以為保障。」
〔二〕索隱按：范曄云「剋城多所誅殺，故云屠也」。
〔三〕索隱言一朝破敗，使肝腦塗地。
〔四〕正義能，才能也。高祖謙言材能薄劣，不能完全其眾。能者，獸，形色似熊，足似鹿。為物堅中而強力，人之有賢才者，皆謂之能也。
〔五〕集解徐廣曰：「九月也。」駰案：漢書音義曰「舊楚僭稱王，其縣宰為公。陳涉為楚王，沛公起應涉，故從楚制稱曰公」。
〔六〕集解應劭曰：「左傳曰黃帝戰於阪泉，以定天下。蚩尤好五兵，故祠祭之求福祥也。」瓚曰：「管仲云『割盧山交而出水，金從之出，蚩尤受之以作劍戟』。」索隱按：管子云「葛盧之山，發而出金」，今注引「發」作「交」及「割」，皆誤也。
〔七〕集解應劭曰：「釁，祭也。殺牲以血塗鼓曰釁。」瓚曰：「案禮記及大戴禮有釁廟之禮，皆無祭事。」索隱說文云：「釁，血祭也。」司馬法曰：「血于鼙鼓者，神戎器也。」顏師古曰：「凡殺牲以血祭者，皆名為釁。」臣瓚以為「皆無祭事」，非也。又古人新成鐘鼎，亦必釁之。應劭云：「釁呼為舋。」馬融注周禮灼龜之兆云：「謂其象似玉、瓦、原之釁，是用名之。」此說皆非。音火稼反。
〔八〕索隱墨翟云：「幟，帛長丈五，廣半幅。」字詁云：「幟，標也。」字林云：「熊旗五斿，謂與士卒為期於其下，故曰旗也。」幟，或作「識」，或作「志」。嵇康音試。蕭該音熾。
〔九〕索隱鄧展曰：「縣名，屬山陽，章帝改曰胡陸。」
〔一〇〕集解鄭德曰：「音房豫，屬山陽郡。」索隱鄭玄曰「屬山陽」也。
秦二世二年，陳涉之將周章〔一〕軍西至戲〔二〕而還。〔三〕燕、趙、齊、魏皆自立為王。〔四〕項氏起吳。秦泗川監平〔五〕將兵圍豐，二日，出與戰，破之。命雍齒守豐，引兵之薛。泗州守壯〔六〕敗於薛，走至戚，〔七〕沛公左司馬得泗川守壯，殺之。〔八〕沛公還軍亢父，〔九〕至方與，（周市來攻方與）未戰。陳王使魏人周市略地。周市使人謂雍齒曰：「豐，故梁徙也。〔一〇〕今魏地已定者數十城。齒今下魏，魏以齒為侯守豐。不下，且屠豐。」雍齒雅不欲屬沛公，〔一一〕及魏招之，即反為魏守豐。沛公引兵攻豐，不能取。沛公病，還之沛。沛公怨雍齒與豐子弟叛之，聞東陽甯君、秦嘉〔一二〕立景駒為假王，在留，〔一三〕乃往從之，欲請兵以攻豐。是時秦將章邯從陳，別將司馬卬〔一四〕將兵北定楚地，屠相，至碭。〔一五〕東陽甯君、沛公引兵西，與戰蕭西，〔一六〕不利。還收兵聚留，引兵攻碭，三日乃取碭。因收碭兵，得五六千人。攻下邑，〔一七〕拔之。〔一八〕還軍豐。聞項梁在薛，〔一九〕從騎百餘往見之。〔二〇〕項梁益沛公卒五千人，五大夫將十人。〔二一〕沛公還，引兵攻豐。〔二二〕
〔一〕索隱應劭云：「章字文，陳人。」
〔二〕索隱文穎云：「在新豐東二十里戲亭北。」孟康云：「水名也。」又述征記云：「戲水自驪山馮公谷北流，歷戲亭，東入渭。」按：今其水東惟有戲驛存。
〔三〕索隱為章邯所破而還。邯音酣。
〔四〕索隱按：漢書高紀，二世二年八月，武臣自立為趙王，田儋自立為齊王，韓廣自立為燕王，魏咎自立為魏王也。
〔五〕集解文穎曰：「泗川，今沛郡也，高祖更名沛。秦時御史監郡，若今刺史。平，名也。」索隱如淳云：「秦并天下為三十六郡，置守、尉、監，故此有『監平』，下有『守壯』，則平、壯皆名也。」
〔六〕集解如淳曰：「壯，名也。」
〔七〕集解如淳曰：「戚音將毒反。」索隱晉灼云：「東海縣也。」鄭德、包愷並如字讀。李登音千笠反。正義括地志云：「沂州臨沂縣有漢戚縣故城。地理志云臨沂縣屬東海郡。」
〔八〕索隱顏師古云「得，司馬之名」，非也。按：後云「左司馬曹無傷」，自此已下更不見替易處，蓋是左司馬無傷得泗川守壯而殺之耳。
〔九〕集解鄭德曰：「亢音人相亢答，父音甫。屬任城郡。」索隱舊音剛。劉伯莊、包愷並同音苦浪反。正義音剛，又苦浪反。括地志云：「亢父，縣也，沛公屯軍於此也。」
〔一〇〕集解文穎曰：「梁惠王孫假為秦所滅，轉東徙於豐，故曰『豐，梁徙』。」
〔一一〕集解服虔曰：「雅，故也。」蘇林曰：「雅，素也。」
〔一二〕集解文穎曰：「秦嘉，東陽郡人也，為甯縣君。」瓚曰：「陳勝傳曰『廣陵人秦嘉』，然則嘉非東陽人也。秦嘉初起兵於郯，號曰大司馬，又不為甯縣君。東陽甯君自一人，秦嘉又自一人。」索隱臣瓚以為二人。按：下文直云「東陽甯君」，又別言「秦嘉」，明臣瓚之說為得。顏師古以甯是姓，君者，時人號曰君耳。
〔一三〕索隱韋昭云：「今彭城留縣也。」正義括地志云：「留城在徐州沛縣東南五十里，即張良所封處。」
〔一四〕集解如淳曰：「從陳涉將也。涉在陳，其將相別在他許，皆稱陳。卬，章邯司馬。」索隱謂章邯從陳別將，將兵向他處，而遣司馬卬將領兵士，北定楚地，故如淳云「卬，章邯司馬」也。孔文祥亦曰「邯別遣卬屠相」。又一說云「從謂追逐之，言章邯討逐陳別將，而司馬卬別將兵北定楚」，亦通。
〔一五〕索隱韋昭云：「相，沛縣。」應劭曰：「碭屬梁國。」蘇林音唐，又音宕。正義括地志云：「故相城在徐州符離縣西北九十里。碭在宋州東一百五十里。」
〔一六〕索隱韋昭云：「蕭，沛之縣名，謂在蕭縣之西也。」
〔一七〕索隱韋昭云：「縣名，屬梁國。」
〔一八〕索隱按：范曄云「得城為拔」是也。
〔一九〕正義今徐州滕縣，故薛城也。
〔二〇〕集解徐廣曰：「三月。」
〔二一〕集解蘇林曰：「五大夫，第九爵也。以五大夫為將，凡十人也。」
〔二二〕集解徐廣曰：「表云『拔之，雍齒奔魏』。」
從項梁月餘，項羽已拔襄城〔一〕還。項梁盡召別將居薛。聞陳王定死，因立楚後懷王孫心為楚王，治盱台。〔二〕項梁號武信君。居數月，北攻亢父，救東阿，〔三〕破秦軍。齊軍歸，楚獨追北〔四〕，使沛公、項羽別攻城陽，〔五〕屠之。軍濮陽之東，〔六〕與秦軍戰，破之。
〔一〕索隱韋昭云：「穎川縣。」正義襄城，許州縣。
〔二〕索隱韋昭云：「臨淮縣。音吁夷。」正義楚縣也。
〔三〕索隱韋昭云：「東郡之縣名。」正義濟州縣也。
〔四〕集解服虔曰：「師敗曰北。」
〔五〕索隱按地理志屬濟陰。
〔六〕索隱韋昭云：「東郡之縣名。」正義濮陽故城在濮州西八十六里，本漢濮陽縣。
秦軍復振，〔一〕守濮陽，環水。〔二〕楚軍去而攻定陶，〔三〕定陶未下。沛公與項羽西略地至雍丘之下，〔四〕與秦軍戰，大破之，斬李由。還攻外黃，〔五〕外黃未下。
〔一〕集解李奇曰：「振，整也。」如淳曰：「振，起也。收敗卒自振迅而復起也。」
〔二〕集解文穎曰：「決水以自環守為固也。」張晏曰：「依河水以自環繞作壘。」正義按：二說皆通。其濮陽縣北臨黃河，言秦軍北阻黃河，南鑿溝引黃河水環繞作壁壘為固，楚軍乃去。
〔三〕索隱按：地理志濟陰之縣也。
〔四〕索隱韋昭云：「故杞國，今陳留之縣。」
〔五〕索隱韋昭云：「上陳留縣。」正義在雍丘東。
項梁再破秦軍，有驕色。宋義〔一〕諫，不聽。秦益章邯兵，夜銜枚擊項梁，〔二〕大破之定陶，項梁死。沛公與項羽方攻陳留，聞項梁死，引兵與呂將軍俱東。呂臣軍彭城東，項羽軍彭城西，沛公軍碭。
〔一〕索隱荀悅漢紀云「故楚令尹宋義」，當別有所出也。
〔二〕集解周禮有銜枚氏。鄭玄曰「銜枚，止言語囂讙也。枚狀如箸，橫銜之，繣結於項者」。繣音獲。
章邯已破項梁軍，則以為楚地兵不足憂，乃渡河，北擊趙，大破之。當是之時，趙歇〔一〕為王，秦將王離圍之鉅鹿城，此所謂河北之軍也。
〔一〕索隱蘇林音如字。鄭德音「遏絕」之「遏」。徐廣音烏轄反。今依字讀之也。
秦二世三年，楚懷王見項梁軍破，恐，徙盱台都彭城，并呂臣、項羽軍自將之。以沛公為碭郡長，〔一〕封為武安侯，將碭郡兵。封項羽為長安侯，號為魯公。呂臣為司徒，其父呂青為令尹。〔二〕
〔一〕正義括地志云：「宋州本秦碭郡。」蘇林云：「長如郡守。」韋昭云：「秦名曰守，是時改曰長。」
〔二〕索隱按表，青封信陽侯。正義應劭云：「天子曰師尹，諸侯曰令尹。時去六國近，故置令尹。」臣瓚曰：「諸侯之卿，唯楚稱令尹，其餘國不稱。時立楚之後，故置官司皆如楚舊也。」
趙數請救，懷王乃以宋義為上將軍，項羽為次將，范增為末將，北救趙。令沛公西略地入關。與諸將約，先入定關中者王之。〔一〕
〔一〕索隱韋昭云：「函谷、武關也。」又三輔舊事云：「西以散關為界，東以函谷為界，二關之中謂之關中。」
當是時，秦兵彊，常乘勝逐北，諸將莫利先入關。獨項羽怨秦破項梁軍，奮，〔一〕願與沛公西入關。懷王諸老將皆曰：「項羽為人僄悍猾賊。〔二〕項羽嘗攻襄城，襄城無遺類，〔三〕皆阬之，諸所過無不殘滅。且楚數進取，〔四〕前陳王、〔五〕項梁皆敗。不如更遣長者扶義而西，〔六〕告諭秦父兄。秦父兄苦其主久矣，今誠得長者往，毋侵暴，宜可下。今項羽僄悍，今〔七〕不可遣。獨沛公素寬大長者，可遣。」卒不許項羽，而遣沛公西略地，收陳王、項梁散卒。乃道碭〔八〕至成陽，與杠里〔九〕秦軍夾壁，破（魏）〔秦〕二軍。楚軍出兵擊王離，大破之。〔一〇〕
〔一〕索隱韋昭云：「憤激也。」
〔二〕索隱說文云：「僄，疾也；悍，勇也。」方言云：「僄，輕也。」劉音匹妙反。猾賊，漢書作「禍賊」也。
〔三〕集解徐廣曰：「遺，一作『噍』。噍，食也，音在妙反。」駰案：如淳曰「類無復有活而噍食者也。青州俗言無遺為無噍類」。
〔四〕集解如淳曰：「楚謂陳涉也。數進取，多所攻取。」
〔五〕集解漢書音義曰：「陳涉也。」
〔六〕正義遣長者扶持仁義而西，告諭秦長少，令降下也。
〔七〕集解徐廣曰：「一無此字。」
〔八〕集解漢書音義曰：「道由碭也。」
〔九〕集解漢書音義曰：「二縣名。」索隱成陽在濟陰，韋昭云「在穎川」，非也。服虔云：「杠里，縣名。」如淳云：「秦軍所別屯地名也。」
〔一〇〕集解徐廣曰：「表云三年十月，攻破東郡尉及王離軍於成武南。」
沛公引兵西，遇彭越昌邑，〔一〕因與俱攻秦軍，戰不利。還至栗，〔二〕遇剛武侯，〔三〕奪其軍，可四千餘人，并之。與魏將皇欣、魏申徒武蒲之軍〔四〕并攻昌邑，昌邑未拔。西過高陽。〔五〕酈食其〔六〕（謂）〔為〕監門，曰：「諸將過此者多，吾視沛公大人長者。」乃求見說沛公。沛公方踞床，使兩女子洗足。酈生不拜，長揖，曰：「足下必欲誅無道秦，不宜踞見長者。」於是沛公起，攝衣謝之，延上坐。食其說沛公襲陳留，〔七〕得秦積粟。乃以酈食其為廣野君，〔八〕酈商為將，將陳留兵，與偕攻開封，〔九〕開封未拔。西與秦將楊熊戰白馬，〔一〇〕又戰曲遇〔一一〕東，大破之。楊熊走之滎陽，〔一二〕二世使使者斬以徇。〔一三〕南攻潁陽，屠之。因張良遂略韓地轘轅。〔一四〕
〔一〕正義地理志云昌邑縣屬山陽。括地志云：「在曹州成武縣東北三十二里，有梁丘故城是也。」
〔二〕索隱韋昭云：「縣名，屬沛。」
〔三〕集解應劭曰：「楚懷王將也。」漢書音義曰：「功臣表云棘蒲剛侯陳武。武，一姓柴。『剛武侯』宜為『剛侯武』，魏將也。」瓚曰：「功臣表柴武以將軍起薛，別救東阿，至霸上，入漢中，非懷王將也，又非魏將也，例未稱謚。」正義顏師古云：「史失其名姓，唯識其爵號，不知誰也，不當改為『剛侯武』。應氏以為懷王將，又云魏將，無據矣。」表六年三月封。孟、顏二人說是。
〔四〕正義並魏將也。欣字或作「訢」，音許斤反。蒲，漢書作「滿」，並通也。
〔五〕集解文穎曰：「聚邑名也，屬陳留圉縣。」瓚曰：「陳留傳曰在雍丘西南。」
〔六〕集解鄭德曰：「音歷異基。」
〔七〕集解漢書音義曰：「春秋傳曰輕行無鐘鼓曰襲。」
〔八〕索隱韋昭云：「在山陽。」
〔九〕索隱韋昭云：「河南縣。」
〔一〇〕索隱韋昭云：「東郡縣。」正義括地志云：「白馬故城在滑州衛南縣西南二十四里。戴延之西征記云白馬城，故衛之漕邑。」
〔一一〕索隱徐廣云「在中牟」。韋昭云「志不載」。司馬彪郡國志中牟有曲遇聚也。
〔一二〕索隱韋昭云：「故衛地，河南縣也。」
〔一三〕集解徐廣曰：「四月。」
〔一四〕集解文穎曰：「河南新鄭南至潁川南北，皆韓地也。以良累世相韓，故因之。」瓚曰：「轘轅，險道名，在緱氏東南。」索隱按：十三州志云河南緱氏縣，以山為名。一云轘轅凡九十二曲，是險道也。
當是時，趙別將司馬卬方欲渡河入關，沛公乃北攻平陰，〔一〕絕河津。南，戰雒陽東，軍不利，還至陽城，〔二〕收軍中馬騎，與南陽守齮〔三〕戰犨東，〔四〕破之。略南陽郡，南陽守齮走，保城守宛。〔五〕沛公引兵過而西。張良諫曰：「沛公雖欲急入關，秦兵尚眾，距險。今不下宛，宛從後擊，彊秦在前，此危道也。」於是沛公乃夜引兵從他道還，更旗幟，黎明，〔六〕圍宛城三匝。〔七〕南陽守欲自剄。其舍人陳恢曰：「死未晚也。」乃踰城見沛公，曰：「臣聞足下約，先入咸陽者王之。今足下留守宛。宛，大郡之都也，連城數十，人民眾，積蓄多，吏人自以為降必死，故皆堅守乘城。〔八〕今足下盡日止攻，士死傷者必多；引兵去宛，宛必隨足下後：足下前則失咸陽之約，後又有彊宛之患。為足下計，莫若約降，封其守，因使止守，引其甲卒與之西。諸城未下者，聞聲爭開門而待，足下通行無所累。」沛公曰：「善。」〔九〕乃以宛守為殷侯，〔一〇〕封陳恢千戶。引兵西，無不下者。至丹水，〔一一〕高武侯鰓、〔一二〕襄侯王陵降西陵。〔一三〕還攻胡陽，〔一四〕遇番君別將梅鋗，與皆，降析、酈。〔一五〕遣魏人甯昌使秦，使者未來。是時章邯已以軍降項羽於趙矣。
〔一〕集解地理志河南有平陰縣，今河陰是也。
〔二〕正義今洛州，夏禹所都。
〔三〕索隱音檥。許慎以為側齧也。
〔四〕集解地理志南陽有犨縣。
〔五〕正義守音狩。宛，於元反。括地志云：「南陽縣故城在宛大城之南隅，其西南有二面，皆故宛城。」
〔六〕索隱音犁。黎猶比也，謂比至天明也。漢書作「遲」，音值。值，待也，謂待天明，皆言早意也。
〔七〕索隱按：楚漢春秋曰「上南攻宛，匿旌旗，人銜枚，馬東舌，雞未鳴，圍宛城三匝」也。
〔八〕索隱李奇曰：「乘，守也。」韋昭曰：「乘，登也。」
〔九〕集解徐廣曰：「七月也。」
〔一〇〕索隱韋昭曰：「在河內。」
〔一一〕索隱韋昭曰：「在河內。」正義括地志云：「故丹城在鄧州內鄉縣西南百三十里，南去丹水二百步。汲冢紀年云后稷放帝子丹朱于丹水是也。輿地志云秦為丹水縣也。地理志云丹水縣屬弘農郡。抱朴子云『丹水出丹魚，先夏至十日，夜伺之，魚浮水側，光照如火，網而取之，割其血以塗足，可以步行水上，長居川中不溺』。」
〔一二〕集解蘇林曰：「鰓音『魚鰓』之『鰓』。」晉灼曰：「功臣表戚鰓也。」
〔一三〕集解韋昭曰：「漢封王陵為安國侯，初起兵時在南陽，南陽有穰縣，疑『襄』當為『穰』，而無『禾』，字省耳。今『邵公』或作『召』字，此類多矣。」瓚曰：「時韓成封穰侯，江夏有襄，是陵所封。」索隱按：王陵封安國侯，是定天下為丞相時封耳。此言襄侯，當如臣瓚解，蓋初封江夏之襄也。
〔一四〕集解一云「陵」。索隱韋昭曰：「南陽縣。」
〔一五〕集解如淳曰：「持益反。」索隱鄒誕生音錫。酈音歷，蘇林、如淳音擲。析屬弘農，酈屬南陽，出地理志。而左傳云析一名白羽。顏師古云「析，今內鄉縣。酈，今菊潭縣」。
初，項羽與宋義北救趙，及項羽殺宋義，代為上將軍，諸將黥布皆屬，破秦將王離軍，降章邯，諸侯皆附。及趙高已殺二世，使人來，欲約分王關中。沛公以為詐，乃用張良計，使酈生、陸賈往說秦將，啗以利，因襲攻武關，〔一〕破之。又與秦軍戰於藍田南，益張疑兵旗幟，諸所過毋得掠鹵，〔二〕秦人憙，秦軍解，因大破之。又戰其北，大破之。乘勝，遂破之。
〔一〕索隱左傳云楚司馬起（營所）〔豐析〕以臨上雒，謂晉人曰「將通於少習」，杜預以為商縣武關也。又太康地理志武關當冠軍縣西，嶢關在武關西也。
〔二〕集解應劭曰：「鹵與『虜』同。」
漢元年十月，〔一〕沛公兵遂先諸侯至霸上。〔二〕秦王子嬰素車白馬，係頸以組，封皇帝璽符節，〔三〕降軹道旁。〔四〕諸將或言誅秦王。〔五〕沛公曰：「始懷王遣我，固以能寬容；且人已服降，又殺之，不祥。」乃以秦王屬吏，〔六〕遂西入咸陽。欲止宮休舍，〔七〕樊噲、張良諫，乃封秦重寶財物府庫，還軍霸上。召諸縣父老豪桀曰：「父老苦秦苛法久矣，誹謗〔八〕者族，偶語者棄巿〔九〕。吾與諸侯約，先入關者王之，吾當王關中。與父老約，法三章耳：〔一〇〕殺人者死，傷人及盜抵罪。〔一一〕餘悉除去秦法。諸吏人皆案堵如故。〔一二〕凡吾所以來，為父老除害，非有所侵暴，無恐！且吾所以還軍霸上，待諸侯至而定約束耳。」乃使人與秦吏行縣鄉邑，告諭之。秦人大喜，爭持牛羊酒食獻饗軍士。沛公又讓不受，曰：「倉粟多，非乏，不欲費人。」人又益喜，唯恐沛公不為秦王。
〔一〕集解如淳曰：「張蒼傳云以高祖十月至霸上，故因秦以十月為歲首。」正義沛公乙未年十月至霸上。項羽封十八諸侯，沛公封漢王，後劉項五年戰鬥，漢遂滅楚，天下歸漢，故卻書初至霸上之月。
〔二〕正義故霸陵在雍州萬年縣東北二十五里。漢霸陵，文帝之陵邑也，東南去霸陵十里。地理志云：「霸陵故芷陽，文帝更名。」三秦記云：「霸城，秦穆公築為宮，因名霸城。漢於此置霸陵。」廟記云：「霸城，漢文帝築。沛公入關，遂至霸上，即此也。」
〔三〕索隱韋昭云：「天子印稱璽，又獨以玉。符，發兵符也。節，使者所擁也。」說文云：「符，信也。漢制以竹，長六寸，分而相合。」釋名云：「節為號令賞罰之節也。又節毛上下相重，取象竹節。」又漢官儀云：「子嬰上始皇璽，因服御之，代代傳受，號曰『漢傳國璽』也。」正義按：天子有六璽，皇帝行璽、皇帝之璽、皇帝信璽、天子行璽、天子之璽、天子信璽。皇帝信璽凡事皆用之，璽令施行；天子信璽以遷拜封王侯；天子之璽以發兵。皆以武都紫泥封，青囊白素裏，兩端無縫。三秦記云紫泥水在今成州。輿地志云漢封詔璽用紫泥，則此水之泥也。
〔四〕索隱枳音只。漢宮殿疏云枳道亭東去霸城觀四里，觀東去霸水百步。蘇林云在長安東十三里也。正義軹音紙。括地志云：「軹道在雍州萬年縣東北十六里苑中。」
〔五〕索隱楚漢春秋曰：「樊噲請殺之。」
〔六〕正義屬，之欲反。屬，付也。
〔七〕正義休，息也。言欲居止宮殿中而息也。
〔八〕索隱劉伯莊、樂彥同音方未反。
〔九〕集解應劭曰：「秦禁民聚語。偶，對也。」瓚曰：「始皇本紀曰『偶語經書者棄巿』。」索隱按：禮云「刑人於巿，與眾棄之」，故今律謂絞刑為「棄巿」是也。
〔一〇〕索隱殺人，傷人及盜。
〔一一〕集解應劭曰：「抵，至也，又當也。除秦酷政，但至於罪也。」李斐曰：「傷人有曲直，盜臧有多少，罪名不可豫定，故凡言抵罪，未知抵何罪也。」張晏曰：「秦法，一人犯罪，舉家及鄰伍坐之，今但當其身坐，合於康誥『父子兄弟罪不相及』也。」索隱韋昭云：「抵，當也。謂使各當其罪。」今按：秦法有三族之刑，漢但約法三章耳，殺人者死，傷人及盜者使之抵罪，餘並不論其辜，以言省刑也。則抵訓為至，殺人以外，唯傷人及盜使至罪名耳。
〔一二〕集解應劭曰：「案，案次第；堵，牆堵也。」
或說沛公〔一〕曰：「秦富十倍天下，地形彊。今聞章邯降項羽，項羽乃號為雍王，王關中。今則來，沛公恐不得有此。可急使兵守函谷關，〔二〕無內諸侯軍，稍徵關中兵以自益，距之。」沛公然其計，從之。十一月中，項羽果率諸侯兵西，欲入關，關門閉。聞沛公已定關中，大怒，使黥布等攻破函谷關。十二月中，遂至戲。〔三〕沛公左司馬曹無傷聞項王怒，欲攻沛公，使人言項羽曰：「沛公欲王關中，令子嬰為相，珍寶盡有之。」欲以求封。〔四〕亞父勸項羽擊沛公。〔五〕方饗士，旦日合戰。是時項羽兵四十萬，號百萬。沛公兵十萬，號二十萬，力不敵。會項伯欲活張良，夜往見良，因以文諭項羽，〔六〕項羽乃止。沛公從百餘騎，驅之鴻門，〔七〕見謝項羽。項羽曰：「此沛公左司馬曹無傷言之。不然，籍何以生此！」沛公以樊噲、張良故，得解歸。歸，立誅曹無傷。
〔一〕索隱按：楚漢春秋云解先生云「遣守函谷，無內項王」，而張良系家云「鯫生說我」，則鯫生是小生，即解生。
〔二〕正義顏師古曰：「今桃林南有洪溜澗，古函谷也。其水北流入河，西岸猶有舊關餘跡」。西征記云：「道形如函也。其水山原壁立數十仞，谷中容一車。」
〔三〕正義許宜反。
〔四〕正義曹無傷欲就項羽求封。
〔五〕索隱范增也。項羽得范增，號曰亞父，言尊之亞於父。猶管仲，齊謂仲父。父並音甫也。
〔六〕正義項羽本紀云項伯曰「沛父不先破關中，公豈敢入乎？今人有大功，擊之不義」。此以文諭之。
〔七〕索隱按：姚察云在新豐古城東，未至戲水，道南有斷原、南北洞門是也。
項羽遂西，屠燒咸陽秦宮室，所過無不殘破。秦人大失望，然恐，不敢不服耳。
項羽使人還報懷王。懷王曰：「如約。」項羽怨懷王不肯令與沛公俱西入關，而北救趙，後天下約。〔一〕乃曰：「懷王者，吾家項梁所立耳，非有功伐，何以得主約！本定天下，諸將及籍也。」乃詳尊懷王為義帝，實不用其命。
〔一〕正義懷王初約先入咸陽者王之，令羽北救趙，故失約在後也。
正月，〔一〕項羽自立為西楚霸王，王梁、楚地九郡，都彭城。負約，更立沛公為漢王，〔二〕王巴、蜀、漢中，〔三〕都南鄭。三分關中，立秦三將：章邯為雍王，〔四〕都廢丘；司馬欣為塞王〔五〕，都櫟陽；〔六〕董翳為翟王，〔七〕都高奴。楚將瑕丘申陽為河南王，〔八〕都洛陽。趙將司馬卬為殷王，〔九〕都朝歌。趙王歇徙王代。趙相張耳為常山王，都襄國。當陽〔一〇〕君黥布為九江王，都六。〔一一〕懷王柱國共敖為臨江王，〔一二〕都江陵。番君吳芮為衡山王，都邾。〔一三〕燕將臧荼為燕王，都薊。故燕王韓廣徙王遼東。廣不聽，臧荼攻殺之無終。封成安君陳餘河閒三縣，居南皮。封梅鋗十萬戶。
〔一〕正義崔浩云：「史官以正月紀四時，故書正月也。」荀悅云：「先春後正月也。」顏師古云：「凡此諸月號，皆太初正曆之後記事者追改之，非當時本稱也。以十月為歲首，即以十月為正月。今此正月，當時謂之四月也。他皆放此。」
〔二〕正義梁州本漢中郡，以漢水為名。
〔三〕集解徐廣曰：「三十二縣。」
〔四〕正義以岐州雍縣為名。
〔五〕正義塞，先代反。韋昭云：「在長安東，名桃林塞。」按：桃林塞今華州潼關也。顏師古云「取河華之固為阨塞耳，非桃林」。
〔六〕索隱因葬太上皇，改曰萬年。
〔七〕正義文穎云：「本上郡，秦所置，項羽以蕫翳為王，更名曰翟也。」
〔八〕正義在黃河之南，故曰河南，即今河南府。
〔九〕正義以商帝盤庚國殷中之地，改商為殷，在相州安陽縣，即北蒙殷墟，南去朝歌百三十六里，故號殷王，都朝歌。
〔一〇〕索隱韋昭云：「南郡縣名。」
〔一一〕索隱地理志云六縣屬六安國。
〔一二〕正義孟康云「本南郡，改為臨江國」是也。
〔一三〕索隱太康地理志云：「楚滅邾，遷其人於江南，因名縣也。」
四月，兵罷戲下，〔一〕諸侯各就國。漢王之國，項王使卒三萬人從，楚與諸侯之慕從者數萬人，從杜南〔二〕入蝕中。〔三〕去輒燒絕棧道，〔四〕以備諸侯盜兵襲之，亦示項羽無東意。至南鄭，諸將及士卒多道亡歸，士卒皆歌思東歸。韓信說漢王曰：〔五〕「項羽王諸將之有功者，而王獨居南鄭，是遷也。〔六〕軍吏士卒皆山東之人也，日夜跂而望歸，〔七〕及其鋒而用之，可以有大功。天下已定，人皆自寧，不可復用。不如決策東鄉，爭權天下。」
〔一〕正義戲音麾：許慎注淮南子云：「戲，大旗也。」
〔二〕正義韋昭云：「杜，今陵邑。」括地志云：「杜陵故城在雍州萬年縣東南十五里。漢杜陵縣，宣帝陵邑也，北去宣帝陵五里。廟記云故杜伯國。」
〔三〕集解李奇曰：「蝕音力，在杜南。」如淳曰：「蝕，入漢中道川谷名。」索隱李奇音力，孟康音食。王劭按：說文作「〈金蚤〉」，器名也。地形似器，故名之。音力也。
〔四〕索隱按系家，是用張良計也。棧道，閣道也。音士諫反。包愷音士版反。崔浩云：「險絕之處，傍鑿山巖，而施版梁為閣。」
〔五〕集解徐廣曰：「韓王信，非淮陰侯信也。」
〔六〕集解韋昭曰：「若有罪見遷徙。」
〔七〕正義跂音丘賜反。說文云：「跂，舉踵也。」司馬彪云：「跂，望也。」
項羽出關，使人徙義帝。曰：「古之帝者地方千里，必居上游。」〔一〕乃使使徙義帝長沙郴縣，趣義帝行，〔二〕群臣稍倍叛之，乃陰令衡山王、臨江王擊之，殺義帝江南。項羽怨田榮，立齊將田都為齊王。田榮怒，因自立為齊王，殺田都而反楚；予彭越將軍印，令反梁地。楚令蕭公角擊彭越，彭越大破之。陳餘怨項羽之弗王己也，令夏說說〔三〕田榮，請兵擊張耳。齊予陳餘兵，擊破常山王張耳，張耳亡歸漢。迎趙王歇於代，復立為趙王。趙王因立陳餘為代王。項羽大怒，北擊齊。
〔一〕正義音流。
〔二〕正義趣音促。
〔三〕正義上音悅，下音稅。
八月，漢王用韓信之計，從故道〔一〕還，襲雍王章邯。邯迎擊漢陳倉，〔二〕雍兵敗，還走；止戰好畤，〔三〕又復敗，走廢丘。漢王遂定雍地。東至咸陽，引兵圍雍王廢丘，〔四〕而遣諸將略定隴西、北地、上郡。令將軍薛歐、〔五〕王吸〔六〕出武關，因王陵兵南陽，〔七〕以迎太公、呂后於沛。楚聞之，發兵距之陽夏，〔八〕不得前。令故吳令鄭昌為韓王，距漢兵。
〔一〕集解地理志武都有故道縣。
〔二〕正義今岐州縣也。
〔三〕集解孟康曰：「畤音止，神靈之所在也，縣名，屬右扶風。」
〔四〕索隱按荀悅漢紀，令樊噲圍之。
〔五〕集解音惡后反。索隱按表，歐以舍人從，為將軍，封廣平侯也。
〔六〕索隱按表，吸以中涓從，為將軍，封清陽侯。
〔七〕集解如淳曰：「王陵亦聚黨數千人，居南陽。」正義括地志云：「王陵故城在商州上洛縣南三十一里。荊州記云昔漢高祖入秦，王陵起兵丹水以應之，此城王陵所築，因名。」
〔八〕索隱韋昭云：「縣名，屬淮陽，後屬陳。夏音更雅反。」
二年，漢王東略地，塞王欣、翟王翳、河南王申陽皆降。韓王昌不聽，使韓信擊破之。於是置隴西、北地、上郡、渭南、〔一〕河上、〔二〕中地郡；〔三〕關外置河南郡。〔四〕更立韓太尉信為韓王。諸將以萬人若以一郡降者，封萬戶。繕治河上塞。〔五〕諸故秦苑囿園池，皆令人得田之，正月，虜雍王弟章平。大赦罪人。
〔一〕集解徐廣曰：「後曰京兆。」
〔二〕集解徐廣曰：「馮翊。」
〔三〕集解徐廣曰：「扶風。」
〔四〕集解徐廣曰：「十月，漢王至陝。」
〔五〕集解晉灼曰：「晁錯傳秦時北攻胡，築河上塞。」
漢王之出關至陝，撫關外父老，還，張耳來見，漢王厚遇之。
二月，令除秦社稷，更立漢社稷。
三月，漢王從臨晉渡，魏王豹將兵從。下河內，虜殷王，置河內郡。南渡平陰津，至雒陽。新城〔一〕三老董公遮說漢王〔二〕以義帝死故。漢王聞之，袒而大哭。〔三〕遂為義帝發喪，臨三日。發使者告諸侯曰：「天下共立義帝，北面事之。今項羽放殺義帝於江南，大逆無道。寡人親為發喪，諸侯皆縞素。悉發關內兵，收三河士〔四〕，南浮江漢以下，〔五〕願從諸侯王擊楚之殺義帝者。」
〔一〕正義括地志云：「洛州伊闕縣在州南七十里，本漢新城也。隋文帝改新城為伊闕，取伊闕山為名也。」
〔二〕正義百官表云：「十里一亭，亭有長。十亭一鄉，鄉有三老，三老掌教化。」皆秦制也。又樂產云：「橫道自言曰遮。」楚漢春秋云：「董公八十二，遂封為成侯。」
〔三〕集解如淳曰：「袒亦如禮袒踊。」
〔四〕集解韋昭曰：「河南、河東、河內。」
〔五〕正義南收三河士，發關內兵，從雍州入子午道，至漢中，歷漢水而下，從是東行，至徐州，擊楚。
是時項王北擊齊，田榮與戰城陽。田榮敗，走平原，〔一〕平原民殺之。齊皆降楚。楚因焚燒其城郭，係虜其子女。齊人叛之。田榮弟橫立榮子廣為齊王，齊王反楚城陽。項羽雖聞漢東，既已連齊兵，欲遂破之而擊漢。漢王以故得劫五諸侯兵，遂入彭城。項羽聞之，乃引兵去齊，從魯〔二〕出胡陵，〔三〕至蕭，〔四〕與漢大戰彭城靈壁東〔五〕睢水上，大破漢軍，多殺士卒，睢水為之不流。乃取漢王父母妻子於沛，置之軍中以為質。當是時，諸侯見楚彊漢敗，還皆去漢復為楚。塞王欣亡入楚。
〔一〕正義德州平原縣是。
〔二〕正義兗州曲阜也。
〔三〕正義地理志云胡陵在山陽郡。
〔四〕正義徐州蕭縣。
〔五〕正義在徐州符離縣西北九十里。
呂后兄周呂侯為漢將兵，居下邑。〔一〕漢王從之，稍收士卒，軍碭。漢王乃西過梁地，至虞。〔二〕使謁者隨何之九江王布所，曰：「公能令布舉兵叛楚，項羽必留擊之。得留數月，吾取天下必矣。」隨何往說九江王布，布果背楚。楚使龍且往擊之。
〔一〕集解徐廣曰：「在梁。」
〔二〕集解徐廣曰：「在梁。」
漢王之敗彭城而西，行使人求家室，家室亦亡，不相得。敗後乃獨得孝惠，六月，立為太子，大赦罪人。令太子守櫟陽，諸侯子在關中者皆集櫟陽為衛。引水灌廢丘，廢丘降，章邯自殺。更名廢丘為槐里。於是令祠官祀天地四方上帝山川，以時祀之。興關內卒乘塞〔一〕。
〔一〕集解李奇曰：「乘，守也。」
是時九江王布與龍且戰，不勝，與隨何閒行歸漢。漢王稍收士卒，與諸將及關中卒益出，是以兵大振滎陽，破楚京、索閒。
三年，魏王豹謁歸視親疾，至即絕河津，反為楚。漢王使酈生說豹，豹不聽。漢王遣將軍韓信擊，大破之，虜豹。遂定魏地，置三郡，曰河東、〔一〕太原、〔二〕上黨。〔三〕漢王乃令張耳與韓信遂東下井陘擊趙，斬陳餘、趙王歇。其明年，立張耳為趙王。
〔一〕正義今蒲州也。
〔二〕正義今并州。
〔三〕正義今潞州。
漢王軍滎陽南，築甬道〔一〕屬之河，以取敖倉。〔二〕與項羽相距歲餘。項羽數侵奪漢甬道，漢軍乏食，遂圍漢王。漢王請和，割滎陽以西者為漢。項王不聽。漢王患之，乃用陳平之計，予陳平金四萬斤，以閒疏楚君臣。於是項羽乃疑亞父。亞父是時勸項羽遂下滎陽，及其見疑，乃怒，辭老，願賜骸骨歸卒伍，未至彭城而死。
〔一〕正義甬音勇。韋昭云：「起土築牆，中閒為道。」應劭云：「恐敵抄輜重，故築垣牆如街巷。」
〔二〕正義孟康云：「敖，地名，在滎陽西北，山上臨河有大倉。」太康地理志云：「秦建敖倉於成皋。」
漢軍絕食，乃夜出女子東門二千餘人，被甲，楚因四面擊之。將軍紀信乃乘王駕，詐為漢王，誑楚，楚皆呼萬歲，之城東觀，以故漢王得與數十騎出西門遁。令御史大夫周苛、魏豹、樅公守滎陽。諸將卒不能從者，盡在城中。周苛、樅公相謂曰：「反國之王，難與守城。」因殺魏豹。〔一〕
〔一〕集解徐廣曰：「案月表，三年七月，王出滎陽。八月，殺魏豹。而又云四年三月，周苛死。四月，魏豹死。二者不同。項羽殺紀信、周苛、樅公，皆是三年中。」
漢王之出滎陽入關，收兵欲復東。袁生說漢王曰：「漢與楚相距滎陽數歲，漢常困。願君王出武關，項羽必引兵南走，王深壁，令滎陽成皋閒且得休。使韓信等輯河北趙地，連燕齊，君王乃復走滎陽，未晚也。如此，則楚所備者多，力分，漢得休，復與之戰，破楚必矣。」漢王從其計，出軍宛葉閒，〔一〕與黥布行收兵。
〔一〕正義宛，於元反。葉，式涉反。宛，鄧州縣也。葉，汝州縣。水經注云：「本楚惠王封諸梁子兼，號曰葉城，即子高之故邑也。」
項羽聞漢王在宛，果引兵南。漢王堅壁不與戰。是時彭越渡睢水，與項聲、薛公戰下邳，彭越大破楚軍。項羽乃引兵東擊彭越。漢王亦引兵北軍成皋。項羽已破走彭越，聞漢王復軍成皋，乃復引兵西，拔滎陽，誅周苛、樅公，而虜韓王信，遂圍成皋。
漢王跳，〔一〕獨與滕公〔二〕共車出成皋玉門，〔三〕北渡河，馳宿脩武。自稱使者，晨馳入張耳、韓信壁，而奪之軍。乃使張耳北益收兵趙地，使韓信東擊齊。漢王得韓信軍，則復振。引兵臨河，南饗軍小脩武南，〔四〕欲復戰。郎中鄭忠乃說止漢王，使高壘深塹，勿與戰。漢王聽其計，使盧綰、〔五〕劉賈將卒二萬人，騎數百，渡白馬津，〔六〕入楚地，與彭越復擊破楚軍燕郭西，〔七〕遂復下梁地十餘城。
〔一〕集解徐廣曰：「音逃。」索隱如淳曰：「跳，走也。」晉灼按：劉澤傳「跳驅至長安」。說文音徒調反。通俗文云「超通為跳」。
〔二〕索隱夏侯嬰為滕令，故曰滕公也。
〔三〕集解徐廣曰：「項羽紀云北門名玉門。」
〔四〕集解晉灼曰：「在大脩武城東。」
〔五〕集解蘇林曰：「綰音以繩綰結物之『綰』。」
〔六〕索隱即黎陽津也。南界東郡白馬縣。
〔七〕索隱故南燕國也。在東郡，秦以為縣。
淮陰已受命東，未渡平原。漢王使酈生往說齊王田廣，廣叛楚，與漢和，共擊項羽。韓信用蒯通計，遂襲破齊。齊王烹酈生，東走高密。項羽聞韓信已舉河北兵破齊、趙，且欲擊楚，則使龍且、周蘭〔
一〕往擊之。韓信與戰，騎將灌嬰擊，大破楚軍，殺龍且。齊王廣奔彭越。當此時，彭越將兵居梁地，往來苦楚兵，絕其糧食。
〔一〕集解徐廣曰：「一作『簡』。」
四年，項羽乃謂海春侯大司馬曹咎曰：「謹守成皋。若漢挑戰，〔一〕慎勿與戰，無令得東而已。我十五日必定梁地，復從將軍。」乃行擊陳留、外黃、睢陽，下之。漢果數挑楚軍，楚軍不出，使人辱之五六日，大司馬怒，度兵汜水。〔二〕士卒半渡，漢擊之，大破楚軍，盡得楚國金玉貨賂。大司馬咎、長史欣皆自剄汜水上。項羽至睢陽，聞海春侯破，乃引兵還。漢軍方圍鍾離眛於滎陽東，項羽至，盡走險阻。
〔一〕正義挑，田弔反。下同。
〔二〕正義汜音祀，在成皋故城東。
韓信已破齊，使人言曰：「齊邊楚，〔一〕權輕，不為假王，恐不能安齊。」漢王欲攻之。留侯曰：「不如因而立之，使自為守。」乃遣張良操印綬立韓信為齊王。〔二〕
〔一〕集解文穎曰：「邊，近也。」
〔二〕集解徐廣曰：「三月。」
項羽聞龍且軍破，則恐，使盱台人武涉往說韓信。韓信不聽。
楚漢久相持未決，丁壯苦軍旅，老弱罷轉饟。漢王項羽相與臨廣武之閒而語。項羽欲與漢王獨身挑戰。漢王數項羽曰：「始與項羽俱受命懷王，曰先入定關中者王之，項羽負約，〔一〕王我於蜀漢，罪一。秦項羽矯殺卿子冠軍而自尊，罪二。〔二〕項羽已救趙，當還報，而擅劫諸侯兵入關，罪三。懷王約入秦無暴掠，項羽燒秦宮室，掘始皇帝冢，私收其財物，罪四。又彊殺秦降王子嬰，罪五。詐阬秦子弟新安二十萬，王其將，罪六。項羽皆王諸將善地，〔三〕而徙逐故主，〔四〕令臣下爭叛逆，罪七。項羽出逐義帝彭城，自都之，奪韓王地，并王梁楚，多自予，罪八。項羽使人陰弒義帝江南，罪九。夫為人臣而弒其主，殺已降，為政不平，主約不信，天下所不容，大逆無道，罪十也。吾以義兵從諸侯誅殘賊，使刑餘罪人擊殺項羽，何苦乃與公挑戰！」項羽大怒，伏弩射中漢王。漢王傷匈，乃捫足〔五〕曰：「虜中吾指！」漢王病創臥，張良彊請漢王起行勞軍，以安士卒，毋令楚乘勝於漢。漢王出行軍，〔六〕病甚，〔七〕因馳入成皋。
〔一〕索隱負音佩也。
〔二〕集解徐廣曰：「卿，一作『慶』。」索隱韋昭云：「宋義之號。」如淳曰：「卿者，大夫之尊；子者，子男之爵；冠軍，人之首也。尊宋義，故加此號。」
〔三〕索隱謂章邯等。
〔四〕索隱謂田市、趙歇、韓廣之屬。
〔五〕索隱捫，摸也。中匈而捫足者，蓋以矢初中痛悶，不知所在故爾。或者中匈而捫足，權以安士卒之心也。
〔六〕正義行，寒孟反。
〔七〕索隱按：三輔故事曰「楚漢相距於京索閒六年，身被大創十二，矢石通中過者有四」。言漢王病創也。
病愈，西入關，至櫟陽，存問父老，置酒，梟故塞王欣頭櫟陽市。〔一〕留四日，復如軍，軍廣武。關中兵益出。
〔一〕索隱梟，縣首於木也。欣自剄於汜水上，令梟之於櫟陽者，以舊都，故梟以示之也。
當此時，彭越將兵居梁地，往來苦楚兵，絕其糧食。田橫往從之。項羽數擊彭越等，齊王信又進擊楚。項羽恐，乃與漢王約，中分天下，割鴻溝而西者為漢，鴻溝而東者為楚。〔一〕項王歸漢王父母妻子，軍中皆呼萬歲，乃歸而別去。
〔一〕索隱應劭云：「在滎陽東南三十里，蓋引河東南入淮泗也。」張華云：「一渠東南流，經浚儀，是始皇所鑿，引河灌大梁，謂之鴻溝。一渠東經陽武南，為官渡水。」北征記云中牟臺下臨汴水，是為官渡水也。
項羽解而東歸。漢王欲引而西歸，用留侯、陳平計，乃進兵追項羽，至陽夏南止軍，與齊王信、建成侯彭越期會而擊楚軍。至固陵，不會。楚擊漢軍，大破之。漢王復入壁，深塹而守之。用張良計，於是韓信、彭越皆往。及劉賈入楚地，圍壽春，〔一〕漢王敗固陵〔二〕，乃使使者召大司馬周殷舉九江兵而迎（之）〔三〕武王，行屠城父，〔四〕隨（何）劉賈、齊梁諸侯皆大會垓下。〔五〕立武王布為淮南王。
〔一〕正義今壽州。
〔二〕集解晉灼曰：「即固始。」
〔三〕集解徐廣曰：「周殷以兵隨劉賈。」
〔四〕正義父音甫，今亳州縣。
〔五〕集解徐廣曰：「七月。」
五年，高祖與諸侯兵共擊楚軍，與項羽決勝垓下。淮陰侯將三十萬自當之，孔將軍居左，費將軍居右，皇帝在後，絳侯、柴將軍在皇帝後。項羽之卒可十萬。淮陰先合，不利，卻。孔將軍、費將軍縱，〔一〕楚兵不利，淮陰侯復乘之，〔二〕大敗垓下。項羽卒聞漢軍之楚歌，〔三〕以為漢盡得楚地，項羽乃敗而走，是以兵大敗。使騎將灌嬰追殺項羽東城，〔四〕斬首八萬，遂略定楚地。魯為楚堅守不下。漢王引諸侯兵北，示魯父老項羽頭，魯乃降。遂以魯公號葬項羽穀城。還至定陶，馳入齊王壁，奪其軍。
〔一〕正義二人韓信將也。縱兵擊項羽也。以「縱」字為絕句。孔將軍，蓼侯孔熙。費將軍，費侯陳賀也。
〔二〕正義復，扶富反。乘猶登也，進也。
〔三〕索隱應劭云：「今雞鳴歌也。」顏遊秦云：「楚歌猶吳謳也。」按：高祖令戚夫人楚舞，自為楚歌，是楚人之歌聲也。
〔四〕集解徐廣曰：「十二月。」
正月，諸侯及將相相與共請尊漢王為皇帝。漢王曰：「吾聞帝賢者有也，空言虛語，非所守也，吾不敢當帝位。」群臣皆曰：「大王起微細，誅暴逆，平定四海，有功者輒裂地而封為王侯。大王不尊號，皆疑不信。臣等以死守之。」漢王三讓，不得已，曰：「諸君必以為便，便國家。」甲午，〔一〕乃即皇帝位氾水之陽。〔二〕
〔一〕集解徐廣曰：「二月甲午。」
〔二〕集解蔡邕曰：「上古天子稱皇，其次稱帝，其次稱王。秦承三王之末，為漢驅除，自以德兼三皇、五帝，故并以為號。漢高祖受命，功德宜之，因而不改。」正義氾音敷劍反。括地志云：「高祖即位壇在曹州濟陰縣界。張晏曰『氾水在濟陰界，取其氾愛弘大而潤下』。」
皇帝曰義帝無後。齊王韓信習楚風俗，徙為楚王，都下邳。〔一〕立建成侯彭越為梁王，都定陶。〔二〕故韓王信為韓王，都陽翟。〔三〕徙衡山王吳芮為長沙王，都臨湘。〔四〕番君之將梅鋗有功，從入武關，故德番君。淮南王布、燕王臧荼、趙王敖皆如故。
〔一〕正義音被悲反，泗州下邳縣是，楚王韓信之都。
〔二〕正義曹州濟陰縣城是，梁王彭越之都。
〔三〕正義洛州陽翟縣是，韓王信之都。
〔四〕正義括地志云：「潭州長沙縣，本漢臨湘縣，長沙王吳芮都之。芮墓在長沙縣北四里。」
天下大定。高祖都雒陽，諸侯皆臣屬。故臨江王驩〔一〕為項羽叛漢，令盧綰、劉賈圍之，不下。數月而降，殺之雒陽。
〔一〕集解徐廣曰：「一作『尉』。」
五月，兵皆罷歸家。諸侯子在關中者復之十二歲，其歸者復之六歲，食之〔一〕一歲。
〔一〕正義食音寺。
高祖置酒雒陽南宮。〔一〕高祖曰：「列侯諸將無敢隱朕，皆言其情。吾所以有天下者何？項氏之所以失天下者何？」高起、王陵對曰：〔二〕「陛下慢而侮人，項羽仁而愛人。然陛下使人攻城略地，所降下者因以予之，與天下同利也。項羽妒賢嫉能，有功者害之，賢者疑之，戰勝而不予人功，得地而不予人利，此所以失天下也。」高祖曰：「公知其一，未知其二。夫運籌策帷帳之中，決勝於千里之外，吾不如子房。鎮國家，撫百姓，給餽饟，不絕糧道，吾不如蕭何。連百萬之軍，戰必勝，攻必取，吾不如韓信。此三者，皆人傑也，吾能用之，此吾所以取天下也。項羽有一范增而不能用，此其所以為我擒也。」
〔一〕正義括地志云：「南宮在雒州雒陽縣東北二十六里洛陽故城中。輿地志云秦時已有南北宮。」
〔二〕集解孟康曰：「姓高，名起。」瓚曰：「漢帝年紀高帝時有信平侯臣陵、都武侯臣起。魏相丙吉奏事高帝時奏事有將軍臣陵、臣起。」
高祖欲長都雒陽，齊人劉敬說，乃留侯勸上入都關中，高祖是日駕，入都關中。六月，大赦天下。
十月，燕王臧荼反，攻下代地。高祖自將擊之，得燕王臧荼。即立太尉盧綰為燕王。使丞相噲將兵攻代。
其秋，利幾反，〔一〕高祖自將兵擊之，利幾走。利幾者，項氏之將。項氏敗，利幾為陳公，不隨項羽，亡降高祖，高祖侯之潁川。高祖至雒陽，舉通侯籍召之，〔二〕而利幾恐，故反。
〔一〕正義幾音機。姓名也。項羽之將，為陳縣令，降漢。高帝徵諸侯，利幾恐，故反。
〔二〕集解如淳曰：「得在通侯之籍。」
六年，高祖五日一朝太公，如家人父子禮。太公家令說太公曰：「天無二日，土無二王。今高祖雖子，人主也；太公雖父，人臣也。柰何令人主拜人臣！如此，則威重不行。」後高祖朝，太公擁篲〔一〕，迎門卻行。高祖大驚，下扶太公。太公曰：「帝，人主也，柰何以我亂天下法！」於是高祖乃尊太公為太上皇。〔二〕心善家令言，〔三〕賜金五百斤。
〔一〕集解李奇曰：「為恭也。如今卒持帚者也。」
〔二〕集解蔡邕曰：「不言帝，非天子也。」索隱按：蔡邕云「不言帝，非天子也」。又按：本紀秦始皇追尊莊襄王為太上皇，已有故事矣。蓋太上者，無上也。皇者德大於帝，欲尊其父，故號曰太上皇也。
〔三〕索隱顏氏按：荀悅云「故雖天子必有尊也，無父猶設三老，況其存乎？家令之言過矣」。晉劉寶云「善其發悟己心，因得尊崇父號也」。
十二月，人有上變事告楚王信謀反，上問左右，左右爭欲擊之。用陳平計，乃偽遊雲夢，〔一〕會諸侯於陳，楚王信迎，即因執之。是日，大赦天下。田肯〔二〕賀，因說高祖曰：「陛下得韓信，又治秦中。〔三〕秦，形勝之國，〔四〕帶河山之險，縣隔千里，持戟百萬，秦得百二焉。〔五〕地埶便利，其以下兵於諸侯，譬猶居高屋之上建瓴水也。〔六〕夫齊，東有琅邪、即墨之饒，南有泰山之固，西有濁河之限，〔七〕北有勃海之利。〔八〕地方二千里，持戟百萬，縣隔千里之外，〔九〕齊得十二焉。〔一〇〕故此東西秦也。非親子弟，莫可使王齊矣。」高祖曰：「善。」賜黃金五百斤。
〔一〕集解韋昭曰：「在南郡華容縣。」
〔二〕索隱漢紀及漢書作「宵」，劉顯云相傳作「肯」也。
〔三〕集解如淳曰：「時山東人謂關中為秦中。」
〔四〕集解張晏曰：「秦地帶山河，得形勢之勝便者。」索隱韋昭云：「地形險固，故能勝人也。」
〔五〕集解應劭曰：「河山之險，與諸侯相縣隔，地絕千里，所以能禽諸侯者，得天下之利百二也。」李斐曰：「河山之險，由地勢高，順流而下易，故天下於秦懸隔千里，持戟百萬，秦得百二焉。」蘇林曰：「得百中之二焉。秦地險固，二萬人足當諸侯百萬人也。」索隱服虔云：「謂函谷關去長安千里為縣隔。」按：文以河山險固形勝，其勢如隔千里也。蘇林曰：「百二，百中之二，二十萬人也。」虞喜云：「百二者，得百之二。言諸侯持戟百萬，秦地險固，一倍於天下，故云得百二焉，言倍之也，蓋言秦兵當二百萬也。『齊得十二』亦如之，故為東西秦，言勢相敵，但立文相避，故云十二。言餘諸侯十萬，齊地形勝亦倍於他國，當二十萬人也。」
〔六〕集解如淳曰：「瓴，盛水瓶也。居高屋之上而幡瓴水，言其向下之勢易也。建音蹇。」晉灼曰：「許慎曰瓴，罋似瓶者。」
〔七〕集解晉灼曰：「齊西有平原。河水東北過高唐，高唐即平原也。孟津號黃河故曰濁河。」
〔八〕索隱崔浩云：「勃，旁跌也。旁跌出者，橫在濟北，故齊都賦云海旁出為勃，名曰勃海郡。」
〔九〕索隱以言齊境闊不啻千里，故云「之外」也。
〔一〇〕集解應劭曰：「齊得十之二，故齊湣王稱東帝。後復歸之，卒為秦所滅者，利鈍之勢異也。」李斐曰：「齊有山河之限，地方二千里，是與天下縣隔也。設有持戟百萬之眾，齊得十中之二焉。百萬十分之二，亦二十萬也。但文相避耳。故言東西秦，其勢亦敵也。」蘇林曰：「十二，得十中之二，二十萬人當百萬。言齊雖固，不如秦二萬乃當百萬。」
後十餘日，封韓信為淮陰侯，分其地為二國。高祖曰將軍劉賈數有功，以為荊王，〔一〕王淮東。弟交為楚王，王淮西。子肥為齊王，王七十餘城，民能齊言者皆屬齊。〔二〕乃論功，與諸列侯剖符行封。徙韓王信太原。〔三〕
〔一〕索隱乃王吳地，在淮東也。姚察按：虞喜云「總言吳，別言荊者，以山命國也。今西南有荊山，在陽羨界。賈封吳地而號荊王，指取此義」。太康地理志陽羨縣本名荊溪。
〔二〕集解漢書音義曰：「此言時民流移，故使齊言者還齊也。」正義按：言齊國形勝次於秦中，故封子肥七十餘城，近齊城邑，能齊言者咸割屬齊。親子，故大其都也。孟說恐非。
〔三〕索隱信初都陽翟也。
七年，匈奴攻韓王信馬邑，〔一〕信因與謀反太原。白土〔二〕曼丘臣、王黃立故趙將趙利為王以反，高祖自往擊之。會天寒，士卒墮指者什二三，遂至平城。〔三〕匈奴圍我平城，七日而後罷去。令樊噲止定代地。立兄劉仲為代王。
〔一〕正義搜神記云：「昔秦人築城於武周塞以備胡，城將成而崩者數矣。有馬馳走，周旋反覆，父老異之，因依以築城，乃不崩，遂名馬邑。」括地志云：「朔州城，漢鴈門，即馬邑縣城也。攻韓信於馬邑，即此城。」
〔二〕集解徐廣曰：「在上郡。」
〔三〕正義括地志云：「朔州定襄縣，本漢平城縣。縣東北三十里有白登山，山上有臺，名曰白登臺。漢書匈奴傳云（蹋）〔冒〕頓圍高帝於白登七日，即此也。服虔曰『白登，臺名，去平城七里』。李穆叔趙記云『平城東七里有土山，高百餘尺，方十餘里。』亦謂此也。」
二月，高祖自平城過趙、雒陽，至長安。長樂宮成，丞相已下徙治長安。〔一〕
〔一〕索隱按：漢儀注高祖六年，更名咸陽曰長安。三輔舊事扶風渭城，本咸陽地，高帝為新城，七年屬長安也。
八年，高祖東擊韓王信餘反寇於東垣。〔一〕
〔一〕集解地理志：東垣，高帝更名曰真定。
蕭丞相營作未央宮，〔一〕立東闕、北闕、〔二〕前殿、武庫、太倉。高祖還，見宮闕壯甚，怒，謂蕭何曰：「天下匈匈苦戰數歲，成敗未可知，是何治宮室過度也？」蕭何曰：「天下方未定，故可因遂就宮室。且夫天子四海為家，非壯麗無以重威，且無令後世有以加也。」高祖乃說。
〔一〕正義括地志云：「未央宮在雍州長安縣西北十里長安故城中。」顏師古云：「未央殿雖南嚮，而當上書奏事謁見之徒皆詣北闕，公車司馬亦在北焉。是則以北闕為正門，而又有東門、東闕，至於西南兩面，無門闕矣。蕭何初立未央宮，以厭勝之術理宜然乎？」按：北闕為正者，蓋象秦作前殿，渡渭水屬之咸陽，以象天極閣道絕漢抵營室。
〔二〕集解關中記曰：「東有蒼龍闕，北有玄武闕，玄武所謂北闕。」索隱東闕名蒼龍，北闕名玄武，無西南二闕者，蓋蕭何以厭勝之法故不立也。說文云「闕，門觀也」。高三十丈。秦家舊處皆在渭北，而立東闕北闕，蓋取其便也。
高祖之東垣，過柏人，〔一〕趙相貫高等謀弒高祖，高祖心動，因不留。代王劉仲棄國亡，自歸雒陽，廢以為合陽侯。〔二〕
〔一〕正義括地志云：「柏人故城在邢州柏人縣西北十二里。漢柏人屬趙國。」
〔二〕正義括地志云：「郃陽故城在同州河西縣三里。魏文侯十七年，攻秦至鄭而還築，在郃水之陽也。」
九年，趙相貫高等事發覺，夷三族。廢趙王敖為宣平侯。是歲，徙貴族楚昭、屈、景、懷、齊田氏關中。
未央宮成。高祖大朝諸侯群臣，置酒未央前殿。高祖奉玉卮〔一〕，起為太上皇壽，曰：「始大人常以臣無賴，〔二〕不能治產業，不如仲力。今某之業所就孰與仲多？」殿上群臣皆呼萬歲，大笑為樂。
〔一〕集解應劭曰：「鄉飲酒禮器也，受四升。」
〔二〕集解晉灼曰：「許慎曰『賴，利也』。無利入於家也。或曰江淮之閒謂小兒多狡猾為『無賴』。」
十年十月，淮南王黥布、梁王彭越、燕王盧綰、荊王劉賈、楚王劉交、齊王劉肥、長沙王吳芮皆來朝長樂宮。〔一〕春夏無事。
〔一〕正義括地志云：「秦櫟陽故宮在雍州櫟陽縣北三十五里，秦獻公所造。三輔黃圖云高祖都長安，未有宮室，居櫟陽宮也。」
七月，太上皇崩櫟陽宮。楚王、梁王皆來送葬。〔一〕赦櫟陽囚。更命酈邑曰新豐。〔二〕
〔一〕集解漢書云：「葬萬年。」
〔二〕正義麗邑，麗音力知反。括地志云：「新豐故城在雍州新豐縣西南四里，漢新豐宮也。太上皇時悽愴不樂，高祖竊因左右問故，答以平生所好皆屠販少年，酤酒賣餅，鬥雞蹴踘，以此為歡，今皆無此，故不樂。高祖乃作新豐，徙諸故人實之，太上皇乃悅。」按：前于麗邑築城寺，徙其民實之，未改其名，太上皇崩後，命曰新豐。
八月，趙相國陳豨〔一〕反代地。上曰：「豨嘗為吾使，甚有信。代地吾所急也，故封豨為列侯，〔二〕以相國守代，今乃與王黃等劫掠代地！代地吏民非有罪也。其赦代吏民。」九月，上自東往擊之。至邯鄲，上喜曰：「豨不南據邯鄲而阻漳水，吾知其無能為也。」聞豨將皆故賈人也，上曰：「吾知所以與之。」乃多以金啗豨將，豨將多降者。
〔一〕集解鄧展曰：「東海人名豬曰豨。」
〔二〕集解徐廣曰：「豨攻定臧荼有功，封陽夏侯。」
十一年，高祖在邯鄲誅豨等未畢，豨將侯敞將萬餘人游行，王黃軍曲逆，〔一〕張春渡河〔二〕擊聊城。〔三〕漢使將軍郭蒙與齊將擊，大破之。太尉周勃〔四〕道太原入，〔五〕定代地。至馬邑，馬邑不下，即攻殘之。
〔一〕集解文穎曰：「今中山蒲陰是。」
〔二〕正義陳豨將也。又劉伯莊云「彼時聊城在黃河之東，王莽時乾，今濁河西北也」。今在博州西北。深丘道里記云「王莽元城人，居近河側，祖父墳墓為水所衝，引河入深川，此王莽河因枯也。」
〔三〕集解徐廣曰：「在平原。」正義括地志云：「故聊城在博州聊城縣西二十里。春秋時齊之西界。聊，攝也。戰國時亦為齊地。秦漢皆為東郡之聊城也。」
〔四〕集解漢書百官表曰：「太尉，秦官。」應劭曰：「自上安下曰尉，武官悉以為稱。」
〔五〕集解韋昭曰：「道猶從。」
豨將趙利守東垣，高祖攻之，不下。月餘，卒罵高祖，高祖怒。城降，令出罵者斬之，不罵者原之。於是乃分趙山北，立子恆以為代王，都晉陽。〔一〕
〔一〕集解如淳曰：「文紀言都中都。又文帝過太原，復晉陽、中都二歲，似遷都於中都也。」
春，淮陰侯韓信謀反關中，夷三族。
夏，梁王彭越謀反，廢遷蜀；復欲反，遂夷三族。立子恢為梁王，子友為淮陽王。
秋七月，淮南王黥布反，東并荊王劉賈地，北渡淮，楚王交走入薛。高祖自往擊之。立子長為淮南王。
十二年，十月，高祖已擊布軍會甀，〔一〕布走，令別將追之。
〔一〕集解徐廣曰：「在蘄縣西。」駰案：漢書音義曰「會音儈保，邑名，甀音直偽反」。索隱上音鱠，下音丈偽反，地名也。漢書作「缶」，音作保，非也。
高祖還歸，過沛，留。置酒沛宮，〔一〕悉召故人父老子弟縱酒，發沛中兒得百二十人，教之歌。酒酣，〔二〕高祖擊筑，〔三〕自為歌詩曰：「大風起兮雲飛揚，威加海內兮歸故鄉，安得猛士兮守四方！」令兒皆和習之。高祖乃起舞，慷慨傷懷，泣數行下。謂沛父兄曰：「游子悲故鄉。吾雖都關中，萬歲後吾魂魄猶樂思沛。且朕自沛公以誅暴逆，遂有天下，其以沛〔四〕為朕湯沐邑，復其民，世世無有所與。」沛父兄諸母故人日樂飲極驩，道舊故為笑樂。十餘日，高祖欲去，沛父兄固請留高祖。高祖曰：「吾人眾多，父兄不能給。」乃去。沛中空縣皆之邑西獻。〔五〕高祖復留止，張〔六〕飲三日。沛父兄皆頓首曰：「沛幸得復，豐未復，唯陛下哀憐之。」高祖曰：「豐吾所生長，極不忘耳，吾特為其以雍齒故反我為魏。」沛父兄固請，乃并復豐，比沛。於是拜沛侯劉濞〔七〕為吳王。
〔一〕正義括地志云：「沛宮故地在徐州沛縣東南二十里一步。」
〔二〕集解應劭曰：「不醒不醉曰酣。一曰酣，洽也。」
〔三〕集解韋昭曰：「筑，古樂，有弦，擊之不鼓。」正義音竹。應劭云：「狀似瑟而大，頭安弦，以竹擊之，故名曰筑。」顏師古云：「今筑形似瑟而小，細項。」
〔四〕集解風俗通義曰：「漢書注，沛人語初發聲皆言『其』。其者，楚言也。高祖始登位，教令言『其』，後以為常耳。」
〔五〕集解如淳曰：「獻牛酒。」
〔六〕集解張晏曰：「張，帷帳。」正義音張亮反。
〔七〕集解服虔曰：「濞音帔。」
漢將別擊布軍洮水南北，〔一〕皆大破之，追得斬布鄱陽。
〔一〕集解徐廣曰：「洮音道，在江淮閒。」
樊噲別將兵定代，斬陳豨當城。〔一〕
〔一〕索隱代之縣名也。正義括地志云：「當城在朔州定襄縣界。土地十三州記云『當城在高柳東八十里，縣當常山，故曰當城』。」
十一月，高祖自布軍至長安。十二月，高祖曰：「秦始皇帝、楚隱王〔一〕陳涉、魏安釐王、〔二〕齊緡王、〔三〕趙悼襄王〔四〕皆絕無後，予守冢各十家，秦皇帝二十家，魏公子無忌五家。」赦代地吏民為陳豨、趙利所劫掠者，皆赦之。陳豨降將言豨反時，燕王盧綰使人之豨所，與陰謀。上使辟陽侯迎綰，〔五〕綰稱病。辟陽侯歸，具言綰反有端矣。二月，使樊噲、周勃將兵擊燕王綰，赦燕吏民與反者。立皇子建為燕王。
〔一〕索隱系家作「幽王」，名擇，負芻之兄。
〔二〕索隱史闕名。昭王之子，王假之祖也。
〔三〕索隱名地，宣王子，王建祖。
〔四〕索隱名偃，孝成王丹之子，幽王遷之父也。
〔五〕正義審食其也。括地志云：「辟陽故城在冀州信都縣西三十五里，漢舊縣。」
高祖擊布時，為流矢所中，行道病。病甚，呂后迎良醫，醫入見，高祖問醫，醫曰：「病可治。」於是高祖嫚罵之曰：「吾以布衣提三尺劍取天下，此非天命乎？命乃在天，雖扁鵲何益！」遂不使治病，賜金五十斤罷之。已而呂后問：「陛下百歲後，蕭相國即死，令誰代之？」上曰：「曹參可。」問其次，上曰：「王陵可。然陵少戇，陳平可以助之。陳平智有餘，然難以獨任。周勃重厚少文，然安劉氏者必勃也，可令為太尉。」呂后復問其次，上曰：「此後亦非而所知也。」
盧綰與數千騎居塞下候伺，幸上病愈自入謝。
四月甲辰，高祖崩長樂宮。〔一〕四日不發喪。呂后與審食其謀曰：「諸將與帝為編戶民，今北面為臣，此常怏怏，今乃事少主，非盡族是，天下不安。」人或聞之，語酈將軍。〔二〕酈將軍往見審食其，曰：「吾聞帝已崩，四日不發喪，欲誅諸將。誠如此，天下危矣。陳平、灌嬰將十萬守滎陽，樊噲、周勃將二十萬定燕、代，此聞帝崩，諸將皆誅，必連兵還鄉以攻關中。大臣內叛，諸侯外反，亡可翹足而待也。」審食其入言之，乃以丁未發喪，大赦天下。
〔一〕集解皇甫謐曰：「高祖以秦昭王五十一年生，至漢十二年，年六十二。」
〔二〕集解漢書曰酈商，
盧綰聞高祖崩，遂亡入匈奴。
丙寅，葬。〔一〕己巳，立太子，〔二〕至太上皇廟。〔三〕群臣皆曰：「高祖起微細，撥亂世反之正，平定天下，為漢太祖，功最高。」上尊號為高皇帝。太子襲號為皇帝，孝惠帝也。令郡國諸侯各立高祖廟，以歲時祠。
〔一〕集解徐廣曰五月。
〔二〕正義丙寅葬，後四日至己巳，即立太子為帝。有本脫「己」字者，妄引漢書云「已下」者，非。
〔三〕正義三輔黃圖云：「太上皇廟在長安城香室南，馮翊府北。」括地志云：「漢太上皇廟在雍州長安縣西北長安故城中酒池之北，高帝廟北。高帝廟亦在故城中也。」
及孝惠五年，思高祖之悲樂沛，以沛宮為高祖原廟。〔一〕高祖所教歌兒百二十人，皆令為吹樂，後有缺，輒補之。
〔一〕集解徐廣曰：「光武紀云『上幸豐，祠高祖於原廟』。」駰案：謂「原」者，再也。先既已立廟，今又再立，故謂之原廟。
高帝八男：長庶齊悼惠王肥；次孝惠，呂后子；次戚夫人子趙隱王如意；次代王恆，已立為孝文帝，薄太后子；次梁王恢，呂太后時徙為趙共王；次淮陽王友，呂太后時徙為趙幽王；次淮南厲王長；次燕王建。
太史公曰：夏之政忠。忠之敝，小人以野，〔一〕故殷人承之以敬。敬之敝，小人以鬼，〔二〕故周人承之以文。文之敝，小人以僿，〔三〕故救僿莫若以忠。〔四〕三王之道若循環，終而復始。周秦之閒，可謂文敝矣。秦政不改，反酷刑法，豈不繆乎？故漢興，承敝易變，使人不倦，得天統矣。朝以十月。車服黃屋左纛。葬長陵〔五〕。
〔一〕集解鄭玄曰：「忠，質厚也。野，少禮節也。」
〔二〕集解鄭玄曰：「多威儀，如事鬼神。」
〔三〕集解徐廣曰：「一作『薄』。」駰案：史記音隱曰「僿音西志反」。鄭玄曰「文，尊卑之差也。薄，苟習文法，無悃誠也」。索隱鄭音先代反，鄒本作「薄」，音扶各反，本一作「僿」，而徐廣云一作「薄」，是本互不同也。然此語本出子思子，見今禮表記，作「薄」，故鄭玄注云「文，尊卑之差也。薄，苟習文法，不悃誠也」。裴又引音隱云「僿音先志反」，僿塞聲相近故也。蓋僿猶薄之義也。
〔四〕集解鄭玄曰：「復反始。」
〔五〕集解皇甫謐曰：「長陵山東西廣百二十步，高十三丈，在渭水北，去長安城三十五里。」正義括地志云：「長陵在雍州咸陽縣東三十里。」
【索隱述贊】高祖初起，始自徒中。言從泗上，即號沛公。嘯命豪傑，奮發材雄。彤雲鬱碭，素靈告豐。龍變星聚，蛇分徑空。項氏主命，負約棄功。王我巴蜀，實憤于衷。三秦既北，五兵遂東。氾水即位，咸陽築宮。威加四海，還歌大風。
卷九　　　　　呂后本紀第九
呂太后者，〔一〕高祖微時妃也，〔二〕生孝惠帝、〔三〕女魯元太后。及高祖為漢王，得定陶戚姬，〔四〕愛幸，生趙隱王如意。孝惠為人仁弱，高祖以為不類我，常欲廢太子，立戚姬子如意，如意類我。戚姬幸，常從上之關東，日夜啼泣，欲立其子代太子。呂后年長，常留守，希見上，益疏。如意立為趙王後，幾代〔五〕太子者數矣，賴大臣〔六〕爭之，及留侯策，〔七〕太子得毋廢。
〔一〕集解徐廣曰：「呂后父呂公，漢元年為臨泗侯，四年卒，高后元年追謚曰呂宣王。」
〔二〕集解漢書音義曰：「諱雉。」索隱諱雉，字娥姁也。
〔三〕集解漢書音義曰：「諱盈。」
〔四〕集解如淳曰：「姬音怡，眾妾之總稱也。漢官儀曰『姬妾數百』。」蘇林曰：「清河國有妃里，而題門作『姬』。」瓚曰：「漢秩祿令及茂陵書姬，內官也，秩比二千石，位次婕妤下，在七子、八子之上。」索隱如淳音怡，非也。茂陵書曰「姬是內官」，是矣，然官號及婦人通稱姬者，姬，周之姓，所以左傳稱伯姬、叔姬，以言天子之宗女，貴於他姓，故遂以姬為婦人美號。故詩曰「雖有姬姜，不棄憔悴」是也。
〔五〕索隱上其紀反，又音祈也。
〔六〕索隱張良、叔孫通等。
〔七〕索隱令太子卑詞安車，以迎四皓也。
呂后為人剛毅，佐高祖定天下，所誅大臣多呂后力。呂后兄二人，皆為將。長兄周呂侯〔一〕死事，封其子呂台〔二〕為酈侯，〔三〕子產為交侯；〔四〕次兄呂釋之為建成侯。〔五〕
〔一〕集解徐廣曰：「名澤，高祖八年卒，謚令武侯，追謚曰悼武王。」
〔二〕索隱鄭氏、鄒誕並音怡，蘇林音胎。
〔三〕集解徐廣曰：「酈，一作『鄜』。」
〔四〕集解徐廣曰：「台弟也。」
〔五〕集解徐廣曰：「惠帝二年卒，謚康王。」
高祖十二年四月甲辰，崩長樂宮，太子襲號為帝。是時高祖八子：長男肥，孝惠兄也，異母，〔一〕肥為齊王；餘皆孝惠弟，戚姬子如意為趙王，薄夫人子恆為代王，諸姬子子恢為梁王，子友為淮陽王，子長為淮南王，子建為燕王。高祖弟交為楚王，兄子濞為吳王。非劉氏功臣番君吳芮子臣為長沙王。
〔一〕索隱母曰曹姬也。
呂后最怨戚夫人及其子趙王，迺令永巷〔一〕囚戚夫人，而召趙王。使者三反，趙相建平侯周昌謂使者曰：「高帝屬臣趙王，趙王年少。竊聞太后怨戚夫人，欲召趙王并誅之，臣不敢遣王。王且亦病，不能奉詔。」呂后大怒，迺使人召趙相。趙相徵至長安，迺使人復召趙王。王來，未到。孝惠帝慈仁，知太后怒，自迎趙王霸上，與入宮，自挾與趙王起居飲食。太后欲殺之，不得閒。孝惠元年十二月，帝晨出射。趙王少，不能蚤起。太后聞其獨居，使人持酖飲之。〔二〕犁明，孝惠還，〔三〕趙王已死。於是迺徙淮陽王友為趙王。夏，詔賜酈侯父追謚為令武侯。〔四〕太后遂斷戚夫人手足，去眼，煇耳，飲瘖藥，使居廁中，命曰「人彘」。居數日，迺召孝惠帝觀人彘。孝惠見，問，迺知其戚夫人，迺大哭，因病，歲餘不能起。使人請太后曰：「此非人所為。臣為太后子，終不能治天下。」孝惠以此日飲為淫樂，不聽政，故有病也。
〔一〕集解如淳曰：「列女傳云周宣王姜后脫簪珥待罪永巷，後改為掖庭。」索隱永巷，別宮名，有長巷，故名之也。後改為掖庭。按：韋昭云以為在掖門內，故謂之掖庭也。
〔二〕集解應劭曰：「酖鳥食蝮，以其羽畫酒中，飲之立死。」
〔三〕集解徐廣曰：「犁猶比也。諸言犁明者，將明之時。」
〔四〕索隱令音齡。
二年，楚元王、齊悼惠王皆來朝。十月，孝惠與齊王燕飲太后前，孝惠以為齊王兄，置上坐，如家人之禮。太后怒，迺令酌兩卮酖，置前，令齊王起為壽。齊王起，孝惠亦起，取卮欲俱為壽。太后迺恐，自起泛〔一〕孝惠卮。齊王怪之，因不敢飲，詳醉去。問，知其酖，齊王恐，自以為不得脫長安，憂。齊內史士〔二〕說王曰：「太后獨有孝惠與魯元公主。〔三〕今王有七十餘城，而公主迺食數城。王誠以一郡上太后，為公主湯沐邑，太后必喜，王必無憂。」於是齊王迺上城陽之郡，尊公主為王太后。〔四〕呂后喜，許之。迺置酒齊邸，〔五〕樂飲，罷，歸齊王。三年，方築長安城，四年就半，五年六年城就。〔六〕諸侯來會。十月朝賀。
〔一〕索隱音捧泛也。
〔二〕集解徐廣曰：「一作『出』。」
〔三〕集解如淳曰：「公羊傳曰『天子嫁女於諸侯，必使諸侯同姓者主之』，故謂之公主。百官表列侯所食曰國，皇后、公主所食曰邑，諸侯王女曰公主。」蘇林曰：「公，五等尊爵也。春秋聽臣子以稱君父，婦人稱主，有『主孟啗我』之比，故云公主。」瓚曰：「天子女雖食湯沐之邑，不君其民。」索隱啗音徒濫反。按：主是謂里克妻，即優施之語，事見國語。孟者，且也，言且啗我物，我教汝婦事夫之道。此即婦人稱主之意耳。比音必二反。
〔四〕集解如淳曰：「張敖子偃為魯王，故公主得為太后。」
〔五〕正義漢法，諸侯各起邸第於京師。
〔六〕索隱按：漢宮闕疏「四年築東面，五年築北面」。漢舊儀「城方六十三里，經緯各十二里」。三輔舊事云「城形似北斗」也。
七年秋八月戊寅，孝惠帝崩。〔一〕發喪，太后哭，泣不下。留侯子張辟彊為侍中，〔二〕年十五，謂丞相曰：「太后獨有孝惠，今崩，哭不悲，君知其解乎？」〔三〕丞相曰：「何解？」辟彊曰：「帝毋壯子，〔四〕太后畏君等。君今請拜呂台、呂產、呂祿為將，將兵居南北軍，及諸呂皆入宮，居中用事，如此則太后心安，君等幸得脫禍矣。」丞相迺如辟彊計。太后說，其哭迺哀。呂氏權由此起。迺大赦天下。九月辛丑，葬。〔五〕太子即位為帝，謁高廟。元年，號令一出太后。
〔一〕集解皇甫謐曰：「帝以秦始皇三十七年生，崩時年二十三。」
〔二〕集解應劭曰：「入侍天子，故曰侍中。」
〔三〕正義解，紀賣反。言哭解惰，有所思也。又音戶賣反。解，節解也。又紀買反，謂解說也。
〔四〕正義毋音無。
〔五〕集解漢書云：「葬安陵。」皇覽曰：「山高三十二丈，廣袤百二十步，居地六十畝。」皇甫謐曰：「去長陵十里，在長安北三十五里。」
太后稱制，議欲立諸呂為王，問右丞相王陵。王陵曰：「高帝刑白馬盟曰『非劉氏而王，天下共擊之』。今王呂氏，非約也。」太后不說。問左丞相陳平、絳侯周勃。勃等對曰：「高帝定天下，王子弟，今太后稱制，王昆弟諸呂，無所不可。」太后喜，罷朝。王陵讓陳平、絳侯曰：「始與高帝啑血盟，〔一〕諸君不在邪？今高帝崩，太后女主，欲王呂氏，諸君從欲阿意背約，何面目見高帝地下？」陳平、絳侯曰：「於今面折廷爭，臣不如君；夫全社稷，定劉氏之後，君亦不如臣。」王陵無以應之。十一月，太后欲廢王陵，乃拜為帝太傅，〔二〕奪之相權。王陵遂病免歸。迺以左丞相平為右丞相，以辟陽侯〔三〕審食其為左丞相。左丞相不治事，令監宮中，如郎中令。食其故得幸太后，常用事，公卿皆因而決事。迺追尊酈侯父為悼武王，欲以王諸呂為漸。
〔一〕索隱啑，鄒音使接反。又云或作「喢」，音丁牒反。
〔二〕集解應劭曰：「古官。傅者，覆也。」瓚曰：「大戴禮云『
傅之德義』。」
〔三〕索隱按：韋昭云信都之縣名。
四月，太后欲侯諸呂，迺先封高祖之功臣郎中令無擇〔一〕為博城侯。〔二〕魯元公主薨，賜謚為魯元太后。子偃為魯王。魯王父，宣平侯張敖也。封齊悼惠王子章為朱虛侯，〔三〕
以呂祿女妻之。齊丞相壽為平定侯。〔四〕少府延為梧侯。〔五〕乃封呂種為沛侯，〔六〕呂平為扶柳侯，〔七〕張買為南宮侯。〔八〕
〔一〕集解徐廣曰：「姓馮。」
〔二〕正義括地志云：「兗州博城，本漢博城縣城。」
〔三〕索隱虛音墟，琅邪縣也。正義括地志云：「朱虛故城在青州臨朐縣東六十里，漢朱虛也。十三州志云丹朱遊故虛，故云朱虛也。」虛猶丘也。朱猶丹也。
〔四〕集解徐廣曰：「姓齊。」
〔五〕集解徐廣曰：「姓陽成也。延以軍匠起，作宮築城也。」
〔六〕集解徐廣曰：「釋之之子也。」正義括地志云：「徐州沛縣古城也。」
〔七〕集解徐廣曰：「呂后姊子也。母字長姁。」正義括地志云：「扶柳故城在冀州信都縣西三十里，漢扶柳縣也。有澤，澤中多柳，故曰扶柳。」
〔八〕集解徐廣曰：「其父越人，為高祖騎將。」
太后欲王呂氏，先立孝惠後宮子彊為淮陽王，〔一〕子不疑為常山王，〔二〕子山為襄城侯，〔三〕子朝為軹侯，〔四〕子武為壺關侯。太后風大臣，大臣請立酈侯呂台為呂王，〔五〕太后許之。建成康侯釋之卒，嗣子有罪，廢，立其弟呂祿〔六〕為胡陵侯，〔七〕續康侯後。二年，常山王薨，以其弟襄城侯山為常山王，更名義。十一月，呂王台薨，謚為肅王，太子嘉代立為王。三年，無事。〔八〕四年，封呂嬃為臨光侯，呂他為俞侯，〔九〕呂更始為贅其侯，〔一〇〕呂忿為呂城侯，〔一一〕及諸侯丞相五人。〔一二〕
〔一〕集解韋昭曰：「今陳留郡。」
〔二〕正義括地志云：「常山故城在恆州真定縣南八里，本漢東垣邑也。」
〔三〕索隱按：下文更名義，又改名弘農。漢書襄城侯唯云名弘，蓋史省文耳。按志，襄城屬潁川也。
〔四〕索隱按：韋昭云河內有軹縣，音紙也。正義括地志云：「故軹城在懷州濟源縣東南十三里，七國時魏邑。」
〔五〕正義初呂台為呂王，後呂產王梁，更名梁曰呂。
〔六〕集解徐廣曰：「釋之少子。」
〔七〕正義胡陵，縣名，屬山陽，章帝改曰胡陸。
〔八〕集解漢書云：「秋，星晝見。」
〔九〕索隱他音陀。俞音輸。正義括地志云：「故鄃城在德州平原縣西南三十里，本漢鄃縣，呂他邑也。」
〔一〇〕集解徐廣曰：「表云呂后昆弟子淮陽丞相呂勝為贅其侯。」索隱按表作「臨淮」也。
〔一一〕正義括地志云：「故呂城在鄧州南陽縣西三十里，呂尚先祖封。」
〔一二〕集解徐廣曰：「中邑侯朱通、山都侯王恬開、松茲侯徐厲、滕侯呂更始、醴陵侯越。」
宣平侯女為孝惠皇后時，無子，詳為有身，取美人子名之，〔一〕殺其母，立所名子為太子。孝惠崩，太子立為帝。帝壯，或聞其母死，非真皇后子，迺出言曰：「后安能殺吾母而名我？我未壯，壯即為變。」太后聞而患之，恐其為亂，迺幽之永卷中，言帝病甚，左右莫得見。太后曰：「凡有天下治為萬民命〔二〕者，蓋之如天，容之如地，上有歡心以安百姓，百姓欣然以事其上，歡欣交通而天下治。今皇帝病久不已，迺失惑惛亂，不能繼嗣奉宗廟祭祀，不可屬天下，其代之。」群臣皆頓首言：「皇太后為天下齊民計所以安宗廟社稷甚深，群臣頓首奉詔。」帝廢位，太后幽殺之。五月丙辰，立常山王義為帝，更名曰弘。不稱元年者，以太后制天下事也。以軹侯朝為常山王。置太尉官，絳侯勃為太尉。五年八月，淮陽王薨，以弟壺關侯武為淮陽王。六年十月，太后曰呂王嘉居處驕恣，廢之，以肅王台弟呂產為呂王。夏，赦天下。封齊悼惠王子興居為東牟侯。〔三〕
〔一〕正義劉伯莊云：「諸美人元幸呂氏，懷身而入宮生子。」
〔二〕集解徐廣曰：「一無此字。」
〔三〕索隱韋昭云：「東萊縣。」
七年正月，太后召趙王友。友以諸呂女為受后，弗愛，愛他姬，諸呂女妒，怒去，讒之於太后，誣以罪過，曰：「呂氏安得王！太后百歲後，吾必擊之」。太后怒，以故召趙王。趙王至，置邸不見，令衛圍守之，弗與食。其群臣或竊饋，輒捕論之，趙王餓，乃歌曰：「諸呂用事兮劉氏危，迫脅王侯兮彊授我妃。我妃既妒兮誣我以惡，讒女亂國兮上曾不寤。我無忠臣兮何故棄國？自決中野兮蒼天舉直〔一〕！于嗟不可悔兮寧蚤自財。為王而餓死兮誰者憐之！呂氏絕理兮託天報仇。」丁丑，趙王幽死，以民禮葬之長安民冢次。
〔一〕集解徐廣曰：「舉，一作『與』。」
己丑，日食，晝晦。太后惡之，心不樂，乃謂左右曰：「此為我也。」
二月，徙梁王恢為趙王。呂王產徙為梁王，梁王不之國，為帝太傅。立皇子平昌侯太為呂王。更名梁曰呂，呂曰濟川。太后女弟呂嬃〔一〕有女為營陵侯劉澤妻，澤為大將軍。太后王諸呂，恐即崩後劉將軍為害，迺以劉澤為琅邪王，以慰其心。
〔一〕索隱韋昭云：「樊噲妻，封林光侯。」
梁王恢之徙王趙，心懷不樂。太后以呂產女為趙王后。王后從官皆諸呂，擅權，微伺趙王，趙王不得自恣。王有所愛姬，王后使人酖殺之。王乃為歌詩四章，令樂人歌之。王悲，六月即自殺。太后聞之，以為王用婦人棄宗廟禮，廢其嗣。
宣平侯張敖卒，以子偃為魯王，敖賜謚為魯元王。
秋，太后使使告代王，欲徙王趙。代王謝，願守代邊。
太傅產、丞相平等言，武信侯呂祿〔一〕上侯，位次第一，〔二〕請立為趙王。太后許之，追尊祿父康侯為趙昭王。九月，燕靈王建薨，有美人子，太后使人殺之，無後，國除。八年十月，立呂肅王子東平侯呂通為燕王，封通弟呂莊為東平侯。
〔一〕集解徐廣曰：「呂后兄子也。前封胡陵侯，蓋號曰武信。」
〔二〕集解如淳曰：「功大者位在上，功臣侯表有第一第二之次也。」
三月中，呂后祓，還〔一〕過軹道，見物如蒼犬，據〔二〕高后掖，忽弗復見。卜之，云趙王如意為祟。高后遂病掖傷。
〔一〕正義祓，芳弗反，又音廢。後同。
〔二〕集解徐廣曰：「音戟。」
高后為外孫魯元王偃年少，蚤失父母，孤弱，迺封張敖前姬兩子，侈為新都侯，壽為樂昌侯，〔一〕以輔魯元王偃。及封中大謁者張釋為建陵侯，〔二〕呂榮為祝茲侯。〔三〕諸中宦者令丞皆為關內侯，食邑五百戶。〔四〕
〔一〕集解徐廣曰：「食細陽之池陽鄉。」
〔二〕集解徐廣曰：「一云張釋卿。」駰案：如淳曰「百官表『謁者掌賓贊受事』，灌嬰為中謁者。後常以奄人為之，諸官加『中』者多奄人也」。
〔三〕集解徐廣曰：「呂后昆弟子。」
〔四〕集解如淳曰：「列侯出關就國，關內侯但爵其身，有加異者，與關內之邑，食其租稅也。風俗通義曰『秦時六國未平，將帥皆家關中，故稱關內侯』。」
七月中，高后病甚，迺令趙王呂祿為上將軍，軍北軍；呂王產居南軍。呂太后誡產、祿曰：「高帝已定天下，與大臣約，曰『非劉氏王者，天下共擊之』。今呂氏王，大臣弗平。我即崩，帝年少，大臣恐為變。必據兵衛宮，慎毋送喪，毋為人所制。」辛巳，高后崩，遺詔賜諸侯王各千金，〔一〕將相列侯郎吏皆以秩賜金。大赦天下。以呂王產為相國，以呂祿女為帝后。
〔一〕集解蔡邕曰：「皇子封為王者，其實古諸侯也。加號稱王，故謂之諸侯王。王子弟封為侯者，謂之諸侯。」
高后已葬，〔一〕以左丞相審食其為帝太傅。
〔一〕集解皇甫謐曰：「合葬長陵。」皇覽曰：「高帝、呂后，山各一所也。」
朱虛侯劉章有氣力，東牟侯興居其弟也。皆齊哀王弟，居長安。當是時，諸呂用事擅權，欲為亂，畏高帝故大臣絳、灌等，未敢發。朱虛侯婦，呂祿女，陰知其謀。恐見誅，迺陰令人告其兄齊王，欲令發兵西，誅諸呂而立。朱虛侯欲從中與大臣為應。齊王欲發兵，其相弗聽。八月丙午，齊王欲使人誅相，相召平迺反，舉兵欲圍王，王因殺其相，遂發兵東，詐奪琅邪王兵，并將之而西。語在齊王語中。
齊王迺遺諸侯王書曰：「高帝平定天下，王諸子弟，悼惠王王齊。悼惠王薨，孝惠帝使留侯良立臣為齊王。孝惠崩，高后用事，春秋高，聽諸呂，擅廢帝更立，又比殺三趙王，〔一〕滅梁、趙、燕以王諸呂，分齊為四。忠臣進諫，上惑亂弗聽。今高后崩，而帝春秋富，未能治天下，固恃大臣諸侯。而諸呂又擅自尊官，聚兵嚴威，劫列侯忠臣，矯制以令天下，宗廟所以危。寡人率兵入誅不當為王者。」漢聞之，相國呂產等迺遣潁陰侯灌嬰將兵擊之。灌嬰至滎陽，迺謀曰：「諸呂權兵關中，欲危劉氏而自立。今我破齊還報，此益呂氏之資也。」迺留屯滎陽，使使諭齊王及諸侯，與連和，以待呂氏變，共誅之。齊王聞之，迺還兵西界待約。
〔一〕索隱比音如字。比猶頻也。趙隱王如意，趙幽王友，趙王恢，是三趙王也。
呂祿、呂產欲發亂關中，內憚絳侯、朱虛等，外畏齊、楚兵，又恐灌嬰畔之，欲待灌嬰兵與齊合而發，猶豫未決。〔一〕當是時，濟川王太、淮陽王武、常山王朝名為少帝弟，及魯元王呂后外孫，皆年少未之國，居長安。趙王祿、梁王產各將兵居南北軍，皆呂氏之人。列侯群臣莫自堅其命。
〔一〕索隱猶，鄒音以獸反。與音預，又作「豫」。崔浩云「猶，蝯類也。卬鼻，長尾，性多疑」。又說文云「猶，獸名，多疑」，故比之也。按：狐性亦多疑，度冰而聽水聲，故云「狐疑」也。今解者又引老子「與兮若冬涉川，猶兮若畏四鄰」，故以為「猶與」是常語。且按狐聽冰，而此云「若冬涉川」，則與是狐類不疑。「猶兮若畏四鄰」，則猶定是獸，自不保同類，故云「畏四鄰」也。
太尉絳侯勃不得入軍中主兵。曲周侯酈商老病，其子寄與呂祿善。絳侯迺與丞相陳平謀，使人劫酈商。令其子寄往紿說呂祿曰：「高帝與呂后共定天下，劉氏所立九王，〔一〕呂氏所立三王，〔二〕皆大臣之議，事已布告諸侯，諸侯皆以為宜。今太后崩，帝少，而足下佩趙王印，不急之國守藩，迺為上將，將兵留此，為大臣諸侯所疑。足下何不歸印，以兵屬太尉？請梁王歸相國印，與大臣盟而之國，齊兵必罷，大臣得安，足下高枕而王千里，此萬世之利也。」呂祿信然其計，欲歸將印，以兵屬太尉。使人報呂產及諸呂老人，或以為便，或曰不便，計猶豫未有所決。呂祿信酈寄，時與出游獵。過其姑呂嬃，嬃大怒，曰：「若為將而棄軍，呂氏今無處矣。」〔三〕迺悉出珠玉寶器散堂下，曰：「毋為他人守也」
〔一〕索隱吳，楚，齊，淮南，琅邪，代，常山王朝，淮陽王武，濟川王太，是九也。
〔二〕索隱梁王產、趙王祿、燕王通也。
〔三〕索隱顏師古以為言見誅滅，無處所也。
左丞相食其免。
八月庚申旦，平陽侯窋行御史大夫事，見相國產計事。郎中令賈壽使從齊來，因數產曰：「王不蚤之國，今雖欲行，尚可得邪？」具以灌嬰與齊楚合從，欲誅諸呂告產，迺趣產急入宮。平陽侯頗聞其語，迺馳告丞相、太尉。太尉欲入北軍，不得入。襄平侯通尚符節〔一〕。迺令持節矯內太尉北軍。太尉復令酈寄與典客劉揭〔二〕先說呂祿曰：「帝使太尉守北軍，欲足下之國，急歸將印辭去，不然，禍且起。」呂祿以為酈兄〔三〕不欺己，遂解印屬典客，而以兵授太尉。太尉將之入軍門，行令軍中曰：「為呂氏右襢，為劉氏左襢。」軍中皆左襢為劉氏。太尉行至，將軍呂祿亦已解上將印去，太尉遂將北軍。
〔一〕集解徐廣曰：「姓紀。」張晏曰：「紀信字也。尚，主也。今符節令。」索隱張晏云：「紀信子。」又晉灼云：「信被楚燒死，不見有後。按功臣表襄平侯紀通，父成以將軍定三秦，死事，子侯。」則通非信子，張說誤矣。
〔二〕集解漢書百官表曰：「典客，秦官也，掌諸侯、歸義蠻夷也。」
〔三〕集解徐廣曰：「音況，字也。名寄。」
然尚有南軍。平陽侯聞之，以呂產謀告丞相平，丞相平迺召朱虛侯佐太尉。太尉令朱虛侯監軍門。令平陽侯告衛尉：「毋入相國產殿門。」呂產不知呂祿已去北軍，迺入未央宮，欲為亂，殿門弗得入，裴回往來。平陽侯恐弗勝，馳語太尉。太尉尚恐不勝諸呂，未敢訟言誅之，〔一〕迺遣朱虛侯謂曰：「急入宮衛帝。」朱虛侯請卒，太尉予卒千餘人。入未央宮門，遂見產廷中。日餔時，遂擊產。產走，天風大起，以故其從官亂，莫敢鬥。逐產，殺之郎中府吏廁中。〔二〕
〔一〕集解徐廣曰：「訟，一作『公』。」駰按：韋昭曰「訟猶公也」。索隱按：韋昭以訟為公，徐廣又云一作「公」，蓋公為得。然公言猶明言也。又解者云訟，誦說也。
〔二〕集解如淳曰：「百官表郎中令掌宮殿門戶，故其府在宮中，後轉為光祿勳也。」
朱虛侯已殺產，帝命謁者持節勞朱虛侯。朱虛侯欲奪節信，謁者不肯，朱虛侯則從與載，因節信馳走，斬長樂衛尉呂更始。還，馳入北軍，報太尉。太尉起，拜賀朱虛侯曰：「所患獨呂產，今已誅，天下定矣。」遂遣人分部悉捕諸呂男女，無少長皆斬之。辛酉，捕斬呂祿，而笞殺呂嬃。使人誅燕王呂通，而廢魯王偃。壬戌，以帝太傅食其復為左丞相。戊辰，徙濟川王王梁，立趙幽王子遂為趙王。遣朱虛侯章以誅諸呂氏事告齊王，令罷兵。灌嬰兵亦罷滎陽而歸。
諸大臣相與陰謀曰：「少帝及梁、淮陽、常山王，皆非真孝惠子也。呂后以計詐名他人子，殺其母，養後宮，令孝惠子之，立以為後，及諸王，以彊呂氏。今皆已夷滅諸呂，而置所立，即長用事，吾屬無類矣。不如視諸王最賢者立之。」或言「齊悼惠王高帝長子，今其適子為齊王，推本言之，高帝適長孫，可立也」。大臣皆曰：「呂氏以外家惡而幾危宗廟，亂功臣今齊王母家駟（鈞），駟鈞，惡人也。即立齊王，則復為呂氏。」欲立淮南王，以為少，母家又惡。迺曰：「代王方今高帝見子，最長，仁孝寬厚。太后家薄氏謹良。且立長故順，以仁孝聞於天下，便。」迺相與共陰使人召代王。代王使人辭謝。再反，然後乘六乘傳。〔一〕後九月〔二〕晦日己酉，至長安，舍代邸。大臣皆往謁，奉天子璽上代王，共尊立為天子。代王數讓，群臣固請，然後聽。
〔一〕集解張晏曰：「備漢朝有變，欲馳還也。或曰傳車六乘。」
〔二〕集解文穎曰：「即閏九月也。時律曆廢，不知閏，謂之『後九月』也。以十月為歲首，至九月則歲終，後九月則閏月。」
東牟侯興居曰：「誅呂氏吾無功，請得除宮。」迺與太僕汝陰侯滕公入宮，前謂少帝曰：「足下非劉氏，不當立。」乃顧麾左右執戟者掊兵罷去。〔一〕有數人不肯去兵，宦者令張澤諭告，亦去兵。滕公迺召乘輿車載少帝出。〔二〕少帝曰：「欲將我安之乎？」滕公曰「出就舍。」舍少府。迺奉天子法駕，〔三〕迎代王於邸。報曰：「宮謹除。」代王即夕入未央宮。有謁者十人持戟衛端門，曰：「天子在也，足下何為者而入？」代王迺謂太尉。太尉往諭，謁者十人皆掊兵而去。代王遂入而聽政。夜，有司分部誅滅梁、淮陽、常山王及少帝於邸。
〔一〕集解徐廣曰：「掊音仆。」
〔二〕集解蔡邕曰：「律曰『敢盜乘輿服御物』。天子至尊，不敢渫瀆言之，故託於乘輿也。乘猶載也，輿猶車也。天子以天下為家，不以京師宮室為常處，則當乘車輿以行天下，故群臣託輿以言之也，故或謂之『車駕』。」
〔三〕集解蔡邕曰：「天子有大駕、小駕、法駕。法駕上所乘，曰金根車，駕六馬，有五時副車，皆駕四馬，侍中參乘，屬車三十六乘。」
代王立為天子。二十三年崩，謚為孝文皇帝。
太史公曰：孝惠皇帝、高后之時，黎民得離戰國之苦，君臣俱欲休息乎無為，故惠帝垂拱，高后女主稱制，政不出房戶，天下晏然。刑罰罕用，罪人是希。民務稼穡，衣食滋殖。
【索隱述贊】高祖猶微，呂氏作妃。及正軒掖，潛用福威。志懷安忍，性挾猜疑。置鴆齊悼，殘彘戚姬。孝惠崩殞，其哭不悲。諸呂用事，天下示私。大臣葅醢，支櫱芟夷。禍盈斯驗，蒼狗為菑。
卷十　　　　　孝文本紀第十
孝文皇帝，〔一〕高祖中子也。高祖十一年春，已破陳豨軍，定代地，立為代王，都中都。〔二〕太后薄氏子。即位十七年，高后八年七月，高后崩。九月，諸呂呂產等欲為亂，以危劉氏，大臣共誅之，謀召立代王，事在呂后語中。
〔一〕集解漢書音義曰：「諱恆。」
〔二〕正義括地志云：「中都故城在汾州平遙縣西南十二里，秦屬太原郡也。」
丞相陳平、太尉周勃等使人迎代王。代王問左右郎中令張武等。張武等議曰：「漢大臣皆故高帝時大將，習兵，多謀詐，此其屬意非止此也，特畏高帝、呂太后威耳。今已誅諸呂，新啑血〔一〕京師，〔二〕此以迎大王為名，實不可信。願大王稱疾毋往，以觀其變。」中尉宋昌進曰：〔三〕「群臣之議皆非也。夫秦失其政，諸侯豪桀並起，人人自以為得之者以萬數，然卒踐天子之位者，劉氏也，天下絕望，一矣。高帝封王子弟，地犬牙相制，〔四〕此所謂盤石之宗也，〔五〕天下服其彊，二矣。漢興，除秦苛政，約法令，施德惠，人人自安，難動搖，三矣。夫以呂太后之嚴，立諸呂為三王，擅權專制，然而太尉以一節入北軍，〔六〕一呼士皆左袒，為劉氏，叛諸呂，卒以滅之。此乃天授，非人力也。今大臣雖欲為變，百姓弗為使，其黨寧能專一邪？方今內有朱虛、東牟之親，外畏吳、楚、淮南、琅邪、齊、代之彊。方今高帝子獨淮南王與大王，大王又長，賢聖仁孝，聞於天下，故大臣因天下之心而欲迎立大王，大王勿疑也。」代王報太后計之，猶與未定。卜之龜，卦兆得大橫。〔七〕占曰：「大橫庚庚，余為天王，夏啟以光。」〔八〕代王曰：「寡人固已為王矣，又何王？」卜人曰：「所謂天王者乃天子。」於是代王乃遣太后弟薄昭往見絳侯，絳侯等具為昭言所以迎立王意。薄昭還報曰：「信矣，毋可疑者。」代王乃笑謂宋昌曰：「果如公言。」乃命宋昌參乘，張武等六人乘傳詣長安。至高陵休止，〔九〕而使宋昌先馳之長安觀變。
〔一〕索隱啑，漢書作「喋」，音跕，丁牒反。漢書陳湯杜業皆言喋血，無盟歃事。廣雅云「蹀，履也」，謂履涉之。
〔二〕集解公羊傳曰：「京，大；師，眾也，天子之居，必以眾大之辭言也。」
〔三〕索隱東觀漢記宋楊傳宋義後有宋昌。又會稽典錄昌，宋義孫也。
〔四〕索隱言封子弟境土交接，若犬之牙不正相當而相銜入也。
〔五〕索隱言其固如盤石。此語見太公六韜也。
〔六〕索隱即紀通所矯帝之節。
〔七〕集解應劭曰：「以荊灼龜，文正橫。」
〔八〕集解服虔曰：「庚庚，橫貌也。」李奇曰：「庚庚，其繇文也。」張晏曰：「橫（行）〔謂〕無思不服。庚，更也。言去諸侯而即帝位也。先是五帝官天下，老則禪賢，至啟始傳父爵，乃能光治先君之基業。文帝亦襲父跡，言似夏啟者也。」索隱荀悅云：「大橫，龜兆橫理也。」按：庚庚猶「更更」，言以諸侯更帝位也。荀悅云「繇，抽也，所以抽出吉凶之情也」。杜預云「繇，兆辭也，音冑也」。按：漢書蓋寬饒云「五帝官天下，三王家天下，官以傳賢人，家以傳子孫」。官猶公也，謂不私也。
〔九〕正義括地志云：「高陵故城在雍州高陵縣西南一里，本名橫橋，架渭水上。三輔舊事云秦於渭南有興樂宮，渭北有咸陽宮。秦昭王欲通二宮之閒，造橫橋，長三百八十步，橋北（京）〔壘〕石水中，舊有忖留神象。此神曾與魯班語，班令其出，留曰『我貌醜，卿善圖物容，不出』。班於是拱手與語曰『出頭見我』。留乃出首。班以腳畫地，忖留覺之，便沒水。故置其像於水上，唯有腰以上。魏太祖馬見而驚，命移下之。」
昌至渭橋，〔一〕丞相以下皆迎。宋昌還報。代王馳至渭橋，群臣拜謁稱臣。代王下車拜。太尉勃進曰：「願請閒言。」〔二〕宋昌曰：「所言公，公言之。所言私，王者不受私。」太尉乃跪上天子璽符。代王謝曰：「至代邸而議之。」〔三〕遂馳入代邸。群臣從至。丞相陳平、太尉周勃、大將軍陳武、御史大夫張蒼、宗正劉郢、〔四〕朱虛侯劉章、東牟侯劉興居、典客劉揭皆再拜言曰：「子弘等皆非孝惠帝子，不當奉宗廟。臣謹請（與）陰安侯〔五〕列侯頃王后〔六〕與琅邪王、宗室、大臣、列侯、吏二千石議曰：『大王高帝長子，宜為高帝嗣。』願大王即天子位。」代王曰：「奉高帝宗廟，重事也。寡人不佞，不足以稱宗廟。願請楚王計宜者，〔七〕寡人不敢當。」群臣皆伏固請。代王西鄉讓者三，南鄉讓者再。〔八〕丞相平等皆曰：「臣伏計之，大王奉高帝宗廟最宜稱，雖天下諸侯萬民以為宜。臣等為宗廟社稷計，不敢忽。願大王幸聽臣等。臣謹奉天子璽符再拜上。」代王曰：「宗室將相王列侯以為莫宜寡人，寡人不敢辭。」遂即天子位。
〔一〕集解蘇林曰：「在長安北三里。」索隱三輔故事：「咸陽宮在渭北，興樂宮在渭南，秦昭王通兩宮之閒，作渭橋，長三百八十步。」又關中記云石柱以北屬扶風，石柱以南屬京兆也。
〔二〕索隱包愷音閑，言欲向空閒處語。顏師古云：「閒，容也，猶言中閒。請容暇之頃，當有所陳，不欲即公論也。」
〔三〕索隱說文：「邸，屬國舍。」
〔四〕集解漢書百官表曰：「宗正，秦官。」應劭曰：「周成王時，彤伯入為宗正。」
〔五〕集解蘇林曰：「高帝兄伯妻羹頡侯信母，丘嫂也。」
〔六〕集解徐廣曰：「代頃王劉仲之妻。」駰按：蘇林曰「仲子濞為吳王，故追謚頃王」也。如淳曰「頃王后封陰安侯，時呂嬃為林光侯，蕭何夫人亦為酇侯」。又宗室表此時無陰安，知其為頃王后也。索隱按：蘇林、徐廣、韋昭以為二人封號，而樂產引如淳，以頃王后別封陰安侯，與漢祠令相會。今以陰安是別人封爵，非也。頃王后是代王后，文帝之伯母。代王降為郃陽侯，故云「列侯頃王后」。韋昭曰「陰安屬魏郡」也。
〔七〕集解蘇林曰：「楚王名交，高帝弟。」索隱楚王交，高帝弟，最尊。言更請楚王計宜者，故下云「皆為宜」也。
〔八〕集解如淳曰：「讓群臣也。或曰賓主位東西面，君臣位南北面，故西向坐，三讓不受，群臣猶稱宜，乃更迴坐示變，即君位之漸也。」
群臣以禮次侍。乃使太僕嬰與東牟侯興居清宮，〔一〕奉天子法駕，〔二〕迎于代邸。皇帝即日夕入未央宮。乃夜拜宋昌為衛將軍，鎮撫南北軍。以張武為郎中令，行殿中。還坐前殿。於是夜下詔書曰：「閒者諸呂用事擅權，謀為大逆，欲以危劉氏宗廟，賴將相列侯宗室大臣誅之，皆伏其辜。朕初即位，其赦天下，賜民爵一級，女子百戶牛酒，〔三〕酺五日。」〔四〕
〔一〕集解應劭曰：「舊典，天子行幸所至，必遣靜宮令先案行清靜殿中，以虞非常。」索隱按：漢儀云「皇帝起居，索室清宮而後行。」
〔二〕索隱漢官儀云：「天子鹵簿有大駕、法駕。大駕公卿奉引，大將軍參乘，屬車八十一乘。法駕公卿不在鹵簿中，惟京兆尹、執金吾、長安令奉引，侍中參乘，屬車三十六乘也。」
〔三〕集解蘇林曰：「男賜爵，女子賜牛酒。」索隱按：封禪書云「百戶牛一頭，酒十石」。樂產云「婦人無夫或無子不霑爵，故賜之也」。
〔四〕集解文穎曰：「漢律三人已上無故群飲，罰金四兩。今詔橫賜得令會聚飲食五日。」索隱說文云「酺，王者布德，大飲酒也」。出錢為醵，出食為酺。又按：趙武靈王滅中山，酺五日，是其所起也。
孝文皇帝元年十月庚戌，徙立故琅邪王澤為燕王。
辛亥，皇帝即阼，〔一〕謁高廟。右丞相平徙為左丞相，〔二〕太尉勃為右丞相，大將軍灌嬰為太尉。諸呂所奪齊楚故地，皆復與之。
〔一〕正義主人階也。
〔二〕正義此時尚右。
壬子，遣車騎將軍薄昭迎皇太后于代。皇帝曰：「呂產自置為相國，呂祿為上將軍，擅矯遣灌將軍嬰將兵擊齊，欲代劉氏，嬰留滎陽弗擊，與諸侯合謀以誅呂氏。呂產欲為不善，丞相陳平與太尉周勃謀奪呂產等軍。朱虛侯劉章首先捕呂產等。太尉身率襄平侯通持節承詔入北軍。典客劉揭身奪趙王呂祿印。益封太尉勃萬戶，賜金五千斤。丞相陳平、灌將軍嬰邑各三千戶，金二千斤。朱虛侯劉章、襄平侯通、東牟侯劉興居邑各二千戶，金千斤。〔一〕封典客揭為陽信侯〔二〕，賜金千斤。」
〔一〕集解徐廣曰：「十一月辛丑。」
〔二〕索隱韋昭云勃海縣。正義括地志云：「陽信故城在滄州無棣縣東南三十里，漢陽信縣。」
十二月，上曰：「法者，治之正也，所以禁暴而率善人也。今犯法已論，而使毋罪之父母妻子同產坐之，及為收帑，朕甚不取。其議之。」有司皆曰：「民不能自治，故為法以禁之。相坐坐收，所以累其心，使重犯法，所從來遠矣。如故便。」上曰：「朕聞法正則民愨，罪當則民從。且夫牧民而導之善者，吏也。其既不能導，又以不正之法罪之，是反害於民為暴者也。何以禁之？朕未見其便，其孰計之。」有司皆曰：「陛下加大惠，德甚盛，非臣等所及也。請奉詔書，除收帑諸相坐律令。」〔一〕
〔一〕集解應劭曰：「帑，子也。秦法一人有罪，并坐其家室。今除此律。」
正月，有司言曰：「蚤建太子，所以尊宗廟。請立太子。」上曰：「朕既不德，上帝神明未歆享，天下人民未有嗛志。〔一〕今縱不能博求天下賢聖有德之人而禪天下焉，而曰豫建太子，是重吾不德也。謂天下何？〔二〕其安之。」〔三〕有司曰：「豫建太子，所以重宗廟社稷，不忘天下也。」上曰：「楚王，季父也，春秋高，閱天下之義理多矣，〔四〕明於國家之大體。吳王於朕，兄也，惠仁以好德。淮南王，弟也，秉德以陪朕。〔五〕豈為不豫哉！諸侯王宗室昆弟有功臣，多賢及有德義者，若舉有德以陪朕之不能終，是社稷之靈，天下之福也。今不選舉焉，而曰必子，人其以朕為忘賢有德者而專於子，非所以憂天下也。朕甚不取也。」有司皆固請曰：「古者殷周有國，治安皆千餘歲，古之有天下者莫長焉，用此道也。〔六〕立嗣必子，所從來遠矣。高帝親率士大夫，始平天下，建諸侯，為帝者太祖。諸侯王及列侯始受國者皆亦為其國祖。子孫繼嗣，世世弗絕，天下之大義也，故高帝設之以撫海內。今釋宜建而更選於諸侯及宗室，非高帝之志也。更議不宜。〔七〕子某最長，純厚慈仁，請建以為太子。」上乃許之。因賜天下民當代父後者爵各一級〔八〕封將軍薄昭為軹侯。〔九〕
〔一〕索隱按：嗛者，（不）滿之意也。未有嗛志，言天下皆志不滿也。漢書作「{匧心}志」，安也。
〔二〕索隱言何以謂於天下也。
〔三〕索隱其，發聲也。安者，徐也。言徐徐且待也。
〔四〕集解如淳曰：「閱，猶言多所更歷也。」
〔五〕集解文穎曰：「陪，輔也。」
〔六〕索隱言古之有天下者，無長於立子，故云「莫長焉」。用此道者，用殷周立子之道，故安治千有餘歲也。
〔七〕索隱言不宜更別議也。
〔八〕集解韋昭曰：「文帝以立子為後，不欲獨饗其福，故賜天下為父後者爵。」
〔九〕集解徐廣曰：「正月乙巳也。」
三月，有司請立皇后。薄太后曰：「諸侯皆同姓，立太子母為皇后。」〔一〕皇后姓竇氏。上為立后故，賜天下鰥寡孤獨窮困及年八十已上孤兒九歲已下布帛米肉各有數。上從代來，初即位，施德惠天下，填撫諸侯四夷皆洽驩，乃循從代來功臣。上曰：「方大臣之誅諸呂迎朕，朕狐疑，皆止朕，唯中尉宋昌勸朕，朕以得保奉宗廟。已尊昌為衛將軍，其封昌為壯武侯。〔二〕諸從朕六人，官皆至九卿。」〔三〕
〔一〕索隱謂帝之子為諸侯王，皆同姓。姓，生也。言皆同母生，故立太子母也。
〔二〕集解徐廣曰：「四月辛亥封，封三十四年，景帝中四年奪侯，國除。」索隱韋昭云膠東縣。正義括地志云：「壯武故城在萊州即墨縣西六十里，古萊夷國，有漢壯武縣故城。」
〔三〕正義漢置九卿，一曰太常，二曰光祿，三曰衛尉，四曰太僕，五曰廷尉，六曰大鴻臚，七曰宗正，八曰大司農，九曰少府，是為九卿也。
上曰：「列侯從高帝入蜀、漢中者六十八人皆益封各三百戶，故吏二千石以上從高帝潁川守尊等十人食邑六百戶，淮陽守申徒嘉等十人五百戶，衛尉定等十人四百戶。封淮南王舅父趙兼為周陽侯，〔一〕齊王舅父駟鈞為清郭侯。」〔二〕秋，封故常山丞相蔡兼為樊侯。〔三〕
〔一〕正義括地志云：「周陽故城在絳州聞喜縣東二十九里。」
〔二〕集解如淳曰：「邑名，六國時齊有清郭君。清音靜。」索隱按表，駟鈞封鄔侯。不同者，蓋後徙封於鄔。鄔屬鉅鹿郡。
〔三〕索隱韋昭云：「樊，東平之縣。」正義括地志云：「漢樊縣城在兗州瑕丘西南二十五里。地理志云樊縣古樊國，仲山甫所封。」
人或說右丞相曰：「君本誅諸呂，迎代王，今又矜其功，受上賞，處尊位，禍且及身。」右丞相勃乃謝病免罷，左丞相平專為丞相。〔一〕
〔一〕集解徐廣曰：「八月中。」
二年十月，丞相平卒，復以絳侯勃為丞相。上曰：「朕聞古者諸侯建國千餘（歲），各守其地，以時入貢，民不勞苦，上下驩欣，靡有遺德。今列侯多居長安，邑遠，吏卒給輸費苦，而列侯亦無由教馴其民。〔一〕其令列侯之國，為吏及詔所止者，遣太子。」〔二〕
〔一〕正義馴，古「訓」字。
〔二〕集解張晏曰：「為吏，謂以卿大夫為兼官者。詔所止，特以恩愛見留者。」
十一月晦，日有食之。〔一〕十二月望，日又食。〔二〕上曰：「朕聞之，天生蒸民，為之置君以養治之。人主不德，布政不均，則天示之以菑，以誡不治。乃十一月晦，日有食之，適見于天，菑孰大焉！朕獲保宗廟，以微眇之身託于兆民君王之上，天下治亂，在朕一人，唯二三執政猶吾股肱也。朕下不能理育群生，上以累三光之明，其不德大矣。令至，其悉思朕之過失，及知見思之所不及，白以告朕。及舉賢良方正能直言極諫者，以匡朕之不逮。因各飭其任職，務省繇費以便民。朕既不能遠德，故憪然念外人之有非，〔三〕是以設備未息。今縱不能罷邊屯戍，而又飭兵厚衛，其罷衛將軍軍。太僕見馬遺財足，〔四〕餘皆以給傳置。」〔五〕
〔一〕正義按：說文云日蝕則朔，月蝕則望。而云晦日食之，恐曆錯誤。
〔二〕集解徐廣曰：「此云望日又食。按：漢書及五行志無此日食文也。一本作『月食』，然史書不紀月食。」
〔三〕集解漢書音義曰：「憪然猶介然也。非，姦非也。」索隱蘇林云「憪，寢視不安之貌」，蓋近其意。餘說皆疏。憪音下板反。
〔四〕索隱遺猶留也。財，古字與「纔」同。言太僕見在之馬，今留纔足充事而已也。
〔五〕索隱按：廣雅云「置，驛也」。續漢書云「驛馬三十里一置」。故樂產亦云傳置一也。言乘傳者以傳次受名，乘置者以馬取匹。傳音丁戀反。如淳云「律，四馬高足為傳置，四馬中足為馳置，下足為乘置，一馬二馬為軺置，如置急者乘一馬曰乘也」。
正月，上曰：「農，天下之本，其開籍田，〔一〕朕親率耕，以給宗廟粢盛。」〔二〕
〔一〕集解應劭曰：「古者天子耕籍田千畝，為天下先。籍者，帝王典籍之常。」韋昭曰：「籍，借也。借民力以治之，以奉宗廟，且以勸率天下，使務農也。」瓚曰：「景帝詔曰『朕親耕，后親桑，為天下先』。本以躬親為義，不得以假借為稱也。籍，蹈籍也。」
〔二〕集解應劭曰：「黍稷曰粢，在器中曰盛。」
三月，有司請立皇子為諸侯王。上曰：「趙幽王幽死，朕甚憐之，已立其長子遂為趙王。遂弟辟彊及齊悼惠王子朱虛侯章、東牟侯興居有功，可王。」乃立趙幽王少子辟彊為河閒王，以齊劇郡立朱虛侯為城陽王，立東牟侯為濟北王，皇子武為代王，子參為太原王，子揖為梁王。
上曰：「古之治天下，朝有進善之旌，〔一〕誹謗之木，〔二〕所以通治道而來諫者。今法有誹謗妖言之罪，是使眾臣不敢盡情，而上無由聞過失也。將何以來遠方之賢良？其除之。民或祝詛上以相約結而後相謾，〔三〕吏以為大逆，其有他言，而吏又以為誹謗。此細民之愚無知抵死，朕甚不取。自今以來，有犯此者勿聽治。」
〔一〕集解應劭曰：「旌，幡也。堯設之五達之道，令民進善也。」如淳曰：「欲有進善者，立於旌下言之。」
〔二〕集解服虔曰：「堯作之，橋梁交午柱頭。」應劭曰：「橋梁邊板，所以書政治之愆失也。至秦去之，今乃復施也。」索隱按：尸子云「堯立誹謗之木」。誹音非，亦音沸。韋昭云「慮政有闕失，使書於木，此堯時然也，後代因以為飾。今宮外橋梁頭四植木是也」。鄭玄注禮云「一縱一橫為午，謂以木貫表柱四出，即今之華表」。崔浩以為木貫表柱四出名「桓」，陳楚俗桓聲近和，又云「和表」，則「華」與「和」又相訛耳。
〔三〕集解漢書音義曰：「民相結共祝詛上也。謾者，而後謾而止之，不畢祝詛也。」索隱韋昭云：「謾，相抵讕也。」說文云：「謾，欺也。」謂初相約共行祝，後相欺誑，中道而止之也。
九月，初與郡國守相為銅虎符、竹使符。〔一〕
〔一〕集解應劭曰：「銅虎符第一至第五，國家當發兵，遣使者至郡合符，符合乃聽受之。竹使符皆以竹箭五枚，長五寸，鐫刻篆書，第一至第五。」張晏曰：「符以代古之珪璋，從簡易也。」索隱漢舊儀銅虎符發兵，長六寸。竹使符出入徵發。說文云分符而合之。小顏云「右留京師，左與之。」古今注云「銅虎符銀錯書之」。張晏云「銅取其同心也」。
三年十月丁酉晦，日有食之。十一月，上曰：「前日（計）〔詔〕遣列侯之國，或辭未行。丞相朕之所重，其為朕率列侯之國。」絳侯勃免丞相就國，以太尉潁陰侯嬰為丞相。罷太尉官，屬丞相。四月，城陽王章薨。淮南王長與從者魏敬殺辟陽侯審食其。
五月，匈奴入北地，居河南為寇。帝初幸甘泉。〔一〕六月，帝曰：「漢與匈奴約為昆弟，毋使害邊境，所以輸遺匈奴甚厚。今右賢王離其國，將眾居河南降地，非常故，往來近塞，捕殺吏卒，驅保塞蠻夷，令不得居其故，陵轢邊吏，入盜，甚敖無道，非約也。其發邊吏騎八萬五千詣高奴，遣丞相潁陰侯灌嬰擊匈奴。」匈奴去，發中尉〔二〕材官屬衛將軍軍長安。
〔一〕集解蔡邕曰：「天子車駕所至，民臣以為僥倖，故曰幸。至見令長三老官屬，親臨軒，作樂，賜食帛越巾刀佩帶，民爵有級數，或賜田租之半，故因是謂之幸。」索隱應劭云：「宮名，在雲陽。一名林光。」臣瓚云：「甘泉，山名。林光，秦離宮名。」又顧氏按：邢承宗西征賦注云「甘泉，水名」。今按：蓋因地有甘泉以名山，則山水皆通也。宮名謬爾。
〔二〕集解漢書百官表曰：「中尉，秦官。」
辛卯，帝自甘泉之高奴，因幸太原，見故群臣，皆賜之。舉功行賞，諸民里賜牛酒。復晉陽〔一〕中都民三歲。留游太原十餘日。
〔一〕正義故城在汾州平遙縣西南十三里。
濟北王興居聞帝之代，欲往擊胡，乃反，發兵欲襲滎陽。於是詔罷丞相兵，遣棘蒲侯陳武為大將軍，將十萬往擊之。祁侯賀〔一〕為將軍，軍滎陽。七月辛亥，帝自太原至長安。迺詔有司曰：「濟北王背德反上，詿誤吏民，為大逆。濟北吏民兵未至先自定，及以軍地邑降者，皆赦之，復官爵。與王興居去來，亦赦之。」〔二〕八月，破濟北軍，虜其王。赦濟北諸吏民與王反者。
〔一〕集解徐廣曰：「姓繒，以文帝十一年卒，謚曰敬。」索隱漢書音義祁音遲。賀姓繒。繒，古國，夏同姓也。正義括地志云：「并州祁縣城，晉大夫祁奚之邑。」
〔二〕集解徐廣曰：「乍去乍來也。」駰案：張晏曰「雖始與興居反，今降，赦之」。
六年，有司言淮南王長廢先帝法，不聽天子詔，居處毋度，出入擬於天子，擅為法令，與棘蒲侯太子奇謀反，遣人使閩越及匈奴，發其兵，欲以危宗廟社稷。群臣議，皆曰「長當棄市」帝不忍致法於王，赦其罪，廢勿王。群臣請處王蜀嚴道、邛都，〔一〕帝許之。長未到處所，行病死，上憐之。後十六年，追尊淮南王長謚為厲王，立其子三人為淮南王、〔二〕衡山王、〔三〕廬江王。〔四〕
〔一〕集解徐廣曰：「漢書或作『郵』字，或直云『邛僰』。邛都乃本是西南夷，爾時未通嚴道，有邛僰山。」正義邛，其恭反。括地志云：「嚴道今為縣，即邛州所理縣也。縣有蠻夷曰道，故曰嚴道。邛都縣本邛都國，漢為縣，今嶲州也。西南夷傳云『滇池以北君長以十數，邛都最大』是也。」按：群臣請處淮南王長蜀之嚴道，不爾，更遠邛都西有邛僰山也。邛僰山在雅州榮經縣界。榮經，武德年閒置，本秦嚴道地。華陽國志云：「邛筰山故邛人、筰人界也。山巖峭峻，曲回九折乃至，上下有凝冰。按即王尊登者也。今從九折西南行至嶲州，山多雨少晴，俗呼名為漏天。」
〔二〕索隱名安，阜陵侯也。
〔三〕索隱名勃，安陽侯也。
〔四〕索隱名賜，周陽侯也。
十三年夏，上曰：「蓋聞天道禍自怨起而福繇德興。百官之非，宜由朕躬。今祕祝之官移過于下，〔一〕以彰吾之不德，朕甚不取。其除之。」
〔一〕集解應劭曰：「祕祝之官移過于下，國家諱之，故曰祕。」
五月，齊太倉令淳于公〔一〕有罪當刑，詔獄逮徙繫長安。太倉公無男，有女五人。太倉公將行會逮，罵其女曰：「生子不生男，有緩急非有益也！」其少女緹縈〔二〕自傷泣，乃隨其父至長安，上書曰：「妾父為吏，齊中皆稱其廉平，今坐法當刑。妾傷夫死者不可復生，刑者不可復屬，雖復欲改過自新，其道無由也。妾願沒入為官婢，贖父刑罪，使得自新。」書奏天子，天子憐悲其意，乃下詔曰：「蓋聞有虞氏之時，畫衣冠異章服以為僇，〔三〕而民不犯。何則？至治也。今法有肉刑三，〔四〕而姦不止，其咎安在？非乃朕德薄而教不明歟？吾甚自愧。故夫馴道不純而愚民陷焉。詩曰『愷悌君子，民之父母』。今人有過，教未施而刑加焉？或欲改行為善而道毋由也。朕甚憐之。夫刑至斷支體，刻肌膚，終身不息，何其楚痛而不德也，豈稱為民父母之意哉！其除肉刑。」
〔一〕索隱名意，為齊太倉令，故謂之倉公也。
〔二〕索隱緹音啼。鄒氏音體，非。
〔三〕正義晉書刑法志云：「三皇設言而民不違，五帝畫衣冠而民知禁。犯黥者阜其巾，犯劓者丹其服，犯臏者墨其體，犯宮者雜其屨，大辟之罪，殊刑之極，布其衣裾而無領緣，投之於市，與眾棄之。」
〔四〕集解李奇曰：「約法三章無肉刑，文帝則有肉刑。」孟康曰：「黥劓二，左右趾合一，凡三。」索隱韋昭云：「斷趾、黥、劓之屬。」崔浩漢律序云：「文帝除肉刑而宮不易。」張斐注云：「以淫亂人族序，故不易之也。」
上曰：「農，天下之本，務莫大焉。今勤身從事而有租稅之賦，是為本末者毋以異，〔一〕其於勸農之道未備。其除田之租稅。」
〔一〕集解李奇曰：「本，農也。末，賈也。言農與賈俱出租無異也，故除田租。」
十四年冬，匈奴謀入邊為寇，攻朝郍塞，殺北地都尉卬。〔一〕上乃遣三將軍軍隴西、北地、上郡，中尉周舍為衛將軍，郎中令張武為車騎將軍，軍渭北，車千乘，騎卒十萬。帝親自勞軍，勒兵申教令，賜軍吏卒。帝欲自將擊匈奴，群臣諫，皆不聽。皇太后固要帝〔二〕，帝乃止。於是以東陽侯張相如為大將軍，成侯赤〔三〕為內史，欒布為將軍，擊匈奴。匈奴遁走。
〔一〕集解徐廣曰：「姓孫。封其子單為缾侯。匈奴所殺。」
〔二〕集解如淳曰：「必不得自征也。」
〔三〕集解徐廣曰：「姓董也。」
春，上曰：「朕獲執犧牲珪幣以事上帝宗廟，十四年于今，歷日（縣）〔綿〕長，以不敏不明而久撫臨天下，朕甚自愧。其廣增諸祀墠場珪幣。昔先王遠施不求其報，望祀不祈其福，右賢左戚，〔一〕先民後己，至明之極也。今吾聞祠官祝釐，〔二〕皆歸福朕躬，不為百姓，朕甚愧之。夫以朕不德，而躬享獨美其福，百姓不與焉，是重吾不德。其令祠官致敬，毋有所祈。」
〔一〕集解韋昭曰：「右猶高，左猶下也。」索隱劉德云：「先賢後親也。」
〔二〕集解如淳曰：「釐，福也。賈誼傳『受釐坐宣室』。」索隱音禧，福也。
是時北平侯張蒼為丞相，方明律曆。魯人公孫臣上書陳終始傳五德事，〔一〕言方今土德時，土德應黃龍見，當改正朔服色制度。天子下其事與丞相議。丞相推以為今水德，始明正十月上黑事，以為其言非是，請罷之。
〔一〕索隱五行之德，帝王相承傳易，終而復始，故云「終始傳五德之事」。傳音轉也。
十五年，黃龍見成紀，〔一〕天子乃復召魯公孫臣，以為博士，申明土德事。於是上乃下詔曰：「有異物之神見于成紀，無害於民，歲以有年。朕親郊祀上帝諸神。禮官議，毋諱以勞朕。」〔二〕有司禮官皆曰：「古者天子夏躬親禮祀上帝於郊，故曰郊。」於是天子始幸雍，郊見五帝，以孟夏四月答禮焉。趙人新垣平以望氣見，因說上設立渭陽五廟。〔三〕欲出周鼎，當有玉英見。〔四〕
〔一〕集解韋昭曰：「成紀縣屬天水。」
〔二〕集解漢書音義曰：「言無所諱，勿以朕為勞。」
〔三〕集解韋昭曰：「在渭城。」
〔四〕集解瑞應圖云：「玉英，五常並修則見。」
十六年，上親郊見渭陽五帝廟，亦以夏答禮而尚赤。
十七年，得玉杯，〔一〕刻曰「人主延壽」。於是天子始更為元年，〔二〕令天下大酺。其歲，新垣平事覺，夷三族。
〔一〕集解應劭曰：「新垣平詐令人獻之。」
〔二〕索隱按：秦本紀惠文王十四年更為元年。又汲冢竹書魏惠王亦有後元，當取法於此。又按：封禪書以新垣平候日再中，故改元也。
後二年，上曰：「朕既不明，不能遠德，是以使方外之國或不寧息。夫四荒之外不安其生，〔一〕封畿之內勤勞不處，二者之咎，皆自於朕之德薄而不能遠達也。閒者累年，匈奴並暴邊境，多殺吏民，邊臣兵吏又不能諭吾內志，以重吾不德也。夫久結難連兵，中外之國將何以自寧？今朕夙興夜寐，勤勞天下，憂苦萬民，為之怛惕不安，未嘗一日忘於心，故遣使者冠蓋相望，結軼於道，〔二〕以諭朕意於單于。今單于反古之道，計社稷之安，便萬民之利，親與朕俱棄細過，偕之大道，結兄弟之義，以全天下元元之民。〔三〕和親已定，始于今年。」
〔一〕索隱顧胤按：爾雅孤竹、北戶、西王母、日下謂之四荒也。
〔二〕集解韋昭曰：「使車往還，故轍如結也。相如曰『結軌還轍』。」索隱鄒氏軼音逸，又音轍。漢書作「轍」。顧氏按：司馬彪云「結謂車轍回旋錯結之也」。
〔三〕索隱戰國策云：「制海內，子元元，非兵不可。」高誘注云：「元元，善也。」又按：姚察云「古者謂人云善，言善人也。因善為元，故云黎元。其言元元者，非一人也」。顧野王又云「元元猶喁喁，可憐愛貌」。未安其說，聊記異也。
後六年冬，匈奴三萬人入上郡，三萬人入雲中。以中大夫令勉〔
一〕為車騎將軍，軍飛狐；〔二〕故楚相蘇意為將軍，軍句注；〔三〕將軍張武屯北地；河內守周亞夫為將軍，居細柳；〔四〕宗正劉禮為將軍，居霸上；祝茲侯〔五〕軍棘門：〔六〕以備胡。數月，胡人去，亦罷。
〔一〕集解徐廣曰：「衛尉改名也。」駰案：漢書百官表景帝初改衛尉為中大夫令，非此年也。索隱裴駰按：表景帝改衛尉為中大夫令，則中大夫令是官號，勉其名。後此官改為光祿勳。虞世南以此稱中大夫令，是史家追書耳。顏遊秦以令是姓，勉是名，為中大夫。據風俗通，令姓令尹子文之後也。
〔二〕集解如淳曰：「在代郡。」蘇林曰：「在上黨。」
〔三〕集解應劭曰：「山險名也，在鴈門陰館。」索隱句，伏儼音俱，包愷音鉤。
〔四〕集解徐廣曰：「在長安西。」駰按：如淳曰「長安圖細柳倉在渭北，近石徼」。張揖曰「在昆明池南，今有柳市是也」。索隱按：三輔故事細柳在直城門外阿房宮西北維。又匈奴傳云「長安西細柳」，則如淳云在渭北，非也。
〔五〕集解徐廣曰：「表作松茲侯，姓徐，名悍。」
〔六〕集解徐廣曰：「在渭北。」駰案：孟康曰「在長安北，秦時宮門也。」如淳曰「三輔黃圖棘門在橫門外」。
天下旱，蝗。帝加惠：令諸侯毋入貢，弛山澤，〔一〕減諸服御狗馬，損郎吏員，發倉庾〔二〕以振貧民，民得賣爵。〔三〕
〔一〕集解韋昭曰：「弛，廢也。廢其常禁以利民。」
〔二〕集解應劭曰：「水漕倉曰庾。」胡公曰：「在邑曰倉，在野曰庾。」索隱郭璞注三蒼云：「庾，倉無屋也。」胡公名廣，後漢太尉，作漢官解詁也。
〔三〕索隱崔浩云：「富人欲爵，貧人欲錢，故聽買賣也。」
孝文帝從代來，即位二十三年，宮室苑囿狗馬服御無所增益，有不便，輒弛以利民。嘗欲作露臺，〔一〕召匠計之，直百金。上曰：「百金中民十家之產，吾奉先帝宮室，常恐羞之，何以臺為！」上常衣綈衣，〔二〕所幸慎夫人，令衣不得曳地，幃帳不得文繡，以示敦朴，為天下先。治霸陵皆以瓦器，不得以金銀銅錫為飾，不治墳，欲為省，毋煩民。南越王尉佗自立為武帝，然上召貴尉佗兄弟，以德報之，佗遂去帝稱臣。與匈奴和親，匈奴背約入盜，然令邊備守，不發兵深入，惡煩苦百姓。吳王詐病不朝，就賜几杖。群臣如袁盎等稱說雖切，常假借用之。〔三〕群臣如張武等受賂遺金錢，覺，上乃發御府金錢賜之，以愧其心，弗下吏。專務以德化民，是以海內殷富，興於禮義。
〔一〕集解徐廣曰：「露，一作『靈』。」索隱顧氏按：新豐南驪山上猶有臺之舊址也。
〔二〕集解如淳曰：「賈誼云『身衣皁綈』。」
〔三〕集解蘇林曰：「假音休假。借音以物借人。」
後七年六月己亥，帝崩於未央宮。〔一〕遺詔曰：「朕聞蓋天下萬物之萌生，靡不有死。死者天地之理，物之自然者，奚可甚哀。當今之時，世咸嘉生而惡死，厚葬以破業，重服以傷生，吾甚不取。且朕既不德，無以佐百姓；今崩，又使重服久臨，以離寒暑之數，哀人之父子，傷長幼之志，損其飲食，絕鬼神之祭祀，以重吾不德也，謂天下何！朕獲保宗廟，以眇眇之身託于天下君王之上，二十有餘年矣。賴天地之靈，社稷之福，方內安寧，〔二〕靡有兵革。〔三〕朕既不敏，常畏過行，以羞先帝之遺德；維年之久長，懼于不終。今乃幸以天年，得復供養于高廟。朕之不明與嘉之，〔四〕其奚哀悲之有！其令天下吏民，令到出臨三日，皆釋服。毋禁取婦嫁女祠祀飲酒食肉者。自當給喪事服臨者，皆無踐。〔五〕絰帶無過三寸，毋布車及兵器，〔六〕毋發民男女哭臨宮殿。宮殿中當臨者，皆以旦夕各十五舉聲，禮畢罷。非旦夕臨時，禁毋得擅哭。已下，〔七〕服大紅十五日，小紅十四日，纖七日，釋服。〔八〕佗不在令中者，皆以此令比率從事。布告天下，使明知朕意。霸陵山川因其故，〔九〕毋有所改。歸夫人以下至少使。」〔一〇〕令中尉亞夫為車騎將軍，屬國悍〔一一〕為將屯將軍，〔一二〕郎中令武為復土將軍，〔一三〕發近縣見卒萬六千人，發內史卒萬五千人，〔一四〕藏郭穿復土屬將軍武。
〔一〕集解徐廣曰：「年四十七。」
〔二〕集解瓚曰：「方，四方也。內，中也。猶云中外也。」
〔三〕集解徐廣曰：「一云『方內安，兵革息』。」
〔四〕集解如淳曰：「與，發聲也。得卒天年已善矣。」
〔五〕集解服虔曰：「踐，翦也。謂無斬衰也。」孟康曰：「踐，跣也。」晉灼曰：「漢語作『跣』。跣，徒跣也。」索隱漢語是書名，荀爽所作也。
〔六〕集解應劭曰：「無以布衣車及兵器也。」服虔曰：「不施輕車介士也。」
〔七〕索解謂柩已下於壙。
〔八〕集解服虔曰：「當言大功、小功布也。纖，細布衣也。」應劭曰：「紅者，中祥大祥以紅為領緣也。纖者，禫也。凡三十六日而釋服。」索隱劉德云：「紅亦功也。男功非一，故以『工力』為字。而女工唯在於絲，故以『糸工』為字。三十六日，以日易月故也。」
〔九〕集解應劭曰：「因山為藏，不復起墳，山下川流不遏絕也。就其水名以為陵號。」索隱霸是水名，水徑於山，亦曰霸山，即芷陽地也。
〔一〇〕集解應劭曰：「夫人以下有美人、良人、八子、七子、長使、少使，凡七輩，皆遣歸家，重絕人類也。」
〔一一〕集解徐廣曰：「姓徐。」駰按：漢書百官表「典屬國，秦官，掌蠻夷降者」。
〔一二〕集解李奇曰：「馮奉世為右將軍，以將屯將軍為名，此監主諸屯也。」
〔一三〕集解如淳曰：「主穿壙填瘞事者。」索隱復音伏。謂穿壙出土，下棺已而填之，即以為墳，故云復土。復，反還也。又音福。
〔一四〕索隱按：百官表云內史掌理京師之官也。景帝更名京兆尹也。
乙巳，〔一〕群臣皆頓首上尊號曰孝文皇帝。
〔一〕集解漢書云：「乙巳葬霸陵。」皇甫謐曰：「霸陵去長安七十里。」
太子即位于高廟。丁未，襲號曰皇帝。
孝景皇帝元年十月，制詔御史：「蓋聞古者祖有功而宗有德〔一〕，制禮樂各有由。聞歌者，所以發德也；舞者，所以明功也。高廟酎，〔二〕奏武德、文始、五行之舞。〔三〕孝惠廟酎，奏文始、五行之舞。孝文皇帝臨天下，通關梁，不異遠方。〔四〕除誹謗，去肉刑，賞賜長老，收恤孤獨，以育群生。減嗜欲，不受獻，〔五〕不私其利也。罪人不帑，〔六〕不誅無罪。除（肉）〔宮〕刑，出美人，重絕人之世。朕既不敏，不能識。此皆上古之所不及，而孝文皇帝親行之。德厚侔天地，〔七〕利澤施四海，靡不獲福焉。明象乎日月，而廟樂不稱。朕甚懼焉。其為孝文皇帝廟為昭德之舞，〔八〕以明休德。然后祖宗之功德著於竹帛，施于萬世，永永無窮，朕甚嘉之。其與丞相、列侯、中二千石、禮官具為禮儀奏。」丞相臣嘉等言：「陛下永思孝道，立昭德之舞以明孝文皇帝之盛德。皆臣嘉等愚所不及。臣謹議：世功莫大於高皇帝，德莫盛於孝文皇帝，高皇廟宜為帝者太祖之廟，孝文皇帝廟宜為帝者太宗之廟。天子宜世世獻祖宗之廟。郡國諸侯宜各為孝文皇帝立太宗之廟。諸侯王列侯使者侍祠天子，歲獻祖宗之廟。〔九〕請著之竹帛，宣布天下。」制曰：「可。」
〔一〕集解應劭曰：「始取天下者為祖，高帝稱高祖是也。始治天下者為宗，文帝稱太宗是也。」
〔二〕集解張晏曰：「正月旦作酒，八月成，名曰酎。酎之言純也。至武帝時，因八月嘗酎會諸侯廟中，出金助祭，所謂『酎金』也。」
〔三〕集解孟康曰：「武德，高祖所作也。文始，舜舞也。五行，周舞也。武德者，其舞人執干戚。文始舞執羽籥。五行舞冠冕，衣服法五行色。見禮樂志。」索隱應劭云：「禮樂志文始舞本舜韶舞，高祖更名文始，示不相襲。五行舞本周武舞，秦始皇更名五行舞。按：今言『奏武德、文始、五行之舞』者，其樂總象武王樂，言高祖以武定天下也。既示不相襲，其作樂之始。先奏文始，以羽籥衣文繡居先；次即奏五行，五行即武舞，執干戚而衣有五行之色也。」
〔四〕集解張晏曰：「孝文十二年，除關，不用傳令，遠近若一。」
〔五〕集解徐廣曰：「減，一作『滅』。」
〔六〕集解蘇林曰：「刑不及妻子。」
〔七〕集解李奇曰：「侔，齊等。」
〔八〕集解文穎曰：「景帝采高祖武德舞作昭德舞，舞之於文帝廟，見禮樂志。」
〔九〕集解張晏曰：「王及列侯歲時遣使詣京師，侍祠助祭也。」如淳曰：「若光武廟在章陵，南陽太守稱使者往祭是也。不使侯王祭者，諸侯不得祖天子也。凡臨祭祀宗廟，皆為侍祭。」
太史公曰：孔子言「必世然後仁。〔一〕善人之治國百年，亦可以勝殘去殺」。〔二〕誠哉是言！漢興，至孝文四十有餘載，德至盛也。廩廩鄉改正服封禪矣，謙讓未成於今。嗚呼，豈不仁哉！
〔一〕集解孔安國曰：「三十年曰世。如有受命王者，必三十年仁政乃成。」
〔二〕集解王肅曰：「勝殘暴之人，使不為惡。去殺，不用殺也。」
【索隱述贊】孝文在代，兆遇大橫。宋昌建冊，絳侯奉迎。南面而讓，天下歸誠。務農先籍，布德偃兵。除帑削謗，政簡刑清。綈衣率俗，露臺罷營。法寬張武，獄恤緹縈。霸陵如故，千年頌聲。
卷十一　　　　孝景本紀第十一
孝景皇帝者，〔一〕孝文之中子也。母竇太后。孝文在代時，前后有三男，及竇太后得幸，前后死，及三子更死，故孝景得立。
〔一〕集解漢書音義曰：「諱啟。」正義謚法曰：「繇義而濟曰景。」
元年四月乙卯，赦天下。乙巳，賜民爵一級。五月，除田半租，為孝文立太宗廟。令群臣無朝賀。匈奴入代，與約和親。
二年春，封故相國蕭何孫係為武陵侯。〔一〕男子二十而得傅。〔二〕四月壬午，孝文太后崩。〔三〕廣川、長沙王皆之國。〔四〕丞相申屠嘉卒。八月，以御史大夫開封陶青為丞相。彗星出東北。秋，衡山雨雹，〔五〕大者五寸，深者二尺。熒惑逆行，守北辰。月出北辰閒。歲星逆行天廷中。置南陵及內史、祋祤為縣。〔六〕
〔一〕集解（徐廣曰：漢書亦作「係」。鄒誕生本作「傒」，音奚。又按：漢書功臣表及蕭何傳皆云孫嘉，疑其人有二名。）索隱漢書亦作「係」，鄒誕生本作「傒」。又按：漢書功臣表及蕭何傳皆云封何孫嘉，疑其人有二名也。
〔二〕索隱音附。荀悅云：「傅，正卒也。」小顏云舊法二十三而傅，今改也。
〔三〕索隱薄太后也。亦葬芷陽西，曰少陵也。
〔四〕索隱廣川王彭祖、長沙王發皆景帝子，遣就國也。
〔五〕正義雨，于付反。
〔六〕集解徐廣曰：「地理志云文帝七年置。」駰按：地理志、百官表南陵縣文帝置也。分內史為左右，及祋祤為縣，皆景帝二年，不得皆如徐所云。索隱鄒誕生祋音都會反，又音丁活反。祤音羽，又音詡。
三年正月乙巳，赦天下。長星出西方。天火〔一〕燔雒陽東宮大殿城室。〔二〕吳王濞、〔三〕楚王戊、〔四〕趙王遂、〔五〕膠西王卬、〔六〕濟南王辟光、〔七〕菑川王賢、〔八〕膠東王雄渠〔九〕反，發兵西鄉。天子為誅晁錯，遣袁盎諭告，不止，遂西圍梁〔一〇〕。上乃遣大將軍竇嬰、太尉周亞夫將兵誅之。六月乙亥。赦亡軍及楚元王子蓺等〔一一〕與謀反者。封大將軍竇嬰為魏其侯。〔一二〕立楚元王子平陸侯禮〔一三〕為楚王。立皇子端為膠西王，子勝為中山王。徙濟北王志〔一四〕為菑川王，淮陽王餘〔一五〕為魯王，〔一六〕汝南王非〔一七〕為江都王。〔一八〕齊王將廬、〔一九〕燕王嘉〔二〇〕皆薨。〔二一〕
〔一〕集解徐廣曰：「漢志無。」
〔二〕集解徐廣曰：「雒，一作『淮』。」索隱雒陽漢書作「淮陽」。災，故徙王於魯也。
〔三〕正義音匹備反。高祖兄仲子，故漢高祖十二年封，三十三年反。年表云都吳，其實在江都也。
〔四〕正義高祖弟楚王交孫，嗣二十一年反，都彭城。
〔五〕正義高祖孫，幽王友子，嗣二十六年反，都邯鄲。
〔六〕正義卬，五郎反。高祖孫，齊悼惠王子，故平昌侯，十年反，都密州高密縣。
〔七〕正義辟音壁。高祖孫，齊悼惠王子，故（初）〔扐〕侯，立十一年反。括地志云：「濟南故城在淄川長山縣西北三十里。」
〔八〕正義高祖孫，齊悼惠王子，故武城侯，立十一年反，都劇。括地志云：「菑州縣也。故劇城在青州壽光縣南三十一里，故紀國。」
〔九〕正義高祖孫，齊悼惠王子，故白石侯，立十一年反，都即墨。括地志云：「即墨故城在密州膠水縣東南六十里，即膠東國也。」
〔一〇〕正義梁孝王都睢陽，今宋州。
〔一一〕正義蓺，魚曳反。字亦作「藝」，音同。
〔一二〕正義地理志云魏其屬琅邪。
〔一三〕索隱韋昭云：「平陸，西河縣。禮即向之從曾祖王父也。」正義應劭云：「平陸，西河縣。」
〔一四〕正義濟，子禮反。濟北國今濟州盧縣，即濟北王所都。
〔一五〕正義淮陽國今陳州。
〔一六〕正義魯今兗州曲阜縣。
〔一七〕正義汝南國今豫州。
〔一八〕正義江都國今揚州也。吳王濞所都，反，誅，景帝改為江都國，封皇子非也。
〔一九〕索隱悼惠王之孫，齊王襄之子。廬，漢書作「閭」。正義齊國，青州臨淄也。將廬，齊悼惠王之孫，襄王之子，年表云。
〔二〇〕索隱劉澤之子。
〔二一〕集解徐廣曰：「表云五年薨。」
四年夏，立太子。立皇子徹為膠東王。六月甲戌，赦天下。後九月，更以（弋）〔易〕陽為陽陵。〔一〕復置津關，用傳出入。〔二〕冬，以趙國為邯鄲郡。〔三〕
〔一〕正義括地志云：「漢景帝陵也，在雍州咸陽縣東三十里。」按：豫作壽陵也。
〔二〕集解應劭曰：「文帝十二年，除關，無用傳，至此復置傳，以七國新反，備非常也。」張晏曰：「傳，信也，若今過所也。」如淳曰：「傳音『檄傳』之『傳』，兩行書繒帛，分持其一，出入關，合之乃得過，謂之傳。」索隱傳音丁戀反。如今之過所。
〔三〕集解地理志趙國景帝以為邯鄲郡。
五年三月，作陽陵、〔一〕渭橋。五月，募徙陽陵，予錢二十萬。江都大暴風從西方來，壞城十二丈。丁卯，封長公主子蟜為隆慮侯。〔二〕徙廣川王為趙王。
〔一〕索隱景帝豫作壽陵也。按：趙系家趙肅侯十五年起壽陵，後代遂因之也。
〔二〕索隱音林閭。避殤帝諱改之。
六年春，封中尉（趙）綰為建陵侯，〔一〕江都丞相嘉〔二〕為建平侯，隴西太守渾邪為平曲侯，〔三〕趙丞相嘉〔四〕為江陵侯，故將軍布為鄃侯。梁楚二王皆薨。後九月，伐馳道樹，殖蘭池。〔五〕
〔一〕正義括地志云：「建陵故縣在沂州承縣界。」
〔二〕集解徐廣曰：「姓程。」
〔三〕正義括地志云：「平曲縣故城在瀛州文安縣北七十里。」
〔四〕集解徐廣曰：「姓蘇。」
〔五〕集解徐廣曰：「殖，一作『填』。」正義按：馳道，天子道，秦始皇作之，三丈而樹。
七年冬，廢栗太子為臨江王。〔一〕十（二）〔一〕月晦，日有食之。春，免徒隸作陽陵者。丞相青免。二月乙巳，以太尉條侯〔二〕周亞夫為丞相。四月乙巳，立膠東王太后為皇后。〔三〕丁巳，立膠東王為太子。名徹。
〔一〕正義臨江，忠州縣。雖王臨江而都江陵。
〔二〕正義條，田彫反。字亦作「蓧」，音同。
〔三〕索隱按系家，太后槐里人，父仲。兄信，封蓋侯。后故金氏妻女弟姁兒也。
中元年，封故御史大夫周苛〔一〕孫平〔二〕為繩侯，故御史大夫周昌（子）〔孫〕左車為安陽侯，四月乙巳，赦天下，賜爵一級。除禁錮。地動。衡山、原都雨雹，大者尺八寸。
〔一〕索隱周昌之兄。
〔二〕集解徐廣曰：「一作『應』。」
中二年二月，匈奴入燕，遂不和親。三月，召臨江王來。即死中尉府中。夏，立皇子越為廣川王，子寄為膠東王。封四侯。〔一〕九月甲戌，日食。
〔一〕集解文穎曰：「楚相張尚，太傅趙夷吾，趙相建德，內史王悍。此四人各諫其王，無使反，不聽，皆殺之，故封其子。」索隱韋昭云：「張尚子當居，趙夷吾子周，建德子橫，王悍子棄也。」
中三年冬，罷諸侯御史中丞。春，匈奴王二人率其徒來降，皆封為列侯。〔一〕立皇子方乘為清河王。三月，彗星出西北。丞相周亞夫（死）〔免〕，以御史大夫桃侯劉舍為丞相。四月，地動。九月戊戌晦，日食。軍東都門外。〔二〕
〔一〕正義漢書表云中三年，安陵侯子軍、桓侯賜、遒侯陸彊、容城侯徐盧、易侯僕〈黑日〉、范陽侯代、翕侯邯鄲七人，以匈奴王降，皆封為列侯。按：紀言二人者是匈奴二王為首降。
〔二〕集解按：三輔黃圖東出北頭第一門曰宣平門，外曰東都門。索隱按：三輔黃圖云東出北第一門曰宣平門，外曰東都門。
中四年三月，置德陽宮。〔一〕大蝗。秋，赦徒作陽陵者。
〔一〕集解瓚曰：「是景帝廟也，帝自作之，諱不言廟，故言宮。西京故事云景帝廟為德陽宮。」
中五年夏，立皇子舜為常山王。封十侯。〔一〕六月丁巳，赦天下，賜爵一級。天下大潦。更命諸侯丞相曰相。秋，地動。
〔一〕正義惠景閒年表云亞谷侯盧他之、隆盧侯陳蟜、乘氏侯劉買、桓邑侯劉明、蓋侯王信。按：其五人是中元五年封，餘檢不獲。中元三年，匈奴王二人降，封為列侯。惠景閒表云匈奴王降為侯者有七人，疑其五人是十侯之數。
中六年二月己卯，行幸雍，郊見五帝。三月，雨雹。四月，梁孝王、〔一〕城陽共王、〔二〕汝南王皆薨。立梁孝王子明為濟川王，〔三〕子彭離為濟東王，〔四〕子定為山陽王，〔五〕子不識為濟陰王。〔六〕梁分為五。封四侯。更命廷尉為大理，將作少府為將作大匠，主爵中尉為都尉，〔七〕長信詹事〔八〕為長信少府，〔九〕將行為大長秋，〔一〇〕大行為行人，〔一一〕奉常為太常，〔一二〕典客為大行，〔一三〕治粟內史為大農。〔一四〕以大內為二千石，〔一五〕置左右內官，屬大內。〔一六〕七月辛亥，日食。八月，匈奴入上郡。
〔一〕正義都睢陽，今宋州。
〔二〕正義城陽，今濮州雷澤縣，古城陽也。共音恭。謚法「嚴敬故事曰恭」。
〔三〕正義表云分梁置也。
〔四〕正義表云分梁置也。
〔五〕正義地理志云景帝中六年別為山陽國，屬兗州。
〔六〕正義地理志云景帝中六年別為濟陰國，屬兗州。按：今曹州是也。
〔七〕集解漢書百官表曰：「主爵中尉，秦官，掌列侯。」
〔八〕集解漢書百官表曰：「詹事，秦官，掌皇后太子家。」應劭曰：「詹，省也，給也。」瓚曰：「茂陵書詹事秩二千石。」
〔九〕集解張晏曰：「以太后所居宮為名。長信宮則曰長信少府，長樂宮則曰長樂少府。」
〔一〇〕集解漢書百官表曰：「將行，秦官。」應劭曰：「長秋，皇后卿。」
〔一一〕集解服虔曰：「天子死未有謚，稱大行。」晉灼曰：「禮有大行、小行，主謚官，故以此名之。」如淳曰：「不反之辭也。」瓚曰：「大行是官名，掌九儀之制，以賓諸侯。」索隱按：鄭玄曰「命者五，謂公、侯、伯、子、男，爵者四，孤、卿、大夫、士，是九也。」
〔一二〕集解漢書百官表曰：「奉常，秦官，掌宗廟禮儀。」
〔一三〕索隱韋昭云：「大行，官名，秦時云典客，景帝初改云大行，後更名大鴻臚，武帝因而不改，故漢書景紀有大鴻臚。百官表又云武帝改名大鴻臚。鴻，聲也。臚，附皮。以言其掌四夷賓客，若皮臚之在外附於身也。復有大行令，故諸侯薨，大鴻臚奏謚，列侯薨，則大行奏誄」。按：此大行令即鴻臚之屬官也。
〔一四〕集解漢書百官表曰：「治粟內史，秦官，掌穀貨也。」
〔一五〕集解韋昭曰：「大內，京師府藏。」
〔一六〕索隱主天子之私財物曰少內。少內屬大內也。
後元年冬，更命中大夫令為衛尉。〔一〕三月丁酉，赦天下，賜爵一級，中二千石、諸侯相爵右庶長。四月，大酺。五月丙戌，〔二〕地動，其蚤食時復動。上庸地動二十二日，壞城垣。七月乙巳，日食。丞相劉舍免。八月壬辰，以御史大夫綰〔三〕為丞相，封建陵侯。
〔一〕正義漢書百官表云：「衛尉，秦官，掌宮闈門衛屯兵。景帝初，更命中大夫令，後元年，復為衛尉。」
〔二〕集解徐廣曰：「丙，一作『甲』。」
〔三〕索隱姓衛也。
後二年正月，地一日三動。郅將軍擊匈奴。〔一〕酺五日。令內史郡不得食馬粟，沒入縣官。令徒隸衣七布。〔二〕止馬舂。〔三〕為歲不登，禁天下食不造歲。省列侯遣之國。〔四〕三月，匈奴入鴈門。十月，租長陵田。大旱。衡山國、河東、雲中郡〔五〕民疫。
〔一〕正義郅，真栗反。郅都傳云匈奴刻木為郅都而射，不中。
〔二〕索隱七，蓋今七升布，言其粗，故令衣之也。正義衣，於既反。，祖工反。，八十縷也。與布相似。七升布用五百六十縷。
〔三〕索隱止人為馬舂粟，為歲不登故也。
〔四〕集解晉灼曰：「文紀遣列侯之國，今又省之。」
〔五〕正義衡山國，今衡州。河東，今蒲州。雲中郡，今勝州。
後三年十月，日月皆（食）赤五日。十二月晦，。〔一〕日如紫。五星逆行守太微。月貫天廷中。〔二〕正月甲寅，皇太子冠。甲子，孝景皇帝崩。〔三〕遺詔賜諸侯王以下至民為父後爵一級，天下戶百錢。出宮人歸其家，復無所與。太子即位，是為孝武皇帝。〔四〕三月，封皇太后弟蚡〔五〕為武安侯，弟勝為周陽侯。置陽陵。
〔一〕集解徐廣曰：「一作『雷』字，又作『圖』字，實所未詳。」
〔二〕索隱天廷即龍星右角也。按：石氏星傳曰「龍在左角曰天田，右角曰天廷」。
〔三〕集解皇甫謐曰：「帝以孝惠七年生，年四十八。」
〔四〕集解漢書云：「二月癸酉，帝葬陽陵。」皇甫謐曰：「陽陵山方百二十步，高十四丈，去長安四十五里。」
〔五〕集解蘇林曰：「蚡音鼢。」索隱蚡音扶粉反。按：外戚世家皇太后母臧氏初嬪王氏，生子信而寡，更嫁長陵田氏，生蚡及勝也。
太史公曰：漢興，孝文施大德，天下懷安，至孝景，不復憂異姓，而晁錯刻削諸侯，遂使七國俱起，合從而西鄉，以諸侯太盛，而錯為之不以漸也。及主父偃言之，而諸侯以弱，卒以安。〔一〕安危之機，豈不以謀哉？
〔一〕索隱主父偃上言，今天子下推恩之令，令諸侯各得分邑其子弟，於是遂弱，卒以安也。
【索隱述贊】景帝即位，因脩靜默。勉人於農，率下以德。制度斯創，禮法可則。一朝吳楚，乍起凶慝。提局成釁，拒輪致惑。晁錯雖誅，梁城未克。條侯出將，追奔逐北。坐見梟剠，立翦牟賊。如何太尉，後卒下獄。惜哉明君，斯功不錄！
卷十二　　　　孝武本紀第十二
集解太史公自序曰「作今上本紀」，又其述事皆云「今上」，「今天子」，或有言「孝武帝」者，悉後人所定也。張晏曰：「武紀，褚先生補作也。褚先生名少孫，漢博士也。」索隱按：褚先生補史記，合集武帝事以編年，今止取封禪書補之，信其才之薄也。又張晏云「褚先生潁川人，仕元成閒」。韋稜云「褚顗家傳褚少孫，梁相褚大弟之孫，宣帝代為博士，寓居于沛，事大儒王式，號為『先生』，續太史公書」。阮孝緒亦以為然也。
孝武皇帝者，〔一〕孝景中子也。〔二〕母曰王太后。孝景四年，以皇子為膠東王。孝景七年，栗太子廢為臨江王，以膠東王為太子。孝景十六年崩，太子即位，為孝武皇帝。〔三〕孝武皇帝初即位，尤敬鬼神之祀。
〔一〕集解漢書音義曰：「諱徹。」索隱裴駰云：「太史公自序云『作今上本紀』，又其序事皆云『今上』，『今天子』，今或言『
孝武皇帝』者，悉後人所定也。」正義謚法云：「克定禍亂曰武。」
〔二〕索隱按：景十三王傳廣川王已上皆是武帝兄，自河閒王德以至廣川，凡有八人，則武帝第九也。
〔三〕集解張晏曰：「武帝以景帝元年生，七歲為太子，為太子十歲而景帝崩，時年十六矣。」
元年，漢興已六十餘歲矣，〔一〕天下乂安，〔二〕薦紳〔三〕之屬皆望天子封禪改正度也。而上鄉儒術，招賢良，趙綰、王臧等以文學為公卿，欲議古立明堂城南，〔四〕以朝諸侯。草巡狩封禪改曆服色事未就。會竇太后治黃老言，不好儒術，使人微得趙綰等姦利事，〔五〕召案綰、臧，綰、臧自殺，〔六〕諸所興為者皆廢。
〔一〕集解徐廣曰：「六十七年，歲在辛丑。」
〔二〕正義乂音魚廢反。
〔三〕索隱上音搢。搢，挺也。言挺笏於紳帶之閒，事出禮內則。今作「薦」者，古字假借耳。漢書作「縉紳」，臣瓚云「縉，赤白色」，非也。
〔四〕索隱城南，長安城南門外也。案：關中記云明堂在長安城門外，杜門之西也。
〔五〕集解徐廣曰：「纖微伺察之。」
〔六〕正義漢書孝武帝二年，御史大夫趙綰坐請無奏事太皇太后，及郎中令王臧皆下獄，自殺。應劭云：「王臧儒者，欲立明堂、辟雍，太后素好黃老術，非薄五經，因故絕奏事太后，太后怒，故令殺。」
後六年，竇太后崩。其明年，上徵文學之士公孫弘等。
明年，上初至雍，郊見五畤。〔一〕後常三歲一郊。是時上求神君，〔二〕舍之上林中蹏氏觀。〔三〕神君者，長陵女子，以子死悲哀，故見神於先後宛若。〔四〕宛若祠之其室，民多往祠。平原君〔
五〕往祠，其後子孫以尊顯。及武帝即位，則厚禮置祠之內中，聞其言，不見其人云。
〔一〕正義畤音止。括地志云：「漢五帝畤在岐州雍縣南。孟康云畤者神靈之所止。」案：五畤者鄜畤、密畤、吳陽畤、北畤。先是文公作鄜畤，祭白帝；秦宣公作密畤，祭青帝；秦靈公作吳陽上畤、下畤，祭赤帝、黃帝；漢高祖作北畤，祭黑帝：是五畤也。
〔二〕正義漢武帝故事云：「起柏梁臺以處神君，長陵女子也。先是嫁為人妻，生一男，數歲死，女子悼痛之，歲中亦死，而靈，宛若祠之，遂聞言宛若為生，民人多往請福，說家人小事有驗。平原君亦事之，至後子孫尊貴。及上即位，太后延於宮中祭之，聞其言，不見其人。至是神君求出局，營柏梁臺舍之。初，霍去病微時，自禱神君，及見其形，自脩飾，欲與去病交接，去病不肯，謂神君曰：『吾以神君精絜，故齋戒祈福，今欲婬，此非也。』自絕不復往。神君慚之，乃去也。」
〔三〕集解徐廣曰：「蹏音蹄。」索隱徐廣音蹄，鄒誕音斯，又音蹄，觀名也。
〔四〕集解孟康曰：「產乳而死。兄弟妻相謂『先後』。宛若，字。」索隱先後，鄒誕音二字並去聲，即今妯娌也。孟康以兄弟妻相謂也。韋昭云先謂姒，後謂娣也。宛音冤。
〔五〕集解徐廣曰：「武帝外祖母也。」駰案：蔡邕曰「異姓婦人以恩澤封者曰君，儀比長公主」。索隱案：徐云武帝外祖母，則是臧兒也。
是時而李少君亦以祠灶、〔一〕穀道、〔二〕卻老方見上，上尊之。少君者，故深澤侯〔三〕入以主方。〔四〕匿其年及所生長，常自謂七十，能使物，卻老。〔五〕其游以方遍諸侯。無妻子。人聞其能使物及不死，更饋遺之，常餘金錢帛衣食。人皆以為不治產業而饒給，又不知其何所人，愈信，爭事之。少君資好方，善為巧發奇中。〔六〕嘗從武安侯〔七〕飲，坐中有年九十餘老人，少君乃言與其大父游射處，老人為兒時從其大父行，識其處，一坐盡驚。少君見上，上有故銅器，問少君。少君曰：「此器齊桓公十年陳於柏寢。」〔八〕已而案其刻，果齊桓公器。一宮盡駭，以少君為神，數百歲人也。
〔一〕索隱如淳云：「祠灶可以致福。」案：禮灶者，老婦之祭，盛於盆，尊於瓶。說文周禮以灶祠祝融。淮南子炎帝作火官，死為灶神。司馬彪注莊子云髻，灶神也，如美女，衣赤。李弘範音詰也。
〔二〕集解李奇曰：「食穀道引。或曰辟穀不食之道。」
〔三〕集解徐廣曰：「姓趙，景帝時絕封。」
〔四〕集解徐廣曰：「進納於天子而主方。一云侯人主方。」駰案：如淳曰「侯家人主方藥者也」。
〔五〕集解如淳曰：「物，鬼物也。」瓚曰：「物，藥物也。」
〔六〕集解如淳曰：「時時發言有所中也。」
〔七〕索隱服虔云：「田蚡也。」韋昭云：「武安屬魏郡也。」
〔八〕集解服虔曰：「地名，有臺也。」瓚曰：「晏子書柏寢，臺名也。」正義括地志云：「柏寢臺在青州千乘縣東北二十一里。韓子云景公與晏子遊於少海，登柏寢之臺而望其國。公曰：『美哉堂乎，後代孰將有此？』晏子云：其『田氏乎？』公曰：『寡人有國而田氏家，奈何？』對曰：『奪之，則近賢遠不肖，治其煩亂，輕其刑罰，振窮乏，恤孤寡，行恩惠，崇節儉，雖十田氏其如堂何！』即此也。」
少君言於上曰：「祠灶則致物，致物而丹沙可化為黃金，黃金成以為飲食器則益壽，益壽而海中蓬萊僊者可見，見之以封禪則不死，黃帝是也。臣嘗游海上，見安期生，〔一〕食臣棗，大如瓜。安期生僊者，通蓬萊中，合則見人，不合則隱。」於是天子始親祠灶，而遣方士入海求蓬萊安期生之屬，而事化丹沙諸藥齊為黃金〔二〕矣。
〔一〕索隱服虔曰：「古之真人。」案：列仙傳云安期生，琅邪人，賣藥東海邊，時人皆言千歲也。正義列仙傳云：「安期生，琅邪阜鄉亭人也。賣藥海邊。秦始皇請語三夜，賜金數千萬，出，於阜鄉亭，皆置去，留書，以赤玉舄一量為報，曰『後千歲求我於蓬萊山下』。」
〔二〕索隱齊音劑。
居久之，李少君病死。〔一〕天子以為化去不死也，而使黃錘〔
二〕史寬舒〔三〕受其方。求蓬萊安期生莫能得，而海上燕齊怪迂之方士多相效，更言神事矣。
〔一〕正義漢書起居云：「李少君將去，武帝夢與共登嵩高山，半道，有使乘龍時從雲中云『太一請少君』，帝謂左右『將舍我去矣』。數月而少君病死。又發棺看，唯衣冠在也。」
〔二〕集解韋昭曰：「人姓名。」正義音直偽反。
〔三〕集解漢書音義曰：「二人皆方士。」正義姓史，名寬舒。
亳人薄誘忌〔一〕奏祠泰一方，曰：「天神貴者泰一，〔二〕泰一佐曰五帝。〔三〕古者天子以春秋祭泰一東南郊，用太牢具，七日，〔四〕為壇開八通之鬼道。」於是天子令太祝立其祠長安東南郊，常奉祠如忌方。其後人有上書，言「古者天子三年一用太牢具祠神三一：天一，地一，泰一」。天子許之，令太祝領祠之忌泰一壇上，如其方。後人復有上書，言「古者天子常以春秋解祠，祠黃帝用一梟破鏡；〔五〕冥羊〔六〕用羊；祠馬行〔七〕用一青牡馬；泰一、皋山山君、地長〔八〕用牛；武夷君〔九〕用乾魚；陰陽使者〔一〇〕以一牛」。令祠官領之如其方，而祠於忌泰一壇旁。
〔一〕集解徐廣曰：「一云亳人謬忌也。」索隱亳，山陽縣名。姓謬，名忌，居亳，故下稱薄忌。此文則衍「薄」字，而「謬」又誤作「誘」矣。
〔二〕索隱天神貴者太一。案：樂汁微圖云「紫微宮北極天一太一」。宋均以為天一、太一，北極之別名。春秋緯「紫宮，天皇曜魄寶之所理也」。
〔三〕索隱其佐曰五帝。河圖云蒼帝神名靈威仰之屬也。正義五帝，五天帝也。國語云「蒼帝靈威仰，赤帝赤熛怒，白帝白招矩，黑帝協光紀，黃帝含樞紐」。尚書帝命驗云「蒼帝名靈威仰，赤帝名文祖，黃帝名神斗，白帝名顯紀，黑帝名玄矩」。佐者，謂配祭也。
〔四〕集解徐廣曰：「一云日一太牢具，十日。」
〔五〕集解孟康曰：「梟，鳥名，食母。破鏡，獸名，食父。黃帝欲絕其類，使百物祠皆用之。破鏡如貙而虎眼。或云直用破鏡。」如淳曰：「漢使東郡送梟，五月五日為梟羹以賜百官。以惡鳥，故食之。」
〔六〕集解服虔曰：「神名也。」
〔七〕正義神名也。
〔八〕正義丁丈反。三並神名。
〔九〕正義神名。
〔一〇〕集解漢書音義曰：「陰陽之神也。」
其後，天子苑有白鹿，以其皮為幣，〔一〕以發瑞應，造白金焉。〔二〕
〔一〕索隱案：食貨志皮幣以白鹿皮方尺，緣以繢，以薦璧，得以黃金一斤代之。又漢律皮幣率鹿皮方尺，直黃金一斤。
〔二〕索隱案：食貨志白金三品，各有差也。正義白金三品，武帝所鑄也。如淳曰：「雜鑄銀錫為白金也。」平準書云：「造銀錫為白金。以為天用莫如龍，地用莫如馬，人用莫如龜，故曰白金三品。其一曰重八兩，圓之，其文龍，名曰白選，直三千；二曰重差小，方之，其文馬，直五百；三曰復小，隋之，其文龜，直三百。」錢譜云：「白金第一，其形圓如錢，肉好圓，文為一龍。白銀第二，其形方小長，肉好亦小長，好上下文為二馬。白銀第三，其形似龜，肉好小，是文為龜甲也。」
其明年，郊雍，獲一角獸，若麃然。〔一〕有司曰：「陛下肅祗郊祀，上帝報享，錫一角獸，蓋麟云。」〔二〕於是以薦五畤，畤加一牛以燎。〔三〕賜諸侯白金，以風符應合于天地。〔四〕
〔一〕 韋昭曰：「楚人謂麋為麃。」索隱曰麃音步交反。韋昭曰「體若麕而一角，春秋所謂『有麕而角』是也。楚人謂麋為麃」。又周書王會云麃者若鹿。爾雅云麋，大鹿也，牛尾一角。郭璞云漢武獲一角獸若麃，謂之麟是也。
〔二〕正義漢書終軍傳云「從上雍，獲白麟」。一角戴肉，設武備而不為害，所以為仁。
〔三〕正義力召反，焚也。
〔四〕集解晉灼曰：「符瑞也。」瓚曰：「風示諸侯以此符瑞之應。」
於是濟北王以為天子且封禪，乃上書獻泰山及其旁邑。天子受之，更以他縣償之。常山王有罪，遷，天子封其弟於真定，以續先王祀，而以常山為郡。然后五嶽皆在天子之郡。
其明年，齊人少翁〔一〕以鬼神方見上。上有所幸王夫人，〔二〕夫人卒，少翁以方術蓋夜致王夫人及灶鬼之貌云，天子自帷中望見焉。於是乃拜少翁為文成將軍，賞賜甚多，以客禮禮之。文成言曰：「上即欲與神通，宮室被服不象神，神物不至。」乃作畫雲氣車，及各以勝日〔三〕駕車辟惡鬼。又作甘泉宮，中為臺室，畫天、地、泰一諸神，而置祭具以致天神。居歲餘，其方益衰，神不至。乃為帛書以飯牛，〔四〕詳弗知也，言此牛腹中有奇。殺而視之，得書，書言其怪，天子疑之。有識其手書，問之人，果（為）〔偽〕書。於是誅文成將軍〔五〕而隱之。
〔一〕正義漢武故事云少翁年二百歲，色如童子。
〔二〕集解徐廣曰：「齊懷王閎之母也。」駰案：桓譚新論云武帝有所愛幸姬王夫人，窈窕好容，質性嬛佞。正義漢書作「李夫人」。
〔三〕集解漢書音義曰：「如火勝金，用丙與丁日，不用庚辛。」
〔四〕正義飯，房晚反。書絹帛上為怪言語，以飼牛。
〔五〕正義漢武故事云：「文成誅月餘，有使者藉貨關東還，逢之於漕亭，還見言之，上乃疑，發其棺，無所見，唯有竹筒一枚，捕驗閒無蹤跡也。」
其後則又作柏梁、〔一〕銅柱、承露僊人掌〔二〕之屬矣。
〔一〕索隱服虔云：「用梁百頭。」按：今字皆作「柏」。三輔故事云「臺高二十丈，用香柏為殿，香聞十里」。
〔二〕集解蘇林曰：「仙人以手掌擎盤承甘露也。」索隱三輔故事曰「建章宮承露盤高三十丈，大七圍，以銅為之。上有仙人掌承露，和玉屑飲之」。故張衡賦曰「立脩莖之仙掌，承雲表之清露」是也。
文成死明年，天子病鼎湖〔一〕甚，巫醫無所不致，（至）不愈。游水發根〔二〕乃言曰：「上郡有巫，病而鬼下之。」上召置祠之甘泉。及病，使人問神君。〔三〕神君言曰：「天子毋憂病。病少愈，強與我會甘泉。」於是病愈，遂幸甘泉，病良已。〔四〕大赦天下，置壽宮神君。〔五〕神君最貴者（大夫）〔太一〕，其佐曰大禁、司命之屬，皆從之。非可得見，聞其音，與人言等。時去時來，來則風肅然也。居室帷中。時晝言，然常以夜。天子祓，然后入。〔六〕因巫為主人，關飲食。所欲者言行下。〔七〕又置壽宮、北宮，〔八〕張羽旗，設供具，以禮神君。神君所言，上使人受書其言，命之曰「畫法」。〔九〕其所語，世俗之所知也，毋絕殊者，而天子獨喜。其事祕，世莫知也。
〔一〕集解晉灼曰：「在湖縣。」韋昭曰：「地名，近宜春。」索隱案：鼎湖，縣名，屬京兆，後屬弘農。昔黃帝採首陽山銅鑄鼎於湖，曰鼎湖，即今之湖城縣也。韋昭（云）以為近宜春，亦甚疏也。
〔二〕集解服虔曰：「游水，縣名。發根，人名姓。」晉灼曰：「地理志游水，水名，在臨淮淮浦也。」索隱顏師古以游水姓，發根名。蓋或因水為姓。服虔亦曰發根，人姓字。或曰發樹根者也。
〔三〕集解韋昭曰：「即病巫之神。」
〔四〕集解孟康曰：「良已，善已，謂愈也。」
〔五〕集解服虔曰：「立此便宮也。」瓚曰：「宮，奉神之宮也。楚辭曰『蹇將澹兮壽宮』。」
〔六〕集解漢書音義曰：「崇絜，自祓除然後入。」
〔七〕集解李奇曰：「神所欲言，上輒為下之。」
〔八〕正義括地志云：「壽宮、北宮皆在雍州長安縣西北三十里長安故城中。漢書云武帝壽宮以處神君。」
〔九〕集解漢書音義曰：「或云策畫之法也。」正義畫音獲。案：畫一之法。
其後三年，有司言元宜以天瑞命，不宜以一二數。〔一〕一元曰建元，二元以長星曰元光，三元以郊得一角獸曰元狩云。〔二〕
〔一〕集解蘇林曰：「得黃龍鳳皇諸瑞，以名年。」正義孝景以前即位，以一二數年至其終。武帝即位，初有年號，改元以建元為始。
〔二〕集解徐廣曰：「案諸紀元光後有元朔，元朔後得元狩。」
其明年冬，天子郊雍，議曰：「今上帝朕親郊，而后土毋祀，則禮不答也。」有司與太史公、〔一〕祠官寬舒等議：「天地牲角繭栗。今陛下親祀后土，后土宜於澤中圜丘為五壇，壇一黃犢太牢具，已祠盡瘞，而從祠衣上黃。」於是天子遂東，始立后土祠汾陰脽上〔二〕，如寬舒等議。上親望拜，如上帝禮。禮畢，天子遂至滎陽而還。過雒陽，下詔曰：「三代邈絕，遠矣難存。其以三十里地封周後為周子南君，以奉先王祀焉。」是歲，天子始巡郡縣，侵尋於泰山矣〔三〕。
〔一〕集解韋昭曰：「說者以談為太史公，失之矣。史記稱遷為太史公者，是外孫楊惲所稱。」索隱韋昭云談，司馬遷之父也，說者以談為太史公，失之矣。史記多稱太史公，遷外孫楊惲稱之也。姚察按：遷傳亦以談為太史公，非惲所加。又按：虞喜志林云「古者主天官皆上公，自周至漢，其職轉卑，然朝會坐位猶居公上，尊天之道，其官屬仍以舊名，尊而稱公，公名當起於此」。故如淳云「太史公位在丞相上，天下郡國計書先上太史公，副上丞相」，其義是也。而桓譚新論以為太史公造書，書成示東方朔，朔為平定，因署其下。太史公者，皆朔所加之者也。
〔二〕集解徐廣曰：「元鼎四年時也。」駰案：蘇林曰「脽音誰」。如淳曰「河之東岸特堆堀，長四五里，廣二里餘，高十餘丈，汾陰縣在脽之上，后土祠在縣西。汾在脽之北，西流與河合也」。索隱脽，丘。音誰。漢舊儀作「葵丘」者蓋河東人呼「誰」與「葵」同故耳。
〔三〕集解晉灼曰：「遂往之意也。」索隱侵尋即侵淫也。故晉灼云「遂往之意也」。小顏云「浸淫漸染之義」。蓋尋淫聲相近，假借用耳。師古叔父游秦亦解漢書，故稱師古為「小顏」也。
其春，樂成侯〔一〕上書言欒大。欒大，膠東宮人，〔二〕故嘗與文成將軍同師，已而為膠東王尚方。而樂成侯姊為康王后，〔三〕毋子。康王死，他姬子立為王。而康后有淫行，與王不相中（得），相危以法。康后聞文成已死，而欲自媚於上，乃遣欒大因樂成侯求見言方。天子既誅文成，後悔恨其早死，惜其方不盡，及見欒大，大悅。大為人長美，言多方略，而敢為大言，處之不疑。大言曰：「臣嘗往來海中，見安期、羨門〔四〕之屬。顧以為臣賤，不信臣。又以為康王諸侯耳，不足予方。臣數言康王，康王又不用臣。臣之師曰：『
黃金可成，而河決可塞，不死之藥可得，僊人可致也。』臣恐效文成，則方士皆掩口，惡敢言方哉！」上曰：「文成食馬肝死耳。子誠能脩其方，我何愛乎！」大曰：「臣師非有求人，人者求之。陛下必欲致之，則貴其使者，令有親屬，以客禮待之，勿卑，使各佩其信印，乃可使通言於神人。神人尚肯邪不邪。致尊其使，然后可致也。」於是上使先驗小方，鬥旗，〔五〕旗自相觸擊。
〔一〕集解徐廣曰：「姓丁，名義。後與欒大俱誅也。」索隱韋昭云：「河閒縣。」按：郊祀志樂成侯登，而徐廣據表姓丁名義，未詳。
〔二〕集解服虔曰：「王家人。」
〔三〕集解孟康曰：「膠東王后也。」
〔四〕索隱韋昭云：「仙人。」應劭云：「名子喬。」
〔五〕正義音其。文本或作「棋」。說文云：「棋，博棋也。」高誘注淮南子云：「取雞血與針磨擣之，以和磁石，用塗碁頭曝乾之，置局上，即相拒不止也。」
是時上方憂河決，而黃金不就，〔一〕乃拜大為五利將軍。居月餘，得四金印，佩天士將軍、地土將軍、大通將軍、天道將軍印。制詔御史：「昔禹疏九江，決四瀆。閒者河溢皋陸，隄繇不息。〔二〕朕臨天下二十有八年，天若遺朕士而大通焉。〔三〕乾稱『蜚龍』，『鴻漸于般』，〔四〕意庶幾與焉。其以二千戶封地士將軍大為樂通侯。」〔五〕賜列侯甲第，〔六〕僮千人。乘輿斥車馬〔七〕帷帳器物以充其家。又以衛長公主妻之，〔八〕齎金萬斤，更名其邑曰當利公主。〔九〕天子親如五利之第。使者存問所給，連屬於道。自大主〔一〇〕將相以下，皆置酒其家，獻遺之。於是天子又刻玉印曰「天道將軍」，使使衣羽衣，夜立白茅上，五利將軍亦衣羽衣，立白茅上受印，以示弗臣也。而佩「天道」者，且為天子道天神也。於是五利常夜祠其家，欲以下神。神未至而百鬼集矣，然頗能使之。其後治裝行，東入海，求其師云。大見數月，佩六印，貴振天下，而海上燕齊之閒，莫不搤捥〔二〕而自言有禁方，能神僊矣。
〔一〕正義鍊丹砂鉛錫為黃金不就。
〔二〕正義顏師古云：「皋，水旁地也。廣平曰陸。言水大汎溢，自皋及陸，而築作堤，傜役甚多，不暇休息。」
〔三〕集解韋昭曰：「言欒大能通天意，故封樂通。」索隱韋昭云：「言大能通天意，故封之樂通。」樂通在臨淮高平縣也。
〔四〕集解駰案：漢書音義曰「般，水涯堆也。漸，進也」。武帝云得欒大如鴻進于般，一舉千里，得道若飛龍在天。
〔五〕集解韋昭曰：「樂通，臨淮高平也。」
〔六〕集解漢書音義曰：「有甲乙第次，故曰第。」
〔七〕集解漢書音義曰：「或云斥不用也。」韋昭曰：「嘗在服御。」索隱孟康云「斥不用之車馬」是也。
〔八〕集解孟康曰：「衛太子妹。」如淳曰：「衛太子姊也。」蔡邕曰：「帝女曰公主，儀比諸侯。姊妹曰長公主，儀比諸侯王。」駰案：此帝女也，而云長公主，未詳。
〔九〕集解地理志云東萊有當利縣。
〔一〇〕集解徐廣曰：「武帝姑也。」駰案：韋昭曰「竇太后之女也。」
〔一一〕集解服虔曰：「滿手曰搤。」瓚曰：「搤，執持也。」
其夏六月中，汾陰巫錦〔一〕為民祠魏脽后土營旁，〔二〕見地如鉤狀，掊視〔三〕得鼎。鼎大異於眾鼎，文鏤毋款識，〔四〕怪之，言吏。吏告河東太守勝，勝以聞。天子使使驗問巫錦得鼎無姦詐，乃以禮祠，迎鼎至甘泉，從行，上薦之。〔五〕至中山，〔六〕晏溫，〔七〕有黃雲蓋焉。有麃過，上自射之，因以祭云。〔八〕至長安，公卿大夫皆議請尊寶鼎。天子曰：「閒者河溢，歲數不登，故巡祭后土，祈為百姓育穀。今年豐廡未有報，鼎曷為出哉？」有司皆曰：「聞昔大帝興神鼎一，〔九〕一者一統，天地萬物所繫終也。黃帝作寶鼎三，象天地人也。禹收九牧之金，鑄九鼎，皆嘗鬺烹〔一〇〕上帝鬼神。〔一一〕遭聖則興，〔一二〕遷于夏商。周德衰，宋之社亡，〔一三〕鼎乃淪伏而不見。頌云『自堂徂基，〔一四〕自羊徂牛；〔一五〕鼐鼎及鼒，〔一六〕不虞不驁，〔一七〕胡考之休』。今鼎至甘泉，光潤龍變，承休無疆。合茲中山，有黃白雲降〔一八〕蓋，若獸為符，〔一九〕路弓乘矢，〔二〇〕集獲壇下，報祠大饗。〔二一〕惟受命而帝者心知其意〔二二〕而合德焉。鼎宜見於祖禰，藏於帝廷，以合明應。」制曰：「可。」
〔一〕集解應劭曰：「錦，巫名。」
〔二〕集解應劭曰：「魏，故魏國也。脽，若丘之類。」
〔三〕索隱說文：「掊，抱也。」音步溝切。
〔四〕集解韋昭曰：「款，刻也。」索隱韋昭云：「款，刻也。」按：識猶表識也。
〔五〕集解如淳曰：「以鼎從行，上至甘泉，將薦之於天也。」
〔六〕集解徐廣曰：「河渠書鑿涇水自中山西。」索隱此山在馮翊谷口縣西，近九嵕山，土人呼為中山。河渠書韓使水工鄭國說秦鑿涇水自中山西，即此山。
〔七〕集解如淳曰：「三輔謂日出清濟為晏。晏而溫也。」索隱如淳云：「三輔俗謂日出清濟為晏。晏而溫，故曰晏溫。」許慎注淮南子云：「晏，無雲也。」
〔八〕集解徐廣曰：「上言從行薦之，或曰祭鼎（乎）〔也〕。」
〔九〕索隱顏師古以大帝即太昊伏犧氏，以在黃帝之前故也。
〔一〇〕集解徐廣曰：「烹，煮也。鬺音觴。皆嘗以烹牲牢而祭祀也。」索隱言鼎烹牲而饗嘗也。「鬺」字又作「觴」字，音殤。漢書郊祀志云鼎空足曰鬲，以象三德。鬲音歷。謂足中不實者名之也。
〔一一〕集解服虔曰：「以祭祀上帝。或曰嘗烹酌也。」
〔一二〕正義遭，逢也。鼎雖淪泗水，逢聖興起，故出汾陰，西至甘泉也。
〔一三〕正義社主民也。社以石為之。宋社即亳社也。周武王伐紂，乃立亳社，以為監戒，覆上棧下，不使通天地陰陽之氣。周禮衰，國將危亡，故宋之社為亡殷復也。
〔一四〕正義此以下至「胡考之休」是周頌絲衣之詩。自堂，從內往外。基，門內塾也。鄭玄云：「門側之堂謂之塾。繹禮輕，使士升堂，視壺濯及籩豆之屬，降往於塾。牲自羊徂牛，告充已，乃舉鼎告絜，禮之次也。」
〔一五〕正義自堂往塾，先視羊，後及牛也。毛萇云：「先小後大也。」
〔一六〕集解韋昭曰：「爾雅曰鼎絕大謂之鼐，圜奄上謂之鼒。」
〔一七〕索隱毛傳云：「虞，譁也。」姚氏案：何承天云「虞」當為「吳」，音洪霸反。又說文以「吳，一曰大言也」。此作「虞」者，與吳聲相近，故假借也。或者本文借此「虞」為歡娛字故也。
〔一八〕集解韋昭曰：「與中山所見黃雲之氣合也。」
〔一九〕集解服虔曰：「雲若獸，在車蓋也。」晉灼曰：「蓋，辭也。或云符謂瑞應也。」
〔二〇〕集解韋昭曰：「路，大也。四矢為乘。」
〔二一〕集解徐廣曰：「一云大報享祠也。」
〔二二〕集解服虔曰：「高祖受命知之也。宜見鼎於其廟。」
入海求蓬萊者，〔一〕言蓬萊不遠，而不能至者，殆不見其氣。上乃遣望氣佐侯其氣云。
〔一〕正義蓬萊、方丈、瀛州，勃海中三神山也。
其秋，上幸雍，〔一〕且郊。或曰「五帝，泰一之佐也。宜立泰一而上親郊之」。上疑未定。齊人公孫卿曰：「今年得寶鼎，其冬辛巳朔旦冬至，與黃帝時等。」卿有札書曰：「黃帝得寶鼎宛（侯）〔
朐〕，問於鬼臾區。〔二〕區對曰：『（黃）帝得寶鼎神筴，是歲己酉朔旦冬至，得天之紀，終而復始。』於是黃帝迎日推筴，後率二十歲〔三〕得朔旦冬至，凡二十推，三百八十年。黃帝僊登于天。」卿因所忠欲奏之。所忠視其書不經，疑其妄書，謝曰：「寶鼎事已決矣，尚何以為！」卿因嬖人奏之。上大說，召問卿。對曰：「受此書申功，〔四〕申功已死。」上曰：「申功何人也？」卿曰：「申功，齊人也。與安期生通，受黃帝言，無書，獨有此鼎書。曰『漢興復當黃帝之時。漢之聖者在高祖之孫且曾孫也。寶鼎出而與神通，封禪。封禪七十二王，〔五〕唯黃帝得上泰山封』。申功曰：『漢主亦當上封，上封則能僊登天矣。黃帝時萬諸侯，而神靈之封居七千。〔六〕天下名山八，而三在蠻夷，五在中國。中國華山、首山、太室、泰山、東萊，此五山黃帝之所常遊，與神會。黃帝且戰且學僊。患百姓非其道，乃斷斬非鬼神者。百餘歲然後得與神通。黃帝郊雍上帝，宿三月。鬼臾區號大鴻，死葬雍，故鴻冢是也。〔七〕其後於黃帝接萬靈明廷。明廷者，甘泉也。所謂寒〔八〕門者，谷口也。〔九〕黃帝釆首山銅，鑄鼎荊山下。〔一〇〕鼎既成，有龍垂胡髥〔一一〕下迎黃帝。黃帝上騎，群臣後宮從上龍七十餘人，乃上去。餘小臣不得上，乃悉持龍髥，龍髥拔，墮〔一二〕黃帝之弓。百姓仰望黃帝既上天，乃抱其弓與龍胡髥號。〔一三〕故後世因名其處曰鼎湖，〔一四〕其弓曰烏號。』」於是天子曰：「嗟乎！吾誠得如黃帝，吾視去妻子如脫躧耳。」乃拜卿為郎，東使候神於太室。
〔一〕索隱上雍，以雍地形高，故云上。
〔二〕集解漢書音義曰：「區，黃帝時人。」索隱鄭氏云：「黃帝佐也。」李奇曰：「黃帝時諸侯。本作『申區』者，非；藝文志作『鬼容區』者也。」
〔三〕正義率音律，又音類，又所律反，三音並通。後皆放此也。
〔四〕集解封禪書「功」字作「公」。
〔五〕正義河圖云：「王者封太山，禪梁父，易姓登崇，有七十二君也。」
〔六〕集解應劭曰：「黃帝時諸侯會封禪者七千人。」李奇曰：「說仙道得封者七千國。」張晏曰：「神靈之封謂山川之守。」
〔七〕集解蘇林曰：「今雍有鴻冢。」
〔八〕集解徐廣曰：「一作『塞』。」
〔九〕集解漢書音義曰：「黃帝仙於塞門也。」索隱服虔云：「黃帝所仙之處也。」小顏云：「谷，中山之谷口，漢時為縣，今呼為冶谷，去甘泉八十里。盛夏凜然，故曰寒門谷口也。」
〔一〇〕集解晉灼曰：「地理志首山屬河東蒲阪，荊山在馮翊懷德縣。」
〔一一〕索隱顏師古云：「胡謂項下垂肉也；髥，其毛也。故童謠曰『何當為君鼓龍胡』是也。」
〔一二〕正義徒果反。
〔一三〕正義戶高反，下同。
〔一四〕正義括地志云：「湖水原出虢州湖城縣南三十五里夸父山，北流入河，即鼎湖也。」
上遂郊雍，至隴西，西登空桐，〔一〕幸甘泉。令祠官寬舒等具泰一祠壇，壇放薄忌泰一壇，壇三垓。〔二〕五帝壇環居其下，各如其方，黃帝西南，除八通鬼道。〔三〕泰一所用，如雍一畤物，而加醴棗脯之屬，殺一犛牛以為俎豆牢具。而五帝獨有俎豆〔四〕醴進。〔五〕其下四方地，為餟食〔六〕群神從者及北斗云。已祠，胙餘皆燎之。其牛色白，鹿居其中，彘在鹿中，水而洎之。〔七〕祭日以牛，祭月以羊彘特。〔八〕泰一祝宰則衣紫及繡。五帝各如其色，日赤，月白。
〔一〕正義空桐山在原州平高縣西一百里。
〔二〕集解徐廣曰：「垓，次也。」駰案：李奇曰「垓，重也。三重壇也」。索隱垓，重也。言為三重壇也。鄒氏云一作「階」，言壇階三重。
〔三〕集解服虔曰：「坤位在未，黃帝從土位。」
〔四〕集解韋昭曰：「無犛牛醴之屬。」
〔五〕索隱音進。漢書作「進」。顏師古云：「具俎豆酒醴而進之。一曰進謂雜物之具，所以加禮也。」
〔六〕索隱餟音竹芮反。謂聯續而祭之。漢志作「腏」，古字通。說文云：「餟，祭酹。」正義劉伯莊云：「謂繞壇設諸神祭座相連綴也。」
〔七〕集解徐廣曰：「洎音居器反，肉汁也。」駰案：晉灼曰「此說合牲物燎之也。」正義劉伯莊云：「以大羹和祭食燎之。」案：以鹿內牛中，以彘內鹿中。水，玄酒也。
〔八〕索隱特，一牲也。言若牛若羊若彘，止一特也。
十一月辛已朔旦冬至，昧爽，天子始郊拜泰一。朝朝日，夕夕月，〔一〕則揖；而見泰一如雍禮。其贊饗曰：「天始以寶鼎神筴授皇帝，朔而又朔，終而復始，皇帝敬拜見焉。」而衣上黃。其祠列火滿壇，壇旁烹炊具。有司云「祠上有光焉」。公卿言「皇帝始郊見泰一雲陽，〔二〕有司奉瑄玉〔三〕嘉牲薦饗。〔四〕是夜有美光，及晝，黃氣上屬天。」太史公、祠官寬舒等曰：「神靈之休，祐福兆祥，宜因此地光域〔五〕立泰畤壇以明應。令太祝領，（祀）〔秋〕及臘閒祠。三歲天子一郊見。」
〔一〕集解應劭曰：「天子春朝日，秋夕月，拜日東門之外，朝日以朝，夕月以夕。」瓚曰：「漢儀郊泰一畤，皇帝平旦出竹宮，東向揖日，其夕西向揖月。便用郊日，不用春秋也。」
〔二〕正義括地志云：「漢雲陽宮在雍州雲陽縣北八十一里。有通天臺，即黃帝以來祭天圜丘之處。武帝以五月避暑，八月乃還也。」
〔三〕集解孟康曰：「璧大六寸謂之瑄。」索隱音宣，璧大六寸也。
〔四〕正義漢舊儀云：「祭天養牛五歲至二千斤。」
〔五〕集解徐廣曰：「地，一作『夜』。」
其秋，為伐南越，告禱泰一，以牡〔一〕荊畫幡〔二〕日月北斗登龍，以象天一三星，為泰一鋒，〔三〕名曰「靈旗」。〔四〕為兵禱，〔五〕則太史奉以指所伐國。〔六〕而五利將軍使不敢入海，之泰山祠。上使人微隨驗，實無所見。五利妄言見其師，其方盡，多不讎。上乃誅五利。〔七〕
〔一〕集解徐廣曰：「一作『牝』。」
〔二〕集解如淳曰：「荊之無子者，皆以絜齊之道也。」晉灼曰：「牡荊，節閒不相當者。」韋昭曰：「以牡荊為柄者也。」
〔三〕集解徐廣曰：「天官書曰天極星明者，泰一常居也。斗口三星曰天一。」駰案：晉灼曰「畫一星在後，三星在前為太一鋒也」。
〔四〕正義李奇云：「畫旗樹泰一壇上。名靈旗，畫日月北斗登龍等。」
〔五〕正義為，于偽反。
〔六〕正義韋昭云：「牡，剛也。荊，強。」按：用牡荊指伐國，取其剛為稱，故畫此旗指之。
〔七〕正義漢武故事云：「東方朔言欒大無狀，上發怒，乃斬之。」
其冬，公孫卿候神河南，見僊人跡緱氏城上，有物若雉，往來城上。天子親幸緱氏城視跡。問卿：「得毋效文成、五利乎？」卿曰：「僊者非有求人主，人主求之。其道非少寬假，神不來。言神事，事如迂誕，〔一〕積以歲乃可致。」於是郡國各除道，繕治宮觀名山神祠所，以望幸矣。
〔一〕正義迂音于。誕音但。迂，遠也。誕，大也。
其年，既滅南越，上有嬖臣李延年以好音見。上善之，下公卿議，曰：「民閒祠尚有鼓舞之樂，今郊祠而無樂，豈稱乎？」公卿曰：「古者祀天地皆有樂，而神祇可得而禮。」或曰：「泰帝使素女〔一〕鼓五十弦瑟，悲，帝禁不止，故破其瑟為二十五弦。」於是塞南越，禱祠泰一、后土，始用樂舞，益召歌兒，作二十五弦〔二〕及箜篌瑟〔三〕自此起。
〔一〕索隱亦謂太昊也。正義泰帝謂太昊伏羲氏。
〔二〕集解徐廣曰：「瑟也。」
〔三〕集解徐廣曰：「應劭云武帝令樂人侯調始造箜篌。」索隱應劭云：「武帝始令樂人侯調作，聲均均然，命曰箜篌。侯，其姓也。」
其來年冬，上議曰：「古者先振兵澤旅，〔一〕然後封禪。」乃遂北巡朔方，勒兵十餘萬，還祭黃帝冢橋山，澤兵須如。〔二〕上曰：「吾聞黃帝不死，今有冢，何也？」或對曰：「黃帝已僊上天，群臣葬其衣冠。」即至甘泉，為且〔三〕用事泰山，〔四〕先類祠泰一。
〔一〕集解徐廣曰：「古『釋』字作『澤』。」
〔二〕集解李奇曰：「地名也。」
〔三〕正義為，于偽反。將為封禪也。
〔四〕正義道書福地記云：「泰山高四千九百丈二尺，周迴二千里。」
自得寶鼎，上與公卿諸生議封禪。〔一〕封禪用希曠絕，莫知其儀禮，而群儒采封禪尚書、周官、王制之望祀射牛〔二〕事。齊人丁公年九十餘，曰：「封者，合不死之名也。秦皇帝不得上封。陛下必欲上，稍上即無風雨，遂上封矣。」上於是乃令諸儒習射牛，草封禪儀。〔三〕數年，至且行。天子既聞公孫卿及方士之言，黃帝以上封禪，皆致怪物與神通，欲放黃帝以嘗接神僊人蓬萊士，高世比德於九皇，〔四〕而頗采儒術以文之。群儒既以不能辯明封禪事，又牽拘於詩書古文而不敢騁。上為封祠器示群儒，群儒或曰「不與古同」，徐偃又曰「太常諸生行禮不如魯善」，周霸屬圖封事，〔五〕於是上絀偃、霸，盡罷諸儒弗用。
〔一〕正義白虎通云：「王者易姓而起，天下太平，功成封禪，以告太平。禪梁父之趾，廣厚也。刻石紀號，著己之功績。天以高為尊，地以厚為德，故增泰山之高以報天，禪梁父之趾以報地。封者，附廣之；禪者，將以功相傳授之。」
〔二〕集解蘇林曰：「當祭廟，射其牲以除不祥。」瓚曰：「射牛，示親殺也。」索隱天子射牛，示親祭也。事見國語。
〔三〕索隱儀見應劭漢官儀也。
〔四〕集解張晏曰：「三皇之前有人皇，九首。」韋昭曰：「上古人皇者九人也。」
〔五〕集解服虔曰：「屬，會也。會諸儒圖封事。」
三月，遂東幸緱氏，禮登中嶽〔一〕太室。〔二〕從官在山下聞若有言「萬歲」云。〔三〕問上，上不言；問下，下不言。於是以三百戶封太室奉祠，命曰崇高邑。〔四〕東上泰山，山之草木葉未生，乃令人上石立之泰山顛。
〔一〕集解文穎曰：「崧高山也，在潁川陽城縣。」
〔二〕集解韋昭曰：「崧高山有太室、少室之山，山有石室，故以名之。」
〔三〕正義漢儀注云：「有稱萬歲，可十萬人聲。」
〔四〕正義顏師古云：「以崇奉嵩高山，故謂之崇高也。」
上遂東巡海上，行禮祠八神。〔一〕齊人之上疏言神怪奇方者以萬數，然無驗者。乃益發船，令言海中神山者數千人求蓬萊神人。公孫卿持節常先行候名山，至東萊，言夜見一人，長數丈，就之則不見，見其跡甚大，類禽獸云。群臣有言見一老父牽狗，言「吾欲見巨公」，〔二〕已忽不見。上既見大跡，未信，及群臣有言老父，則大以為僊人也。宿留〔三〕海上，與方士傳車及閒使求僊人以千數。
〔一〕集解文穎曰：「武帝登泰山，祭太一，并祭名山於泰壇，西南開除八通鬼道，故言八神也。一曰八方之神。」索隱用事八神。案：韋昭云「八神謂天、地、陰、陽、日、月、星辰主、四時主之屬」。今案郊祀志，一曰天主，祠天齊；二曰地主，祠太山、梁父；三曰兵主，祠蚩尤；四曰陰主，祠三山；五曰陽主，祠之罘；六曰月主，祠東萊山；七曰日主，祠盛主；八曰四時主，祠琅邪也。
〔二〕索隱漢書音義曰：「巨公謂武帝。」
〔三〕索隱音秀溜。宿留，遲待之意。若依字讀，則言宿而留，亦是有所待，並通也。
四月，還至奉高。上念諸儒及方士言封禪人人殊，不經，難施行。天子至梁父，禮祠地主。乙卯，令侍中儒者皮弁薦紳，射牛行事。封泰山下東方，如郊祠泰一之禮。封廣丈二尺，高九尺，其下則有玉牒書，書祕。禮畢，天子獨與侍中奉車子侯〔一〕上泰山，亦有封。其事皆禁。明日，下陰道。丙辰，禪泰山下阯東北肅然山，〔二〕如祭后土禮。天子皆親拜見，衣上黃而盡用樂焉。江淮閒一茅三脊〔三〕為神藉。五色土益雜封。縱遠方奇獸蜚禽及白雉諸物，頗以加祠。兕旄牛犀象之屬弗用。皆至泰山然后去。封禪祠，其夜若有光，晝有白雲起封中。
〔一〕集解漢書百官表曰：「奉車都尉掌乘輿車，武帝初置。」韋昭曰：「子侯，霍去病之子也。」
〔二〕集解服虔曰：「肅然，山名，在梁父。」
〔三〕集解孟康曰：「所謂靈茅也。」
天子從封禪還，坐明堂，〔一〕群臣更上壽。於是制詔御史：「朕以眇眇之身承至尊，兢兢焉懼弗任。維德菲薄，不明于禮樂。脩祀泰一，若有象景光，屑如有望，〔二〕依依震於怪物，欲止不敢，遂登封泰山，至於梁父，而后禪肅然。自新，嘉與士大夫更始，賜民百戶牛一酒十石，加年八十孤寡布帛二匹。復博、奉高、蛇丘、〔三〕歷城，毋出今年租稅。其赦天下，如乙卯赦令。行所過毋有復作。事在二年前，皆勿聽治。」又下詔曰：「古者天子五載一巡狩，用事泰山，諸侯有朝宿地。其令諸侯各治邸泰山下。」〔四〕
〔一〕集解漢書音義曰：「天子初封泰山，山東北阯古時有明堂處，則此所坐者。明年秋，乃作明堂。」
〔二〕集解瓚曰：「聞呼萬歲者三。」
〔三〕集解鄭玄曰：「蛇音移。」
〔四〕正義諸侯各於太山朝宿地起第，准擬天子用事太山而居止。
天子既已封禪泰山，無風雨菑，而方士更言蓬萊諸神山若將可得，於是上欣然庶幾遇之，乃復東至海上望，冀遇蓬萊焉。奉車子侯暴病，一日死。上乃遂去，並海上，北至碣石，巡自遼西，歷北邊至九原。五月，返至甘泉。〔一〕有司言寶鼎出為元鼎，以今年為元封元年。
〔一〕集解漢書音義曰：「周萬八千里也。」
其秋，有星茀于東井。〔一〕後十餘日，有星茀于三能。〔二〕望氣王朔言：「候獨見其星出如瓠，〔三〕食頃復入焉。」有司言曰：「陛下建漢家封禪，天其報德星云。」
〔一〕集解韋昭曰：「秦分野也。後衛太子兵亂。茀音佩。」
〔二〕集解韋昭曰：「三能，三公。後連坐誅之。」
〔三〕索隱見星出如瓠。案：郊祀志云「填星出如瓠」，故顏師古以德星即鎮星也。今按：此紀唯言德星，則德星，歲星也。歲星所在有福，故曰德星也。
其來年冬，郊雍五帝，還，拜祝祠泰一。贊饗曰：「德星昭衍，厥維休祥。壽星仍出，〔一〕淵耀光明。信星昭見，〔二〕皇帝敬拜泰〔三〕祝之饗。」
〔一〕索隱壽星，南極老人星也，見則天下理安，故言之也。
〔二〕索隱信星，鎮星也。信屬土，土曰鎮星，則漢志為德星也。
〔三〕集解徐廣曰：「一無此字。」
其春，公孫卿言見神人東萊山，若云「見天子」。天子於是幸緱氏城，拜卿為中大夫。遂至東萊，宿留之數日，毋所見，見大人跡。復遣方士求神怪采芝藥以千數。是歲旱。於是天子既出毋名，乃禱萬里沙，〔一〕過祠泰山。〔二〕還至瓠子，〔三〕自臨塞決河，〔四〕留二日，沈祠而去。〔五〕使二卿將卒塞決河，河徙二渠，復禹之故跡焉。
〔一〕集解應劭曰：「萬里沙，神祠也，在東萊曲城。」孟康曰：「沙徑三百餘里。」
〔二〕集解鄧展曰：「泰山自東復有小泰山。」瓚曰：「即今之泰山。」
〔三〕集解服虔曰：「瓠子，隄名。」蘇林曰：「在甄城以南，濮陽以北，廣百步，深五丈所。」瓚曰：「所決河名。」索隱瓠子，決河名。蘇林曰：「在甄城南，濮陽北，廣百步，深五丈。」
〔四〕索隱按：河渠書武帝自臨塞決河，將軍已下皆負薪也。
〔五〕索隱按：沈白馬祭河決，於是作瓠子歌，見河渠書。
是時既滅南越，越人勇之〔一〕乃言「越人俗信鬼，而其祠皆見鬼，數有效。昔東甌王敬鬼，壽至百六十歲。後世謾怠，故衰秏」。乃令越巫立越祝祠，安臺無壇，亦祠天神上帝百鬼，而以雞卜。〔二〕上信之，越祠雞卜始用焉。
〔一〕集解韋昭曰：「越地人名也。」
〔二〕集解漢書音義曰：「持雞骨卜，如鼠卜。」正義雞卜法用雞一，狗一，生，祝願訖，即殺雞狗煮熟，又祭，獨取雞兩眼，骨上自有孔裂，似人物形則吉，不足則凶。今嶺南猶此法也。
公孫卿曰：「僊人可見，而上往常遽，以故不見。今陛下可為觀，如緱氏城，〔一〕置脯棗，神人宜可致。且僊人好樓居。」於是上令長安則作蜚廉桂觀，〔二〕甘泉則作益延壽觀，使卿持節設具而候神人，乃作通天臺，〔三〕置祠具其下，將招來神僊之屬。於是甘泉更置前殿，始廣諸宮室。〔四〕夏，有芝生殿防內中。〔五〕天子為塞河，興通天臺，若有光云，〔六〕乃下詔曰：「甘泉防生芝九莖，〔七〕赦天下，毋有復作。」
〔一〕集解韋昭曰：「如猶比也。」
〔二〕集解應劭曰：「飛廉神禽，能致風氣。」晉灼曰：「身如鹿，頭如雀，有角而蛇尾，文如豹文也。」
〔三〕集解徐廣曰：「在甘泉。」索隱漢書作通天臺於甘泉宮。案：漢書舊儀臺高三十丈，去長安二百里，望見長安城也。
〔四〕索隱姚氏案：「楊雄云甘泉本因秦離宮，既奢泰，武帝增通天臺、迎風宮，近則有洪崖、儲胥，遠則石關、封巒、鳷鵲、露寒、棠梨等觀，又有高華、溫德觀、曾成宮、白虎、走狗、天梯、瑤臺、仙人、弩法、相思觀。」
〔五〕集解徐廣曰：「元封二年也。」索隱芝生殿房中。案：生芝九莖，於是作芝房歌。
〔六〕集解李奇曰：「為此作事而有光應。」瓚曰：「作通天臺也。」
〔七〕集解應劭曰：「芝，芝草也，其葉相連。」如淳曰：「瑞應圖云王者敬事耆老，不失舊故，則芝草生。」
其明年，伐朝鮮。夏，旱。公孫卿曰：「黃帝時封則天旱，乾封〔一〕三年。」上乃下詔曰：「天旱，意乾封乎？其令天下尊祠靈星焉。」〔二〕
〔一〕集解蘇林曰：「天旱欲使封土乾燥。」如淳曰：「但祭不立尸為乾封。」正義乾音干。蘇林云：「天旱欲使封土乾燥也。」顏師古云：「三歲不雨，暴所封之土令乾。」鄭氏云：「但祭不立尸為乾封。」
〔二〕正義靈星即龍星也。張晏云：「龍星左角曰天田，則農祥也，見而祭之。」
其明年，上郊雍，通回中道，巡之。〔一〕春，至鳴澤，〔二〕從西河歸。
〔一〕集解徐廣曰：「在扶風汧縣。」
〔二〕集解服虔曰：「鳴澤，澤名也，在涿郡遒縣北界。」
其明年冬，上巡南郡，〔一〕至江陵而東。登禮潛之天柱山，號曰南嶽。〔二〕浮江，自尋陽出樅陽，〔三〕過彭蠡，祀其名山川。北至琅邪，並海上。四月中，至奉高脩封焉。
〔一〕集解徐廣曰：「元封五年。」
〔二〕集解應劭曰：「潛縣屬廬江。南嶽，霍山也。」文穎曰：「天柱山在潛縣南，有祠。」
〔三〕集解地理志廬江有樅陽縣。
初，天子封泰山，泰山東北阯古時有明堂處，處險不敞。上欲治明堂奉高旁，未曉其制度。濟南人公玊帶〔一〕上黃帝時明堂圖。明堂圖中有一殿，四面無壁，以茅蓋，通水，圜宮垣為複道，上有樓，從西南入，命曰昆侖，〔二〕天子從之入，以拜祠上帝焉。於是上令奉高作明堂汶上，〔三〕如帶圖。及五年脩封，則祠泰一、五帝於明堂上坐，令高皇帝祠坐對之。祠后土於下房，以二十太牢。天子從昆侖道入，始拜明堂如郊禮。禮畢，燎堂下。而上又上泰山，有祕祠其顛。而泰山下祠五帝，各如其方，黃帝并赤帝，而有司侍祠焉。泰山上舉火，下悉應之。
〔一〕索隱玊，或作「肅」。公玊，姓；帶，名。姚氏按：風俗通齊湣王臣有公玊冉，其後也，音語錄反。三輔決錄云杜陵有玊氏，音肅。說文以為從玊，音「畜牧」之「畜」。今讀公玊與決錄音同。然二姓單複有異，單姓者肅，後漢司徒玊況是其後也。
〔二〕索隱玊帶明堂圖中為複道，有樓從西南入，名其道曰崑崙。言其似崑崙山之五城十二樓，故名之也。
〔三〕集解徐廣曰：「在元封二年秋。」
其後二歲，十一月甲子朔旦冬至，推曆者以本統。天子親至泰山，以十一月甲子朔旦冬至日祠上帝明堂，〔一〕每脩封禪。其贊饗曰：「天增授皇帝泰元神筴，周而復始。〔二〕皇帝敬拜泰一。」東至海上，考入海及方士求神者，莫驗，然益遣，冀遇之。
〔一〕集解徐廣曰：「常五年一脩耳。今適二年，故但祀明堂。」
〔二〕索隱案：薦饗之辭言天授皇帝泰元神筴，周而復始。又案：上黃帝得寶鼎神筴，則太古上皇創曆之號，故此云太元神筴，周而復始也。
十一月乙酉，〔一〕柏梁烖。十二月甲午朔，上親禪高里，〔二〕祠后土。臨渤海，將以望祠蓬萊之屬，冀至殊庭焉。〔三〕
〔一〕集解徐廣曰：「二十二日也。」
〔二〕集解伏儼曰：「山名，在泰山下。」
〔三〕集解漢書音義曰：「蓬萊庭。」索隱冀，漢書作「幾」。幾，近也；冀，望也，亦通。服虔曰：「蓬萊中仙人。殊庭者，異也。言入仙人異域也。」
上還，以柏梁烖故，朝受計甘泉。〔一〕公孫卿曰：「黃帝就青靈臺，十二日燒，〔二〕黃帝乃治明庭。明庭，甘泉也。」方士多言古帝王有都甘泉者。其後天子又朝諸侯甘泉，甘泉作諸侯邸。勇之乃曰：「越俗有火烖，復起屋必以大，用勝服之。」於是作建章宮〔三〕，度為千門萬戶。前殿度高未央，其東則鳳闕，高二十餘丈。〔四〕其西則唐中，〔五〕數十里虎圈。〔六〕其北治大池，漸臺〔七〕高二十餘丈，名曰泰液〔八〕池，中有蓬萊、方丈、瀛洲、壺梁，象海中神山龜魚之屬。〔九〕其南有玉堂、〔一〇〕璧門、大鳥之屬。乃立神明臺、〔一一〕井幹樓，〔一二〕度五十餘丈，輦道相屬焉。
〔一〕正義顧胤云：「柏梁被燒，故受記故之物於甘泉也。」顏師古曰：「受郡國計簿也。」
〔二〕集解徐廣曰：「日，一作『月』。」
〔三〕正義括地志曰：「建章宮在雍州長安縣西二十里長安故城西。」
〔四〕索隱三輔黃圖云「武帝營建章，起鳳闕，高三十五丈」。關中記「一名別風，言別四方之風」。西京賦曰「閶闔之內，別風嶕嶢」也。三輔故事云「北有圜闕，高二十丈，上有銅鳳皇，故曰鳳闕也」。
〔五〕索隱如淳云：「詩云『中唐有甓』。鄭玄曰『唐，堂庭也』。爾雅以廟中路謂之唐。西京賦曰『前開唐中，彌望廣象』是也。」
〔六〕正義圈，其遠反。括地志云：「虎圈今在長安城中西偏也。」
〔七〕正義顏師古云：「漸，浸也。臺在池中，為水所浸，故曰漸臺。」按：王莽死此臺也。
〔八〕正義臣瓚云：「泰液言象陰陽津液以作池也。」
〔九〕索隱三輔故事云：「殿北海池北岸有石魚，長二丈，廣五尺，西岸有石龜二枚，各長六尺。」
〔一〇〕索隱其南則玉堂。漢武故事「玉堂基與未央前殿等，去地十二丈」。
〔一一〕索隱漢宮闕疏云：「臺高五十丈，上有九宮，常置九天道士百人也。」
〔一二〕索隱關中記「宮北有井幹臺，高五十丈，積木為樓」。言築累萬木，轉相交架，如井幹。司馬彪注莊子云「井幹，井闌也」。又崔譔云「井以四邊為幹，猶築牆之有楨幹」又諸本多作「幹」，一本作「榦」，音〔韓〕。說文云「幹，井橋」。
夏，漢改曆，以正月為歲首，而色上黃，官名〔一〕更印章以五字。〔二〕因為太初元年。是歲，西伐大宛。蝗大起。丁夫人、〔三〕雒陽虞初等以方祠詛匈奴、大宛焉。
〔一〕集解徐廣曰：「一無『名』字。」
〔二〕集解張晏曰：「漢據土德，土數五，故用五為印文也。若丞相曰『丞相之印章』，諸卿及守相印文不足五字者，以『之』足也。」
〔三〕集解韋昭曰：「丁，姓；夫人，名也。」
其明年，有司言雍五畤無牢熟具，芬芳不備。乃命祠官進畤犢牢具，五色食所勝，〔一〕而以木禺馬〔二〕代駒焉。獨五帝用駒，行親郊用駒。及諸名山川用駒者，悉以木禺馬代。行過，乃用駒。他禮如故。
〔一〕集解孟康曰：「若火勝金，則祠赤帝以白牡。」
〔二〕索隱木耦馬。一音偶。孟云「寓寄龍形于木」。又姚氏云：「寓，假也。以言假木龍馬一駟，非寄生龍馬形於木也」。
其明年，東巡海上，考神僊之屬，未有驗者。方士有言「黃帝時為五城十二樓，〔一〕以候神人於執期，〔二〕命曰迎年」。〔三〕上許作之如方，名曰明年。上親禮祠上帝，衣上黃焉。
〔一〕集解應劭曰：「崑崙玄圃五城十二樓，此仙人之所常居也。」
〔二〕集解漢書音義曰：「執期，地名也。」
〔三〕正義顏師古云：「迎年，若言祈年。」
公玊帶曰：「黃帝時雖封泰山，然風后、封鉅、〔一〕岐伯〔二〕令黃帝封東泰山，〔三〕禪凡山〔四〕合符，然後不死焉。」天子既令設祠具，至東泰山，東泰山卑小，不稱其聲，乃令祠官禮之，而不封禪焉。其後令帶奉祠候神物。夏，遂還泰山，脩五年之禮如前，而加禪祠石閭。石閭者，在泰山下阯南方，方士多言此僊人之閭也，故上親禪焉。
〔一〕集解應劭曰：「封鉅，黃帝師。」
〔二〕正義張揖云：「岐伯，黃帝太醫。」
〔三〕集解徐廣曰：「在琅邪朱虛縣，汶水所出。」
〔四〕集解徐廣曰：「凡山亦在朱虛。」
其後五年，復至泰山脩封，〔一〕還過祭常山。
〔一〕集解徐廣曰：「天漢三年。李陵以天漢二年敗也。」
今天子所興祠，泰一、后土，三年親郊祠，建漢家封禪，五年一脩封。薄忌泰一及三一、冥羊、馬行、赤星，五，寬舒之祠官〔一〕以歲時致禮。凡六祠，〔二〕皆太祝領之。至如八神諸神，明年、凡山他名祠，行過則祀，去則已。方士所興祠，各自主，其人終則已，祠官弗主。他祠皆如其故。今上封禪，其後十二歲而還，遍於五嶽、四瀆矣。而方士之候祠神人，入海求蓬萊，終無有驗。而公孫卿之候神者，猶以大人跡為解，無其效。天子益怠厭方士之怪迂語矣，然終羈縻弗絕，冀遇其真。自此之後，方士言祠神者彌眾，然其效可睹矣。〔三〕
〔一〕集解李奇曰：「祀名也。」索隱赤星即上靈星祠也。靈星，龍左角，其色赤，故曰赤星。五者，太一也。三一也，冥羊也，馬行也，赤星也。凡五，並祠官寬舒領之。
〔二〕索隱謂五者之外有正太一后土祠，故六也。
〔三〕集解徐廣曰：「猶今人云『其事已可知矣』，皆不信之耳。又數本皆無『可』字。」
太史公曰：余從巡祭天地諸神名山川而封禪焉。入壽宮侍祠神語，究觀方士祠官之言，於是退而論次自古以來用事於鬼神者，具見其表裏。後有君子，得以覽焉。至若俎豆珪幣之詳，獻酬之禮，則有司存焉。
【索隱述贊】孝武纂極，四海承平。志尚奢麗，尤敬神明。壇開八道，接通五城。朝親五利，夕拜文成。祭非祀典，巡乖卜征。登嵩勒岱，望景傳聲。迎年祀日，改曆定正。疲秏中土，事彼邊兵。日不暇給，人無聊生。俯觀嬴政，幾欲齊衡。
