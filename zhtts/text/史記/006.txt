△第五部 列傳
卷六十一　　　伯夷列傳第一
索隱列傳者，謂敘列入臣事跡，令可傳於後世，故曰列傳。正義其人行跡可序列，故云列傳。
夫學者載籍極博，猶考信於六蓺。詩書雖缺，〔一〕然虞夏之文可知也。〔二〕堯將遜位，讓於虞舜，舜禹之閒，岳牧咸薦，乃試之於位，典職數十年，〔三〕功用既興，然後授政。示天下重器，〔四〕王者大統，傳天下若斯之難也。而說者曰堯讓天下於許由，〔五〕許由不受，恥之逃隱。及夏之時，有卞隨、務光者。此何以稱焉〔六〕？太史公曰：余登箕山，〔七〕其上蓋有許由冢云。孔子序列古之仁聖賢人，如吳太伯、伯夷之倫詳矣。余以所聞由、光〔八〕義至高，〔九〕其文辭不少概見，何哉？〔一〇〕
〔一〕索隱按：孔子系家稱古詩三千餘篇，孔子刪三百五篇為詩，今亡五篇。又書緯稱孔子求得黃帝玄孫帝魁之書，迄秦穆公，凡三千三百三十篇，乃刪以一百篇為尚書，十八篇為中候。今百篇之內見亡四十二篇，是詩書又有缺亡者也。
〔二〕索隱按：尚書有堯典、舜典、大禹謨，備言虞夏禪讓之事，故云「虞夏之文可知也」。
〔三〕正義舜禹皆典職事二十餘年，然後踐帝位。
〔四〕索隱言天下者是王者之重器，故莊子云「天下大器」是也。則大器亦重器也。
〔五〕正義皇甫謐高士傳云：「許由字武仲。堯聞致天下而讓焉，乃退而遁於中嶽潁水之陽，箕山之下隱。堯又召為九州長，由不欲聞之，洗耳於潁水濱。時有巢父牽犢欲飲之，見由洗耳，問其故。對曰：『堯欲召我為九州長，惡聞其聲，是故洗耳。』巢父曰：『子若處高岸深谷，人道不通，誰能見子？子故浮游，欲聞求其名譽。污吾犢口。』牽犢上流飲之。許由歿，葬此山，亦名許由山。」在洛州陽城縣南十三里。
〔六〕索隱按：「說者」謂諸子雜記也。然堯讓於許由，及夏時有卞隨、務光等，殷湯讓之天下，並不受而逃，事具莊周讓王篇。正義經史唯稱伯夷、叔齊，不及許由、卞隨、務光者，不少概見，何以哉？故言「何以稱焉」，為不稱說之也。
〔七〕索隱蓋楊惲、東方朔見其文稱「余」，而加「太史公曰」也。
〔八〕索隱謂太史公聞莊周所說許由、務光等。
〔九〕索隱謂堯讓天下於許由，由遂逃箕山，洗耳於潁水；卞隨自投於桐水；務光負石自沈於盧水：是義至高。
〔一〇〕索隱按：概是梗概，謂略也。蓋以由、光義至高，而詩書之文辭遂不少梗概載見，何以如此哉？是太史公疑說者之言或非實也。正義概，古代反。
孔子曰：「伯夷、叔齊，不念舊惡，怨是用希。」「求仁得仁，又何怨乎？」余悲伯夷之意，睹軼詩可異焉。〔一〕其傳曰：伯夷、叔齊，孤竹君之二子也。〔二〕父欲立叔齊，及父卒，叔齊讓伯夷。伯夷曰：「父命也。」遂逃去。叔齊亦不肯立而逃之。國人立其中子。於是伯夷、叔齊聞西伯昌善養老，盍往歸焉。〔三〕及至，西伯卒，武王載木主，號為文王，東伐紂。伯夷、叔齊叩馬而諫曰：「父死不葬，爰及干戈，可謂孝乎？以臣弒君，可謂仁乎？」左右欲兵之。太公曰：「此義人也。」扶而去之。武王已平殷亂，天下宗周，而伯夷、叔齊恥之，義不食周粟，隱於首陽山，〔四〕采薇而食之。〔五〕及餓且死，作歌。其辭曰：「登彼西山兮，〔六〕采其薇矣。以暴易暴兮，不知其非矣。〔七〕神農、虞、夏忽焉沒兮，我安適歸矣？〔八〕于嗟徂兮，命之衰矣！」〔九〕遂餓死於首陽山。
由此觀之，怨邪非邪？〔一〇〕
〔一〕索隱謂悲其兄弟相讓，又義不食周粟而餓死。睹音睹。軼音逸。謂見逸詩之文，即下采薇之詩是也。不編入三百篇，故云逸詩也。可異焉者，按論語云「求仁得仁，又何怨乎」。今其詩云「我安適歸矣，于嗟徂兮，命之衰矣」。是怨詞也，故云可異焉。
〔二〕索隱按：「其傳」蓋韓詩外傳及呂氏春秋也。其傳云孤竹君，是殷湯三月丙寅日所封。相傳至夷、齊之父，名初，字子朝。伯夷名允，字公信。叔齊名致，字公達。解者云夷，齊，謚也；伯，仲，又其長少之字。按：地理志孤竹城在遼西令支縣。應劭云伯夷之國也。其君姓墨胎氏。正義本前注「丙寅」作「殷湯正月三日丙寅」。括地志云：「孤竹古城在盧龍縣南十二里，殷時諸侯孤竹國也。」
〔三〕索隱劉氏云：「盍者，疑辭。蓋謂其年老歸就西伯也。」
〔四〕集解馬融曰：「首陽山在河東蒲阪華山之北，河曲之中。」正義曹大家注幽通賦云：「夷齊餓於首陽山，在隴西首。」又戴延之西征記云：「洛陽東北首陽山有夷齊祠。」今在偃師縣西北。又孟子云：「夷、齊避紂，居北海之濱。」首陽山，說文云首陽山在遼西。史傳及諸書，夷、齊餓於首陽凡五所，各有案據，先後不詳。莊子云：「伯夷、叔齊西至岐陽，見周武王伐殷，曰：『吾聞古之士，遭治世不避其任，遇亂世不為苟存。今天下闇，周德衰，其並乎周以塗吾身也，不若避之以絜吾行。』二子北至于首陽之山，遂飢餓而死。」又下詩「登彼西山」，是今清源縣首陽山，在岐陽西北，明即夷、齊餓死處也。
〔五〕索隱薇，蕨也。爾雅云：「蕨，鱉也。」正義陸璣毛詩草木疏云：「薇，山菜也。莖葉皆似小豆，蔓生，其味亦如小豆藿，可作羹，亦可生食也。」
〔六〕索隱按：西山即首陽山也。
〔七〕索隱謂以武王之暴臣易殷紂之暴主，而不自知其非矣。
〔八〕索隱言羲、農、虞、夏敦樸禪讓之道，超忽久矣，終沒矣。今逢此君臣爭奪，故我安適歸矣。
〔九〕索隱于嗟，嗟嘆之辭也。徂者，往也，死也。言己今日餓死，亦是運命衰薄，不遇大道之時，至幽憂而餓死。
〔一〇〕索隱太史公言己觀此詩之情，夷、齊之行似是有所怨邪？又疑其云非是怨邪？
或曰：「天道無親，常與善人。」若伯夷、叔齊，可謂善人者非邪？〔一〕積仁絜行如此而餓死！且七十子之徒，仲尼獨薦顏淵為好學。然回也屢空，糟糠不厭，〔二〕而卒蚤夭。天之報施善人，其何如哉？盜蹠日殺不辜，〔三〕肝人之肉，〔四〕暴戾恣睢，〔五〕聚黨數千人橫行天下，竟以壽終。〔六〕是遵何德哉？〔七〕此其尤大彰明較著者也。〔八〕若至近世，操行不軌，專犯忌諱，而終身逸樂，〔九〕富厚累世不絕。或擇地而蹈之，〔一〇〕時然後出言，〔一一〕行不由徑，〔一二〕非公正不發憤，而遇禍災者，不可勝數也。〔一三〕余甚惑焉，儻所謂天道，是邪非邪？〔一四〕
〔一〕索隱又敘論云若夷、齊之行如此，可謂善人者邪，又非善人者邪，亦疑也。
〔二〕索隱厭者，飫也，不厭謂不飽也。糟糠，貧者之所餐也，故曰「糟糠之妻」是也。然顏生簞食瓢飲，亦未見「糟糠」之文也。
〔三〕索隱「蹠」及注作「跖」，並音之石反。按：盜蹠，柳下惠之弟，亦見莊子，為篇名。正義按：蹠者，黃帝時大盜之名。以柳下惠弟為天下大盜，故世放古，號之盜蹠。
〔四〕索隱劉氏云「謂取人肉為生肝」，非也。按：莊子云「跖方休卒太山之陽，膾人肝而餔之」。
〔五〕索隱暴戾謂兇暴而惡戾也。鄒誕生恣音資，睢音千餘反。劉氏恣音如字，睢音休季反。恣睢謂恣行為睢惡之貌也。正義睢，仰白目，怒貌也。言盜蹠兇暴，惡戾，恣性，怒白目也。
〔六〕集解皇覽曰：「盜跖冢在河東大陽，臨河曲，直弘農華陰縣潼鄉。」按：盜跖即柳下惠弟也。索隱直音如字。直者，當也。或音值，非也。潼音同。按：潼，水名，因為鄉，今之潼津關是，亦為縣也。正義括地志云：「盜跖冢在陝州河北縣西二十里。河北縣本漢大陽縣也。又今齊州平陵縣有盜跖冢，未詳也。」
〔七〕索隱言盜蹠無道，橫行天下，竟以壽終，是其人遵行何德而致此哉？
〔八〕索隱按：較，明也。言伯夷有德而餓死，盜蹠暴戾而壽終，是賢不遇而惡道長，尤大著明之證也。
〔九〕索隱謂若魯桓、楚靈、晉獻、齊襄之比皆是。
〔一〇〕索隱謂不仕暗君，不飲盜泉，裹足高山之頂，竄跡滄海之濱是也。正義謂北郭駱、鮑焦等是也。
〔一一〕索隱按：論語「夫子時然後言」。
〔一二〕索隱按：論語澹臺滅明之行也。
〔一三〕索隱謂人臣之節，非公正之事不感激發憤。或出忠言，或致身命，而卒遇禍災者，不可勝數。謂龍逢、比干、屈平、伍胥之屬是也。
〔一四〕索隱太史公惑於不軌而逸樂，公正而遇災害，為天道之非而又是邪？深惑之也。蓋天道玄遠，聰聽暫遺，或窮通數會，不由行事，所以行善未必福，行惡未必禍，故先達皆猶昧之也。正義儻音他蕩反。儻，未定之詞也。為天道不敢旳言是非，故云儻也。
子曰「道不同不相為謀」，亦各從其志也。〔一〕故曰「富貴如可求，雖執鞭之士，吾亦為之。〔二〕如不可求，從吾所好」。〔三〕「歲寒，然後知松柏之後凋」。〔四〕舉世混濁，清士乃見。〔五〕豈以其重若彼，其輕若此哉？〔六〕
〔一〕正義太史公引孔子之言證前事也。言天道人道不同，一任其運遇，亦各從其志意也。
〔二〕集解鄭玄曰：「富貴不可求而得之，當脩德以得之。若於道可求而得之者，雖執鞭賤職，我亦為之。」
〔三〕集解孔安國曰：「所好者古人之道。」
〔四〕集解何晏曰：「大寒之歲，眾木皆死，然後松柏少凋傷；平歲眾木亦有不死者，故須歲寒然後別之。喻凡人處治世，亦能自脩整，與君子同，在濁世然後知君子之正不苟容也。」
〔五〕索隱老子曰：「國家昏亂，始有忠臣」，是舉代混濁，則士之清絜者乃彰見，故上文「歲寒然後知松柏之後彫」，先為此言張本也。正義言天下泯亂，清絜之士不撓，不苟合於盜跖也。
〔六〕索隱按：謂伯夷讓德之重若彼，而采薇餓死之輕若此。又一解云，操行不軌，富厚累代，是其重若彼；公正發憤而遇禍災，是其輕若此也。正義重謂盜跖等也。輕謂夷、齊、由、光等也。
「君子疾沒世而名不稱焉。」〔一〕賈子曰：〔二〕「貪夫徇財，〔三〕烈士徇名，夸者死權，〔四〕眾庶馮生。」〔五〕「同明相照，〔六〕同類相求。」〔七〕「雲從龍，風從虎，〔八〕聖人作而萬物睹。」〔九〕伯夷、叔齊雖賢，得夫子而名益彰。〔一〇〕顏淵雖篤學，附驥尾而行益顯。〔一一〕巖穴之士，趣舍有時若此，類名堙滅而不稱，悲夫！〔一二〕閭巷之人，欲砥行立名者，〔一三〕非附青雲之士，惡能施于後世哉？
〔一〕索隱自此已下，雖論伯夷得夫子而名彰，顏回附驥尾而行著，蓋亦欲微見己之著撰不已，亦是疾沒世而名不稱焉，故引賈子「貪夫徇財，烈士徇名」是也。又引「同明相照，同類相求」，「雲從龍，風從虎」者，言物各以類相求。故太史公言己亦是操行廉直而不用於代，卒陷非罪，與伯夷相類，故寄此而發論也。正義君子疾沒世後懼名堙滅而不稱，若夷、齊、顏回絜行立名，後代稱述，亦太史公欲漸見己立名著述之美也。
〔二〕索隱賈子，賈誼也。誼作鵩鳥賦云然，故太史公引之而稱「賈子」也。
〔三〕正義徇，才迅反。徇，求也。瓚云：「以身從物曰徇。」
〔四〕索隱言貪權勢以矜夸者，至死不休，故云「死權」也。
〔五〕索隱馮者，恃也，音凭。言眾庶之情，蓋恃矜其生也。鄒誕本作「每生」。每者，冒也，即貪冒之義。正義太史公引賈子譬作史記，若貪夫徇〔財，烈士徇〕名，夸者死權，眾庶馮生，乃成其史記。
〔六〕索隱已下並易繫辭文也。
〔七〕正義天欲雨而柱礎潤，謂同德者相應。
〔八〕集解王肅曰：「龍舉而景雲屬，虎嘯而谷風興。」張璠曰：「猶言龍從雲，虎從風也。」
〔九〕集解馬融曰：「作，起也。」索隱按：又引此句者，謂聖人起而居位，則萬物之情皆得睹見，故己今日又得著書言世情之輕重也。正義此有識也。聖人有養生之德，萬物有長育之情，故相感應也。此以上至「同明相照」是周易乾象辭也。太史公引此等相感者，欲見述作之意，令萬物有睹也。孔子歿後五百歲而己當之，故作史記，使萬物見睹之也。太史公序傳云：「先人有言：『自周公卒五百歲而有孔子，孔子卒後至於今五百歲，有能紹名世，正易傳，繼春秋，本詩書禮樂之際，意在斯乎！』小子何敢讓焉。」作述六經云：「易著天地陰陽四時五行，故長於變。禮經紀人倫，故長於行。書記先王之事，故長於政。詩記山川谿谷禽獸草木牝牡雌雄，故長於風。樂樂所以立，故長於和。春秋辨是非，故長於治人。是故禮以節人，樂以發和，書以道事，詩以達意，易以道化，春秋以道義。撥亂世反之正，莫近於春秋。」按：述作而萬物睹見。
〔一〇〕正義伯夷、叔齊雖有賢行，得夫子稱揚而名益彰著。萬物雖有生養之性，得太史公作述而世事益睹見。
〔一一〕索隱按：蒼蠅附驥尾而致千里，以譬顏回因孔子而名彰也。
〔一二〕正義趣音趨。舍音捨。趣，向也。捨，廢也。言隱處之士，時有附驥尾而名曉達；若堙滅不稱數者，亦可悲痛。
〔一三〕正義砥音旨。礪行脩德在鄉閭者，若不託貴大之士，何得封侯爵賞而名留後代也？
【索隱述贊】天道平分，與善徒云。賢而餓死，盜且聚群。吉凶倚伏，報施糾紛。子罕言命，得自前聞。嗟彼素士，不附青雲！
卷六十二　　　管晏列傳第二
管仲夷吾者，潁上人也。〔一〕少時常與鮑叔牙游，鮑叔知其賢。管仲貧困，常欺鮑叔，〔二〕鮑叔終善遇之，不以為言。已而鮑叔事齊公子小白，管仲事公子糾。及小白立為桓公，公子糾死，管仲囚焉。鮑叔遂進管仲。〔三〕管仲既用，任政於齊，〔四〕齊桓公以霸，九合諸侯，一匡天下，管仲之謀也。
〔一〕索隱潁，水名。地理志潁水出陽城。漢有潁陽、臨潁二縣，今亦有潁上縣。正義韋昭云：「夷吾，姬姓之後，管嚴之子敬仲也。」
〔二〕索隱呂氏春秋：「管仲與鮑叔同賈南陽，及分財利，而管仲嘗欺鮑叔，多自取。鮑叔知其有母而貧，不以為貪也。」
〔三〕正義齊世家云：「鮑叔牙曰：『君將治齊，則高傒與叔牙足矣。君且欲霸王，非管夷吾不可。夷吾所居國國重，不可失也。』於是桓公從之。」韋昭云：「鮑叔，齊大夫，姒姓之後，鮑叔之子叔牙也。」
〔四〕正義管子云：「相齊以九惠之教，一曰老，二曰慈，三曰孤，四曰疾，五曰獨，六曰病，七曰通，八曰賑，九曰絕也。」
管仲曰：「吾始困時，嘗與鮑叔賈，〔一〕分財利多自與，鮑叔不以我為貪，知我貧也。吾嘗為鮑叔謀事而更窮困，鮑叔不以我為愚，知時有利不利也。吾嘗三仕三見逐於君，鮑叔不以我為不肖，知我不遭時也。吾嘗三戰三走，鮑叔不以我怯，知我有老母也。公子糾敗，召忽死之，吾幽囚受辱，鮑叔不以我為無恥，知我不羞小節而恥功名不顯于天下也。生我者父母，知我者鮑子也。」
〔一〕正義音古。
鮑叔既進管仲，以身下之。子孫世祿於齊，有封邑者十餘世〔一〕，常為名大夫。天下不多管仲之賢而多鮑叔能知人也。
〔一〕索隱按：系本云「莊仲山產敬仲夷吾，夷吾產武子鳴，鳴產桓子啟方，啟方產成子孺，孺產莊子盧，盧產悼子其夷，其夷產襄子武，武產景子耐涉，耐涉產微，凡十代」。系譜同。
管仲既任政相齊，〔一〕以區區之齊在海濱，〔二〕通貨積財，富國彊兵，與俗同好惡。故其稱曰：〔三〕「倉廩實而知禮節，衣食足而知榮辱，上服度則六親固。〔四〕四維不張，國乃滅亡。〔五〕下令如流水之原，令順民心。」故論卑而易行。〔六〕俗之所欲，因而予之；俗之所否，因而去之。
〔一〕正義國語云：「齊桓公使鮑叔為相，辭曰：『臣之不若夷吾者五：寬和惠民，不若也；治國家不失其柄，不若也；忠惠可結於百姓，不若也；制禮義可法於四方，不若也；執枹鼓立於軍門，使百姓皆加勇，不若也。』」
〔二〕正義齊國東濱海也。
〔三〕索隱是夷吾著書所稱管子者，其書有此言，故略舉其要。
〔四〕正義上之服御物有制度，則六親堅固也。六親謂外祖父母一，父母二，姊妹三，妻兄弟之子四，從母之子五，女之子六也。王弼云「父、母、兄、弟、妻、子也」。
〔五〕集解管子曰：「四維，一曰禮，二曰義，三曰廉，四曰恥。」
〔六〕正義言為政令卑下鮮少，而百姓易作行也。
其為政也，善因禍而為福，轉敗而為功。貴輕重，〔一〕慎權衡。〔二〕桓公實怒少姬，〔三〕南襲蔡，管仲因而伐楚，責包茅不入貢於周室。桓公實北征山戎，而管仲因而令燕修召公之政。於柯之會，〔四〕桓公欲背曹沫之約，〔五〕管仲因而信之，〔六〕諸侯由是歸齊。故曰：「知與之為取，政之寶也。」〔七〕
〔一〕索隱輕重謂錢也。今管子有輕重篇。
〔二〕正義輕重謂恥辱也，權衡謂得失也。有恥辱甚貴重之，有得失甚戒慎之。
〔三〕索隱按：謂怒蕩舟之姬，歸而未絕，蔡人嫁之。
〔四〕正義今齊州東阿也。
〔五〕索隱沫音昧，亦音末。左傳作「曹劌」。正義沫，莫葛反。
〔六〕正義以劫許之，歸魯侵地。
〔七〕索隱老子曰「將欲取之，必固與之」，是知此為政之所寶也。
管仲富擬於公室，有三歸、反坫，〔一〕齊人不以為侈。管仲卒，〔二〕齊國遵其政，常彊於諸侯。後百餘年而有晏子焉。
〔一〕正義三歸，三姓女也。婦人謂嫁曰歸。
〔二〕正義括地志云：「管仲冢在青州臨淄縣南二十一里牛山之阿。說苑云『齊桓公使管仲治國，管仲對曰：「賤不能臨貴。」桓公以為上卿，而國不治，曰：「何故？」管仲對曰：「貧不能使富。」桓公賜之齊巿租，而國不治。桓公曰：「何故？」對曰：「疏不能制近。」桓公立以為仲父，齊國大安，而遂霸天下。』孔子曰：『管仲之賢而不得此三權者，亦不能使其君南面而稱伯。』」
晏平仲嬰者，萊之夷維人也。〔一〕事齊靈公、莊公、景公〔二〕，以節儉力行重於齊。既相齊，食不重肉，妾不衣帛。其在朝，君語及之，即危言；〔三〕語不及之，即危行。〔四〕國有道，即順命；無道，即衡命。〔五〕以此三世顯名於諸侯。
〔一〕集解劉向別錄曰：「萊者，今東萊地也。」索隱名嬰，平謚，仲字。父桓子名弱也。正義晏氏齊記云齊城三百里有夷安，即晏平仲之邑。漢為夷安縣，屬高密國。應劭云故萊夷維邑。
〔二〕索隱按：系家及系本靈公名環，莊公名光，景公名杵臼也。
〔三〕正義謂己謙讓，非云功能。
〔四〕正義行，下孟反。謂君不知己，增脩業行，畏責及也。
〔五〕正義衡，秤也。謂國無道制秤量之，可行即行。
越石父賢，在縲紲中。〔一〕晏子出，遭之塗，解左驂贖之，載歸。弗謝，入閨。久之，越石父請絕。晏子戄然，〔二〕攝衣冠謝曰：「嬰雖不仁，免子於厄，何子求絕之速也？」石父曰：「不然。吾聞君子詘於不知己而信於知己者。〔三〕方吾在縲紲中，彼不知我也。夫子既已感寤而贖我，是知己；知己而無禮，固不如在縲紲之中。」晏子於是延入為上客。
〔一〕正義縲音力追反。縲，黑索也。紲，繫也。晏子春秋云：「晏子之晉，至中牟，睹獘冠反裘負薪，息於途側。晏子問曰：『何者？』對曰：『我石父也。苟免飢凍，為人臣僕。』晏子解左驂贖之，載與俱歸。」按：與此文小異也。
〔二〕正義戄，床縛反。
〔三〕索隱信讀曰申，古周禮皆然也。申於知己謂以彼知我而我志獲申。
晏子為齊相，出，其御之妻從門閒而闚其夫。其夫為相御，擁大蓋，策駟馬，意氣揚揚甚自得也。既而歸，其妻請去。夫問其故。妻曰：「晏子長不滿六尺，身相齊國，名顯諸侯。今者妾觀其出，志念深矣，常有以自下者。今子長八尺，乃為人僕御，然子之意自以為足，妾是以求去也。」其後夫自抑損。晏子怪而問之，御以實對。晏子薦以為大夫。〔一〕
〔一〕集解皇覽曰：「晏子冢在臨菑城南淄水南桓公冢西北。」正義注皇覽云：「晏子冢在臨淄城南菑水南桓公冢西北。」括地志云：「齊桓公墓在青州臨淄縣東南二十三里鼎足上。」又云：「齊晏嬰冢在齊子城北門外。晏子云『吾生近市，死豈易吾志』。乃葬故宅後，人名曰清節里。」按：恐皇覽誤，乃管仲冢也。
太史公曰：吾讀管氏牧民、山高、乘馬、輕重、九府，〔一〕及晏子春秋，〔二〕詳哉其言之也。既見其著書，欲觀其行事，故次其傳。至其書，世多有之，是以不論，論其軼事。〔三〕
〔一〕集解劉向別錄曰：「九府書民閒無有。山高一名形勢。」索隱皆管氏所著書篇名也。按：九府，蓋錢之府藏，其書論鑄錢之輕重，故云輕重九府。餘如別錄之說。正義七略云管子十八篇，在法家。
〔二〕索隱按：嬰所著書名晏子春秋。今其書有七篇，故下云「其書世多有」也。正義七略云晏子春秋七篇，在儒家。
〔三〕正義軼音逸。
管仲世所謂賢臣，然孔子小之。豈以為周道衰微，桓公既賢，而不勉之至王，乃稱霸哉？〔一〕語曰「將順其美，匡救其惡，故上下能相親也」。〔二〕豈管仲之謂乎？
〔一〕正義言管仲世所謂賢臣，孔子所以小之者，蓋以為周道衰，桓公賢主，管仲何不勸勉輔弼至於帝王，乃自稱霸主哉？故孔子小之云。蓋為前疑夫子小管仲為此。
〔二〕正義言管仲相齊，順百姓之美，匡救國家之惡，令君臣百姓相親者，是管之能也。
方晏子伏莊公尸哭之，成禮然後去，〔一〕豈所謂「見義不為無勇」者邪？至其諫說，犯君之顏，此所謂「進思盡忠，退思補過」者哉！假令晏子而在，余雖為之執鞭，所忻慕焉。〔二〕
〔一〕索隱按：左傳崔杼弒莊公，晏嬰入，枕莊公尸股而哭之，成禮而出，崔杼欲殺之是也。
〔二〕索隱太史公之羨慕仰企平仲之行，假令晏生在世，己雖與之為僕隸，為之執鞭，亦所忻慕。其好賢樂善如此。賢哉良史，可以示人臣之炯戒也。
【索隱述贊】夷吾成霸，平仲稱賢。粟乃實廩，豆不掩肩。轉禍為福，危言獲全。孔賴左衽，史忻執鞭。成禮而去，人望存焉。
卷六十三　　　老子韓非列傳第三
老子者，〔一〕楚苦縣厲鄉曲仁里人也，〔二〕姓李氏，〔三〕名耳，字聃，〔四〕周守藏室之史也。〔五〕
〔一〕正義朱韜玉札及神仙傳云：「老子，楚國苦縣瀨鄉曲仁里人。姓李，名耳，字伯陽，一名重耳，外字聃，身長八尺八寸，黃色美眉，長耳大目，廣額疏齒，方口厚脣，額有三五達理，日角月懸，鼻有雙柱，耳有三門，足蹈二五，手把十文。周時人，李母八十一年而生。」又玄妙內篇云：「李母懷胎八十一載，逍遙李樹下，迺割左腋而生。」又云：「玄妙玉女夢流星入口而有娠，七十二年而生老子。」又上元經云：「李母晝夜見五色珠，大如彈丸，自天下，因吞之，即有娠。」張君相云：「老子者是號，非名。老，考也。子，孳也。考教眾理，達成聖孳，乃孳生萬理，善化濟物無遺也。」
〔二〕集解地理志曰苦縣屬陳國。索隱按：地理志苦縣屬陳國者，誤也。苦縣本屬陳，春秋時楚滅陳，而苦又屬楚，故云楚苦縣。至高帝十一年，立淮陽國，陳縣、苦縣皆屬焉。裴氏所引不明，見苦縣在陳縣下，因云苦屬陳。今檢地理志，苦實屬淮陽郡。苦音怙。正義按年表云淮陽國，景帝三年廢。至天漢脩史之時，楚節王純都彭城，相近。疑苦此時屬楚國，故太史公書之。括地志云：「苦縣在亳州谷陽縣界。有老子宅及廟，廟中有九井尚存，在今亳州真源縣也。」厲音賴。晉太康地記云：「苦縣城東有瀨鄉祠，老子所生地也。」
〔三〕索隱按：葛玄曰「李氏女所生，因母姓也。」又云「生而指李樹，因以為姓」。
〔四〕索隱按：許慎云「聃，耳曼也」。故名耳，字聃。有本字伯陽，非正也。然老子號伯陽父，此傳不稱也。正義聃，耳漫無輪也。神仙傳云：「外字曰聃。」按：字，號也。疑老子耳漫無輪，故世號曰聃。
〔五〕索隱按：藏室史，周藏書室之史也。又張蒼傳「老子為柱下史」，蓋即藏室之柱下，因以為官名。正義藏，在浪反。
孔子適周，將問禮於老子。〔一〕老子曰：「子所言者，其人與骨皆已朽矣，獨其言在耳。且君子得其時則駕，不得其時則蓬累而行。〔二〕吾聞之，良賈深藏若虛，君子盛德容貌若愚。〔三〕去子之驕氣與多欲，態色與淫志，〔四〕是皆無益於子之身。吾所以告子，若是而已。」孔子去，謂弟子曰：「鳥，吾知其能飛；魚，吾知其能游；獸，吾知其能走。走者可以為罔，游者可以為綸，飛者可以為矰。至於龍，吾不能知其乘風雲而上天。吾今日見老子，其猶龍邪！」
〔一〕索隱大戴記亦云然。
〔二〕索隱劉氏云：「蓬累猶扶持也。累音六水反。說者云頭戴物，兩手扶之而行，謂之蓬累也。」按：蓬者，蓋也；累者，隨也。以言若得明君則駕車服冕，不遭時則自覆蓋相攜隨而去耳。正義蓬，沙磧上轉蓬也。累，轉行貌也。言君子得明主則駕車而事，不遭時則若蓬轉流移而行，可止則止也。蓬，其狀若皤蒿，細葉，蔓生於沙漠中，風吹則根斷，隨風轉移也。皤蒿，江東呼為斜蒿云。
〔三〕索隱良賈謂善貨賣之人。賈音古。深藏謂隱其寶貨，不令人見，故云「若虛」。而君子之人，身有盛德，其容貌謙退有若愚魯之人然。嵇康高士傳亦載此語，文則小異，云「良賈深藏，外形若虛；君子盛德，容貌若不足」也。
〔四〕正義恣態之容色與淫欲之志皆無益於夫子，須去除也。
老子脩道德，其學以自隱無名為務。居周久之，見周之衰，迺遂去。至關，〔一〕關令尹喜曰：「子將隱矣，彊為我著書。」於是老子迺著書上下篇，言道德之意五千餘言而去，莫知其所終。〔二〕
〔一〕索隱李尤函谷關銘云「尹喜要老子留作二篇」，而崔浩以尹喜又為散關令是也。正義抱朴子云：「老子西遊，遇關令尹喜於散關，為喜著道德經一卷，謂之老子。」或以為函谷關。括地志云：「散關在岐州陳倉縣東南五十二里。函谷關在陝州桃林縣西南十二里。」強，其兩反。為于偽反。
〔二〕集解列仙傳曰：「關令尹喜者，周大夫也。善內學星宿，服精華，隱德行仁，時人莫知。老子西游，喜先見其氣，知真人當過，候物色而跡之，果得老子。老子亦知其奇，為著書。與老子俱之流沙之西，服臣勝實，莫知其所終。亦著書九篇，名關令子。」索隱列仙傳是劉向所記。物色而跡之，謂視其氣物有異色而尋跡之。又按：列仙傳「老子西遊，關令尹喜望見有紫氣浮關，而老子果乘青牛而過也」。
或曰：老萊子亦楚人也，〔一〕著書十五篇，言道家之用，與孔子同時云。
〔一〕正義太史公疑老子或是老萊子，故書之。列仙傳云：「老萊子，楚人。當時世亂，逃世耕於蒙山之陽，莞葭為牆，蓬蒿為室，杖木為床，蓍艾為席，菹芰為食，墾山播種五穀。楚王至門迎之，遂去，至於江南而止。曰：『鳥獸之解毛可績而衣，其遺粒足食也。』」
蓋老子百有六十餘歲，或言二百餘歲，〔一〕以其脩道而養壽也。
〔一〕索隱此前古好事者據外傳，以老子生年至孔子時，故百六十歲。或言二百餘歲者，即以周太史儋為老子，故二百餘歲也。正義蓋，或，皆疑辭也。世不旳知，故言「蓋」及「或」也。玉清云老子以周平王時見衰，於是去。孔子世家云孔子問禮於老子在周景王時，孔子蓋年三十也，去平王十二王。此傳云儋即老子也，秦獻公與烈王同時，去平王二十一王。說者不一，不可知也。故葛仙公序云「老子體于自然，生乎大始之先，起乎無因，經歷天地終始，不可稱載」。
自孔子死之後百二十九年，〔一〕而史記周太史儋見秦獻公曰：「始秦與周合，合五百歲而離，離七十歲而霸王者出焉。」〔二〕或曰儋即老子，或曰非也，世莫知其然否。老子，隱君子也。
〔一〕集解徐廣曰：「實百一十九年。」
〔二〕索隱按：周秦二本紀並云「始周與秦國合而別，別五百載又合，合七十歲而霸王者出」。然與此傳離合正反，尋其意義，亦並不相違也。
老子之子名宗，宗為魏將，封於段干。〔一〕宗子注，〔二〕注子宮，宮玄孫假，〔三〕假仕於漢孝文帝。而假之子解為膠西王卬太傅，因家于齊焉。
〔一〕集解此云封於段干，段干應是魏邑名也。而魏世家有段干木、段干子，田完世家有段干朋，疑此三人是姓段干也。本蓋因邑為姓，左傳所謂「邑亦如之」是也。風俗通氏姓注云姓段，名干木，恐或失之矣。天下自別有段姓，何必段干木邪！
〔二〕索隱音鑄。正義之樹反。
〔三〕索隱音古雅反。正義作「瑕」，音霞。
世之學老子者則絀儒學，〔一〕儒學亦絀老子。「道不同不相為謀」，豈謂是邪？李耳無為自化，清靜自正。〔二〕
〔一〕索隱按：絀音黜。黜，退而後之也。
〔二〕索隱此太史公因其行事，於當篇之末結以此言，亦是贊也。按：老子曰「我無為而民自化，我好靜而民自正」，此是昔人所評老聃之德，故太史公於此引以記之。正義此都結老子之教也。言無所造為而自化，清淨不撓而民自歸正也。
莊子者，蒙人也，〔一〕名周。周嘗為蒙漆園吏，〔二〕與梁惠王、齊宣王同時。其學無所不闚，然其要本歸於老子之言。故其著書十餘萬言，大抵率寓言也。〔三〕作漁父、盜跖、胠篋，〔四〕以詆訿孔子之徒，〔五〕以明老子之術。畏累虛、亢桑子之屬，皆空語無事實。〔六〕然善屬書離辭，〔七〕指事類情，用剽剝儒、墨，〔八〕雖當世宿學不能自解免也。其言洸洋自恣以適己，〔九〕故自王公大人不能器之。
〔一〕集解地理志蒙縣屬梁國。索隱地理志蒙縣屬梁國。劉向別錄云宋之蒙人也。正義郭緣生述征記云蒙縣，莊周之本邑也。
〔二〕正義括地志云：「漆園故城在曹州冤句縣北十七里。」此云莊周為漆園吏，即此。按：其城古屬蒙縣。
〔三〕索隱大抵猶言大略也。其書十餘萬言，率皆立主客，使之相對語，故云「偶言」。又音寓，寓，寄也。故別錄云「作人姓名，使相與語，是寄辭於其人，故莊子有寓言篇」。正義率音律。寓音遇。率猶類也。寓，寄也。
〔四〕索隱胠篋猶言開篋也。胠音袪，亦音去。篋音去劫反。正義胠音丘魚反。篋音苦頰反。胠，開也。篋，箱類也。此莊子三篇名，皆誣毀自古聖君、賢臣、孔子之徒，營求名譽，咸以喪身，非抱素任真之道也。
〔五〕索隱詆，訐也。詆音邸。訿音紫。謂詆訐毀訾孔子也。
〔六〕索隱按：莊子「畏累虛」，篇名也，即老聃弟子畏累。鄒氏畏音於鬼反，累音壘。劉氏畏音烏罪反，累路罪反。郭象云「今東萊也」。亢音庚。亢桑子，王劭本作「庚桑」。司馬彪云「庚桑，楚人姓名也」。正義莊子云：「庚桑楚者，老子弟子，北居畏累之山。」成〈王莫〉云：「山在魯，亦云在深州。」此篇寄庚桑楚以明至人之德，衛生之經，若槁木無情，死灰無心，禍福不至，惡有人災。言莊子雜篇庚桑楚已下，皆空設言語，無有實事也。
〔七〕正義屬音燭。離辭猶分析其辭句也。
〔八〕正義剽，疋妙反。剽猶攻擊也。
〔九〕索隱洸洋音汪羊二音，又音晃養。亦有本作「瀁」字。正義洋音翔。己音紀。
楚威王聞莊周賢，〔一〕使使厚幣迎之，許以為相。莊周笑謂楚使者曰：「千金，重利；卿相，尊位也。子獨不見郊祭之犧牛乎？養食之數歲，衣以文繡，以入大廟。當是之時，雖欲為孤豚，豈可得乎？〔二〕子亟去，〔三〕無污我。〔四〕我寧游戲污瀆〔五〕之中自快，無為有國者所羈，終身不仕，以快吾志焉。」〔六〕
〔一〕正義威王當周顯王三十年。
〔二〕索隱孤者，小也，特也。願為小豚不可得也。正義不群也。豚，小豬。臨宰時，願為孤小豚不可得也。
〔三〕索隱音棘。亟猶急也。
〔四〕索隱污音烏故反。
〔五〕索隱音烏讀二音。污瀆，潢污之小渠瀆也。
〔六〕正義莊子云：「莊子釣於濮水之上，楚王使大夫往，曰：『
願以境內累莊子。』持竿不顧，曰：『吾聞楚有神龜，死二千歲矣，巾笥藏之廟堂之上。此龜寧死為留骨而貴乎？寧生曳尾泥中乎？』大夫曰：『寧曳尾塗中。』莊子曰：『往矣，吾將曳尾於塗中。』」與此傳不同也。
申不害者，京人也，〔一〕故鄭之賤臣。學術以干韓昭侯，〔二〕昭侯用為相。內脩政教，外應諸侯，十五年。終申子之身，國治兵彊，無侵韓者。〔三〕
〔一〕索隱申子名不害。按：別錄云「京，今河南京縣是也」。正義括地志云：「京縣故城在鄭州滎陽縣東南二十里，鄭之京邑也。」
〔二〕索隱按：術即刑名之法術也。
〔三〕索隱王劭按：紀年云「韓昭侯之世，兵寇屢交」，異乎此言矣。
申子之學本於黃老而主刑名。著書二篇，號曰申子。〔一〕
〔一〕集解劉向別錄曰：「今民閒所有上下二篇，中書六篇，皆合二篇，已備，過於太史公所記也。」索隱今人閒有上下二篇，又有中書六篇，其篇中之言，皆合上下二篇，是書已備，過於太史公所記也。正義阮孝緒七略云申子三卷也。
韓非者，〔一〕韓之諸公子也。喜刑名法術之學，〔二〕而其歸本於黃老。〔三〕非為人口吃，〔四〕不能道說，而善著書。與李斯俱事荀卿，〔五〕斯自以為不如非。
〔一〕正義阮孝緒七略云：「韓子二十卷。」韓世家云：「王安五年，非使秦。九年，虜王安，韓遂亡。」
〔二〕集解新序曰：「申子之書言人主當執術無刑，因循以督責臣下，其責深刻，故號曰『術』。商鞅所為書號曰『法』。皆曰『刑名』，故號曰『刑名法術之書』。」索隱著書三十餘篇，號曰韓子。
〔三〕索隱按：劉氏云「黃老之法不尚繁華，清簡無為，君臣自正。韓非之論詆駮浮淫，法制無私，而名實相稱。故曰『歸於黃老』。」斯未為得其本旨。今按：韓子書有解老、喻老二篇，是大抵亦崇黃老之學耳。
〔四〕正義音訖。
〔五〕正義孫卿子二十二卷。名況，趙人，楚蘭陵令。避漢宣帝諱，改姓孫也。
非見韓之削弱，數以書諫韓王，〔一〕韓王不能用。於是韓非疾治國不務脩明其法制，執勢以御其臣下，富國彊兵而以求人任賢，反舉浮淫之蠹而加之於功實之上。以為儒者用文亂法，而俠者以武犯禁。寬則寵名譽之人，急則用介冑之士。〔二〕今者所養非所用，〔三〕所用非所養。〔四〕悲廉直不容於邪枉之臣，〔五〕觀往者得失之變，〔六〕故作孤憤、五蠹、內外儲、說林、說難十餘萬言。〔七〕
〔一〕索隱韓王安也。
〔二〕正義介，甲也。冑，兜鍪也。
〔三〕索隱言非疾時君以祿養其臣者，乃皆安祿養交之臣，非勇悍忠鯁及折衝禦侮之人也。
〔四〕索隱又言人主今臨事任用，並非常所祿養之士，故難可盡其死力也。
〔五〕索隱又悲姦邪諂諛之臣不容廉直之士。
〔六〕正義韓非見王安不用忠良，今國消弱，故觀往古有國之君，則得失之變異，而作韓子二十卷。
〔七〕索隱此皆非所著書篇名也。孤憤，憤孤直不容於時也。五蠹，蠹政之事有五也。內外儲，按韓子有內儲、外儲篇：內儲言明君執術以制臣下，制之在己，故曰「內」也；外儲言明君觀聽臣下之言行，以斷其賞罰，賞罰在彼，故曰「外」也。儲畜二事，所謂明君也。說林者，廣說諸事，其多若林，故曰「說林」也。今韓子有說林上下二篇。說難者，說前人行事與己不同而詰難之，故其書有說難篇。
然韓非知說之難，為說難書甚具，終死於秦，不能自脫。
說難曰：〔一〕
〔一〕索隱說音稅。難音奴干反。言游說之道為難，故曰說難。其書詞甚高，故特載之。然此篇亦與韓子微異，煩省小大不同。劉伯莊亦申其意，粗釋其微文幽旨，故有劉說也。
凡說之難，非吾知之有以說之難也；〔一〕又非吾辯之難能明吾意之難也；〔二〕又非吾敢橫失能盡之難也。〔三〕凡說之難，在知所說之心，可以吾說當之。〔四〕
〔一〕正義凡說難識情理，不當人主之心，恐犯逆鱗。說之難知，故言非吾知之有以說之乃為難。
〔二〕正義能分明吾意以說之，亦又未為難也，尚非甚難。
〔三〕索隱按：韓子「橫失」作「橫佚」。劉氏云：「吾之所言，無橫無失，陳辭發策，能盡說情，此雖是難，尚非難也。」正義橫，擴孟反。又非吾敢有橫失，詞理能盡說己之情，此雖是難，尚非極難。
〔四〕索隱劉氏云：「開說之難，正在於此也。」按：所說之心者，謂人君之心也。言以人臣疏末射尊重之意，貴賤隔絕，旨趣難知，自非高識，莫近幾會，故曰「說之難」也。乃須審明人主之意，必以我說合其情，故云「吾說當之」也。正義前者三說並未為難，凡說之難者，正在於此。言深辨知前人意，可以吾說當之，闇與前人心會，說則行，乃是難矣。
所說出於為名高者也，〔一〕而說之以厚利，則見下節而遇卑賤，必棄遠矣。〔二〕所說出於厚利者也。而說之以名高，則見無心而遠事情，必不收矣。〔三〕所說實為厚利而顯為名高者也，〔四〕而說之以名高，則陽收其身而實疏之；若說之以厚利，則陰用其言而顯棄其身。〔五〕此之不可不知也。
〔一〕索隱按：謂所說之主，中心本出欲立高名者也。，故劉氏云「稽古羲黃，祖述堯舜」是也。
〔二〕索隱謂人主欲立高名，說臣乃陳厚利，是其見下節也。既不會高情，故遇卑賤必被遠斥矣。
〔三〕索隱亦謂所說之君，出意本規厚利，而說臣乃陳名高之節，則是說者無心，遠於我之事情，必不見收用也。故劉氏云「若秦孝公志於彊國，而商鞅說以帝王，故怒而不用」。
〔四〕索隱按：韓子「實」字作「隱」。按：顯者，陽也。謂其君實為厚利，而詳作欲為名高之節也。正義前人必欲厚利，詐慕名高，則陽收其說，實疏遠之。
〔五〕索隱謂若下文云鄭武公陰欲伐胡，而關其思極論深計，雖知說當，終遭顯戮是也。正義前人好利厚，詐慕名高，說之以厚利，則陰用說者之言而顯不收其身。說士不可不察。
夫事以密成，語以泄敗。未必其身泄之也，而語及其所匿之事，〔一〕如是者身危。貴人有過端，而說者明言善議以推其惡者，則身危。〔二〕周澤未渥也而語極知，說行而有功則德亡，〔三〕說不行而有敗則見疑，如是者身危。〔四〕夫貴人得計而欲自以為功，說者與知焉，則身危。〔五〕彼顯有所出事，迺自以為也故，說者與知焉，則身危。〔六〕彊之以其所必不為，〔七〕止之以其所不能已者，身危。〔八〕故曰：與之論大人，則以為閒己；〔九〕與之論細人，則以為粥權。〔一〇〕論其所愛，則以為借資；〔一一〕論其所憎，則以為嘗己。〔一二〕徑省其辭，則不知而屈之；〔一三〕汎濫博文，則多而久之。〔一四〕順事陳意，則曰怯懦而不盡；〔一五〕慮事廣肆，則曰草野而倨侮。〔一六〕此說之難，不可不知也。
〔一〕正義事多相類，語言或說其相類之事，前人覺悟，便成漏泄，故身危也。
〔二〕正義人主有過失之端緒，而引美善之議以推人主之惡，則身危。
〔三〕索隱按：謂人臣事上，其道未合，至周之恩未霑渥於下，而輒吐誠極言，其說有功則其德亦亡。亡，無也。韓子作「則見忘」，然「見忘」勝於「德亡」也。正義渥，霑濡也。人臣事君未滿周至之恩澤，而說事當理，事行有功，君不以為恩德，故德亡。
〔四〕索隱又若說不行而有敗則見疑，如是者身危。是恩意未深，輒評時政，不為所信，更致嫌疑，若下文所云鄰父以牆壞有盜，卻為見疑，即其類也。正義說事不行，或行有敗壞，則必致危殆，若此者身危也。
〔五〕正義與音預。人主先得其計己功，說者知前發其蹤跡，身必危亡。
〔六〕索隱謂人主明有所出事乃自以為功，而說者與知，是則以為閒，故身危也。正義人主明所出事，乃以有所營為，說者預知其計，而說者身亡危。
〔七〕索隱劉氏云：「若項羽必欲衣錦東歸，而說者彊述關中，違旨忤情，自招誅滅也。」正義彊，其兩反。人主必不欲有為，而說者彊令為之。
〔八〕索隱劉氏云：「若漢景帝決廢栗太子，而周亞夫強欲止之，竟不從其言，後遂下獄是也。」正義人主已營為，而說者彊止之者，身危。
〔九〕正義閒音紀莧反。說彼大人之短，以為竊己之事情，乃為刺譏閒也。
〔一〇〕索隱按：韓非子「粥權」作「賣重」。謂薦彼細微之人，言堪大用，則疑其挾詐而賣我之權也。正義粥音育。劉伯莊云：「論則疑其挾詐賣己之權。」
〔一一〕正義說人主愛行，人主以為借己之資籍也。
〔一二〕正義論說人主所憎惡，人主則以為嘗試於己也。
〔一三〕索隱按：謂人主意在文華，而說者但徑捷省略其辭，則以說者為無知而見屈辱也。正義省，山景反。
〔一四〕索隱按：謂人主志在簡要，而說者務於浮辭汎濫，博涉文華，則君上嫌其多迂誕，文而無當者也。正義汎濫，浮辭也。博文，廣言句也。言浮說廣陳，必多詞理，時乃永久，人主疲倦。
〔一五〕正義懦音乃亂反。說者陳言順人主之意，則或怯懦而不盡事情也。
〔一六〕正義草野猶鄙陋也。廣陳言詞，多有鄙陋，乃成倨傲侮慢。
凡說之務，在知飾所說之所敬，〔一〕而滅其所醜。〔二〕彼自知其計，則毋以其失窮之；〔三〕自勇其斷，則毋以其敵怒之；〔四〕自多其力，則毋以其難概之。〔五〕規異事與同計，譽異人與同行者，則以飾之無傷也。〔六〕有與同失者，則明飾其無失也〔七〕。大忠無所拂悟，〔八〕辭言無所擊排，〔九〕迺後申其辯知焉。此所以親近不疑，〔一〇〕知盡之難也。〔一一〕得曠日彌久，〔一二〕而周澤既渥，〔一三〕深計而不疑，交爭而不罪，迺明計利害以致其功，直指是非以飾其身，以此相持，此說之成也。〔一四〕
〔一〕索隱按：所說謂所說之主也。飾其所敬者，說士當知人主之所敬，而時以言辭文飾之。
〔二〕索隱醜謂人主若有所避諱而醜之，遊說者當滅其事端而不言也。
〔三〕正義前人自知其失誤，說士無以失誤窮極之，乃為訕上也。
〔四〕索隱按：謂人主自勇其斷，說士無以己意而攻閒之，是以卑下之謀自敵於上，以致譴怒也。正義斷音端亂反。劉伯莊云：「貴人斷甲為是，說者以乙破之，乙之理難同，怒以下敵上也。」
〔五〕索隱按：概猶格也。劉氏云：「秦昭王決欲攻趙，白起苦說其難，遂己之心，拒格君上，故致杜郵之僇也。」正義概，古代反。
〔六〕正義劉伯莊云：「貴人與甲同計，與乙同行者，說士陳言無傷甲乙也。」
〔七〕索隱按：上文言人主規事譽人，與某人同計同行，今說者之詞不得傷於同計同行之人，仍可文飾其類也。又若人主與同失者，而說者則可以明飾其無失也。正義人主與甲同失，說者文飾甲之無失。
〔八〕索隱拂音佛。言大忠之人，志在匡君於善，君初不從，則且退止，待君之說而又幾諫，即不拂悟於君也。正義拂悟當為「咈忤」，古字假借耳。咈，違也。忤，逆也。
〔九〕索隱謂大忠說諫之辭，本欲歸於安人興化，而無別有所擊射排擯。按：韓子作「擊摩」也。
〔一〇〕正義言大忠之事，擬安民興化，事在匡弼。君初亦不擊排，乃後周澤霑濡，君臣道合，乃敢辯智說焉。此所以親近而不見疑，是知盡之難。
〔一一〕集解徐廣曰：「知，一作『得』。難，一作『辭』。」索隱謂人臣盡知事上之道難也。按：徐廣曰「知，一作『得』，難，一作『辭』」。今按韓子作「得盡之辭」也。正義言說士知談說之難也，為能盡此談說之道，得當人主之心，君臣相合，乃是知盡之難也。
〔一二〕索隱謂君臣道合，曠日已久，是誠著於君也。
〔一三〕索隱謂君之渥澤周浹於臣，魚水相須，鹽梅相和也。
〔一四〕正義夫知盡之難，則君臣道合，故得曠日彌久。而周澤既渥，深計而君不疑，與君交爭而不罪，而得明計國之利害以致其功，直指是非，任爵祿於身，以此君臣相執持，此說之成也。
伊尹為庖，〔一〕百里奚為虜，〔二〕皆所由干其上也。故此二子者，皆聖人也，猶不能無役身而涉世如此其汙也，〔三〕則非能仕之所設也。〔四〕
〔一〕正義殷本紀云「乃為有莘氏媵臣，負鼎俎，以滋味說湯致王道」是也。
〔二〕正義晉世家云襲滅虞公，及大夫百里以媵秦穆姬也。
〔三〕正義汙音烏故反。庖虜是汙。
〔四〕索隱按：韓子作「非能士之所恥也」。
宋有富人，天雨牆壞。其子曰「不築且有盜」，其鄰人之父亦云，暮而果大亡其財，其家甚知其子而疑鄰人之父。〔一〕昔者鄭武公欲伐胡，〔二〕迺以其子妻之。因問群臣曰：「吾欲用兵，誰可伐者？」關其思曰：「胡可伐。」迺戮關其思，曰：「胡，兄弟之國也，子言伐之，何也？」胡君聞之，以鄭為親己而不備鄭。鄭人襲胡，取之。此二說者，其知皆當矣，〔三〕然而甚者為戮，薄者見疑。非知之難也，處知則難矣。
〔一〕正義其子鄰父說皆當矣，而切見疑，非處知則難乎！
〔二〕正義世本云：「胡，歸姓也。」括地志云：「胡城在豫州郾城縣界。」
〔三〕正義當，當浪反。
昔者彌子瑕見愛於衛君。衛國之法，竊駕君車者罪至刖。既而彌子之母病，人聞，往夜告之，彌子矯駕君車而出。君聞之而賢之曰：「孝哉，為母之故而犯刖罪！」與君游果園，彌子食桃而甘，不盡而奉君。君曰：「愛我哉，忘其口而念我！」及彌子色衰而愛弛，得罪於君。君曰：「是嘗矯駕吾車，又嘗食我以其餘桃。」故彌子之行未變於初也，前見賢而後獲罪者，愛憎之至變也。故有愛於主，則知當而加親；見憎於主，則罪當而加疏。故諫說之士不可不察愛憎之主而後說之矣。
夫龍之為蟲也，〔一〕可擾狎而騎也。然其喉下有逆鱗徑尺，人有嬰之，則必殺人。人主亦有逆鱗，說之者能無嬰人主之逆鱗，則幾矣。〔二〕
〔一〕正義龍，蟲類也。故言「龍之為蟲」。
〔二〕索隱按：幾，庶也。謂庶幾於善諫說也。正義說者能不犯人主逆鱗，則庶幾矣。
人或傳其書至秦。秦王見孤憤、五蠹之書，曰：「嗟乎，寡人得見此人與之游，死不恨矣！」李斯曰：「此韓非之所著書也。」秦因急攻韓。韓王始不用非，及急，迺遣非使秦。秦王悅之，未信用。李斯、姚賈害之，毀之曰：「韓非，韓之諸公子也。今王欲并諸侯，非終為韓不為秦，此人之情也。今王不用，久留而歸之，此自遺患也，不如以過法誅之。」秦王以為然，下吏治非。李斯使人遺非藥，使自殺。韓非欲自陳，不得見。秦王後悔之，使人赦之，非已死矣。〔一〕
〔一〕集解戰國策曰：「秦王封姚賈千戶，以為上卿。韓非短之曰：『賈，梁監門子，盜於梁，臣於趙而逐。取世監門子梁大盜趙逐臣與同社稷之計，非所以勵群臣也。』王召賈問之，賈答云云，迺誅韓非也。」
申子、韓子皆著書，傳於後世，學者多有。余獨悲韓子為說難而不能自脫耳。
太史公曰：老子所貴道，虛無，因應變化於無為，故著書辭稱微妙難識。莊子散道德，放論，要亦歸之自然。申子卑卑，〔一〕施之於名實。韓子引繩墨，切事情，明是非，其極慘礉〔二〕少恩。皆原於道德之意，而老子深遠矣。
〔一〕集解自勉勵之意也。索隱劉氏云：「卑卑，自勉勵之意也。」
〔二〕集解礉，胡革反。用法慘急而鞠礉深刻。索隱慘，七感反。礉，胡革反。按：謂用法慘急而鞠礉深刻也。
【索隱述贊】伯陽立教，清淨無為。道尊東魯，跡竄西垂。莊蒙栩栩，申害卑卑。刑名有術，說難極知。悲彼周防，終亡李斯。
卷六十四　　　司馬穰苴列傳第四
司馬穰苴者，〔一〕田完之苗裔也。齊景公時，晉伐阿、甄〔二〕，而燕侵河上，〔三〕齊師敗績。景公患之。晏嬰乃薦田穰苴曰：「穰苴雖田氏庶孽，然其人文能附眾，武能威敵，願君試之。」景公召穰苴，與語兵事，大說之，以為將軍，〔四〕將兵扞燕晉之師。穰苴曰：「臣素卑賤，君擢之閭伍之中，加之大夫之上，士卒未附，百姓不信，人微權輕，願得君之寵臣，國之所尊，以監軍，乃可。」於是景公許之，使莊賈往。穰苴既辭，與莊賈約曰：「旦日日中會於軍門。」〔五〕穰苴先馳至軍，立表下漏〔六〕待賈。賈素驕貴，以為將己之軍而己為監，不甚急；〔七〕親戚左右送之，留飲。日中而賈不至。穰苴則仆表決漏，〔八〕入，行軍勒兵，申明約束。約束既定，夕時，莊賈乃至。穰苴曰：「何後期為？」賈謝曰：「不佞大夫親戚送之，故留。」穰苴曰：「將受命之日則忘其家，臨軍約束則忘其親，援枹〔九〕鼓之急則忘其身。今敵國深侵，邦內騷動，士卒暴露於境，君寢不安席，食不甘味，百姓之命皆懸於君，何謂相送乎！」召軍正問曰：「軍法期而後至者云何？」對曰：「當斬。」莊賈懼，使人馳報景公，請救。既往，未及反，於是遂斬莊賈以徇三軍。三軍之士皆振慄。久之，景公遣使者持節赦賈，馳入軍中。穰苴曰：「將在軍，君令有所不受。」〔一〇〕問軍正曰：「馳三軍法何？」正曰：「當斬。」使者大懼。穰苴曰：「君之使不可殺之。」乃斬其僕，車之左駙，馬之左驂，〔一一〕以徇三軍。〔一二〕遣使者還報，然後行。士卒次舍井灶飲食問疾醫藥，身自拊循之。悉取將軍之資糧享士卒，身與士卒平分糧食。最比〔一三〕其羸弱者，三日而後勒兵。病者皆求行，爭奮出為之赴戰。晉師聞之，為罷去。燕師聞之，度水而解。〔一四〕於是追擊之，遂取所亡封內故境而引兵歸。未至國，釋兵旅，解約束，誓盟而後入邑。景公與諸大夫郊迎，勞師成禮，然後反歸寢。既見穰苴，尊為大司馬。田氏日以益尊於齊。
〔一〕索隱按：穰苴，名，田氏之族，為大司馬，故曰司馬穰苴。正義穰音若羊反。苴音子徐反。田穰苴為司馬官，主兵。
〔二〕索隱按：阿、甄皆齊邑。晉太康地記曰「阿即東阿也」。地理志云甄城縣屬濟陰也。
〔三〕正義河上，黃河南岸地，即滄德二州北界。
〔四〕索隱謂命之為將，以將軍也。將音即匠反。遂以將軍為官名。故尸子曰「十萬之師，無將軍則亂」。六國時有其官。
〔五〕索隱按：旦日謂明日。日中時期會於軍門也。
〔六〕索隱按：立表謂立木為表以視日景，下漏謂下漏水以知刻數也。
〔七〕正義己音紀。監，甲暫反。
〔八〕索隱仆音赴。按：仆者，臥其表也。決漏謂決去壼中漏水。以賈失期，過日中故也。
〔九〕索隱上音袁，下音孚。正義援，作「操」。枹音孚，謂鼓挺也。
〔一〇〕集解魏武帝曰：「苟便於事，不拘君命。」
〔一一〕索隱按：謂斬其使者之僕，及車之左駙。駙，當作「軵」，並音附，謂車循外立木，承重較之材。又斬其馬之左驂，以御者在左故也。正義軵音附。劉伯莊云：「駙者，箱外之立木，承重校者。」
〔一二〕正義徇，行示也。
〔一三〕正義比音（卑）必耳反。
〔一四〕正義度黃河水北去而解。
已而大夫鮑氏、高、國之屬害之，譖於景公。景公退穰苴，苴發疾而死。田乞、田豹之徒〔一〕由此怨高、國等。其後及田常殺簡公，盡滅高子、國子之族。至常曾孫和，因自立為齊威王，〔二〕用兵行威，大放穰苴之法，〔三〕而諸侯朝齊。
〔一〕索隱田乞，田僖子也。豹亦僖子之族。
〔二〕索隱按：此文誤也，當云田和自立，至其孫，因號為齊威王。故系家云田和自立，號太公，其孫因齊，號為威王。
〔三〕正義放，方往反。
齊威王使大夫追論古者司馬兵法而附穰苴於其中，因號曰司馬穰苴兵法。
太史公曰：余讀司馬兵法，閎廓深遠，雖三代征伐，未能竟其義，如其文也，亦少褒矣。〔一〕若夫穰苴，區區為小國行師，何暇及司馬兵法之揖讓乎？世既多司馬兵法，以故不論，著穰苴之列傳焉。
〔一〕索隱按：謂司馬法說行兵，揖讓有三代之法，而齊區區小國，又當戰國之時，故云「亦少褒矣」。
【索隱述贊】燕侵河上，齊師敗績。嬰薦穰苴，武能威敵。斬賈以徇，三軍驚惕。我卒既彊，彼寇退壁。法行司馬，實賴宗戚。
卷六十五　　　孫子吳起列傳第五
孫子武者，齊人也。〔一〕以兵法見於吳王闔廬。闔廬曰：「子之十三篇，〔二〕吾盡觀之矣，可以小試勒兵乎？」對曰：「可。」闔廬曰：「可試以婦人乎？」曰：「可。」於是許之，出宮中美女，得百八十人。孫子分為二隊，以王之寵姬二人各為隊長，〔三〕皆令持戟。令之曰：「汝知而心與左右手背乎？」婦人曰：「知之。」孫子曰：「前，則視心；左，視左手；右，視右手；後，即視背。」婦人曰：「諾。」約束既布，乃設鈇鉞，即三令五申之。於是鼓之右，婦人大笑。孫子曰：「約束不明，申令不熟，將之罪也。」復三令五申而鼓之左，婦人復大笑。孫子曰：「約束不明，申令不熟，將之罪也；既已明而不如法者，吏士之罪也。」乃欲斬左古隊長。吳王從臺上觀，見且斬愛姬，大駭。趣使使〔四〕下令曰：「寡人已知將軍能用兵矣。寡人非此二姬，食不甘味，願勿斬也。」孫子曰：「臣既已受命為將，將在軍，君命有所不受。」遂斬隊長二人以徇。用其次為隊長，於是復鼓之。婦人左右前後跪起皆中規矩繩墨，無敢出聲。於是孫子使使報王曰：「兵既整齊，王可試下觀之，唯王所欲用之，雖赴水火猶可也。」吳王曰：「將軍罷休就舍，寡人不願下觀。」孫子曰：「王徒好其言，不能用其實。」於是闔廬知孫子能用兵，卒以為將。西破彊楚，入郢，北威齊晉，顯名諸侯，孫子與有力焉。
〔一〕正義魏武帝云：「孫子者，齊人。事於吳王闔閭，為吳將，作兵法十三篇。」
〔二〕正義七錄云孫子兵法三卷。案：十三篇為上卷，又有中下二卷。
〔三〕索隱上音徒對反。下音竹兩反。
〔四〕索隱趣音促，謂急也。下「使」音色吏反。
孫武既死，〔一〕後百餘歲有孫臏。臏生阿鄄之閒，臏亦孫武之後世子孫也。孫臏嘗與龐涓〔二〕俱學兵法。龐涓既事魏，得為惠王將軍，而自以為能不及孫臏，乃陰使召孫臏。臏至，龐涓恐其賢於己，疾之，則以法刑斷其兩足而黥之，欲隱勿見。
〔一〕集解越絕書曰：「吳縣巫門外大冢，孫武冢也，去縣十里。」索隱按：越絕書云是子貢所著，恐非也。其書多記吳越亡後土地，或後人所錄。正義七錄云越絕十六卷，或云伍子胥撰。
〔二〕索隱臏，頻忍反。龐，皮江反。涓，古玄反。
齊使者如梁，〔一〕孫臏以刑徒陰見，說齊使。齊使以為奇，竊載與之齊。齊將田忌善而客待之。忌數與齊諸公子馳逐重射。孫子見其馬足不甚相遠，馬有上、中、下、輩。於是孫子謂田忌曰：「君弟重射，〔二〕臣能令君勝。」田忌信然之，與王及諸公子逐射千金。〔三〕及臨質，〔四〕孫子曰：「今以君之下駟與彼上駟，取君上駟與彼中駟，取君中駟與彼下駟。」既馳三輩畢，而田忌一不勝而再勝，卒得王千金。於是忌進孫子於威王。威王問兵法，遂以為師。
〔一〕正義今汴州。
〔二〕索隱弟，但也。重射謂好射也。
〔三〕正義射音石。隨逐而射賭千金。
〔四〕索隱按：質猶對也。將欲對射之時也。一云質謂堋，非也。
其後魏伐趙，趙急，請救於齊。齊威王欲將孫臏，臏辭謝曰：「刑餘之人不可。」於是乃以田忌為將，而孫子為師，居輜車中，坐為計謀。田忌欲引兵之趙，孫子曰：「夫解雜亂紛糾者〔一〕不控捲，〔二〕救鬥者不搏撠，〔三〕批亢擣虛，〔四〕形格勢禁，則自為解耳。〔五〕今梁趙相攻，輕兵銳卒必竭於外，老弱罷於內。君不若引兵疾走大梁，據其街路，衝其方虛，彼必釋趙而自救。是我一舉解趙之圍而收獘於魏也。」〔六〕田忌從之，魏果去邯鄲，與齊戰於桂陵，大破梁軍。
〔一〕索隱按：謂事之雜亂紛糾擊挐也。
〔二〕索隱按：謂解雜亂紛糾者，當善以手解之，不可控捲而擊之。捲即拳也。劉氏云「控，綜；捲，縮」，非也。
〔三〕索隱博戟二音。按：謂救鬥者當善撝解之，無以手助相搏撠，則其怒益熾矣。按：撠，以手撠刺人。
〔四〕索隱批音白結反。亢音苦浪反。按：批者，相排批也。音白滅反。亢者，敵人相亢拒也。擣者，擊也，衝也。虛者，空也。按：謂前人相亢，必須批之。彼兵若虛，則衝擣之。欲令擊梁之虛也。此當是古語，故孫子以言之也。
〔五〕索隱謂若批其相亢，擊擣彼虛，則是事形相格而其勢自禁止，則彼自為解兵也。
〔六〕索隱謂齊今引兵據大梁之衝，是衝其方虛之時，梁必釋趙而自救，是一舉釋趙而斃魏。
後十三歲，〔一〕魏與趙攻韓，韓告急於齊。齊使田忌將而往，直走大梁。魏將龐涓聞之，去韓而歸，齊軍既已過而西矣。孫子謂田忌曰：「彼三晉之兵素悍勇而輕齊，齊號為怯，善戰者因其勢而利導之。兵法，百里而趣利者蹶上將，〔二〕五十里而趣利者軍半至。使齊軍入魏地為十萬灶，明日為五萬灶，又明日為三萬灶。」龐涓行三日，大喜，曰：「我固知齊軍怯，入吾地三日，士卒亡者過半矣。」乃棄其步軍，與其輕銳倍日并行逐之。孫子度其行，暮當至馬陵。馬陵道陝，而旁多阻隘，可伏兵，乃斫大樹白而書之曰「龐涓死于此樹之下」。於是令齊軍善射者萬弩，夾道而伏，期曰「暮見火舉而俱發」。龐涓果夜至斫木下，見白書，乃鑽火燭之。讀其書未畢，齊軍萬弩俱發，魏軍大亂相失。龐涓自知智窮兵敗，乃自剄，曰：「遂成豎子之名！」〔三〕齊因乘勝盡破其軍，虜魏太子申以歸。孫臏以此名顯天下，世傳其兵法。
〔一〕索隱王劭〔按〕：紀年云「梁惠王十七年，齊田忌敗梁于桂陵，至二十七年十二月，齊田朌敗梁於馬陵」，計相去無十三歲。
〔二〕集解魏武帝曰：「蹶猶挫也。」索隱蹶音巨月反。劉氏云：「蹶猶斃也。」
〔三〕索隱豎子謂孫臏。
吳起者，衛人也，好用兵。嘗學於曾子，事魯君。齊人攻魯，魯欲將吳起，吳起取齊女為妻，而魯疑之。吳起於是欲就名，遂殺其妻，以明不與齊也。魯卒以為將。將而攻齊，大破之。
魯人或惡吳起曰：「起之為人，猜忍人也。其少時，家累千金，游仕不遂，遂破其家，鄉黨笑之，吳起殺其謗己者三十餘人，而東出衛郭門。與其母訣，齧臂而盟曰：『起不為卿相，不復入衛。』遂事曾子。居頃之，其母死，起終不歸。曾子薄之，而與起絕。起乃之魯，學兵法以事魯君。魯君疑之，起殺妻以求將。夫魯小國，而有戰勝之名，則諸侯圖魯矣。且魯衛兄弟之國也，而君用起，則是棄衛。」魯君疑之，謝吳起。
吳起於是聞魏文侯賢，欲事之。文侯問李克曰：「吳起何如人哉？」李克曰：「起貪而好色，〔一〕然用兵司馬穰苴不能過也。」於是魏文候以為將，擊秦，拔五城。
〔一〕索隱按：王劭云：「此李克言吳起貪。下文云『魏文侯知起廉，盡能得士心』，又公叔之僕稱起『為人節廉』，豈前貪而後廉，何言之相反也？」今按：李克言起貪者，起本家累千金，破產求仕，非實貪也；蓋言貪者，是貪榮名耳，故母死不赴，殺妻將魯是也。或者起未委質於魏，猶有貪跡，及其見用，則盡廉能，亦何異乎陳平之為人也。
起之為將，與士卒最下者同衣食。臥不設席，行不騎乘，親裹贏糧，與士卒分勞苦。卒有病疽者，起為吮之。〔一〕卒母聞而哭之。人曰：「子卒也，而將，軍自吮其疽，何哭為？」母曰：「非然也。往年吳公吮其父，其父戰不旋踵，遂死於敵。吳公今又吮其子，妾不知其死所矣。是以哭之。」
〔一〕索隱吮，鄒氏音弋軟反，又才軟反。
文侯以吳起善用兵，廉平，盡能得士心，乃以為西河守，以拒秦、韓。
魏文侯既卒，起事其子武侯。武侯浮西河而下，中流，顧而謂吳起曰：「美哉乎山河之固，此魏國之寶也！」起對曰：「在德不在險。昔三苗氏左洞庭，右彭蠡，德義不修，禹滅之。夏桀之居，左河濟，右泰華，伊闕在其南，羊腸在其北，〔一〕修政不仁，湯放之。殷紂之國，左孟門，〔二〕右太行，常山在其北，大河經其南，修政不德，武王殺之。由此觀之，在德不在險。若君不修德，舟中之人盡為敵國也。」〔三〕武侯曰：「善。」
〔一〕集解瓚曰：「今河南城為直之。」皇甫謐曰：「壺關有羊腸阪，在太原晉陽西北九十里。」
〔二〕索隱劉氏按：紂都朝歌，今孟山在其西。今言左，則東邊別有孟門也。
〔三〕集解楊子法言曰：「美哉言乎！使起之用兵每若斯，則太公何以加諸！」
（即封）吳起為西河守，甚有聲名。魏置相，相田文。〔一〕吳起不悅，謂田文曰：「請與子論功，可乎？」田文曰：「可。」起曰：「將三軍，使士卒樂死，敵國不敢謀，子孰與起？」文曰：「不如子。」起曰：「治百官，親萬民，實府庫，子孰與起？」文曰：「不如子。」起曰：「守西河而秦兵不敢東鄉，韓趙賓從，子孰與起？」文曰：「不如子。」起曰：「此三者，子皆出吾下，而位加吾上，何也？」文曰：「主少國疑，大臣未附，百姓不信，方是之時，屬之於子乎？屬之於我乎？」起默然良久，曰：「屬之子矣。」文曰：「此乃吾所以居子之上也。」吳起乃自知弗如田文。
〔一〕索隱按：呂氏春秋作「商文」。
田文既死，公叔為相，〔一〕尚魏公主，而害吳起。公叔之僕曰：「起易去也。」公叔曰：「柰何？」其僕曰：「吳起為人節廉而自喜名也。君因先與武侯言曰：『夫吳起賢人也，而侯之國小，又與彊秦壤界，臣竊恐起之無留心也。』武侯即曰：『柰何？』君因謂武侯曰：『試延以公主，起有留心則必受之。無留心則必辭矣。以此卜之。』君因召吳起而與歸，即令公主怒而輕君。吳起見公主之賤君也，則必辭。」於是吳起見公主之賤魏相，果辭魏武侯。武侯疑之而弗信也。吳起懼得罪，遂去，即之楚。
〔一〕索隱韓之公族。
楚悼王素聞起賢，至則相楚。明法審令，捐不急之官，廢公族疏遠者，以撫養戰鬥之士。要在彊兵，破馳說之言從橫者。於是南平百越；北并陳蔡，卻三晉；西伐秦。諸侯患楚之彊。故楚之貴戚盡欲害吳起。及悼王死，宗室大臣作亂而攻吳起，吳起走之王尸而伏之。擊起之徒因射刺吳起，并中悼王。〔一〕悼王既葬，太子立，〔二〕乃使令尹盡誅射吳起而并中王尸者。坐射起而夷宗死者七十餘家。
〔一〕索隱楚系家悼王名疑也。
〔二〕索隱肅王臧也。
太史公曰：世俗所稱師旅，皆道孫子十三篇，吳起兵法，世多有，故弗論，論其行事所施設者。語曰：「能行之者未必能言，能言之者未必能行。」孫子籌策龐涓明矣，然不能蚤救患於被刑。吳起說武侯以形勢不如德，然行之於楚，以刻暴少恩亡其軀。悲夫！
【索隱述贊】孫子兵法，一十三篇。美人既斬，良將得焉。其孫臏腳，籌策龐涓。吳起相魏，西河稱賢；慘礉事楚，死後留權。
卷六十六　　　伍子胥列傳第六
伍子胥者，楚人也，名員。員父曰伍奢。員兄曰伍尚。其先曰伍舉，以直諫事楚莊王，〔一〕有顯，故其後世有名於楚。
〔一〕索隱按：舉直諫，見左氏、楚系家。
楚平王有太子名曰建，使伍奢為太傅，費無忌〔一〕為少傅。無忌不忠於太子建。平王使無忌為太子取婦於秦，秦女好，無忌馳歸報平王曰：「秦女絕美，王可自取，而更為太子取婦。」平王遂自取秦女而絕愛幸之，生子軫。更為太子取婦。
〔一〕索隱按：左傳作「費無極」。
無忌既以秦女自媚於平王，因去太子而事平王。恐一旦平王卒而太子立，殺己，乃因讒太子建。建母，蔡女也，無寵於平王。平王稍益疏建，使建守城父，〔一〕備邊兵。
〔一〕集解地理志潁川有城父縣。索隱本陳邑，楚伐陳而有之。地理志潁川有城父縣。
頃之，無忌又日夜言太子短於王曰：「太子以秦女之故，不能無怨望，願王少自備也。自太子居城父，將兵，外交諸侯，且欲入為亂矣。」平王乃召其太傅伍奢考問之。伍奢知無忌讒太子於平王，因曰：「王獨柰何以讒賊小臣疏骨肉之親乎？」無忌曰：「王今不制，其事成矣。王且見禽。」於是平王怒，囚伍奢，而使城父司馬奮揚〔一〕往殺太子。行未至，奮揚使人先告太子：「太子急去，不然將誅。」太子建亡奔宋。
〔一〕索隱城父司馬之姓名也。
無忌言於平王曰：「伍奢有二子，皆賢，不誅且為楚憂。可以其父質而召之，不然且為楚患。」王使使謂伍奢曰：「能致汝二子則生，不能則死。」伍奢曰：「尚為人仁，呼必來。員為人剛戾忍，〔一〕能成大事，彼見來之并禽，其勢必不來。」王不聽，使人召二子曰：「來，吾生汝父；不來，今殺奢也。」伍尚欲往，員曰：「楚之召我兄弟，非欲以生我父也，恐有脫者後生患，故以父為質，詐召二子。二子到，則父子俱死。何益父之死？往而令讎不得報耳。不如奔他國，借力以雪父之恥，俱滅，無為也。」伍尚曰：「我知往終不能全父命。然恨父召我以求生而不往，後不能雪恥，終為天下笑耳。」謂員：「可去矣！汝能報殺父之讎，我將歸死。」尚既就執，使者捕伍胥。伍胥貫弓〔二〕執矢嚮使者，使者不敢進，伍胥遂亡。聞太子建之在宋，往從之。奢聞子胥之亡也，曰：「楚國君臣且苦兵矣。」伍尚至楚，楚并殺奢與尚也。
〔一〕集解音火候反。索隱鄒氏云：「一作『詬』，罵也，音逅。」劉氏音火候反。
〔二〕集解貫，烏還反。索隱劉氏音貫為彎，又音古患反。貫謂滿張弓。
伍胥既至宋，宋有華氏之亂，〔一〕乃與太子建俱奔於鄭。鄭人甚善之。太子建又適晉，晉頃公曰：「太子既善鄭，鄭信太子。太子能為我內應，而我攻其外，滅鄭必矣。滅鄭而封太子。」太子乃還鄭。事未會，會自私欲殺其從者，從者知其謀，乃告之於鄭。鄭定公與子產誅殺太子建。建有子名勝。伍胥懼，乃與勝俱奔吳。到昭關〔二〕，昭關欲執之。伍胥遂與勝獨身步走，幾不得脫。追者在後。至江，江上有一漁父乘船，知伍胥之急，乃渡伍胥。伍胥既渡，解其劍曰：「此劍直百金，以與父。」父曰：「楚國之法，得伍胥者賜粟五萬石，爵執珪，豈徒百金劍邪！」不受。伍胥未至吳而疾，止中道，乞食。〔三〕至於吳，吳王僚方用事，公子光為將。伍胥乃因公子光以求見吳王。
〔一〕索隱春秋昭二十年，宋華亥、向寧、華定與君爭而出奔是也。
〔二〕索隱其關在江西、乃吳楚之境也。
〔三〕集解張勃曰：「子胥乞食處在丹陽溧陽縣。」索隱按：張勃，晉人，吳鴻臚嚴之子也，作吳錄，裴氏注引之是也。溧音栗，水名也。
久之，楚平王以其邊邑鍾離與吳邊邑卑梁氏俱蠶，兩女子爭桑相攻，乃大怒，至於兩國舉兵相伐。吳使公子光伐楚，拔其鍾離、居巢而歸。〔一〕伍子胥說吳王僚曰：「楚可破也。願復遣公子光。」公子光謂吳王曰：「彼伍胥父兄為戮於楚，而勸王伐楚者，欲以自報其讎耳。伐楚未可破也。」伍胥知公子光有內志，欲殺王而自立，未可說以外事，乃進專諸〔二〕於公子光，退而與太子建之子勝耕於野。
〔一〕索隱二邑，楚縣也。按：鍾離縣在六安，古鍾離子之國，系本謂之「終犁」，嬴姓之國。居巢亦國也。桀奔南巢，其國蓋遠。尚書序「巢伯來朝」，蓋因居之於淮南楚地也。
〔二〕索隱左傳謂之「專設諸」。
五年而楚平王卒。初，平王所奪太子建秦女生子軫，及平王卒，軫竟立為後，是為昭王。吳王僚因楚喪，使二公子將兵往襲楚。楚發兵絕吳兵之後，不得歸。吳國內空，而公子光乃令專諸襲刺吳王僚而自立，是為吳王闔廬。闔廬既立，得志，乃召伍員以為行人，而與謀國事。
楚誅其大臣郤宛、伯州犁，伯州犁之孫伯嚭亡奔吳，〔一〕吳亦以嚭為大夫。前王僚所遣二公子將兵〔二〕伐楚者，道絕不得歸。後聞闔廬弒王僚自立，遂以其兵降楚，楚封之於舒。闔廬立三年，乃興師與伍胥、伯嚭伐楚，拔舒，遂禽故吳反二將軍。因欲至郢，將軍孫武曰：「民勞，未可，且待之。」乃歸。
〔一〕集解 徐廣曰：「伯州犂者，晉伯宗之子也。伯州犂之子曰郤宛，郤宛之子曰伯嚭。宛亦姓伯，又別氏郤。楚世家云殺郤宛，宛之宗姓伯氏子曰嚭。吳世家云楚誅伯州犂，其孫伯嚭奔吳也。」
〔二〕索隱公子燭庸及蓋餘也。
四年，吳伐楚，取六與灊。〔一〕五年，伐越，敗之。六年，楚昭王使公子囊瓦〔二〕將兵伐吳。吳使伍員迎擊，大破楚軍於豫章，〔三〕取楚之居巢。
〔一〕集解六，古國，皋陶之後所封。灊縣有天柱山。索隱六，古國也，皋陶之後所封。灊縣有天柱山。
〔二〕集解案：左傳楚公子貞字子囊，其孫名瓦，字子常。此言公子，又兼稱囊瓦，誤也。索隱按：左氏楚公子貞字子囊，其孫名瓦，字子常。此言公子，又兼稱囊瓦，蓋誤。
〔三〕集解豫章在江南。索隱按：杜預云「昔豫章在江北，蓋分後徙之於江南也」。
九年，吳王闔廬謂子胥、孫武曰：「始子言郢未可入，今果何如？」二子對曰：「楚將囊瓦貪，而唐、蔡皆怨之。王必欲大伐之，必先得唐、蔡乃可。」闔廬聽之，悉興師與唐、蔡伐楚，與楚夾漢水而陳。吳王之弟夫概〔一〕將兵請從，王不聽，遂以其屬五千人擊楚將子常。〔二〕子常敗走，奔鄭。於是吳乘勝而前，五戰，遂至郢〔二〕。己卯，楚昭王出奔。庚辰，吳王入郢。
〔一〕索隱古賚反。
〔二〕集解子常，公孫瓦。索隱公孫瓦也。
〔三〕集解郢，楚都。索隱郢，楚都也。音以正反，又一音以井反。
昭王出亡，入雲夢；盜擊王，王走鄖。〔一〕鄖公弟懷曰：「平王殺我父，我殺其子，不亦可乎！」鄖公恐其弟殺王，與王奔隨〔二〕。吳兵圍隨，謂隨人曰：「周之子孫在漢川者，楚盡滅之。」隨人欲殺王，王子綦匿王，己自為王以當之。隨人卜與王於吳，不吉，乃謝吳不與王。
〔一〕集解音云，國名。索隱奏雲二音。走，向也。鄖，國名。
〔二〕正義今有楚昭王故城，昭王奔隨之處，宮之北城即是。
始伍員與申包胥為交，員之亡也，謂包胥曰：「我必覆楚。」包胥曰：「我必存之。」及吳兵入郢，伍子胥求昭王。既不得，乃掘楚平王墓，出其尸，鞭之三百，然後已。申包胥亡於山中，使人謂子胥曰：「子之報讎，其以甚乎！吾聞之，人眾者勝天，天定亦能破人。〔一〕今子故平王之臣，親北面而事之，今至於僇死人，此豈其無天道之極乎！」伍子胥曰：「為我謝申包胥曰，吾日莫途遠，吾故倒行而逆施之。」〔二〕於是申包胥走秦告急，求救於秦。秦不許。包胥立於秦廷，晝夜哭，七日七夜不絕其聲。秦哀公憐之，曰：「楚雖無道，有臣若是，可無存乎！」乃遣車五百乘救楚擊吳。六月，敗吳兵於稷。〔三〕會吳王久留楚求昭王，而闔廬弟夫概乃亡歸，自立為王。闔廬聞之，乃釋楚而歸，擊其弟夫概。夫概敗走，遂奔楚。楚昭王見吳有內亂，乃復入郢。封夫概於堂谿，〔四〕為堂谿氏。楚復與吳戰，敗吳，吳王乃歸。
〔一〕正義申包胥言聞人眾者雖一時凶暴勝天，及天降其凶，亦破於彊暴之人。
〔二〕索隱按：倒音丁老反。施音如字。子胥言志在復讎，常恐且死，不遂本心，今幸而報，豈論理乎！譬如人行，前途尚遠，而日勢已莫，其在顛倒疾行，逆理施事，何得責吾順理乎！
〔三〕集解稷丘，地名，在郊外。索隱按：左傳作「稷丘」。杜預云「稷丘，地名，在郊外」。
〔四〕集解徐廣曰：「在慎縣。」駰案：地理志汝南有吳房縣。應劭曰「夫概奔楚，封於堂谿，本房子國，以封吳，故曰吳房」，然則不得在慎縣也。正義案：今豫州吳房縣在州西北九十里。
後二歲，闔廬使太子夫差將兵伐楚，取番。〔一〕楚懼吳復大來，乃去郢，徙於鄀。〔二〕當是時，吳以伍子胥、孫武之謀，西破彊楚，北威齊晉，南服越人。
〔一〕集解音普寒反，又音婆。索隱音普寒反，又音婆。蓋鄱陽也。
〔二〕集解楚地，音若。索隱音若。鄀，楚地，今闕。
其後四年，孔子相魯。
後五年，伐越。越王句踐迎擊，敗吳於姑蘇，傷闔廬指，〔一〕軍卻。闔廬病創〔二〕將死，謂太子夫差曰：「爾忘句踐殺爾父乎？」夫差對曰：「不敢忘。」是夕，闔廬死。夫差既立為王，以伯嚭為太宰，習戰射。二年後伐越，敗越於夫湫。〔三〕越王句踐乃以餘兵五千人棲於會稽之上，〔四〕使大夫種〔五〕厚幣遺吳太宰嚭以請和，求委國為臣妾。吳王將許之。伍子胥諫曰：「越王為人能辛苦。今王不滅，後必悔之。」吳王不聽，用太宰嚭計，與越平。
〔一〕正義姑蘇當作「檇李」，乃文誤也。左傳云「戰檇李，傷將指，卒於陘」是也。解在吳世家。
〔二〕集解楚良反。索隱音瘡。
〔三〕集解音椒。索隱音椒，又如字。正義太湖中椒山也。解在吳世家。
〔四〕正義土地名，在越州會稽縣東南十二里。
〔五〕索隱劉氏云「大夫姓，種名」，非也。按：今吳南有文種埭，則種姓文，為大夫官也。正義高誘云：「大夫種，姓文氏，字子禽，楚之郢人。」
其後五年，而吳王聞齊景公死而大臣爭寵，新君弱，乃興師北伐齊。伍子胥諫曰：「句踐食不重味，弔死問疾，且欲有所用之也。此人不死，必為吳患。今吳之有越，猶人之有腹心疾也。而王不先越而乃務齊，不亦謬乎！」吳王不聽，伐齊，大敗齊師於艾陵，〔一〕遂威鄒魯之君以歸。〔二〕益疏子胥之謀。
〔一〕正義括地志云：「艾山在兗州博城縣南百六十里，本齊博邑。」
〔二〕正義鄒君居兗州鄒縣。魯，曲阜縣。
其後四年，吳王將北伐齊，越王句踐用子貢之謀，乃率其眾以助吳，而重寶以獻遺太宰嚭。太宰嚭既數受越賂，其愛信越殊甚，日夜為言於吳王。吳王信用嚭之計。伍子胥諫曰：「夫越，腹心之病，今信其浮辭詐偽而貪齊。破齊，譬猶石田，無所用之。且盤庚之誥曰：『有顛越不恭，劓殄滅之，俾無遺育，無使易種于茲邑。』此商之所以興。願王釋齊而先越；若不然，後將悔之無及。」而吳王不聽，使子胥於齊。子胥臨行，謂其子曰：「吾數諫王，王不用，吾今見吳之亡矣。汝與吳俱亡，無益也。」乃屬其子於齊鮑牧，而還報吳。
吳太宰嚭既與子胥有隙，因讒曰：「子胥為人剛暴，少恩，猜賊，其怨望恐為深禍也。前日王欲伐齊，子胥以為不可，王卒伐之而有大功。子胥恥其計謀不用，乃反怨望。而今王又復伐齊，子胥專愎〔一〕彊諫，沮〔二〕毀用事，徒幸吳之敗以自勝其計謀耳。今王自行，悉國中武力以伐齊，而子胥諫不用，因輟謝，詳病不行。王不可不備，此起禍不難。且嚭使人微伺之，其使於齊也，乃屬其子於齊之鮑氏。夫為人臣，內不得意，外倚諸侯，自以為先王之謀臣，今不見用，常鞅鞅怨望。願王早圖之。」吳王曰：「微子之言，吾亦疑之。」乃使使賜伍子胥屬鏤〔三〕之劍，曰：「子以此死。」伍子胥仰天歎曰：「嗟乎！讒臣嚭為亂矣，王乃反誅我。我令若父霸。自若未立時，諸公子爭立，我以死爭之於先王，幾不得立。〔四〕若既得立，欲分吳國予我，我顧不敢望也。然今若聽諛臣言以殺長者。」乃告其舍人曰：「必樹吾墓上以梓，令可以為器；〔五〕而抉〔六〕吾眼縣吳東門之上，〔七〕以觀越寇之入滅吳也。」乃自剄死。吳王聞之大怒，乃取子胥尸盛以鴟夷革，〔八〕浮之江中。〔九〕吳人憐之，為立祠於江上，〔一〇〕因命曰胥山。〔一一〕
〔一〕索隱皮逼反。
〔二〕集解自呂反。
〔三〕集解錄于反。
〔四〕正義幾音祈。
〔五〕正義器謂棺也，以吳必亡也。左傳云：「樹吾墓檟，檟可材也，吳其亡乎！」
〔六〕索隱烏穴反。抉亦決也。
〔七〕正義東門，〈魚普〉門，謂〈魚孚〉門也，今名葑門。〈魚普〉音普姑反。〈魚孚〉音覆浮反。越軍開示浦，子胥濤盪羅城，開此門，有〈魚普〉〈魚普〉隨濤入，故以名門。顧野王云「〈魚孚〉魚一名江豚，欲風則涌」也。
〔八〕集解應劭曰：「取馬革為鴟夷，鴟夷，榼形。」正義盛音成。榼，古曷反。
〔九〕集解徐廣曰：「魯哀公十一年。」正義案：年表云吳王夫差十一年也。
〔一〇〕正義吳地記曰：「越軍於蘇州東南三十里三江口，又向下三里，臨江北岸立壇，殺白馬祭子胥，杯動酒盡，後因立廟於此江上。今其側有浦名上壇浦。至晉會稽太守麋豹，移廟吳郭東門內道南，今廟見在。」
〔一一〕集解張晏曰：「胥山在太湖邊，去江不遠百里，故云江上。」正義吳地記云：「胥山，太湖邊胥湖東岸山，西臨胥湖，山有古丞胥二王廟。」按：其廟不干子胥事，太史誤矣，張注又非。
吳王既誅伍子胥，遂伐齊。齊鮑氏殺其君悼公而立陽生。吳王欲討其賊，不勝而去。其後二年，吳王召魯衛之君會之橐皋。〔一〕其明年，因北大會諸侯於黃池，〔二〕以令周室。越王句踐襲殺吳太子，〔三〕破吳兵。吳王聞之，乃歸，使使厚幣與越平。後九年，越王句踐遂滅吳，殺王夫差；而誅太宰嚭，以不忠於其君，而外受重賂，與己比〔四〕周也。
〔一〕索隱音拓皋二音。杜預云：「地名，在淮南逡遒縣東南。」正義橐皋故縣在廬州巢縣西北五十六里。
〔二〕正義在汴州封丘縣南七里。
〔三〕索隱左傳太子名友。
〔四〕正義紀鼻二音。
伍子胥初所與俱亡故楚太子建之子勝者，在於吳。吳王夫差之時，楚惠王欲召勝歸楚。葉公〔一〕諫曰：「勝好勇而陰求死士，殆有私乎！」惠王不聽。遂召勝，使居楚之邊邑鄢，〔二〕號為白公〔三〕。白公歸楚三年而吳誅子胥。
〔一〕正義上式涉反。杜預云：「子高，沈諸梁。」
〔二〕集解徐廣曰：「潁川鄢陵是。」正義鄢音偃。括地志云：「故郾城在豫州郾城縣南五里，與褒信白亭相近。」
〔三〕集解徐廣曰：「汝南褒信縣有白亭。」正義括地志云：「白亭在豫州褒信縣南四十二里，又有白公故城。又許州扶溝縣北四十五里北又有白亭也。」
白公勝既歸楚，怨鄭之殺其父，乃陰養死士求報鄭。歸楚五年，請伐鄭，楚令尹子西許之。兵未發而晉伐鄭，鄭請救於楚。楚使子西往救，與盟而還。白公勝怒曰：「非鄭之仇，乃子西也。」勝自礪劍，人問曰：〔一〕「何以為？」勝曰：「欲以殺子西。」子西聞之，笑曰：「勝如卵耳，何能為也。」
〔一〕索隱左傳作「子期之子平見曰『王孫何自礪也』」。
其後四歲，白公勝與石乞襲殺楚令尹子西、司馬子綦〔一〕於朝。石乞曰：「不殺王，不可。」乃劫（之）王如高府。〔二〕石乞從者屈固〔三〕負楚惠王亡走昭夫人之宮。〔四〕葉公聞白公為亂，率其國人攻白公。白公之徒敗，亡走山中，自殺。〔五〕而虜石乞，而問白公尸處，不言將亨。石乞曰：「事成為卿，不成而亨，固其職也。」終不肯告其尸處。遂亨石乞，而求惠王復立之。
〔一〕索隱左傳作「子期」也。
〔二〕索隱杜預云：「楚之別府也。」
〔三〕集解徐廣曰：「一作『惠王從者屈固』。楚世家亦云『王從者』。」索隱按：徐廣曰一作「惠王從者屈固」，蓋此本為得。而左傳云「石乞尹門，圉公陽穴宮，負王以如昭夫人之宮」，則公陽是楚之大夫，王之從者也。
〔四〕索隱昭王夫人即惠王母，越女也。
〔五〕正義左傳云白公奔而縊。
太史公曰：怨毒之於人甚矣哉！王者尚不能行之於臣下，況同列乎！向令伍子胥從奢俱死，何異螻蟻。棄小義，雪大恥，名垂於後世，悲夫！方子胥窘於江上，〔一〕道乞食，志豈嘗須臾忘郢邪？故隱忍就功名，非烈丈夫孰能致此哉？白公如不自立為君者，其功謀亦不可勝道者哉！
〔一〕索隱窘音求殞反。
【索隱述贊】讒人罔極，交亂四國。嗟彼伍氏，被茲凶慝！員獨忍詬，志復冤毒。霸吳起師，伐楚逐北。鞭尸雪恥，抉眼棄德。
卷六十七　　　仲尼弟子列傳第七
孔子曰「受業身通者七十有七人」，〔一〕皆異能之士也。德行：顏淵，閔子騫，冉伯牛，仲弓。政事：冉有，季路。言語：宰我，子貢。〔二〕文學：子游，子夏。師也辟，〔三〕參也魯，〔四〕柴也愚，〔五〕由也喭，〔六〕回也屢空。賜不受命而貨殖焉，億則屢中。〔七〕
〔一〕索隱孔子家語亦有七十七人，唯文翁孔廟圖作七十二人。
〔二〕索隱論語一曰德行，二曰言語，三曰政事，四曰文學。今此文政事在言語上，是其記有異也。
〔三〕集解馬融曰：「子張才過人，失於邪辟文過。」正義音癖。
〔四〕集解孔安國曰：「魯，鈍也。曾子遲鈍。」
〔五〕集解何晏曰：「愚直之愚。」
〔六〕集解鄭玄曰：「子路之行，失於〈口反〉喭。」索隱論語先言柴，次參，次師，次由。今此傳序之亦與論語不同，不得輒言其誤也。正義〈口反〉音畔。喭音岸。
〔七〕集解何晏曰：「言回庶幾於聖道，雖數空匱而樂在其中。賜不受教命，唯財貨是殖，億度是非。蓋美回所以勵賜也。一曰屢猶每也，空猶虛中也。以聖人之善道，教數子之庶幾，猶不至於知道者，各內有此害也。其於庶幾每能虛中者唯回，懷道深遠。不虛心不能知道。子貢無數子之病，然亦不知道者，雖不窮理而幸中，雖非天命而偶富，亦所以不虛心也。」
孔子之所嚴事：於周則老子；於衛，蘧伯玉；〔一〕於齊，晏平仲；〔二〕於楚，老萊子；〔三〕於鄭，子產；於魯，孟公綽。數稱臧文仲、柳下惠、〔四〕銅鞮〔五〕伯華、介山子然，孔子皆後之，不並世。〔六〕
〔一〕集解外寬而內直，自設於隱括之中，直己而不直人，汲汲於仁，以善自終，蓋蘧伯玉之行。索隱按：大戴禮又云「外寬而內直，自娛於隱括之中，直己而不直人，汲汲于仁，以善存亡，蓋蘧伯玉之行也」。
〔二〕集解君擇臣而使之，臣擇君而事之，有道順命，無道衡命，蓋晏平仲之行也。索隱大戴記曰：「君擇臣而使之，臣擇君而事之，有道順命，無道衡命，蓋晏平仲之行也。」
〔三〕索隱大戴記又云：「德恭而行信，終日言不在悔尤之內，貧而樂也，蓋老萊子之行也。」
〔四〕集解孝恭慈仁，允德圖義，約貨去怨，蓋柳下惠之行。索隱大戴記又云：「孝恭慈仁，允德圖義，約貨亡怨，蓋柳下惠之行也。」
〔五〕索隱地理志縣名，屬上黨。正義鞮，丁奚反。按：銅鞮，潞州縣。
〔六〕集解大戴禮曰：「孔子云『國家有道，其言足以興，國家無道，其默足以容，蓋銅鞮伯華之所行。觀於四方，不忘其親，苟思其親，不盡其樂，蓋介山子然之行也』。」說苑曰：「孔子歎曰『銅鞮伯華無死，天下有定矣』。」晉太康地記云：「銅鞮，晉大夫羊舌赤之邑，世號赤曰銅鞮伯華。」索隱按：自臧文仲已下，孔子皆後之，不並代。其所嚴事，自老子及公綽已上，皆孔子同時人也。按：戴德撰禮，號曰大戴禮，合八十五篇，其四十七篇亡，見今存者有三十八篇。今裴氏所引在衛將軍篇。孔子稱祁奚對晉平公之辭，唯舉銅鞮、介山二人行耳。家語又云：「不克不忌，不念舊怨，蓋伯夷、叔齊之行。思天而敬人，服義而行信，蓋趙文子之行。事君不愛其死，謀身不遺其友，蓋隨武子之行。」
顏回者，魯人也，字子淵。少孔子三十歲。〔一〕
〔一〕正義少，戍妙反。
顏淵問仁，孔子曰：「克己復禮，天下歸仁焉。」〔一〕
〔一〕集解馬融曰：「克己，約身也。」孔安國曰：「復，反也。身能反禮，則為仁矣。」
孔子曰：「賢哉回也！〔一〕一簞食，一瓢飲，〔二〕在陋巷，人不堪其憂，回也不改其樂。」〔三〕「回也如愚；〔四〕退而省其私，亦足以發，回也不愚。」〔五〕「用之則行，捨之則藏，唯我與爾有是夫！」〔六〕
〔一〕集解衛瓘曰：「非大賢樂道，不能若此，故以稱之。」索隱衛瓘字伯玉，晉太保，亦注論語，故裴引之。
〔二〕集解孔安國曰：「簞，笥也。」
〔三〕集解孔安國曰：「顏回樂道，雖簞食在陋巷，不改其所樂也。」
〔四〕集解孔安國曰：「於孔子之言，默而識之，如愚也。」
〔五〕集解孔安國曰：「察其退還與二三子說釋道義，發明大體，知其不愚。」
〔六〕集解孔安國曰：「言可行則行，可止則止，唯我與顏回同也。」欒肇曰：「用己而後行，不假隱以自高，不屈道以要名，時人無知其實者，唯我與爾有是行。」正義肇字永初，高平人，晉尚書郎，作論語疑釋十卷，論語駮二卷。
回年二十九，髮盡白，蚤死。〔一〕孔子哭之慟，曰：「自吾有回，門人益親。」〔二〕魯哀公問：「弟子孰為好學？」孔子對曰：「有顏回者好學，不遷怒，不貳過。不幸短命死矣，今也則亡〔三〕。」
〔一〕索隱按：家語亦云「年二十九而髮白，三十二而死」。王肅云「此久遠之書，年數錯誤，未可詳也。校其年，則顏回死時，孔子年六十一。然則伯魚年五十先孔子卒時，孔子且七十也。今此為顏回先伯魚死，而論語曰顏回死，顏路請子之車，孔子曰『鯉也死，有棺而無槨』，或為設事之辭」。按：顏回死在伯魚之前，故以論語為設詞。
〔二〕集解王肅曰：「顏回為孔子胥附之友，能使門人日親孔子。」
〔三〕集解何晏曰：「凡人任情，喜怒違理。顏回任道，怒不過分。遷者移也，怒當其理，不移易也。不貳過者，有不善未嘗復行。」
閔損字子騫。〔一〕少孔子十五歲。
〔一〕集解鄭玄曰：「孔子弟子目錄云魯人。」索隱家語亦云「魯人。少孔子十五歲」。
孔子曰：「孝哉閔子騫！人不閒於其父母昆弟之言。」〔一〕不仕大夫，不食汙君之祿。〔二〕「如有復我者，〔三〕必在汶上矣。」〔四〕
〔一〕集解陳群曰：「言子騫上事父母，下順兄弟，動靜盡善，故人不得有非閒之言。」
〔二〕索隱論語季氏使閔子騫為費宰，子騫曰「善為我辭焉」，是不仕大夫，不食汙君之祿也。
〔三〕集解孔安國曰：「復我者，重來召我。」
〔四〕集解孔安國曰：「去之汶水上，欲北如齊。」
冉耕字伯牛。〔一〕孔子以為有德行。
〔一〕集解鄭玄曰魯人。索隱按：家語云魯人。
伯牛有惡疾，孔子往問之，自牖執其手，〔一〕曰：「命也夫！斯人也而有斯疾，命也夫！」〔二〕
〔一〕集解包氏曰：「牛有惡疾，不欲見人，孔子從牖執其手。」
〔二〕集解包氏曰：「再言之者，痛之甚也。」
冉雍字仲弓。〔一〕
〔一〕集解鄭玄曰：「魯人。」索隱家語云：「伯牛之宗族，少孔子二十九歲。」
仲弓問政，孔子曰：「出門如見大賓，使民如承大祭。〔一〕在邦無怨，在家無怨。」〔二〕
〔一〕集解孔安國曰：「莫尚乎敬。」
〔二〕集解包氏曰：「在邦為諸侯，在為卿大夫。」
孔子以仲弓為有德行，曰：「雍也可使南面。」〔一〕
〔一〕集解包氏曰：「可使南面，言任諸侯之治。」
仲弓父，賤人。孔子曰：「犁牛之子騂且角，雖欲勿用，山川其舍諸？」〔一〕
〔一〕集解何晏曰：「犁，雜文。騂，赤色也，角者，角周正，中犧牲，雖欲以其所生犁而不用，山川寧肯舍之乎？言父雖不善，不害於子之美。」
冉求字子有，〔一〕少孔子二十九歲。為季氏宰。
〔一〕集解鄭玄曰魯人。
季康子問孔子曰：「冉求仁乎？」曰：「千室之邑，百乘之家，〔一〕求也可使治其賦。仁則吾不知也。」〔二〕復問：「子路仁乎？」孔子對曰：「如求。」
〔一〕集解孔安國曰：「千室，卿大夫之邑。卿大夫稱家。諸侯千乘，大夫故曰百乘。」
〔二〕集解孔安國曰：「賦，兵賦也。仁道至大，不可全名也。」
求問曰：「聞斯行諸？」〔一〕子曰：「行之。」子路問：「聞斯行諸？」子曰：「有父兄在，如之何其聞斯行之！」〔二〕子華怪之，「敢問問同而答異？」孔子曰：「求也退，故進之。由也兼人，故退之。」〔三〕
〔一〕集解包氏曰：「賑窮救乏之事也。」
〔二〕集解孔安國曰：「當白父兄，不可自專。」
〔三〕集解鄭玄曰：「言冉有性謙退，子路務在勝尚人，各因其人之失而正之。」
仲由字子路，卞人也。〔一〕少孔子九歲。
〔一〕集解徐廣曰：「尸子曰子路，卞之野人。」索隱家語一字季路，亦云是卞人也。
子路性鄙，好勇力，志伉直，冠雄雞，佩豭豚，〔一〕陵暴孔子。孔子設禮稍誘子路，子路後儒服委質，〔二〕因門人請為弟子。
〔一〕集解冠以雄雞，佩以豭豚。二物皆勇，子路好勇，故冠帶之。
〔二〕索隱按：服虔注左氏云「古者始仕，必先書其名於策，委死之質於君，然後為臣，示必死節於其君也」。
子路問政，孔子曰：「先之，勞之。」〔一〕請益。曰：「無倦。」〔二〕
〔一〕集解孔安國曰：「先導之以德，使民信之，然後勞之。易曰『悅以使民，民忘其勞』。」
〔二〕集解孔安國曰：「子路嫌其少，故請益。曰『無倦』者，行此上事無倦則可。」
子路問：「君子尚勇乎？」孔子曰：「義之為上。君子好勇而無義則亂，〔一〕小人好勇而無義則盜。」
〔一〕集解李充曰：「既稱君子，不職為亂階也。若君親失道，國家昏亂，其於赴患致命而不知正顧義者，則亦陷乎為亂而受不義之責也。」索隱按：充字弘度，晉中書侍郎，亦作論語解。
子路有聞，未之能行，唯恐有聞。〔一〕
〔一〕集解孔安國曰：「前所聞未及行，故恐復有聞不得並行。」
孔子曰：「片言可以折獄者，其由也與！」〔一〕「由也好勇過我，無所取材。」〔二〕「若由也，不得其死然。」〔三〕「衣敝縕袍〔四〕與衣狐貉者立而不恥者，其由也與！」「由也升堂矣，未入於室也。」〔五〕
〔一〕集解孔安國曰：「片猶偏也。聽訟必須兩辭以定是非，偏信一言折獄者，唯子路可也。」
〔二〕集解欒肇曰：「適用曰材，好勇過我用，故云『無所取』。」索隱按：肇字永初，晉尚書郎，作論語義也。
〔三〕集解孔安國曰：「不得以壽終也。」
〔四〕集解孔安國曰：「縕，枲著也。」
〔五〕集解馬融曰：「升我堂矣，未入於室耳。」
季康子問：「仲由仁乎？」孔子曰：「千乘之國可使治其賦，不知其仁。」
子路喜從游，遇長沮、桀溺、荷蓧丈人。
子路為季氏宰，季孫問曰：「子路可謂大臣與？」孔子曰：「可謂具臣矣。」〔一〕
〔一〕集解孔安國曰：「言備臣數而已。」
子路為蒲大夫，〔一〕辭孔子。孔子曰：「蒲多壯士，又難治。然吾語汝：恭以敬，可以執勇；〔二〕寬以正，可以比眾；〔三〕恭正以靜，可以報上。」
〔一〕索隱蒲，衛邑，子路為之宰也。
〔二〕集解言恭謹謙敬，勇猛不能害，故曰「執」也。
〔三〕集解音鼻。言寬大清正，眾必歸近之。
初，衛靈公有寵姬曰南子。靈公太子蕢聵得過南子，懼誅出奔。及靈公卒而夫人欲立公子郢。郢不肯，曰：「亡人太子之子輒在。」於是衛立輒為君，是為出公。出公立十二年，其父蕢聵居外，不得入。子路為衛大夫孔悝之邑宰。〔一〕蕢聵乃與孔悝作亂，謀入孔悝家，遂與其徒襲攻出公。出公奔魯，而蕢聵入立，是為莊公。方孔悝作亂，〔二〕子路在外，聞之而馳往。遇子羔出衛城門，謂子路曰：「出公去矣，而門已閉，子可還矣，毋空受其禍。」子路曰：「食其食者不避其難。」子羔卒去。有使者入城，城門開，子路隨而入。造蕢聵，蕢聵與孔悝登臺。子路曰：「君焉用孔悝？請得而殺之。」蕢聵弗聽。於是子路欲燔臺，蕢聵懼，乃下石乞、壺黶攻子路，擊斷子路之纓。子路曰：「君子死而冠不免。」遂結纓而死。
〔一〕索隱按：服虔云「為孔悝之邑宰」。
〔二〕索隱按：左傳蒯聵入孔悝家，悝母伯姬劫悝於廁，強與之盟而立蒯聵，非悝本心自作亂也。
孔子聞衛亂，曰：「嗟乎，由死矣！」已而果死。故孔子曰：「自吾得由，惡言不聞於耳。」〔一〕是時子貢為魯使於齊。〔二〕
〔一〕集解王肅曰：「子路為孔子侍衛，故侮慢之人不敢有惡言，是以惡言不聞於孔子耳。」
〔二〕索隱按：左傳子貢為魯使齊在哀十五年，蓋此文誤也。
宰予字子我。〔一〕利口辯辭。既受業，問：「三年之喪不已久乎？君子三年不為禮，禮必壞；三年不為樂，樂必崩。舊穀既沒，新穀既升，鑽燧改火，期可已矣。」〔二〕子曰：「於汝安乎？」曰：「安。」「汝安則為之。君子居喪，食旨不甘，聞樂不樂，故弗為也。」〔三〕宰我出，子曰：「予之不仁也！子生三年然後免於父母之懷。〔四〕夫三年之喪，天下之通義也。」〔五〕
〔一〕集解鄭玄曰魯人。索隱家語亦云魯人。
〔二〕集解馬融曰：「周書月令有更火之文。春取榆柳之火，夏取棗杏之火，季夏取桑柘之火，秋取柞楢之火，冬取槐檀之火。一年之中，鑽火各異木，故曰『改火』。」
〔三〕集解孔安國曰：「旨，美也。責其無仁於親，故言『汝安則為之』。」
〔四〕集解馬融曰：「生未三歲，為父母所懷抱也。」
〔五〕集解孔安國曰：「自天子達於庶人。」
宰予晝寢。子曰：「朽木不可雕也，〔一〕糞土之牆不可圬也。」〔二〕
〔一〕集解包氏曰：「朽，腐也。雕，雕琢刻畫。」
〔二〕集解王肅曰：「圬，墁也。二者喻雖施功猶不成也。」
宰我問五帝之德，子曰：「予非其人也。」〔一〕
〔一〕集解王肅曰：「言不足以明五帝之德也。」
宰我為臨菑大夫，〔一〕與田常作亂，以夷其族，孔子恥之〔二〕。
〔一〕索隱按：謂仕齊。齊都臨淄，故云「為臨淄大夫」也。
〔二〕索隱按：左氏傳無宰我與田常作亂之文，然有闞止字子我，而因爭寵，遂為陳恆所殺。恐字與宰予相涉，因誤云然。
端沐〔一〕賜，衛人，字子貢。少孔子三十一歲。
〔一〕索隱家語作「木」。
子貢利口巧辭，孔子常黜其辯。問曰：「汝與回也孰愈？」〔一〕對曰：「賜也何敢望回！回也聞一以知十，賜也聞一以知二。」
〔一〕集解孔安國曰：「愈猶勝也。」
子貢既已受業，問曰：「賜何人也？」孔子曰：「汝器也〔一〕。」曰：「何器也？」曰：「瑚璉也。」〔二〕
〔一〕集解孔安國曰：「言汝器用之人。」
〔二〕集解包氏曰：「瑚璉，黍稷器。夏曰瑚，殷曰璉，周曰簠簋，宗廟之貴器。」
陳子禽問子貢曰：「仲尼焉學？」子貢曰：「文武之道未墜於地，在人，賢者識其大者，不賢者識其小者，莫不有文武之道。夫子焉不學，〔一〕而亦何常師之有！」〔二〕又問曰：「孔子適是國必聞其政。求之與？抑與之與？」〔三〕子貢曰：「夫子溫良恭儉讓以得之。夫子之求之也，其諸異乎人之求之也。」〔四〕
〔一〕集解孔安國曰：「文武之道未墜落於地，賢與不賢各有所識，夫子無所不從學。」
〔二〕集解孔安國曰：「無所不從學，故無常師。」
〔三〕集解鄭玄曰：「怪孔子所至之邦必與聞國政，求而得之邪？抑人君自願與之為治者？」
〔四〕集解鄭玄曰：「言夫子行此五德而得之，與人求之異，明人君自與之。」
子貢問曰：「富而無驕，貧而無諂，何如？」孔子曰：「可也；〔一〕不如貧而樂道，富而好禮。」〔二〕
〔一〕集解孔安國曰：「未足多也。」
〔二〕集解鄭玄曰：「樂謂志於道，不以貧為憂苦也。」
田常欲作亂於齊，憚高、國、鮑、晏，故移其兵欲以伐魯。孔子聞之，謂門弟子曰：「夫魯，墳墓所處，父母之國，國危如此，二三子何為莫出？」子路請出，孔子止之。子張、子石〔一〕請行，孔子弗許。子貢請行，孔子許之。
〔一〕索隱公孫龍也。
遂行，至齊，說田常曰：「君之伐魯過矣。夫魯，難伐之國，其城薄以卑，其地狹以泄，〔一〕其君愚而不仁，大臣偽而無用，其士民又惡甲兵之事，此不可與戰。君不如伐吳。夫吳，城高以厚，地廣以深，甲堅以新，士選以飽，重器精兵盡在其中，又使明大夫守之，此易伐也。」田常忿然作色曰：「子之所難，人之所易；子之所易，人之所難：而以教常，何也？」子貢曰：「臣聞之，憂在內者攻彊，憂在外者攻弱。今君憂在內。吾聞君三封而三不成者，大臣有不聽者也。今君破魯以廣齊，戰勝以驕主，破國以尊臣，〔二〕而君之功不與焉，則交日疏於主。是君上驕主心，下恣群臣，求以成大事，難矣。夫上驕則恣，臣驕則爭，是君上與主有卻，下與大臣交爭也。如此，則君之立於齊危矣。故曰不如伐吳。伐吳不勝，民人外死，大臣內空，是君上無彊臣之敵，下無民人之過，孤主制齊者唯君也。」田常曰：「善。雖然，吾兵業已加魯矣，去而之吳，大臣疑我，柰何？」子貢曰：「君按兵無伐，臣請往使吳王，令之救魯而伐齊，君因以兵迎之。」田常許之，使子貢南見吳王。
〔一〕索隱按：越絕書其「泄」字作「淺」。
〔二〕集解王肅曰：「鮑、晏等帥師，若破國則臣尊矣。」
說曰：「臣聞之，王者不絕世，霸者無彊敵，千鈞之重加銖兩而移。今以萬乘之齊而私千乘之魯，與吳爭彊，竊為王危之。且夫救魯，顯名也；伐齊，大利也。以撫泗上諸侯，誅暴齊以服彊晉，利莫大焉。名存亡魯，實困彊齊。智者不疑也。」吳王曰：「善。雖然，吾嘗與越戰，棲之會稽。越王苦身養士，有報我心。子待我伐越而聽子。」子貢曰：「越之勁不過魯，吳之彊不過齊，王置齊而伐越，則齊已平魯矣。且王方以存亡繼絕為名，夫伐小越而畏彊齊，非勇也。夫勇者不避難，仁者不窮約，智者不失時，王者不絕世，以立其義。今存越示諸侯以仁，救魯伐齊，威加晉國，諸侯必相率而朝吳，霸業成矣。且王必惡越，〔一〕臣請東見越王，令出兵以從，此實空越，名從諸侯以伐也。」吳王大說，乃使子貢之越。
〔一〕索隱惡猶畏惡也。
越王除道郊迎，身御至舍而問曰：「此蠻夷之國，大夫何以儼然辱而臨之？」子貢曰：「今者吾說吳王以救魯伐齊，其志欲之而畏越，曰『待我伐越乃可』。如此，破越必矣。且夫無報人之志而令人疑之，拙也；有報人之志，使人知之，殆也；事未發而先聞，危也。三者舉事之大患。」句踐頓首再拜曰：「孤嘗不料力，乃與吳戰，困於會稽，痛入於骨髓，日夜焦脣乾舌，徒欲與吳王接踵而死，孤之願也。」遂問子貢。子貢曰：「吳王為人猛暴，群臣不堪；國家敝以數戰，士卒弗忍；百姓怨上，大臣內變；子胥以諫死，〔一〕太宰嚭用事，順君之過以安其私：是殘國之治也。今王誠發士卒佐之徼〔二〕其志，〔三〕重寶以說其心，卑辭以尊其禮，其伐齊必也。彼戰不勝，王之福矣。戰勝，必以兵臨晉，臣請北見晉君，令共攻之，弱吳必矣。其銳兵盡於齊，重甲困於晉，而王制其敝，此滅吳必矣。」越王大說，許諾。送子貢金百鎰，劍一，良矛二。子貢不受，遂行。
〔一〕索隱王劭按：家語、越絕並無此五字。是時子胥未死。
〔二〕集解結堯反。
〔三〕集解王肅曰：「激射其志。」
報吳王曰：「臣敬以大王之言告越王，越王大恐，曰：『孤不幸，少失先人，內不自量，抵罪於吳，軍敗身辱，棲于會稽，國為虛莽，〔一〕賴大王之賜，使得奉俎豆而修祭祀，死不敢忘，何謀之敢慮！』」後五日，越使大夫種頓首言於吳王曰：「東海役臣孤句踐使者臣種，敢修下吏問於左右。今竊聞大王將興大義，誅彊救弱，困暴齊而撫周室，請悉起境內士卒三千人，孤請自被堅執銳，以先受矢石。因越賤臣種奉先人藏器，甲二十領，鈇屈盧之矛，〔二〕步光之劍，以賀軍吏。」吳王大說，以告子貢曰：「越王欲身從寡人伐齊，可乎？」子貢曰：「不可。夫空人之國，悉人之眾，又從其君，不義。君受其幣，許其師，而辭其君。」吳王許諾，乃謝越王。於是吳王乃遂發九郡兵伐齊。
〔一〕集解虛音墟。莽，莫朗反。索隱有本作「棘」，恐誤也。
〔二〕索隱鈇音膚，斧也。劉氏云一本無此字。屈盧，矛名。
子貢因去之晉，謂晉君曰：「臣聞之，慮不先定不可以應卒〔一〕，兵不先辨不可以勝敵。今夫齊與吳將戰，彼戰而不勝，越亂之必矣；與齊戰而勝，必以其兵臨晉。」晉君大恐，曰：「為之柰何？」子貢曰：「修兵休卒以待之。」晉君許諾。
〔一〕索隱按：卒謂急卒也。言計慮不先定，不可以應卒有非常之事。
子貢去而之魯。吳王果與齊人戰於艾陵，〔一〕大破齊師，獲七將軍之兵而不歸，果以兵臨晉，與晉人相遇黃池〔二〕之上。吳晉爭彊。晉人擊之，大敗吳師。越王聞之，涉江襲吳，去城七里而軍。吳王聞之，去晉而歸，與越戰於五湖。三戰不勝，城門不守，越遂圍王宮，殺夫差而戮其相。〔三〕破吳三年，東向而霸。
〔一〕索隱按：左傳在哀十一年。
〔二〕索隱左傳黃池之會在哀十三年。越入吳，吳與越平也。
〔三〕索隱按：左傳越滅吳在哀二十二年，則事並懸隔數年。蓋此文欲終說其事，故其辭相連。
故子貢一出，存魯，亂齊，破吳，彊晉而霸越。子貢一使，使勢相破，十年之中，五國各有變。〔一〕
〔一〕索隱按：左傳謂魯、齊、晉、吳、越也，故云「子貢出，存魯，亂齊，破吳，彊晉而霸越」。
子貢好廢舉，與時轉貨貲。〔一〕喜揚人之美，不能匿人之過。常相魯衛，家累千金，卒終于齊。
〔一〕集解廢舉謂停貯也。與時謂逐時也。夫物賤則買而停貯，值貴即逐時轉易，貨賣取資利也。索隱按：家語「貨」作「化」。王肅云：「廢舉謂買賤賣貴也，轉化謂隨時轉貨以殖其資也。」劉氏云：「廢謂物貴而賣之，舉謂物賤而收買之，轉貨謂轉貴收賤也。」
言偃，吳人，〔一〕字子游。少孔子四十五歲。
〔一〕索隱家語云魯人。按：偃仕魯為武城宰耳。今吳郡有言偃冢，蓋吳郡人為是也。
子游既已受業，為武城宰。〔一〕孔子過，聞弦歌之聲。孔子莞爾而笑〔二〕曰：「割雞焉用牛刀？」〔三〕子游曰：「昔者偃聞諸夫子曰，君子學道則愛人，小人學道則易使。」〔四〕孔子曰：「二三子，〔五〕偃之言是也。前言戲之耳。」〔六〕孔子以為子游習於文學。
〔一〕正義括地志云：「在兗州，即南城也。輿地志云南武城縣，魯武城邑，子游為宰者也，在泰山郡。」
〔二〕集解何晏曰：「莞爾，小笑貌。」
〔三〕集解孔安國曰：「言治小何須用大道。」
〔四〕集解孔安國曰：「道謂禮樂也。樂以和人，人和則易使。」
〔五〕集解孔安國曰：「從行者。」
〔六〕集解孔安國曰：「戲以治小而用大。」
卜商〔一〕字子夏。少孔子四十四歲。
〔一〕集解家語云衛人。鄭玄曰溫國卜商。索隱按：家語云衛人，鄭玄云溫國人，不同者，溫國今河內溫縣，元屬衛故。
子夏問：「『巧笑倩兮，美目盼兮，素以為絢兮』，何謂也？」〔一〕子曰：「繪事後素。」〔二〕曰：「禮後乎？」〔三〕孔子曰：「商始可與言詩已矣。」〔四〕
〔一〕集解馬融曰：「倩，笑貌。盼，動目貌。絢，文貌。此上二句在衛風碩人之二章，其下一句逸詩。」
〔二〕集解鄭玄曰：「繪，畫文也。凡晝繪先布眾色，然後以素分布其閒以成其文，喻美女雖有倩盼美質，亦須禮以成也。」
〔三〕集解何晏曰：「孔言繢事後素，子夏聞而解知以素喻禮，故曰『禮後乎』。」
〔四〕集解包氏曰：「能發明我意，可與言詩矣。」
子貢問：「師與商孰賢？」子曰：「師也過，商也不及。」〔一〕「然則師愈與？」曰：「過猶不及。」
〔一〕集解孔安國曰：「言俱不得中。」
子謂子夏曰：「汝為君子儒，無為小人儒。」〔一〕
〔一〕集解何晏曰：「君子之儒將以明道，小人為儒則矜其名。」
孔子既沒，子夏居西河〔一〕教授，為魏文侯師。〔二〕其子死，哭之失明。
〔一〕索隱在河東郡之西界，蓋近龍門。劉氏云：「今同州河西縣有子夏石室學堂也。」正義西河郡，今汾州也。爾雅云：「兩河閒曰冀州。」禮記云：「自東河至於西河。」河東故號龍門河為西河，漢因為西河郡，汾州也，子夏所教處。括地志云：「謁泉山一名隱泉山，在汾州隰城縣北四十里。注水經云『其山崖壁五，崖半有一石室，去地五十丈，頂上平地十許頃。隨國集記云此為子夏石室，退老西河居此』。有卜商神祠，今見在。」
〔二〕索隱按：子夏文學著於四科，序詩，傳易。又孔子以春秋屬商。又傳禮，著在禮志。而此史並不論，空記論語小事，亦其疏也。正義文侯都安邑。孔子卒後，子夏教於西河之上，文侯師事之，咨問國政焉。
顓孫師，陳人，〔一〕字子張。少孔子四十八歲。
〔一〕索隱鄭玄目錄陽城人。陽城，縣名，屬陳郡。
子張問干祿，〔一〕孔子曰：「多聞闕疑，慎言其餘，則寡尤；〔二〕多見闕殆，慎行其餘，則寡悔。〔三〕言寡尤，行寡悔，祿在其中矣。」〔四〕
〔一〕集解鄭玄曰：「干，求也。祿，祿位也。」
〔二〕集解包氏曰：「尤，過也。疑則闕之；其餘不疑，猶慎言之，則少過。」
〔三〕集解包氏曰：「殆，危也。所見危者，闕而不行，則少悔。」
〔四〕集解鄭玄曰：「言行如此，雖不得祿，得祿之道。」
他日從在陳蔡閒，困，問行。孔子曰：「言忠信，行篤敬，雖蠻貊之國行也；言不忠信，行不篤敬，雖州里行乎哉！〔一〕立則見其參於前也，在輿則見其倚於衡，夫然後行。」〔二〕子張書諸紳〔三〕。
〔一〕集解鄭玄曰：「二千五百家為州，五家為鄰，五鄰為里。行乎哉，言不可行。」
〔二〕集解包氏曰：「衡，軶也。言思念忠信，立則常想見，參然在前；在輿則若倚於車軶。」
〔三〕集解孔安國曰：「紳，大帶也。」
子張問：「士何如斯可謂之達矣？」孔子曰：「何哉，爾所謂達者？」子張對曰：「在國必聞，在家必聞。」〔一〕孔子曰：「是聞也，非達也。夫達者，質直而好義，察言而觀色，慮以下人，〔二〕在國及家必達。〔三〕夫聞也者，色取仁而行違，居之不疑，〔四〕在國及家必聞。」〔五〕
〔一〕集解鄭玄曰：「言士之所在，皆能有名譽。」
〔二〕集解馬融曰：「常有謙退之志，察言語，觀顏色，知其所欲，其念慮常欲下於人。」
〔三〕集解馬融曰：「謙尊而光，卑而不可踰。」
〔四〕集解馬融曰：「此言佞人也。佞人假仁者之色，行之則違；安居其偽而不自疑。」
〔五〕集解馬融曰：「佞人黨多。」
曾參，南武城人，〔一〕字子輿。少孔子四十六歲。
〔一〕索隱按：武城屬魯。當時魯更有北武城，故言南也。正義括地志云：「南武城在兗州，子游為宰者。地理志云定襄有武城，清河有武城，故此云南武城也。」
孔子以為能通孝道，〔一〕故授之業。作孝經。死於魯。
〔一〕正義韓詩外傳云：「曾子曰：『吾嘗仕為吏，祿不過鍾釜，尚猶欣欣而喜者，非以為多也，樂道養親也。親沒之後，吾嘗南游於越，得尊官，堂高九仞，榱提三尺，〈身戾〉轂百乘，然猶北向而泣者，非為賤也，悲不見吾親也。』」
澹臺滅明，〔一〕武城人，〔二〕字子羽。少孔子三十九歲。
〔一〕集解包氏曰：「澹臺，姓；滅明，名。」正義括地志云：「延津在滑州靈昌縣東七里。注水經云：『黃河水至此為之延津。昔澹臺子羽齎千金之璧渡河，陽侯波起，兩蛟夾舟。子羽曰：「吾可以義求，不可以威劫。」操劍斬蛟。蛟死，乃投璧於河，三投而輒躍出，乃毀璧而去，亦無怪意。』即此津也。」
〔二〕正義括地志云亦在兗州。
狀貌甚惡。欲事孔子，孔子以為材薄。既已受業，退而修行，行不由徑，非公事不見卿大夫。〔一〕
〔一〕集解包氏曰：「言其公且方。」
南游至江，〔一〕從弟子三百人，設取予去就，名施乎諸侯。孔子聞之，曰：「吾以言取人，失之宰予；以貌取人，失之子羽〔二〕。」
〔一〕索隱按：今吳國東南有澹臺湖，即其遺跡所在。
〔二〕索隱按：家語「子羽有君子之容，而行不勝其貌」。而上文云「滅明狀貌甚惡」，則以子羽形陋也。今此孔子云「以貌取人，失之子羽」，與家語正相反。正義按：澹子羽墓在兗州鄒城縣。
宓不齊字子賤。〔一〕少孔子三十歲。〔二〕
〔一〕集解孔安國曰魯人。正義顏氏家訓云：「兗州永昌郡城，舊單父縣地也。東門有子賤碑，漢世所立，乃云濟南伏生即子賤之後，是『虙』之與『伏』古來通，字誤為『宓』，較可明矣。虙字從『虍』，音呼；宓從『宀』。音綿。下俱為『必』，世傳寫誤也。」
〔二〕索隱家語云「魯人，字子賤，少孔子四十九歲」。此云「三十」，不同。
孔子謂「子賤君子哉！魯無君子，斯焉取斯？」〔一〕
〔一〕集解包氏曰：「如魯無君子，子賤安得此行而學？」
子賤為單父宰，〔一〕反命於孔子，曰：「此國有賢不齊者五人，〔二〕教不齊所以治者。」孔子曰：「惜哉不齊所治者小，所治者大則庶幾矣。」
〔一〕正義宋州縣也。說苑云：「宓子賤理單父，彈琴，身不下堂，單父理。巫馬期以星出，以星入，而單父亦理。巫馬期問其故。宓子賤曰：『我之謂任人，子之謂任力。任力者勞，任人者逸。』」
〔二〕索隱按：家語云「不齊所父事者三人，所兄事者五人，所友者十一人」，不同也。
原憲〔一〕字子思。
〔一〕集解鄭玄曰魯人。索隱鄭玄云魯人。家語云：「宋人。少孔子三十六歲。」
子思問恥。孔子曰：「國有道，穀。〔一〕國無道，穀，恥也。」〔二〕
〔一〕集解孔安國曰：「穀，祿也。邦有道，當食祿。」
〔二〕集解孔安國曰：「君無道而在其朝，食其祿，是恥辱也。」
子思曰：「克伐怨欲不行焉，可以為仁乎？」〔一〕孔子曰：「可以為難矣，仁則吾弗知也。」〔二〕
〔一〕集解馬融曰：「克，好勝人也。伐，自伐其功。怨，忌也。欲，貪欲也。」
〔二〕集解包氏曰：「四者行之難，未足以為仁。」
孔子卒，原憲遂亡在草澤中。〔一〕子貢相衛，而結駟連騎，排藜藿入窮閻，過謝原憲。憲攝敝衣冠見子貢。子貢恥之，曰：「夫子豈病乎？」原憲曰：「吾聞之，無財者謂之貧，學道而不能行者謂之病。若憲，貧也，非病也。」子貢慚，不懌而去，終身恥其言之過也。
〔一〕索隱家語云：「隱居衛。」
公冶長，齊人，字子長。〔一〕
〔一〕索隱家語云：「魯人，名萇，字子長。」范甯云：「字子芝。」
孔子曰：「長可妻也，雖在累紲之中，〔一〕非其罪也。」以其子妻之。〔二〕
〔一〕集解孔安國曰：「累，黑索也。紲，攣也。所以拘罪人。」
〔二〕集解張華曰：「公冶長墓在城陽姑幕城東南五里所，墓極高。」
南宮括字子容。〔一〕
〔一〕集解孔安國曰：「容，魯人」。索隱家語作「南宮縚」。按：其人是孟僖子之子仲孫閱也，蓋居南宮因姓焉。
問孔子曰：「羿善射，奡盪舟，〔一〕俱不得其死然；禹稷躬稼而有天下？」孔子弗答。〔二〕容出，孔子曰：「君子哉若人！上德哉若人！」〔三〕「國有道，不廢；〔四〕國無道，免於刑戮。」三復「白珪之玷」，〔五〕以其兄之子妻之。
〔一〕集解孔安國曰：「羿，有窮之君，篡夏后位，其徒寒浞殺之，因其室而生奡。奡多力，能陸地行舟，為夏后少康所殺。」正義羿音詣。盪，大浪反。
〔二〕集解馬融曰：「禹盡力於溝洫，稷播百穀，故曰『躬稼』也。禹及其身，稷及後世，皆王。括意欲以禹稷比孔子，孔子謙，故不答。」
〔三〕集解孔安國曰：「賤不義而貴有德，故曰君子。」
〔四〕集解孔安國曰：「不廢，言見用。」
〔五〕集解孔安國曰：「詩云『白珪之玷，尚可磨也；斯言之玷，不可為也』。南容讀詩至此，三反之，是其心敬慎於言。」
公皙哀字季次。〔一〕
〔一〕集解孔子家語云齊人。索隱家語作「公皙克」。
孔子曰：「天下無行，多為家臣，仕於都；唯季次未嘗仕〔一〕。」
〔一〕索隱家語云：「未嘗屈節為人臣，故子特賞歎之。」亦見游俠傳也。
曾蒧〔一〕字皙。〔二〕
〔一〕集解音點。索隱音點，又音其炎反。
〔二〕集解孔安國曰：「皙，曾參父。」索隱家語云：「曾點字子皙，曾參之父。」
侍孔子，孔子曰：「言爾志。」蒧曰：「春服既成，冠者五六人，童子六七人，浴乎沂，風乎舞雩，詠而歸。」〔一〕孔子喟爾歎曰：「吾與蒧也！」〔二〕
〔一〕集解徐廣曰：「一作『饋』。」駰案：包氏曰「暮春者，季春三月也。春服既成，衣單袷之時，我欲得冠者五六人，童子六七人，浴於沂水之上，風涼於舞雩之下，歌詠先王之道，歸於夫子之門」。
〔二〕集解周氏曰：「善蒧之獨知時也。」
顏無繇〔一〕字路。路者，顏回父，〔二〕父子嘗各異時事孔子。
〔一〕集解音遙。正義繇音由。
〔二〕索隱家語云「顏由字路，回之父也。孔子始教於闕里而受學焉。少孔子六歲」，故此傳云「父子異時事孔子」，故易稱「顏氏之子」者，是父子俱學孔門也。
顏回死，顏路貧，請孔子車以葬。〔一〕孔子曰：「材不材，亦各言其子也。鯉也死，有棺而無槨，吾不徒行以為之槨，以吾從大夫之後，不可以徒行。」〔二〕
〔一〕集解孔安國曰：「賣以作槨。」
〔二〕集解孔安國曰：「鯉，孔子子伯魚。孔子時為大夫，言從大夫之後，不可徒行，謙辭也。」
商瞿，〔一〕魯人，字子木。〔二〕少孔子二十九歲。
〔一〕正義具俱反。
〔二〕索隱家語云：「瞿年三十八無子，母欲更娶室。孔子曰『瞿過四十當有五丈夫子』，果然。瞿謂梁鱣勿娶，『吾恐子或晚生，非妻之過也』。」
孔子傳易於瞿，瞿傳楚人馯〔一〕臂子弘，〔二〕弘傳江東人矯〔三〕子庸疵，〔四〕疵傳燕人周子家豎，〔五〕豎傳淳于人光子乘羽，〔六〕羽傳齊人田子莊何，〔七〕何傳東武人〔八〕王子中同，〔九〕同傳菑川人楊何。〔一〇〕何元朔中以治易為漢中大夫。
〔一〕集解徐廣曰：「音寒。」
〔二〕索隱馯，徐廣音韓，鄒誕生音汗。按：儒林傳、荀卿子及漢書皆云馯臂字子弓，今此獨作「弘」，蓋誤耳。應劭云子弓是子夏門人。正義馯音汗。顏師古云：「馯，姓也。」漢書及荀卿子皆云字子弓，此作「弘」，蓋誤也。應劭云：「子弓，子夏門人。」
〔三〕集解音橋。
〔四〕集解自移反。索隱儒林傳及系本皆作「蟜」。疵音自移反。疵字或作「疪」。蟜是姓，疪，名也，字子肩。然蟜姓，魯莊公族也，禮記「蟜固見季武子」。蓋魯人，史儒林傳皆云魯人，獨此云江東人，蓋亦誤耳。儒林傳云馯臂，江東人；橋疵，楚人也。正義漢書作「橋庇」，云魯人。顏師古云橋庇字子庸。
〔五〕索隱周豎字子家，有本作「林」。正義豎音時與反。周豎字子家，漢書作「周醜」也。
〔六〕索隱淳于，縣名，在北海。光羽字子乘。正義光乘字羽。括地志云：「淳于，國〔名〕，在密州安丘縣東三十里，古之州國，周武王封淳于國。」
〔七〕索隱田何字子莊。正義儒林傳云：「田何字子莊。」
〔八〕集解徐廣曰：「屬琅邪。」
〔九〕索隱王同字子中。正義括地志云：「東武縣今密州諸城縣是也。」漢〔書〕作「王同字子仲」。
〔一〇〕索隱自商瞿傳易至楊何，凡八代相傳。儒林傳何字叔元。正義漢書云字叔元。按：商瞿至楊何凡八代。
高柴字子羔。〔一〕少孔子三十歲。
〔一〕集解鄭玄曰衛人。索隱鄭玄云衛人。家語「齊人，高氏之別族。長不盈六尺，狀貌甚惡」。此傳作「五尺」。誤也。正義家語云齊人。
子羔長不盈五尺，受業孔子，孔子以為愚。
子路使子羔為費郈宰，〔一〕孔子曰：「賊夫人之子！」〔二〕子路曰：「有民人焉，有社稷焉，何必讀書然後為學！」〔三〕孔子曰：「是故惡夫佞者。」〔四〕
〔一〕正義括地志云：「鄆州宿縣二十三里郈亭。」
〔二〕集解包氏曰：「子羔學未孰習而使為政，所以賊害人。」
〔三〕集解孔安國曰：「言治人事神，於是而習，亦學也。」
〔四〕集解孔安國曰：「疾其以給應，遂己非而不知窮也。」
漆彫開字子開。〔一〕
〔一〕集解鄭玄曰魯人也。索隱鄭玄云魯人。家語云：「蔡人，字子若，少孔子十一歲。」又曰：「習尚書，不樂仕。孔子曰：『可以仕矣。』對曰：『吾斯之未能信。』」王肅云：「未得用斯書之意，故曰『未能信』也。」正義家語云：「蔡人，字子若，少孔子十一歲。習尚書，不樂仕。」
孔子使開仕，對曰：「吾斯之未能信。」〔一〕孔子說。〔二〕
〔一〕集解孔安國曰：「仕進之道。未能信者，未能究習。」
〔二〕集解鄭玄曰：「善其志道深。」
公伯繚字子周。〔一〕
〔一〕集解馬融曰魯人。索隱馬融云魯人。家語無公伯繚而有申繚子周。而譙周云「疑公伯繚是讒愬之人，孔子不責，而云『其如命何』，非弟子之流也」。今亦列比在七十二賢之數，蓋太史公誤。且「繚」亦作「遼」也。正義家語有申繚子周。古史考云：「疑公伯僚是讒愬之人，孔子不責，而云命，非弟子之流也。」
周愬子路於季孫，子服景伯以告孔子，曰：「夫子固有惑志〔一〕，繚也，吾力猶能肆諸市朝。」〔二〕孔子曰：「道之將行，命也；道之將廢，命也。公伯繚其如命何！」
〔一〕集解孔安國曰：「季孫信譖，恚子路也。」
〔二〕集解鄭玄曰：「吾勢猶能辨子路之無罪於季孫，使人誅僚而肆之也。有罪既刑，陳其尸曰肆。」
司馬耕字子牛。〔一〕
〔一〕集解孔安國曰宋人。索隱家語云「宋人，字子牛」，孔安國亦云「宋人，弟安子曰司馬犁」也。牛是桓魋之弟，以魋為宋司馬，故牛遂以司馬為氏也。
牛多言而躁。問仁於孔子，孔子曰：「仁者其言也訒。」〔一〕曰：「其言也訒，斯可謂之仁乎？」子曰：「為之難，言之得無訒乎！」〔二〕
〔一〕集解孔安國曰：「訒，難也。」
〔二〕集解孔安國曰：「行仁難，言仁亦不得不訒也。」
問君子，子曰：「君子不憂不懼。」〔一〕曰：「不憂不懼，斯可謂之君子乎？」子曰：「內省不疚，夫何憂何懼！」〔二〕
〔一〕集解孔安國曰：「牛兄桓魋將為亂，牛自宋來學，常憂懼，故孔子解之也。」
〔二〕集解包氏曰：「疚，病。自省無罪惡，無可憂懼。」
樊須字子遲。〔一〕少孔子三十六歲。
〔一〕集解鄭玄曰齊人。索隱家語云魯人也。正義家語云魯人。
樊遲請學稼，孔子曰：「吾不如老農。」請學圃，曰：「吾不如老圃。」〔一〕樊遲出，孔子曰：「小人哉樊須也！上好禮，則民莫敢不敬；上好義，則民莫敢不服；上好信，則民莫敢不用情。〔二〕夫如是，則四方之民襁負其子而至矣，焉用稼！」〔三〕
〔一〕集解馬融曰：「樹五穀曰稼，樹菜蔬曰圃。」
〔二〕集解孔安國曰：「情，實也。言民化上各以實應。」
〔三〕集解包氏曰：「禮義與信足以成德，何用學稼以教民乎！負子之器曰襁。」
樊遲問仁，子曰：「愛人。」問智，曰：「知人。」
有若〔一〕少孔子四十三歲。〔二〕有若曰：「禮之用，和為貴，先王之道斯為美。小大由之，有所不行；知和而和，不以禮節之，亦不可行也。」〔三〕「信近於義，言可復也；〔四〕恭近於禮，遠恥辱也；〔五〕因不失其親，亦可宗也。」〔六〕
〔一〕集解鄭玄曰魯人。
〔二〕索隱家語云：「魯人，字子有，少孔子三十三歲。」今此傳云「四十二歲」，不知傳誤，又所見不同也？正義家語云「魯人，字有，少孔子三十三歲」，不同。
〔三〕集解馬融曰：「人知禮貴和，而每事從和，不以禮為節，亦不可以行也。」
〔四〕集解何晏曰：「復猶覆也。義不必信，信非義也。以其言可覆，故曰近義。」
〔五〕集解何晏曰：「恭不合禮，非禮也。以其能遠恥辱，故曰近禮。」
〔六〕集解孔安國曰：「因，親也。言所親不失其親，亦可宗敬。」
孔子既沒，弟子思慕，有若狀似孔子，弟子相與共立為師，師之如夫子時也。他日，弟子進問曰：「昔夫子當行，使弟子持雨具，已而果雨。弟子問曰：『夫子何以知之？』夫子曰：『詩不云乎？「月離于畢，俾滂沱矣。」〔一〕昨暮月不宿畢乎？』他日，月宿畢，竟不雨。商瞿年長無子，其母為取室。〔二〕孔子使之齊，瞿母請之。孔子曰：『無憂，瞿年四十後當有五丈夫子。』已而果然。問夫子何以知此？」有若默然無以應。弟子起曰：「有子避之，此非子之座也！」
〔一〕集解毛傳曰：「畢，噣也。月離陰星則雨。」
〔二〕正義家語云：「瞿年三十八無子，母欲更娶室。孔子曰：『
瞿年過四十當有五丈夫子。』果然。」中備云：「魯人商瞿使向齊國，瞿年四十，今後使行遠路，畏慮，恐絕無子。夫子正月與瞿母筮，告曰：『後有五丈夫子。』子貢曰：『何以知？』子曰：『卦遇大畜，艮之二世。九二甲寅木為世，六五景子水為應。世生外象生象來爻生互內象，艮別子，應有五子，一子短命。』顏回云：『何以知之？』『內象是本子，一艮變為二醜三陽爻五，於是五子，一子短命。』『何以知短命？』『他以故也。』」
〔三〕集解五男也。索隱謂五男也。
公西赤字子華。〔一〕少孔子四十二歲。
〔一〕集解鄭玄曰魯人。
子華使於齊，冉有為其母請粟。孔子曰：「與之釜。」〔一〕請益，曰：「與之庾。」〔二〕冉子與之粟五秉。〔三〕孔子曰：「赤之適齊也，乘肥馬，衣輕裘。吾聞君子周急不繼富。」〔四〕
〔一〕集解馬融曰：「六斗四升曰釜。」
〔二〕集解包氏曰：「十六斗曰庾。」
〔三〕集解馬融曰：「十六斛曰秉，五秉合八十斛。」
〔四〕集解鄭玄曰：「非冉有與之太多。」
巫馬施字子旗。〔一〕少孔子三十歲。
〔一〕集解鄭玄曰魯人。索隱鄭玄云魯人。家語云：「陳人，字子期。」正義音其。
陳司敗〔一〕問孔子曰：「魯昭公知禮乎？」孔子曰：「知禮。」退而揖巫馬旗曰：「吾聞君子不黨，君子亦黨乎？魯君娶吳女為夫人，命之為孟子。孟子姓姬，諱稱同姓，故謂之孟子。魯君而知禮，孰不知禮！」〔二〕施以告孔子，孔子曰：「丘也幸，苟有過，人必知之。臣不可言君親之惡，為諱者，禮也。」〔三〕
〔一〕集解孔安國曰：「司敗，官名。陳大夫也。」
〔二〕集解孔安國曰：「相助匿非曰黨。禮同姓不婚，而君娶之。當稱『吳姬』，諱曰『孟子』。」
〔三〕集解孔安國曰：「以司敗之言告也。諱國惡，禮也。聖人之道弘，故受之為過也。」
梁鱣〔一〕字叔魚。〔二〕少孔子二十九歲。
〔一〕集解一作「鯉」。
〔二〕集解孔子家語曰齊人。索隱家語云齊人，字叔魚也。
顏幸字子柳。〔一〕少孔子四十六歲。〔二〕
〔一〕集解鄭玄曰魯人。索隱家語云：「顏幸，字柳。」按：禮記有顏柳，或此人。
〔二〕索隱家語云「少三十六歲」，與鄭玄同。
冉孺字子魯，〔一〕少孔子五十歲。
〔一〕集解一作「曾」。索隱家語字子魯，魯人。作「冉儒」。
曹卹字子循。少孔子五十歲。〔一〕
〔一〕索隱曹卹少孔子五十歲。家語同。
伯虔字子析，〔一〕少孔子五十歲。
〔一〕索隱伯虔字子析。家語作「伯處字子晳」，皆轉寫字誤，未知適從。正義家語云「子哲」。
公孫龍字子石。〔一〕少孔子五十三歲。
〔一〕集解鄭玄曰楚人。索隱家語或作「寵」，又云「礱」，七十子圖非「礱」也。按：字子石，則「礱」或非謬。鄭玄云楚人，家語衛人。然莊子所云「堅白之談」，則其人也。正義家語云衛人，孟子云趙人，莊子云「堅白之談」也。
自子石已右三十五人，顯有年名及受業見于書傳。其四十有二人，無年及不見書傳者紀于左：〔一〕
〔一〕索隱按：家語此例唯有三十七人。其公良孺、秦商、顏亥、叔仲會四人，家語有事跡，史記闕。然自公伯遼、秦冉、鄡單三人，家語不載，而別有琴牢、陳亢、縣亶當此三人數，皆互有也。如文翁圖所記，又有林放、蘧伯玉、申棖、申堂，俱是後人所以見增益，於今殆不可考。
冉季字子產。〔一〕
〔一〕集解鄭玄曰魯人。索隱家語冉季字產。正義家語云冉季字子產。
公祖句茲字子之。〔一〕
〔一〕索隱句音鉤。正義句音鉤。
秦祖字子南。〔一〕
〔一〕集解鄭玄曰秦人。索隱家語字子南。
漆雕哆〔一〕字子斂。〔二〕
〔一〕集解音赤者反。索隱赤者反。家語字子斂。
〔二〕集解鄭玄曰魯人。
顏高字子驕。〔一〕
〔一〕索隱家語名產。孔子在衛，南子招夫子為次過市，時產為御也。正義孔子在衛，南子招夫子為次乘過市，顏高為御。
漆雕徒父。〔一〕
〔一〕索隱家語字固也。
壤駟赤字子徒。〔一〕
〔一〕集解鄭玄曰秦人。索隱家語字子徒者。
商澤。〔一〕
〔一〕集解家語曰字子季。索隱家語字季。
石作蜀字子明。〔一〕
〔一〕索隱家語同。
任不齊字選。〔一〕
〔一〕集解鄭玄曰楚人。索隱家語字子選也。
公良孺字子正。〔一〕
〔一〕集解鄭玄曰：「陳人，賢而有勇。」索隱家語作「良儒」。陳人，字子正，賢而有勇。孔子周遊，常以家車五乘從孔子遊。家語在三十五人之中。亦見系家，在三十二人不見，蓋傳之數亦誤也。鄒誕本作「公襄儒」。正義孔子周游，常以家車五乘從孔子。孔子世家亦云語在三十五人中，今在四十二人數，恐太史公誤也。
后處字子里。〔一〕
〔一〕集解鄭玄曰齊人。索隱家語同也。
秦冉字開。〔一〕
〔一〕正義家語無此人。王肅家語此等惟三十七人，其公良孺、秦商、顏亥、仲叔會四人，家語有事跡，而史記闕。公伯寮、秦冉、鄡單，家語不載，而別有琴牢、陳亢、縣亶三人。
公夏首字乘。〔一〕
〔一〕集解鄭玄曰魯人。索隱家語同也。
奚容箴字子皙。〔一〕
〔一〕索隱家語同也。正義衛人。
公肩定字子中。〔一〕
〔一〕集解鄭玄曰魯人。或曰晉人。索隱家語同也。
顏祖字襄。〔一〕
〔一〕索隱家語無此人也。正義魯人。
鄡〔一〕單〔二〕字子家。〔三〕
〔一〕集解苦堯反。
〔二〕集解音善。
〔三〕集解徐廣曰：「一云『鄔單』。鉅鹿有鄡縣，太原有鄔縣。」索隱鄡音苦堯反，單音善，則單名。徐廣云「一作『鄔單』，鉅鹿有鄡縣，太原有鄔縣」。家語無此人也。
句井疆。〔一〕
〔一〕集解鄭玄曰衛人。正義句作「鉤」。
罕父黑字子索。〔一〕
〔一〕集解家語曰：「罕父黑字索。」索隱家語作「罕父黑字索」。
秦商字子丕。〔一〕
〔一〕集解鄭玄曰楚人。索隱家語：「魯人，字丕慈。少孔子四歲。其父堇，與孔子父紇俱以力聞也。」正義家語云：「魯人，字丕茲。」
申黨字周。〔一〕
〔一〕索隱家語有申繚，字周。論語有申棖。鄭玄云「申棖，魯人，弟子也」。蓋申堂是棖不疑，以棖堂聲相近。上又有公伯繚，亦字周。家語則無伯繚，是史記述伯繚一人者也。正義魯人。
顏之僕字叔。〔一〕
〔一〕集解鄭玄曰魯人。索隱家語並同。
榮旂字子祈。〔一〕
〔一〕索隱家語榮祈字子顏也。
縣成字子祺。〔一〕
〔一〕集解鄭玄曰魯人。索隱家語作「子謀」也。正義縣音玄。
左人郢字行。〔一〕
〔一〕集解鄭玄曰魯人。索隱家語同也。
燕伋字思。〔一〕
〔一〕索隱家語同也。
鄭國字子徒。〔一〕
〔一〕索隱家語薛邦字徒，史記作「國」而家語稱「邦」者，蓋避漢祖諱而改。「鄭」與「薛」，字誤也。正義家語云薛邦字徒，史記作「國」者，避高祖諱。「薛」字與「鄭」字誤耳。
秦非字子之。〔一〕
〔一〕集解鄭玄曰魯人。
施之常字子恆。
顏噲字子聲。〔一〕
〔一〕集解鄭玄曰魯人。
步叔乘字子車。〔一〕
〔一〕集解鄭玄曰齊人。
原亢籍。〔一〕
〔一〕集解家語曰：「名亢，字籍。」索隱家語名亢字籍。正義亢，作「冗」，仁勇反。
樂欬字子聲。〔一〕
〔一〕索隱家語同也。正義魯人。
廉絜字庸。〔一〕
〔一〕集解鄭玄曰衛人。索隱家語同也。
叔仲會字子期。〔一〕
〔一〕集解鄭玄曰晉人。索隱鄭玄云晉人。家語「魯人。少孔子五十四歲。與孔璇年相比，二孺子俱執筆迭侍於夫子，孟武伯見而放之」是也。
顏何字冉。〔一〕
〔一〕集解鄭玄曰魯人。索隱家語字稱。
狄黑字皙。〔一〕
〔一〕索隱家語同。
邦巽字子斂。〔一〕
〔一〕集解鄭玄曰魯人。索隱家語「巽」作「選」，字子斂。文翁圖作「國選」，蓋亦避漢諱改之。劉氏作「邽巽」，音圭，所見各異。
孔忠。〔一〕
〔一〕集解家語曰：「忠字子蔑，孔子兄之子。」索隱家語云「忠字子蔑，孔子兄之子」也。
公西輿如字子上。〔一〕
〔一〕索隱家語同。
公西葴字子上。〔一〕
〔一〕集解鄭玄曰魯人。索隱公西箴字子上，家語子上作「子尚」也。
太史公曰：學者多稱七十子之徒，譽者或過其實，毀者或損其真，鈞之未睹厥容貌，則論言弟子籍，出孔氏古文近是。余以弟子名姓文字悉取論語弟子問并次為篇，疑者闕焉。
【索隱述贊】教興闕里，道在郰鄉。異能就列，秀士升堂。依仁遊藝，合志同方。將師宮尹，俎豆琳瑯。惜哉不霸，空臣素王！
卷六十八　　　商君列傳第八
商君者，〔一〕衛之諸庶孽公子也，名鞅，姓公孫氏，其祖本姬姓也。鞅少好刑名之學，事魏相公叔座〔二〕為中庶子。〔三〕公叔座知其賢，未及進。會座病，魏惠王親往問病，〔四〕曰：「公叔病有如不可諱，將柰社稷何？」公叔曰：「座之中庶子〔五〕公孫鞅，年雖少，有奇才，願王舉國而聽之。」王嘿然。王且去，座屏人言曰：「王即不聽用鞅，必殺之，無令出境。」王許諾而去。公叔座召鞅謝曰：「今者王問可以為相者，我言若，王色不許我。我方先君後臣，因謂王即弗用鞅，當殺之。王許我。汝可疾去矣，且見禽。」鞅曰：「彼王不能用君之言任臣，又安能用君之言殺臣乎？」卒不去。惠王既去，而謂左右曰：「公叔病甚，悲乎，欲令寡人以國聽公孫鞅也，豈不悖哉！」〔六〕
〔一〕正義秦封於商，故號商君。
〔二〕索隱公叔，氏；座，名也。座音在戈反。
〔三〕索隱官名也。魏已置之，非自秦也。周禮夏官謂之「諸子」，禮記文王世子謂之「庶子」，掌公族也。
〔四〕索隱即魏侯之子，名罃，後徙大梁而稱梁也。
〔五〕索隱戰國策云衛庶子也。
〔六〕索隱疾重而悖亂也。正義悖音背。
公叔既死，公孫鞅聞秦孝公下令國中求賢者，將修繆公之業，東復侵地，迺遂西入秦，因孝公寵臣景監〔一〕以求見孝公。孝公既見衛鞅，語事良久，孝公時時睡，弗聽。罷而孝公怒景監曰：「子之客妄人耳，安足用邪！」景監以讓衛鞅。衛鞅曰：「吾說公以帝道，其志不開悟矣。」後五日，復求見鞅。鞅復見孝公，益愈，然而未中旨。罷而孝公復讓景監，景監亦讓鞅。鞅曰：「吾說公以王道而未入也。請復見鞅。」鞅復見孝公，孝公善之而未用也。罷而去。孝公謂景監曰：「汝客善，可與語矣。」鞅曰：「吾說公以霸道，其意欲用之矣。誠復見我，我知之矣。」衛鞅復見孝公。公與語，不自知之前於席也。語數日不厭。景監曰：「子何以中吾君？吾君之驩甚也。」鞅曰：「吾說君〔二〕以帝王之道比三代，〔三〕而君曰：『久遠，吾不能待。且賢君者，各及其身顯名天下，安能邑邑待數十百年以成帝王乎？』故吾以彊國之術說君，君大說〔四〕之耳。然亦難以比德於殷周矣。」
〔一〕索隱景姓，楚之族也。監音去聲平聲並通。
〔二〕索隱音稅，下同。
〔三〕索隱比三。比者，頻也。謂頻三見孝公，言帝王之道也。比音必耳反。正義比，必寐反。說者以五帝三王之事比至孝公，以三代帝王之道方興。孝公曰「太久遠，吾不能」。
〔四〕索隱音悅。
孝公既用衛鞅，鞅欲變法，恐天下議己。衛鞅曰：「疑行無名，疑事無功。且夫有高人之行者，固見非於世；〔一〕有獨知之慮者，必見敖於民。〔二〕愚者闇於成事，知者見於未萌。民不可與慮始而可與樂成。論至德者不和於俗，成大功者不謀於眾。是以聖人苟可以彊國，不法其故；〔三〕苟可以利民，不循其禮。」孝公曰：「善。」甘龍曰：〔四〕「不然。聖人不易民而教，知者不變法而治。因民而教，不勞而成功；緣法而治者，吏習而民安之。」衛鞅曰：「龍之所言，世俗之言也。常人安於故俗，學者溺於所聞。以此兩者居官守法可也，非所與論於法之外也。三代不同禮而王，五伯不同法而霸。智者作法，愚者制焉；賢者更禮，不肖者拘焉。」〔五〕杜摯曰：「利不百，不變法；功不十，不易器。法古無過，循禮無邪。」衛鞅曰：「治世不一道，便國不法古。故湯武不循古而王，〔六〕夏殷不易禮而亡。〔七〕反古者不可非，而循禮者不足多。」孝公曰：「善。」以衛鞅為左庶長，卒定變法之令。
〔一〕索隱商君書「非」作「負」。
〔二〕索隱商君書作「必見驁於人」也。正義敖，五到反。
〔三〕索隱言救獘為政之術，所為苟可以彊國，則不必要須法於故事也。
〔四〕索隱孝公之臣，甘姓，龍名也。甘氏出春秋時甘昭公王子帶後。
〔五〕索隱言賢智之人作法更禮，而愚不肖者不明變通，而輒拘制不使之行，斯亦信然矣。
〔六〕索隱商君書作「脩古」。
〔七〕索隱指殷紂、夏桀也。
令民為什伍，〔一〕而相牧司連坐。〔二〕不告姦者腰斬，告姦者與斬敵首同賞，〔三〕匿姦者與降敵同罰。〔四〕民有二男以上不分異者，倍其賦。〔五〕有軍功者，各以率〔六〕受上爵；為私鬥者，各以輕重被刑大小。僇力本業，耕織致粟帛多者復其身。事末利及怠而貧者，舉以為收孥。宗室非有軍功論，不得為屬籍。〔八〕明尊卑爵秩等級，各以差次名田宅，臣妾衣服以家次。〔九〕有功者顯榮，無功者雖富無所芬華。
〔一〕索隱劉氏云：「五家為保，十保相連。」正義或為十保，或為五保。
〔二〕索隱牧司謂相糾發也。一家有罪而九家連舉發，若不糾舉，則十家連坐。恐變令不行，故設重禁。
〔三〕索隱案：謂告姦一人則得爵一級，故云「與斬敵首同賞」也。
〔四〕索隱案律，降敵者誅其身，沒其家，今匿姦者，言當與之同罰也。
〔五〕正義民有二男不別為活者，一人出兩課。
〔六〕集解音律。
〔七〕索隱末謂工商也。蓋農桑為本，故上云「本業耕織」也。怠者，懈也。周禮謂之「疲民」。以言懈怠不事事之人而貧者，則糾舉而收錄其妻子，沒為官奴婢，蓋其法特重於古也。
〔八〕索隱謂宗室若無軍功，則不得入屬籍。謂除其籍，則雖無功不及爵秩也。
〔九〕索隱謂各隨其家爵秩之班次，亦不使僭侈踰等也。
令既具，未布，恐民之不信，已乃立三丈之木於國都市南門，募民有能徙置北門者予十金。民怪之，莫敢徙。復曰「能徙者予五十金」。有一人徙之，輒予五十金，以明不欺。卒下令。
令行於民期年，秦民之國都言初令〔一〕之不便者以千數。於是太子犯法。衛鞅曰：「法之不行，自上犯之。」將法太子。太子，君嗣也，不可施刑，刑其傅公子虔，黥其師公孫賈。明日，秦人皆趨令。〔二〕行之十年，秦民大說，道不拾遺，山無盜賊，家給人足。民勇於公戰，怯於私鬥，鄉邑大治。秦民初言令不便者有來言令便者，衛鞅曰「此皆亂化之民也」，盡遷之於邊城。其後民莫敢議令。
〔一〕索隱謂鞅新變之法令為「初令」。
〔二〕索隱趨音七踰反。趨者，向也，附也。
於是以鞅為大良造。〔一〕將兵圍魏安邑，降之。居三年，作為築冀闕〔二〕宮庭於咸陽，秦自雍徙都之。而令民父子兄弟同室內息者為禁。而集小（都）鄉邑聚為縣，置令、丞，凡三十一縣。為田開阡陌封疆，〔三〕而賦稅平。平斗桶〔四〕權衡丈尺。行之四年，公子虔復犯約，劓之。居五年，秦人富彊，天子致胙〔五〕於孝公，諸侯畢賀。
〔一〕索隱即大上造也，秦之第十六爵名也。今云「良造」者，或後變其名耳。
〔二〕索隱冀闕即魏闕也。冀，記也。出列教令，當記於此門闕。
〔三〕正義南北曰阡，東西曰陌。按：謂驛塍也。疆音疆。封，聚土也；疆，界也：謂界上封記也。
〔四〕集解鄭玄曰：「音勇，今之斛也。」索隱音統，量器名。
〔五〕正義音左故反。
其明年，齊敗魏兵於馬陵，虜其太子申，殺將軍龐涓。其明年，衛鞅說孝公曰：「秦之與魏，譬若人之有腹心疾，非魏并秦，秦即并魏。何者？魏居領阨之西，〔一〕都安邑，與秦界河而獨擅山東之利。利則西侵秦，病則東收地。今以君之賢聖，國賴以盛。而魏往年大破於齊，諸侯畔之，可因此時伐魏。魏不支秦，必東徙。東徙，秦據河山之固，東鄉以制諸侯，此帝王之業也。」孝公以為然，使衛鞅將而伐魏。魏使公子卬將而擊之。軍既相距，衛鞅遺魏將公子卬書曰：「吾始與公子驩，今俱為兩國將，不忍相攻，可與公子面相見，盟，樂飲而罷兵，以安秦魏。」魏公子卬以為然。會盟已，飲，而衛鞅伏甲士而襲虜魏公子卬，因攻其軍，盡破之以歸秦。魏惠王兵數破於齊秦，國內空，日以削，恐，乃使使割河西之地獻於秦以和。而魏遂去安邑，徙都大梁。〔二〕梁惠王曰：「寡人恨不用公叔座之言也。」衛鞅既破魏還，秦封之於、商〔三〕十五邑，號為商君。
〔一〕索隱蓋即安邑之東，山領險阨之地，即今蒲州之中條已東，連汾、晉之嶮嶝也。
〔二〕索隱紀年曰：「梁惠王二十九年，秦衛鞅伐梁西鄙」，則徙大梁在惠王之二十九年也。正義從蒲州安邑徙汴州浚儀也。
〔三〕集解徐廣曰：「弘農商縣也。」索隱於、商，二縣名，在弘農。紀年云秦封鞅在惠王三十年，與此文合。正義於、商在鄧州內鄉縣東七里，古於邑也。商洛縣在商州東八十九里，本商邑，周之商國。案：十五邑近此（三）〔二〕邑。
商君相秦十年，〔一〕宗室貴戚多怨望者。趙良見商君。商君曰：「鞅之得見也，從孟蘭皋，〔二〕今鞅請得交，可乎？」趙良曰：「僕弗敢願也。孔丘有言曰：『推賢而戴者進，聚不肖而王者退。』僕不肖，故不敢受命。僕聞之曰：『非其位而居之曰貪位，非其名而有之曰貪名。』僕聽君之義，則恐僕貪位貪名也。故不敢聞命。」商君曰：「子不說吾治秦與？」〔三〕趙良曰：「反聽之謂聰，內視之謂明，自勝之謂彊。〔四〕虞舜有言曰：『自卑也尚矣。』君不若道虞舜之道，無為問僕矣。」商君曰：「始秦戎翟之教，父子無別，同室而居。今我更制其教，而為其男女之別，大築冀闕，營如魯衛矣。子觀我治秦也，孰與五羖大夫賢？」趙良曰：「千羊之皮，不如一狐之掖；千人之諾諾，不如一士之諤諤。武王諤諤以昌，殷紂墨墨以亡。〔五〕君若不非武王乎，則僕請終日正言而無誅，可乎？」商君曰：「語有之矣，貌言華也，至言實也，苦言藥也，甘言疾也。夫子果肯終日正言，鞅之藥也。鞅將事子，子又何辭焉！」趙良曰：「夫五羖大夫，荊之鄙人也。〔六〕聞秦繆公之賢而願望見，行而無資，自粥於秦客，被褐食牛。期年，繆公知之，舉之牛口之下，而加之百姓之上，秦國莫敢望焉。相秦六七年，而東伐鄭，三置晉國之君，〔七〕一救荊國之禍。〔八〕發教封內，而巴人致貢；施德諸侯，而八戎來服。由余聞之，款關請見。〔九〕五羖大夫之相秦也，勞不坐乘，暑不張蓋，行於國中，不從車乘，不操干戈，功名藏於府庫，德行施於後世。五羖大夫死，秦國男女流涕，〔一〇〕童子不歌謠，舂者不相杵。〔一一〕此五羖大夫之德也。今君之見秦王也，因嬖人景監以為主，非所以為名也。相秦不以百姓為事，而大築冀闕，非所以為功也。刑黥太子之師傅，殘傷民以駿刑，是積怨畜禍也。教之化民也深於命，〔一二〕民之效上也捷於令。〔一三〕今君又左建外易，非所以為教也。〔一四〕君又南面而稱寡人，日繩秦之貴公子。詩曰：『相鼠有體，人而無禮，人而無禮，何不遄死。』以詩觀之，非所以為壽也。公子虔杜門不出已八年矣，君又殺祝懽而黥公孫賈。詩曰：『得人者興，失人者崩。』此數事者，非所以得人也。君之出也，後車十數，從車載甲，多力而駢脅者為驂乘，持矛而操闟〔一五〕戟者〔一六〕旁車而趨。此一物不具，君固不出。書曰：『恃德者昌，恃力者亡。』〔一七〕君之危若朝露，尚將欲延年益壽乎？則何不歸十五都，〔一八〕灌園於鄙，勸秦王顯巖穴之士，養老存孤，敬父兄，序有功，尊有德，可以少安。君尚將貪商於之富，寵秦國之教，畜百姓之怨，秦王一旦捐賓客而不立朝，秦國之所以收君者，豈其微哉〔一九〕？亡可翹足而待。」商君弗從。
〔一〕索隱戰國策云孝公行商君法十八年而死，與此文不同者，案此直云相秦十年耳，而戰國策乃云行商君法十八年，蓋連其未作相之年耳。
〔二〕索隱孟蘭皋，人姓名也。言鞅前因蘭皋得與趙良相見也。
〔三〕索隱說音悅。與音予。
〔四〕索隱謂守謙敬之人是為自勝，若是者乃為強。若爭名得勝，此非強之道。
〔五〕正義以殷紂比商君。
〔六〕正義百里奚，南陽宛人。屬楚，故云荊。
〔七〕索隱謂立晉惠公、懷公、文公也。
〔八〕索隱案（六國）〔十二諸侯〕年表，穆公二十八年會晉，救楚，朝周是也。
〔九〕集解韋昭曰：「款，叩也。」
〔一〇〕正義音體。
〔一一〕集解鄭玄曰：「相謂送杵聲，以聲音自勸也。」
〔一二〕索隱劉氏云：「教謂商鞅之令也，命謂秦君之命也。言人畏鞅甚於秦君。」
〔一三〕索隱上謂鞅之處分。今謂秦君之令。
〔一四〕索隱左建謂以左道建立威權也。外易謂在外革易君命也。
〔一五〕集解所及反。
〔一六〕集解徐廣曰：「一作『尞』。屈盧之勁矛，干將之雄戟。」索隱闟，亦作「鈒」，同所及反。鄒誕音吐臈反。尞音遼。屈音九勿反。按：屈盧、干將並古良匠造矛戟者名。正義顧野王云：「鋋也。」方言云：「矛，吳、揚、江、淮、南楚、五湖之閒謂之鋋。其柄謂之矜。」釋名云：「戟，格也。旁有格。」
〔一七〕索隱此是周書之言，孔子所刪之餘。
〔一八〕索隱衛鞅所封商於二縣以為國，其中凡有十五都，故趙良勸令歸之。正義公孫鞅封商於十五邑，故云「十五都」。
〔一九〕索隱謂鞅於秦無仁恩，故秦國之所以將收錄鞅者其效甚明，故云「豈其微哉」。
後五月而秦孝公卒，太子立。公子虔之徒告商君欲反，發吏捕商君。商君亡至關下，欲舍客舍。客人不知其是商君也，曰：「商君之法，舍人無驗者坐之。」商君喟然歎曰：「嗟乎，為法之敝一至此哉！」去之魏。魏人怨其欺公子卬而破魏師，弗受。商君欲之他國。魏人曰：「商君，秦之賊。秦彊而賊入魏，弗歸，不可。」遂內秦。商君既復入秦，走商邑，〔一〕與其徒屬發邑兵北出擊鄭。〔二〕秦發兵攻商君，殺之於鄭黽池。〔三〕秦惠王車裂商君以徇，曰：「莫如商鞅反者！」遂滅商君之家。
〔一〕索隱走音奏。走，向也。
〔二〕集解徐廣曰：「京兆鄭縣也。」索隱地理志京兆有鄭縣。秦本紀云「初縣杜、鄭」，按其地是鄭桓公友之所封。
〔三〕集解徐廣曰：「黽，或作『彭』。」索隱鄭黽池者，時黽池屬鄭故也。而徐廣云「黽或作彭」者，按鹽鐵論云「商君困於彭池」故也。黽音亡忍反。正義黽池去鄭三百里，蓋秦兵至鄭破商邑兵，而商君東走至黽，乃擒殺之。
太史公曰：商君，其天資刻薄人也。〔一〕跡其欲干孝公以帝王術，挾持浮說，非其質矣。〔二〕且所因由嬖臣，及得用，刑公子虔，欺魏將卬，不師趙良之言，亦足發明商君之少恩矣。余嘗讀商君開塞耕戰書，與其人行事相類。〔三〕卒受惡名於秦，有以也夫！〔四〕
〔一〕索隱謂天資其人為刻薄之行。刻謂用刑深刻；薄謂棄仁義，不悃誠也。
〔二〕索隱說音如字。浮說即虛說也。謂鞅得用，刑政深刻，又欺魏將，是其天資自有狙詐，則初為孝公論帝王之術，是浮說耳，非本性也。
〔三〕索隱按商君書，開謂刑嚴峻則政化開，塞謂布恩賞則政化塞，其意本於嚴刑少恩。又為田開阡陌，及言斬敵首賜爵，是耕戰書也。
〔四〕集解新序論曰：「秦孝公保崤函之固，以廣雍州之地，東并河西，北收上郡，國富兵彊，長雄諸侯，周室歸籍，四方來賀，為戰國霸君，秦遂以彊，六世而并諸侯，亦皆商君之謀也。夫商君極身無二慮，盡公不顧私，使民內急耕織之業以富國，外重戰伐之賞以勸戎士，法令必行，內不阿貴寵，外不偏疏遠，是以令行而禁止，法出而姦息。故雖書云『無偏無黨』，詩云『周道如砥，其直如矢』，司馬法之勵戎士，周后稷之勸農業，無以易此。此所以并諸侯也。故孫卿曰：『四世有勝，非幸也，數也。』然無信，諸侯畏而不親。夫霸君若齊桓、晉文者，桓不倍柯之盟，文不負原之期，而諸侯畏其彊而親信之，存亡繼絕，四方歸之，此管仲、舅犯之謀也。今商君倍公子卬之舊恩，棄交魏之明信，詐取三軍之眾，故諸侯畏其彊而不親信也。藉使孝公遇齊桓、晉文，得諸侯之統將，合諸侯之君，驅天下之兵以伐秦，秦則亡矣。天下無桓文之君，故秦得以兼諸侯。衛鞅始自以為知霸王之德，原其事不諭也。昔周召施善政，及其死也，後世思之，『蔽芾甘棠』之詩是也。嘗舍於樹下，後世思其德不忍伐其樹，況害其身乎！管仲奪伯氏邑三百戶，無怨言。今衛鞅內刻刀鋸之刑，外深鈇鉞之誅，步過六尺者有罰，棄灰於道者被刑，一日臨渭而論囚七百餘人，渭水盡赤，號哭之聲動於天地，畜怨積讎比於丘山，所逃莫之隱，所歸莫之容，身死車裂，滅族無姓，其去霸王之佐亦遠矣。然惠王殺之亦非也，可輔而用也。使衛鞅施寬平之法，加之以恩，申之以信，庶幾霸者之佐哉！」索隱新序是劉歆所撰，其中論商君，故裴氏引之。藉音胙，字合作「胙」，誤為「藉」耳。按：本紀「周歸文武胙於孝公者」是也。說苑云「秦法，棄灰於道者刑」，是其事也。
【索隱述贊】衛鞅入秦，景監是因。王道不用，霸術見親。政必改革，禮豈因循。既欺魏將，亦怨秦人。如何作法，逆旅不賓！
卷六十九　　　蘇秦列傳第九
蘇秦者，東周雒陽人也。〔一〕東事師於齊，而習之於鬼谷先生。〔二〕
〔一〕索隱蘇秦字季子，蓋蘇忿生之後，己姓也。譙周云：「秦兄弟五人，秦最少。兄代，代弟厲及辟、鵠，並為游說之士。」此下云「秦弟代，代弟厲」也。正義戰國策云：「蘇秦，雒陽乘軒里人也。」藝文志云蘇子三十一篇，在縱橫流。敬王以子朝之亂從王城東遷雒陽故城，乃號東周，以王城為西周。
〔二〕集解徐廣曰：「潁川陽城有鬼谷，蓋是其人所居，因為號。」駰案：風俗通義曰「鬼谷先生，六國時從橫家」。索隱按：鬼谷，地名也。扶風池陽、潁川陽城並有鬼谷墟，蓋是其人所居，因為號。又樂壹注鬼谷子書云「蘇秦欲神祕其道，故假名鬼谷」。
出游數歲，大困而歸。〔一〕兄弟嫂妹妻妾竊皆笑之，曰：「周人之俗，治產業，力工商，逐什二以為務。今子釋本而事口舌，困，不亦宜乎！」蘇秦聞之而慚，自傷，乃閉室不出，出其書遍觀〔二〕之。曰：「夫士業已屈首受書，〔三〕而不能以取尊榮，雖多亦奚以為！」於是得周書陰符，伏而讀之。期年，以出揣摩，〔四〕曰：「此可以說當世之君矣。」求說周顯王。顯王左右素習知蘇秦，皆少之。〔五〕弗信。
〔一〕索隱按：戰國策此語在說秦王之後。
〔二〕索隱音遍官二音。按：謂盡觀覽其書也。
〔三〕索隱按：謂士之立操。業者，素也，本也。言本已屈首低頭，受書於師也。
〔四〕集解戰國策曰：「乃發書，陳篋數十，得太公陰符之謀，伏而誦之，簡練以為揣摩。讀書欲睡，引錐自刺其股，血流至踵。曰：『安有說人主不能出其金玉錦繡，取卿相之尊者乎？』期年，揣摩成。」鬼谷子有揣摩篇也。索隱戰國策云「得太公陰符之謀」，則陰符是太公之兵符也。揣音初委反，摩音姥何反。鄒誕本作「揣靡」，靡讀亦為摩。王劭云「揣情、摩意是鬼谷之二章名，非為一篇也」。高誘曰「揣，定也。摩，合也。定諸侯使讎其術，以成六國之從也」。江邃曰「揣人主之情，摩而近之」，其意當矣。
〔五〕索隱謂王之左右素慣習知秦浮說，多不中當世，而以為蘇秦智識淺，故云「少之」。劉氏云：「少謂輕之也。」
乃西至秦。秦孝公卒。說惠王曰：「秦四塞之國，被山帶渭，東有關河，〔一〕西有漢中，南有巴蜀，北有代馬，〔二〕此天府也。〔三〕以秦士民之眾，兵法之教，可以吞天下，稱帝而治。」秦王曰：「毛羽未成，不可以高蜚；文理未明，不可以并兼。」方誅商鞅，疾辯士，弗用。
〔一〕正義東有黃河，有函谷、蒲津、龍門、合河等關；南山及武關、嶢關；西有大隴山及隴山關、大震、烏蘭等關；北有黃河南塞：是四塞之國，被山帶渭（又）〔以〕為界。地里。江（渭）〔謂〕岷江，〔西從〕渭州隴山之西南流入蜀，東至荊陽入海也。河謂黃河，從同州小積石山東北流，至勝州即南流，至華州又東北流，經魏、滄等州入海。各是萬里已下。
〔二〕索隱按：謂代郡馬邑也。地理志代郡又有馬城縣。一云代馬，謂代郡兼有胡馬之利。
〔三〕索隱按：周禮春官有天府。鄭玄曰：「府，物所藏。言天，尊此所藏若天府然。」
乃東之趙。趙肅侯令其弟成為相，號奉陽君。奉陽君弗說之。
去游燕，歲餘而後得見。說燕文侯〔一〕曰：「燕東有朝鮮〔二〕、遼東，北有林胡、樓煩，〔三〕西有雲中、九原，〔四〕南有嘑沱、易水，〔五〕地方二千餘里，帶甲數十萬，車六百乘，騎六千匹，粟支數年。〔六〕南有碣石、〔七〕鴈門之饒，〔八〕北有棗栗之利，民雖不佃作而足於棗栗矣。此所謂天府者也。
〔一〕索隱說音稅，下並同。燕文侯，史失名。
〔二〕索隱潮仙二音，水名。
〔三〕索隱地理志樓煩屬鴈門郡。正義二胡國名，朔、嵐已北。
〔四〕索隱按：地理志雲中、九原二郡名。秦曰九原，漢武帝改曰五原郡。正義二郡並在勝州也。雲中郡城在榆林縣東北四十里。九原郡城在榆林縣西界。
〔五〕集解周禮曰：「正北曰并州，其川呼沱。」鄭玄曰：「呼沱出鹵城。」索隱按：滹遝，水名，并州之川也，音呼沱。又地理志鹵城，縣名，屬代郡。滹遝河自縣東至參合，又東至文安入海也。正義呼沱出代州繁畤縣，東南流經五臺山北，東南流過定州，流入海。易水出易州易縣，東流過幽州歸義縣，東與呼沱河合也。
〔六〕索隱按：戰國策「車七百乘，粟支十年」。
〔七〕索隱（戰國策）碣石山在常山九門縣。地理志大碣石山在右北平驪城縣西南。
〔八〕正義鴈門山在代，燕西門。
「夫安樂無事，不見覆軍殺將，無過燕者。大王知其所以然乎？夫燕之所以不犯寇被甲兵者，以趙之為蔽其南也。秦趙五戰，秦再勝而趙三勝。秦趙相斃，而王以全燕制其後，此燕之所以不犯寇也。且夫秦之攻燕也，踰雲中、九原，過代、上谷，彌地數千里，雖得燕城，秦計固不能守也。秦之不能害燕亦明矣。今趙之攻燕也，發號出令，不至十日而數十萬之軍軍於東垣矣。〔一〕渡嘑沱，涉易水，不至四五日而距國都矣。故曰秦之攻燕也，戰於千里之外；趙之攻燕也，戰於百里之內。夫不憂百里之患而重千里之外，計無過於此者。是故願大王與趙從親，天下為一，則燕國必無患矣。」
〔一〕索隱地理志高帝改曰真定也。正義趙之東邑，在恆州真定縣南八里，故常山城是也。
文侯曰：「子言則可，然吾國小，西迫彊趙，〔一〕南近齊〔二〕，齊、趙彊國也。子必欲合從以安燕，寡人請以國從。」
〔一〕正義貝、冀、深、趙四州，七國時屬趙，即燕西界。
〔二〕正義河北博、滄、德三州，齊地北境，與燕相接，隔黃河。
於是資蘇秦車馬金帛以至趙。而奉陽君已死，即因說趙肅侯〔一〕曰：「天下卿相人臣及布衣之士，皆高賢君之行義，皆願奉教陳忠於前之日久矣。〔二〕雖然，奉陽君妒而君不任事，是以賓客游士莫敢自盡於前者。今奉陽君捐館舍，君乃今復與士民相親也，臣故敢進其愚慮。
〔一〕索隱按：世本云肅侯名言。
〔二〕正義奉，符用反。
「竊為君計者，莫若安民無事，且無庸有事於民也。安民之本，在於擇交，擇交而得則民安，擇交而不得則民終身不安。請言外患：齊秦為兩敵而民不得安，倚秦攻齊而民不得安，倚齊攻秦而民不得安。故夫謀人之主，伐人之國，常苦出辭斷絕人之交也。願君慎勿出於口。請別白黑所以異，陰陽而已矣。〔一〕君誠能聽臣，燕必致旃裘狗馬之地，齊必致魚鹽之海，楚必致橘柚之園，韓、魏、中山皆可使致湯沐之奉，而貴戚父兄皆可以受封侯。夫割地包利，五伯之所以覆軍禽將而求也；封侯貴戚，湯武之所以放弒而爭也。今君高拱而兩有之，此臣之所以為君願也。
〔一〕索隱按：戰國策云「請屏左右，白言所以異陰陽」，其說異此。然言別白黑者，蘇秦言己今論趙國之利，必使分明，有如白黑分別，陰陽殊異也。
「今大王與秦，則秦必弱韓、魏；與齊，則齊必弱楚、魏。〔一〕魏弱則割河外，韓弱則效宜陽，宜陽效則上郡絕，〔二〕河外割則道不通，〔三〕楚弱則無援。此三策者，不可不孰計也。
〔一〕正義楚東淮泗之上，與齊接境。
〔二〕正義宜陽即韓城也，在洛州西，韓大郡也。上郡在同州西北。言韓弱，與秦宜陽城，則上郡路絕矣。
〔三〕正義河外，同、華等地也。言魏弱，與秦河外地，則道路不通上郡矣。華山記云：「此山分秦晉之境，晉之西鄙則曰陰晉，秦之東邑則曰寧秦。」
「夫秦下軹道，〔一〕則南陽危；〔二〕劫韓包周，〔三〕則趙氏自操兵；〔四〕據衛取卷，〔五〕則齊必入朝秦。秦欲已得乎山東，則必舉兵而嚮趙矣。秦甲渡河踰漳，據番吾，〔六〕則兵必戰於邯鄲之下矣。此臣之所為君患也。
〔一〕正義軹音止。故亭在雍州萬年縣東北十六里苑中。
〔二〕正義南陽，懷州河南也，七國時屬韓。言秦兵下軹道，從東渭橋歷北道過蒲津攻韓，即南陽危矣。
〔三〕正義周都洛陽，秦若劫取韓南陽，是包裹周都也。趙邯鄲危，故須起兵自守。
〔四〕索隱戰國策作「自銷鑠」。
〔五〕集解丘權反。索隱地理志卷縣屬河南。按：戰國策云「取淇」。正義衛地濮陽也。卷城在鄭州武原縣西北七里。言秦守衛得卷，則齊必來朝秦。
〔六〕集解徐廣曰：「常山有蒲吾縣。」索隱按：徐氏所引，據地理志云然也。正義番音婆，又音蒲，又音盤。疑古番吾公邑也。括地志云：「蒲吾故城在鎮州常山縣東二十里。」漳水在潞州。言秦兵渡河，歷南陽，入羊腸，經澤、潞，渡漳水，守蒲吾城，則與趙戰於都城下矣。
「當今之時，山東之建國莫彊於趙。趙地方二千餘里，帶甲數十萬，車千乘，騎萬匹，粟支數年。西有常山，〔一〕南有河漳，〔二〕東有清河，〔三〕北有燕國。〔四〕燕固弱國，不足畏也。秦之所害於天下者莫如趙，然而秦不敢舉兵伐趙者，何也？畏韓、魏之議其後也。然則韓、魏，趙之南蔽也。秦之攻韓、魏也，無有名山大川之限，稍蠶食之，傅〔五〕國都而止。韓、魏不能支秦，必入臣於秦。秦無韓、魏之規，則禍必中於趙矣。此臣之所為君患也。
〔一〕正義在鎮州西。
〔二〕正義「河」字一作「清」，即漳河也，在潞州。地理志濁漳出長子鹿谷山，東至鄴，入清漳。
〔三〕正義清河，今貝州也。
〔四〕正義然三家分晉，趙得晉陽，襄子又伐戎取代。既云「西有常山者」，趙都邯鄲近北燕也。
〔五〕集解音附。
「臣聞堯無三夫之分，舜無咫尺之地，以有天下；禹無百人之聚，以王諸侯；湯武之士不過三千，車不過三百乘，卒不過三萬，立為天子：誠得其道也。是故明主外料其敵之彊弱，內度其士卒賢不肖，不待兩軍相當而勝敗存亡之機固已形於胸中矣，豈揜於眾人之言而以冥冥決事哉！
「臣竊以天下之地圖案之，諸侯之地五倍於秦，料度諸侯之卒十倍於秦，六國為一，并力西鄉而攻秦，秦必破矣。今西面而事之，見臣於秦。夫破人之與破於人也，〔一〕臣人之與臣於人也，〔二〕豈可同日而論哉！
〔一〕正義破人謂破前敵也。破於人，為被前敵破。
〔二〕索隱按：臣人謂己為彼臣也。臣於人者，謂我為主，使彼臣己也。正義臣人謂己得人為臣。臣於人謂己事他人。
「夫衡人者，〔一〕皆欲割諸侯之地以予秦。秦成，則高臺榭，美宮室，聽竽瑟之音，前有樓闕軒轅，〔二〕後有長姣〔三〕美人，國被秦患而不與其憂。是故夫衡人日夜務以秦權恐愒諸侯〔四〕以求割地，故願大王孰計之也。
〔一〕索隱按：衡人即游說從橫之士也。東西為橫，南北為從。秦地形東西橫長，故張儀相秦，為秦連橫。正義衡音橫。謂為秦人。
〔二〕索隱戰國策云「前有軒轅」。又史記俗本亦有作「軒冕」者，非本文也。
〔三〕索隱音交。說文云：「姣，美也。」
〔四〕集解愒音呼曷反。索隱恐，起拱反。愒，許曷反。謂相恐脅也。鄒氏愒音憩，其意疏。
「臣聞明主絕疑去讒，屏流言之跡，塞朋黨之門，故尊主廣地彊兵之計臣得陳忠於前矣。故竊為大王計，莫如一韓、魏、齊、楚、燕、趙以從親，以畔秦。令天下之將相會於洹水之上，〔一〕通質〔二〕，刳白馬而盟。要約曰：『秦攻楚，齊、魏各出銳師以佐之，韓絕其糧道，〔三〕趙涉河漳，〔四〕燕守常山之北。秦攻韓魏，〔五〕則楚絕其後，〔六〕齊出銳師而佐之，趙涉河漳，燕守雲中。秦攻齊，則楚絕其後，韓守城皋，〔七〕魏塞其道，〔八〕趙涉河漳、博關，〔九〕燕出銳師以佐之。秦攻燕，則趙守常山，楚軍武關，齊涉勃海，〔一〇〕韓、魏皆出銳師以佐之。秦攻趙，則韓軍宜陽，楚軍武關，魏軍河外，〔一一〕齊涉清河，〔一二〕燕出銳師以佐之。諸侯有不如約者，以五國之兵共伐之。』六國從親以賓秦，〔一三〕則秦甲必不敢出於函谷以害山東矣。如此，則霸王之業成矣。」
〔一〕集解徐廣曰：「洹水出汲郡林慮縣。」
〔二〕索隱音如字，又音躓。以言通其交質之情。
〔三〕索隱謂擁兵於嶢關之外，又守宜陽也。
〔四〕索隱謂趙亦涉河漳而西，欲與韓作援，以阻秦軍。
〔五〕正義謂道蒲津之東攻之。
〔六〕索隱謂出兵武關，以絕秦兵之後。
〔七〕正義在洛州氾水縣。
〔八〕索隱按：其道即河內之道。戰國策「其」作「午」。
〔九〕集解徐廣曰：「齊威王六年，晉伐齊到博陵。東郡有博平縣。」
〔一〇〕正義齊從滄州渡河至瀛州。
〔一一〕索隱河外謂陝及曲沃等處也。正義謂同、華州。
〔一二〕正義齊從貝州過河而西。
〔一三〕索隱謂六國之軍共為合從相親，獨以秦為賓而共伐之。
趙王曰：「寡人年少，立國日淺，未嘗得聞社稷之長計也。今上客有意存天下，安諸侯寡人敬以國從。」乃飾車百乘，黃金千溢〔一〕，白璧百雙，錦繡千純，〔二〕以約諸侯。
〔一〕索隱戰國策作「萬溢」。一溢為一金，則二十兩曰一溢，為米二升。鄭玄以一溢為二十四分之一，其說異也。
〔二〕集解純，匹端名。周禮曰：「純帛不過五兩。」索隱音淳。裴氏云「純，端疋名」。高誘注戰國策音屯。屯，束也。又禮鄉射云「某賢於某若干純」。純，數也，音旋。
是時周天子致文武之胙於秦惠王。惠王使犀首攻魏，禽將龍賈，取魏之雕陰，〔一〕且欲東兵。蘇秦恐秦兵之至趙也，乃激怒張儀，入之于秦。
〔一〕索隱魏地也。劉氏曰「在龍門河之西北」。按：地理志雕陰屬上郡。正義在鄜州洛交縣北三十四里。
於是說韓宣王〔一〕曰：「韓北有鞏、成皋〔二〕之固，西有宜陽、商阪之塞，〔三〕東有宛、穰、〔四〕洧水，〔五〕南有陘山，〔六〕地方九百餘里，帶甲數十萬，天下之彊弓勁弩皆從韓出。谿子、〔七〕少府時力、距來者，〔八〕皆射六百步之外。韓卒超足而射，〔九〕百發不暇止，遠者括蔽洞胸，近者鏑弇心。韓卒之劍戟皆出於冥山、〔一〇〕棠谿、〔一一〕墨陽、〔一二〕合賻、〔一三〕鄧師、〔一四〕宛馮、〔一五〕龍淵、太阿，〔一六〕皆陸斷牛馬，水截鵠鴈，當敵則斬堅甲鐵幕，〔一七〕革抉〔一八〕〈拔，中“扌改口”〉芮，〔一九〕無不畢具。以韓卒之勇，被堅甲，蹠勁弩，帶利劍，一人當百，不足言也。夫以韓之勁與大王之賢，乃西面事秦，交臂而服，羞社稷而為天下笑，無大於此者矣。是故願大王孰計之。
〔一〕索隱按：世本韓宣王，昭侯之子也。
〔二〕索隱二邑本屬東周，後為韓邑。地理志二縣並屬河南。
〔三〕集解徐廣曰：「商，一作『常』。」索隱劉氏云「蓋在商洛之閒，適秦楚之險塞」是也。正義宜陽在洛州福昌縣東十四里。商阪即商山也，在商洛縣南一里，亦曰楚山，武關在焉。
〔四〕集解宛，於袁反。索隱地理志宛、穰二縣名，並屬南陽。
〔五〕集解洧，于鬼反。索隱音于軌反，水名，出南方。正義在新鄭東南，流入潁。
〔六〕集解徐廣曰：「召陵有陘亭。密縣有陘山。」正義在新鄭西南三十里。
〔七〕集解許慎云：「南方谿子蠻夷柘弩，皆善材。」索隱按：許慎注淮南子，以為南方谿子蠻出柘弩及竹弩。
〔八〕集解韓有谿子弩，又有少府所造二種之弩。案：時力者，謂作之得時，力倍於常，故名時力也。距來者，謂弩埶勁利，足以距來敵也。索隱韓又有少府所造時力、距來二種之弩。按：時力者，謂作之得時則力倍於常，故有時力也。距來者，謂以弩埶勁利，足以距於來敵也。其名並見淮南子。
〔九〕索隱按：超足謂超騰用埶，蓋起足蹋之而射也，故下云「蹠勁弩」是也。正義超足，齊足也。夫欲放弩，皆坐，舉足踏弩，兩手引揍機，然始發之。
〔一〇〕集解徐廣曰：「莊子云南行至郢，北面而不見冥山。」駰案：司馬彪曰「冥山在朔州北」。索隱莊子云「南行至郢，北面而不見冥山」。司馬彪云「冥山在朔州北」。郭象云「冥山在乎太極」。李軌云「在韓國」。
〔一一〕集解徐廣曰：「汝南吳房有棠谿亭。」索隱地理志棠谿亭在汝南吳房縣。正義故城在豫州偃城縣西八十里。鹽鐵論云「有棠谿之劍」是。
〔一二〕集解淮南子曰：「墨陽之莫邪也。」索隱淮南子云「服劍者貴於剡利，而不期於墨陽莫邪」，則墨陽匠名也。
〔一三〕集解音附。徐廣曰：「一作『伯』。」索隱按：戰國策作「合伯」，春秋後語作「合相」。
〔一四〕索隱鄧國有工鑄劍，而師名焉。
〔一五〕集解徐廣曰：「滎陽有馮池。」索隱徐廣云「滎陽有馮池」，謂宛人於馮池鑄劍，故號宛馮。
〔一六〕集解吳越春秋曰：「楚王召風胡子而告之曰：『寡人聞吳有干將，越有歐冶，寡人欲因子請此二人作劍，可乎？』風胡子曰：『可。』乃往見二人，作劍，一曰龍淵，二曰太阿。」索隱按：吳越春秋楚王令風胡子請請吳干將、越歐冶作劍二，其一曰龍泉，二曰太阿。又太康地記曰「汝南西平有龍泉水，可以淬刀劍，特堅利，故有龍泉之劍，楚之寶劍也。以特堅利，故有堅白之論云：『黃，所以為堅也；白，所以為利也。』齊辨之曰：『白，所以為不堅；黃，所以為不利也。』故天下之寶劍韓為眾，一曰棠谿，二曰墨陽，三曰合伯，四曰鄧師，五曰宛馮，六曰龍泉，七曰太阿，八曰莫邪，九曰干將也」。然干將、莫邪匠名也，其劍皆出西平縣，今有鐵官令一，別領戶，是古鑄劍之地也。
〔一七〕集解徐廣曰：「陽城出鐵。」索隱按：戰國策云「當敵則斬甲盾鞮鍪鐵幕」也。鄒誕幕一作「陌」。劉云：「謂以鐵為臂脛之衣。言其劍利，能斬之也。」
〔一八〕集解徐廣曰：「一作『決』。」索隱音決。謂以革為射決。決，射韝也。
〔一九〕集解〈拔，中“扌改口”〉音伐。索隱〈拔，中“扌改口”〉與「瞂」同，音伐，謂楯也。芮音如字，謂繫楯之綬也。正義方言云：「盾，自關東謂之瞂，關西謂之盾。」
「大王事秦，秦必求宜陽、成皋。今茲效之，〔一〕明年又復求割地。與則無地以給之，不與則棄前功而受後禍。且大王之地有盡而秦之求無已，以有盡之地而逆無已之求，此所謂市怨結禍者也，不戰而地已削矣。臣聞鄙諺曰：『寧為雞口，無為牛後。』〔二〕今西面交臂而臣事秦，何異於牛後乎？夫以大王之賢，挾彊韓之兵，而有牛後之名，臣竊為大王羞之。」
〔一〕索隱按：鄭玄注禮云「效猶呈也，見也」。
〔二〕索隱按；戰國策云「寧為雞尸，不為牛從」。延篤注云「尸，雞中主也。從謂牛子也。言寧為雞中之主，不為牛之從後也」。正義雞口雖小，猶進食；牛後雖大，乃出糞也。
於是韓王勃然作色，攘臂瞋目，按劍仰天太息〔一〕曰；「寡人雖不肖，必不能事秦。今主君〔二〕詔以趙王之教，敬奉社稷以從。」
〔一〕索隱太息謂久蓄氣而大吁也。
〔二〕索隱指蘇秦也。禮，卿大夫稱主。今嘉蘇子合從諸侯，褒而美之，故稱曰主。
又說魏襄王〔一〕曰：「大王之地，南有鴻溝、〔二〕陳、汝南、許、郾、〔三〕昆陽、召陵、舞陽、新都、新郪，〔四〕東有淮、潁、〔五〕煮棗、〔六〕無胥，〔七〕西有長城之界，北有河外〔八〕、卷、衍、酸棗，〔九〕地方千里。地名雖小，然而田舍廬廡之數，曾無所芻牧。人民之眾，車馬之多，日夜行不絕，輷輷殷殷，〔一〇〕若有三軍之眾。臣竊量大王之國不下楚。，然衡人怵王〔一一〕交彊虎狼之秦以侵天下，卒有秦患，〔一二〕不顧其禍。夫挾彊秦之勢以內劫其主，罪無過此者。魏，天下之彊國也；王，天下之賢王也。今乃有意西面而事秦，稱東藩，築帝宮，〔一三〕受冠帶，〔一四〕祠春秋，〔一五〕臣竊為大王恥之。
〔一〕索隱世本惠王子名嗣。
〔二〕集解徐廣曰：「在滎陽。」
〔三〕集解徐廣曰：「在潁川。於幰切。」索隱音偃，又於建反。戰國策作「鄢」。按：地理志潁川有許、郾二縣，又有傿陵縣，故所稱惑也。傿音焉。正義陳、汝南，今汝州、豫州縣也。
〔四〕集解地理志潁川有昆陽、舞陽縣，汝南有新郪縣，南陽有新都縣。索隱地理志昆陽、舞陽屬潁川，召陵、新郪屬汝南。按：新郪即郪丘，章帝以封殷後於宋。新都屬南陽。按：戰國策直云新郪，無「新都」二字。正義召陵在豫州，舞陽在許州。
〔五〕正義淮陽、穎川二郡。
〔六〕集解徐廣曰：「在宛句。」正義在宛朐。按：宛朐，曹州縣也。
〔七〕索隱按；其地闕。
〔八〕正義謂河南地。
〔九〕集解徐廣曰：「滎陽卷縣有長城，經陽武到密。衍，地名。索隱徐廣云「滎陽卷縣有長城」，蓋據地險為說也。正義卷在鄭州原武縣北七里。酸棗在滑州。衍，徐云地名。
〔一〇〕正義輷，麾宏反。殷音隱。
〔一一〕正義衡音橫。怵音卹。
〔一二〕正義卒音忩忽反。
〔一三〕索隱謂為秦築宮，備其巡狩而舍之，故謂之「帝宮」。
〔一四〕索隱謂冠帶制度皆受秦法。
〔一五〕索隱言春秋貢奉，以助秦祭祀。
「臣聞越王句踐戰敝卒三千人，禽夫差於干遂；〔一〕武王卒三千人，革車三百乘，制紂於牧野：〔二〕豈其士卒眾哉，誠能奮其威也。今竊聞大王之卒，武士二十萬，〔三〕蒼頭二十萬，〔四〕奮擊二十萬，廝徒十萬，〔五〕車六百乘，騎五千匹。此其過越王句踐、武王遠矣，今乃聽於群臣之說而欲臣事秦。夫事秦必割地以效實〔六〕，故兵未用而國已虧矣。凡群臣之言事秦者，皆姦人，非忠臣也。夫為人臣，割其主之地以求外交，偷取一時之功而不顧其後，破公家而成私門，外挾彊秦之勢以內劫其主，以求割地，願大王孰察之。
〔一〕索隱按：干遂，地名，不知所在。然按干是水旁之高地，故有「江干」「河干」是也。又左思吳都賦云「長干延屬」，是干為江旁之地。遂者，道也。於干有道，因為地名。正義在蘇州吳縣西北四十餘里萬安山西南一里太湖。夫差敗於姑蘇，禽於干遂，相去四十餘里。
〔二〕正義今衛州城是也。周武王伐紂於牧野，築之。
〔三〕集解漢書刑法志曰：「魏氏武卒衣三屬之甲，操十二石之弩，負矢五十，置戈其上，冠冑帶劍，贏三日之糧，日中而趨百里，中試則復其戶，利其田宅。」索隱衣音意。屬音燭。按：三屬謂甲衣也。覆膊，一也；甲裳，二也；脛衣，三也。甲之有裳，見左傳也。贏音盈。謂齎糗糧。中音竹仲反。謂其筋力能負重，所以得中試也。復音福。謂中試之人，國家當優復，賜之上田宅，故云「利其田宅」也。
〔四〕索隱謂以青巾裹頭，以異於眾。荀卿「魏有蒼頭二十萬」是也。
〔五〕索隱廝音斯。謂廝養之卒。斯，養馬之賤者，今起為之卒。正義廝音斯。謂炊烹供養雜役。
〔六〕索隱謂割地獻秦，以效己之誠實。
「周書曰：『綿綿不絕，蔓蔓柰何？豪氂不伐，將用斧柯。』前慮不定，後有大患，將柰之何？大王誠能聽臣，六國從親，專心并力壹意，則必無彊秦之患。故敝邑趙王使臣效愚計，〔一〕奉明約，在大王之詔詔之。」
〔一〕索隱此「效」猶呈也，見也。
魏王曰：「寡人不肖，未嘗得聞明教。今主君以趙王之詔詔之，敬以國從。」
因東說齊宣王〔一〕曰：「齊南有泰山，東有琅邪，西有清河，〔二〕北有勃海，北所謂四塞之國也。齊地方二千餘里，帶甲數十萬，粟如丘山。三軍之良，五家之兵，〔三〕進如鋒矢，〔四〕戰如雷霆，解如風雨。即有軍役，未嘗倍泰山，絕清河，涉勃海也。〔五〕臨菑之中七萬戶，臣竊度之，不下戶三男子，三七二十一萬，不待發於遠縣，而臨菑之卒固已二十一萬矣。臨菑甚富而實，其民無不吹竽鼓瑟，彈琴擊筑，〔六〕鬥雞走狗，六博〔七〕蹋鞠〔八〕者。臨菑之塗，車轂擊，人肩摩，連衽成帷，舉袂成幕，揮汗成雨，家殷人足，志高氣揚。夫以大王之賢與齊之彊，天下莫能當。今乃西面而事秦，臣竊為大王羞之。
〔一〕索隱世本名辟彊，威王之子也。
〔二〕正義即貝州。
〔三〕索隱按：高誘注戰國策云「五家即五國也」。
〔四〕索隱按；戰國策作「疾如錐矢」。高誘曰「錐矢，小矢，喻徑疾也」。呂氏春秋曰「所貴錐矢者，為應聲而至」。正義齊軍之進，若鋒芒之刀，良弓之矢，用之有進而無退。
〔五〕正義言臨淄自足也。絕，涉，皆度也。勃海，滄州也。齊有軍役，不用度河取二部。
〔六〕正義筑似琴而大，頭圓，五弦，擊之不鼓。
〔七〕索隱按：王逸注楚詞云「博，著也。行六棋，故曰六博」。
〔八〕集解劉向別錄曰：「蹴鞠者，傳言黃帝所作，或曰起戰國之時。蹋鞠，兵勢也，所以練武士，知有材也，皆因嬉戲而講練之。」蹋，徒獵反。鞠，求六反。索隱上徒臘反，下居六反。別錄注云：「蹴踘，促六反。蹴亦蹋也。」
崔豹云：「起黃帝時，習兵之埶。」
「且夫韓、魏之所以重畏秦者，為與秦接境壤界也。兵出而相當，不出十日而戰勝存亡之機決矣。韓、魏戰而勝秦，則兵半折，四境不守；戰而不勝，則國已危亡隨其後。是故韓、魏之所以重與秦戰，而輕為之臣也。今秦之攻齊則不然。倍韓、魏之地，過衛陽晉之道，〔一〕徑乎亢父之險，〔二〕車不得方軌，〔三〕騎不得比行，百人守險，千人不敢過也。秦雖欲深入，則狼顧，〔四〕恐韓、魏之議其後也。是故恫疑〔五〕虛猲，〔六〕驕矜而不敢進，〔七〕則秦之不能害齊亦明矣。
〔一〕集解徐廣曰：「魏哀王十六年，秦拔魏蒲阪、陽晉、封陵。」索隱按：陽晉，魏邑也。魏系家「哀王十六年，秦拔魏蒲阪、陽晉、封陵」是也。劉氏云「陽晉，地名，蓋適齊之道，衛國之西南也」。正義言秦伐齊，背韓、魏地而與齊戰。徐說陽晉非也，乃是晉陽耳。衛地曹、濮等州也。杜預云「曹，衛下邑也」。陽晉故城在曹州乘氏縣西北三十七里。
〔二〕索隱亢音剛，又苦浪反。地理志縣名，屬梁國也。正義故縣在兗州任城縣南五十一里。
〔三〕正義言不得兩車並行。
〔四〕正義狼性怯，走常還顧。
〔五〕索隱上音通，一音洞。恐懼也。
〔六〕集解呼葛反。索隱猲，本一作「喝」，並呼葛反。高誘曰：「虛猲，喘息懼貌也。」劉氏云：「秦自疑懼，不敢進兵，虛作恐怯之詞，以脅韓、魏也。」
〔七〕正義言秦雖至亢父，猶恐懼狼顧，虛作喝罵，驕溢矜誇，不敢進伐齊明矣。
「夫不深料秦之無柰齊何，而欲西面而事之，是群臣之計過也。今無臣事秦之名而有彊國之實，臣是故願大王少留意計之。」
齊王曰：「寡人不敏，僻遠守海，窮道東境之國也，未嘗得聞餘教。今足下以趙王詔詔之，敬以國從。」
乃西南說楚威王〔一〕曰：「楚，天下之彊國也；王，天下之賢王也。西有黔中、〔二〕巫郡，〔三〕東有夏州、〔四〕海陽，〔五〕南有洞庭、〔六〕蒼梧，〔七〕北有陘塞、郇陽，〔八〕地方五千餘里，帶甲百萬，車千乘，騎萬匹，粟支十年。此霸王之資也。夫以楚之彊與王之賢，天下莫能當也。今乃欲西面而事秦，則諸侯莫不西面而朝於章臺之下矣。
〔一〕索隱威王名商，宣王之子。
〔二〕集解徐廣曰：「今之武陵也。」正義今朗州，楚黔中郡，其故城在辰州西二十里，皆盤瓠後也。
〔三〕集解徐廣曰：「巫郡者，南郡之西界。」正義巫郡，夔州巫山縣是。
〔四〕集解徐廣曰：「楚考烈王元年，秦取夏州。」駰案：左傳「楚莊王伐陳，鄉取一人焉以歸，謂之夏州」。而注者不說夏州所在。車胤撰桓溫集云：「夏口城上數里有洲，名夏州。」「東有夏州」謂此也。索隱裴駰據左氏及車胤說夏州，其文甚明，而劉伯莊以為夏州侯之本國，亦未為得也。正義大江中州也。夏水口在荊州江陵縣東南二十五里。
〔五〕索隱按：地理志無海陽。劉氏云「楚之東境」。
〔六〕索隱今之青草湖是也，在岳州界也。
〔七〕索隱地名。地理志有蒼梧郡。正義蒼梧山在道州南。
〔八〕集解徐廣曰：「春秋曰『遂伐楚，次于陘』。楚威王十一年，魏敗楚陘山。析縣有鈞水，或者郇陽今之順陽乎？一本『北有汾、陘之塞』也。」索隱陘山在楚北境，威王十一年，魏敗楚陘山是也。郇音荀。北有郇陽，其地當在汝南、潁川之界。檢地理志及太康地記，北境並無郇邑。郇邑在河東，晉地。計郇陽當是新陽，聲相近字變耳。汝南有新陽縣，應劭云「在新水之陽」，猶豳邑變為栒，亦當然也。徐氏云「郇陽當是慎陽」，蓋其疏也。正義陘山在鄭州新鄭縣西南三十里。順陽故城在鄭州穰縣西百四十里。
「秦之所害莫如楚，楚彊則秦弱，秦彊則楚弱，其勢不兩立。故為大王計，莫如從親以孤秦。大王不從〔親〕，秦必起兩軍，一軍出武關，一軍下黔中，則鄢郢動矣。〔一〕
〔一〕集解徐廣曰：「今南郡宜城。」正義鄢鄉故城在襄州率道縣南九里。安郢城在荊州江陵縣東北六里。秦兵出武關，則臨鄢矣；兵下黔中，則臨郢矣。
「臣聞治之其未亂也，為之其未有也。患至而后憂之，則無及已。故願大王蚤孰計之。
「大王誠能聽臣，臣請令山東之國奉四時之獻，以承大王之明詔，委社稷，奉宗廟，練士厲兵，在大王之所用之。大王誠能用臣之愚計，則韓、魏、齊、燕、趙、衛之妙音美人必充後宮，燕、代橐駝良馬必實外廄。故從合則楚王，衡成則秦帝。今釋霸王之業，而有事人之名，臣竊為大王不取也。
「夫秦，虎狼之國也，有吞天下之心。秦，天下之仇讎也。衡人皆欲割諸侯之地以事秦，此所謂養仇而奉讎者也。夫為人臣，割其主之地以外交彊虎狼之秦，以侵天下，卒有秦患，不顧其禍。夫外挾彊秦之威以內劫其主，以求割地，大逆不忠，無過此者。故從親則諸侯割地以事楚，衡合則楚割地以事秦，此兩策者相去遠矣，二者大王何居焉？故敝邑趙王使臣效愚計，奉明約，在大王詔之。」
楚王曰：「寡人之國西與秦接境，秦有舉巴蜀并漢中之心。秦，虎狼之國，不可親也。而韓、魏迫於秦患，不可與深謀，與深謀恐反人以入於秦，故謀未發而國已危矣。寡人自料以楚當秦，不見勝也；內與群臣謀，不足恃也。寡人臥不安席，食不甘味，心搖搖然如縣旌而無所終薄。〔一〕今主君欲一天下，收諸侯，存危國，寡人謹奉社稷以從。」
〔一〕集解白洛反。
於是六國從合而并力焉。蘇秦為從約長，并相六國。
北報趙王，乃行過雒陽，車騎輜重，諸侯各發使送之甚眾，疑於王者。〔一〕周顯王聞之恐懼，除道，使人郊勞。〔二〕蘇秦之昆弟妻嫂側目不敢仰視，俯伏侍取食。蘇秦笑謂其嫂曰：「何前倨而後恭也？」嫂委蛇蒲服，〔三〕以面掩地而謝曰：「見季子位高金多也。」〔四〕蘇秦喟然歎曰：「此一人之身，富貴則親戚畏懼之，貧賤則輕易之，況眾人乎！且使我有雒陽負郭田二頃，〔五〕吾豈能佩六國相印乎！」於是散千金以賜宗族朋友。初，蘇秦之燕，貸人百錢為資，乃得富貴，以百金償之。遍報諸所嘗見德者。其從者有一人獨未得報，乃前自言。蘇秦曰：「我非忘子。子之與我至燕，再三欲去我易水之上，方是時，我困，故望子深，是以
〔一〕索隱疑作「擬」讀。
〔二〕集解儀禮曰：「賓至近郊，君使卿朝服用束帛勞。」
〔三〕索隱委蛇謂以面掩地而進，若蛇行也。蒲服即匍匐，並音蒲仆。
〔四〕集解譙周曰：「蘇秦字季子。」索隱按：其嫂呼小叔為季子耳，未必即其字。允南即以為字，未之得也。
〔五〕索隱負者，背也，枕也。近城之地，沃潤流澤，最為膏腴，故曰「負郭」也。
蘇秦既約六國從親，歸趙，趙肅侯封為武安君，乃投從約書於秦。〔一〕秦兵不敢闚函谷關十五年。
〔一〕索隱乃設從約書。案：諸本作「投」。言設者，謂宣布其從約六國之事以告於秦。若作「投」，亦為易解。
其後秦使犀首欺齊、魏，與共伐趙，欲敗從約。齊、魏伐趙，趙王讓蘇秦。蘇秦恐，請使燕，必報齊。蘇秦去趙〔一〕而從約皆解。
〔一〕集解徐廣曰：「自初說燕至此三年。」
秦惠王以其女為燕太子婦。是歲，文侯卒，太子立，是為燕易王。易王初立，齊宣王因燕喪伐燕，取十城。易王謂蘇秦曰：「往日先生至燕，而先王資先生見趙，遂約六國從。今齊先伐趙，次至燕，以先生之故為天下笑，先生能為燕得侵地乎？」蘇秦大慚，曰：「請為王取之。」
蘇秦見齊王，再拜，俯而慶，仰而弔。〔一〕齊王曰：「是何慶弔相隨之速也？」蘇秦曰：「臣聞飢人所以飢而不食烏喙者，〔二〕為其愈充腹而與餓死同患也。〔三〕今燕雖弱小，即秦王之少婿也。大王利其十城而長與彊秦為仇。今使弱燕為鴈行而彊秦敝其後，以招天下之精兵，是食烏喙之類也。」齊王愀然變色〔四〕曰：「然則柰何？」蘇秦曰：「臣聞古之善制事者，轉禍為福，因敗為功。大王誠能聽臣計，即歸燕之十城。燕無故而得十城，必喜；秦王知以己之故而歸燕之十城，亦必喜。此所謂棄仇讎而得石交者也。夫燕、秦俱事齊，則大王號令天下，莫敢不聽。是王以虛辭附秦，以十城取天下。此霸王之業也。」王曰：「善。」於是乃歸燕之十城。
〔一〕索隱劉氏云：「當時慶弔應有其詞，但史家不錄耳。」
〔二〕集解本草經曰：「烏頭，一名烏喙。」索隱烏啄，音卓，又音許穢反。今之毒藥烏頭是。正義廣雅云：「奚，毒附子也。一歲為烏啄，三歲為附子，四歲為烏頭，五歲為天雄。」
〔三〕索隱劉氏以愈猶暫，非也。謂食烏頭為其暫愈飢而充腹，少時毒發而死，亦與飢死同患也。
〔四〕索隱愀音自酋反，又七小反。
人有毀蘇秦者曰：「左右賣國反覆之臣也，將作亂。」蘇秦恐得罪歸，而燕王不復官也。蘇秦見燕王曰：「臣，東周之鄙人也，無有分寸之功，而王親拜之於廟而禮之於廷。今臣為王卻齊之兵而（攻）得十城，宜以益親。今來而王不官臣者，人必有以不信傷臣於王者。臣之不信，王之福也。臣聞忠信者，所以自為也；進取者，所以為人也。且臣之說齊王，曾非欺之也。臣棄老母於東周，固去自為而行進取也。今有孝如曾參，廉如伯夷，信如尾生。得此三人者以事大王，何若？」王曰：「足矣。」蘇秦曰：「孝如曾參，義不離其親一宿於外，王又安能使之步行千里而事弱燕之危王哉？廉如伯夷，義不為孤竹君之嗣，不肯為武王臣，不受封侯而餓死首陽山下。有廉如此，王又安能使之步行千里而行進取於齊哉？信如尾生，與女子期於梁下，女子不來，水至不去，抱柱而死。有信如此，王又安能使之步行千里卻齊之彊兵哉？臣所謂以忠信得罪於上者也。」燕王曰：「若不忠信耳，豈有以忠信而得罪者乎？」蘇秦曰：「不然。臣聞客有遠為吏而其妻私於人者，其夫將來，其私者憂之，妻曰『勿憂，吾已作藥酒待之矣』。居三日，其夫果至，妻使妾舉藥酒進之。妾欲言酒之有藥，則恐其逐主母也，欲勿言乎，則恐其殺主父也。於是乎詳僵而棄酒。〔一〕主父大怒，笞之五十。故妾一僵而覆酒，上存主父，下存主母，然而不免於笞，惡在乎忠信之無罪也？夫臣之過，不幸而類是乎！」燕王曰：「先生復就故官。」益厚遇之。
〔一〕索隱詳音羊。詳，詐也。僵，仆也，音薑。
易王母，文侯夫人也，與蘇秦私通。燕王知之，而事之加厚。蘇秦恐誅，乃說燕王曰：「臣居燕不能使燕重，而在齊則燕必重。」燕王曰：「唯先生之所為。」於是蘇秦詳為得罪於燕而亡走齊，齊宣王以為客卿。〔一〕
〔一〕集解徐廣曰：「燕易王之十年時。」
齊宣王卒，湣王即位，說湣王厚葬以明孝，高宮室大苑囿以明得意，欲破敝齊而為燕。燕易王卒，〔一〕燕噲立為王。其後齊大夫多與蘇秦爭寵者，而使人刺蘇秦，不死，殊而走。〔二〕齊王使人求賊，不得。蘇秦且死，乃謂齊王曰：「臣即死，車裂臣以徇於市，曰『蘇秦為燕作亂於齊』，如此則臣之賊必得矣。」於是如其言，而殺蘇秦者果自出，齊王因而誅之。燕聞之曰：「甚矣，齊之為蘇生〔三〕報仇也！」
〔一〕集解徐廣曰：「易王十二年卒。」
〔二〕集解風俗通義稱漢令「蠻夷戎狄有罪當殊」。殊者，死也，與誅同指。而此云「不死，殊而走」者，蘇秦時雖不即死，然是死創，故云「殊」。
〔三〕集解徐廣曰：「一作『先』。」
蘇秦既死，其事大泄。齊後聞之，乃恨怒燕。燕甚恐。蘇秦之弟曰代，代弟蘇厲，見兄遂，亦皆學。及蘇秦死，代乃求見燕王，欲襲故事。曰：「臣，東周之鄙人也。竊聞大王義甚高，鄙人不敏，釋鉏耨而干大王。至於邯鄲，所見者絀於所聞於東周，臣竊負其志。及至燕廷，觀王之群臣下吏，王，天下之明王也。」燕王曰：「子所謂明王者何如也？」對曰：「臣聞明王務聞其過，不欲聞其善，臣請謁王之過。夫齊、趙者，燕之仇讎也；楚、魏者，燕之援國也。今王奉仇讎以伐援國，非所以利燕也。王自慮之，此則計過，無以聞者，非忠臣也。」王曰：「夫齊者固寡人之讎，所欲伐也，直患國敝力不足也。子能以燕伐齊，則寡人舉國委子。」對曰：「凡天下戰國七，燕處弱焉。獨戰則不能，有所附則無不重。南附楚，楚重；西附秦，秦重；中附韓、魏，韓、魏重。且苟所附之國重，此必使王重矣。〔一〕今夫齊，長主〔二〕而自用也。南攻楚五年，畜聚竭；西困秦三年，士卒罷敝；北與燕人戰，覆三軍，得二將。〔三〕然而以其餘兵南面舉五千乘之大宋，〔四〕而包十二諸侯。此其君欲得，其民力竭，惡足取乎！且臣聞之，數戰則民勞，久師則兵敝矣。」燕王曰：「吾聞齊有清濟、濁河〔五〕可以為固，長城、鉅防〔六〕足以為塞，誠有之乎？」對曰：「天時不與，雖有清濟、濁河，惡足以為固！民力罷敝，雖有長城、鉅防，惡足以為塞！且異日濟西不師，〔七〕所以備趙也；河北不師，〔八〕所以備燕也。今濟西河北盡已役矣，封內敝矣。夫驕君必好利，而亡國之臣必貪於財。王誠能無羞從子母弟〔九〕以為質，〔一〇〕寶珠玉帛以事左右，彼將有德燕而輕亡宋，則齊可亡已。」燕王曰：「吾終以子受命於天矣。」燕乃使一子質於齊。而蘇厲因燕質子而求見齊王。齊王怨蘇秦，欲囚蘇厲。燕質子為謝，已遂委質為齊臣。〔一一〕
〔一〕正義言附諸國，諸國重燕而燕尊重。
〔二〕索隱按：謂齊王年長也。或作「齊彊，故言長主」。
〔三〕集解徐廣曰：「齊覆三而燕失二將。」索隱按：徐廣云「齊覆三軍而燕失二將」。又戰國策云「獲二將」，亦謂燕之二將，是燕之失也。
〔四〕正義齊表云「齊湣王三十八年滅宋」，乃當赧王二十九年。此說乃燕噲之時，當周慎王之時，齊〔滅〕宋在前三十餘年，恐文誤矣。
〔五〕正義濟、漯二水上承黃河，並淄、青之北流入海。黃河又一源從洛、魏二州界北流入海，亦齊西北界。
〔六〕集解徐廣曰：「濟北盧縣有防門，又有長城東至海。正義長城西頭在濟州平陰縣界。竹書紀年云：「梁惠王二十年，齊閔王築防以為長城。」太山記云：「太山西有長城，緣河經太山，餘一千里，至琅邪臺入海。」
〔七〕正義濟州已西也。
〔八〕正義謂滄、博等州，在漯河之北。
〔九〕索隱戰國策「從」作「寵」。
〔一〇〕正義音致。
〔一一〕正義質，真栗反。
燕相子之與蘇代婚，而欲得燕權，乃使蘇代侍質子於齊。齊使代報燕，燕王噲問曰：「齊王其霸乎？」曰：「不能。」曰：「何也？」曰：「不信其臣。」於是燕王專任子之，已而讓位，燕大亂。齊伐燕，殺王噲、子之。〔一〕燕立昭王，而蘇代、蘇厲遂不敢入燕，皆終歸齊，齊善待之。
〔一〕集解徐廣曰：「是周赧王之元年時也。」
蘇代過魏，魏為燕執代。齊使人謂魏王曰：「齊請以宋地封涇陽君，〔一〕秦必不受。秦非不利有齊而得宋地也，〔二〕不信齊王與蘇子也。今齊魏不和如此其甚，則齊不欺秦。秦信齊，齊秦合，涇陽君有宋地，非魏之利也。故王不如東蘇子，秦必疑齊而不信蘇子矣。齊秦不合，天下無變，伐齊之形成矣。」於是出蘇代。代之宋，宋善待之。
〔一〕正義涇陽君，秦王弟，名悝也。涇陽，雍州縣也。齊蘇子告秦共伐宋以封涇陽君，然齊假設此策以救蘇代。
〔二〕正義齊言秦相親共伐宋，秦得宋地，又得齊事秦，不信齊及蘇代，恐為不成也。
齊伐宋，宋急，蘇代乃遺燕昭王書曰：〔一〕
〔一〕正義此書為宋說燕，令莫助齊、梁。
夫列在萬乘而寄質於齊，〔一〕名卑而權輕；奉萬乘助齊伐宋，民勞而實費；夫破宋，殘楚淮北，肥大齊，讎彊而國害：此三者皆國之大敗也。然且王行之者，將以取信於齊也。齊加不信於王，而忌燕愈甚，是王之計過矣。夫以宋加之淮北，強萬乘之國也，而齊并之，是益一齊也。〔二〕北夷方七百里，〔三〕加之以魯、衛，彊萬乘之國也，而齊并之，是益二齊也。夫一齊之彊，燕猶狼顧而不能支，今以三齊臨燕，其禍必大矣。
〔一〕正義燕前有一子質於齊。
〔二〕正義更以淮北之地加於齊都，是強萬乘之國而齊總并之，是益一齊。
〔三〕索隱謂山戎、北狄附齊者。正義齊桓公伐山戎、令支，斬孤竹而南歸海濱，諸侯莫不來服。
雖然，智者舉事，因禍為福，轉敗為功。齊紫，敗素也〔一〕，而賈十倍；〔二〕越王句踐棲於會稽，復殘彊吳而霸天下：此皆因禍為福，轉敗為功者也。
〔一〕集解徐廣曰：「取敗素染以為紫。」正義齊君好紫，故齊俗尚之。取惡素帛染為紫，其價十倍貴於餘。喻齊雖有大名，而國中以困弊也。韓子云：「齊桓公好服紫，一國盡服紫，當時十素不得一紫，公患之。管仲曰：『君欲止之，何不試勿衣也？』公謂左右曰：『惡紫扼。』公語三日，境內莫有衣紫者。」
〔二〕索隱按：謂紫色價貴於帛十倍，而本是敗素。以喻齊雖有大名，而其國中困斃也。
今王若欲因禍為福，轉敗為功，則莫若挑霸齊而尊之，〔一〕使使盟於周室，焚秦符，曰〔二〕「其大上計，破秦；其次，必長賓之」。〔三〕秦挾賓以待破，秦王必患之。秦五世伐諸侯，今為齊下，秦王之志苟得窮齊，不憚以國為功。然則王何不使辯士以此言說秦王曰：「燕、趙破宋肥齊，尊之為之下者，燕、趙非利之也。燕、趙不利而勢為之者，以不信秦王也。然則王何不使可信者接收燕、趙，令涇陽君、高陵君〔四〕先於燕、趙？秦有變，因以為質，則燕、趙信秦。秦為西帝，燕為北帝，趙為中帝，立三帝以令於天下。韓、魏不聽則秦伐之，齊不聽則燕、趙伐之，天下孰敢不聽？天下服聽，因驅韓、魏以伐齊，曰『必反宋地，歸楚淮北』。反宋地，歸楚淮北，燕、趙之所利也；並立三帝，燕、趙之所願也。夫實得所利，尊得所願，燕、趙棄齊如脫躧矣。今不收燕、趙，齊霸必成。諸侯贊齊而王不從，是國伐也；諸侯贊齊而王從之，是名卑也。今收燕、趙，國安而名尊；不收燕、趙，國危而名卑。夫去尊安而取危卑，智者不為也。」秦王聞若說，必若刺心然。則王何不使辯士以此若言說秦？秦必取，齊必伐矣。
〔一〕正義挑，田鳥反，執持也。
〔二〕正義符，徵兆也。
〔三〕索隱長音如字。賓為「擯」。正義大好上計策，破秦；次計，長擯棄關西。
〔四〕集解徐廣曰馮翊高陵縣。索隱二人，秦王母弟也。高陵君名顯。涇陽君名悝。
夫取秦，厚交也；伐齊，正利也。尊厚交，務正利，聖王之事也。
燕昭王善其書，曰：「先人嘗有德蘇氏，子之之亂而蘇氏去燕。燕欲報仇於齊，非蘇氏莫可。」乃召蘇代，復善待之，與謀伐齊。竟破齊，湣王出走。
久之，秦召燕王，燕王欲往，蘇代約燕王曰：「楚得枳〔一〕而國亡，〔二〕齊得宋而國亡，〔三〕齊、楚不得以有枳、宋而事秦者，何也？則有功者，秦之深讎也。秦取天下，非行義也，暴也。秦之行暴，正告天下。〔四〕
〔一〕集解徐廣曰：「巴郡有枳縣。」正義枳，支是反，今涪州城。在秦，枳縣在江南。
〔二〕集解徐廣曰：「燕昭王三十三年，秦拔楚鄢、西陵。」正義按：西陵在黃州。
〔三〕正義年表云齊湣王三十八年，滅宋。四十年，五國共擊湣王，王走莒。
〔四〕索隱正告謂顯然而告天下也。
「告楚曰：『蜀地之甲，乘船浮於汶，〔一〕乘夏水〔二〕而下江，五日而至郢。漢中之甲，乘船出於巴，〔三〕乘夏水而下漢，四日而至五渚。〔四〕寡人積甲宛東下隨，〔五〕智者不及謀，勇土不及怒，寡人如射隼矣。〔六〕王乃欲待天下之攻函谷，不亦遠乎！』楚王為是故，十七年事秦。
〔一〕集解眉貧反。索隱音旻。即江所出之岷山也。
〔二〕索隱夏音暇。謂夏潦之水盛長時也。
〔三〕索隱巴，水名，與漢水近。正義巴嶺山在梁州南一百九十里。周地志云：「南渡老子水，登巴嶺山。南回（記）大江。此南是古巴國，因以名山。」
〔四〕集解戰國策曰「秦與荊人戰，大破荊，襲郢，取洞庭、五渚」。然則五渚在洞庭。索隱按：五渚，五處洲渚也，劉氏以為宛鄧之閒，臨漢水，不得在洞庭。或說五渚即五湖，益與劉說不同也。
〔五〕索隱宛縣之東而下隨邑。
〔六〕索隱按：易曰「射隼于高墉之上，獲之，無不利」。秦王言我今伐楚，必當捷獲也。正義隼若今之鶻。
「秦正告韓曰：『我起乎少曲，〔一〕一日而斷大行。〔二〕我起乎宜陽而觸平陽，〔三〕二日而莫不盡繇。〔四〕我離兩周而觸鄭，五日而國舉。』〔五〕韓氏以為然，故事秦。
〔一〕索隱地名，近宜陽也。正義在懷州河陽縣西北，解在范睢傳。
〔二〕正義太行山羊腸阪道，北過韓上黨也。
〔三〕正義宜陽、平陽皆韓大都也，隔河也。
〔四〕索隱音搖。搖，動也。
〔五〕索隱離，如字。謂屯兵以罹二周也，而乃觸擊于鄭，故五日國舉。舉猶拔也。正義離，歷也。歷二周而東觸新鄭州，韓國都拔矣。
「秦正告魏曰：『我舉安邑，塞女戟，〔一〕韓氏太原卷。〔二〕我下軹，道南陽，封冀，〔三〕包兩周。〔四〕乘夏水，浮輕舟，彊弩在前，錟〔五〕戈在後，決滎口，魏無大梁；〔六〕決白馬之口，魏無外黃、濟陽；〔七〕決宿胥之口，〔八〕魏無虛、頓丘。〔九〕陸攻則擊河內，水攻則滅大梁。』魏氏以為然，故事秦。
〔一〕索隱女戟，地名，蓋在太行山之西。
〔二〕索隱劉氏卷音軌免反也。按：舉安邑，塞女戟，及至韓氏之韓國宜陽也。太原者，魏地不至太原，亦無別名太原者，蓋「太」衍字也。原當為「京」。京及卷皆屬滎陽，是魏境。又下軹道是河內軹縣，言「道」者，亦衍字。徐廣云「霸陵有軹道亭」，非魏之境，其疏謬如此。正義卷，軌免反。劉伯莊云：「太原當為太行。卷猶斷絕。」
〔三〕集解徐廣曰：「霸陵有軹道亭，河東皮氏有冀亭也。」索隱按：魏之南陽即河內也。封，封陵也。冀，冀邑。皆在魏境，故徐廣云「河東皮氏縣有冀亭」。
〔四〕集解徐廣曰：「張儀曰『下河東，取成皋』也。」正義兩周，王城及鞏。
〔五〕集解徐廣曰：「由冉反。」正義劉伯莊云：「音四廉反，利也。」
〔六〕索隱滎澤之口與今汴河口通，其水深，可以灌大梁，故云「無大梁」也。
〔七〕索隱白馬河津在東郡，決其流以灌外黃及濟陽。正義故黃城在曹州考城縣東二十四里。濟陽故城在曹州冤朐縣西南三十五里。
〔八〕集解徐廣曰：「紀年云魏救山塞集胥口。」索隱按：紀年作「胥」，蓋亦津之名，今其地不知所在也。正義淇水出衛州淇縣界之淇口，東至黎陽入河。魏志云：「武帝於清淇口東因宿胥故瀆開白溝，道清淇二水入焉。」
〔九〕集解徐廣曰：「秦始皇五年，取魏酸棗，燕虛、長平。」索隱虛，邑名，地與酸棗相近。正義虛謂殷墟，今相州所理是。頓丘故城在魏州頓兵縣東北二十里。括地志云：「二國地時屬魏。」
「秦欲攻安邑，恐齊救之，則以宋委於齊。曰：『宋王無道，為木人以（寫）〔象〕寡人，射其面。寡人地絕兵遠，不能攻也。王苟能破宋有之，寡人如自得之。』已得安邑，塞女戟，因以破宋為齊罪。〔一〕
〔一〕索隱秦令齊滅宋，仍以破宋為齊之罪名。
「秦欲攻韓，恐天下救之，則以齊委於天下。曰：『齊王四與寡人約，四欺寡人，必率天下以攻寡人者三。有齊無秦，有秦無齊，必伐之，必亡之。』已得宜陽、少曲，致藺、〔離〕石，因以破齊為天下罪。
「秦欲攻魏重楚，〔一〕則以南陽委於楚。曰：〔二〕『寡人固與韓且絕矣。殘均陵，塞鄳阨，〔三〕苟利於楚，寡人如自有之。』魏棄與國而合於秦，因以塞鄳阨為楚罪。
〔一〕索隱重猶附也，尊也。正義畏楚救魏。
〔二〕正義南陽鄧州地，本韓地也。韓先事秦，今楚取南陽，故言「與韓且絕矣」。
〔三〕集解鄳音盲。徐廣曰：「鄳，江夏鄳縣。均，一作『灼』。」索隱均陵在南陽，蓋今之均州。黽音盲，縣名，在江夏。正義均州故城在隨州西南五十里，蓋均陵也。又申州羅山縣本漢鄳縣。申州有平清關，蓋古鄳縣之阨塞。
「兵困於林中，〔一〕重燕、趙，以膠東委於燕，以濟西委於趙。已得講於魏，〔二〕至公子延，〔三〕因犀首屬行〔四〕而攻趙。
〔一〕集解徐廣曰：「河南苑陵有林鄉。」
〔二〕索隱講，和也，解也。秦與魏和也。
〔三〕索隱至當為「質」，謂以公子延為質也。
〔四〕索隱犀首、公孫衍本魏將，因之以屬軍行。行音胡郎反，謂連兵相續也。
「兵傷於譙石，而遇敗於陽馬，〔一〕而重魏，則以葉、蔡委於魏。已得講於趙，則劫魏，〔魏〕不為割。困則使太后弟穰侯為和，嬴則兼欺舅與母。〔二〕
〔一〕索隱按：譙石、陽馬並趙地名，非縣邑也。
〔二〕索隱按：嬴猶勝也。舅，穰侯魏冉也。母，太后也。
「適燕者〔一〕曰『以膠東』，適趙者曰『以濟西』，適魏者曰『以葉、蔡』，適楚者曰『以塞鄳阨』，適齊者曰『以宋』，此必令言如循環，用兵如刺蜚，母不能制，舅不能約。
〔一〕索隱適音宅。適者，責也。下同。
「龍賈之戰，〔一〕岸門之戰，〔二〕封陵之戰，〔三〕高商之戰，〔四〕趙莊之戰，〔五〕秦之所殺三晉之民數百萬，今其生者皆死秦之孤也。西河之外，上雒之地，三川晉國之禍，三晉之半，秦禍如此其大也。〔六〕而燕、趙之秦者，〔七〕皆以爭事秦說其主，此臣之所大患也。」
〔一〕集解魏襄王五年，秦敗我龍賈軍。
〔二〕集解韓宣惠王十九年，秦大破我岸門。
〔三〕集解魏哀王十六年，秦敗我封陵。
〔四〕集解此戰事不見。
〔五〕集解趙肅侯二十二年，趙莊與秦戰敗，秦殺趙莊河西。
〔六〕索隱以言西河之外，上雒之地及三川晉國，皆是秦與魏戰之處，秦兵禍敗我三晉之半，是秦禍如此其大者乎。
〔七〕索隱燕、趙之人往秦者，謂游說之士也。
燕昭王不行。蘇代復重於燕。
燕使約諸侯從親如蘇秦時，或從或不，而天下由此宗蘇氏之從約。代、厲皆以壽死，名顯諸侯。
太史公曰：蘇秦兄弟三人，〔一〕皆游說諸侯以顯名，其術長於權變。而蘇秦被反閒以死，天下共笑之，諱學其術。然世言蘇秦多異，異時事有類之者皆附之蘇秦。夫蘇秦起閭閻，連六國從親，此其智有過人者。吾故列其行事，次其時序，毋令獨蒙惡聲焉。
〔一〕索隱按：譙允南以為蘇氏兄弟五人，更有蘇辟、蘇鵠，典略亦同其說。按：蘇氏譜云然。
【索隱述贊】季子周人，師事鬼谷。揣摩既就，陰符伏讀。合從離衡，佩印者六。天王除道，家人扶服。賢哉代、厲，繼榮黨族。
卷七十　　　　張儀列傳第十
張儀者，魏人也。〔一〕始嘗與蘇秦俱事鬼谷先生，學術，蘇秦自以不及張儀。
〔一〕集解呂氏春秋曰：「儀，魏氏餘子。」索隱按：晉有大夫張老，又河東有張城，張氏為魏人必也。而呂覽以為魏氏餘子，則蓋魏之支庶也。又書略說餘子謂庶子也。正義左傳晉有公族、餘子、公行。杜預云：「皆官卿之嫡為公族大夫。餘子，嫡子之母弟也。公行，庶子掌公戎行也。」藝文志云張子十篇，在縱橫流。
張儀已學游說〔一〕諸侯。嘗從楚相飲，已而楚相亡璧，門下意張儀，曰：「儀貧無行，必此盜相君之璧。」共執張儀，掠笞數百，不服，醳〔二〕之。其妻曰：「嘻！〔三〕子毋讀書游說，安得此辱乎？」張儀謂其妻曰：「視吾舌尚在不？」其妻笑曰：「舌在也。」儀曰：「足矣。」
〔一〕索隱音稅。
〔二〕集解音釋。索隱古釋字。
〔三〕索隱音僖。鄭玄曰：「嘻，悲恨之聲。」
蘇秦已說趙王而得相約從親，〔一〕然恐秦之攻諸侯，敗約後負，念莫可使用於秦者，乃使人微感張儀曰：「子始與蘇秦善，今秦已當路，子何不往游，以求通子之願？」張儀於是之趙，上謁求見蘇秦。蘇秦乃誡門下人不為通，又使不得去者數日。已而見之，坐之堂下，賜僕妾之食。因而數讓之〔二〕曰：「以子之材能，乃自令困辱至此。吾寧不能言而富貴子，子不足收也。」謝去之。張儀之來也，自以為故人，求益，反見辱，怒，念諸侯莫可事，獨秦能苦趙，乃遂入秦。
〔一〕索隱從音足容反。
〔二〕索隱按：謂數設詞而讓之。讓亦責也。數音朔。
蘇秦已而告其舍人曰：「張儀，天下賢士，吾殆弗如也。今吾幸先用，而能用秦柄者，獨張儀可耳。然貧，無因以進。吾恐其樂小利而不遂，故召辱之，以激其意。子為我陰奉之。」乃言趙王，發金幣車馬，使人微隨張儀，與同宿舍，稍稍近就之，奉以車馬金錢，所欲用，為取給，而弗告。張儀遂得以見秦惠王。惠王以為客卿，與謀伐諸侯。
蘇秦之舍人乃辭去。張儀曰：「賴子得顯，方且報德，何故去也？」舍人曰：「臣非知君，知君乃蘇君。蘇君憂秦伐趙敗從約，以為非君莫能得秦柄，故感怒君，使臣陰奉給君資，盡蘇君之計謀。今君已用，請歸報。」張儀曰：「嗟乎，此在吾術中而不悟，吾不及蘇君明矣！吾又新用，安能謀趙乎？為吾謝蘇君，蘇君之時，儀何敢言。且蘇君在，儀寧渠能乎！」〔一〕張儀既相秦，為文檄〔二〕告楚相曰：「始吾從若飲，〔三〕我不盜而璧，若笞我。若善守汝國，我顧且盜而城！」
〔一〕集解渠音詎。索隱渠音詎，古字少，假借耳。
〔二〕集解徐廣曰：「一作『尺一之檄』。」索隱按：徐廣云一作「丈二檄」。王劭按春秋後語云「丈二尺檄」。許慎云「檄，二尺書」。
〔三〕索隱若者，汝也。下文而亦訓汝。
苴蜀相攻擊，〔一〕各來告急於秦。秦惠王欲發兵以伐蜀，以為道險狹難至，而韓又來侵秦，秦惠王欲先伐韓，後伐蜀，恐不利，欲先伐蜀，恐韓襲秦之敝。猶豫未能決。司馬錯〔二〕與張儀爭論於惠王之前，司馬錯欲伐蜀，張儀曰：「不如伐韓。」王曰：「請聞其說。」
〔一〕集解徐廣曰：「譙周曰益州『天苴』讀為『包黎』之『包』，音與『巴』相近，以為今之巴郡。」索隱苴音巴。謂巴、蜀之夷自相攻擊也。今字作「苴」者，按巴苴是草名，今論巴，遂誤作「苴」也。或巴人、巴郡本因芭苴得名，所以其字遂以「苴」為「巴」也。注「益州天苴讀為芭黎」，天苴即巴苴也。譙周，蜀人也，知「天苴」之音讀為「芭黎」之「芭」。按：芭黎即織木葺為葦籬也，今江南亦謂葦籬曰芭籬也。正義華陽國志云：「昔蜀王封其弟于漢中，號曰苴侯，因命之邑曰葭萌。苴侯與巴王為好，巴與蜀為讎，故蜀王怒，伐苴。苴奔巴，求救於秦。秦遣張儀從子午道伐蜀。〔蜀〕王自葭萌禦之，敗績，走至武陽，為秦軍所害。秦遂滅蜀，因取苴與巴焉。」括地志云：「苴侯都葭萌，今利州益昌縣五十里葭萌故城是。蜀侯都益州巴子城，在合州石鏡縣南五里，故墊江縣也。巴子都江州，在都之北，又峽州界也。」
〔二〕索隱七各反，又七故反，二音。
儀曰：「親魏善楚，下兵三川，塞什谷之口，〔一〕當屯留之道，〔二〕魏絕南陽，〔三〕楚臨南鄭，〔四〕秦攻新城、〔五〕宜陽，〔六〕以臨二周之郊，誅周王之罪，侵楚、魏之地。周自知不能救，九鼎寶器必出。據九鼎，案圖籍，挾天子以令於天下，天下莫敢不聽，此王業也。今夫蜀，西僻之國而戎翟之倫也，敝兵勞眾不足以成名，得其地不足以為利。臣聞爭名者於朝，爭利者於市。今三川、周室，天下之朝市也，而王不爭焉，顧爭於戎翟，去王業遠矣。」〔七〕
〔一〕集解徐廣曰：「一作『尋』，成皋鞏縣有尋口。」索隱一本作「尋谷」，尋什聲相近，故其名惑也。戰國策云「轘轅、緱氏之口」，亦其地相近也。正義括地志云：「溫泉水即尋，源出洛州鞏縣西南四十里。注水經云鄩城水出北山鄩溪。又有故鄩城，在鞏縣西南五十八里。」按：洛州緱氏縣東南四十里，與鄩溪相近之地。
〔二〕正義屯留，潞州縣也。道即太行羊腸阪道也。
〔三〕正義南陽，懷州也。是當屯留之道，令魏絕斷壞羊腸、韓上黨之路也。
〔四〕正義是塞什谷之口也。令楚兵臨鄭南，塞轘轅鄩口，斷韓南陽之兵也。
〔五〕索隱此新城當在河南伊闕之左右。
〔六〕正義洛州福昌縣也。
〔七〕索隱去王遠矣。王音于放反。
司馬錯曰：「不然。臣聞之，欲富國者務廣其地，欲彊兵者務富其民，欲王者務博其德，三資者備而王隨之矣。今王地小民貧，故臣願先從事於易。夫蜀，西僻之國也，而戎翟之長也，有桀紂之亂。以秦攻之，譬如使豺狼逐群羊。得其地足以廣國，取其財足以富民〔一〕繕兵，不傷眾而彼已服焉。〔二〕拔一國而天下不以為暴，利盡西海〔三〕而天下不以為貪，是我一舉而名實附也，〔四〕而又有禁暴止亂之名。今攻韓，劫天子，惡名也，而未必利也，又有不義之名，而攻天下所不欲，危矣。臣請謁其故：〔五〕周，天下之宗室也；齊，韓之與國也。周自知失九鼎，韓自知亡三川，〔六〕將二國并力合謀，以因乎齊、趙而求解乎楚、魏，以鼎與楚，以地與魏，王弗能止也。此臣之所謂危也。不如伐蜀完。」
〔一〕索隱遇其財。戰國策「遇」作「得」。
〔二〕正義繕音膳，同「饍」，具食也。
〔三〕索隱西海謂蜀川也。海者珍藏所聚生，猶謂秦中為「陸海」然也。其實西亦有海也。正義海之言晦也，西夷晦昧無知，故言海也。言利盡西方羌戎。
〔四〕索隱按：名謂傳其德也，實謂土地財寶。
〔五〕索隱謁者，告也，陳也。故，謂陳不宜伐之端由也。
〔六〕正義韓自知亡三川，故與周并力合謀也。
惠王曰：「善，寡人請聽子。」卒起兵伐蜀，十月，取之，〔一〕遂定蜀，〔二〕貶蜀王更號為侯，而使陳莊相蜀。蜀既屬秦，秦以益彊，富厚，輕諸侯。
〔一〕索隱六國年表在惠王二十二年十月也。
〔二〕正義表云秦惠王後元年十月，擊滅之。
秦惠王十年，使公子華〔一〕與張儀圍蒲陽，〔二〕降之。儀因言秦復與魏，而使公子繇質於魏。儀因說魏王曰：「秦王之遇魏甚厚，魏不可以無禮。」魏因入上郡、少梁，謝秦惠王。惠王乃以張儀為相，更名少梁曰夏陽。〔三〕
〔一〕集解徐廣曰：「一作『革』。」
〔二〕索隱魏邑名也。正義在隰州隰州縣，蒲邑故城是也。
〔三〕集解徐廣曰：「夏陽在梁山龍門。」索隱音下。夏，山名也，亦曰大夏，是蜀所都。正義少梁城，同州韓城縣南二十三里。夏陽城在縣南二十里。梁山在縣東南十九里。龍門山在縣北五十里。
儀相秦四歲，立惠王為王。〔一〕居一歲，為秦將，取陝。築上郡塞。
〔一〕正義表云惠王之十三年，周顯王之三十四年也。
其後二年，使與齊、楚之相會齧桑。東還而免相，相魏以為秦，欲令魏先事秦而諸侯效之。魏王不肯聽儀。秦王怒，伐取魏之曲沃、平周，復陰厚張儀益甚。張儀慚，無以歸報。留魏四歲而魏襄王卒，哀王立。張儀復說哀王，哀王不聽。於是張儀陰令秦伐魏。魏與秦戰，敗。
明年，齊又來敗魏於觀津。〔一〕秦復欲攻魏，先敗韓申差軍，斬首八萬，諸侯震恐。而張儀復說魏王曰：「魏地方不至千里，卒不過三十萬。地四平，諸侯四通輻湊，無名山大川之限。從鄭至梁二百餘里，車馳人走，不待力而至。梁南與楚境，西與韓境，北與趙境，東與齊境，卒戍四方，守亭鄣者不下十萬。梁之地勢，固戰場也。梁南與楚而不與齊，則齊攻其東；東與齊而不與趙，則趙攻其北；不合於韓，則韓攻其西；不親於楚，則楚攻其南：此所謂四分五裂之道也。
〔一〕集解觀音貫。
「且夫諸侯之為從者，將以安社稷尊主彊兵顯名也。今從者一天下，約為昆弟，刑白馬以盟洹水之上，〔一〕以相堅也。而親昆弟同父母，尚有爭錢財，而欲恃詐偽反覆蘇秦之餘謀，其不可成亦明矣。
〔一〕集解洹音桓。
「大王不事秦，秦下兵攻河外，〔一〕據卷、衍、〔燕〕、酸棗，〔二〕劫衛取陽晉，〔三〕則趙不南，趙不南而梁不北，梁不北則從道絕，從道絕則大王之國欲毋危不可得也。秦折韓而攻梁，〔四〕韓怯於秦，秦韓為一，梁之亡可立而須也。此臣之所為大王患也。
〔一〕索隱河之西，即曲沃、平周之邑等。正義河外即卷、衍、燕、酸棗。
〔二〕集解卷，丘權反。衍，以善反。索隱卷縣在河南。衍，地名。正義卷、衍屬鄭州；燕，滑州胙城縣；酸棗屬滑州：皆黃河南岸地。
〔三〕正義故城在曹州乘氏縣西北三十七里。
〔四〕索隱戰國策「折」作「挾」也。
「為大王計，莫如事秦。事秦則楚、韓必不敢動；無楚、韓之患，則大王高枕而臥，〔一〕國必無憂矣。
〔一〕正義枕，針鴆反。
「且夫秦之所欲弱者莫如楚，而能弱楚者莫如梁。楚雖有富大之名而實空虛；其卒雖多，然而輕走易北，不能堅戰。悉梁之兵南面而伐楚，勝之必矣。割楚而益梁，虧楚而適秦，嫁禍安國，此善事也。大王不聽臣，秦下甲士而東伐，雖欲事秦，不可得矣。
「且夫從人多奮辭而少可信，說一諸侯而成封侯，是故天下之游談士莫不日夜搤腕瞋目切齒以言從之便，以說人主。人主賢其辯而牽其說，豈得無眩哉。
「臣聞之，積羽沈舟，群輕折軸，眾口鑠金，積毀銷骨，故願大王審定計議，且賜骸骨辟魏。」
哀王於是乃倍從約而因儀請成於秦。張儀歸，復相秦。三歲而魏復背秦為從。秦攻魏，取曲沃。明年，魏復事秦。
秦欲伐齊，齊楚從親，於是張儀往相楚。楚懷王聞張儀來，虛上舍而自館之。曰：「此僻陋之國，子何以教之？」儀說楚王曰：「大王誠能聽臣，閉關絕約於齊，臣請獻商於之地六百里，〔一〕使秦女得為大王箕帚之妾，秦楚娶婦嫁女，長為兄弟之國。此北弱齊而西益秦也，計無便此者。」楚王大說而許之。群臣皆賀，陳軫獨弔之。楚王怒曰：「寡人不興師發兵得六百里地，群臣皆賀，子獨弔，何也？」陳軫對曰：「不然，以臣觀之，商於之地不可得而齊秦合，齊秦合則患必至矣。」楚王曰：「有說乎？」陳軫對曰：「夫秦之所以重楚者，以其有齊也。今閉關絕約於齊，則楚孤。秦奚貪夫孤國，而與之商於之地六百里？張儀至秦，必負王，是北絕齊交，西生患於秦也，而兩國之兵必俱至。善為王計者，不若陰合而陽絕於齊，使人隨張儀。苟與吾地，絕齊未晚也；不與吾地，陰合謀計也。」楚王曰：「願陳子閉口毋復言，以待寡人得地。」乃以相印授張儀，厚賂之。於是遂閉關絕約於齊，使一將軍隨張儀。
〔一〕索隱劉氏云：「商即今之商州，有古商城；其西二百餘里有古於城。」
張儀至秦，詳失綏墮車，〔一〕不朝三月。楚王聞之，曰：「儀以寡人絕齊未甚邪？」乃使勇士至宋，借宋之符，北罵齊王。齊王大怒，折節而下秦。秦齊之交合，張儀乃朝，謂楚使者曰：「臣有奉邑六里，願以獻大王左右。」楚使者曰：「臣受令於王，以商於之地六百里，不聞六里。」還報楚王，楚王大怒，發兵而攻秦。陳軫曰：「軫可發口言乎？攻之不如割地反以賂秦，與之并兵而攻齊，是我出地於秦，取償於齊也，王國尚可存。」楚王不聽，卒發兵而使將軍屈匄擊秦。秦齊共攻楚，斬首八萬，殺屈匄，遂取丹陽、〔二〕漢中之地。〔三〕楚又復益發兵而襲秦，至藍田，大戰，楚大敗，於是楚割兩城以與秦平。
〔一〕正義詳音羊。
〔二〕集解徐廣曰：「在枝江。」
〔三〕正義今梁州也，在漢水北。
秦要楚〔一〕欲得黔中地，欲以武關外〔二〕易之。楚王曰：「不願易地，願得張儀而獻黔中地。」秦王欲遣之，口弗忍言。張儀乃請行。惠王曰：「彼楚王怒子之負以商於之地，是且甘心於子。」張儀曰：「秦彊楚弱，臣善靳尚，尚得事楚夫人鄭袖，袖所言皆從。且臣奉王之節使楚，楚何敢加誅。假令誅臣而為秦得黔中之地，臣之上願。」遂使楚。楚懷王至則囚張儀，將殺之。靳尚謂鄭袖曰：「子亦知子之賤於王乎？」鄭袖曰：「何也？」靳尚曰：「秦王甚愛張儀而不欲出之，〔三〕今將以上庸之地六縣〔四〕賂楚，美人聘楚，以宮中善歌謳者為媵。楚王重地尊秦，秦女必貴而夫人斥矣。不若為言而出之。」於是鄭袖日夜言懷王曰：「人臣各為其主用。今地未入秦，秦使張儀來，至重王。王未有禮而殺張儀，秦必大怒攻楚。妾請子母俱遷江南，毋為秦所魚肉也。」懷王後悔，赦張儀，厚禮之如故。
〔一〕正義要音腰也。
〔二〕正義即商於之地。
〔三〕索隱按：「不」字當作「必」。時張儀為楚所囚，故必欲出之也。正義秦王不欲出張儀使楚，若欲自行，今秦欲以上庸地及美人贖儀。
〔四〕正義今房州也
張儀既出，未去，聞蘇秦死，〔一〕乃說楚王曰：「秦地半天下，兵敵四國，被險帶河，四塞以為固。虎賁之士百餘萬，車千乘，騎萬匹，積粟如丘山。法令既明，士卒安難樂死，主明以嚴，將智以武，雖無出甲，席卷常山之險，必折天下之脊，〔二〕天下有後服者先亡。且夫為從者，無以異於驅群羊而攻猛虎，虎之與羊不格明矣。今王不與猛虎而與群羊，臣竊以為大王之計過也。
〔一〕索隱按：此時當秦惠王之後元十四年。
〔二〕索隱按：常山於天下在北，有若人之背脊也。正義古之帝王多都河北、河東故也。
「凡天下彊國，非秦而楚，非楚而秦，兩國交爭，其勢不兩立。大王不與秦，秦下甲據宜陽，韓之上地不通。下河東，取成皋，韓必入臣，梁則從風而動。秦攻楚之西，韓、梁攻其北，社稷安得毋危？
「且夫從者聚群弱而攻至彊，不料敵而輕戰，國貧而數舉兵，危亡之術也。臣聞之，兵不如者勿與挑戰，〔一〕粟不如者勿與持久。夫從人飾辯虛辭，高主之節，言其利不言其害，卒有秦禍，〔二〕無及為已。是故願大王之孰計之。
〔一〕正義挑，田鳥反。
〔二〕正義卒，葱勿反。
「秦西有巴蜀，大船積粟，起於汶山，〔一〕浮江已下，至楚三千餘里。舫船〔二〕載卒，一舫載五十人與三月之食，下水而浮，一日行三百餘里，里數雖多，然而不費牛馬之力，不至十日而距扞關。〔三〕扞關驚，則從境以東盡城守矣，黔中、巫郡非王之有。秦舉甲出武關，南面而伐，則北地絕。〔四〕秦兵之攻楚也，危難在三月之內，而楚待諸侯之救，在半歲之外，此其勢不相及也。夫（待）〔恃〕弱國之救，忘彊秦之禍，此臣所以為大王患也。
〔一〕正義汶音泯。
〔二〕索隱枋船。枋音方，謂並兩船也。亦音舫。
〔三〕集解徐廣曰：「巴郡魚復縣有扞水關。」索隱扞關在楚之西界。復音伏。按：地理志巴郡有魚復縣。正義在硤州巴山縣界。
〔四〕正義楚之北境斷絕。
「大王嘗與吳人戰，五戰而三勝，陣卒盡矣；偏守新城，〔一〕存民苦矣。臣聞功大者易危，而民敝者怨上。夫守易危之功而逆彊秦之心，臣竊為大王危之。
〔一〕索隱偏，匹連反。此云「新城」，當在吳楚之閒。正義新攻得之城，未詳所在。
「且夫秦之所以不出兵函谷十五年以攻齊、趙者，陰謀有合〔一〕天下之心。楚嘗與秦構難，戰於漢中，〔二〕楚人不勝，列侯執珪死者七十餘人，遂亡漢中。楚王大怒，興兵襲秦，戰於藍田。此所謂兩虎相搏〔三〕者也。夫秦楚相敝而韓魏以全制其後，計無危於此者矣。願大王孰計之。
〔一〕集解徐廣曰：「一作『吞』。」
〔二〕索隱其地在秦南山之南，楚之西北，漢水之北，名曰漢中。
〔三〕集解徐廣曰：「或音『戟』。」
「秦下甲攻衛陽晉，必大關天下之匈。〔一〕大王悉起兵以攻宋，不至數月而宋可舉，舉宋而東指，則泗上十二諸侯〔二〕盡王之有也。
〔一〕集解徐廣曰：「關，一作『開』。」索隱攻衛陽晉，大關天下胸。夫以常山為天下脊，則此衛及陽晉當天下胸，蓋其地是秦、晉、齊、楚之交道也。以言秦兵據陽晉，是大關天下胸，則他國不得動也。
〔二〕索隱謂邊近泗水之側，當戰國之時有十二諸侯，宋、魯、邾、莒之比也。
「凡天下而以信約從親相堅者蘇秦，封武安君，相燕，即陰與燕王謀伐破齊而分其地；乃詳有罪出走入齊，齊王因受而相之；居二年而覺，齊王大怒，車裂蘇秦於市。夫以一詐偽之蘇秦，而欲經營天下，混一諸侯，〔一〕其不可成亦明矣。
〔一〕索隱混，本作「棍」，同胡本反。
「今秦與楚接境壤界，固形親之國也。大王誠能聽臣，臣請使秦太子入質於楚，楚太子入質於秦，請以秦女為大王箕帚之妾，效萬室之都以為湯沐之邑，長為昆弟之國，終身無相攻伐。臣以為計無便於此者。」
於是楚王已得張儀而重出黔中地與秦，欲許之。屈原曰：「前大王見欺於張儀，張儀至，臣以為大王烹之；今縱弗忍殺之，又聽其邪說，不可。」懷王曰：「許儀而得黔中，美利也。後而倍之，不可。」故卒許張儀，與秦親。
張儀去楚，因遂之韓，說韓王曰：「韓地險惡山居，五穀所生，非菽而麥，民之食大抵（飯）菽〔飯〕藿羹。一歲不收，收不饜糟糠。地不過九百里，無二歲之食。料大王之卒，悉之不過三十萬，而廝徒負養〔一〕在其中矣。除守徼亭鄣塞，見卒不過二十萬而已矣。秦帶甲百餘萬，車千乘，騎萬匹，虎賁之士跿跔科頭〔二〕貫頤〔三〕奮戟者，〔四〕至不可勝計。秦馬之良，戎兵之眾，探前趹後〔五〕蹄閒三尋〔六〕騰者，不可勝數。山東之士被甲蒙冑以會戰，秦人捐甲徒裼〔七〕以趨敵，左挈人頭，右挾生虜。夫秦卒與山東之卒，猶孟賁之與怯夫；以重力相壓，猶烏獲之與嬰兒。夫戰孟賁、烏獲之士以攻不服之弱國，無異垂千鈞之重於鳥卵之上，必無幸矣。
〔一〕索隱冢音斯，謂雜役之賤者。負養謂負檐以給養公家，亦賤人也。
〔二〕集解跿跔音徒俱，跳躍也。又云偏舉一足曰跿跔。科頭謂不著兜鍪入敵。索隱跿跔音徒俱二音。跔又音劬。劉氏云「謂跳躍也」。又韻集云「偏舉一足曰跿跔」。戰國策曰「虎摯之士跿跔」。科頭謂不著兜鍪。
〔三〕索隱謂兩手捧頤而直入敵，言其勇也。
〔四〕集解執戟奮怒而入陳也。索隱謂又有執戟者奮怒而趨入陣。
〔五〕索隱謂馬前足探向前，後足趹於後。趹音烏穴反。趹謂後足抉地，言馬之走埶疾也。
〔六〕索隱按：七尺曰尋。言馬走之疾，前後蹄閒一擲過三尋也。
〔七〕索隱徒者，徒跣也。裼，袒也，謂袒而見肉也。
「夫群臣諸侯不料地之寡，而聽從人之甘言好辭，比周以相飾也，皆奮曰『聽吾計可以彊霸天下』。夫不顧社稷之長利而聽須臾之說，詿誤人主，無過此者。
「大王不事秦，秦下甲據宜陽，斷韓之上地，東取成皋、滎陽，則鴻臺之宮、桑林之苑〔一〕非王之有也。夫塞成皋，絕上地，則王之國分矣。先事秦則安，不事秦則危。夫造禍而求其福報，計淺而怨深，逆秦而順楚，雖欲毋亡，不可得也。
〔一〕集解徐廣曰：「桑，一作『栗』。」索隱按：此皆韓之宮苑，亦見戰國策。
「故為大王計，莫如為秦。〔一〕秦之所欲莫如弱楚，而能弱楚者如韓。非以韓能彊於楚也，其地勢然也。今王西面而事秦以攻楚，秦王必喜。夫攻楚以利其地，轉禍而說秦，計無便於此者。」
〔一〕集解為，于偽反。
韓王聽儀計。張儀歸報，秦惠王封儀五邑，號曰武信君。使張儀東說齊湣王曰：「天下彊國無過齊者，大臣父兄殷眾富樂。然而為大王計者，皆為一時之說，不顧百世之利。從人說大王者，必曰『齊西有彊趙，南有韓與梁。齊，負海之國也，地廣民眾，兵彊士勇，雖有百秦，將無柰齊何』。大王賢其說而不計其實。夫從人朋黨比周，莫不以從為可。臣聞之，齊與魯三戰而魯三勝，國以危亡隨其後，雖有戰勝之名，而有亡國之實。是何也？齊大而魯小也。今秦之與齊也，猶齊之與魯也。秦趙戰於河漳之上，再戰而趙再勝秦；戰於番吾〔一〕之下，再戰又勝秦。四戰之後，趙之亡卒數十萬，邯鄲僅存，雖有戰勝之名而國已破矣。是何也？秦彊而趙弱。
〔一〕索隱上音盤，又音婆，趙之邑也。
「今秦楚嫁女娶婦，為昆弟之國。韓獻宜陽；梁效河外；〔一〕趙入朝澠〔二〕池，割河閒〔三〕以事秦。大王不事秦，秦驅韓梁攻齊之南地，悉趙兵渡清河，指博關，〔四〕臨菑、即墨非王之有也。國一日見攻，雖欲事秦，不可得也。是故願大王孰計之也。」
〔一〕索隱按：河外，河之南邑，若曲沃、平周等也。正義謂同、華州地也。
〔二〕集解綿善反。
〔三〕索隱謂河漳之閒邑，暫割以事秦耳。正義河閒，瀛州縣。
〔四〕正義博關在博州。趙兵從貝州度黃河，指博關，則漯河南臨淄、即墨危矣。
齊王曰：「齊僻陋，隱居東海之上，未嘗聞社稷之長利也。」乃許張儀。
張儀去，西說趙王曰：「敝邑秦王使使臣效愚計於大王。大王收率天下以賓秦，秦兵不敢出函谷關十五年。大王之威行於山東，敝邑恐懼懾伏，繕甲厲兵，飾車騎，〔一〕習馳射，力田積粟，守四封之內，愁居懾處，不敢動搖，唯大王有意督過之也。〔二〕
〔一〕正義飾音敕。
〔二〕索隱督者，正其事而責之。督過，是深責其過也。
「今以大王之力，舉巴蜀，并漢中，包兩周，遷九鼎，守白馬之津。秦雖僻遠，然而心忿含怒之日久矣。今秦有敝甲凋兵，軍於澠池，願渡河踰漳，據番吾，會邯鄲之下，願以甲子合戰，以正殷紂之事，敬使使臣先聞左右。
「凡大王之所信為從者恃蘇秦。蘇秦熒惑諸侯，以是為非，以非為是，欲反齊國，而自令車裂於市。夫天下之不可一亦明矣。今楚與秦為昆弟之國，而韓梁稱為東藩之臣，齊獻魚鹽之地，此斷趙之右臂也。夫斷右臂而與人鬥，失其黨而孤居，求欲毋危，豈可得乎？
「今秦發三將軍：其一軍塞午道，〔一〕告齊使興師渡清河，軍於邯鄲之東；一軍軍成皋，驅韓梁軍於河外；〔二〕一軍軍於澠池。約四國為一以攻趙，趙（服）〔破〕，必四分其地。是故不敢匿意隱情，先以聞於左右。臣竊為大王計，莫如與秦王遇於澠池，面相見而口相結，請案兵無攻。願大王之定計。」
〔一〕索隱此午道當在趙之東，齊之西也。午道，地名也。鄭玄云「一縱一橫為午」，謂交道也。
〔二〕正義河外謂鄭、滑州，北臨河。
趙王曰：「先王之時，奉陽君專權擅勢，蔽欺先王，獨擅綰事，寡人居屬師傅，不與國謀計。先王棄群臣，寡人年幼，奉祀之日新，心固竊疑焉，以為一從不事秦，非國之長利也。乃且願變心易慮，割地謝前過以事秦。方將約車趨行，〔一〕適聞使者之明詔。」趙王許張儀，張儀乃去。
〔一〕正義趨音趣。
北之燕，說燕昭王曰：「大王之所親莫如趙。昔趙襄子嘗以其姊為代王妻，欲并代，約與代王遇於句注之塞。〔一〕乃令工人作為金斗，長其尾，〔二〕令可以擊人。與代王飲，陰告廚人曰：『即酒酣樂，進熱啜，〔三〕反斗以擊之。』〔四〕於是酒酣樂，進熱啜，廚人進斟，因反斗以擊代王，殺之，王腦塗地。其姊聞之，因摩笄以自刺，故至今有摩笄之山。〔五〕代王之亡，天下莫不聞。
〔一〕正義句注山在代州也。上音勾。
〔二〕索隱斗音主。凡方者為斗，若安長柄，則名為枓，音主。尾即斗之柄，其形若刀也。
〔三〕索隱音昌悅反。按：謂熱而啜之，是羹也。於下云「廚人進斟」，斟謂羹勺，故因名羹曰斟。左氏「羊羹不斟」是也。
〔四〕正義反即倒斗柄擊也。
〔五〕集解笄，婦人之首飾，如今象牙擿。正義笄，今簪也。摩笄山在蔚州飛狐縣東北百五十里。
「夫趙王之很戾無親，大王之所明見，且以趙王為可親乎？趙興兵攻燕，再圍燕都而劫大王，大王割十城以謝。今趙王已入朝澠池，效河閒以事秦。今大王不事秦，秦下甲雲中、九原，驅趙而攻燕，則易水、長城〔一〕非大王之有也。
〔一〕正義並在易州界。
「且今時趙之於秦猶郡縣也，不敢妄舉師以攻伐。今王事秦，秦王必喜，趙不敢妄動，是西有彊秦之援，而南無齊趙之患，是故願大王孰計之。」
燕王曰：「寡人蠻夷僻處，雖大男子裁〔一〕如嬰兒，言不足以采正計。今上客幸教之，請西面而事秦，獻恆山之尾〔二〕五城。」燕王聽儀。儀歸報，未至咸陽而秦惠王卒，武王立。武王自為太子時不說張儀，及即位，群臣多讒張儀曰：「無信，左右賣國以取容。秦必復用之，恐為天下笑。」諸侯聞張儀有卻武王，皆畔衡，復合從。
〔一〕集解音在。
〔二〕索隱尾猶末也。謂獻恆山城以與秦。
秦武王元年，群臣日夜惡張儀未已，而齊讓又至。張儀懼誅，乃因謂秦武王曰：「儀有愚計，願效之。」王曰：「柰何？」對曰：「為秦社稷計者，東方有大變，然後王可以多割得地也。今聞齊王甚憎儀，儀之所在，必興師伐之。故儀願乞其不肖之身之梁，齊必興師而伐梁。梁齊之兵連於城下而不能相去，王以其閒伐韓，入三川，出兵函谷而毋伐，以臨周，祭器必出。〔一〕挾天子，按圖籍，此王業也。」秦王以為然，乃具革車三十乘，入儀之梁。齊果興師伐之。梁哀王恐。張儀曰：「王勿患也，請令罷齊兵。」乃使其舍人馮喜〔二〕之楚，借使之齊，謂齊王曰：「王甚憎張儀；雖然，亦厚矣王之託儀於秦也！」齊王曰：「寡人憎儀，儀之所在，必興師伐之，何以託儀？」對曰：「是乃王之託儀也。夫儀之出也，固與秦王約曰：『為王計者，東方有大變，然後王可以多割得地。今齊王甚憎儀，儀之所在，必興師伐之。故儀願乞其不肖之身之梁，齊必興師伐之。齊梁之兵連於城下而不能相去，王以其閒伐韓，入三川，出兵函谷而無伐，以臨周，祭器必出。挾天子，案圖籍，此王業也。』秦王以為然，故具革車三十乘而入之梁也。今儀入梁，王果伐之，是王內罷國而外伐與國，〔三〕廣鄰敵以內自臨，而信儀於秦王也。此臣之所謂『託儀』也。」齊王曰：「善。」乃使解兵。
〔一〕索隱凡王者大祭祀必陳設文物軒車彝器等，因謂此等為祭器也。
〔二〕索隱此與戰國策同。舊本作「憙」者，誤也。
〔三〕索隱謂齊之伐梁也。梁之與齊，先相許與約從為鄰，故云與國也。
張儀相魏一歲，卒〔一〕於魏也。
〔一〕索隱年表張儀以安僖王十年卒。紀年云梁安僖王九年五月卒。
陳軫者，游說之士。與張儀俱事秦惠王，皆貴重，爭寵。張儀惡陳軫於秦王曰：「軫重幣輕使秦楚之閒，將為國交也。今楚不加善於秦而善軫者，軫自為厚而為王薄也。且軫欲去秦而之楚，王胡不聽乎？」王謂陳軫曰：「吾聞子欲去秦之楚，有之乎？」軫曰：「然。」王曰：「儀之言果信矣。」軫曰：「非獨儀知之也，行道之士盡知之矣。昔子胥忠於其君而天下爭以為臣，曾參孝於其親而天下願以為子。故賣僕妾不出閭巷而售者，良僕妾也；出婦嫁於鄉曲者，良婦也。今軫不忠其君，楚亦何以軫為忠乎？忠且見棄，軫不之楚何歸乎？」王以其言為然，遂善待之。
居秦期年，秦惠王終相張儀，而陳軫奔楚。楚未之重也，而使陳軫使於秦。過梁，欲見犀首。犀首謝弗見。軫曰：「吾為事來，〔一〕公不見軫，軫將行，不得待異日。」犀首見之。陳軫曰：「公何好飲也？」犀首曰：「無事也。」曰：「吾請令公厭事〔二〕可乎？」曰：「柰何？」曰：「田需〔三〕約諸侯從親，楚王疑之，未信也。公謂於王曰：『臣與燕、趙之王有故，數使人來，曰：「無事何不相見」，願謁行於王。』王雖許公，公請毋多車，以車三十乘，可陳之於庭，明言之燕、趙。」燕、趙客聞之，馳車告其王，使人迎犀首。楚王聞之大怒，曰：「田需與寡人約，而犀首之燕、趙，是欺我也。」怒而不聽其事。齊聞犀首之北，使人以事委焉。犀首遂行，三國相事皆斷於犀首。軫遂至秦。
〔一〕索隱軫語犀首，言我故來，欲有教汝之事，何不相見。
〔二〕索隱上一豔反。厭者，飽也，謂欲令其多事也。
〔三〕索隱需時為魏相也。
韓魏相攻，期年不解。秦惠王欲救之，問於左右。左右或曰救之便，或曰勿救便，惠王未能為之決。陳軫適至秦，惠王曰：「子去寡人之楚，亦思寡人不？」陳軫對曰：「王聞夫越人莊舄乎？」王曰：「不聞。」曰：「越人莊舄仕楚執珪，有頃而病。楚王曰：『舄故越之鄙細人也，今仕楚執珪，貴富矣，亦思越不？』中謝〔一〕對曰：『凡人之思故，在其病也。彼思越則越聲，不思越則楚聲。』使人往聽之，猶尚越聲也。今臣雖棄逐之楚，豈能無秦聲哉！」惠王曰：「善。今韓魏相攻，期年不解，或謂寡人救之便，或曰勿救便，〔二〕寡人不能決，願子為子主計〔三〕之餘，為寡人計之。」陳軫對曰：「亦嘗有以夫卞莊子〔四〕刺虎聞於王者乎？莊子欲刺虎，館豎子止之，曰：『兩虎方且食牛，食甘必爭，爭則必鬥，鬥則大者傷，小者死，從傷而刺之，一舉必有雙虎之名。』卞莊子以為然，立須之。有頃，兩虎果鬥，大者傷，小者死。莊子從傷者而刺之，一舉果有雙虎之功。今韓魏相攻，期年不解，是必大國傷，小國亡，從傷而伐之，一舉必有兩實。此猶莊子刺虎之類也。臣主與王何異也。」〔五〕惠王曰：「善。」卒弗救。大國果傷，小國亡，秦興兵而伐，大剋之。此陳軫之計也。
〔一〕索隱蓋謂侍御之官。
〔二〕索隱此蓋張儀等之計策。
〔三〕索隱子指陳軫也。子主謂楚王。
〔四〕索隱館莊子。謂逆旅舍其人字莊子者，或作「卞莊子」也。
〔五〕索隱臣主，為軫之主楚王也。王，秦惠王。以言我主與王俱宜待韓、魏之斃而擊之，亦無異也。
犀首者，魏之陰晉人也，〔一〕名衍，姓公孫氏。與張儀不善。
〔一〕集解司馬彪曰：「犀首，魏官名，若今虎牙將軍。」
張儀為秦之魏，魏王相張儀。犀首弗利，故令人謂韓公叔曰：「張儀已合秦魏矣，其言曰〔一〕『魏攻南陽，秦攻三川』。魏王所以貴張子者，欲得韓地也。且韓之南陽已舉矣，子何不少委焉以為衍功，則秦魏之交可錯矣。〔二〕然則魏必圖秦而棄儀，收韓而相衍。」公叔以為便，因委之犀首以為功。果相魏。張儀去。〔三〕
〔一〕正義此張儀合秦魏之辭也。
〔二〕索隱錯音措。按：錯，停止也。
〔三〕集解徐廣曰：「復相秦。」
義渠君朝於魏。犀首聞張儀復相秦，害之。犀首乃謂義渠君曰：「道遠不得復過，〔一〕請謁事情。」〔二〕曰：「中國無事，〔三〕秦得燒掇焚杅〔四〕君之國；有事，〔五〕秦將輕使重幣事君之國。」〔六〕其後五國伐秦。〔七〕會陳軫謂秦王曰：「義渠君者，蠻夷之賢君也，不如賂之以撫其志。」秦王曰：「善。」乃以文繡千純，〔八〕婦女百人遺義渠君。義渠君致群臣而謀曰：「此公孫衍所謂邪？」〔九〕乃起兵襲秦，大敗秦人李伯之下。〔一〇〕
〔一〕索隱音戈。言義渠道遠，今日已後，不復得更過相見。
〔二〕索隱謂欲以秦之緩急告語之也。
〔三〕索隱按：謂山東諸侯齊、魏之大國等。正義中國謂關東六國。無事，不共攻秦。
〔四〕集解徐廣曰：「一孤切。」索隱掇音都活反，謂焚燒而侵掠。焚杅音煩烏二音。按：焚揉而牽制也。戰國策云「秦且燒概君之國」，是說其事也。
〔五〕索隱謂山東諸國共伐秦也。
〔六〕索隱謂秦求親義渠君也。正義有事謂六國攻秦。秦若被攻伐，則必輕使重幣，事義渠之國，欲令相助。犀首此言，令義渠君勿援秦也。
〔七〕索隱按：表秦惠王後元七年，楚、魏、齊、韓、趙五國共攻秦，是其事也。
〔八〕索隱凡絲綿布帛等一段為一純。純音屯。
〔九〕索隱按：謂上文犀首云「（君之國）有事，秦將輕使重幣事君之國」，故云「衍之所謂」，因起兵襲秦以傷張儀也。
〔一〇〕索隱入李伯之下。謂義渠破秦而收軍，而入於李伯之下，則李伯人名或邑號。戰國策「伯」作「帛」。
張儀已卒之後，犀首入相秦。嘗佩五國之相印，為約長。〔一〕
〔一〕索隱佩五國之印，為約長。犀首後相五國，或從或橫，常為約長。
太史公曰：三晉多權變之士，夫言從衡彊秦者大抵皆三晉之人也。夫張儀之行事甚於蘇秦，然世惡蘇秦者，以其先死，而儀振暴〔一〕其短以扶其說，〔二〕成其衡道。〔三〕要之，此兩人真傾危之士哉！
〔一〕索隱下音步卜反。振謂振揚而暴露其短。
〔二〕索隱按：扶謂說彼之非，成我之是，扶會己之說辭。
〔三〕索隱張儀說六國，使連衡而事秦，故云「成其衡道」。然山東地形從長，蘇秦相六國，令從親而賓秦也。關西地形衡長，張儀相六國，令破其從而連秦之衡，故謂張儀為連橫矣。
【索隱述贊】儀未遭時，頻被困辱。及相秦惠，先韓後蜀。連衡齊魏，傾危誑惑。陳軫挾權，犀首騁欲。如何三晉，繼有斯德。
卷七十一　　　樗里子甘茂列傳第十一
樗里子者，名疾，秦惠王之弟也，〔一〕與惠王異母。母，韓女也。樗里子滑稽多智，〔二〕秦人號曰「智囊」。
〔一〕索隱按：樗，木名也，音攄。高誘曰「其里有大樗樹，故曰樗里」。然疾居渭南陰鄉之樗里，故號曰樗里子。又按：紀年則謂之「楮里疾」也。
〔二〕索隱滑音骨。稽音雞。鄒誕解云「滑，亂也。稽，同也。謂辨捷之人，言非若是，言是若非，謂能亂同異也」。一云滑稽，酒器，可轉注吐酒不已。以言俳優之人出口成章，詞不窮竭，如滑稽之吐酒不已也。正義滑讀為淈，水流自出。稽，計也。言其智計宣吐如泉，流出無盡，故楊雄酒賦云「鴟夷滑稽，腹大如壺」是也。顏師古云：「滑稽，轉利之稱也。滑，亂也。稽，礙也。其變無留也。」一說稽，考也，言其滑亂不可考較。
秦惠王八年，爵樗里子右更，〔一〕使將而伐曲沃，〔二〕盡出其人，〔三〕取其城，地入秦。秦惠王二十五年，使樗里子為將伐趙，虜趙將軍莊豹，拔藺。〔四〕明年，助魏章攻楚，敗楚將屈丐，取漢中地。秦封樗里子，號為嚴君。〔五〕
〔一〕索隱按：右更，秦之第十四爵名也。
〔二〕正義故城在陝州〔陝〕縣西南三十二里也。
〔三〕索隱按：年表云十一年拔魏曲沃，歸其人。又秦本紀惠文王後元八年，五國共圍秦，使庶長疾與戰脩魚，斬首八萬。十一年，樗里疾攻魏焦，降之。則焦與曲沃同在十一年明矣。而傳云「八年拔之」，不同。王劭按：本紀、年表及此傳，三處記秦伐國並不同，又與紀年不合，今亦殆不可考。
〔四〕正義藺縣在石州。
〔五〕索隱按：嚴君是爵邑之號，當是封之嚴道。
秦惠王卒，太子武王立，逐張儀、魏章，而以樗里子、甘茂為左右丞相。秦使甘茂攻韓，拔宜陽。使樗里子以車百乘入周。周以卒迎之，意甚敬。楚王怒，讓周，以其重秦客。游騰〔一〕為周說楚王曰：「知伯之伐仇猶，遺之廣車，〔二〕因隨之以兵，仇猶遂亡。何則？無備故也。齊桓公伐蔡，號曰誅楚，其實襲蔡。今秦，虎狼之國，使樗里子以車百乘入周，周以仇猶、蔡觀焉，故使長戟居前，彊弩在後，名曰衛疾，〔三〕而實囚之。且夫周豈能無憂其社稷哉？恐一旦亡國以憂大王。」楚王乃悅。
〔一〕索隱游，姓；騰，名也。
〔二〕集解許慎曰：「仇猶，夷狄之國。」戰國策曰：「智伯欲伐仇猶，遺之大鍾，載以廣車。」周禮曰：「廣車之萃。」鄭玄曰：「廣車，橫陳之車。」索隱戰國策云「智伯欲伐仇猶，遺之大鍾，載以廣車」。以「仇猶」為「厹由」。韓子作「仇由」。地理志臨淮有厹猶縣也。正義括地志云：「并州盂縣外城俗名原仇山，亦名仇猶，夷狄之國也。韓子云『智伯欲伐仇猶國，道險難不通，乃鑄大鐘遺之，載以廣車。仇猶大悅，除塗內之。赤章曼支諫曰：「不可，此小所以事大，而今大以遺小，卒必隨，不可。」不聽，遂內之。曼支因斷轂而馳。至十九日而仇猶亡也』。」
〔三〕正義防衛樗里子。
秦武王卒，昭王立，樗里子又益尊重。
昭王元年，樗里子將伐蒲。〔一〕蒲守恐，請胡衍。〔二〕胡衍為蒲謂樗里子曰：「公之攻蒲，為秦乎？為魏乎？為魏則善矣，為秦則不為賴矣。〔三〕夫衛之所以為衛者，以蒲也。〔四〕今伐蒲入於魏，衛必折而從之。〔五〕魏亡西河之外〔六〕而無以取者，兵弱也。今并衛於魏，魏必彊。魏彊之日，西河之外必危矣。且秦王將觀公之事，害秦而利魏，王必罪公。」樗里子曰：「柰何？」胡衍曰：「公釋蒲勿攻，臣試為公入言之，以德衛君。」樗里子曰：「善。」胡衍入蒲，謂其守曰：「樗里子知蒲之病矣，其言曰必拔蒲。衍能令釋蒲勿攻。」蒲守恐，因再拜曰：「願以請。」因效金三百斤，曰：「秦兵苟退，請必言子於衛君，使子為南面。」故胡衍受金於蒲以自貴於衛。於是遂解蒲而去。還擊皮氏，〔七〕皮氏未降，又去。
〔一〕索隱按：紀年云「楮里疾圍蒲不克，而秦惠王薨」，事與此合。正義蒲故城在滑州匡城縣北十五里，即子路作宰地。
〔二〕索隱人姓名也。
〔三〕集解賴，利也。
〔四〕正義蒲是衛國之鄣衛。
〔五〕索隱戰國策云「今蒲入於秦，衛必折而入於魏」，與此文相反。
〔六〕正義謂同、華等州。
〔七〕正義故城在絳州龍門縣西百四十步，魏邑。
昭王七年，樗里子卒，葬于渭南章臺之東。〔一〕曰：「後百歲，是當有天子之宮夾我墓。」樗里子疾室在於昭王廟西渭南陰鄉樗里，故俗謂之樗里子。至漢興，長樂宮在其東，未央宮在其西，〔二〕武庫正直其墓。〔三〕秦人諺曰：「力則任鄙，智則樗里。」
〔一〕索隱按黃圖，在漢長安故城西。
〔二〕正義漢長樂宮在長安縣西北十五里，未央在縣西北十四里，皆在長安故城中也。
〔三〕索隱直如字讀。直猶當也。
甘茂者，下蔡人也。〔一〕事下蔡史舉先生，〔二〕學百家之術。因張儀、樗里子而求見秦惠王。王見而說之，使將，而佐魏章略定漢中地。
〔一〕索隱地理志下蔡縣屬汝南也。正義今潁州縣，即州來國。
〔二〕索隱戰國策及韓子皆云史舉，上蔡監門。
惠王卒，武王立。張儀、魏章去，東之魏。蜀侯煇、相壯反〔一〕，秦使甘茂定蜀。還，而以甘茂為左丞相，以樗里子為右丞相。
〔一〕索隱煇音暉，又音胡昆反。秦之公子，封蜀也。華陽國志作「暉」。壯音側狀反。姓陳也。
秦武王三年，謂甘茂曰：「寡人欲容車通三川，以窺周室，而寡人死不朽矣。」甘茂曰：「請之魏，約以伐韓，而令向壽〔一〕輔行。」甘茂至，謂向壽曰：「子歸，言之於王曰『魏聽臣矣，然願王勿伐』。事成，盡以為子功。」向壽歸，以告王，王迎甘茂於息壤〔二〕。甘茂至，王問其故。對曰：「宜陽，大縣也，上黨、南陽積之久矣。〔三〕名曰縣，其實郡也。今王倍數險，〔四〕行千里攻之，難。昔曾參之處費，〔五〕魯人有與曾參同姓名者殺人，人告其母曰『
曾參殺人』，其母織自若也。頃之，一人又告之曰『曾參殺人』，其母尚織自若也。頃又一人告之曰『曾參殺人』，其母投杼下機，踰牆而走。夫以曾參之賢與其母信之也，三人疑之，其母懼焉。今臣之賢不若曾參，王之信臣又不如曾參之母信曾參也，疑臣者非特三人，臣恐大王之投杼也。始張儀西并巴蜀之地，北開西河之外，南取上庸，天下不以多張子而以賢先王。魏文侯令樂羊將而攻中山，三年而拔之。樂羊返而論功，文侯示之謗書一篋。樂羊再拜稽首曰：『此非臣之功也，主君之力也。』今臣，羈旅之臣也。樗里子、公孫奭〔六〕二人者挾韓而議之，王必聽之，是王欺魏王而臣受公仲侈〔七〕之怨也。」王曰：「寡人不聽也，請與子盟。」卒使丞相甘茂將兵伐宜陽。五月而不拔，樗里子、公孫奭果爭之。武王召甘茂，欲罷兵。甘茂曰：「息壤在彼。」〔八〕王曰：「有之。」因大悉起兵，使甘茂擊之。斬首六萬，遂拔宜陽。韓襄王使公仲侈入謝，與秦平。
〔一〕正義餉受二音，人姓名。
〔二〕索隱按：山海經、啟筮云「昔伯鯀竊帝之息壤以堙洪水」，或是此也。正義秦邑。
〔三〕索隱謂上黨、南陽並積貯日久矣。正義韓之北三郡積貯在河南宜陽縣之日久矣。
〔四〕索隱數音率腴反。正義謂函谷及三崤、五谷。
〔五〕集解音祕。
〔六〕索隱按：戰國策作「公孫衍」。正義音釋。
〔七〕集解徐廣曰：「一作『馮』。」
〔八〕正義甘茂歸至息壤，與秦王盟，恐後樗里子、公孫奭伐韓，今二子果爭之。武王召茂欲罷兵，故甘茂云息壤在彼邑也。
武王竟至周，而卒於周。其弟立，為昭王。〔一〕王母宣太后，楚女也。楚懷王怨前秦敗楚於丹陽而韓不救，乃以兵圍韓雍氏。〔二〕韓使公仲侈告急於秦。秦昭王新立，太后楚人，不肯救。公仲因甘茂，茂為韓言於秦昭王曰：「公仲方有得秦救，故敢扞楚也。今雍氏圍，秦師不下殽，公仲且仰首而不朝，公叔且以國南合於楚。楚、韓為一，魏氏不敢不聽，然則伐秦之形成矣。不識坐而待伐孰與伐人之利？」秦王曰：「善。」乃下師於殽以救韓。楚兵去。
〔一〕索隱按：趙系家昭王名稷。系本云名側也。
〔二〕索隱按：趙惠王二十六年，楚圍雍氏，至昭王七年，又圍雍氏，韓求救於秦，是再圍也。劉氏云「此是前圍雍氏，當赧王之三年」。戰國策及紀年與此並不同。正義故城在洛州洛陽縣東北二十里。
秦使向壽平宜陽，而使樗里子、甘茂伐魏皮氏。向壽者，宣太后外族也，而與昭王少相長，故任用。向壽如楚，〔一〕楚聞秦之貴向壽，而厚事向壽。向壽為秦守宜陽，將以伐韓。韓公仲使蘇代謂向壽曰：「禽困覆車。〔二〕公破韓，辱公仲，公仲收國復事秦，自以為必可以封。〔三〕今公與楚解口地，〔四〕封小令尹以杜陽。〔五〕秦楚合，復攻韓，韓必亡。韓亡，公仲且躬率其私徒以閼〔六〕於秦。〔七〕願公孰慮之也。」向壽曰：「吾合秦楚非以當韓也，子為壽謁之公仲，〔八〕曰秦韓之交可合也。」蘇代對曰：「願有謁於公。〔九〕人曰貴其所以貴者貴。王之愛習公也，不如公孫奭；其智能公也，不如甘茂。今二人者皆不得親於秦事，而公獨與王主斷於國者何？彼有以失之也。〔一〇〕公孫奭黨於韓，而甘茂黨於魏，故王不信也。今秦楚爭彊而公黨於楚，是與公孫奭、甘茂同道也，公何以異之？〔一一〕人皆言楚之善變也，而公必亡之，是自為責也。〔一二〕公不如與王謀其變也，善韓以備楚，〔一三〕如此則無患矣。韓氏必先以國從公孫奭而後委國於甘茂。韓，公之讎也。〔一四〕今公言善韓以備楚，是外舉不僻讎也。」向壽曰：「然，吾甚欲韓合。」對曰：「甘茂許公仲以武遂，〔一五〕反宜陽之民，〔一六〕今公徒收之，甚難。」〔一七〕向壽曰：「然則奈何？武遂終不可得也？」對曰：「公奚不以秦為韓求潁川於楚？〔一八〕此韓之寄地也。公求而得之，是令行於楚而以其地德韓也。公求而不得，是韓楚之怨不解〔一九〕而交走秦也。〔二〇〕秦楚爭彊，而公徐過楚〔二一〕以收韓，此利於秦。」〔二二〕向壽曰：「柰何？」對曰：「此善事也。甘茂欲以魏取齊，公孫奭欲以韓取齊。今公取宜陽以為功，收楚韓以安之，而誅齊魏之罪，〔二三〕是以公孫奭、甘茂無事也。」
〔一〕集解徐廣曰：「如，一作『和』。」
〔二〕集解譬禽獸得困急，猶能抵觸傾覆人車。
〔三〕正義公仲自以為必可得秦封。
〔四〕索隱解口，秦地名，近韓，今將與楚也。正義上紀買反。公，向壽也。解口猶開口得言。向壽於秦開口，則楚人必得封地也。
〔五〕索隱又封楚之小令尹以杜陽。杜陽亦秦地，今以封楚今尹，是秦楚合也。
〔六〕集解音烏曷反。
〔七〕正義公仲恐韓亡，欲將私徒往宜陽閼向壽也。
〔八〕正義子，蘇代也。向壽恐，今蘇代謁報公仲，云「秦韓交可合」。
〔九〕正義公，向壽也。言向壽亦黨於楚，與公孫奭、甘茂黨韓、魏同也。
〔一〇〕索隱彼，公孫奭及甘茂也。有以失之，謂不見委任，情有所失。正義言秦王雖愛習公孫奭、甘茂，秦事不親委者，為黨韓、魏也。今國事獨與向壽主斷者，不知壽黨於楚以事秦王者，以失之也。
〔一一〕正義蘇氏云：「向壽與公孫奭、甘茂皆有黨，言無異也。」又一云改異黨楚之意。
〔一二〕正義楚善變改，不可信。若變改，向壽必亡敗，是自為責。
〔一三〕正義令秦親韓而備楚之變改，則向壽無患矣。
〔一四〕正義韓氏必先委二人，故韓為向壽之讎。
〔一五〕集解徐廣曰：「秦昭王元年予韓武遂。」
〔一六〕正義武遂，宜陽，本韓邑也，秦伐取之。今欲還韓，令其民得反歸居之。
〔一七〕正義蘇代言甘茂許公仲以武遂，又歸宜陽之民，今向壽徒擬收之，甚難事也。
〔一八〕正義潁川，許州也。楚侵韓潁川，蘇代令向壽以秦威重為韓就楚求索潁川，是親向壽。
〔一九〕集解已買反。
〔二〇〕索隱韓楚怨不解，二國交走向秦也。
〔二一〕集解徐廣曰：「過，一作『適』。」
〔二二〕正義若二國皆事秦，公則漸說楚之過失以收韓，此利於秦也。
〔二三〕正義言公孫奭、甘茂皆欲以秦挾韓魏而取齊，今向壽取宜陽為功，收楚韓安以事秦，而責齊魏之罪，是公孫奭、甘茂不得同合韓魏於秦以伐齊也。
甘茂竟言秦昭王，以武遂復歸之韓。〔一〕向壽、公孫奭爭之，不能得。向壽、公孫奭由此怨，讒甘茂。茂懼，輟伐魏蒲阪，亡去。〔二〕樗里子與魏講，罷兵。〔三〕
〔一〕正義年表云秦昭王元年予韓武遂也。
〔二〕集解徐廣曰：「昭王元年，擊魏皮氏，未拔，去。」
〔三〕索隱鄒氏云：「講讀曰媾。媾猶和也。」
甘茂之亡秦奔齊，逢蘇代。代為齊使於秦。甘茂曰：「臣得罪於秦，懼而遯逃，無所容跡。臣聞貧人女與富人女會績，貧人女曰：『
我無以買燭，而子之燭光幸有餘，子可分我餘光，無損子明而得一斯便焉。』今臣困而君方使秦而當路矣。茂之妻子在焉，願君以餘光振之。」蘇代許諾。遂致使於秦。已，因說秦王曰：「甘茂，非常士也。其居於秦，累世重矣。自殽塞〔一〕及至鬼谷，〔二〕其地形險易皆明知之。彼以齊約韓魏反以圖秦，非秦之利也。」秦王曰：「然則柰何？」蘇代曰：「王不若重其贄，厚其祿以迎之，使彼來則置之鬼谷，〔三〕終身勿出。」秦王曰：「善。」即賜之上卿，以相印迎之於齊。甘茂不往。蘇代謂齊湣王曰：「夫甘茂，賢人也。今秦賜之上卿，以相印迎之。甘茂德王之賜，好為王臣，故辭而不往。今王何以禮之？」齊王曰：「善。」即位之上卿而處之。〔四〕秦因復甘茂之家〔五〕以市於齊。
〔一〕正義三殽在洛州永寧縣西北。
〔二〕集解徐廣曰：「在陽城。」
〔三〕索隱案：徐廣云在陽城。劉氏云此鬼谷在關內雲陽，是矣。正義劉伯莊云：「此鬼谷，關內雲陽，非陽城者也。」案：陽城鬼谷時屬韓，秦不得言置之。
〔四〕索隱案：處猶留也。
〔五〕正義復音福。
齊使甘茂於楚，楚懷王新與秦合婚而驩。〔一〕而秦聞甘茂在楚，使人謂楚王曰：「願送甘茂於秦。」楚王問於范蜎〔二〕曰：「寡人欲置相於秦，孰可？」對曰：「臣不足以識之。」楚王曰：「寡人欲相甘茂，可乎？」對曰：「不可。夫史舉，下蔡之監門也，大不為事君，小不為家室，以苟賤不廉聞於世，甘茂事之順焉。故惠王之明，武王之察，張儀之辯，而甘茂事之，取十官而無罪。茂誠賢者也，然不可相於秦。夫秦之有賢相，非楚國之利也。，且王前嘗用召滑於越，〔三〕而內行章義之難，〔四〕越國亂，故楚南塞厲門〔五〕而郡江東。〔六〕計王之功所以能如此者，越國亂而楚治也。今王知用諸越而忘用諸秦，臣以王為鉅過矣。然則王若欲置相於秦，則莫若向壽者可。夫向壽之於秦王，親也，少與之同衣，長與之同車，以聽事。王必相向壽於秦，則楚國之利也。」於是使使請秦相向壽於秦。秦卒相向壽。而甘茂竟不得復入秦，卒於魏。
〔一〕集解徐廣曰：「昭王二年時迎婦於楚。」
〔二〕集解徐廣曰：「一作『蠉』。」索隱音休緣反，又休軟反。蠉，休緣反。戰國策云作「蝝」也。正義許緣反。
〔三〕集解徐廣曰：「滑，一作『涓』。」
〔四〕集解徐廣曰：「一云『內句章昧之難』。」索隱謂召滑內心猜詐，外則佯章恩義，而卒包藏禍心，搆難於楚也。注「一云內句章、昧之難」。案：戰國策云「納章句之難」。
〔五〕集解徐廣曰：「一作『瀨湖』。」正義劉伯莊云：「厲門，度嶺南之要路。」
〔六〕正義吳越之城皆為楚之都邑。
甘茂有孫曰甘羅。
甘羅者，甘茂孫也。茂既死後，甘羅年十二，事秦相文信侯呂不韋。〔一〕
〔一〕索隱戰國策云甘羅事呂不韋為庶子。
秦始皇帝使剛成君蔡澤於燕，三年而燕王喜使太子丹入質於秦。秦使張唐往相燕，欲與燕共伐趙以廣河閒之地。張唐謂文信侯曰：「臣嘗為秦昭王伐趙，趙怨臣，曰：『得唐者與百里之地。』今之燕必經趙，臣不可以行。」文信侯不快，未有以彊也。甘羅曰：「君侯何不快之甚也？」文信侯曰：「吾令剛成君蔡澤事燕三年，燕太子丹已入質矣，吾自請張卿〔一〕相燕而不肯行。」甘羅曰：「臣請行之。」文信侯叱曰：「去！我身自請之而不肯，女焉能行之？」〔二〕甘羅曰：「大項橐〔三〕生七歲為孔子師。今臣生十二歲於茲矣，君其試臣，何遽叱乎？」於是甘羅見張卿曰：「卿之功孰與武安君？」卿曰：「武安君南挫彊楚，北威燕、趙，戰勝攻取，破城墮邑，不知其數，臣之功不如也。」甘羅曰：「應侯〔四〕之用於秦也，孰與文信侯專？」張卿曰：「應侯不如文信侯專。」甘羅曰：「卿明知其不如文信侯專與？」曰：「知之。」甘羅曰：「應侯欲攻趙，武安君難之，去咸陽七里而立死於杜郵。今文信侯自請卿相燕而不肯行，臣不知卿所死處矣。」張唐曰：「請因孺子行。」令裝治行。
〔一〕索隱即張唐也。卿，字也。
〔二〕正義女音汝。焉，乙連反。
〔三〕索隱音託。尊其道德，故云「大項橐」。
〔四〕索隱范睢。
行有日，甘羅謂文信侯曰：「借臣車五乘，請為張唐先報趙。」文信侯乃入言之於始皇曰：「昔甘茂之孫甘羅，年少耳，然名家之子孫，諸侯皆聞之。今者張唐欲稱疾不肯行，甘羅說而行之。今願先報趙，請許遣之。」始皇召見，使甘羅於趙。趙襄王郊迎甘羅。甘羅說趙王曰：「王聞燕太子丹入質秦歟？」曰：「聞之。」曰：「聞張唐相燕歟？」曰：「聞之。」「燕太子丹入秦者，燕不欺秦也。張唐相燕者，秦不欺燕也。燕、秦不相欺者，伐趙，危矣。燕、秦不相欺無異故，欲攻趙而廣河閒。王不如齎臣五城〔一〕以廣河閒，請歸燕太子，與彊趙攻弱燕。」趙王立自割五城以廣河閒。秦歸燕太子。趙攻燕，得上谷三十城，〔二〕令秦有十一。〔三〕
〔一〕索隱 齎音側奚反，一音賫。並謂割五城與臣也。
〔二〕索隱戰國策云得三十六縣。正義上谷，今媯州也，在幽州西北。
〔三〕索隱謂以十一城與秦也。
甘羅還報秦，乃封甘羅以為上卿，復以始甘茂田宅賜之。
太史公曰：樗里子以骨肉重，固其理，而秦人稱其智，故頗采焉。甘茂起下蔡閭閻，顯名諸侯，重彊齊楚。〔一〕甘羅年少，然出一奇計，聲稱後世。雖非篤行之君子，然亦戰國之策士也。方秦之彊時，天下尤趨謀詐哉
〔一〕集解徐廣曰：「恐或疑此當云『見重彊齊』，誤脫一字。」正義甘茂為彊齊楚所重。
【索隱述贊】嚴君名疾，厥號「智囊」。既親且重，稱兵外攘。甘茂並相，初佐魏章。始推向壽，乃攻宜陽。甘羅妙歲，卒起張唐。
卷七十二　　　穰侯列傳第十二
穰侯魏冉者，秦昭王母宣太后弟也。〔一〕其先楚人，姓羋氏。〔二〕
〔一〕索隱宣太后之異父長弟也，姓魏，名冉，封之穰。地理志穰縣在南陽。宣太后者，惠王之妃，姓羋氏，曰羋八子者是也。
〔二〕正義羋，亡爾反。
秦武王卒，無子，立其弟為昭王。昭王母故號為羋八子，及昭王即位，羋八子號為宣太后。宣太后非武王母。武王母號曰惠文后，先武王死。〔一〕宣太后二弟：其異父長弟曰穰侯，姓魏氏，名冉；同父弟曰羋戎，為華陽君。〔二〕而昭王同母弟曰高陵君、〔三〕涇陽君。〔四〕而魏冉最賢，自惠王、武王時任職用事。武王卒，諸弟爭立，唯魏冉力為能立昭王。昭王即位，以冉為將軍，衛咸陽。誅季君之亂，〔五〕而逐武王后出之魏，昭王諸兄弟不善者皆滅之，威振秦國。昭王少，宣太后自治，任魏冉為政。
〔一〕索隱秦本紀云：「昭王二年，庶長壯與大臣公子為逆，皆誅，及惠文后皆不得良死。」又按：紀年云「秦內亂，殺其太后及公子雍、公子壯」是也。
〔二〕索隱華陽，韓地，後屬秦。羋戎後又號新城君。正義司馬彪云：「華陽，亭名，在洛州密縣。」又故華城在鄭州管城縣南三十里，即此。
〔三〕索隱名顯。
〔四〕索隱名悝。
〔五〕集解徐廣曰：「年表曰季君為亂，誅。本紀曰庶長壯與大臣公子謀反。伏誅。」索隱按：季君即公子壯，僭立而號曰季君。穰侯力能立昭王，為將軍，衛咸陽，誅季君及惠文后，故本紀言「伏誅」。又云「及惠文后皆不得良死」，蓋謂惠文后時黨公子壯，欲立之，及壯誅而太后憂死，故云「不得良死」，亦史諱之也。又逐武王后出之魏，亦事勢然也。
昭王七年，樗里子死，而使涇陽君質於齊。趙人樓緩來相秦，趙不利，乃使仇液〔一〕之秦，請以魏冉為秦相。仇液將行，其客宋公〔二〕謂液曰：「秦不聽公，樓緩必怨公。公不若謂樓緩曰『請為公毋急秦』。秦王見趙請相魏冉之不急，且不聽公。公言而事不成，以德樓子；事成，魏冉故德公矣。」於是仇液從之。而秦果免樓緩而魏冉相秦。
〔一〕索隱戰國策作「仇郝」，蓋是一人而記別也。正義音亦，姓名。
〔二〕索隱戰國策作「宋交」。
欲誅呂禮，禮出奔齊。昭王十四年，魏冉舉白起，使代向壽將而攻韓、魏，敗之伊闕，斬首二十四萬，虜魏將公孫喜。明年，又取楚之宛、葉。魏冉謝病免相，以客卿壽燭為相。其明年，燭免，復相冉，乃封魏冉於穰，復益封陶，〔一〕號曰穰侯。
〔一〕集解徐廣曰：「一作『陰』。」索隱陶即定陶也。徐廣云作「陰」，陶陰字本易惑也。王劭按：定陶見有魏冉冢，作「陰」，誤也。
穰侯封四歲，為秦將攻魏。魏獻河東方四百里。拔魏之河內，取城大小六十餘。昭王十九年，秦稱西帝，齊稱東帝。月餘，呂禮來，而齊、秦各復歸帝為王。魏冉復相秦，六歲而免。免二歲，復相秦。四歲，而使白起拔楚之郢，秦置南郡。乃封白起為武安君。白起者，穰侯之所任舉也，相善。於是穰侯之富，富於王室。
昭王三十二年，穰侯為相國，將兵攻魏，走芒卯，〔一〕入北宅，〔二〕遂圍大梁。梁大夫須賈說穰侯曰：「臣聞魏之長吏謂魏王曰：『昔梁惠王伐趙，戰勝三梁，〔三〕拔邯鄲；趙氏不割，而邯鄲復歸。齊人攻衛，拔故國，殺子良；〔四〕衛人不割，而故地復反。衛、趙之所以國全兵勁而地不并於諸侯者，以其能忍難而重出地也。宋、中山數伐割地，而國隨以亡。臣以為衛、趙可法，而宋、中山可為戒也。秦，貪戾之國也，而毋親。蠶食魏氏，又盡晉國，〔五〕戰勝暴子，〔六〕割八縣，地未畢入，兵復出矣。夫秦何厭之有哉！今又走芒卯，入北宅，此非敢攻梁也，且劫王以求多割地。王必勿聽也。今王背楚、趙而講秦，〔七〕楚、趙怒而去王，與王爭事秦，秦必受之。秦挾楚、趙之兵以復攻梁，則國求無亡不可得也。願王之必無講也。王若欲講，少割而有質；不然，必見欺。』〔八〕此臣之所聞於魏也，〔九〕願君（王）之以是慮事也。周書曰『惟命不于常』，此言幸之不可數也。夫戰勝暴子，割八縣，此非兵力之精也，又非計之工也，天幸為多矣。今又走芒卯，入北宅，以攻大梁，是以天幸自為常也。智者不然。臣聞魏氏悉其百縣勝甲以上戍大梁，臣以為不下三十萬。以三十萬之眾守梁七仞之城，〔一〇〕臣以為湯、武復生，不易攻也。夫輕背楚、趙之兵，陵七仞之城，戰三十萬之眾，而志必舉之，臣以為自天地始分以至于今，未嘗有者也。攻而不拔，秦兵必罷，陶邑必亡，〔一一〕則前功必棄矣。今魏氏方疑，可以少割收也。〔一二〕願君逮楚、趙之兵未至於梁，亟以少割收魏。魏方疑而得以少割為利，必欲之，則君得所欲矣。楚、趙怒於魏之先己也，必爭事秦，從以此散，〔一三〕而君後擇焉。且君之得地豈必以兵哉！割晉國，秦兵不攻，而魏必效絳安邑。又為陶開兩道，〔一四〕幾盡故宋，〔一五〕衛必效單父。秦兵可全，而君制之，何索而不得，何為而不成！願君熟慮之而無行危。」〔一六〕穰侯曰：「善。」乃罷梁圍。〔一七〕
〔一〕集解上莫卬反。下陌飽反。
〔二〕集解徐廣曰：「魏惠王五年，與韓會宅陽。」正義竹書云：「宅陽，一名北宅。」括地志云：「宅陽故城在鄭州滎陽縣西南十七里。」
〔三〕集解徐廣曰：「田完世家云魏伐趙，趙不利，戰於南梁。」索隱三梁即南梁也。
〔四〕索隱衛之故國，蓋楚丘也。下文「故地」，亦同謂楚丘也。戰國策「衛」字皆作「燕」，「子良」作「子之」，恐非也。
〔五〕索隱河東、河西、河內並是魏地，即故晉國。今言秦蠶食魏氏，盡晉國之地也。
〔六〕集解徐廣曰：「韓將暴鳶。」
〔七〕索隱講，和也。
〔八〕索隱謂與秦欲講，少割地而求秦質子；恐不然必被秦欺也。
〔九〕索隱須賈說穰侯，言魏人謂梁王若少割地而求秦質，必是欺我，即聞魏見欺於秦也。
〔一〇〕集解爾雅曰：「四尺謂之仞，倍仞謂之尋。」
〔一一〕索隱「陶」一作「魏」。言秦前攻得魏之城邑，秦罷則亡而還於魏也。正義定陶近大梁，穰侯攻梁兵疲，定陶必為魏伐。
〔一二〕索隱賈引魏人之說不許王講于秦，是言魏氏方疑，可以少割地而收魏也。
〔一三〕索隱楚、趙怒魏之與秦講，皆爭事秦，是東方從國於是解散也，故云「從以此散」。正義從，足松反。
〔一四〕索隱穰侯封陶，魏效絳與安邑，是得河東地。言從秦適陶，開河西、河東之兩道。正義穰故封定陶，故宋及單父是陶之南道也，魏之安邑及絳是陶北道。
〔一五〕索隱上音祈。此時宋已滅，是秦將盡得宋地也。
〔一六〕索隱言莫行圍梁之危事。
〔一七〕正義表云魏安釐王二年，秦軍大梁城，韓來救，與秦溫以和也。
明年，魏背秦，與齊從親。秦使穰侯伐魏，斬首四萬，走魏將暴鳶，得魏三縣。穰侯益封。
明年，穰侯與白起客卿胡陽復攻趙、韓、魏，破芒卯於華陽下，斬首十萬，取魏之卷、〔一〕蔡陽、長社，趙氏觀津。且與趙觀津，益趙以兵，伐齊。〔二〕齊襄王懼，使蘇代為齊陰遺穰侯書曰：「臣聞往來者言曰『秦將益趙甲四萬以伐齊』，臣竊必之〔三〕敝邑之王曰〔四〕『秦王明而熟於計，穰侯智而習於事，必不益趙甲四萬以伐齊』。是何也？夫三晉之相與也，秦之深讎也。百相背也，百相欺也，不為不信，不為無行。今破齊以肥趙。趙，秦之深讎，不利於秦。此一也。秦之謀者，必曰『破齊，獘晉、楚，〔五〕而後制晉、楚之勝』。夫齊，罷國也，以天下攻齊，如以千鈞之弩決潰癕也，必死，安能獘晉、楚？此二也。秦少出兵，則晉、楚不信也；多出兵，則晉、楚為制於秦。齊恐，不走秦，必走晉、楚。此三也。秦割齊以啖晉、楚，晉、楚案之以兵，秦反受敵。此四也。是晉、楚以秦謀齊，以齊謀秦也，何晉、楚之智而秦、齊之愚？此五也。故得安邑以善事之，亦必無患矣。秦有安邑，韓氏必無上黨矣。取天下之腸胃，與出兵而懼其不反也，孰利？臣故曰秦王明而熟於計，穰侯智而習於事，必不益趙甲四萬以代齊矣。」於是穰侯不行，引兵而歸。
〔一〕集解丘權反。
〔二〕索隱既得觀津，仍令趙伐齊，而秦又以兵益助趙也。
〔三〕索隱告齊王，言秦必定不益兵以助趙。正義臣，蘇代也。必知秦與趙甲四萬以伐齊。
〔四〕正義謂齊王也。
〔五〕正義今晉、楚伐齊，晉、楚之國亦獘敗。
昭王三十六年，相國穰侯言客卿灶，欲伐齊取剛、壽，〔一〕以廣其陶邑。於是魏人范睢自謂張祿先生，譏穰侯之伐齊，乃越三晉以攻齊也，以此時奸說秦昭王。昭王於是用范睢。范睢言宣太后專制，穰侯擅權於諸侯，涇陽君、高陵君之屬太侈，富於王室。於是秦昭王悟，乃免相國，令涇陽之屬皆出關，就封邑。穰侯出關，輜車千乘有餘。
〔一〕集解徐廣曰：「濟北有剛縣。」正義故剛城在兗州龔丘縣界。壽張，鄆州縣也。
穰侯卒於陶，而因葬焉。秦復收陶為郡。
太史公曰：穰侯，昭王親舅也。而秦所以東益地，弱諸侯，嘗稱帝於天下，天下皆西鄉稽首者，穰侯之功也。及其貴極富溢，一夫開說，身折勢奪而以憂死，況於羈旅之臣乎！
【索隱述贊】穰侯智識，應變無方。內倚太后，外輔昭王。四登相位，再列封疆。摧齊撓楚，破魏圍梁。一夫開說，憂憤而亡。
卷七十三　　　白起王翦列傳第十三
白起者，郿人也。〔一〕善用兵，事秦昭王。昭王十三年，而白起為左庶長，將而擊韓之新城。〔二〕是歲，穰侯相秦，舉任鄙以為漢中守。其明年，白起為左更，攻韓、魏於伊闕，〔三〕斬首二十四萬，又虜其將公孫喜，拔五城。起遷為國尉。〔四〕涉河取韓安邑以東，到乾〔五〕河。〔六〕明年，白起為大良造。攻魏，拔之，取城小大六十一。明年，起與客卿錯攻垣城，〔七〕拔之。後五年，白起攻趙，拔光狼城。〔八〕後七年，白起攻楚，拔鄢、鄧五城。〔九〕其明年，攻楚，拔郢，燒夷陵，〔一〇〕遂東至竟陵。〔一一〕楚王亡去郢，東走徙陳。秦以郢為南郡。白起遷為武安君。武安君因取楚，定巫、黔中郡。昭王三十四年，白起攻魏，拔華陽，走芒卯，而虜三晉將，斬首十三萬。與趙將賈偃戰，沈其卒二萬人於河中。昭王四十三年，白起攻韓陘城，〔一二〕拔五城，斬首五萬。四十四年，白起攻南陽太行道，絕之。〔一三〕
〔一〕正義郿音眉，岐州縣。
〔二〕索隱在河南也。正義今洛州伊闕。
〔三〕正義今洛州南十九里伊闕山，號曰龍門是也。
〔四〕正義言太尉。
〔五〕集解徐廣曰：「音干。」
〔六〕集解郭璞曰：「今河東聞喜縣東北有乾河口，因名乾河里，但有故溝處，無復水也。」索隱魏以安邑入秦，然安邑以東至乾河皆韓故地，故云取韓安邑。
〔七〕集解徐廣曰：「河東垣縣。」
〔八〕索隱地理志不載光狼城，蓋屬趙國。正義光狼故城在澤州高平縣西二十五里也。
〔九〕集解徐廣曰：「昭王二十八年。」正義鄢鄧二邑在襄州。
〔一〇〕正義夷陵，今峽州郭下縣。
〔一一〕正義故城在郢州長壽縣南百五十里，今復州亦是其地也。
〔一二〕正義陘庭故城在曲沃縣西北二十里，在絳州東北三十五里也。
〔一三〕集解徐廣曰：「此南陽，河內脩武是也。」正義案：南陽屬韓，秦攻之，則韓太行羊腸道絕矣。
四十五年，伐韓之野王。〔一〕野王降秦，上黨道絕。其守馮亭與民謀曰：「鄭道已絕，〔二〕韓必不可得為民。秦兵日進，韓不能應，不如以上黨歸趙。趙若受我，秦怒，必攻趙。趙被兵，必親韓。韓趙為一，則可以當秦。」因使人報趙。趙孝成王與平陽君、〔三〕平原君計之。平陽君曰：「不如勿受。受之，禍大於所得。」平原君曰：「無故得一郡，受之便。」趙受之，因封馮亭為華陽君。〔四〕
〔一〕索隱地理志野王縣屬河內，在太行東南。孟康曰「古邢國也」。
〔二〕集解徐廣曰：「河南新鄭，韓之國都是也。」索隱鄭國即韓之都，在河南。秦伐野王，是上黨歸韓之道絕也。
〔三〕索隱平陽君未詳何人。
〔四〕正義常山一名華陽，解在趙世家。
四十六年，秦攻韓緱氏、藺，〔一〕拔之。
〔一〕集解徐廣曰：「屬潁川。」索隱今其地闕。西河別有藺縣也。正義按：檢諸地記，潁川無藺。括地志云：「洛州嵩縣本夏之綸國也，在緱氏東南六十里。」地埋志云：「綸氏屬潁川郡。」按：既攻緱氏、藺，二邑合相近，恐綸藺聲相似，字隨音而轉作「藺」。
四十七年，秦使左庶長王齕〔一〕攻韓，取上黨。上黨民走趙。趙軍長平，〔二〕以按據上黨民。〔三〕四月，齕因攻趙。趙使廉頗將。趙軍士卒犯秦斥兵，〔四〕秦斥兵斬趙裨將茄。〔五〕六月，陷趙軍，取二鄣四尉。〔六〕七月，趙軍築壘壁而守之。秦又攻其壘，取二尉，敗其陣，〔七〕奪西壘壁。〔八〕廉頗堅壁以待秦，秦數挑戰，〔九〕趙兵不出。趙王數以為讓。而秦相應侯又使人行千金於趙為反閒，〔一〇〕曰：「秦之所惡，獨畏馬服子趙括將耳，廉頗易與，且降矣。」趙王既怒廉頗軍多失亡，軍數敗，又反堅壁不敢戰，而又聞秦反閒之言，因使趙括代廉頗將以擊秦。秦聞馬服子將，乃陰使武安君白起為上將軍。而王齕為尉裨將，令軍中有敢泄武安君將者斬。趙括至，則出兵擊秦軍。秦軍詳敗而走，〔一一〕張二奇兵以劫之。趙軍逐勝，追造秦壁。〔一二〕壁堅拒不得入，而秦奇兵二萬五千人絕趙軍後，又一軍五千騎絕趙壁閒，趙軍分而為二，糧道絕。而秦出輕兵擊之。趙戰不利，因築壁堅守，〔一三〕以待救至。秦王聞趙食道絕，王自之河內，〔一四〕賜民爵各一級，發年十五以上悉詣長平，〔一五〕遮絕趙救及糧食。
〔一〕集解音紇。
〔二〕集解徐廣曰：「在泫氏。」索隱地理志泫氏今在上黨郡也。正義長平故城在澤州高平縣西二十一里也。
〔三〕索隱謂屯兵長平，以據援上黨。
〔四〕索隱謂犯秦之斥候兵也。
〔五〕索隱音加，裨將名也。
〔六〕索隱鄣，堡城。尉，官也。正義括地志云：「趙鄣故城一名都尉城，今名趙東城，在澤州高平縣西二十五里。又有故穀城。此二城即二鄣也。」
〔七〕集解徐廣曰：「一作『乘』。」
〔八〕正義趙西壘在澤州高平縣北六里是也。即廉頗堅壁以待秦，王齕奪趙西壘壁者。
〔九〕正義數音朔。挑，田鳥反。
〔一〇〕正義紀莧反。
〔一一〕正義詳音羊。
〔一二〕正義秦壁一名秦壘，今亦名秦長壘。
〔一三〕正義趙壁今名趙東壘，亦名趙東長壘，在澤州高平縣北五里，即趙括築壁敗處。
〔一四〕正義時已屬秦，故發其兵。
〔一五〕索隱時已屬秦，故發其兵。
至九月，趙卒不得食四十六日，皆內陰相殺食。來攻秦壘，欲出。為四隊，四五復之，不能出。其將軍趙括出銳卒自搏戰，秦軍射殺趙括。括軍敗，卒四十萬人降武安君。武安君計曰：「前秦已拔上黨，上黨民不樂為秦而歸趙。趙卒反覆。非盡殺之，恐為亂。」乃挾詐而盡阬殺之，遺其小者二百四十人歸趙。前後斬首虜四十五萬人。趙人大震。
四十八年十月，秦復定上黨郡。〔一〕秦分軍為二：王齕攻皮牢，〔二〕拔之；司馬梗定太原。〔三〕韓、趙恐，使蘇代厚幣說秦相應侯曰：「武安君禽馬服子乎？」曰：「然。」又曰：「即圍邯鄲乎？」曰：「然。」「趙亡則秦王王矣，武安君為三公。武安君所為秦戰勝攻取者七十餘城，南定鄢、郢、漢中，〔四〕北禽趙括之軍，雖周、召、呂望之功不益於此矣。今趙亡，秦王王，則武安君必為三公，君能為之下乎？雖無欲為之下，固不得已矣。秦嘗攻韓，圍邢丘，〔五〕困上黨，上黨之民皆反為趙，天下不樂為秦民之日久矣。今亡趙，北地入燕，東地入齊，南地入韓、魏，則君之所得民亡幾何人。〔六〕故不如因而割之，〔七〕無以為武安君功也。」於是應侯言於秦王曰：「秦兵勞，請許韓、趙之割地以和，且休士卒。」王聽之，割韓垣雍、〔八〕趙六城以和。正月，皆罷兵。武安君聞之，由是與應侯有隙。
〔一〕索隱秦前攻趙已破上黨，今迴兵復定其郡，其餘城猶屬趙也。
〔二〕正義故城在絳州龍門縣西一里。
〔三〕正義太原，趙地，秦定取也。
〔四〕正義鄢在襄州率道縣南九里。郢在荊州江陵縣東六里。漢中，今梁州之地。
〔五〕集解徐廣曰：「平皋有邢丘。」正義邢丘，今懷州武德縣東南二十里平皋縣城是也。
〔六〕集解徐廣曰：「亡音無也。」
〔七〕正義因白起之攻，割取韓、趙之地。
〔八〕集解徐廣曰：「卷縣有垣雍城。」正義釋地名云：「卷縣所理垣雍城。」按：今在鄭州原武縣西北七里也。
其九月，秦復發兵，使五大夫王陵攻趙邯鄲。是時武安君病，不任行。〔一〕四十九年正月，陵攻邯鄲，少利，秦益發兵佐陵。陵兵亡五校。武安君病愈，秦王欲使武安君代陵將。武安君言曰：「邯鄲實未易攻也。且諸侯救日至，彼諸侯怨秦之日久矣。今秦雖破長平軍，而秦卒死者過半，國內空。遠絕河山而爭人國都，趙應其內，諸侯攻其外，破秦軍必矣。不可。」秦王自命，不行；乃使應侯請之，武安君終辭不肯行，遂稱病。
〔一〕正義任，入針反，堪也。
秦王使王齕代陵將，八九月圍邯鄲，不能拔。楚使春申君及魏公子將兵數十萬攻秦軍，秦軍多失亡。武安君言曰：「秦不聽臣計，今如何矣！」秦王聞之，怒，彊起武安君，〔一〕武安君遂稱病篤。應侯請之，不起。於是免武安君為士伍，遷之陰密。〔二〕武安君病，未能行。居三月，諸侯攻秦軍急，秦軍數卻，使者日至。秦王乃使人遣白起，不得留咸陽中。武安君既行，出咸陽西門十里，至杜郵〔三〕。秦昭王與應侯群臣議曰：「白起之遷，其意尚怏怏不服，有餘言。」秦王乃使使者賜之劍，自裁。武安君引劍將自剄，曰：「我何罪于天而至此哉？」良久，曰：「我固當死。長平之戰，趙卒降者數十萬人，我詐而盡阬之，是足以死。」遂自殺。武安君之死也，以秦昭王五十年十一月。死而非其罪，秦人憐之，鄉邑皆祭祀焉。〔四〕
〔一〕正義彊，其兩反。
〔二〕集解徐廣曰：「屬安定。」正義故城在涇州鶉觚縣，城西即古陰密國，密康公國也。
〔三〕索隱按：故咸陽城在渭北。杜郵，今在咸陽城中。正義說文云「郵，境上行舍」，道路所經過。今咸陽縣城，本秦之郵也，在雍州西北三十五里。
〔四〕集解何晏曰：「白起之降趙卒，詐而阬其四十萬，豈徒酷暴之謂乎！後亦難以重得志矣。向使眾人皆豫知降之必死，則張虛捲猶可畏也，況於四十萬被堅執銳哉！天下見降秦之將頭顱似山，歸秦之眾骸積成丘，則後日之戰，死當死耳，何眾肯服，何城肯下乎？是為雖能裁四十萬之命而適足以彊天下之戰，欲以要一朝之功而乃更堅諸侯之守，故兵進而自伐其勢，軍勝而還喪其計。何者？設使趙眾復合，馬服更生，則後日之戰必非前日之對也，況今皆使天下為後日乎！其所以終不敢復加兵於邯鄲者，非但憂平原君之補袒，患諸侯之捄至也，徒諱之而不言耳。若不悟而不諱，則毋所以遠智也，可謂善戰而拙勝。長平之事，秦民之十五以上者皆荷戟而向趙矣，秦王又親自賜民爵於河內。夫以秦之彊，而十五以上死傷過半者，此為破趙之功小，傷秦之敗大，又何以稱奇哉！若後之役戍不豫其論者，則秦眾多矣，降者可致也；必不可致者，本自當戰殺，不當受降詐也。戰殺雖難，降殺雖易，然降殺之為害，禍大於劇戰也。」索隱捲音拳。袒音濁莧反，字亦作「綻」。捄音救。
王翦者，頻陽東鄉人也。〔一〕少而好兵，事秦始皇。始皇十一年，翦將攻趙閼與，〔二〕破之，拔九城，十八年，翦將攻趙。歲餘，遂拔趙，趙王降，盡定趙地為郡。明年，燕使荊軻為賊於秦，秦王使王翦攻燕。燕王喜走遼東，翦遂定燕薊而還。〔三〕秦使翦子王賁擊荊，〔四〕荊兵敗。還擊魏，魏王降，遂定魏地。
〔一〕索隱地理志頻陽縣屬左馮翊，應劭曰「在頻水之陽也」。正義故城在雍州東同官縣界也。
〔二〕正義音預。
〔三〕正義薊音計。
〔四〕集解徐廣曰：「秦諱『楚』，故云荊也。」索隱賁音奔。
秦始皇既滅三晉，走燕王，而數破荊師。秦將李信者，年少壯勇，嘗以兵數千逐燕太子丹至於衍水中，卒破得丹，始皇以為賢勇。於是始皇問李信：「吾欲攻取荊，於將軍度用幾何人而足？」李信曰：「不過用二十萬人。」始皇問王翦，王翦曰：「非六十萬人不可。」始皇曰：「王將軍老矣，何怯也！李將軍果勢壯勇，〔一〕其言是也。」遂使李信及蒙恬將二十萬南伐荊。王翦言不用，因謝病，歸老於頻陽。李信攻平與，〔二〕蒙恬攻寢，〔三〕大破荊軍。信又攻鄢郢，破之，於是引兵而西，與蒙恬會城父。〔四〕荊人因隨之，三日三夜不頓舍，大破李信軍，入兩壁，殺七都尉，秦軍走。
〔一〕集解徐廣曰：「勢，一作（新）『〔斷〕』。」
〔二〕集解音余。正義在預東北五十四里。
〔三〕集解徐廣曰：「今固始寢丘。」索隱徐廣云固始寢丘。固始，縣，屬淮陽。寢丘，地名也。
〔四〕索隱在汝南，即應鄉。正義言引兵而會城父，則是汝州郟城縣東父城者也。括地志云：「汝州郟城縣東四十里有父城故城，即服虔云城父楚北境者也。又許州華縣東北四十五里亦有父城故城，即杜預云襄城城父縣者也。此二城，父城之名耳，服虔城父是誤也。左傳及注水經云『楚大城城父，使太子建居之』。十三州志云『太子建所居城父，謂今亳州城父是也』。此三家之說，是城父之名。地理志云潁川父城縣，沛郡城父縣。據縣屬郡，其名自分。古先儒多惑，故使其名錯亂。」
始皇聞之，大怒，自馳如頻陽，見謝王翦曰：「寡人以不用將軍計，李信果辱秦軍。今聞荊兵日進而西，將軍雖病，獨忍棄寡人乎！」王翦謝曰：「老臣罷病悖亂，〔一〕唯大王更擇賢將。」始皇謝曰：「已矣，將軍勿復言！」王翦曰：「大王必不得已用臣，非六十萬人不可。」始皇曰：「為聽將軍計耳。」於是王翦將兵六十萬人，始皇自送至灞上。王翦行，請美田宅園池甚眾。始皇曰：「將軍行矣，何憂貧乎？」王翦曰：「為大王將，有功終不得封侯，故及大王之嚮臣，臣亦及時以請園池為子孫業耳。」始皇大笑。王翦既至關，使使還請善田者五輩。〔二〕或曰：「將軍之乞貸，亦已甚矣。」王翦曰：「不然。夫秦王怚〔三〕而不信人。〔四〕今空秦國甲士而專委於我，〔五〕我不多請田宅為子孫業以自堅，顧令秦王坐而疑我邪？」
〔一〕正義罷音皮。悖音背。
〔二〕集解徐廣曰：「善，一作『菑』。」索隱謂使者五度請也。
〔三〕集解音麁。
〔四〕集解徐廣曰：「怚，一作『粗』。」
〔五〕集解徐廣曰：「專亦作『摶』，又作『剸』。」
王翦果代李信擊荊。荊聞王翦益軍而來，乃悉國中兵以拒秦。王翦至，堅壁而守之，不肯戰。荊兵數出挑戰，終不出。王翦日休士洗沐，而善飲食撫循之，親與士卒同食。久之，王翦使人問軍中戲乎？對曰：「方投石超距。」〔一〕於是王翦曰：「士卒可用矣。」荊數挑戰而秦不出，乃引而東。翦因舉兵追之，令壯士擊，大破荊軍。至蘄南，〔二〕殺其將軍項燕，荊兵遂敗走。秦因乘勝略定荊地城邑。歲餘，虜荊王負芻，竟平荊地為郡縣。因南征百越之君。而王翦子王賁，與李信破定燕、齊地。
〔一〕集解徐廣曰：「超，一作『拔』。漢書云『甘延壽投石拔距，絕於等倫』。張晏曰『范蠡兵法飛石重十二斤，為機發行三百步。延壽有力，能以手投之。拔距，超距也』。」索隱超距猶跳躍也。
〔二〕正義徐州縣也。
秦始皇二十六年，盡并天下，王氏、蒙氏功為多，名施於後世。
秦二世之時，王翦及其子賁皆已死，而又滅蒙氏。陳勝之反秦，秦使王翦之孫王離擊趙，圍趙王及張耳鉅鹿城。〔一〕或曰：「王離，秦之名將也。今將彊秦之兵，攻新造之趙，舉之必矣。」客曰：「不然。夫為將三世者必敗。必敗者何也？必其所殺伐多矣，其後受其不祥。今王離已三世將矣。」居無何，項羽救趙，擊秦軍，果虜王離，王離軍遂降諸侯。
〔一〕正義今邢州平鄉縣城本秦鉅鹿郡城也。
太史公曰：鄙語云「尺有所短，寸有所長」。白起料敵合變，出奇無窮，聲震天下，然不能救患於應侯。王翦為秦將，夷六國，當是時，翦為宿將，始皇師之，然不能輔秦建德，固其根本，偷合取容，以至圽身。〔一〕及孫王離為項羽所虜，不亦宜乎！彼各有所短也。
〔一〕集解徐廣曰：「圽音沒。」
【索隱述贊】白起、王翦，俱善用兵。遞為秦將，拔齊破荊。趙任馬服，長平遂阬。楚陷李信，霸上卒行。賁、離繼出，三代無名。
卷七十四　　　孟子荀卿列傳第十四
索隱按：序傳孟嘗君第十四，而此傳為第十五，蓋後人差降之矣。
太史公曰：余讀孟子書，至梁惠王問「何以利吾國」，未嘗不廢書而歎也。曰：嗟乎，利誠亂之始也！夫子罕言利者，常防其原也。故曰「放於利而行，多怨」。自天子至於庶人，好利之獘何以異哉！
孟軻，騶人也。〔一〕受業子思之門人。〔二〕道既通，游事齊宣王，宣王不能用。適梁，梁惠王不果所言，則見以為迂遠而闊於事情。當是之時，秦用商君，富國彊兵；楚、魏用吳起，戰勝弱敵；齊威王、宣王用孫子、田忌之徒，而諸侯東面朝齊。天下方務於合從連衡，以攻伐為賢，而孟軻乃述唐、虞、三代之德，是以所如者不合。退而與萬章之徒〔三〕序詩書，述仲尼之意，作孟子七篇。其後有騶子之屬。
〔一〕索隱軻音苦何反，又苦賀反。鄒，魯地名。又云「邾」，邾人徙鄒故也。正義軻字子輿，為齊卿。鄒，兗州縣。
〔二〕索隱王劭以「人」為衍字，則以軻親受業孔伋之門也。今言「門人」者，乃受業於子思之弟子也。
〔三〕索隱孟子有萬章、公明高等，蓋並軻之門人也。萬，姓；章，名。
齊有三騶子。其前騶忌，以鼓琴干威王，因及國政，封為成侯而受相印，先孟子。
其次騶衍，後孟子。騶衍睹有國者益淫侈，不能尚德，若大雅整之於身，施及黎庶矣。乃深觀陰陽消息而作怪迂之變，終始、大聖之篇十餘萬言。其語閎大不經，必先驗小物，推而大之，至於無垠。先序今以上至黃帝，學者所共術，大並世盛衰，〔一〕因載其禨祥度制，推而遠之，至天地未生，窈冥不可考而原也。先列中國名山大川，通谷禽獸，水土所殖，物類所珍，因而推之，及海外人之所不能睹。稱引天地剖判以來，五德轉移，治各有宜，而符應若茲。以為儒者所謂中國者，於天下乃八十一分居其一分耳。〔二〕中國名曰赤縣神州。赤縣神州內自有九州，禹之序九州是也，不得為州數。中國外如赤縣神州者九，乃所謂九州也。於是有裨海環之，〔三〕人民禽獸莫能相通者，如一區中者，乃為一州。如此者九，乃有大瀛海環其外，天地之際焉。其術皆此類也。然要其歸，必止乎仁義節儉，君臣上下六親之施，始也濫耳。〔四〕王公大人初見其術，懼然顧化，〔五〕其後不能行之。
〔一〕集解並，蒲浪反。索隱言其大體隨代盛衰，觀時而說事。
〔二〕索隱桓寬、王充並以衍之所言迂怪虛妄，干惑六國之君，因納其異說，所謂「匹夫而營惑諸侯」者是也。
〔三〕索隱裨音脾。裨海，小海也。九州之外，更有大瀛海，故知此裨是小海也。且將有裨將，裨是小義也。
〔四〕索隱濫即濫觴，是江源之初始，故此文意以濫為初也。謂衍之術言君臣上下六親之際，行事之所施所始，皆可為後代之宗本，故云濫耳。
〔五〕索隱懼音劬。謂衍之術皆動人心，見者莫不懼然駐想，又內心留顧而已化之，謂欲從其術也。按：化者，是易常聞而貴異術也。
是以騶子重於齊。適梁，惠王郊迎，執賓主之禮。適趙，平原君側行撇席。〔一〕如燕，昭王擁彗先驅，〔二〕請列弟子之座而受業，築碣石宮，〔三〕身親往師之。作主運。〔四〕其游諸侯見尊禮如此，豈與仲尼菜色陳蔡，孟軻困於齊梁同乎哉！〔五〕故武王以仁義伐紂而王，伯夷餓不食周粟；衛靈公問陳，而孔子不答；梁惠王謀欲攻趙，孟軻稱大王去邠。〔六〕此豈有意阿世俗苟合而已哉！持方枘欲內圜鑿，其能入乎？〔七〕或曰，伊尹負鼎而勉湯以王，百里奚飯牛車下而繆公用霸，作先合，然後引之大道。騶衍其言雖不軌，儻亦有牛鼎之意乎？〔八〕
〔一〕索隱按：字林曰「襒音疋結反」。韋昭曰「敷蔑反」。張揖三蒼訓詁云「襒，拂也。謂側而行，以衣襒席為敬，不敢正坐當賓主之禮也」。
〔二〕索隱按：彗，帚也。謂為之埽地，以衣袂擁帚而卻行，恐塵埃之及長者，所以為敬也。
〔三〕正義碣石宮在幽州薊縣西三十里寧臺之東。
〔四〕索隱按：劉向別錄云鄒子書有主運篇。
〔五〕索隱按：仲尼、孟子法先王之道，行仁義之化，且菜色困窮；而鄒衍執詭怪營惑諸侯，其見禮重如此，可為長太息哉。
〔六〕索隱今按：孟子「太王去邠」是軻對滕文公語，今云梁惠王謀攻趙，與孟子不同。
〔七〕索隱按：方枘是筍也，圜鑿是孔也。謂工人斲木，以方筍而內之圜孔，不可入也。故楚詞云「以方枘而內圜鑿，吾固知其齟齬而不入」是也。謂戰國之時，仲尼、孟軻以仁義干世主，猶方枘圜鑿然。
〔八〕索隱按：呂氏春秋云「函牛之鼎不可以烹雞」，是牛鼎言衍之術迂大，儻若大用之，是有牛鼎之意。而譙周亦云「觀太史公此論，是其愛奇之甚」。
自騶衍與齊之稷下先生，〔一〕如淳于髡、慎到、環淵、〔二〕接子、〔三〕田駢、〔四〕騶奭之徒，〔五〕各著書言治亂之事，以干世主，豈可勝道哉！
〔一〕索隱稷下，齊之城門也。或云稷下，山名。謂齊之學士集於稷門之下。
〔二〕索隱按：劉向別錄「環」作姓也。
〔三〕索隱古著書人之稱號。
〔四〕索隱步堅、步經反二音。
〔五〕正義慎子十卷，在法家，則戰國時處士。接子二篇。田子二十五篇，齊人，游稷下，號「天口」。接、田二人，道家。騶奭十二篇，陰陽家。
淳于髡，齊人也。博聞彊記，學無所主。其諫說，慕晏嬰之為人也，然而承意觀色為務。客有見髡於梁惠王，惠王屏左右，獨坐而再見之，終無言也。惠王怪之，以讓客曰：「子之稱淳于先生，管、晏不及，及見寡人，寡人未有得也。豈寡人不足為言邪？何故哉？」客以謂髡。髡曰：「固也。吾前見王，王志在驅逐；後復見王，王志在音聲：吾是以默然。」客具以報王，王大駭，曰：「嗟乎，淳于先生誠聖人也！前淳于先生之來，人有獻善馬者，寡人未及視，會先生至。後先生之來，人有獻謳者，未及試，亦會先生來。寡人雖屏人，然私心在彼，有之。」〔一〕後淳于髡見，壹語連三日三夜無倦。惠王欲以卿相位待之，髡因謝去。於是送以安車駕駟，束帛加璧，黃金百鎰。終身不仕。
〔一〕索隱謂私心實在彼馬與謳也。有之，謂我實有此二事也。
慎到，趙人。田駢、接子，齊人。環淵，楚人。皆學黃老道德之術，因發明序其指意。故慎到著十二論，〔一〕環淵著上下篇，而田駢、接子皆有所論焉。
〔一〕集解徐廣曰：「今慎子，劉向所定，有四十一篇。」
騶奭者，齊諸騶子，亦頗采騶衍之術以紀文。
於是齊王嘉之，自如淳于髡以下，皆命曰列大夫，為開第康莊之衢，〔一〕高門大屋，尊寵之。覽天下諸侯賓客，言齊能致天下賢士也。
〔一〕集解爾雅曰：「四達謂之衢，五達謂之康，六達謂之莊。」
荀卿，趙人。〔一〕年五十始來游學於齊。騶衍之術迂大而閎辯；奭也文具難施；淳于髡久與處，時有得善言。故齊人頌曰：「談天衍，雕龍奭，炙轂〔二〕過髡。」〔三〕田駢之屬皆已死齊襄王時，〔四〕而荀卿最為老師。齊尚脩列大夫之缺，而荀卿三為祭酒焉〔五〕。齊人或讒荀卿，荀卿乃適楚，而春申君以為蘭陵令。〔六〕春申君死而荀卿廢，因家蘭陵。李斯嘗為弟子，已而相秦。荀卿嫉濁世之政，亡國亂君相屬，不遂大道而營於巫祝，信禨祥，鄙儒小拘，如莊周等又猾稽亂俗，於是推儒、墨、道德之行事興壞，序列著數萬言而卒。因葬蘭陵。
〔一〕索隱名況。卿者，時人相尊而號為卿也。仕齊為祭酒，仕楚為蘭陵令。後亦謂之孫卿子者，避漢宣帝諱改也。
〔二〕集解徐廣曰：「一作『亂諣』。」
〔三〕集解劉向別錄曰：「騶衍之所言五德終始，天地廣大，盡言天事，故曰『談天』。騶奭脩衍之文，飾若雕鏤龍文，故曰『雕龍』。」別錄曰「過」字作「輠」。輠者，車之盛膏器也。炙之雖盡，猶有餘流者。言淳于髡智不盡如炙輠也。左思齊都賦注曰「言其多智難盡，如炙膏過之有潤澤也」。索隱按：劉向別錄「過」字作「輠」。輠，車之盛膏器也。炙之雖盡，猶有餘津，言髡智不盡如炙輠也。按：劉氏云「轂，衍字也」。今按：文稱「炙轂過」，則過是器名，音如字讀，謂盛脂之器名過。「過」與「鍋」字相近，蓋即脂器也。轂即車轂，過為潤轂之物，則「轂」非衍字矣。
〔四〕索隱按襄王名法章，湣王子，莒人所立者。
〔五〕索隱按：禮食必祭先，飲酒亦然，必以席中之尊者一人當祭耳，後因以為官名，故吳王濞為劉氏祭酒是也。而卿三為祭酒者，謂荀卿出入前後三度處列大夫康莊之位，而皆為其所尊，故云「三為祭酒」也。
〔六〕正義蘭陵，縣，屬東海郡，今沂州承縣有蘭陵山。
而趙亦有公孫龍〔一〕為堅白同異之辯，〔二〕劇子之言；〔三〕魏有李悝，盡地力之教；〔四〕楚有尸子、長盧；〔五〕阿之吁子焉。〔六〕自如孟子至于吁子，世多有其書，故不論其傳云。
〔一〕索隱按：即仲尼弟子名也。此云趙人，弟子傳作衛人，鄭玄云楚人，各不能知其真也。又下文云「並孔子同時，或曰在其後」，所以知非別人也。
〔二〕集解晉太康地記云：「汝南西平縣有龍淵水可用淬刀劍，特堅利，故有堅白之論，云『黃，所以為堅也；白，所以為利也』。或辯之曰『白，所以為不堅；黃，所以為不利』。」正義藝文志公孫龍子十四篇，顏師古云即為堅白之辯。按平原君傳，騶衍同時。括地志云「西平縣，豫州西北百四十里，有龍淵水」也。
〔三〕集解徐廣曰：「按應劭氏姓注直云『處子』也。」索隱按：著書之人姓劇氏而稱子也，前史不記其名也，故趙有劇孟及劇辛也。
〔四〕正義藝文志：「李子三十二篇。李悝相魏文侯，富國彊兵。」
〔五〕集解劉向別錄曰：「楚有尸子，疑謂其在蜀。今按尸子書，晉人也，名佼，秦相衛鞅客也。衛鞅商君謀事畫計，立法理民，未嘗不與佼規之也。商君被刑，佼恐并誅，乃亡逃入蜀。自為造此二十篇書，凡六萬餘言。卒，因葬蜀。」索隱按：尸子名佼，音絞，晉人，事具別錄。長盧，未詳。正義長盧九篇，楚人。
〔六〕集解徐廣曰：「阿者，今之東阿。」索隱阿，齊之東阿也。吁音羋。別錄作「羋子」，今「吁」亦如字也。正義按：東齊州也。藝文志云「吁子十八篇，名嬰，齊人，七十子之後」。顏師古云音弭。按：是齊人，阿又屬齊，恐顏公誤也。
蓋墨翟，宋之大夫，善守禦，為節用。〔一〕或曰並孔子時，或曰在其後。〔二〕
〔一〕集解墨子曰：「公輸般為雲梯之械成，將以攻宋。墨子聞之，至於郢，見公輸般。墨子解帶為城，以牒為械。公輸般九設攻城之機變，墨子九距之。公輸般之攻械盡，墨子之守固有餘。公輸般詘，而言曰：『吾知所以距子矣，吾不言。』墨子亦曰：『吾知子之所以距我者，吾不言。』楚王問其故。墨子曰：『公輸子之意不過欲殺臣，殺臣，宋莫能守，可攻也。然臣之弟子禽滑釐等三百人已持臣守國之器在宋城上而待楚寇矣，雖殺臣，不能絕也。』楚王曰：『善哉，吾請無攻宋城矣！』」索隱注「為雲梯之械」者，按梯者，構木瞰高也；雲者，言其昇高入雲，故曰雲梯。械者，器也。謂攻城之樓櫓也。注「墨子解帶為城」者，謂墨子為術，解身上革帶以為城也。注「以牒為械」者，按牒者，小木札也；械者，樓櫓等也。注「公輸般之攻械盡」者，劉氏云「械謂飛梯、撞車、飛石車弩之具」。詘音丘勿反。謂般技已盡，墨守有餘。禽滑釐者，墨子弟子之姓字也。釐音里。
〔二〕索隱按：別錄云「今按墨子書有文子，文子即子夏之弟子，問於墨子」。如此，則墨子在七十子之後也。
【索隱述贊】六國之末，戰勝相雄。軻游齊、魏，其說不通。退而著述，稱吾道窮。蘭陵事楚，騶衍談空。康莊雖列，莫見收功。
卷七十五　　　孟嘗君列傳第十五
孟嘗君名文，姓田氏。文之父曰靖郭君田嬰。田嬰者，齊威王少子而齊宣王庶弟也。〔一〕田嬰自威王時任職用事，與成侯鄒忌及田忌將而救韓伐魏。成侯與田忌爭寵，成侯賣田忌。田忌懼，襲齊之邊邑，不勝，亡走。會威王卒，宣王立，知成侯賣田忌，乃復召田忌以為將。宣王二年，田忌與孫臏、田嬰俱伐魏，敗之馬陵，虜魏太子申而殺魏將龐涓。〔二〕宣王七年，田嬰使於韓、魏，韓、魏服於齊。嬰與韓昭侯、魏惠王會齊宣王東阿南，〔三〕盟而去。〔四〕明年，復與梁惠王會甄。〔五〕是歲，梁惠王卒。宣王九年，田嬰相齊。齊宣王與魏襄王會徐州而相王也。〔六〕楚威王聞之，怒田嬰。明年，楚伐敗齊師於徐州，而使人逐田嬰。田嬰使張丑說楚威王，威王乃止。田嬰相齊十一年，宣王卒，湣王即位。即位三年，而封田嬰於薛。〔七〕
〔一〕索隱按：戰國策及諸書並無此言，蓋諸田之別子也，故戰國策每稱「嬰子」、「朌子」，高誘注云「田朌」、「田嬰」也。王劭又按：戰國策云「齊貌辯謂宣王曰：『王方為太子時，辯謂靖郭君，不若廢太子，更立郊師。靖郭君不忍。』宣王太息曰：『寡人少，殊不知。』」以此言之，嬰非宣王弟明也。
〔二〕索隱紀年當梁惠王二十八年，至三十六年改為後元也。
〔三〕正義東阿，濟州縣也。
〔四〕索隱紀年當惠王之後元十一年。彼文作「平阿」。又云「十三年會齊威王于鄄」，與此明年齊宣王與梁惠王會鄄文同。但齊之威宣二王，文舛互並不同。
〔五〕集解音絹。
〔六〕正義紀年云梁惠王三十年，下邳遷于薛，改名徐州。
〔七〕索隱紀年以為梁惠王後元十三年四月，齊威王封田嬰于薛。十月，齊城薛。十四年，薛子嬰來朝。十五年，齊威王薨，嬰初封彭城。皆與此文異也。正義薛故城在今徐州滕縣南四十四里也。
初，田嬰有子四十餘人。其賤妾有子名文，文以五月五日生。嬰告其母曰：「勿舉也。」其母竊舉生之。〔一〕及長，其母因兄弟而見其子文於田嬰。田嬰怒其母曰：「吾令若去此子，而敢生之，何也？」文頓首，因曰：「君所以不舉五月子者，何故？」嬰曰：「五月子者，長與戶齊，將不利其父母。」〔二〕文曰：「人生受命於天乎？將受命於戶邪？」嬰默然。文曰：「必受命於天，君何憂焉。必受命於戶，則可高其戶耳，誰能至者！」嬰曰：「子休矣。」
〔一〕索隱按：上「舉」謂初誕而舉之，下「舉」謂浴而乳之。生謂長養之也。
〔二〕索隱按：風俗通云「俗說五月五日生子，男害父，女害母」。
久之，文承閒問其父嬰曰：「子之子為何？」曰：「為孫。」「孫之孫為何？」曰：「為玄孫。」「玄孫之孫為何？」曰：「不能知也。」〔一〕文曰：「君用事相齊，至今三王矣，齊不加廣而君私家富累萬金，門下不見一賢者。文聞將門必有將，相門必有相。今君後宮蹈綺縠而士不得（短）〔裋〕褐，〔二〕僕妾餘粱肉而士不厭糟糠。今君又尚厚積餘藏，欲以遺所不知何人，〔三〕而忘公家之事日損，文竊怪之。」於是嬰迺禮文，使主家待賓客。賓客日進，名聲聞於諸侯。諸侯皆使人請薛公田嬰以文為太子，嬰許之。嬰卒，謚為靖郭君。〔四〕而文果代立於薛，是為孟嘗君。
〔一〕索隱按：爾雅云「玄孫之子為來孫，來孫之子為昆孫，昆孫之子為仍孫，仍孫之子為雲孫」。又有耳孫，亦是玄孫之子，不同也。
〔二〕索隱（短）〔裋〕亦音豎。豎褐，謂褐衣而豎裁之，以其省而便事也。
〔三〕索隱遺音唯季反。猶言不知欲遺與何人也。
〔四〕集解皇覽曰：「靖郭君冢在魯國薛城中東南陬。」索隱按：謂死後別號之曰「靖郭」耳，則「靖郭」或封邑號，故漢齊王舅父駟鈞封靖郭侯是也。陬音鄒，亦音緅。陬者，城隅也。
孟嘗君在薛，招致諸侯賓客及亡人有罪者，皆歸孟嘗君。孟嘗君舍業厚遇之，〔一〕以故傾天下之士。食客數千人，無貴賤一與文等。孟嘗君待客坐語，而屏風後常有侍史，主記君所與客語，問親戚居處。客去，孟嘗君已使使存問，獻遺其親戚。孟嘗君曾待客夜食，有一人蔽火光。客怒，以飯不等，輟食辭去。孟嘗君起，自持其飯比之。客慚，自剄。士以此多歸孟嘗君。孟嘗君客無所擇，皆善遇之。人人各自以為孟嘗君親己。
〔一〕索隱按：舍業者，拾棄其家產而厚事賓客也。劉氏云「舍音赦。謂為之築舍立居業也」。
秦昭王聞其賢，乃先使涇陽君為質於齊，以求見孟嘗君。孟嘗君將入秦，賓客莫欲其行，諫，不聽。蘇代謂曰：「今旦代從外來，見木禺人與土禺人相與語。〔一〕木禺人曰：『天雨，子將敗矣。』土禺人曰：『我生於土，敗則歸土。今天雨，流子而行，未知所止息也。』今秦，虎狼之國也，而君欲往，如有不得還，君得無為土禺人所笑乎？」孟嘗君乃止。
〔一〕索隱音偶，又音寓。謂以土木為之偶，類於人也。蘇代以土偶比涇陽君，木偶比孟嘗君也。
齊湣王二十五年，復卒使孟嘗君入秦，昭王即以孟嘗君為秦相。人或說秦昭王曰：「孟嘗君賢，而又齊族也，今相秦，必先齊而後秦，秦其危矣。」於是秦昭王乃止。囚孟嘗君，謀欲殺之。孟嘗君使人抵昭王幸姬求解。〔一〕幸姬曰：「妾願得君狐白裘。」〔二〕此時孟嘗君有一狐白裘，直千金，天下無雙，入秦獻之昭王，更無他裘。孟嘗君患之，遍問客，莫能對。最下坐有能為狗盜者，曰：「臣能得狐白裘。」乃夜為狗，以入秦宮臧中，〔三〕取所獻狐白裘至，以獻秦王幸姬。幸姬為言昭王，昭王釋孟嘗君。孟嘗君得出，即馳去，更封傳，變名姓以出關。〔四〕夜半至函谷關。〔五〕秦昭王後悔出孟嘗君，求之已去，即使人馳傳逐之。孟嘗君至關，關法雞鳴而出客，孟嘗君恐追至，客之居下坐者有能為雞鳴，而雞齊鳴，遂發傳出。出如食頃，秦追果至關，已後孟嘗君出，乃還。始孟嘗君列此二人於賓客，賓客盡羞之，及孟嘗君有秦難，卒此二人拔之。自是之後，客皆服。
〔一〕索隱抵音丁禮反。按：抵謂觸冒而求之也。
〔二〕集解韋昭曰；「以狐之白毛為裘。謂集狐腋之毛，言美而難得者。」
〔三〕正義臧，在浪反。
〔四〕索隱更者，改也。改前封傳而易姓名，不言是孟嘗之名。封傳猶今之驛券。
〔五〕正義關在陝州桃林縣西南十三里。
孟嘗君過趙，趙平原君客之。趙人聞孟嘗君賢，出觀之，皆笑曰：「始以薛公為魁然也，今視之，乃眇小丈夫耳。」孟嘗君聞之，怒。客與俱者下，斫擊殺數百人，遂滅一縣以去。
齊湣王不自得，〔一〕以其遣孟嘗君。孟嘗君至，則以為齊相，任政。
〔一〕索隱不自德。是愍王遣孟嘗君，自言己無德也。
孟嘗君怨秦，將以齊為韓、魏攻楚，因與韓、魏攻秦，〔一〕而借兵食於西周。蘇代為西周謂曰：〔二〕「君以齊為韓、魏攻楚九年，取宛、葉以北以彊韓、魏，〔三〕今復攻秦以益之。韓、魏南無楚憂，西無秦患，則齊危矣。韓、魏必輕齊畏秦，臣為君危之。君不如令敝邑深合於秦，而君無攻，又無借兵食。君臨函谷而無攻，令敝邑以君之情謂秦昭王曰『薛公必不破秦以彊韓、魏。其攻秦也，欲王之令楚王割東國以與齊，〔四〕而秦出楚懷王以為和』。君令敝邑以此惠秦，秦得無破而以東國自免也，秦必欲之。楚王得出，必德齊。齊得東國益彊，而薛世世無患矣。秦不大弱，而處三晉之西，三晉必重齊。」薛公曰：「善。」因令韓、魏賀秦，使三國無攻，而不借兵食於西周矣。是時，楚懷王入秦，秦留之，故欲必出之。秦不果出楚懷王。
〔一〕集解徐廣曰：「年表曰韓、魏、齊共擊秦軍於函谷。」
〔二〕索隱戰國策作「韓慶為西周謂薛公」。
〔三〕正義宛在鄧州，葉在許州。二縣以北舊屬楚，二國共沒以入韓、魏。
〔四〕正義東國，齊、徐夷。
孟嘗君相齊，其舍人魏子〔一〕為孟嘗君收邑入，〔二〕三反而不致一入。孟嘗君問之，對曰：「有賢者，竊假與之，以故不致入。」孟嘗君怒而退魏子。居數年，人或毀孟嘗君於齊湣王曰：「孟嘗君將為亂。」及田甲劫湣王，湣王意疑孟嘗君，孟嘗君迺奔。〔三〕魏子所與粟賢者聞之，乃上書言孟嘗君不作亂，請以身為盟，遂自剄宮門以明孟嘗君。湣王乃驚，而蹤跡驗問，孟嘗君果無反謀，乃復召孟嘗君。孟嘗君因謝病，歸老於薛。湣王許之。
〔一〕索隱舍人官微，記姓而略其名，故云魏子。
〔二〕索隱收其國之租稅也。
〔三〕集解徐廣曰：「湣王三十四年，田甲劫王，薛文走。」
其後，秦亡將呂禮相齊，欲困蘇代。代乃謂孟嘗君曰：「周最於齊，至厚也，〔一〕而齊王逐之，而聽親弗〔二〕相呂禮者，欲取秦也。齊、秦合，則親弗與呂禮重矣。有用，齊、秦必輕君。君不如急北兵，趨趙以和秦、魏，收周最以厚行，且反齊王之信，〔三〕又禁天下之變。〔四〕齊無秦，則天下集齊，親弗必走，則齊王孰與為其國也！」於是孟嘗君從其計，而呂禮嫉害於孟嘗君。
〔一〕正義周最，周之公子。
〔二〕集解親弗，人姓名。索隱親，姓；弗，名也。戰國策作「祝弗」，蓋「祝」為得之。
〔三〕索隱周最本厚於齊，今欲逐之而相秦之亡將。蘇代謂孟嘗君，令齊收周最以自厚其行，又且得反齊王之有信，以不逐周最也。
〔四〕索隱變謂齊、秦合則親弗、呂禮用，用則秦、齊輕孟嘗也。
孟嘗君懼，乃遺秦相穰侯魏冉書曰：「吾聞秦欲以呂禮收齊，齊，天下之彊國也，子必輕矣。齊秦相取以臨三晉，呂禮必并相矣，是子通齊以重呂禮也。若齊免於天下之兵，其讎子必深矣。子不如勸秦王伐齊。齊破，吾請以所得封子。齊破，秦畏晉之彊，秦必重子以取晉。晉國敝於齊而畏秦，晉必重子以取秦。是子破齊以為功，挾晉以為重；是子破齊定封，秦、晉交重子。若齊不破，呂禮復用，子必大窮。」於是穰侯言於秦昭王伐齊，而呂禮亡。
後齊湣王滅宋，益驕，欲去孟嘗君。孟嘗君恐，迺如魏。魏昭王以為相，西合於秦、趙，與燕共伐破齊。齊湣王亡在莒，遂死焉。齊襄王立，而孟嘗君中立於諸侯，無所屬。齊襄王新立，畏孟嘗君，與連和，復親薛公。文卒，謚為孟嘗君。〔一〕諸子爭立，而齊魏共滅薛。孟嘗絕嗣無後也。
〔一〕集解皇覽曰：「孟嘗君冢在魯國薛城中向門東。向門，出北邊門也。」詩云「居常與許」，鄭玄曰「『常』或作『嘗』，在薛之南」。孟嘗邑于薛城也。索隱按：孟嘗襲父封薛，而號曰孟嘗君，此云謚，非也。孟，字也；嘗，邑名。詩云「居常與許」，鄭箋云「『常』或作『嘗』，嘗邑在薛之旁」是也。正義括地志云：「孟嘗君墓在徐州滕縣五十二里。卒在齊襄王之時也。」
初，馮驩〔一〕聞孟嘗君好客，躡蹻而見之。〔二〕孟嘗君曰；「先生遠辱，何以教文也？」馮驩曰：「聞君好士，以貧身歸於君。」孟嘗君置傳舍十日，〔三〕孟嘗君問傳舍長曰：「客何所為？」答曰：「馮先生甚貧，猶有一劍耳，又蒯緱。〔四〕彈其劍而歌曰『長鋏歸來乎，食無魚』。」孟嘗君遷之幸舍，食有魚矣。五日，又問傳舍長。答曰：「客復彈劍而歌曰『長鋏歸來乎，出無輿』。」孟嘗君遷之代舍，出入乘輿車矣。五日，孟嘗君復問傳舍長。舍長答曰：「先生又嘗彈劍而歌曰『長鋏歸來乎，無以為家』。」孟嘗君不悅。
〔一〕集解音歡。復作「煖」，音許袁反。索隱音歡。或作「諼」，音況遠反。
〔二〕索隱蹻音腳。字亦作「繑」，又作「屩」，亦作「〈彳喬〉」。
〔三〕索隱傳音逐緣反。按：傳舍、幸舍及代舍，並當上、中、下三等之客所舍之名耳。
〔四〕集解蒯音苦怪反。茅之類，可為繩。言其劍把無物可裝，以小繩纏之也。緱音侯，亦作「候」，謂把劍之處。索隱蒯，草名，音「蒯聵」之「蒯」。緱音侯，字亦作「候」，謂把劍之物。言其劍無物可裝，但以蒯繩纏之，故云「蒯緱」。
居期年，馮驩無所言。孟嘗君時相齊，封萬戶於薛。其食客三千人。邑入不足以奉客，〔一〕使人出錢於薛。歲餘不入，貸錢者多不能與其息，〔二〕客奉將不給。孟嘗君憂之，問左右：「何人可使收債於薛者？」傳舍長曰：「代舍客馮公形容狀貌甚辯，長者，無他伎〔三〕能，宜可令收債。」孟嘗君乃進馮驩而請之曰：「賓客不知文不肖，幸臨文者三千餘人，邑入不足以奉賓客，故出息錢於薛。薛歲不入，民頗不與其息。今客食恐不給，願先生責之。」馮驩曰；「諾。」辭行，至薛，召取孟嘗君錢者皆會，得息錢十萬。迺多釀酒，買肥牛，召諸取錢者，能與息者皆來，不能與息者亦來，皆持取錢之券書合之。齊為會，日殺牛置酒。酒酣，乃持券如前合之，能與息者，與為期；貧不能與息者，取其券而燒之。曰：「孟嘗君所以貸錢者，為民之無者以為本業也；所以求息者，為無以奉客也。今富給者以要期，貧窮者燔券書以捐之。諸君彊飲食。有君如此，豈可負哉！」坐者皆起，再拜。
〔一〕正義奉，符用反。
〔二〕索隱按：與猶還也。息猶利也。
〔三〕集解亦作「技」。
孟嘗君聞馮驩燒券書，怒而使使召驩。驩至，孟嘗君曰：「文食客三千人，故貸錢於薛。文奉邑少，〔一〕而民尚多不以時與其息，客食恐不足，故請先生收責之。聞先生得錢，即以多具牛酒而燒券書，何？」馮驩曰：「然。不多具牛酒即不能畢會，無以知其有餘不足。有餘者，為要期。不足者，雖守而責之十年，息愈多，急，即以逃亡自捐之。若急，終無以償，上則為君好利不愛士民，下則有離上抵負之名，非所以厲士民彰君聲也。焚無用虛債之券，捐不可得之虛計，令薛民親君而彰君之善聲也，君有何疑焉！」孟嘗君乃拊手而謝之。
〔一〕索隱言文之奉邑少，故令出息於薛。
齊王惑於秦、楚之毀，以為孟嘗君名高其主而擅齊國之權，遂廢孟嘗君。諸客見孟嘗君廢，皆去。馮驩曰：「借臣車一乘，可以入秦者，必令君重於國而奉邑益廣，可乎？」孟嘗君乃約車幣而遣之。馮驩乃西說秦王曰：「天下之游士馮軾結靷西入秦者，無不欲彊秦而弱齊；馮軾結靷東入齊者，無不欲彊齊而弱秦。此雄雌之國也，勢不兩立為雄，雄者得天下矣。」秦王跽而問之曰：「何以使秦無為雌而可？」馮驩曰：「王亦知齊之廢孟嘗君乎？」秦王曰：「聞之。」馮驩曰：「使齊重於天下者，孟嘗君也。今齊王以毀廢之，其心怨，必背齊；背齊入秦，則齊國之情，人事之誠，盡委之秦，齊地可得也，豈直為雄也！君急使使載幣陰迎孟嘗君，不可失時也。如有齊覺悟，復用孟嘗君，則雌雄之所在未可知也。」秦王大悅，迺遣車十乘黃金百鎰以迎孟嘗君。馮驩辭以先行，至齊，說齊王曰：「天下之游士馮軾結靷東入齊者，無不欲彊齊而弱秦者；馮軾結靷西入秦者，無不欲彊秦而弱齊者。夫秦齊雄雌之國，秦彊則齊弱矣，此勢不兩雄。今臣竊聞秦遣使車十乘載黃金百鎰以迎孟嘗君。孟嘗君不西則已，西入相秦則天下歸之，秦為雄而齊為雌，雌則臨淄、即墨危矣。王何不先秦使之未到，復孟嘗君，而益與之邑以謝之？孟嘗君必喜而受之。秦雖彊國，豈可以請人相而迎之哉！折秦之謀，而絕其霸彊之略。」齊王曰：「善。」乃使人至境候秦使。秦使車適入齊境，使還馳告之，王召孟嘗君而復其相位，而與其故邑之地，又益以千戶。秦之使者聞孟嘗君復相齊，還車而去矣。
自齊王毀廢孟嘗君，諸客皆去。後召而復之，馮驩迎之。未到，孟嘗君太息歎曰：「文常好客，遇客無所敢失，食客三千有餘人，先生所知也。客見文一日廢，皆背文而去，莫顧文者。今賴先生得復其位，客亦有何面目復見文乎？如復見文者，必唾其面而大辱之。」馮驩結轡下拜。孟嘗君下車接之，曰：「先生為客謝乎？」馮驩曰：「非為客謝也，為君之言失。夫物有必至，事有固然，君知之乎？」孟嘗君曰：「愚不知所謂也。」曰：「生者必有死，物之必至也；富貴多士，貧賤寡友，事之固然也。君獨不見夫（朝）趣市〔朝〕者乎？〔一〕明旦，側肩爭門而入；日暮之後，過市朝者掉臂而不顧。〔二〕非好朝而惡暮，所期物忘其中。〔三〕今君失位，賓客皆去，不足以怨士而徒絕賓客之路。願君遇客如故。」孟嘗君再拜曰：「敬從命矣。聞先生之言，敢不奉教焉。」
〔一〕索隱趣音娶。趣，向也。
〔二〕索隱過音光臥反。朝音潮。謂市之行位有如朝列，因言市朝耳。
〔三〕索隱按：期物謂入市心中所期之物利，故平明側肩爭門而入，今日暮，所期忘其中。忘者，無也。其中，市朝之中。言日暮物盡，故掉臂不顧也。
太史公曰：吾嘗過薛，其俗閭里率多暴桀子弟，與鄒、魯殊。問其故，曰：「孟嘗君招致天下任俠，姦人入薛中蓋六萬餘家矣。」世之傳孟嘗君好客自喜，名不虛矣。
【索隱述贊】靖郭之子，威王之孫。既彊其國，實高其門。好客喜士，見重平原。雞鳴狗盜，魏子、馮煖。如何承睫，薛縣徒存！
卷七十六　　　平原君虞卿列傳第十六
平原君趙勝者，〔一〕趙之諸公子也。〔二〕諸子中勝最賢，喜賓客，賓客蓋至者數千人。平原君相趙惠文王及孝成王，三去相，三復位，封於東武城。〔三〕
〔一〕正義勝，式證反。
〔二〕集解徐廣曰：「魏公子傳曰趙惠文王弟。」
〔三〕集解徐廣曰：「屬清河。」正義今貝州武城縣也。
平原君家樓臨民家。民家有躄者，槃散〔一〕行汲。平原君美人居樓上，臨見，大笑之。明日，躄者至平原君門，請曰：「臣聞君之喜士，士不遠千里而至者，以君能貴士而賤妾也。臣不幸有罷癃之病，〔二〕而君之後宮臨而笑臣，臣願得笑臣者頭。」平原君笑應曰：「諾。」躄者去，平原君笑曰：「觀此豎子，乃欲以一笑之故殺吾美人，不亦甚乎！」終不殺。居歲餘，賓客門下舍人稍稍引去者過半。平原君怪之，曰：「勝所以待諸君者未嘗敢失禮，而去者何多也？」門下一人前對曰：「以君之不殺笑躄者，以君為愛色而賤士，士即去耳。」於是平原君乃斬笑躄者美人頭，自造門進躄者，因謝焉。其後門下乃復稍稍來。是時齊有孟嘗，魏有信陵，楚有春申，故爭相傾以待士。〔三〕
〔一〕集解亦作「跚」。索隱躄音壁。散音先寒反，亦作「跚」，同音。正義躄，跛也。
〔二〕集解徐廣曰：「癃音隆。癃，病也。」索隱罷音皮。癃音呂宮反。罷癃謂背疾，言腰曲而背隆高也。
〔三〕集解徐廣曰：「待，一作『得』。」
秦之圍邯鄲，〔一〕趙使平原君求救，合從於楚，約與食客門下有勇力文武備具者二十人偕。平原君曰：「使文能取勝，則善矣。文不能取勝，則歃血於華屋之下，必得定從而還。士不外索，取於食客門下足矣。」得十九人，餘無可取者，無以滿二十人。門下有毛遂者，前，自贊於平原君曰：「遂聞君將合從於楚，約與食客門下二十人偕，不外索。今少一人，願君即以遂備員而行矣。」平原君曰：「先生處勝之門下幾年於此矣？」毛遂曰：「三年於此矣。」平原君曰：「夫賢士之處世也，譬若錐之處囊中，其末立見。今先生處勝之門下三年於此矣，左右未有所稱誦，勝未有所聞，是先生無所有也。先生不能，先生留。」毛遂曰：「臣乃今日請處囊中耳。使遂蚤得處囊中，乃穎脫而出，〔二〕非特其末見而已。」平原君竟與毛遂偕。十九人相與目笑之而未廢也。〔三〕
〔一〕正義趙惠文王九年，秦昭王十五年。
〔二〕索隱按：鄭玄曰「穎，環也」。脫音吐活反。
〔三〕索隱按：鄭玄曰「皆目視而輕笑之，未能即廢棄之也」。
毛遂比至楚，與十九人論議，十九人皆服。平原君與楚合從，言其利害，日出而言之，日中不決。十九人謂毛遂曰：「先生上。」毛遂按劍歷階而上，謂平原君曰：「從之利害，兩言而決耳。今日出而言從，日中不決，何也？」楚王謂平原君曰：「客何為者也？」平原君曰：「是勝之舍人也。」楚王叱曰：「胡不下！吾乃與而君言，汝何為者也！」毛遂按劍而前曰：「王之所以叱遂者，以楚國之眾也。今十步之內，王不得恃楚國之眾也，王之命縣於遂手。吾君在前，叱者何也？且遂聞湯以七十里之地王天下，文王以百里之壤而臣諸侯，豈其士卒眾多哉，誠能據其勢而奮其威。今楚地方五千里，持戟百萬，此霸王之資也。以楚之彊，天下弗能當。白起，小豎子耳，率數萬之眾，興師以與楚戰，一戰而舉鄢郢，再戰而燒夷陵，三戰而辱王之先人。此百世之怨而趙之所羞，而王弗知惡焉。〔一〕合從者為楚，非為趙也。吾君在前，叱者何也？」楚王曰：「唯唯，誠若先生之言，謹奉社稷而以從。」毛遂曰：「從定乎？」楚王曰：「定矣。」毛遂謂楚王之左右曰：「取雞狗馬之血來。」〔二〕毛遂奉銅槃〔三〕而跪進之楚王曰：「王當歃血而定從，次者吾君，次者遂。」遂定從於殿上。毛遂左手持槃血而右手招十九人曰：「公相與歃此血於堂下。〔四〕公等錄錄，〔五〕所謂因人成事者也。」
〔一〕正義惡，烏故反。
〔二〕索隱按：盟之所用牲貴賤不同，天子用牛及馬，諸侯用犬及豭，大夫已下用雞。今此總言盟之用血，故云「取雞狗馬之血來」耳。
〔三〕索隱奉，敷奉反。若周禮則用珠盤也。
〔四〕索隱啑此血。音所甲反。
〔五〕集解音祿。索隱音祿。按：王劭云「錄，借字耳」。又說文云「錄錄，隨從之貌」。
平原君已定從而歸，歸至於趙，曰：「勝不敢復相士。勝相士多者千人，寡者百數，自以為不失天下之士，今乃於毛先生而失之也。毛先生一至楚，而使趙重於九鼎大呂。〔一〕毛先生以三寸之舌，彊於百萬之師。勝不敢復相士。」遂以為上客。
〔一〕索隱九鼎大呂，國之寶器。言毛遂至楚，使趙重於九鼎大呂，言為天下所重也。正義大呂，周廟大鍾。
平原君既返趙，楚使春申君將兵赴救趙，魏信陵君亦矯奪晉鄙軍往救趙，皆未至。秦急圍邯鄲，邯鄲急，且降，平原君甚患之。邯鄲傳舍吏子李同〔一〕說平原君曰：「君不憂趙亡邪？」平原君曰：「趙亡則勝為虜，何為不憂乎？」李同曰：「邯鄲之民，炊骨易子而食，可謂急矣，而君之後宮以百數，婢妾被綺縠，餘粱肉，而民褐衣不完，糟糠不厭。民困兵盡，或剡木為矛矢，而君器物鍾磬自若。使秦破趙，君安得有此？使趙得全，君何患無有？今君誠能令夫人以下編於士卒之閒，分功而作，家之所有盡散以饗士，士方其危苦之時，易德耳。」〔二〕於是平原君從之，得敢死之士三千人。李同遂與三千人赴秦軍，秦軍為之卻三十里。亦會楚、魏救至，秦兵遂罷，邯鄲復存。李同戰死，封其父為李侯。〔三〕
〔一〕正義名談，太史公諱改也。
〔二〕正義言士方危苦之時，易有恩德。
〔三〕集解徐廣曰：「河內成皋有李城。」正義懷州溫縣，本李城也，李同父所封。隋煬帝從故溫城移縣於此。
虞卿欲以信陵君之存邯鄲為平原君請封。公孫龍聞之，夜駕見平原君曰：「龍聞虞卿欲以信陵君之存邯鄲為君請封，有之乎？」平原君曰：「然。」龍曰：「此甚不可。且王舉君而相趙者，非以君之智能為趙國無有也。割東武城而封君者，非以君為有功也，而以國人無勳，乃以君為親戚故也。君受相印不辭無能，割地不言無功者，亦自以為親戚故也。今信陵君存邯鄲而請封，是親戚受城而國人計功也。〔一〕此甚不可。且虞卿操其兩權，事成，操右券以責；〔二〕事不成，以虛名德君。君必勿聽也。」平原君遂不聽虞卿。
〔一〕集解徐廣曰：「一本『是親戚受城而以國許人』。」
〔二〕索隱言虞卿論平原君取封事成，則操其右券以責其報德也。
平原君以趙孝成王十五年卒。〔一〕子孫代，後竟與趙俱亡。
〔一〕索隱按：六國年表及世家並云十四年卒，與此不同。
平原君厚待公孫龍。公孫龍善為堅白之辯，及鄒衍過趙〔一〕言至道，乃絀公孫龍。〔二〕
〔一〕索隱過音戈。
〔二〕集解劉向別錄曰：「齊使鄒衍過趙，平原君見公孫龍及其徒綦毋子之屬，論『白馬非馬』之辯，以問鄒子。鄒子曰：『不可。彼天下之辯有五勝三至，而辭正為下。辯者，別殊類使不相害，序異端使不相亂，杼意通指，明其所謂，使人與知焉，不務相迷也。故勝者不失其所守，不勝者得其所求。若是，故辯可為也。及至煩文以相假，飾辭以相惇，巧譬以相移，引人聲使不得及其意。如此，害大道。夫繳紛爭言而競後息，不能無害君子。』坐皆稱善。」索隱杼音墅。杼者，舒也。繳音叫。謂繳繞紛亂，爭言而競後息，不能無害也。
虞卿者，游說之士也。躡蹻檐簦〔一〕說趙孝成王。一見，賜黃金百鎰，白璧一雙；再見，為趙上卿，故號為虞卿。〔二〕
〔一〕集解徐廣曰：「蹻，草履也。簦，長柄笠，音登。笠有柄者謂之簦。」索隱蹻，亦作「繑」，音腳。徐廣云：「繑，草履也。」
〔二〕集解譙周曰：「食邑於虞。」索隱趙之虞在河東大陽縣，今之虞鄉縣是也。
秦趙戰於長平，趙不勝，亡一都尉。趙王召樓昌與虞卿曰：「軍戰不勝，尉復死，〔一〕寡人使束甲而趨之，何如？」樓昌曰：「無益也，不如發重使為媾。」〔二〕虞卿曰：「昌言媾者，以為不媾軍必破也。而制媾者在秦。且王之論秦也，欲破趙之軍乎，不邪？」王曰：「秦不遺餘力矣，必且欲破趙軍。」虞卿曰：「王聽臣，發使出重寶以附楚、魏，楚、魏欲得王之重寶，必內吾使。趙使入楚、魏，秦必疑天下之合從，且必恐。如此，則媾乃可為也。」趙王不聽，與平陽君為媾，發鄭朱入秦。秦內之。趙王召虞卿曰：「寡人使平陽君為媾於秦，秦已內鄭朱矣，卿之為奚如？」虞卿對曰：「王不得媾，軍必破矣。天下賀戰者皆在秦矣。鄭朱，貴人也，入秦，秦王與應侯必顯重以示天下。楚、魏以趙為媾，必不救王。秦知天下不救王，則媾不可得成也。」應侯果顯鄭朱以示天下賀戰勝者，終不肯媾。長平大敗，遂圍邯鄲，為天下笑。
〔一〕集解徐廣曰：「復，一作『係』。」
〔二〕集解古后反。求和曰媾。索隱古候反。按：求和曰媾。媾亦講，講亦和也。
秦既解邯鄲圍，而趙王入朝，使趙郝〔一〕約事於秦，割六縣而媾。虞卿謂趙王曰：「秦之攻王也，倦而歸乎？王以其力尚能進，愛王而弗攻乎？」王曰：「秦之攻我也，不遺餘力矣，必以倦而歸也。」虞卿曰：「秦以其力攻其所不能取，倦而歸，王又以其力之所不能取以送之，是助秦自攻也。來年秦復攻王，王無救矣。」王以虞卿之言趙郝。趙郝曰：「虞卿誠能盡秦力之所至乎？誠知秦力之所不能進，此彈丸之地弗予，令秦來年復攻王，王得無割其內而媾乎？」王曰：「請聽子割，子能必使來年秦之不復攻我乎？」趙郝對曰：「此非臣之所敢任也。他日三晉之交於秦，相善也。今秦善韓、魏而攻王，王之所以事秦必不如韓、魏也。今臣為足下解負親之攻，〔二〕開關通幣，齊交韓、魏，至來年而王獨取攻於秦，此王之所以事秦必在韓、魏之後也。此非臣之所敢任也。」
〔一〕集解音釋。徐廣曰：「一作『赦』。」索隱音釋。
〔二〕索隱言為足下解其負檐，而親自攻之也。
王以告虞卿。虞卿對曰：「郝言『不媾，來年秦復攻王，王得無割其內而媾乎』。今媾，郝又以不能必秦之不復攻也。今雖割六城，何益！來年復攻，又割其力之所不能取而媾，此自盡之術也，不如無媾。秦雖善攻，不能取六縣；趙雖不能守，終不失六城。秦倦而歸，兵必罷。我以六城收天下以攻罷秦，是我失之於天下而取償於秦也。吾國尚利，孰與坐而割地，自弱以彊秦哉？今郝曰『秦善韓、魏而攻趙者，必（以為韓魏不救趙也而王之軍必孤有以）王之事秦不如韓、魏也』，是使王歲以六城事秦也，即坐而城盡。來年秦復求割地，王將與之乎？弗與，是棄前功而挑秦禍也；與之，則無地而給之。語曰『彊者善攻，弱者不能守』。今坐而聽秦，秦兵不獘而多得地，是彊秦而弱趙也。以益彊之秦而割愈弱之趙，其計故不止矣。且王之地有盡而秦之求無已，以有盡之地而給無已之求，其勢必無趙矣。」
趙王計未定，樓緩從秦來，趙王與樓緩計之，曰：「予秦地（何）如毋予，孰吉？」緩辭讓曰：「此非臣之所能知也。」王曰：「雖然，試言公之私。」〔一〕樓緩對曰：「王亦聞夫公甫文伯母乎〔二〕？公甫文伯仕於魯，病死，女子為自殺於房中者二人。其母聞之，弗哭也。其相室曰：〔三〕『焉有子死而弗哭者乎？』其母曰：『孔子，賢人也，逐於魯，而是人不隨也。今死而婦人為之自殺者二人，若是者必其於長者薄而於婦人厚也。』故從母言之，是為賢母；從妻言之，是必不免為妒妻。故其言一也，言者異則人心變矣。今臣新從秦來而言勿予，則非計也；言予之，恐王以臣為為秦也：故不敢對。使臣得為大王計，不如予之。」王曰：「諾。」
〔一〕索隱按：私謂私心也。
〔二〕正義季康子從祖母。文伯名歜，康子從父昆弟。
〔三〕正義謂傅姆之類也。
虞卿聞之，入見王曰：「此飾說也，王眘〔一〕勿予！」樓緩聞之，往見王。王又以虞卿之言告樓緩。樓緩對曰：「不然。虞卿得其一，不得其二。夫秦趙構難而天下皆說，何也？曰『吾且因彊而乘弱矣』。今趙兵困於秦，天下之賀戰勝者則必盡在於秦矣。故不如亟割地為和，以疑天下而慰秦之心。不然，天下將因秦之（彊）怒，乘趙之獘，瓜分之。趙且亡，何秦之圖乎？故曰虞卿得其一，不得其二。願王以此決之，勿復計也。」
〔一〕集解徐廣曰：「音慎。」
虞卿聞之，往見王曰：「危哉樓子之所以為秦者，是愈疑天下，而何慰秦之心哉？獨不言其示天下弱乎？且臣言勿予者，非固勿予而已也。秦索六城於王，而王以六城賂齊。齊，秦之深讎也，得王之六城，并力西擊秦，齊之聽王，不待辭之畢也。則是王失之於齊而取償於秦也。而齊、趙之深讎可以報矣，而示天下有能為也。王以此發聲，兵未窺於境，臣見秦之重賂至趙而反媾於王也。從秦為媾，韓、魏聞之，必盡重王；重王，必出重寶以先於王。則是王一舉而結三國之親，而與秦易道也。」〔一〕趙王曰：「善。」則使虞卿東見齊王，與之謀秦。虞卿未返，秦使者已在趙矣。樓緩聞之，亡去。趙於是封虞卿以一城。
〔一〕正義前取秦攻，今得賂，是易道也。易音亦。
居頃之，而魏請為從。趙孝成王召虞卿謀。過平原君，〔一〕平原君曰：「願卿之論從也。」虞卿入見王。王曰：「魏請為從。」對曰：「魏過。」〔二〕王曰：「寡人固未之許。」對曰：「王過。」王曰：「魏請從，卿曰魏過，寡人未之許，又曰寡人過，然則從終不可乎？」對曰：「臣聞小國之與大國從事也，有利則大國受其福，有敗則小國受其禍。今魏以小國請其禍，而王以大國辭其福，臣故曰王過，魏亦過。竊以為從便。」王曰：「善。」乃合魏為從。
〔一〕索隱過音戈。
〔二〕集解光臥反。
虞卿既以魏齊之故，不重萬戶侯卿相之印，與魏齊閒行，卒去趙，困於梁。魏齊已死，不得意，乃著書，〔一〕上採春秋，下觀近世，曰節義、稱號、揣摩、政謀，凡八篇。以刺譏國家得失，世傳之曰虞氏春秋。〔二〕
〔一〕索隱魏齊，魏相，與應侯有仇，秦求之急，乃抵虞卿。卿棄相印，乃與齊閒行亡歸梁，以託信陵君。信陵君疑未決，齊自殺。故虞卿失相，乃窮愁而著書也。
〔二〕正義蓺文志云十五篇。
太史公曰：平原君，翩翩濁世之佳公子也，然未睹大體。鄙語曰「利令智昏」，平原君貪馮亭邪說，使趙陷長平兵四十餘萬眾，邯鄲幾亡。〔一〕虞卿料事揣情，為趙畫策，何其工也！及不忍魏齊，卒困於大梁，庸夫且知其不可，況賢人乎？然虞卿非窮愁，亦不能著書以自見於後世云。
〔一〕集解譙周曰：「長平之陷，乃趙王信閒易將之咎，何怨平原受馮亭哉？」
【索隱述贊】翩翩公子，天下奇器。笑姬從戮，義士增氣。兵解李同，盟定毛遂。虞卿躡蹻，受賞料事。及困魏齊，著書見意。
卷七十七　　　魏公子列傳第十七
魏公子無忌者，魏昭王子少子而魏安釐王異母弟也。昭王薨，安釐王即位，封公子為信陵君。〔一〕是時范睢亡魏相秦，以怨魏齊故，秦兵圍大梁，破魏華陽下軍，走芒卯。魏王及公子患之。
〔一〕索隱按：地理志無信陵，或是鄉邑名也。
公子為人仁而下士，士無賢不肖皆謙而禮交之，不敢以其富貴驕士。士以此方數千里爭往歸之，致食客三千人。當是時，諸侯以公子賢，多客，不敢加兵謀魏十餘年。
公子與魏王博，而北境傳舉烽，言「趙寇至，且入界」。〔一〕魏王釋博，欲召大臣謀。公子止王曰：「趙王田獵耳，非為寇也。」〔二〕復博如故。王恐，心不在博。居頃，復從北方來傳言曰：「趙王獵耳，非為寇也。」魏王大驚，曰：「公子何以知之？」公子曰：「臣之客有能深得趙王陰事〔三〕者，趙王所為，客輒以報臣，臣以此知之。」是後魏王畏公子之賢能，不敢任公子以國政。
〔一〕集解文穎曰；「作高木櫓，櫓上作桔槔，桔槔頭兜零，以薪置其中，謂之烽。常低之，有寇即火然舉之以相告。」
〔二〕正義為，于偽反。
〔三〕索隱按：譙周作「探得趙王陰事」。
魏有隱士曰侯嬴，〔一〕年七十，家貧，為大梁夷門監者。公子聞之，往請，欲厚遺之。不肯受，曰：「臣脩身絜行數十年，終不以監門困故而受公子財。」公子於是乃置酒大會賓客。坐定，公子從車騎，虛左，自迎夷門侯生。侯生攝敝衣冠，直上載公子上坐，不讓，欲以觀公子。公子執轡愈恭。侯生又謂公子曰：「臣有客在市屠中，願枉車騎過之。」公子引車入巿，侯生下見其客朱亥，俾倪〔二〕故久立，與其客語，微察公子。公子顏色愈和。當是時，魏將相宗室賓客滿堂，待公子舉酒。巿人皆觀公子執轡。從騎皆竊罵侯生。侯生視公子色終不變，乃謝客就車。至家，公子引侯生坐上坐，遍贊賓客，〔三〕賓客皆驚。酒酣，公子起，為壽侯生前。侯生因謂公子曰：「今日嬴之為公子亦足矣。〔四〕嬴乃夷門抱關者也，而公子親枉車騎，自迎嬴於眾人廣坐之中，不宜有所過，今公子故過之。然嬴欲就公子之名，故久立公子車騎巿中，過客以觀公子，公子愈恭。巿人皆以嬴為小人，而以公子為長者能下士也。」於是罷酒，侯生遂為上客。
〔一〕索隱音盈。又曹植音「羸瘦」之「羸」。
〔二〕索隱上音浦計反，下音五計反。鄒誕云又上音疋未反，下音五弟反。正義不正視也。
〔三〕索隱遍音遍。贊者，告也。謂以侯生遍告賓客。
〔四〕集解徐廣曰：「為，一作『羞』。」
侯生謂公子曰：「臣所過屠者朱亥，此子賢者，世莫能知，故隱屠閒耳。」公子往數請之，朱亥故不復謝，公子怪之。
魏安釐王二十年，秦昭王已破趙長平軍，又進兵圍邯鄲。公子姊為趙惠文王弟平原君夫人，數遺魏王及公子書，請救於魏。魏王使將軍晉鄙〔一〕將十萬眾救趙。秦王使使者告魏王曰：「吾攻趙旦暮且下，而諸侯敢救者，已拔趙，必移兵先擊之。」魏王恐，使人止晉鄙，留軍壁鄴，名為救趙，實持兩端以觀望。平原君使者冠蓋相屬於魏，讓魏公子曰：「勝所以自附為婚姻者，以公子之高義，為能急人之困。今邯鄲旦暮降秦而魏救不至，安在公子能急人之困也！且公子縱輕勝，棄之降秦，獨不憐公子姊邪？」公子患之，數請魏王，及賓客辯士說王萬端。魏王畏秦，終不聽公子。公子自度終不能得之於王，計不獨生而令趙亡，乃請賓客，約車騎百餘乘，欲以客往赴秦軍，與趙俱死。
〔一〕索隱魏將姓名也。
行過夷門，見侯生，具告所以欲死秦軍狀。辭決而行，侯生曰：「公子勉之矣，老臣不能從。」公子行數里，心不快，曰：「吾所以待侯生者備矣，天下莫不聞，今吾且死而侯生曾無一言半辭送我，我豈有所失哉？」復引車還，問侯生。侯生笑曰：「臣固知公子之還也。」曰：「公子喜士，名聞天下。今有難，無他端而欲赴秦軍，譬若以肉投餒虎，何功之有哉？尚安事客？然公子遇臣厚，公子往而臣不送，以是知公子恨之復返也。」公子再拜，因問。侯生乃屏人閒語，〔一〕曰：「嬴聞晉鄙之兵符常在王臥內，而如姬最幸，出入王臥內，力能竊之。嬴聞如姬父為人所殺，如姬資之三年，〔二〕自王以下欲求報其父仇，莫能得。如姬為公子泣，公子使客斬其仇頭，敬進如姬。如姬之欲為公子死，無所辭，顧未有路耳。公子誠一開口請如姬，如姬必許諾，則得虎符奪晉鄙軍，北救趙而西卻秦，此五霸之伐也。」公子從其計，請如姬。如姬果盜晉鄙兵符與公子。
〔一〕索隱閒音閑。〔閒〕語謂靜語也。
〔二〕索隱舊解資之三年謂服齊衰也。今案：資者，畜也。謂欲為父復讎之資畜於心已得三年矣。
公子行，侯生曰：「將在外，主令有所不受，以便國家。公子即合符，而晉鄙不授公子兵而復請之，事必危矣。臣客屠者朱亥可與俱，此人力士。晉鄙聽，大善；不聽，可使擊之。」於是公子泣。侯生曰：「公子畏死邪？何泣也？」公子曰：「晉鄙嚄唶〔一〕宿將，往恐不聽，必當殺之，是以泣耳，豈畏死哉？」於是公子請朱亥。朱亥笑曰：「臣迺市井鼓刀屠者，而公子親數存之，所以不報謝者，以為小禮無所用。今公子有急，此乃臣效命之秋也。」遂與公子俱。公子過謝侯生。侯生曰：「臣宜從，老不能。請數公子行日，以至晉鄙軍之日，北鄉自剄，以送公子。」公子遂行。
〔一〕集解上音烏百反，下音莊白反。索隱上烏白反，下爭格反。案：嚄唶謂多詞句也。正義聲類云：「嚄，大笑。唶，大呼。」
至鄴，矯魏王令代晉鄙。晉鄙合符，疑之，舉手視公子曰：「今吾擁十萬之眾，屯於境上，國之重任，今單車來代之，何如哉？」欲無聽。朱亥袖四十斤鐵椎，椎殺晉鄙，公子遂將晉鄙軍。勒兵下令軍中曰：「父子俱在軍中，父歸；兄弟俱在軍中，兄歸；獨子無兄弟，歸養。」得選兵八萬人，進兵擊秦軍。秦軍解去，遂救邯鄲，存趙。趙王及平原君自迎公子於界，平原君負韊矢〔一〕為公子先引。趙王再拜曰：「自古賢人未有及公子者也。」當此之時，平原君不敢自比於人。公子與侯生決，至軍，侯生果北鄉自剄。
〔一〕集解呂忱曰：「韊盛弩矢。」索隱韊音蘭。謂以盛矢，如今之胡簏而短也。呂姓，忱名，作字林者。言韊盛弩矢之器。
魏王怒公子之盜其兵符，矯殺晉鄙，公子亦自知也。已卻秦存趙，使將將其軍歸魏，而公子獨與客留趙。趙孝成王德公子之矯奪晉鄙兵而存趙，乃與平原君計，以五城封公子。公子聞之，意驕矜而有自功之色。客有說公子曰：「物有不可忘，或有不可不忘。夫人有德於公子，公子不可忘也；公子有德於人，願公子忘之也。且矯魏王令，奪晉鄙兵以救趙，於趙則有功矣，於魏則未為忠臣也。公子乃自驕而功之，竊為公子不取也。」於是公子立自責，似若無所容者。趙王埽除自迎，執主人之禮，引公子就西階。公子側行辭讓，從東階上〔一〕。自言罪過，以負於魏，〔二〕無功於趙。趙王侍酒至暮，口不忍獻五城，以公子退讓也。公子竟留趙。趙王以鄗〔三〕為公子湯沐邑，魏亦復以信陵奉公子。公子留趙。
〔一〕集解禮記曰：「主人就東階，客就西階。客若降等，則就主人之階。」
〔二〕索隱負音佩。
〔三〕索隱音臛，趙邑名，屬常山。
公子聞趙有處士毛公藏於博徒，薛公藏於賣漿家，〔一〕公子欲見兩人，兩人自匿不肯見公子。公子聞所在，乃閒步往從此兩人游，甚歡。平原君聞之，謂其夫人曰：「始吾聞夫人弟公子天下無雙，今吾聞之，乃妄從博徒賣漿者游，公子妄人耳。」夫人以告公子。公子乃謝夫人去，曰：「始吾聞平原君賢，故負魏王而救趙，以稱平原君。平原君之游，徒豪舉耳，〔二〕不求士也。無忌自在大梁時，常聞此兩人賢，至趙，恐不得見。以無忌從之游，尚恐其不我欲也，今平原君乃以為羞，其不足從游。」乃裝為去。夫人具以語平原君。平原君乃免冠謝，固留公子。平原君門下聞之，半去平原君歸公子，天下士復往歸公子，公子傾平原君客。
〔一〕集解徐廣曰：「漿，一作『醪』。」索隱按：別錄云「漿，或作『醪』字」。
〔二〕索隱謂豪者舉之。舉亦音據也。
公子留趙十年不歸。秦聞公子在趙，日夜出兵東伐魏。魏王患之，使使往請公子。公子恐其怒之，乃誡門下：「有敢為魏王使通者，死。」賓客皆背魏之趙，莫敢勸公子歸。毛公、薛公〔一〕兩人往見公子曰：「公子所以重於趙，名聞諸侯者，徒以有魏也。今秦攻魏，魏急而公子不恤，使秦破大梁而夷先王之宗廟，公子當何面目立天下乎？」語未及卒，公子立變色，告車趣駕歸救魏。
〔一〕索隱史不記其名。
魏王見公子，相與泣，而以上將軍印授公子，公子遂將。魏安釐王三十年，公子使使遍告諸侯。諸侯聞公子將，各遣將將兵救魏。公子率五國之兵破秦軍於河外，走蒙驁。遂乘勝逐秦軍至函谷關，抑秦兵，〔一〕秦兵不敢出。當是時，公子威振天下，諸侯之客進兵法，公子皆名之，〔二〕故世俗稱魏公子兵法。〔三〕
〔一〕索隱抑音憶。按：抑謂以兵蹙之。
〔二〕索隱言公子所得進兵法而必稱其名，以言其恕也。
〔三〕集解劉歆七略有魏公子兵法二十一篇，圖七卷。
秦王患之，乃行金萬斤於魏，求晉鄙客，令毀公子於魏王曰：「公子亡在外十年矣，今為魏將，諸侯將皆屬，諸侯徒聞魏公子，不聞魏王。公子亦欲因此時定南面而王，諸侯畏公子之威，方欲共立之。」秦數使反閒，偽賀公子得立為魏王未也。魏王日聞其毀，不能不信，後果使人代公子將。公子自知再以毀廢，乃謝病不朝，與賓客為長夜飲，飲醇酒，多近婦女。日夜為樂飲者四歲，竟病酒而卒。其歲，魏安釐王亦薨。
秦聞公子死，使蒙驁攻魏，拔二十城，初置東郡。其後秦稍蠶食魏，十八歲而虜魏王，〔一〕屠大梁。
〔一〕索隱魏王名假。
高祖始微少時，數聞公子賢。及即天子位，每過大梁，常祠公子。高祖十二年，從擊黥布還，為公子置守冢五家，世世歲以四時奉祠公子。
太史公曰：吾過大梁之墟，求問其所謂夷門。夷門者，城之東門也。天下諸公子亦有喜士者矣，然信陵君之接巖穴隱者，不恥下交，有以也。名冠諸侯，不虛耳。高祖每過之而令民奉祠不絕也。
【索隱述贊】信陵下士，鄰國相傾。以公子故，不敢加兵。頗知朱亥，盡禮侯嬴。遂卻晉鄙，終辭趙城。毛、薛見重，萬古希聲。
卷七十八　　　春申君列傳第十八
春申君者，楚人也，名歇，姓黃氏。游學博聞，事楚頃襄王〔一〕。頃襄王以歇為辯，使於秦。秦昭王使白起攻韓、魏，敗之於華陽，禽魏將芒卯，韓、魏服而事秦。秦昭王方令白起與韓、魏共伐楚，未行，而楚使黃歇適至於秦，聞秦之計。當是之時，秦已前使白起攻楚，取巫、黔中之郡，拔鄢郢，東至竟陵，〔二〕楚頃襄王東徙治於陳縣。〔三〕黃歇見楚懷王之為秦所誘而入朝，遂見欺，留死於秦。頃襄王，其子也，秦輕之，恐壹舉兵而滅楚。歇乃上書說秦昭王曰：
〔一〕索隱名橫，考烈王完之父。
〔二〕正義竟陵屬江夏郡也。
〔三〕正義今陳州也。
天下莫彊於秦、楚。今聞大王欲伐楚，此猶兩虎相與鬥。兩虎相與鬥而駑犬受其獘，〔一〕不如善楚。臣請言其說：臣聞物至則反，冬夏是也；〔二〕致至則危，〔三〕累棋是也。今大國之地，遍天下有其二垂，〔四〕此從生民已來，萬乘之地未嘗有也。先帝文王、莊王之身，三世不妄接地於齊，以絕從親之要。〔五〕今王使盛橋守事於韓，〔六〕盛橋以其地入秦，是王不用甲，不信威，〔七〕而得百里之地。王可謂能矣。王又舉甲而攻魏，杜大梁之門，舉河內，拔燕、酸棗、虛、〔八〕桃，入邢，〔九〕魏之兵雲翔而不敢捄。王之功亦多矣。王休甲息眾，二年而後復之；又并蒲、衍、首、垣〔一〇〕，以臨仁、平丘，〔一一〕黃、濟陽嬰城〔一二〕而魏氏服；王又割濮磿之北，〔一三〕注齊秦之要，絕楚趙之脊，〔一四〕天下五合六聚而不敢救。王之威亦單矣。〔一五〕
〔一〕索隱按：謂兩虎鬥乃受獘於駑犬也。劉氏云受猶承也。
〔二〕正義至，極也，極則反也。冬至，陰之極；夏至，陽之極。
〔三〕集解徐廣曰：「致，或作『安』。」
〔四〕正義言極東西。
〔五〕索隱音腰。以言山東從，韓、魏是其腰。
〔六〕索隱按：秦使盛橋守事於韓，亦如楚使召滑相趙然也。並內行章義之難。
〔七〕索隱信音申。
〔八〕集解徐廣曰：「秦始皇五年，取酸棗、燕、虛。蘇代曰『決宿胥之口，魏無虛、頓丘』。」
〔九〕集解徐廣曰：「燕縣有桃城，平皋有邢丘。」正義邢丘在懷州武德縣東南二十里。
〔一〇〕集解徐廣曰：「蘇秦云『北有河外、卷、衍』。長垣縣有蒲鄉。」索隱此蒲在衛之長垣蒲鄉也。衍在河南，與卷相近。首蓋牛首，垣即長垣，非河東之垣也。垣音圓。
〔一一〕集解徐廣曰：「屬陳留。」索隱仁及平丘二縣名。謂以兵臨此二縣，則黃及濟陽等自嬰城而守也。按：地理志平丘屬陳留，今不知所在。
〔一二〕集解徐廣曰：「蘇代云『決白馬之口，魏無黃、濟陽』。」正義故黃城在曹州考城縣東。濟陽故城在曹州宛句縣西南。嬰城，未詳。
〔一三〕集解徐廣曰：「濮水北於鉅野入濟。」索隱地名，蓋地近濮也。
〔一四〕正義劉伯莊云：「言秦得魏地，楚趙之（絕）從〔絕〕。」
〔一五〕集解徐廣曰：「單，亦作『殫』。」索隱單音丹。單者，盡也。言王之威盡行矣。
王若能持功守威，絀攻取之心而肥仁義之地，使無後患，三王不足四，五伯不足六也。王若負人徒之眾，仗兵革之彊，乘毀魏之威，而欲以力臣天下之主，臣恐其有後患也。詩曰「靡不有初，鮮克有終」。易曰「狐涉水，濡其尾」。〔一〕此言始之易，終之難也。何以知其然也？昔智氏見伐趙之利而不知榆次之禍，〔二〕吳見伐齊之便而不知干隧之敗。〔三〕此二國者，非無大功也，沒利於前而易患於後也。〔四〕吳之信越也，從而伐齊，〔五〕既勝齊人於艾陵，〔六〕還為越王禽三渚之浦。〔七〕智氏之信韓、魏也，從而伐趙，攻晉陽城，〔八〕勝有日矣，韓、魏叛之，殺智伯瑤於鑿臺之下〔九〕。今王妒楚之不毀也，而忘毀楚之彊韓、魏也，臣為王慮而不取也。
〔一〕正義言狐惜其尾，每涉水，舉尾不令濕，比至極困，則濡之。譬不可力臣之。
〔二〕索隱智伯敗於榆次也。地理志屬太原，有梗陽鄉。正義榆次，并州縣也。注水經云：「榆次縣南洞渦水側有鑿臺。」
〔三〕索隱干隧，吳之敗處，地名。干，水邊也。隧，道路也。正義干隧，吳地名也。出萬安山西南一里太湖，即吳王夫差自剄處，在蘇州西北四十里。
〔四〕索隱謂智伯及吳王沒伐趙及伐齊之利於前，而自易其患於後。後即榆次、干隧之難也。
〔五〕索隱從音絕用反。劉氏云：「從猶領也。」
〔六〕正義艾山在兗州博縣南六十里也。
〔七〕集解戰國策曰「三江之浦」。正義吳俗傳云：「越軍得子胥夢，從東入伐吳，越王即從三江北岸立壇，殺白馬祭子胥，杯動酒盡，乃開渠曰示浦，入破吳王於姑蘇，敗干隧也。」
〔八〕正義并州城。
〔九〕集解徐廣曰：「鑿臺在榆次。」
詩曰「大武遠宅而不涉」。〔一〕從此觀之，楚國，援也；鄰國，敵也。詩云「趯趯毚免，還犬獲之。〔二〕他人有心，余忖度之」。今王中道而信韓、魏之善王也，此正吳之信越也。臣聞之，敵不可假，時不可失。臣恐韓、魏卑辭除患而實欲欺大國也。〔三〕何則？王無重世之德〔四〕於韓、魏，而有累世之怨焉。夫韓、魏父子兄弟接踵而死於秦者將十世矣。本國殘，社稷壞，宗廟毀。刳腹絕腸，折頸摺頤，〔五〕首身分離，暴骸骨於草澤，頭顱僵仆，相望於境，父子老弱係脰束手為群虜者相及於路。鬼神孤傷，無所血食。人民不聊生，族類離散，流亡為僕妾者，盈滿海內矣。故韓、魏之不亡，秦社稷之憂也，今王資之與攻楚，不亦過乎！
〔一〕正義言大軍不遠跋涉攻伐。
〔二〕集解韓嬰章句曰：「趯趯，往來貌。獲，得也。言趯趯之毚兔。謂狡兔數往來逃匿其跡，有時遇犬得之。」毛傳曰：「毚兔，狡兔也。」鄭玄曰：「遇犬，犬之馴者，謂田犬。」索隱「趯」作「躍」。躍，天歷反。毚音讒。
〔三〕索隱大國謂秦也。
〔四〕索隱重世猶累世也。
〔五〕集解徐廣曰：「一作『顛』。」索隱上音拉，下音夷。
且王攻楚將惡出兵？〔一〕王將借路於仇讎之韓、魏乎？兵出之日而王憂其不返也，是王以兵資於仇讎之韓、魏也。王若不借路於仇讎之韓、魏，必攻隨水右壤。隨水右壤，此皆廣川大水，山林谿谷，不食之地也，〔二〕王雖有之，不為得地。是王有毀楚之名而無得地之實也。
〔一〕正義惡音烏。
〔二〕索隱楚都陳，隨水之右壤蓋在隨之西，即今鄧州之西，其地多山林者矣。
且王攻楚之日，四國必悉起兵以應王。秦、楚之兵構而不離，魏氏將出而攻留、方與、銍、湖陵、碭、蕭、相，故宋必盡。〔一〕齊人南面攻楚，泗上必舉。〔二〕此皆平原四達，膏腴之地，而使獨攻。〔三〕王破楚以肥韓、魏於中國而勁齊。韓、魏之彊，足以校於秦。〔四〕齊南以泗水為境，東負海，北倚河，而無後患，天下之國莫彊於齊、魏，齊、魏得地葆利而詳事下吏，一年之後，為帝未能，其於禁王之為帝有餘矣。〔五〕
〔一〕正義徐州西，宋州東，兗州南，並故宋地。
〔二〕正義此時徐、泗屬齊也。
〔三〕索隱若秦楚構兵不休，則魏盡故宋，齊取泗上，是使齊魏獨攻伐而得其利也。
〔四〕索隱校音教。謂足以與秦為敵也。一云校者，報也，言力能報秦。
〔五〕索隱言齊一年之後，未即能為帝，而能禁秦為帝有餘力矣。然「禁」字作「楚」者，誤也。
夫以王壤土之博，人徒之眾，兵革之彊，壹舉事而樹怨於楚，遲令〔一〕韓、魏歸帝重於齊，是王失計也。〔二〕臣為王慮，莫若善楚。秦、楚合而為一以臨韓，韓必斂手。王施以東山之險，帶以曲河之利，韓必為關內之侯。若是而王以十萬戍鄭，梁氏寒心，許、鄢陵嬰城，而上蔡、召陵不往來也，如此而魏亦關內侯矣。王壹善楚，而關內兩萬乘之主注地於齊，〔三〕齊右壤可拱手而取也。〔四〕王之地一經兩海，〔五〕要約天下，是燕、趙無齊、楚，齊、楚無燕、趙也。然後危動燕、趙，直搖齊、楚，此四國者不待痛而服矣。
〔一〕集解徐廣曰：「遲，一作『還』。」索隱遲音值。值猶乃也。今音力呈反。
〔二〕索隱謂韓、魏重齊，令歸帝號，此秦之計失。
〔三〕索隱注謂以兵裁之也。
〔四〕正義右壤謂濟州之南北也。
〔五〕索隱謂西海至東海皆是秦地。正義廣言橫度中國東西也。
昭王曰：「善。」於是乃止白起而謝韓、魏。發使賂楚，約為與國。
黃歇受約歸楚，楚使歇與太子完入質於秦，秦留之數年。楚頃襄王病，太子不得歸。而楚太子與秦相應侯善，於是黃歇乃說應侯曰：「相國誠善楚太子乎？」應侯曰：「然。」歇曰：「今楚王恐不起疾，秦不如歸其太子。太子得立，其事秦必重而德相國無窮，是親與國而得儲萬乘也。若不歸，則咸陽一布衣耳；楚更立太子，必不事秦。夫失與國而絕萬乘之和，非計也。願相國孰慮之。」應侯以聞秦王。秦王曰：「令楚太子之傅先往問楚王之疾，返而後圖之。」黃歇為楚太子計曰：「秦之留太子也，欲以求利也。今太子力未能有以利秦也，歇憂之甚。而陽文君子二人在中，王若卒大命，太子不在，陽文君子必立為後，太子不得奉宗廟矣。不如亡秦，與使者俱出；臣請止，以死當之。」楚太子因變衣服為楚使者御以出關，而黃歇守舍，常為謝病。度太子已遠，秦不能追，歇乃自言秦昭王曰：「楚太子已歸，出遠矣。歇當死，願賜死。」昭王大怒，欲聽其自殺也。應侯曰：「歇為人臣，出身以徇其主，太子立，必用歇，故不如無罪而歸之，以親楚。」秦因遣黃歇。
歇至楚三月，楚頃襄王卒，〔一〕太子完立，是為考烈王。考烈王元年，以黃歇為相，封為春申君，〔二〕賜淮北地十二縣。後十五歲，黃歇言之楚王曰：「淮北地邊齊，其事急，請以為郡便。」因并獻淮北十二縣。請封於江東。考烈王許之。春申君因城故吳墟，以自為都邑。
〔一〕集解徐廣曰：「三十六年。」
〔二〕正義然四君封邑檢皆不獲，唯平原有地，又非趙境，並蓋號謚，而孟嘗是謚。
〔三〕正義墟音虛。（闔閭）今蘇州也。〔闔閭〕於城內小城西北別築城居之，今圮毀也。又大內北瀆，四從五橫，至今猶存。又改破楚門為昌門。
春申君既相楚，是時齊有孟嘗君，趙有平原君，魏有信陵君，方爭下士，招致賓客，以相傾奪，輔國持權。
春申君為楚相四年，秦破趙之長平軍四十餘萬。五年，圍邯鄲。邯鄲告急於楚，楚使春申君將兵往救之，秦兵亦去，春申君歸。春申君相楚八年，為楚北伐滅魯，〔一〕以荀卿為蘭陵令。當是時，楚復彊。
〔一〕索隱按：年表云八年取魯，封魯君於莒，十四年而滅也。
趙平原君使人於春申君，春申君舍之於上舍。趙使欲夸楚，為玳瑁簪，刀劍室以珠玉飾之，請命春申君客。春申君客三千餘人，其上客皆躡珠履以見趙使，趙使大慚。
春申君相十四年，秦莊襄王立，以呂不韋為相，封為文信侯。取東周。
春申君相二十二年，諸侯患秦攻伐無已時，乃相與合從，西伐秦，〔一〕而楚王為從長，春申君用事。至函谷關，秦出兵攻，諸侯兵皆敗走。楚考烈王以咎春申君，春申君以此益疏。
〔一〕集解徐廣曰：「始皇六年。」
客有觀津人朱英，〔一〕謂春申君曰：「人皆以楚為彊而君用之弱，其於英不然。先君時善秦二十年而不攻楚，何也？秦踰黽隘之塞而攻楚，〔二〕不便；假道於兩周，背韓、魏而攻楚，不可。今則不然，魏旦暮亡，不能愛許、鄢陵，其許魏割以與秦。秦兵去陳百六十里，〔三〕臣之所觀者，見秦、楚之日鬥也。」楚於是去陳徙壽春；而秦徙衛野王，作置東郡。〔四〕春申君由此就封於吳，行相事。
〔一〕正義觀音館。今魏州觀城縣也。
〔二〕正義黽隘之塞在申州。黽音盲也。
〔三〕集解徐廣曰：「在許東南。」
〔四〕正義濮、滑州兼河北置東郡。濮州本衛都，而徙野王也。
楚考烈王無子，春申君患之，求婦人宜子者進之，甚眾，卒無子。趙人李園持其女弟，欲進之楚王，聞其不宜子，恐久毋寵。李園求事春申君為舍人，已而謁歸，故失期。還謁，春申君問之狀，對曰：「齊王使使求臣之女弟，與其使者飲，故失期。」春申君曰：「娉入乎？」對曰：「未也。」春申君曰：「可得見乎？」曰：「可。」於是李園乃進其女弟，即幸於春申君。知其有身，李園乃與其女弟謀。園女弟承閒以說春申君曰：「楚王之貴幸君，雖兄弟不如也。今君相楚二十餘年，而王無子，即百歲後將更立兄弟，則楚更立君後，亦各貴其故所親，君又安得長有寵乎？非徒然也，君貴用事久，多失禮於王兄弟，兄弟誠立，禍且及身，何以保相印江東之封乎？今妾自知有身矣，而人莫知。妾幸君未久，誠以君之重而進妾於楚王，王必幸妾；妾賴天有子男，則是君之子為王也，楚國盡可得，孰與身臨不測之罪乎？」春申君大然之，乃出李園女弟，謹舍而言之楚王。楚王召入幸之，遂生子男，立為太子，以李園女弟為王后。楚王貴李園，園用事。
李園既入其女弟，立為王后，子為太子，恐春申君語泄而益驕，陰養死士，欲殺春申君以滅口，而國人頗有知之者。
春申君相二十五年，楚考烈王病。朱英謂春申君曰：「世有毋望之福，〔一〕又有毋望之禍。〔二〕今君處毋望之世，〔三〕事毋望之主，〔四〕安可以無毋望之人乎？」〔五〕春申君曰：「何謂毋望之福？」曰：「君相楚二十餘年矣，雖名相國，實楚王也。今楚王病，旦暮且卒，而君相少主，因而代立當國，如伊尹、周公，王長而反政，不即遂南面稱孤而有楚國？此所謂毋望之福也。」春申君曰：「何謂毋望之禍？」曰：「李園不治國而君之仇也，〔六〕不為兵而養死士之日久矣，楚王卒，李園必先入據權而殺君以滅口。此所謂毋望之禍也。」春申君曰：「何謂毋望之人？」對曰：「君置臣郎中，楚王卒，李園必先入，臣為君殺李園。此所謂毋望之人也。」春申君曰：「足下置之，李園，弱人也，僕又善之，且又何至此！」朱英〔七〕知言不用，恐禍及身，乃亡去。
〔一〕正義無望謂不望而忽至也。
〔二〕索隱周易有无妄卦，其義殊也。
〔三〕正義謂生死無常。
〔四〕正義謂喜怒不節也。
〔五〕正義謂吉凶忽（為）〔焉〕。
〔六〕索隱言園是春申之仇也。戰國策作「君之舅也」，謂為王之舅，意異也。
〔七〕索隱朱亥。即上之朱英也。作「亥」者，史因趙有朱亥誤也。
後十七日，楚考烈王卒，李園果先入，伏死士於棘門之內。〔一〕春申君入棘門，園死士俠刺春申君，斬其頭，投之棘門外。〔二〕於是遂使吏盡滅春申君之家。而李園女弟初幸春申君有身而入之王所生子者遂立，是為楚幽王。〔三〕
〔一〕正義壽州城門。
〔二〕正義楚考烈王二十五年，秦始皇九年。
〔三〕索隱按：楚捍有母弟猶，猶有庶兄負芻及昌平君，是楚君完非無子，而上文云考烈王無子，誤也。
是歲也，秦始皇帝立九年矣。嫪毐亦為亂於秦，覺，夷其三族，而呂不韋廢。
太史公曰：吾適楚，觀春申君故城，宮室盛矣哉！初，春申君之說秦昭王，及出身遣楚太子歸，何其智之明也！後制於李園，旄矣。〔一〕語曰：「當斷不斷，反受其亂。」春申君失朱英之謂邪？
〔一〕集解徐廣曰：「旄音耄。」
【索隱述贊】黃歇辯智，權略秦、楚。太子獲歸，身作宰輔。珠炫趙客，邑開吳土。烈王寡胤，李園獻女。無妄成災，朱英徒語。
卷七十九　　　范睢蔡澤列傳第十九
范睢者，魏人也，字叔。游說諸侯，欲事魏王，家貧無以自資，乃先事魏中大夫〔一〕須賈。〔二〕
〔一〕索隱按：漢書百官表中大夫，秦官。此魏有中大夫，蓋古官也。
〔二〕索隱須，姓；賈，名也。須氏蓋密須之後。
須賈為魏昭王〔一〕使於齊，范睢從。留數月，未得報。齊襄王〔二〕聞睢辯口，乃使人賜睢金十斤及牛酒，睢辭謝不敢受。須賈知之，大怒，以為睢持魏國陰事告齊，故得此饋，令睢受其牛酒，還其金。既歸，心怒睢，以告魏相。魏相，魏之諸公子，曰魏齊。魏齊大怒，使舍人笞擊睢，折脅摺齒。〔三〕睢詳死，即卷以簀，〔四〕置廁中。賓客飲者醉，更溺睢，〔五〕故僇辱以懲後，令無妄言者。睢從簀中謂守者曰：「公能出我，我必厚謝公。」守者乃請出棄簀中死人。魏齊醉，曰：「可矣。」范睢得出。後魏齊悔，復召求之。魏人鄭安平聞之，乃遂操范睢亡，伏匿，更名姓曰張祿
〔一〕索隱按：系本昭王名遫，襄王之子也。
〔二〕索隱名法章。
〔三〕索隱摺音力答反。謂打折其脅而又拉折其齒也。
〔四〕索隱簀謂葦荻之薄也，用之以裹屍也。
〔五〕索隱更音羹。溺即溲也。溺音年弔反。溲音所留反。正義溺，古「尿」字。
當此時，秦昭王使謁者王稽於魏。鄭安平詐為卒，侍王稽。〔一〕王稽問：「魏有賢人可與俱西游者乎？」鄭安平曰：「臣里中有張祿先生，欲見君，言天下事。其人有仇，不敢晝見。」王稽曰：「夜與俱來。」鄭安平夜與張祿見王稽。語未究，王稽知范睢賢，謂曰：「先生待我於三亭之南。」〔二〕與私約而去。
〔一〕正義卒，祖律反。
〔二〕索隱按：三亭，亭名，在魏境之邊，道亭也，今無其處。一云魏之郊境，總有三亭，皆祖餞之處。與期三亭之南，蓋送餞已畢，無人處。正義括地志云：「三亭岡在汴州尉氏縣西南三十七里。」按：三亭岡在山部中名也，蓋「岡」字誤為「南」。
王稽辭魏去，過載范睢入秦。至湖，〔一〕望見車騎從西來。范睢曰：「彼來者為誰？」王稽曰：「秦相穰侯東行縣邑。」范睢曰：「吾聞穰侯專秦權，惡內諸侯客，〔二〕此恐辱我，我寧且匿車中。」有頃，穰侯果至，勞王稽，因立車而語曰：「關東有何變？」曰：「無有。」又謂王稽曰：「謁君得無與諸侯客子俱來乎？無益，徒亂人國耳。」王稽曰：「不敢。」即別去。范睢曰：「吾聞穰侯智士也，其見事遲，鄉者疑車中有人，忘索之。」〔三〕於是范睢下車走，曰：「此必悔之。」行十餘里，果使騎還索車中，無客，乃已。王稽遂與范睢入咸陽。
〔一〕索隱按：地理志京兆有湖縣，本名胡，武帝更名湖，即今湖城縣也。正義今虢州湖城縣也。
〔二〕索隱內音納，亦如字。內者亦猶入也。
〔三〕索隱索猶搜也。音柵，又先格反。
已報使，因言曰：「魏有張祿先生，天下辯士也。曰『秦王之國危於累卵，〔一〕得臣則安。然不可以書傳也』。臣故載來。」秦王弗信，使舍食草具。〔二〕待命歲餘。
〔一〕正義按：說苑云「晉靈公造九層之臺，費用千金，謂左右曰：『敢有諫者斬。』荀息聞之，上書求見。靈公張弩持矢見之。曰：『臣不敢諫也。臣能累十二博棋，加九雞子其上。』公曰：『子為寡人作之。』荀息正顏色，定志意，以棋子置下，加九雞子其上。左右懼慴息，靈公氣息不續。公曰：『危哉，危哉！』荀息曰：『此殆不危也，復有危於此者。』公曰：『願見之。』荀息曰：『九層之臺三年不成，男不耕，女不織，國用空虛，鄰國謀議將興，社稷亡滅，君欲何望？』靈公曰：『寡人之過也乃至於此！』即壞九層臺也」。
〔二〕索隱謂亦舍之，而食以下客之具。然草具謂麁食草萊之饌具。
當是時，昭王已立三十六年。南拔楚之鄢郢，楚懷王幽死於秦。秦東破齊。湣王嘗稱帝，後去之。數困三晉。厭天下辯士，無所信。
穰侯，華陽君，〔一〕昭王母宣太后之弟也；而涇陽君、高陵君皆昭王同母弟也。穰侯相，三人者更將，有封邑，以太后故，私家富重於王室。及穰侯為秦將，且欲越韓、魏而伐齊綱壽，欲以廣其陶封。范睢乃上書曰：
〔一〕集解徐廣曰：「華，一作『葉』。」索隱穰侯謂魏冉，宣太后之異父弟。穰，縣，在南陽。華陽君，羋戎，宣太后之同父弟，亦號為新城君是也。
臣聞明主立政，〔一〕有功者不得不賞，有能者不得不官，勞大者其祿厚，功多者其爵尊，能治眾者其官大。故無能者不敢當職焉，有能者亦不得蔽隱。使以臣之言為可，願行而益利其道；以臣之言為不可，久留臣無為也。語曰：「庸主賞所愛而罰所惡；明主則不然，賞必加於有功，而刑必斷於有罪。」今臣之胸不足以當椹質〔二〕，而要不足以待斧鉞，豈敢以疑事嘗試於王哉！雖以臣為賤人而輕辱，獨不重任臣者之無反復於王邪？
〔一〕索隱按：戰國策「立」作「蒞」也。
〔二〕索隱椹音陟林反。按：椹者，莝椹也。質者，剉刃也。腰斬者當椹質也。
且臣聞周有砥砨，宋有結綠，梁有縣藜，〔一〕楚有和朴，〔二〕此四寶者，土之所生，良工之所失也，而為天下名器。然則聖王之所棄者，獨不足以厚國家乎？
〔一〕集解薛綜曰：「縣藜一曰美玉。」
〔二〕正義縣音玄。劉伯莊云珍玉朴也。
臣聞善厚家者取之於國，善厚國者取之於諸侯。天下有明主則諸侯不得擅厚者，何也？為其割榮也。〔一〕良醫知病人之死生，而聖主明於成敗之事，利則行之，害則舍之，疑則少嘗之，雖舜禹復生，弗能改已。語之至者，臣不敢載之於書，其淺者又不足聽也。意者臣愚而不概〔二〕於王心邪？亡其言〔三〕臣者賤而不可用乎？自非然者，臣願得少賜游觀之閒，望見顏色。一語無效，請伏斧質。
〔一〕索隱割榮即上之擅厚，謂擅權也。
〔二〕集解徐廣曰：「一作『溉』，音同。」索隱按：戰國策「概」作「關」，謂關涉於於王心也。徐注「音同」，非也
〔三〕索隱亡猶輕蔑也。
於是秦昭王大說，乃謝王稽，使以傳車〔一〕召范睢。
〔一〕集解徐廣曰：「一云『使持車』。」索隱「使持車」，戰國策之文也。
於是范睢乃得見於離宮，〔一〕詳為不知永巷而入其中。〔二〕王來而宦者怒，逐之，曰：「王至！」范睢繆為曰：「秦安得王？秦獨有太后、穰侯耳。」欲以感怒昭王。昭王至，聞其與宦者爭言，遂延迎，謝曰：「寡人宜以身受命久矣，會義渠之事急，寡人旦暮自請太后；今義渠之事已，寡人乃得受命。竊閔然不敏，〔三〕敬執賓主之禮。」范睢辭讓。是日觀范睢之見者，群臣莫不洒然〔四〕變色易容者。
〔一〕正義長安故城本秦離宮，在雍州長安北十三里也。
〔二〕正義永巷，宮中獄也。
〔三〕索隱鄒誕本作「惛然」，音昏。又云一作「閔」，音敏。閔猶昏闇也。
〔四〕集解徐廣曰：「洒，先典反。」索隱鄭玄曰「灑然，肅敬之貌」也。
秦王屏左右，宮中虛無人。秦王跽〔一〕而請曰：「先生何以幸教寡人？」范睢曰：「唯唯。」有閒，秦王復跽而請曰：「先生何以幸教寡人？」范睢曰：「唯唯。」若是者三。秦王跽曰：「先生卒不幸教寡人邪？」范睢曰：「非敢然也。臣聞昔者呂尚之遇文王也，身為漁父而釣於渭濱耳。若是者，交疏也。已說而立為太師，載與俱歸者，其言深也。故文王遂收功於呂尚而卒王天下。鄉使文王疏呂尚而不與深言，是周無天子之德，而文武無與成其王業也。今臣羈旅之臣也，交疏於王，而所願陳者皆匡君之事，處人骨肉之閒，願效愚忠而未知王之心也。此所以王三問而不敢對者也。臣非有畏而不敢言也。臣知今日言之於前而明日伏誅於後，然臣不敢避也。大王信行臣之言，死不足以為臣患，亡不足以為臣憂，漆身為厲〔二〕被髮為狂不足以為臣恥。且以五帝之聖焉而死，三王之仁焉而死，五伯之賢焉而死，烏獲、任鄙之力焉而死，成荊、〔三〕孟賁、〔四〕王慶忌、〔五〕夏育之勇焉而死。〔六〕死者，人之所必不免也。處必然之勢，可以少有補於秦，此臣之所大願也，臣又何患哉！伍子胥橐載而出昭關，夜行晝伏，至於陵水，〔七〕無以餬其口，膝行蒲伏，稽首肉袒，鼓腹吹篪，〔八〕乞食於吳市，卒興吳國，闔閭為伯。使臣得盡謀如伍子胥，加之以幽囚，終身不復見，是臣之說行也，臣又何憂？箕子、接輿漆身為厲，被髮為狂，無益於主。假使臣得同行於箕子，可以有補於所賢之主，是臣之大榮也，臣有何恥？臣之所恐者，獨恐臣死之後，天下見臣之盡忠而身死，因以是杜口裹足，莫肯鄉秦耳。足下上畏太后之嚴，下惑於姦臣之態，〔九〕居深宮之中，不離阿保之手，終身迷惑，無與昭姦。〔一〇〕大者宗廟滅覆，小者身以孤危，此臣之所恐耳。若夫窮辱之事，死亡之患，臣不敢畏也。臣死而秦治，是臣死賢於生。」秦王跽曰：「先生是何言也！夫秦國辟遠，寡人愚不肖，先生乃幸辱至於此，是天以寡人慁先生〔一一〕而存先王之宗廟也。寡人得受命於先生，是天所以幸先王，而不棄其孤也。先生柰何而言若是！事無小大，上及太后，下至大臣，願先生悉以教寡人，無疑寡人也。」范睢拜，秦王亦拜。
〔一〕索隱音其紀反。跽者，長跪，兩膝枝地。
〔二〕索隱音賴，癩病也。言漆塗身，生瘡如病癩。
〔三〕集解徐廣曰：「一作『羌』。」
〔四〕集解許慎曰：「成荊，古勇士。孟賁，衛人。」
〔五〕集解吳越春秋曰：「吳王僚子慶忌。」
〔六〕集解漢書音義曰：「或云夏育，衛人，力舉千鈞。」
〔七〕索隱劉氏云：「陵水即栗水也。」按：陵栗聲相近，故惑也。
〔八〕集解徐廣曰：「一作『簫』。」
〔九〕索隱按：態謂姦臣諂詐之志也。
〔一〇〕正義昭，明也。無與明其姦惡。
〔一一〕集解徐廣曰：「亂先生也。音溷。」索隱慁及注「溷」字並胡困反。慁猶汨亂之意。
范睢曰：「大王之國，四塞以為固，北有甘泉、谷口，〔一〕南帶涇、渭，右隴、蜀，左關、阪，奮擊百萬，戰車千乘，利則出攻，不利則入守，此王者之地也。民怯於私鬥而勇於公戰，此王者之民也。王并此二者而有之。夫以秦卒之勇，車騎之眾，以治諸侯，譬若施韓盧而搏蹇兔也，〔二〕霸王之業可致也，而群臣莫當其位。至今閉關十五年，不敢窺兵於山東者，是穰侯為秦謀不忠，而大王之計有所失也。」秦王跽曰：「寡人願聞失計。」
〔一〕正義括地志云：「甘泉山一名鼓原，俗名磨石嶺，在雍州雲陽縣西北九十里。關中記云『甘泉宮在甘泉山上，年代永久，無復甘泉之名，失其實也。宮北云有連山，土人為磨石嶺』。郊祀志公孫卿言黃帝得仙寒門，寒門者，谷口也。按：九嵕山西謂之谷口，即古寒門也。在雍州醴泉縣東北四十里。」
〔二〕索隱戰國策云：「韓盧者，天下之壯犬也。」是韓呼盧為犬，謂施韓盧而搏蹇兔，以喻秦彊，言取諸侯之易。
然左右多竊聽者，范睢恐，未敢言內，先言外事，以觀秦王之俯仰。因進曰：「夫穰侯越韓、魏而攻齊綱壽，非計也。少出師則不足以傷齊，多出師則害於秦。臣意王之計，欲少出師而悉韓、魏之兵也，則不義矣。今見與國之不親也，越人之國而攻，可乎？其於計疏矣。且昔齊湣王南攻楚，破軍殺將，再辟地千里，〔一〕而齊尺寸之地無得焉者，豈不欲得地哉，形勢不能有也。諸侯見齊之罷獘，君臣之不和也，興兵而伐齊，大破之。士辱兵頓，皆咎其王，曰：『誰為此計者乎？』王曰：『文子為之。』〔二〕大臣作亂，文子出走。攻齊所以大破者，以其伐楚而肥韓、魏也。此所謂借賊兵〔三〕而齎盜糧者也。〔四〕王不如遠交而近攻，得寸則王之寸也，得尺亦王之尺也。今釋此而遠攻，不亦繆乎！且昔者中山之國地方五百里，趙獨吞之，功成名立而利附焉，天下莫之能害也。今夫韓、魏，中國之處而天下之樞也，王其欲霸，必親中國以為天下樞，以威楚、趙。楚彊則附趙，趙彊則附楚，楚、趙皆附，齊必懼矣。齊懼，必卑辭重幣以事秦。齊附而韓、魏因可虜也。」昭王曰：「吾欲親魏久矣，而魏多變之國也，寡人不能親。請問親魏柰何？」對曰：「王卑詞重幣以事之；不可，則割地而賂之；不可，因舉兵而伐之。」王曰：「寡人敬聞命矣。」乃拜范睢為客卿，謀兵事。卒聽范睢謀，使五大夫綰伐魏，拔懷。〔五〕後二歲，拔邢丘。
〔一〕正義辟，（尺）〔疋〕亦反。
〔二〕索隱謂田文，即孟嘗君也。猶戰國策謂田朌、田嬰為朌子、嬰子然也。
〔三〕索隱借音子夜反。一作「籍」，音亦同。
〔四〕索隱齎音側奚反。言為盜齎糧也。
〔五〕集解徐廣曰：「昭王三十九年。」
客卿范睢復說昭王曰：「秦韓之地形，相錯如繡。秦之有韓也，譬如木之有蠹也，〔一〕人之有心腹之病也。天下無變則已，天下有變，其為秦患者孰大於韓乎？王不如收韓。」昭王曰：「吾固欲收韓，韓不聽，為之柰何？」對曰：「韓安得無聽乎？王下兵而攻滎陽，則鞏、成皋之道不通；〔二〕北斷太行之道，則上黨之師不下。〔三〕王一興兵而攻滎陽，則其國斷而為三。〔四〕夫韓見必亡，安得不聽乎？若韓聽，而霸事因可慮矣。」王曰：「善。」且欲發使於韓。
〔一〕正義音妒，（石）〔蝕〕柱蟲。
〔二〕正義言宜陽、陝、虢之師不得下相救。
〔三〕正義言澤、潞之師不得下太行相救。
〔四〕正義新鄭已南一，宜陽二，澤、潞三。
范睢日益親，復說用數年矣，因請閒說曰：〔一〕「臣居山東時，聞齊之有田文，不聞其有王也；聞秦之有太后、穰侯、華陽、高陵、涇陽，不聞其有王也。夫擅國之謂王，能利害之謂王，制殺生之威之謂王。今太后擅行不顧，穰侯出使不報，華陽、涇陽等擊斷無諱，〔二〕高陵進退不請。四貴備而國不危者，未之有也。為此四貴者下，乃所謂無王也。然則權安得不傾，令安得從王出乎？臣聞善治國者，乃內固其威而外重其權。穰侯使者操王之重，決制於諸侯，剖符於天下，政適〔三〕伐國，莫敢不聽。戰勝攻取則利歸於陶，國獘御於諸侯；〔四〕戰敗則結怨於百姓，而禍歸於社稷。詩曰『木實繁者披其枝，〔五〕披其枝者傷其心；大其都者危其國，尊其臣者卑其主』。崔杼、淖齒管齊，〔六〕射王股，擢王筋，〔七〕縣之於廟梁，宿昔而死。李兌管趙，囚主父於沙丘，〔八〕百日而餓死。今臣聞秦太后、穰侯用事，高陵、華陽、涇陽佐之，卒無秦王，此亦淖齒、李兌之類也。且夫三代所以亡國者，君專授政，縱酒馳騁弋獵，不聽政事。其所授者，妒賢嫉能，御下蔽上，以成其私，不為主計，而主不覺悟，故失其國。今自有秩以上至諸大吏，下及王左右，無非相國之人者。見王獨立於朝，臣竊為王恐，萬世之後，有秦國者非王子孫也。」昭王聞之大懼，曰：「善。」於是廢太后，逐穰侯、高陵、華陽、涇陽君於關外。秦王乃拜范睢為相。收穰侯之印，使歸陶，因使縣官給車牛以徙，千乘有餘。到關，關閱其寶器，寶器珍怪多於王室。
〔一〕正義閒音閑。
〔二〕集解諱，畏也。索隱無諱猶無畏也。
〔三〕集解徐廣曰：「音征敵。」
〔四〕索隱按：獘者，斷也。御，制也。言穰侯執權，以制御主斷於諸侯也。
〔五〕正義披音片被反。
〔六〕索隱淖，姓也，音泥教反，漢有淖姬是也。高誘曰「管，典也」。言二人典齊權而行弒逆也。正義淖齒，楚人，齊湣王臣。
〔七〕索隱按：言「射王股」，誤也。崔杼射莊公之股，淖齒擢湣王之筋，是說二君事也。
〔八〕正義沙丘臺在邢州平鄉縣東北三十里。
秦封范睢以應，〔一〕號為應侯。當是時，秦昭王四十一年也。
〔一〕索隱封范睢於應。案：劉氏云「河東臨晉縣有應亭」，則秦地有應也。又案：本紀以應為太后養地，解者云「在潁川之應鄉」，未知孰是。正義括地志云：「故應城，在汝州魯山縣東四十里也。」
范睢既相秦，秦號曰張祿，而魏不知，以為范睢已死久矣。魏聞秦且東伐韓、魏，魏使須賈於秦。范睢聞之，為微行，敝衣閒步之邸，〔一〕見須賈。須賈見之而驚曰：「范叔固無恙乎！」范睢曰：「然。」須賈笑曰：「范叔有說於秦邪？」曰：「不也。睢前日得過於魏相，故亡逃至此，安敢說乎！」須賈曰：「今叔何事？」范睢曰：「臣為人庸賃。」須賈意哀之，留與坐飲食，曰：「范叔一寒如此哉！」乃取其一綈袍以賜之。〔二〕須賈因問曰：「秦相張君，公知之乎？吾聞幸於王，天下之事皆決於相君。今吾事之去留在張君。孺子〔三〕豈有客習於相君者哉？」范睢曰：「主人翁習知之。唯睢亦得謁，睢請為見君於張君。」須賈曰：「吾馬病，車軸折，非大車駟馬，吾固不出。」范睢曰：「願為君借大車駟馬於主人翁。」
〔一〕正義劉云「諸國客館」。
〔二〕索隱按：綈，厚繒也，音啼，蓋今之絁也。正義今之麤袍。
〔三〕索隱劉氏云：「蓋謂睢為小子也。」
范睢歸取大車駟馬，為須賈御之，入秦相府。府中望見，有識者皆避匿。須賈怪之。至相舍門，謂須賈曰：「待我，我為君先入通於相君。」須賈待門下，持車良久，問門下曰：「范叔不出，何也？」門下曰：「無范叔。」須賈曰：「鄉者與我載而入者。」門下曰：「乃吾相張君也。」須賈大驚，自知見賣，乃肉袒膝行，因門下人謝罪。於是范睢盛帷帳，待者甚眾，見之。須賈頓首言死罪，曰：「賈不意君能自致於青雲之上，賈不敢復讀天下之書，不敢復與天下之事。賈有湯鑊之罪，請自屏於胡貉之地，唯君死生之！」范睢曰：「汝罪有幾？」曰：「擢賈之髮以續賈之罪，尚未足。」范睢曰：「汝罪有三耳。昔者楚昭王時而申包胥為楚卻吳軍，楚王封之以荊五千戶，包胥辭不受，為丘墓之寄於荊也。今睢之先人丘墓亦在魏，公前以睢為有外心於齊而惡睢於魏齊，公之罪一也。當魏齊辱我於廁中，公不止，罪二也。更醉而溺我，公其何忍乎？罪三矣。然公之所以得無死者，以綈袍戀戀，有故人之意，故釋公。」乃謝罷。入言之昭王，罷歸須賈。
須賈辭於范睢，范睢大供具，盡請諸侯使，與坐堂上，食飲甚設。而坐須賈於堂下，置莝豆其前，令兩黥徒夾而馬食之。數曰：「為我告魏王，急持魏齊頭來！不然者，我且屠大梁。」須賈歸，以告魏齊。魏齊恐，亡走趙。匿平原君所。
范睢既相，王稽謂范睢曰：「事有不可知者三，有不柰何者亦三。宮車一日晏駕，〔一〕是事之不可知者一也。君卒然捐館舍，是事之不可知者二也。使臣卒然填溝壑，是事之不可知者三也。宮車一日晏駕，君雖恨於臣，無可柰何。君卒然捐館舍，君雖恨於臣，亦無可柰何。使臣卒然填溝壑，君雖恨於臣，亦無可柰何。」范睢不懌，乃入言於王曰：「非王稽之忠，莫能內臣於函谷關；非大王之賢聖，莫能貴臣。今臣官至於相，爵在列侯，王稽之官尚止於謁者，非其內臣之意也。」昭王召王稽，拜為河東守，三歲不上計。〔二〕又任鄭安平，昭王以為將軍。范睢於是散家財物，盡以報所嘗困厄者。一飯之德必償，睚眥之怨必報。〔三〕
〔一〕集解應劭曰；「天子當晨起早作，如方崩殞，故稱晏駕。」韋昭曰：「凡初崩為『晏駕』者，臣子之心猶謂宮車當駕而晚出。」
〔二〕集解司馬彪曰：「凡郡掌治民，進賢，勸功，決訟，檢姦。常以春行所至縣，勸民農桑，振救乏絕；秋冬遣無害吏案訊問諸囚，平其罪法，論課殿最；歲盡遣吏上計。」
〔三〕索隱睚音崖賣反，眥音土賣反。又音崖債二音。睚眥謂相嗔而怒目切齒。
范睢相秦二年，秦昭王之四十二年，東伐韓少曲、〔一〕高平，拔之。〔二〕
〔一〕集解徐廣曰：「蘇代曰『起少曲，一日而斷大行』。」索隱按：蘇云「起少曲，一日而斷太行」，故劉氏以為蓋在太行西南。
〔二〕正義括地志云：「南韓王故城在懷州河陽縣北四十里。俗謂之韓王城，非也。春秋時周桓王以與鄭。紀年云『鄭侯使辰歸晉陽向，更名高平，拔之』。則少曲當與高平相近。」
秦昭王聞魏齊在平原君所，欲為范睢必報其仇，乃詳為好書遺平原君曰；「寡人聞君之高義，願與君為布衣之友，君幸過寡人，寡人願與君為十日之飲。」平原君畏秦，且以為然，而入秦見昭王。昭王與平原君飲數日，昭王謂平原君曰：「昔周文王得呂尚以為太公，齊桓公得管夷吾以為仲父，今范君亦寡人之叔父也。范君之仇在君之家，願使人歸取其頭來；不然，吾不出君於關。」平原君曰：「貴而為交者，為賤也；富而為交者，為貧也。〔一〕夫魏齊者，勝之友也，在，固不出也，今又不在臣所。」昭王乃遺趙王書曰：「王之弟在秦，范君之仇魏齊在平原君之家。王使人疾持其頭來；不然，吾舉兵而伐趙，又不出王之弟於關。」趙孝成王乃發卒圍平原君家，急，魏齊夜亡出，見趙相虞卿。虞卿度趙王終不可說，乃解其相印，與魏齊亡，閒行，念諸侯莫可以急抵者，乃復走大梁，欲因信陵君以走楚。信陵君聞之，畏秦，猶豫未肯見，曰：「虞卿何如人也？」時侯嬴在旁，曰：「人固未易知，知人亦未易也。夫虞卿躡屩檐簦，一見趙王，賜白璧一雙，黃金百鎰；再見，拜為上卿；三見，卒受相印，封萬戶侯。當此之時，天下爭知之。夫魏齊窮困過虞卿，虞卿不敢重爵祿之尊，解相印，捐萬戶侯而閒行。急士之窮而歸公子，公子曰『何如人』。人固不易知，知人亦未易也！」信陵君大慚，駕如野迎之。魏齊聞信陵君之初難見之，怒而自剄。趙王聞之，卒取其頭予秦。秦昭王乃出平原君歸趙。
〔一〕索隱上「為」音如字，下「為」音于偽反。以言富貴而結交情深者，為有貧賤之時，不可忘之也。
昭王四十三年，秦攻韓汾陘，〔一〕拔之，因城河上〔二〕廣武。
〔一〕索隱陘音刑。陘蓋在韓之西界，與汾相近也。正義按：陘庭故城在絳州曲沃縣西北二十里汾水之陽。
〔二〕索隱劉氏云：「此河上蓋近河之地，本屬韓，今秦得而城。」
後五年，昭王用應侯謀，縱反閒賣趙，趙以其故，令馬服子〔一〕代廉頗〔二〕將。秦大破趙於長平，遂圍邯鄲。已而與武安君白起有隙，言而殺之。〔三〕任鄭安平，使擊趙。鄭安平為趙所圍，急，以兵二萬人降趙。應侯席稿請罪。秦之法，任人而所任不善者，各以其罪罪之。於是應侯罪當收三族。秦昭王恐傷應侯之意，乃下令國中：「有敢言鄭安平事者，以其罪罪之。」而加賜相國應侯食物日益厚，以順適其意。後二歲，王稽為河東守，與諸侯通，坐法誅。〔四〕而應侯日益以不懌。
〔一〕索隱趙括之號也。故虞喜志林云「馬，兵之首也。號曰『馬服』者，言能服馬也」。
〔二〕索隱鄒氏音匹波反。
〔三〕集解徐廣曰：「在五十年。」索隱注徐云五十年，據秦本紀及年表而知之也。
〔四〕集解徐廣曰：「五十二年。」
昭王臨朝歎息，應侯進曰：「臣聞『主憂臣辱，主辱臣死』。今大王中朝而憂，臣敢請其罪。」昭王曰：「吾聞楚之鐵劍利而倡優拙。〔一〕夫鐵劍利則士勇，倡優拙則思慮遠。夫以遠思慮而御勇士，吾恐楚之圖秦也。夫物不素具，不可以應卒，今武安君既死，而鄭安平等畔，內無良將而外多敵國，吾是以憂。」欲以激勵應侯。〔二〕應侯懼，不知所出。蔡澤聞之，往入秦也。
〔一〕正義論士能善卒不戰。
〔二〕索隱激音擊。
蔡澤者，燕人也。游學干諸侯〔一〕小大甚眾，不遇。而從唐舉相，〔二〕曰：「吾聞先生相李兌，曰『百日之內持國秉』，有之乎？」〔三〕曰：「有之。」曰：「若臣者何如？」唐舉孰視而笑曰：「先生曷鼻，巨肩，〔四〕魋顏，蹙齃，〔五〕膝攣。〔六〕吾聞聖人不相，殆先生乎？」蔡澤知唐舉戲之，乃曰：「富貴吾所自有，吾所不知者壽也，願聞之。」唐舉曰：「先生之壽，從今以往者四十三歲。」蔡澤笑謝而去，謂其御者曰：「吾持粱刺齒肥，〔七〕躍馬疾驅，懷黃金之印，結紫綬於要，揖讓人主之前，食肉富貴，四十三年足矣。」去之趙，見逐。之〔八〕韓、魏，遇奪釜鬲〔九〕於塗。聞應侯任鄭安平、王稽皆負重罪於秦，應侯內慚，蔡澤乃西入秦。
〔一〕正義不待禮曰干。
〔二〕集解荀卿曰：「梁有唐舉。」索隱荀卿書作「唐莒」。
〔三〕索隱按：左傳「國子實執齊秉」，服虔曰：「秉，權柄也」。
〔四〕集解徐廣曰：「曷，一作『偈』。偈，一作『仰』。巨，一作『渠』。」索隱曷鼻謂鼻如蝎蟲也；巨肩謂肩巨於項也：蓋項低而肩豎。偈音其例反。
〔五〕索隱（上）魋音徒回反。魋顏謂顏貌魋回，若魋梧然也。齃音烏曷反。蹙齃謂鼻蹙眉。
〔六〕集解攣，兩膝曲也。徐廣曰：「一作『率』。」索隱謂兩膝又攣曲也。
〔七〕集解持粱，作飯也。刺齒二字當作「齧」，又作「齕」也。索隱持梁謂作梁米飯而持其器以食也。按：刺齒二字字誤，當為「齧」字也。齧肥謂食肥肉也。
〔八〕集解之，一作「入」。
〔九〕集解爾雅曰：「款足者謂鬲。」郭璞曰：「鼎曲腳。」索隱父歷二音。款者，空也。空足是曲足，云見爾雅，郭氏云「鼎曲腳」也。按：以款訓曲，故云「曲腳」也。
將見昭王，使人宣言以感怒應侯曰：「燕客蔡澤，天下雄俊弘辯智士也。彼一見秦王，秦王必困君而奪君之位。」應侯聞，曰：「五帝三代之事，百家之說，吾既知之，眾口之辯，吾皆摧之，是惡能困我而奪我位乎？」使人召蔡澤。蔡澤入，則揖應。應侯固不快，及見之，又倨，應侯因讓之曰：「子嘗宣言欲代我相秦，寧有之乎？」對曰：「然。」應侯曰：「請聞其說。」蔡澤曰：「吁，君何見之晚也！夫四時之序，成功者去。夫人生百體堅彊，手足便利，耳目聰明而心聖智，豈非士之願與？」應侯曰：「然。」蔡澤曰：「質仁秉義，行道施德，得志於天下，天下懷樂敬愛而尊慕之，皆願以為君王，豈不辯智之期與？」應侯曰：「然。」蔡澤復曰：「富貴顯榮，成理萬物，使各得其所；性命壽長，終其天年而不夭傷；天下繼其統，守其業，傳之無窮；名實純粹，澤流千里，〔一〕世世稱之而無絕，與天地終始：豈道德之符而聖人所謂吉祥善事者與？」應侯曰：「然。」
〔一〕集解徐廣曰：「一本無此字。」
蔡澤曰：「若夫秦之商君，楚之吳起，越之大夫種，其卒然亦可願與？」應侯知蔡澤之欲困己以說，〔一〕復謬曰：「何為不可？夫公孫鞅之事孝公也，極身無貳慮，盡公而不顧私；設刀鋸以禁姦邪，信賞罰以致治；披腹心，示情素，蒙怨咎，欺舊友，奪魏公子卬，安秦社稷，利百姓，卒為秦禽將破敵，攘地千里。吳起之事悼王也，使私不得害公，讒不得蔽忠，言不取苟合，行不取苟容，不為危易行，行義不辟難，〔二〕然為霸主強國，不辭禍凶。大夫種之事越王也，主雖困辱，悉忠而不解，主雖絕亡，盡能而弗離，成功而弗矜，貴富而不驕怠。若此三子者，固義之至也，忠之節也。是故君子以義死難，視死如歸；生而辱不如死而榮。士固有殺身以成名，雖義之所在，雖死無所恨。何為不可哉？」
〔一〕集解式絀反。
〔二〕集解徐廣曰：「一云『不困毀訾』。」
蔡澤曰：「主聖臣賢，天下之盛福也；君明臣直，國之福也；父慈子孝，夫信妻貞，家之福也。故比干忠而不能存殷，子胥智而不能完吳，申生孝而晉國亂。是皆有忠臣孝子，而國家滅亂者，何也？無明君賢父以聽之，故天下以其君父為僇辱而憐其臣子。〔一〕今商君、吳起、大夫種之為人臣，是也；其君，非也。故世稱三子致功而不見德，豈慕不遇世死乎？夫待死而後可以立忠成名，是微子不足仁，孔子不足聖，管仲不足大也。夫人之立功，豈不期於成全邪？身與名俱全者，上也。名可法而身死者，其次也。名在僇辱而身全者，下也。」於是應侯稱善。
〔一〕索隱言以比干、子胥、申生皆以至忠孝而見誅放，故天下言為其君父之所僇而憐其臣子也。
蔡澤少得閒，因曰：「夫商君、吳起、大夫種，其為人臣盡忠致功則可願矣，閎夭事文王，周公輔成王也，豈不亦忠聖乎？以君臣論之，商君、吳起、大夫種其可願孰與閎夭、周公哉？」應侯曰：「商君、吳起、大夫種弗若也。」蔡澤曰：「然則君之主慈仁任忠，惇厚舊故，其賢智與有道之士為膠漆，義不倍功臣，孰與秦孝公、楚悼王、越王乎？」應侯曰：「未知何如也。」蔡澤曰：「今主親忠臣，不過秦孝公、楚悼王、越王，君之設智，能為主安危修政，治亂彊兵，批患折難，〔一〕廣地殖穀，富國足家，彊主，尊社稷，顯宗廟，天下莫敢欺犯其主，主之威蓋震海內，功彰萬里之外，聲名光輝傳於千世，君孰與商君、吳起、大夫種？」應侯曰：「不若。」蔡澤曰：「今主之親忠臣不忘舊故不若孝公、悼王、句踐，而君之功績愛信親幸又不若商君、吳起、大夫種，然而君之祿位貴盛，私家之富過於三子，而身不退者，恐患之甚於三子，竊為君危之。語曰『日中則移，月滿則虧』。物盛則衰，天地之常數也。進退盈縮，與時變化，聖人之常道也。故『國有道則仕，國無道則隱』。聖人曰『飛龍在天，利見大人』。『不義而富且貴，於我如浮雲』。今君之怨已讎而德已報，意欲至矣，而無變計，竊為君不取也。且夫翠、鵠、犀、象，其處勢非不遠死也，而所以死者，惑於餌也。蘇秦、智伯之智，非不足以辟辱遠死也，而所以死者，惑於貪利不止也。是以聖人制禮節欲，取於民有度，使之以時，用之有止，故志不溢，行不驕，常與道俱而不失，故天下承而不絕。昔者齊桓公九合諸侯，一匡天下，至於葵丘之會，有驕矜之志，畔者九國。吳王夫差兵無敵於天下，勇彊以輕諸侯，陵齊晉，故遂以殺身亡國。夏育、太史噭〔二〕叱呼〔三〕駭三軍，然而身死於庸夫。〔四〕此皆乘至盛而不返道理，不居卑退處儉約之患也。夫商君為秦孝公明法令，禁姦本，尊爵必賞，有罪必罰，平權衡，正度量，調輕重，決裂阡陌，以靜生民之業而一其俗，勸民耕農利土，一室無二事，力田蓄積，習戰陳之事，是以兵動而地廣，兵休而國富，故秦無敵於天下，立威諸侯，成秦國之業。功已成矣，而遂以車裂。楚地方數千里，持戟百萬，白起率數萬之師以與楚戰，一戰舉鄢郢以燒夷陵，再戰南并蜀漢。又越韓、魏而攻彊趙，北阬馬服，誅屠四十餘萬之眾，盡之于長平之下，流血成川，沸聲若雷，遂入圍邯鄲，使秦有帝業。楚、趙天下之彊國而秦之仇敵也，自是之後，楚、趙皆懾伏不敢攻秦者，白起之勢也。身所服者七十餘城，功已成矣，而遂賜劍死於杜郵。吳起為楚悼王立法，卑減大臣之威重，罷無能，廢無用，損不急之官，塞私門之請，一楚國之俗，禁游客之民，精耕戰之士，南收楊越，北并陳、蔡，破橫散從，使馳說之士無所開其口，禁朋黨以勵百姓，定楚國之政，兵震天下，威服諸侯。功已成矣，而卒枝解。大夫種為越王深謀遠計，免會稽之危，以亡為存，因辱為榮，墾草入邑，〔五〕辟地殖穀，率四方之士，專上下之力，輔句踐之賢，報夫差之讎，卒擒勁吳。令越成霸。功已彰而信矣，句踐終負而殺之。此四子者，功成不去，禍至於此。此所謂信而不能詘〔六〕，往而不能返者也。范蠡知之，超然辟世，長為陶朱公。君獨不觀夫博者乎？或欲大投，或欲分功，〔七〕此皆君之所明知也。今君相秦，計不下席，謀不出廊廟，坐制諸侯，利施三川，以實宜陽，〔八〕決羊腸之險，塞太行之道，又斬范、中行之塗，六國不得合從，棧道千里，通於蜀漢，使天下皆畏秦，秦之欲得矣，君之功極矣，此亦秦之分功之時也。如是而不退，則商君、白公、〔九〕吳起、大夫種是也。吾聞之，『鑒於水者見面之容，鑒於人者知吉與凶』。書曰『
成功之下，不可久處』。四子之禍，君何居焉？君何不以此時歸相印，讓賢者而授之，退而巖居川觀，必有伯夷之廉，長為應侯。世世稱孤，而有許由、延陵季子之讓，喬松之壽，孰與以禍終哉？即君何居焉？忍不能自離，疑不能自決，必有四子之禍矣。易曰『亢龍有悔』，此言上而不能下，信而不能詘，往而不能自返者也。願君孰計之！」應侯曰：「善。吾聞『欲而不知（止）〔足〕，失其所以欲；有而不知（足）〔止〕，失其所以有』。先生幸教，睢敬受命。』於是乃延入坐，為上客。
〔一〕索隱批，白結反，又音豐雞反。批患謂擊而卻之。折音之列反。
〔二〕索隱二人勇者，夏育、賁育也。噭音皎。
〔三〕集解徐廣曰：「呼，一作『喑』。」正義呼，火故反。
〔四〕索隱按：高誘云「夏育為田搏所殺」。然太史噭未知為誰所殺，恐非齊襄王時太史也。
〔五〕索隱劉氏云：「入猶充也。謂招攜離散，充滿城邑也。」
〔六〕索隱信音申。詘音屈。謂志已展而不退。
〔七〕集解班固弈指曰：「博縣於投，不必在行。」駰謂投，投瓊也。索隱言夫博弈，或欲大投其瓊以致勝，或欲分功者，謂觀其勢弱，則投地而分功以遠救也，事具小爾雅也。按：方言云「所以投博謂之枰」。音平，局也。
〔八〕正義施猶展也，言伐得三川之地。以實宜陽，言展開三川，實宜陽。
〔九〕集解徐廣曰：「白起。」
後數日，入朝，言於秦昭王曰：「客新有從山東來者曰蔡澤，其人辯士，明於三王之事，五伯之業，世俗之變，足以寄秦國之政。臣之見人甚眾，莫及，臣不如也。臣敢以聞。」秦昭王召見，與語，大說之，拜為客卿。應侯因謝病請歸相印。昭王彊起應侯，應侯遂稱病篤。范睢免相，昭王新說蔡澤計畫，遂拜為秦相，東收周室。
蔡澤相秦數月，人或惡之，懼誅，乃謝病歸相印，號為綱成君。居秦十餘年，事昭王、孝文王、莊襄王。卒事始皇帝，為秦使於燕，三年而燕使太子丹入質於秦。
太史公曰：韓子稱「長袖善舞，多錢善賈」，信哉是言也！范睢、蔡澤世所謂一切辯士，然游說諸侯至白首無所遇者，非計策之拙，所為說力少也。及二人羈旅入秦，繼踵取卿相，垂功於天下者，固彊弱之勢異也。然士亦有偶合，賢者多如此二子，不得盡意，豈可勝道哉！然二子不困厄，惡能激乎？〔一〕
〔一〕索隱二子，范睢、蔡澤也。睢厄於魏齊，折脅摺齒；澤困於趙，被逐棄鬲是也。惡音烏，激音擊也。
【索隱述贊】應侯始困，託載而西，說行計立，貴平寵稽。倚秦市趙，卒報魏齊。綱成辯智，范睢招攜。勢利傾奪，一言成蹊。
卷八十　　　　樂毅列傳第二十
樂毅者，其先祖曰樂羊。樂羊為魏文侯將，伐取中山，〔一〕魏文侯封樂羊以靈壽。〔二〕樂羊死，葬於靈壽，其後子孫因家焉。中山復國，至趙武靈王時復滅中山，〔三〕而樂氏後有樂毅。
〔一〕正義今定州。
〔二〕集解徐廣曰：「屬常山。」索隱地理志常山有靈壽縣，中山桓公所都也。正義今鎮州靈壽。
〔三〕索隱中山，魏雖滅之，尚不絕祀，故後更復國，至趙武靈王又滅之也。
樂毅賢，好兵，趙人舉之。及武靈王有沙丘之亂，〔一〕乃去趙適魏。聞燕昭王以子之之亂而齊大敗燕，燕昭王怨齊，未嘗一日而忘報齊也。燕國小，辟遠，力不能制，於是屈身下士，先禮郭隗〔二〕以招賢者。樂毅於是為魏昭王使於燕，燕王以客禮待之。樂毅辭讓，遂委質為臣，燕昭王以為亞卿，久之。
〔一〕集解徐廣曰：「趙有沙丘宮，近鉅鹿。」
〔二〕正義說苑云：「燕昭王問於隗曰：『寡人地狹民寡，齊人取薊八城，匈奴驅馳樓煩之下。以孤之不肖，得承宗廟，恐社稷危，存之有道乎？』隗曰：『帝者之臣，其名臣，其實師；王者之臣，其名臣，其實友；霸者之臣，其名臣，其實僕；危困國之臣，其名臣，其實虜。今王將自東面目指氣使以求臣，則冢役之才至矣；南面聽朝，不失揖讓之理以求臣，則人臣之才至矣；北面等禮，不乘之以勢以求臣，則朋友之才至矣；西面逡巡以求臣，則師傅之才至矣。誠欲與王霸同道，隗請為天下之士開路。』於是常置隗為上客。」
當是時，齊湣王彊，南敗楚相唐眛〔一〕於重丘，〔二〕西摧三晉於觀津，〔三〕遂與三晉擊秦，助趙滅中山，破宋，廣地千餘里。與秦昭王爭重為帝，已而復歸之。諸侯皆欲背秦而服於齊。湣王自矜，百姓弗堪。於是燕昭王問伐齊之事。樂毅對曰：「齊，霸國之餘業也，地大人眾，未易獨攻也。王必欲伐之，莫如與趙及楚、魏。」於是使樂毅約趙惠文王，別使連楚、魏，令趙嚪說秦〔四〕以伐齊之利。諸侯害齊湣王之驕暴，皆爭合從與燕伐齊。樂毅還報，燕昭王悉起兵，使樂毅為上將軍，趙惠文王以相國印授樂毅。樂毅於是并護〔五〕趙、楚、韓、魏、燕之兵以伐齊，破之濟西。諸侯兵罷歸，而燕軍樂毅獨追，至于臨菑。齊湣王之敗濟西，亡走，保於莒。樂毅獨留徇齊，齊皆城守。樂毅攻入臨菑，盡取齊寶財物祭器輸之燕。燕昭王大說，親至濟上勞軍，行賞饗士，封樂毅於昌國，〔六〕號為昌國君。於是燕昭王收齊鹵獲以歸，而使樂毅復以兵平齊城之不下者。
〔一〕索隱莫葛反。
〔二〕索隱地理志縣名，屬平原。正義在冀州城武縣界。
〔三〕索隱地理志觀津，縣名，屬信都，漢初屬清河也。正義在冀州武邑縣東南二十五里。
〔四〕集解徐廣曰：「嚪，進說之意。」索隱嚪音田濫反，字與「啗」字同也。
〔五〕索隱護謂總領之也。
〔六〕集解徐廣曰：「屬齊。」索隱地理志縣名，屬齊郡。正義故昌城在淄州淄川縣東北四十里也。
樂毅留徇齊五歲，下齊七十餘城，皆為郡縣以屬燕，唯獨莒、即墨未服。〔一〕會燕昭王死，子立為燕惠王。惠王自為太子時嘗不快於樂毅，及即位，齊之田單聞之，乃縱反閒於燕，曰：「齊城不下者兩城耳。然所以不早拔者，聞樂毅與燕新王有隙，欲連兵且留齊，南面而王齊。齊之所患，唯恐他將之來。」於是燕惠王固已疑樂毅，得齊反閒，乃使騎劫〔二〕代將，而召樂毅。樂毅知燕惠王之不善代之，畏誅，遂西降趙。趙封樂毅於觀津，號曰望諸君。〔三〕尊寵樂毅以警動於燕、齊。
〔一〕正義即墨今萊州。
〔二〕索隱燕將姓名也。
〔三〕索隱望諸，澤名，在齊。蓋趙有之，故號焉。戰國策「望」作「藍」也。
齊田單後與騎劫戰，果設詐誑燕軍，遂破騎劫於即墨下，而轉戰逐燕，北至河上，〔一〕盡復得齊城，而迎襄王於莒，入于臨菑。
〔一〕正義滄德二州之北河
燕惠王後悔使騎劫代樂毅，以故破軍亡將失齊；又怨樂毅之降趙，恐趙用樂毅而乘燕之獘以伐燕。燕惠王乃使人讓樂毅，且謝之曰：「先王舉國而委將軍，將軍為燕破齊，報先王之讎，天下莫不震動，寡人豈敢一日而忘將軍之功哉！會先王棄群臣，寡人新即位，左右誤寡人。寡人之使騎劫代將軍，為將軍久暴露於外，故召將軍且休，計事。將軍過聽，以與寡人有隙，遂捐燕歸趙。將軍自為計則可矣，而亦何以報先王之所以遇將軍之意乎？」樂毅報遺燕惠王書曰：
臣不佞，不能奉承王命，以順左右之心，恐傷先王之明，有害足下之義，故遁逃走趙。今足下使人數之以罪，臣恐侍御者不察先王之所以畜幸臣之理，又不白臣之所以事先王之心，故敢以書對。
臣聞賢聖之君不以祿私親，其功多者賞之，其能當者處之。故察能而授官者，成功之君也；論行而結交者，立名之士也。臣竊觀先王之舉也，見有高世主之心，〔一〕故假節於魏，以身得察於燕。先王過舉，廁之賓客之中，立之群臣之上，不謀父兄，〔二〕以為亞卿。臣竊不自知，自以為奉令承教，可幸無罪，故受令而不辭。
〔一〕正義樂毅見燕昭王有自高尊世上人主之心，故假魏節使燕。
〔二〕正義杜預云：「父兄，同姓群臣也。」
先王命之曰：「我有積怨深怒於齊，不量輕弱，而欲以齊為事。」臣曰：「夫齊，霸國之餘業而最勝之遺事也。練於兵甲，習於戰攻。王若欲伐之，必與天下圖之。與天下圖之，莫若結於趙。且又淮北、宋地，楚魏之所欲也，趙若許而約四國攻之，齊可大破也。」先王以為然，具符節南使臣於趙。顧反命，起兵擊齊。以天之道，先王之靈，河北之地隨先王而舉之濟上。〔一〕濟上之軍受命擊齊，大敗齊人。輕卒銳兵，長驅至國。齊王遁而走莒，僅以身免；珠玉財寶車甲珍器盡收入于燕。齊器設於寧臺，〔二〕大呂陳於元英，〔三〕故鼎反乎磿室，〔四〕薊丘之植植於汶篁，〔五〕自五伯已來，功未有及先王者也。先王以為慊於志，〔六〕故裂地而封之，使得比小國諸侯。臣竊不自知，自以為奉命承教，可幸無罪，是以受命不辭。
〔一〕正義濟上在濟水之上。
〔二〕索隱燕臺也。正義括地志云：「燕元英、磿室二宮，皆燕宮，在幽州薊縣西四里寧臺之下。」
〔三〕索隱大呂，齊鍾名。元英，燕宮殿名也。
〔四〕集解徐廣曰：「磿，歷也。」索隱燕鼎前輸於齊，今反入於磿室。磿室亦宮名，戰國策作「歷室」也。正義括地志云：「歷室，燕宮名也。」高誘云：「燕噲亂，齊伐燕，殺噲，得鼎，今反歸燕故鼎。」
〔五〕集解徐廣曰：「竹田曰篁。謂燕之疆界移於齊之汶水。」索隱薊丘，燕所都之地也。言燕之薊丘所植，皆植齊王汶上之竹也。徐注非也。正義幽州，薊地西北隅有薊丘。又汶水源出兗州博城縣東北原山，西南入泲。
〔六〕索隱按：慊音苦簟反。作「嗛」，嗛者，常慊然而不愜其志也。
臣聞賢聖之君，功立而不廢，故著於春秋；蚤知之士，名成而不毀，故稱於後世。若先王之報怨雪恥，夷萬乘之彊國，收八百歲之蓄積，及至棄群臣之日，餘教未衰，執政任事之臣，脩法令，慎庶孽，施及乎萌隸，皆可以教後世。
臣聞之，善作者不必善成，善始者不必善終。昔伍子胥說聽於闔閭，而吳王遠跡至郢；夫差弗是也，賜之鴟夷而浮之江。吳王不寤先論之可以立功，故沈子胥而不悔；子胥不蚤見主之不同量，是以至於入江而不化。〔一〕
〔一〕索隱言子胥懷恨，故雖投江而神不化，猶為波濤之神也。
夫免身立功，以明先王之跡，臣之上計也。離毀辱之誹謗，〔一〕墮先王之名，〔二〕臣之所大恐也。臨不測之罪，以幸為利，義之所不敢出也。〔三〕
〔一〕索隱誹音方味反。
〔二〕索隱墮音許規反。
〔三〕索隱謂既臨不測之罪，以幸免為利，今我仍義先王之恩，雖身託外國，而心亦不敢出也。
臣聞古之君子，交絕不出惡聲；〔一〕忠臣去國，不絜其名。〔二〕臣雖不佞，〔三〕數奉教於君子矣。〔四〕恐侍御者之親左右之說，不察疏遠之行，故敢獻書以聞，唯君王之留意焉。〔五〕
〔一〕正義言君子之人，交絕不說己長而談彼短。
〔二〕索隱言忠臣去離本國，不自絜其名，云己無罪，故禮曰「大夫去其國，不說人以無罪」是也。正義言不絜己名行而咎於君，若箕子不忍言殷惡是也。
〔三〕索隱不佞猶不才也。
〔四〕索隱上「數」音朔。言我已數經奉教令於君子。君子即識禮之人。謂己在外，猶云己罪，不說王之有非，故下云「不察疏遠之行」，斯亦忠臣之節也。
〔五〕集解夏侯玄曰：「觀樂生遺燕惠王書，其殆庶乎知機合道，以禮始終者與！又其喻昭王曰：『伊尹放太甲而不疑，太甲受放而不怨，是存大業於至公而以天下為心者也。』夫欲極道德之量，務以天下為心者，必致其主於盛隆，合其趣於先王，苟君臣同符，則大業定矣。于斯時也，樂生之志，千載一遇。夫千載一遇之世，亦將行千載一隆之道，豈其局跡當時，止於兼并而已哉！夫兼并者，非樂生之所屑；彊燕而廢道，又非樂生之所求。不屑苟利，心無近事，不求小成，斯意兼天下者也。則舉齊之事，所以運其機而動四海也。夫討齊以明燕王之義，此兵不興於為利矣。圍城而害不加於百姓，此仁心著於遐邇矣。舉國不謀其功，除暴不以威力，此至德全於天下矣。邁全德以率列國，則幾於湯武之事矣。樂生方恢大綱以縱二城，收民明信以待其獘，將使即墨、莒人顧仇其上，願釋干戈賴我，猶親善守之，智無所施之。然則求仁得仁，即墨大夫之義；仕窮則徙，微子適周之道。開彌廣之路，以待田單之徒；長容善之風，以申齊士之志。使夫忠者遂節，勇者義著，昭之東海，屬之華裔，我澤如春，民應如草，道光宇宙，賢智託心，鄰國傾慕，四海延頸，思戴燕主，仰望風聲，二城必從，則王業隆矣。雖淹留於兩邑，乃致速於天下也。不幸之變，世所不圖，敗於垂成，時運固然。若乃逼之以威，劫之以兵，攻取之事，求欲速之功，使燕齊之士流血於二城之下，奓殺傷之殘以示四海之人，是縱暴易亂以成其私，鄰國望之，其猶豺虎。既大墮稱兵之義，而喪濟溺之仁，且虧齊士之節，廢廉善之風，掩宏通之度，棄王德之隆，雖二城幾於可拔，霸王之事逝其遠矣。然則燕雖兼齊，其與世主何以殊哉？其與鄰國可以相傾？樂生豈不知拔二城之速了哉，顧城拔而業乖也。豈不慮不速之致變哉，顧業乖與變同。繇是觀之，樂生之不屠二城，未可量也。」
於是燕王復以樂毅子樂閒〔一〕為昌國君；而樂毅往來復通燕，燕、趙以為客卿。樂毅卒於趙。〔二〕
〔一〕索隱音紀閑反，樂毅之子也。
〔二〕集解張華曰：「望諸君冢在邯鄲西數里。」
樂閒居燕三十餘年，燕王喜用其相栗腹之計，〔一〕欲攻趙，而問昌國君樂閒。樂閒曰：「趙，四戰之國也，〔二〕其民習兵，伐之不可。」燕王不聽，遂伐趙。趙使廉頗擊之，大破栗腹之軍於鄗，禽栗腹、樂乘。樂乘者，樂閒之宗也。於是樂閒奔趙，趙遂圍燕。燕重割地以與趙和，趙乃解而去。
〔一〕索隱栗，姓；腹，名也。漢有栗姬。
〔二〕索隱言趙數距四方之敵，故云「四戰之國」。正義東鄰燕、齊，西邊秦、樓煩，南界韓、魏，北迫匈奴。
燕王恨不用樂閒，樂閒既在趙，乃遺樂閒書曰：「紂之時，箕子不用，犯諫不怠，以冀其聽；商容不達，身祇辱焉，以冀其變。及民志不入，獄囚自出，〔一〕然後二子退隱。故紂負桀暴之累，二子不失忠聖之名。何者？其憂患之盡矣。今寡人雖愚，不若紂之暴也；燕民雖亂，不若殷民之甚也。室有語，不相盡，以告鄰里。〔二〕二者，寡人不為君取也。」〔三〕
〔一〕索隱民志不入謂國亂而人離心向外，故云「不入」。又獄囚自出，是政亂而士師不為守法也。
〔二〕正義言家室有忿爭不決，必告鄰里，今故以書相告也。
〔三〕正義二者，謂燕君未如紂，燕民未如殷民。復相告子反燕以疑君民之惡，是寡人不為君取之。
樂閒、樂乘怨燕不聽其計，二人卒留趙。趙封樂乘為武襄君〔一〕。
〔一〕索隱樂乘，樂毅之宗人也。
其明年，樂乘、廉頗為趙圍燕，燕重禮以和，乃解。後五歲，趙孝成王卒。襄王使樂乘代廉頗。廉頗攻樂乘，樂乘走，廉頗亡入魏。其後十六年而秦滅趙。
其後二十餘年，高帝過趙，問：「樂毅有後世乎？」對曰：「有樂叔。」高帝封之樂卿，〔一〕號曰華成君。華成君，樂毅之孫也。而樂氏之族有樂瑕公、樂臣公，〔二〕趙且為秦所滅，亡之齊高密。樂臣公善修黃帝、老子之言，顯聞於齊，稱賢師。
〔一〕集解徐廣曰：「在北新城。」正義地理志云信都有樂卿縣。
〔二〕集解一作「巨公」。
太史公曰：始齊之蒯通及主父偃讀樂毅之報燕王書，未嘗不廢書而泣也。樂臣公學黃帝、老子，其本師號曰河上丈人，不知其所出。河上丈人教安期生，安期生教毛翕公，毛翕公教樂瑕公，樂瑕公教樂臣公，〔一〕樂臣公教蓋公。〔二〕蓋公教於齊高密、膠西，為曹相國師。
〔一〕索隱本亦作「巨公」也。
〔二〕索隱蓋音古闔反。蓋公，史不記名。
【索隱述贊】昌國忠讜，人臣所無。連兵五國，濟西為墟。燕王受閒，空聞報書。義士慷慨，明君軾閭。閒、乘繼將，芳規不渝。
卷八十一　　　廉頗藺相如列傳第二十一
廉頗者，趙之良將也。趙惠文王十六年，廉頗為趙將伐齊，大破之，取陽晉，〔一〕拜為上卿，以勇氣聞於諸侯。藺相如者，趙人也，為趙宦者令繆賢舍人。
〔一〕索隱按：陽晉，衛地，後屬齊，今趙取之。司馬彪郡國志曰今衛國陽晉城是也。有本作「晉陽」，非也。晉陽在太原，雖亦趙地，非齊所取。正義故城在今曹州乘氏縣西北四十七里也。
趙惠文王時，得楚和氏璧。秦昭王聞之，使人遺趙王書，願以十五城請易璧。趙王與大將軍廉頗諸大臣謀：欲予秦，秦城恐不可得，徒見欺；欲勿予，即患秦兵之來。計未定，求人可使報秦者，未得。宦者令繆賢曰：「臣舍人藺相如可使。」王問：「何以知之？」對曰：「臣嘗有罪，竊計欲亡走燕，臣舍人相如止臣，曰：『君何以知燕王？』臣語曰：『臣嘗從大王與燕王會境上，燕王私握臣手，曰「願結友」。以此知之，故欲往。』相如謂臣曰：『夫趙彊而燕弱，而君幸於趙王，故燕王欲結於君。今君乃亡趙走燕，燕畏趙，其勢必不敢留君，而束君歸趙矣。君不如肉袒伏斧質請罪，則幸得脫矣。』臣從其計，大王亦幸赦臣。臣竊以為其人勇士，有智謀，宜可使。」於是王召見，問藺相如曰：「秦王以十五城請易寡人之璧，可予不？」相如曰：「秦彊而趙弱，不可不許。」王曰：「取吾璧，不予我城，柰何？」相如曰：「秦以城求璧而趙不許，曲在趙。趙予璧而秦不予趙城，曲在秦。均之二策，寧許以負秦曲。」王曰：「誰可使者？」相如曰：「王必無人，臣願奉璧往使。城入趙而璧留秦；城不入，臣請完璧歸趙。」趙王於是遂遣相如奉璧西入秦。
秦王坐章臺見相如，相如奉璧奏秦王。秦王大喜，傳以示美人及左右，左右皆呼萬歲。相如視秦王無意償趙城，乃前曰：「璧有瑕，請指示王。」王授璧，相如因持璧卻立，倚柱，怒髮上衝冠，謂秦王曰：「大王欲得璧，使人發書至趙王，趙王悉召群臣議，皆曰『秦貪，負其彊，以空言求璧，償城恐不可得』。議不欲予秦璧。臣以為布衣之交尚不相欺，況大國乎！且以一璧之故逆彊秦之驩，不可。於是趙王乃齋戒五日，使臣奉璧，拜送書於庭。何者？嚴大國之威以修敬也。今臣至，大王見臣列觀，禮節甚倨；得璧，傳之美人，以戲弄臣。臣觀大王無意償趙王城邑，故臣復取璧。大王必欲急臣，臣頭今與璧俱碎於柱矣！」相如持其璧睨柱，欲以擊柱。秦王恐其破璧，乃辭謝固請，召有司案圖，指從此以往十五都予趙。相如度秦王特以詐詳為予趙城，實不可得，乃謂秦王曰：「和氏璧，天下所共傳寶也，趙王恐，不敢不獻。趙王送璧時，齋戒五日，今大王亦宜齋戒五日，設九賓於廷，〔一〕臣乃敢上璧。」秦王度之，終不可彊奪，遂許齋五日，舍相如廣成傳。〔二〕相如度秦王雖齋，決負約不償城，乃使其從者衣褐，懷其璧，從徑道亡，歸璧于趙。
〔一〕集解韋昭曰：「九賓則周禮九儀。」索隱周禮大行人別九賓，謂九服之賓客也。列士傳云設九牢也。正義劉伯莊云：「九賓者，周王備之禮，天子臨軒，九服同會。秦、趙何得九賓？但亦陳設車輅文物耳。」
〔二〕索隱廣成是傳舍之名。傳音張戀反。
秦王齋五日後，乃設九賓禮於廷，引趙使者藺相如。相如至，謂秦王曰：「秦自繆公以來二十餘君，未嘗有堅明約束者也。臣誠恐見欺於王而負趙，故令人持璧歸，閒至趙矣。且秦彊而趙弱，大王遣一介之使至趙，趙立奉璧來。今以秦之彊而先割十五都予趙，趙豈敢留璧而得罪於大王乎？臣知欺大王之罪當誅，臣請就湯鑊，唯大王與群臣孰計議之。」秦王與群臣相視而嘻。〔一〕左右或欲引相如去，秦王因曰：「今殺相如，終不能得璧也，而絕秦趙之驩，不如因而厚遇之，使歸趙，趙王豈以一璧之故欺秦邪！」卒廷見相如，畢禮而歸之。
〔一〕索隱音希。乃驚而怒之辭也。
相如既歸，趙王以為賢大夫使不辱於諸侯，拜相如為上大夫。秦亦不以城予趙，趙亦終不予秦璧。
其後秦伐趙，拔石城。〔一〕明年，復攻趙，殺二萬人。
〔一〕集解徐廣曰：「惠文王十八年。」索隱劉氏云蓋謂石邑。正義故石城在相州林慮縣南九十里也。
秦王使使者告趙王，欲與王為好會於西河外澠池。〔一〕趙王畏秦，欲毋行。廉頗、藺相如計曰：「王不行，示趙弱且怯也。」趙王遂行，相如從。廉頗送至境，與王訣曰：「王行，度道里會遇之禮畢，還，不過三十日。三十日不還，則請立太子為王。以絕秦望。」王許之，遂與秦王會澠池。〔二〕秦王飲酒酣，曰：「寡人竊聞趙王好音，請奏瑟。」趙王鼓瑟。秦御史前書曰「某年月日，秦王與趙王會飲，令趙王鼓瑟」。藺相如前曰：「趙王竊聞秦王善為秦聲，請奏盆缻秦王，以相娛樂。」〔三〕秦王怒，不許。於是相如前進缻，因跪請秦王。秦王不肯擊缻。相如曰：「五步之內，相如請得以頸血濺大王矣！」〔四〕左右欲刃相如，相如張目叱之，左右皆靡。於是秦王不懌，為一擊缻。相如顧召趙御史書曰「某年月日，秦王為趙王擊缻」。秦之群臣曰：「請以趙十五城為秦王壽」。藺相如亦曰：「請以秦之咸陽為趙王壽。」秦王竟酒，終不能加勝於趙。趙亦盛設兵以待秦，秦不敢動。
〔一〕索隱在西河之南，故云「外」。案：表在趙惠文王二十年也。
〔二〕集解徐廣曰：「二十年。」
〔三〕集解風俗通義曰：「缶者，瓦器，所以盛酒漿，秦人鼓之以節歌也。」索隱缻音缶。正義缻音缾。
〔四〕正義濺音贊。
既罷歸國，以相如功大，拜為上卿，位在廉頗之右。〔一〕廉頗曰：「我為趙將，有攻城野戰之大功，而藺相如徒以口舌為勞，而位居我上，且相如素賤人，吾羞，不忍為之下。」宣言曰：「我見相如，必辱之。」相如聞，不肯與會。相如每朝時，常稱病，不欲與廉頗爭列。已而相如出，望見廉頗，相如引車避匿。於是舍人相與諫曰：「臣所以去親戚而事君者，徒慕君之高義也。今君與廉頗同列，廉君宣惡言而君畏匿之，恐懼殊甚，且庸人尚羞之，況於將相乎！臣等不肖，請辭去。」藺相如固止之，曰：「公之視廉將軍孰與秦王？」曰：「不若也。」相如曰：「夫以秦王之威，而相如廷叱之，辱其群臣，相如雖駑，獨畏廉將軍哉？顧吾念之，彊秦之所以不敢加兵於趙者，徒以吾兩人在也。今兩虎共鬥，其勢不俱生。吾所以為此者，以先國家之急而後私讎也。」廉頗聞之，肉袒負荊，〔二〕因賓客至藺相如門謝罪。曰：「鄙賤之人，不知將軍寬之至此也。」卒相與驩，為刎頸之交。〔三〕
〔一〕索隱王劭按：董勛答禮曰「職高者名錄在上，於人為右；職卑者名錄在下，於人為左，是以謂下遷為左」。正義秦漢以前用右為上。
〔二〕索隱肉袒者，謂袒衣而露肉也。負荊者，荊，楚也，可以為鞭。
〔三〕索隱崔浩云：「言要齊生死而刎頸無悔也。」
是歲，廉頗東攻齊，破其一軍。居二年，廉頗復伐齊幾，拔之。〔一〕後三年，廉頗攻魏之防陵、〔二〕安陽，拔之。後四年，藺相如將而攻齊，至平邑而罷。〔三〕其明年，趙奢破秦軍閼與下。
〔一〕集解徐廣曰：「幾，邑名也。」案：趙世家惠文王二十三年，頗將攻魏之幾邑，取之，而齊世家及年表無「伐齊幾，拔之」事，疑幾是邑名，而或屬齊或屬魏耳，田單在齊，不得至於拔也。索隱世家云惠文王二十三年，頗將攻魏之幾邑，取之，與此列傳合。戰國策云秦敗閼與及攻魏幾。幾亦屬魏。而裴駰引齊世家及年表無「伐齊拔幾」之事，疑其幾是故邑，或屬齊、魏故耳。正義幾音祈。在相潞之閒。
〔二〕集解徐廣曰：「一作『房子』。」索隱案：防陵在楚之西，屬漢中郡。魏有房子，蓋「陵」字誤也。正義城在相州安陽縣南二十里，因防水為名。
〔三〕正義故城在魏州昌樂縣東北三十里。
趙奢者，趙之田部吏也。收租稅而平原君家不肯出租，奢以法治之，殺平原君用事者九人。平原君怒，將殺奢。奢因說曰：「君於趙為貴公子，今縱君家而不奉公則法削，法削則國弱，國弱則諸侯加兵，諸侯加兵是無趙也，君安得有此富乎？以君之貴，奉公如法則上下平，上下平則國彊，國彊則趙固，而君為貴戚，豈輕於天下邪？」平原君以為賢，言之於王。王用之治國賦，國賦大平，民富而府庫實。
秦伐韓，軍於閼與。王召廉頗而問曰：「可救不？」對曰：「道遠險狹，難救。」又召樂乘而問焉，樂乘對如廉頗言。又召問趙奢，奢對曰：「其道遠險狹，譬之猶兩鼠鬥於穴中，將勇者勝。」王乃令趙奢將，救之。
兵去邯鄲三十里，而令軍中曰：「有以軍事諫者死。」秦軍軍武安西，〔一〕秦軍鼓譟勒兵，武安屋瓦盡振。軍中候有一人言急救武安，趙奢立斬之。堅壁，留二十八日不行，復益增壘。秦閒來入，趙奢善食而遣之。閒以報秦將，秦將大喜曰：「夫去國三十里〔二〕而軍不行，乃增壘，閼與非趙地也。」趙奢既已遣秦閒，卷甲而趨之，二日一夜至，今善射者去閼與五十里而軍。軍壘成，秦人聞之，悉甲而至。軍士許歷請以軍事諫，趙奢曰：「內之。」許歷曰：「秦人不意趙師至此，其來氣盛，將軍必厚集其陣以待之。不然，必敗。」趙奢曰：「請受令。」許歷曰：「請就鈇質之誅。」趙奢曰：「胥後令〔三〕邯鄲。」許歷復請諫，〔四〕曰：「先據北山上者勝，〔五〕後至者敗。」趙奢許諾，即發萬人趨之。秦兵後至，爭山不得上，趙奢縱兵擊之，大破秦軍。秦軍解而走，遂解閼與之圍而歸。
〔一〕集解徐廣曰：「屬魏郡，在邯鄲西。」
〔二〕正義國謂邯鄲，趙之都也。
〔三〕索隱案：「胥」「須」古人通用。今者「胥後令」，謂「胥」為「須」，須者，待也，待後令。謂許歷之言更不擬誅之，故更待後令也。正義胥猶須也。軍去城都三十里而不行，未有計過險狹，恐人諫令急救武安，乃出此令。今垂戰須得謀策，不用前令，故云「須後令」也。
〔四〕索隱按：「邯鄲」二字當為「欲戰」，謂臨戰之時，許歷復諫也。王粲詩云「許歷為完士，一言猶敗秦」，是言趙奢用其計，遂破秦軍也。江遂曰「漢令稱完而不髡曰耐，是完士未免從軍也」。
〔五〕正義閼與山在洺州武安縣西南五十里，趙奢拒秦軍於閼與，即此山也。案：括地志云「言拒秦軍在此山」，疑其太近洺州。既去邯鄲三十里而軍，又云趨之二日一夜，至閼與五十里而軍壘成，據今洺州去潞州三百里閒而隔相州，恐潞州閼與聚城是所拒據處。
趙惠文王賜奢號為馬服君，以許歷為國尉。趙奢於是與廉頗、藺相如同位。
後四年，趙惠文王卒，子孝成王立。七年，秦與趙兵相距長平，時趙奢已死，〔一〕而藺相如病篤，趙使廉頗將攻秦，秦數敗趙軍，趙軍固壁不戰。秦數挑戰，廉頗不肯。趙王信秦之閒。秦之閒言曰：「秦之所惡，獨畏馬服君趙奢之子趙括為將耳。」趙王因以括為將，代廉頗。藺相如曰：「王以名使括，若膠柱而鼓瑟耳。括徒能讀其父書傳，不知合變也。」趙王不聽，遂將之。
〔一〕集解張華曰：「趙奢冢在邯鄲界西山上，謂之馬服山。」
趙括自少時學兵法，言兵事，以天下莫能當。嘗與其父奢言兵事，奢不能難，然不謂善。括母問奢其故，奢曰：「兵，死地也，而括易言之。使趙不將括即已，若必將之，破趙軍者必括也。」及括將行，其母上書言於王曰：「括不可使將。」王曰：「何以？」對曰：「始妾事其父，時為將，身所奉飯飲而進食者以十數，〔一〕所友者以百數，大王及宗室所賞賜者盡以予軍吏士大夫，受命之日，不問家事。今括一旦為將，東向而朝，軍吏無敢仰視之者，王所賜金帛，歸藏於家，而日視便利田宅可買者買之。王以為何如其父？父子異心，願王勿遣。」王曰：「母置之，吾已決矣。」括母因曰：「王終遣之，即有如不稱，妾得無隨坐乎？」王許諾。
〔一〕正義奉音捧。
趙括既代廉頗，悉更約束，易置軍吏。秦將白起聞之，縱奇兵，詳敗走，而絕其糧道，分斷其軍為二，士卒離心。四十餘日，軍餓，趙括出銳卒自博戰，秦軍射殺趙括。括軍敗，數十萬之眾遂降秦，秦悉阬之。趙前後所亡凡四十五萬。明年，秦兵遂圍邯鄲，歲餘，幾不得脫。賴楚、魏諸侯來救，迺得解邯鄲之圍。趙王亦以括母先言，竟不誅也。
自邯鄲圍解五年，而燕用栗腹之謀，曰「趙壯者盡於長平，其孤未壯」，舉兵擊趙。趙使廉頗將，擊，大破燕軍於鄗，殺栗腹，遂圍燕。燕割五城請和，乃聽之。趙以尉文〔一〕封廉頗為信平君，〔二〕為假相國。
〔一〕集解徐廣曰：「邑名也。」
〔二〕索隱信平，號也。徐廣云：「尉文，邑名。」按：漢書表有「尉文節侯」，云在南郡。蓋尉，官也；文，名也。謂取尉文所食之邑復以封頗，而後號為信平君。
廉頗之免長平歸也，失勢之時，故客盡去。及復用為將，客又復至。廉頗曰：「客退矣！」客曰：「吁！君何見之晚也？夫天下以市道交，君有勢，我則從君，君無勢則去，此固其理也，有何怨乎？」居六年，趙使廉頗伐魏之繁陽，〔一〕拔之。
〔一〕集解徐廣曰：「屬魏郡。」正義在相州內黃縣東北也。
趙孝成王卒，子悼襄王立，使樂乘代廉頗。廉頗怒，攻樂乘，樂乘走。廉頗遂奔魏之大梁。其明年，趙乃以李牧為將而攻燕，拔武遂、方城。〔一〕
〔一〕索隱按：地理志武遂屬河閒國，方城屬廣陽也。正義武遂，易州遂城也。方城，幽州固安縣南十里。
廉頗居梁久之，魏不能信用。趙以數困於秦兵，趙王思復得廉頗，廉頗亦思復用於趙。趙王使使者視廉頗尚可用否。廉頗之仇郭開多與使者金，令毀之。趙使者既見廉頗，廉頗為之一飯斗米，肉十斤，被甲上馬，以示尚可用。趙使還報王曰：「廉將軍雖老，尚善飯，然與臣坐，頃之三遺矢矣。」〔一〕趙王以為老，遂不召。
〔一〕索隱謂數起便也。矢，一作「屎」。
楚聞廉頗在魏，陰使人迎之。廉頗一為楚將，無功，曰：「我思用趙人。」廉頗卒死于壽春。〔一〕
〔一〕正義廉頗墓在壽州壽春縣北四里。藺相如墓在邯鄲西南六里。
李牧者，趙之北邊良將也。常居代鴈門，備匈奴。〔一〕以便宜置吏，市租皆輸入莫府，〔二〕為士卒費。日擊數牛饗士，習射騎，謹烽火，多閒諜，〔三〕厚遇戰士。為約曰：「匈奴即入盜，急入收保，有敢捕虜者斬。」匈奴每入，烽火謹，輒入收保，不敢戰。如是數歲，亦不亡失。然匈奴以李牧為怯，雖趙邊兵亦以為吾將怯。趙王讓李牧，李牧如故。趙王怒，召之，使他人代將。
〔一〕正義今鴈門縣代地，故云代鴈門也。
〔二〕集解如淳曰：「將軍征行無常處，所在為治，故言『莫府』。莫，大也。」索隱按：注如淳解「莫，大也」云云。又崔浩云「古者出征為將帥，軍還則罷，理無常處，以幕帟為府署，故曰『莫府』」。則「莫」當作「幕」，字之訛耳。
〔三〕索隱上紀莧反，下音牒。
歲餘，匈奴每來，出戰。出戰，數不利，失亡多，邊不得田畜。〔一〕復請李牧。牧杜門不出，固稱疾。趙王乃復彊起使將兵。牧曰：「王必用臣，臣如前，乃敢奉令。」王許之。
〔一〕正義許六反。
李牧至，如故約。匈奴數歲無所得。終以為怯。邊士日得賞賜而不用，皆願一戰。於是乃具選車得千三百乘，選騎得萬三千匹，百金之士五萬人，〔一〕彀者十萬人，〔二〕悉勒習戰。大縱畜牧，人民滿野。匈奴小入，詳北不勝，以數千人委之。〔三〕單于聞之，大率眾來入。李牧多為奇陳，張左右翼擊之，大破殺匈奴十餘萬騎。滅襜襤，〔四〕破東胡，降林胡，單于奔走。其後十餘歲，匈奴不敢近趙邊城。
〔一〕集解管子曰：「能破敵擒將者賞百金。」
〔二〕索隱彀音古〈亻侯〉反。彀謂能射也。
〔三〕索隱委謂棄之，恣其殺略也。
〔四〕集解襜，都甘反。襤，路談反。徐廣曰：「一作『臨』。」駰又案：如淳曰「胡名也，在代北」。索隱上音都甘反，下音路郯反。如淳云「胡名也」。
趙悼襄王元年，廉頗既亡入魏，趙使李牧攻燕，拔武遂、方城。居二年，龐煖破燕軍，〔一〕殺劇辛。〔二〕後七年，秦破殺趙將扈輒〔三〕於武遂，〔四〕斬首十萬。趙乃以李牧為大將軍，擊秦軍於宜安，〔五〕大破秦軍，走秦將桓齮。〔六〕封李牧為武安君。居三年，秦攻番吾，〔七〕李牧擊破秦軍，南距韓、魏。
〔一〕索隱按：煖即馮煖也。龐音皮江反。煖音況遠反，亦音喧。
〔二〕索隱本趙人，仕燕者。
〔三〕索隱扈，氏；輒，名。漢張耳時別有扈輒。
〔四〕索隱按：劉氏云「武遂本韓地，在趙西，恐非地理志河閒武遂也」。
〔五〕正義在桓州槁城縣西南二十里。
〔六〕索隱音蟻。
〔七〕索隱縣名。地理志在常山。音婆，又音盤。正義在相州房山縣東二十里也。
趙王遷七年，秦使王翦攻趙，趙使李牧、司馬尚禦之。秦多與趙王寵臣郭開金，為反閒，言李牧、司馬尚欲反。趙王乃使趙蔥及齊將顏聚代李牧。李牧不受命，趙使人微捕得李牧，斬之。廢司馬尚。後三月，王翦因急擊趙，大破殺趙蔥，虜趙王遷及其將顏聚，遂滅趙。
太史公曰：知死必勇，非死者難也，處死者難。方藺相如引璧睨柱，及叱秦王左右，勢不過誅，然士或怯懦〔一〕而不敢發。相如一奮其氣，威信敵國，〔二〕退而讓頗，名重太山，其處智勇，可謂兼之矣！
〔一〕集解徐廣曰：「一作『掘懦』。」
〔二〕索隱信音伸。
【索隱述贊】清飆凜凜，壯氣熊熊。各竭誠義，遞為雌雄。和璧聘返，澠池好通。負荊知懼，屈節推工。安邊定策，頗、牧之功。
卷八十二　　　田單列傳第二十二
田單者，〔一〕齊諸田疏屬也。湣王時，單為臨菑市掾，不見知。及燕使樂毅伐破齊，齊湣王出奔，已而保莒城。燕師長驅平齊，而田單走安平，〔二〕令其宗人盡斷其車軸末〔三〕而傅鐵籠。〔四〕已而燕軍攻安平，城壞，齊人走，爭塗，以轊折車敗，〔五〕為燕所虜，唯田單宗人以鐵籠故得脫，東保即墨。燕既盡降齊城，唯獨莒、即墨不下。燕軍聞齊王在莒，并兵攻之。淖齒〔六〕既殺湣王於莒，因堅守，距燕軍，數年不下。燕引兵東圍即墨，即墨大夫出與戰，敗死。城中相與推田單，曰：「安平之戰，田單宗人以鐵籠得全，習兵。」立以為將軍，以即墨距燕。
〔一〕索隱單音丹。
〔二〕集解徐廣曰：「今之東安平也，在青州臨菑縣東十九里。古紀之酅邑，齊改為安平，秦滅齊，改為東安平縣，屬齊郡，以定州有安平，故加『東』字。」索隱按：地理志東安平屬淄川國也。
〔三〕索隱斷音都緩反。斷其軸，恐長相撥也。以鐵裹軸頭，堅而易進也。
〔四〕集解徐廣曰：「傅音附。」索隱傅音附。按：截其軸與轂齊，以鐵鍱附軸末，施轄於鐵中以制轂也。又方言曰「車轊，齊謂之籠」。郭璞云「車軸也」。
〔五〕集解徐廣曰：「轊，車軸頭也。音衛。」
〔六〕集解徐廣曰：「多作『悼齒』也。」
頃之，燕昭王卒，惠王立，與樂毅有隙。田單聞之，乃縱反閒於燕，宣言曰：「齊王已死，城之不拔者二耳。樂毅畏誅而不敢歸，以伐齊為名，實欲連兵南面而王齊。齊人未附，故且緩攻即墨以待其事。齊人所懼，唯恐他將之來，即墨殘矣。」燕王以為然，使騎劫代樂毅。
樂毅因歸趙，燕人士卒忿。而田單乃令城中人食必祭其先祖於庭，飛鳥悉翔舞城中下食。燕人怪之。田單因宣言曰：「神來下教我。」乃令城中人曰：「當有神人為我師。」有一卒曰：「臣可以為師乎？」因反走。田單乃起，引還，東鄉坐，師事之。卒曰：「臣欺君，誠無能也。」田單曰：「子勿言也！」因師之。每出約束，必稱神師。乃宣言曰：「吾唯懼燕軍之劓所得齊卒，置之前行，〔一〕與我戰，即墨敗矣。」燕人聞之，如其言。城中人見齊諸降者盡劓，皆怒，堅守，唯恐見得。單又縱反閒曰：「吾懼燕人掘吾城外冢墓，僇先人，可為寒心。」燕軍盡掘壟墓，燒死人。即墨人從城上望見，皆涕泣，俱欲出戰，怒自十倍。
〔一〕正義胡郎反。
田單知士卒之可用，乃身操版插，〔一〕與士卒分功，妻妾編於行伍之閒，盡散飲食饗士。令甲卒皆伏，使老弱女子乘城，遣使約降於燕，燕軍皆呼萬歲。田單又收民金，得千溢，令即墨富豪遺燕將，曰：「即墨即降，願無虜掠吾族家妻妾，令安堵。」燕將大喜，許之。燕軍由此益懈。
〔一〕索隱操音七高反。插音初洽反。正義古之軍行，常負版插也。
田單乃收城中得千餘牛，為絳繒衣，畫以五彩龍文，束兵刃於其角，而灌脂束葦於尾，燒其端。鑿城數十穴，夜縱牛，壯士五千人隨其後。牛尾熱，怒而奔燕軍，燕軍夜大驚。牛尾炬火光明炫燿，燕軍視之皆龍文，所觸盡死傷。五千人因銜枚擊之，而城中鼓譟從之，老弱皆擊銅器為聲，聲動天地。燕軍大駭，敗走。齊人遂夷殺其將騎劫。燕軍擾亂奔走，齊人追亡逐北，所過城邑皆畔燕而歸田單，兵日益多，乘勝，燕日敗亡，卒至河上，〔一〕而齊七十餘城皆復為齊。乃迎襄王於莒，入臨菑而聽政。
〔一〕索隱河上即齊之北界，近河東，齊之舊地。
襄王封田單，號曰安平君。〔一〕
〔一〕索隱以單初起安平，故以為號。
太史公曰：兵以正合，以奇勝。〔一〕善之者，〔二〕出奇無窮。〔三〕奇正還相生，〔四〕如環之無端。〔五〕夫始如處女，〔六〕適人開戶；〔七〕後如脫兔，適不及距：〔八〕其田單之謂邪！
〔一〕集解魏武帝曰：「先出合戰為正，後出為奇也。正者當敵，奇兵擊不備。」索隱按：奇謂權詐也。注引魏武，蓋亦軍令也。
〔二〕索隱兵不厭詐，故云「善之」。
〔三〕索隱謂權變多也。
〔四〕正義猶當合也。言正兵當陣，張左右翼掩其不備，則奇正合敗敵也。
〔五〕索隱言用兵之術，或用正法，或用奇計，使前敵不可測量，如尋環中不知端際也。
〔六〕索隱言兵之始，如處女之軟弱也。
〔七〕集解徐廣曰：「適音敵。」索隱適音敵。若我如處女之弱，則敵人輕侮，開戶不為備也。正義敵人謂燕軍也。言燕軍被田單反閒，易將及劓卒燒壟墓，而令齊卒甚怒，是敵人為單開門戶也。
〔八〕集解魏武帝曰：「如女示弱，脫兔往疾也。」索隱言克敵之後，卷甲而趨，如兔之得脫而走疾也。敵不及距者，若脫兔忽過，而敵忘其所距也。
初，淖齒之殺湣王也，莒人求湣王子法章，得之太史嬓之家〔一〕，為人灌園。嬓女憐而善遇之。後法章私以情告女，女遂與通。及莒人共立法章為齊王，以莒距燕，而太史氏女遂為后，所謂「君王后」也。
〔一〕正義嬓音皎。
燕之初入齊，聞畫邑人王蠋賢，〔一〕令軍中曰「環畫邑三十里無入」，以王蠋之故。已而使人謂蠋曰：「齊人多高子之義，吾以子為將，封子萬家。」蠋固謝。燕人曰：「子不聽，吾引三軍而屠畫邑。」王蠋曰：「忠臣不事二君，貞女不更二夫。齊王不聽吾諫，故退而耕於野。國既破亡，吾不能存；今又劫之以兵為君將，是助桀為暴也。與其生而無義，固不如烹！」遂經其頸〔二〕於樹枝，自奮絕脰而死。〔三〕齊亡大夫聞之，曰：「王蠋，布衣也，義不北面於燕，況在位食祿者乎！」乃相聚如莒，求諸子，立為襄王。
〔一〕集解劉熙曰：「齊西南近邑。畫音獲。」索隱畫，一音獲，又音胡卦反。劉熙云：「齊西南近邑。」蠋音觸，又音歜。正義括地志云：「戟里城在臨淄西北三十里，春秋時棘邑，又云澅邑。」蠋所居即此邑，因澅水為名也。
〔二〕索隱按：經猶繫也。
〔三〕索隱何休云：「脰，頸，齊語也。音豆。」
【索隱述贊】軍法以正，實尚奇兵。斷軸自免，反閒先行。群鳥或眾，五牛揚旌。卒破騎劫，皆復齊城。襄王嗣位，乃封安平。
卷八十三　　　魯仲連鄒陽列傳第二十三
魯仲連者，齊人也。好奇偉俶儻之畫策，〔一〕而不肯仕宦任職，好持高節。游於趙。
〔一〕索隱按：廣雅云「俶儻，卓異也」。正義俶，天歷反。魯仲連子云：「齊辯士田巴，服狙丘，議稷下，毀五帝，罪三王，服五伯，離堅白，合同異，一日服千人。有徐劫者，其弟子曰魯仲連，年十二，號『千里駒』，往請田巴曰：『臣聞堂上不奮，郊草不芸，白刃交前，不救流矢，急不暇緩也。今楚軍南陽，趙伐高唐，燕人十萬，聊城不去，國亡在旦夕，先生柰之何？若不能者，先生之言有似梟鳴，出城而人惡之，願先生勿復言。』田巴曰：『謹聞命矣。』巴謂徐劫曰：『先生乃飛兔也，豈直千里駒！』巴終身不談。」
趙孝成王時，而秦王使白起破趙長平之軍前後四十餘萬，秦兵遂東圍邯鄲。趙王恐，諸侯之救兵莫敢擊秦軍。魏安釐王使將軍晉鄙救趙，畏秦，止於蕩陰不進。〔一〕魏王使客將軍新垣衍〔二〕閒入邯鄲，因平原君謂趙王曰：「秦所為急圍趙者，前與齊湣王爭彊為帝，已而復歸帝；今齊（湣王）已益弱，方今唯秦雄天下，此非必貪邯鄲，其意欲復求為帝。趙誠發使尊秦昭王為帝，秦必喜，罷兵去。」平原君猶預未有所決。
〔一〕集解地理志河內有蕩陰縣。正義蕩，天郎反，相州縣。
〔二〕索隱新垣，姓；衍，名也。為梁將。故漢有新垣平。
此時魯仲連適游趙，會秦圍趙，聞魏將欲令趙尊秦為帝，乃見平原君曰：「事將柰何？」平原君曰：「勝也何敢言事！前亡四十萬之眾於外，今又內圍邯鄲而不能去。魏王使客將軍新垣衍令趙帝秦〔一〕，今其人在是。勝也何敢言事！」魯仲連曰：「吾始以君為天下之賢公子也，吾乃今然後知君非天下之賢公子也。梁客新垣衍安在？吾請為君責而歸之。」平原君曰：「勝請為紹介〔二〕而見之於先生。」平原君遂見新垣衍曰：「東國有魯仲連先生者，今其人在此，勝請為紹介，交之於將軍。」新垣衍曰：「吾聞魯仲連先生，齊國之高士也。衍人臣也，使事有職，吾不願見魯仲連先生。」平原君曰：「勝既已泄之矣。」新垣衍許諾。
〔一〕索隱新垣衍欲令趙尊秦為帝也。
〔二〕集解郭璞曰：「紹介，相佑助者。」索隱按：紹介猶媒介也。且禮，賓至必因介以傳辭。紹者，繼也。介不一人，故禮云「介紹而傳命」是也。
魯連見新垣衍而無言。新垣衍曰：「吾視居此圍城之中者，皆有求於平原君者也；今吾觀先生之玉貌，非有求於平原君者也，曷為久居此圍城之中而不去？」魯仲連曰：「世以鮑焦為無從頌而死者，皆非也。〔一〕眾人不知，則為一身。〔二〕彼秦者，棄禮義而上首功之國也，〔三〕權使其士，虜使其民。〔四〕彼即肆然而為帝，〔五〕過〔六〕而為政於天下，〔七〕則連有蹈東海而死耳，吾不忍為之民也。〔八〕所為見將軍者，欲以助趙也。」
〔一〕集解鮑焦，周之介士也。見莊子。索隱從頌者，從容也。世人見鮑焦之死，皆以為不能自寬容而取死，此言非也。正義韓詩外傳云：「姓鮑，名焦，周時隱者也。飾行非世，廉潔而守，荷擔採樵，拾橡充食，故無子胤，不臣天子，不友諸侯。子貢遇之，謂之曰：『吾聞非其政者不履其地，汙其君者不受其利。今子履其地，食其利，其可乎？』鮑焦曰：『吾聞廉士重進而輕退，賢人易愧而輕死。』遂抱木立枯焉。」按：魯仲連留趙不去者，非為一身。
〔二〕索隱言眾人不識鮑焦之意，焦以恥居濁世而避之，非是自為一身而憂死。事見莊子也。
〔三〕集解譙周曰：「秦用衛鞅計，制爵二十等，以戰獲首級者計而受爵。是以秦人每戰勝，老弱婦人皆死，計功賞至萬數。天下謂之『上首功之國』，皆以惡之也。」索隱秦法，斬首多為上功。謂斬一人首賜爵一級，故謂秦為「首功之國」也。
〔四〕索隱言秦人以權詐使其戰士，以奴虜使其人。言無恩以恤下。
〔五〕索隱肆然猶肆志也。
〔六〕正義至「過」字為絕句。肆然其志意也。言秦得肆志為帝，恐有烹醢納筦，遍行天子之禮。過，失也。
〔七〕索隱謂以過惡而為政也。
〔八〕正義若趙、魏帝秦，得行政教於天下，魯連蹈東海而溺死，不忍為秦百姓。
新垣衍曰：「先生助之將柰何？」魯連曰：「吾將使梁及燕助之，齊、楚則固助之矣。」新垣衍曰：「燕則吾請以從矣；若乃梁者，則吾乃梁人也，先生惡能使梁助之？」魯連曰：「梁未睹秦稱帝之害故耳。使梁睹秦稱帝之害，則必助趙矣。」
新垣衍曰：「秦稱帝之害何如？」魯連曰：「昔者齊威王嘗為仁義矣，率天下諸侯而朝周。周貧且微，諸侯莫朝，而齊獨朝之。居歲餘，周烈王崩，〔一〕齊後往，周怒，赴於齊〔二〕曰：『天崩地坼，天子下席。〔三〕東藩之臣因齊後至，則斮。』〔四〕齊威王勃然怒曰：『叱嗟，而母婢也！』〔五〕卒為天下笑。故生則朝周，死則叱之，誠不忍其求也。彼天子固然，其無足怪。」
〔一〕集解徐廣曰：「烈王十年崩，威王之七年。」正義周本紀及年表云烈王七年崩，齊威王十年也，與徐不同。
〔二〕正義鄭玄云：「赴，告也。」今文「赴」作「訃」。
〔三〕索隱按：謂烈王太子安王驕也。下席，言其寢苫居廬。
〔四〕集解公羊傳曰：「欺三軍者其法斮。」何休曰：「斮，斬也。」
〔五〕正義罵烈王后也。
新垣衍曰：「先生獨不見夫僕乎？十人而從一人者，寧力不勝而智不若邪？畏之也。」〔一〕魯仲連曰：「嗚呼！梁之比於秦若僕邪？」新垣衍曰：「然。」魯仲連曰：「吾將使秦王烹醢梁王。」新垣衍怏然不悅，曰：〔二〕「噫嘻，〔三〕亦太甚矣先生之言也！先生又惡能使秦王烹醢梁王？」魯仲魯曰：「固也，吾將言之。昔者九侯、鄂侯、〔四〕文王，紂之三公也。九侯有子而好，獻之於紂，紂以為惡，醢九侯。鄂侯爭之彊，辯之疾，故脯鄂侯。文王聞之，喟然而歎，故拘之牖里之庫百日，〔五〕欲令之死。曷為與人俱稱王，卒就脯醢之地？齊湣王之魯，夷維子〔六〕為執策而從，謂魯人曰：『子將何以待吾君？』魯人曰：『吾將以十太牢待子之君。』夷維子曰：『子安取禮而來〔待〕吾君？彼吾君者，天子也。天子巡狩，諸侯辟舍，〔七〕納筦籥，〔八〕攝衽抱机，〔九〕視膳於堂下，天子已食，乃退而聽朝也。』魯人投其籥，不果納。〔一〇〕不得入於魯，將之薛，〔一一〕假途於鄒。當是時，鄒君死，湣王欲入弔，夷維子謂鄒之孤曰：『天子弔，主人必將倍殯棺，設北面於南方，然后天子南面弔也。』〔一二〕鄒之群臣曰：『必若此，吾將伏劍而死。』固不敢入於鄒。鄒、魯之臣，生則不得事養，死則不得賻襚，〔一三〕然且欲行天子之禮於鄒、魯，鄒、魯之臣不果納。〔一四〕今秦萬乘之國也，梁亦萬乘之國也。俱據萬乘之國，各有稱王之名，睹其一戰而勝，欲從而帝之，是使三晉之大臣不如鄒、魯之僕妾也。且秦無已而帝，則且變易諸侯之大臣。彼將奪其所不肖而與其所賢，奪其所憎而與其所愛。彼又將使其子女讒妾為諸侯妃姬。處梁之宮。梁王安得晏然而已乎？而將軍又何以得故寵乎？」
〔一〕索隱言僕夫十人而從一人者，寧是力不勝，亦非智不如，正是畏懼其主耳。
〔二〕正義怏，於尚反。
〔三〕索隱上音依。噫者，不平之聲。下音僖。嘻者，驚恨之聲。
〔四〕集解徐廣曰：「鄴縣有九侯城。九，一作『鬼』。鄂，一作『邢』。」正義九侯城在相州滏陽縣西南五十里。
〔五〕正義相州蕩陰縣北九里有羑城。
〔六〕索隱按：維，東萊之邑，其居夷也，號夷維子。故晏子為萊之夷維人是也。正義密州高密縣，古夷安城。應劭云「故萊夷維邑也」。蓋因邑為姓。子者，男子之美號。又云子，爵也。
〔七〕索隱辟音避。避正寢。案：禮「天子適諸侯，必舍（於）〔
其〕祖廟」。
〔八〕索隱音管藥。
〔九〕索隱音紀。正義衽音而甚反。
〔一〇〕索隱謂闔內門不入齊君。正義籥即鑰匙也。投鑰匙於地。
〔一一〕正義薛侯故城在徐州滕縣界也。
〔一二〕索隱倍音佩。謂主人不在殯東，將背其殯棺立西階上，北面哭，是背也。天子乃於阼階上，南面而弔之也。
〔一三〕正義衣服曰襚，貨財曰賻，皆助生送死之禮。
〔一四〕索隱謂時君弱臣彊，故鄒、魯君生時臣並不得盡事養，死亦不得行賻襚之禮。然齊欲行天子禮於鄒、魯，鄒、魯之臣皆不果納之，是猶秉禮而存大體。
於是新垣衍起，再拜謝曰：「始以先生為庸人，吾乃今日知先生為天下之士也。吾請出，不敢復言帝秦。」秦將聞之，為卻軍五十里。適會魏公子無忌奪晉鄙軍以救趙，擊秦軍，秦軍遂引而去。
於是平原君欲封魯連，魯連辭讓（使）者三，終不肯受。平原君乃置酒，酒酣起前，以千金為魯連壽。魯連笑曰：「所貴於天下之士者，為人排患釋難解紛亂而無取也。即有取者，是商賈之事也，而連不忍為也。」遂辭平原君而去，終身不復見。
其後二十餘年，燕將攻下聊城，〔一〕聊城人或讒之燕，燕將懼誅，因保守聊城，不敢歸。齊田單攻聊城〔二〕歲餘，士卒多死而聊城不下。魯連乃為書，約之矢以射城中，遺燕將。書曰：
〔一〕正義今博州縣也。
〔二〕集解徐廣曰：「案年表，田單攻聊城在長平後十餘年也。」索隱按：徐廣據年表，以為田單攻聊城在長平後十餘年耳，言「三十餘年」，誤也。
吾聞之，智者不倍時而棄利，勇士不卻死而滅名，〔一〕忠臣不先身而後君。今公行一朝之忿，不顧燕王之無臣，非忠也；殺身亡聊城，而威不信於齊，非勇也；功敗名滅，後世無稱焉，非智也。三者世主不臣，說士不載，故智者不再計，勇士不怯死。今死生榮辱，貴賤尊卑，此時不再至，願公詳計而無與俗同。
〔一〕索隱卻死猶避死也。
且楚攻齊之南陽，〔一〕魏攻平陸，〔二〕而齊無南面之心，以為亡南陽之害小，不如得濟北之利大，〔三〕故定計審處之。今秦人下兵，魏不敢東面；衡秦之勢成，〔四〕楚國之形危；齊棄南陽，〔五〕斷右壤，〔六〕定濟北，〔七〕計猶且為之也。且夫齊之必決於聊城，公勿再計。今楚魏交退於齊，而燕救不至。〔八〕以全齊之兵，無天下之規，與聊城共據期年之敝，則臣見公之不能得也。且燕國大亂，君臣失計，上下迷惑，栗腹以十萬之眾五折於外，〔九〕以萬乘之國被圍於趙，壤削主困，為天下僇笑。國敝而禍多，民無所歸心。今公又以敝聊之民距全齊之兵，是墨翟之守也。〔一〇〕食人炊骨，士無反外之心，是孫臏之兵也。〔一一〕能見於天下。雖然，為公計者，不如全車甲以報於燕。車甲全而歸燕，燕王必喜；身全而歸於國，士民如見父母，交游攘臂而議於世，功業可明。上輔孤主以制群臣，下養百姓以資說士，〔一二〕矯國更俗，〔一三〕功名可立也。亡意亦捐燕棄世，東游於齊乎？〔一四〕裂地定封，富比乎陶、衛，〔一五〕世世稱孤，與齊久存，又一計也。此兩計者，顯名厚實也，願公詳計而審處一焉。
〔一〕索隱即齊之淮北、泗上之地也。
〔二〕索隱平陸，邑名，在西界。正義兗州縣也。
〔三〕索隱即聊城之地也。正義言齊無南面攻楚、魏之心，以為南陽、平陸之害小，不如聊城之利大，言必攻之也。
〔四〕索隱此時秦與齊和，故云「衡秦之勢成」也。
〔五〕索隱棄楚所攻之泗上也。
〔六〕索隱又斷絕魏之所攻齊右壤之地平陸是也。言右壤斷棄而不救也。
〔七〕索隱志在攻聊城而定濟北也。
〔八〕索隱按：交者，俱也。前時楚攻南陽，魏攻平陸，今二國之兵俱退，而燕救又不至，是勢危也。
〔九〕集解徐廣曰：「此事去長平十年。」
〔一〇〕正義如墨翟守宋，卻楚軍。
〔一一〕正義言孫臏能撫士卒，士卒無二心也。
〔一二〕索隱言既養百姓，又資說士，終擬強國也。劉氏云讀「說士」為「銳士」，意雖亦便，不如依字。
〔一三〕索隱欲令燕將歸燕，矯正國事，改更獘俗也。
〔一四〕索隱亡音無。言若必無還燕意，則捐燕而東游於齊乎。
〔一五〕索隱按：延篤注戰國策云「陶，陶朱公也；衛，衛公子荊」，非也。王劭云「魏冉封陶，商君姓衛」。富比陶、衛，謂此也。
且吾聞之，規小節者不能成榮名，惡小恥者不能立大功。昔者管夷吾射桓公中其鉤，篡也；遺公子糾不能死，怯也；〔一〕束縛桎梏，辱也。若此三行者，世主不臣而鄉里不通。鄉使管子幽囚而不出，身死而不反於齊，則亦名不免為辱人賤行矣。臧獲且羞與之同名矣，〔二〕況世俗乎！故管子不恥身在縲紲之中而恥天下之不治，不恥不死公子糾而恥威之不信於諸侯，故兼三行之過而為五霸首，〔三〕名高天下而光燭鄰國。曹子〔四〕為魯將，三戰三北，而亡地五百里。鄉使曹子計不反顧，議不還踵，刎頸而死，則亦名不免為敗軍禽將矣。曹子棄三北之恥，而退與魯君計。桓公朝天下，會諸侯，曹子以一劍之任，枝桓公之心〔五〕於壇坫之上，顏色不變，辭氣不悖，三戰之所亡一朝而復之，天下震動，諸侯驚駭，威加吳、越。若此二士者，非不能成小廉而行小節也，以為殺身亡軀，絕世滅後，功名不立，非智也。故去感忿之怨，立終身之名；棄忿悁之節，〔六〕定累世之功。是以業與三王爭流，而名與天壤相獘也。願公擇一而行之。
〔一〕索隱遺，棄也。謂棄子糾而事小白也。正義管仲傅子糾而魯殺之，不能隨子糾死，是怯懦畏死。
〔二〕集解方言曰：「荊、淮、海、岱、燕、齊之閒罵奴曰臧，罵婢曰獲。」
〔三〕正義按：齊桓最初得周襄王賜文武胙、彤弓矢、大輅，故為五伯首也。
〔四〕索隱魯將曹昧是也。
〔五〕索隱按：枝猶擬也。
〔六〕正義忿，敷粉反。悁，於緣反。
燕將見魯連書，泣三日，猶豫不能自決。欲歸燕，已有隙，恐誅；欲降齊，所殺虜於齊甚眾，恐已降而後見辱。喟然歎曰：「與人刃我，寧自刃。」乃自殺。聊城亂，田單遂屠聊城。歸而言魯連，欲爵之。魯連逃隱於海上，曰：「吾與富貴而詘於人，寧貧賤而輕世肆志焉。」〔一〕
〔一〕索隱肆猶放也。
鄒陽者，齊人也。游於梁，與故吳人莊忌夫子、〔一〕淮陰枚生〔二〕之徒交。上書而介於羊勝、公孫詭之閒。〔三〕勝等嫉鄒陽，惡之梁孝王。孝王怒，下之吏，將欲殺之。鄒陽客游，以讒見禽，恐死而負累，〔四〕乃從獄中上書曰：
〔一〕索隱忌，會稽人，姓莊氏，字夫子。後避漢明帝諱，改姓曰嚴。
〔二〕索隱名乘，字叔，其子皋，漢書並有傳。蓋以銜枚氏而得姓也。
〔三〕索隱言鄒陽上書自達，而游於二人之閒，或往彼，或往此。介者，言有隔於其閒，故杜預曰「介猶閒也」。
〔四〕正義諸不以罪為累。
臣聞忠無不報，信不見疑，臣常以為然，徒虛語耳。昔者荊軻慕燕丹之義，白虹貫日，太子畏之；〔一〕衛先生為秦畫長平之事，太白蝕昴，而昭王疑之。〔二〕夫精變天地而信不喻兩主，豈不哀哉！今臣盡忠竭誠，畢議願知，〔三〕左右不明，〔四〕卒從吏訊，為世所疑，是使荊軻、衛先生復起，而燕、秦不悟也。願大王孰察之。
〔一〕集解應劭曰：「燕太子丹質於秦，始皇遇之無禮，丹亡去，故厚養荊軻，令西刺秦王。精誠感天，白虹為之貫日也。」如淳曰：「白虹，兵象。日為君。」烈士傳曰：「荊軻發後，太子自相氣，見虹貫日不徹，曰：『吾事不成矣。』後聞軻死，事不立，曰『吾知其然也。』」索隱烈士傳曰：「荊軻發後，太子自相氣，見虹貫日不徹，曰『吾事不成』。後聞軻死，事不就，曰『吾知其然』。」是畏也。又王劭云「軻將入秦，待其客未發，太子丹疑其畏懼，故曰畏之」，其解不如見虹貫日不徹也。戰國策又云聶政刺韓傀，亦曰「白虹貫日」也。
〔二〕集解蘇林曰：「白起為秦伐趙，破長平軍，欲遂滅趙，遣衛先生說昭王益兵糧，乃為應侯所害，事用不成。其精誠上達於天，故太白為之蝕昴。昴，趙地分野。將有兵，故太白食昴。食，干歷之也。」如淳曰：「太白乃天之將軍也。」索隱服虔云：「衛先生，秦人。白起攻趙軍於長平，遣衛先生說昭王請益兵糧，為穰侯所害，事不成。精誠感天，故太白食昴。昴，趙分也。」如淳云：「太白主西方，秦在西，敗趙之兆也。食謂干歷之也。」又王充云：「夫言白虹貫日，太白食昴，實也。言荊軻之謀，衛先生之策，感動皇天而貫日食昴，是虛也。」
〔三〕集解張晏曰：「盡其計議，願王知之也。」
〔四〕索隱言左右之不明，不欲斥王。
昔卞和獻寶，楚王刖之；〔一〕李斯竭忠，胡亥極刑。是以箕子詳狂，〔二〕接輿辟世，〔三〕恐遭此患也。願大王孰察卞和、李斯之意，而後楚王、胡亥之聽，〔四〕無使臣為箕子、接輿所笑。臣聞比干剖心，子胥鴟夷，〔五〕臣始不信，乃今知之。願大王孰察，少加憐焉。
〔一〕集解應劭曰：「卞和得玉璞，獻之武王。武王示玉人，玉人曰『石也』。刖右足。武王沒，復獻文王，玉人復曰『石也』。刖其左足。至成王時，卞和抱璞哭于郊，乃使玉尹攻之，果得寶玉。」索隱楚人卞和得玉璞事見國語及呂氏春秋。案世家，楚武王名熊通。文王名賢，武王子也。成王，文王子也，名惲。
〔二〕索隱詳音陽。謂詐為狂也。司馬彪曰「箕子名胥餘」是也。
〔三〕集解張晏曰：「楚賢人，詳狂避世也。」索隱張晏曰「楚賢人」。高士傳「楚人陸通，字接輿」是也。
〔四〕索隱謂以楚王、胡亥之聽為謬，故後之而不用。後猶下也。
〔五〕索隱按：韋昭云「以皮作鴟鳥形，名曰『鴟夷』。鴟夷，皮榼也」。服虔曰「用馬革作囊也，以裹尸，投之于江」。
諺曰：「有白頭如新，〔一〕傾蓋如故。」〔二〕何則？知與不知也。〔三〕故昔樊於期逃秦之燕，藉荊軻首以奉丹之事；〔四〕王奢去齊之魏，臨城自剄以卻齊而存魏。〔五〕夫王奢、樊於期非新於齊、秦而故於燕、魏也，所以去二國死兩君者，行合於志而慕義無窮也。是以蘇秦不信於天下，而為燕尾生；〔六〕白圭戰亡六城，為魏取中山。〔七〕何則？誠有以相知也。蘇秦相燕，燕人惡之於王，王按劍而怒，食以駃騠；〔八〕白圭顯於中山，中山人惡之魏文侯，文侯投之以夜光之璧。何則？兩主二臣，剖心坼肝相信，豈移於浮辭哉！
〔一〕索隱案：服虔云「人不相知，自初交至白頭，猶如新也」。
〔二〕索隱服虔云：「如吳札、鄭僑也。」按：家語「孔子遇程子於途，傾蓋而語」。又志林云「傾蓋者，道行相遇，軿車對語，兩蓋相切，小欹之，故曰傾也。」
〔三〕集解桓譚新論曰：「言內有以相知與否，不在新故也。」
〔四〕索隱藉音子夜反。韋昭云：「謂於期逃秦之燕，以頭與軻，使入秦以示信也。」
〔五〕集解漢書音義曰：「王奢，齊人也，亡至魏。其後齊伐魏，奢登城謂齊將曰：『今君之來，不過以奢之故也。夫義不苟生以為魏累。』遂自剄也。」
〔六〕索隱服虔云：「蘇秦於齊不出其信，於燕則出尾生之信。」韋昭云：「尾生守信而死者。」案：言蘇秦於燕獨守信如尾生，故云「為燕之尾生」也。
〔七〕集解張晏曰：「白圭為中山將，亡六城，君欲殺之，亡入魏，文侯厚遇之，還拔中山。」索隱案：事見戰國策及呂氏春秋也。
〔八〕集解漢書音義曰：「駃騠，駿馬也，生七日而超其母。敬重蘇秦，雖有讒謗，而更膳以珍竒之味。」索隱曰字林云「決啼二音，北狄之良馬也，馬父羸母」。正義曰食音寺。駃騠音決蹄。北狄良馬也。
故女無美惡，入宮見妒；士無賢不肖，入朝見嫉。昔者司馬喜髕腳於宋，卒相中山；〔一〕范睢摺脅折齒〔二〕於魏，卒為應侯。此二人者，皆信必然之畫，捐朋黨之私，挾孤獨之位，故不能自免於嫉妒之人也。是以申徒狄自沈於河，〔三〕徐衍負石入海。〔四〕不容於世，義不苟取，比周於朝，以移主上之心。故百里奚乞食於路，繆公委之以政；甯戚飯牛車下，而桓公任之以國。〔五〕此二人者，豈借宦於朝，假譽於左右，然後二主用之哉？感於心，合於行，親於膠漆，昆弟不能離，豈惑於眾口哉？故偏聽生姦，獨任成亂。昔者魯聽季孫之說而逐孔子，〔六〕宋信子罕之計而囚墨翟。〔七〕夫以孔、墨之辯，不能自免於讒諛，而二國以危。何則？眾口鑠金，〔八〕積毀銷骨也。〔九〕是以秦用戎人由余而霸中國，齊用越人蒙而彊威、宣。〔一〇〕此二國，豈拘於俗，牽於世，繫阿偏之辭哉？公聽並觀，垂名當世。〔一一〕故意合則胡越為昆弟，由余、越人蒙是矣；不合，則骨肉出逐不收，朱、象、管、蔡是矣。今人主誠能用齊、秦之義，後宋、魯之聽，則五伯不足稱，三王易為也。
〔一〕集解晉灼曰：「司馬喜三相中山。」蘇林曰：「六國時人，被此刑也。」索隱事見戰國策及呂氏春秋。蘇林云：「六國時人，相中山也。」
〔二〕索隱案：應侯傳作「折脅摺齒」是也。說文「拉，摧也」，音力答及。
〔三〕集解漢書音義曰：「殷之末世人。」索隱申屠狄。按：莊子「申屠狄諫而不用，負石自投河」。韋昭云「六國時人」。漢書云自沈於雍河，服虔曰雍州之河，又新序作「抱甕自沈於河」，不同也。
〔四〕集解列士傳曰：「周之末世人。」索隱亦見莊子。張晏曰「負石欲沈」。
〔五〕集解應劭曰：「齊桓公夜出迎客，而甯戚疾擊其牛角商歌曰：『南山矸，白石爛，生不遭堯與舜禪。短布單衣適至骭，從昏飯牛薄夜半，長夜曼曼何時旦？』公召與語，說之，以為大夫。」索隱事見呂氏春秋。商歌謂為商聲而歌也，或云商旅人歌也，二說並通。矸音公彈反。矸者，白淨貌也。顧野王又作岸音也。禪音膳，如字讀，協韻失之故也。埤蒼云「骭，脛也」。字林音下諫反。
〔六〕索隱論語「齊人歸女樂，季桓子受之，三日不朝，孔子行」也。
〔七〕索隱案左氏，司城子罕姓樂名喜，乃宋之賢臣也。漢書作「子冉」。不知子冉是何人。文穎曰「子冉，子罕也」。又按：荀卿傳云「墨翟，孔子時人，或云在孔子後」。又襄二十九年左傳「宋饑，子罕請出粟」。按：時孔子適八歲，則墨翟與子罕不得相輩，或以子冉為是也。
〔八〕索隱案：國語云「眾心成城，眾口鑠金」。賈逵云「鑠，消也。眾口所惡，雖金亦為之消亡」。又風俗通云「或說有美金於此，眾人或共詆訿，言其不純金，賣者欲其必售，因取鍛燒以見其真，是為眾口鑠金也」。
〔九〕索隱大顏云：「讒人積久譖毀，則父兄伯叔自相誅戮，骨肉為之消滅也。」
〔一〇〕索隱越人蒙未見所出。漢書作「子臧」。又張晏云「子臧，越人」。或蒙之字也。
〔一一〕索隱小顏云：「公聽，言不私；並觀，所見齊同也。」
是以聖王覺寤，捐子之之心，〔一〕而能不說於田常之賢；〔二〕封比干之後，修孕婦之墓，〔三〕故功業復就於天下。何則？欲善無厭也。夫晉文公親其讎，彊霸諸侯；齊桓公用其仇，而一匡天下。〔四〕何則，慈仁慇勤，誠加於心，不可以虛辭借也。
〔一〕集解徐廣曰：「燕王讓國於其大臣子之也。」
〔二〕集解應劭曰：「田常事齊簡公，簡公說之，而殺簡公。使人君去此心，則國家安全也。」
〔三〕集解應劭曰：「紂刳妊者，觀其胎產也。」索隱案：比干之後，後謂子也，不見其文。尚書封比干之墓，又惟云刳剔孕婦，則武王雖反商政，亦未必修孕婦之墓也。
〔四〕集解謂晉寺人勃鞮、齊管仲也。
至夫秦用商鞅之法，東弱韓、魏，兵彊天下，而卒車裂之；越用大夫種之謀，禽勁吳，霸中國，而卒誅其身。是以孫叔敖三去相而不悔，〔一〕於陵子仲辭三公為人灌園。〔二〕今人主誠能去驕傲之心，懷可報之意，披心腹，見情素，墮肝膽，施德厚，終與之窮達，無愛於士，則桀之狗可使吠堯，〔三〕而蹠之客可使刺由；〔四〕況因萬乘之權，假聖王之資乎？然則荊軻之湛七族，〔五〕要離之燒妻子，〔六〕豈足道哉！
〔一〕索隱案：三得相不喜，知其才之自得也；三去相不悔，知非己之罪也。
〔二〕集解列士傳曰：「楚於陵子仲，楚王欲以為相，而不許，為人灌園。」索隱案：孟子云陳仲子，齊陳氏之族。兄為齊卿，仲子以為不義，乃適楚，居于於陵，自謂於陵子仲。楚王騁以為相，子仲遂夫妻相與逃，為人灌園。烈士傳云字子終。
〔三〕集解韋昭曰：「言恩厚無不使也。」索隱及下「跖之客可使刺由」，此並見戰國策。服虔云仲由也。應劭云許由也。
〔四〕集解應劭曰：「跖之客為其人使刺由。由，許由也。跖，盜跖也。」
〔五〕集解應劭曰：「荊軻為燕刺秦始皇，不成而死，其族坐之湛沒。吳王闔閭欲殺王子慶忌，要離詐以罪亡，令吳王燔其妻子，要離走見慶忌，以劍刺之。」張晏曰：「七族，上至曾祖，下至曾孫。」索隱湛音沈。張晏云「七族，上至曾祖，下至元孫」。又一說云，父之族，一也；姑之子，二也；姊妹之子，三也；女子之子，四也；母之族，五也；從子，六也；及妻父母凡七。
〔六〕索隱事見呂氏春秋。
臣聞明月之珠，夜光之璧，以闇投人於道路，人無不按劍相眄者。何則？無因而至前也。蟠木根柢，輪囷〔一〕離詭，〔二〕而為萬乘器者。何則？以左右先為之容也。〔三〕故無因至前，雖出隨侯之珠，夜光之璧，猶結怨而不見德。故有人先談，則以枯木朽株樹功而不忘。今夫天下布衣窮居之士，身在貧賤，雖蒙堯、舜之術〔四〕，挾伊、管之辯，懷龍逢、比干之意，欲盡忠當世之君，而素無根柢之容，雖竭精思，欲開忠信，輔人主之治，則人主必有按劍相眄之跡，是使布衣不得為枯木朽株之資也。
〔一〕索隱孟康云：「蟠結之木也。」晉灼云：「槃柢，木根也。」
〔二〕集解張晏曰：「根柢，下本也。輪囷離詭，委曲槃戾也。」
〔三〕索隱謂左右先加雕刻，是為之容飾也。
〔四〕索隱案：言雖蒙被堯、舜之道。
是以聖王制世御俗，獨化於陶鈞之上，〔一〕而不牽於卑亂之語，不奪於眾多之口。故秦皇帝任中庶子蒙嘉之言，以信荊軻之說，而匕首竊發；〔二〕周文王獵涇、渭，載呂尚而歸，以王天下。故秦信左右而殺，周用烏集而王。〔三〕何則？以其能越攣拘之語，馳域外之議，獨觀於昭曠之道也。
〔一〕集解漢書音義曰：「陶家名模下圓轉者為鈞，以其能制器為大小，比之於天。」索隱張晏云：「陶，冶；鈞，範也。作器，下所轉者名鈞。」韋昭曰：「陶，燒瓦之灶。鈞，木長七尺，有絃，所以調為器具也。」崔浩云：「以鈞制器萬殊，故如造化也。」
〔二〕索隱案：通俗文云「其頭類匕，故曰匕首，短而便用也」。
〔三〕集解漢書音義曰：「太公望塗覯卒遇，共成王功，若烏鳥之暴集也。」索隱韋昭云：「呂尚適周，如烏之集。」
今人主沈於諂諛之辭，牽於帷裳之制，〔一〕使不羈之士與牛驥同皁，〔二〕此鮑焦所以忿於世而不留富貴之樂也。〔三〕
〔一〕集解漢書音義曰：「言為左右便辟侍帷裳臣妾所見牽制。」
〔二〕集解漢書音義曰：「食牛馬器，以木作，如槽也。」索隱案：言駿足不可羈絆，以比逸才之人。應劭云「皁，櫪也」。韋昭云「皁，養馬之官，下士也」。案：養馬之官，其衣皁也。又郭璞云「皁，養馬器也」。正義顏云：「不羈，言才識高遠，不可羈係。皁，在早反。方言云『梁、宋、齊、楚、燕之閒謂櫪曰皁』。」
〔三〕集解如淳曰：「莊子云鮑焦飾行非世，抱木而死。」索隱晉灼云：「列士傳鮑焦怨世不用己，採蔬於道。子貢難曰：『非其代而採其蔬，此焦之有哉？』棄其蔬，乃立枯洛水之上。」案：此事見莊子及說苑、韓詩外傳，小有不同耳。
臣聞盛飾入朝者不以利汙義，砥厲名號者不以欲傷行，故縣名勝母〔一〕而曾子不入，〔二〕邑號朝歌而墨子回車。〔三〕今欲使天下寥廓之士，攝於威重之權，主於位勢之貴，故回面〔四〕汙行以事諂諛之人而求親近於左右，則士伏死堀穴巖（巖）〔藪〕之中耳，〔五〕安肯有盡忠信而趨闕下者哉！
〔一〕集解漢書云里名勝母也。正義鹽鐵論皆云里名，尸子及此傳云縣名，未詳也。
〔二〕索隱按：淮南子及鹽鐵論並云里名勝母，曾子不入，蓋以名不順故也。尸子以為孔子至勝母縣，暮而不宿，則不同也。
〔三〕集解晉灼曰：「朝歌者，不時也。」正義朝歌，今衛州縣也。
〔四〕索隱杜預云：「回，邪也。」
〔五〕集解詩云：「節彼南山，維石巖巖。」
書奏梁孝王，孝王使人出之，卒為上客。
太史公曰：魯連其指意雖不合大義，然余多其在布衣之位，蕩然肆志，不詘於諸侯，談說於當世，折卿相之權。鄒陽辭雖不遜，然其比物連類，有足悲者，亦可謂抗直不橈矣，吾是以附之列傳焉。
【索隱述贊】魯連達士，高才遠致。釋難解紛，辭祿肆志。齊將挫辯，燕軍沮氣。鄒子遇讒，見詆獄吏。慷慨獻說，時王所器。
卷八十四　　　屈原賈生列傳第二十四
屈原者，名平，楚之同姓也。〔一〕為楚懷王左徒。〔二〕博聞彊志，明於治亂，嫺〔三〕於辭令。入則與王圖議國事，以出號令；出則接遇賓客，應對諸侯。王甚任之。
〔一〕正義屈、景、昭皆楚之族。王逸云：「楚王始都是，生子瑕，受屈為卿，因以為氏。」
〔二〕正義蓋今（在）左右拾遺之類。
〔三〕集解史記音隱曰：「音閑」。
上官大夫與之同列，爭寵而心害其能。懷王使屈原造為憲令，屈平屬草稿〔一〕未定。上官大夫見而欲奪之，〔二〕屈平不與，因讒之曰：「王使屈平為令，眾莫不知，每一令出，平伐其功，（曰）以為『非我莫能為』也。」王怒而疏屈平。
〔一〕索隱屬音燭。草稿謂創制憲令之本也。漢書作「草具」，崔浩謂發始造端也。
〔二〕正義王逸云上官靳尚。
屈平疾王聽之不聰也，讒諂之蔽明也，邪曲之害公也，方正之不容也，故憂愁幽思而作離騷。〔一〕離騷者，猶離憂也。夫天者，人之始也；父母者，人之本也。人窮則反本，故勞苦倦極，未嘗不呼天也；疾痛慘怛，〔二〕未嘗不呼父母也。屈平正道直行，〔三〕竭忠盡智以事其君，讒人閒之，可謂窮矣。信而見疑，忠而被謗，能無怨乎？屈平之作離騷，蓋自怨生也。國風好色而不淫，小雅怨誹而不亂。〔四〕若離騷者，可謂兼之矣。上稱帝嚳，下道齊桓，中述湯武，以刺世事。明道德之廣崇，治亂之條貫，靡不畢見。其文約，其辭微，其志絜，其行廉，其稱文小而其指極大，舉類邇而見義遠。其志絜，故其稱物芳。其行廉，故死而不容自疏。濯淖〔五〕汙泥〔六〕之中，蟬蛻於濁穢，〔七〕以浮游塵埃之外，不獲世之滋垢，皭然〔八〕泥而不滓者也。〔九〕推此志也，雖與日月爭光可也。〔一〇〕
〔一〕索隱〈忄叟〉，亦作「騷」。按：楚詞「〈忄叟〉」作「騷」，音素刀反。應劭云「離，遭也；騷，憂也」。又離騷序云「離，別也；騷，愁也」。
〔二〕正義上七感反，下丁達反。慘，毒也。怛，痛也。
〔三〕正義寒孟反。
〔四〕正義誹，方畏反。
〔五〕索隱上音濁，下音鬧。
〔六〕索隱上音烏故反，下音奴計反。
〔七〕正義蛻音稅，去皮也，又他臥反。
〔八〕集解徐廣曰：「皭，疏淨之貌。」索隱皭音自若反。徐廣云「疏淨之貌」。
〔九〕索隱泥亦音涅，滓亦音淄，又並如字。
〔一〇〕正義言屈平之仕濁世，去其汙垢，在塵埃之外。推此志意，雖與日月爭其光明，斯亦可矣。
屈平既絀，其後秦欲伐齊，齊與楚從親，〔一〕惠王患之，乃令張儀詳去秦，厚幣委質事楚，曰：「秦甚憎齊，齊與楚從親，楚誠能絕齊，秦願獻商、於之地六百里。」楚懷王貪而信張儀，遂絕齊，使使如秦受地。張儀詐之曰：「儀與王約六里，不聞六百里。」楚使怒去，歸告懷王。懷王怒，大興師伐秦。秦發兵擊之，大破楚師於丹、淅，〔二〕斬首八萬，虜楚將屈匄，〔三〕遂取楚之漢中地。〔四〕懷王乃悉發國中兵以深入擊秦，戰於藍田。魏聞之，襲楚至鄧。〔五〕楚兵懼，自秦歸。而齊竟怒不救楚，楚大困。
〔一〕正義上足松反。
〔二〕索隱二水名。謂於丹水之北，淅水之南。丹水、淅水皆縣名，在弘農，所謂丹陽、淅。正義丹陽，今枝江故城。
〔三〕索隱屈，姓。匄，名，音蓋也。
〔四〕索隱徐廣曰：「楚懷王十六年，張儀來相；十七年，秦敗屈匄。」正義梁州。
〔五〕索隱按：此鄧在漢水之北，故鄧侯城也。
明年，秦割漢中地與楚以和。楚王曰：「不願得地，願得張儀而甘心焉。」張儀聞，乃曰：「以一儀而當漢中地，臣請往如楚。」如楚，又因厚幣用事者臣靳尚，而設詭辯於懷王之寵姬鄭袖。懷王竟聽鄭袖，復釋去張儀。是時屈平既疏，不復在位，使於齊，顧反，諫懷王曰：「何不殺張儀？」懷王悔，追張儀不及。〔一〕
〔一〕索隱按：張儀傳無此語也。
其後諸侯共擊楚，大破之，殺其將唐眛。〔一〕
〔一〕集解徐廣曰：「二十八年敗唐眛也。」正義眛，莫葛反。
時秦昭王與楚婚，欲與懷王會。懷王欲行，屈平曰：「秦虎狼之國，不可信，不如毋行。」〔一〕懷王稚子子蘭勸王行：「柰何絕秦歡！」懷王卒行。入武關，秦伏兵絕其後，因留懷王，〔二〕以求割地。懷王怒，不聽。亡走趙，趙不內。復之秦，竟死於秦而歸葬。
〔一〕索隱按：楚世家昭睢有此言，蓋二人同諫王，故彼此各隨錄之也。
〔二〕集解徐廣曰：「三十年入秦。」
長子頃襄王立，〔一〕以其弟子蘭為令尹。楚人既咎子蘭以勸懷王入秦而不反也。
〔一〕索隱名橫。
屈平既嫉之，雖放流，睠顧楚國，繫心懷王，不忘欲反，冀幸君之一悟，俗之一改也。其存君興國而欲反覆之，一篇之中三致志焉。然終無可柰何，故不可以反，卒以此見懷王之終不悟也。人君無愚智賢不肖，〔一〕莫不欲求忠以自為，舉賢以自佐，然亡國破家相隨屬，而聖君治國累世而不見者，其所謂忠者不忠，而所謂賢者不賢也。懷王以不知忠臣之分，故內惑於鄭袖，外欺於張儀，疏屈平而信上官大夫、令尹子蘭。兵挫地削，亡其六郡，身客死於秦，為天下笑。此不知人之禍也。易曰：「井泄不食，〔二〕為我心惻，〔三〕可以汲。〔四〕王明，並受其福。」〔五〕王之不明，豈足福哉！〔六〕
〔一〕索隱此已下太史公傷懷王之不任賢，信讒而不能反國之論也。
〔二〕集解向秀曰：「泄者，浚治去泥濁也。」索隱向秀字子期，晉人，注易。
〔三〕集解張璠曰：「可為惻然，傷道未行也。」索隱張璠亦晉人，注易也。
〔四〕索隱按：京房易章句言「我道可汲而用也」。
〔五〕集解易象曰：「求王明受福也。」索隱按：京房章句曰「上有明王，汲我道而用之，天下並受其福，故曰『王明並受其福』也。」
〔六〕集解徐廣曰：「一云『不足福』。」正義言楚王不明忠臣，豈足受福，故屈原懷沙自沈。
令尹子蘭聞之大怒，卒使上官大夫短屈原於頃襄王，頃襄王怒而遷之。〔一〕
〔一〕集解離騷序曰：「遷於江南。」
屈原至於江濱，被髮行吟澤畔。顏色憔悴，形容枯槁。漁父〔一〕見而問之曰：「子非三閭大夫歟？〔二〕何故而至此？」屈原曰：「舉世混濁而我獨清，眾人皆醉而我獨醒，是以見放。」漁父曰：「夫聖人者，不凝滯於物而能與世推移。舉世混濁，何不隨其流〔三〕而揚其波？眾人皆醉，何不餔其糟而啜其醨？何故懷瑾握瑜〔四〕而自令見放為？」屈原曰：「吾聞之，新沐者必彈冠，新浴者必振衣，人又誰能以身之察察，〔五〕受物之汶汶者乎！〔六〕寧赴常流〔七〕而葬乎江魚腹中耳，又安能以皓皓之白而蒙世俗之溫蠖乎！」〔八〕
〔一〕索隱音甫。
〔二〕集解離騷序曰：「三閭之職，掌王族三姓，曰昭、屈、景，序其譜屬，率其賢良，以厲國士。」
〔三〕索隱按：楚詞作「滑其泥」。
〔四〕索隱按：楚詞此「懷瑾握瑜」作「深思高舉」也。
〔五〕集解王逸曰：「己靜絜。」
〔六〕集解王逸曰：「蒙垢污。」索隱汶汶者，音閔。汶汶猶昏暗也。
〔七〕索隱常流猶長流也。
〔八〕索隱蠖音烏廓反。溫蠖猶惛憤。楚詞作「蒙世之塵埃哉」。
乃作懷沙之賦。〔一〕其辭曰：
〔一〕索隱按：楚詞九懷曰「懷沙礫以自沉」，此其義也。
陶陶孟夏兮，草木莽莽。〔一〕傷懷永哀兮，汩徂南土〔二〕。眴兮窈窈，〔三〕孔靜幽墨。〔四〕冤結紆軫兮，離愍之長鞠；〔五〕撫情效志兮，俛詘以自抑。
〔一〕集解王逸曰：「陶陶，盛陽貌。莽莽，盛茂貌。」索隱音姥。正義莫古反。
〔二〕集解王逸曰：「汩，行貌。」索隱王師叔曰：「汩，行貌也。」方言曰：「謂疾行也。」
〔三〕集解徐廣曰：「眴，眩也。」索隱眴音舜。徐氏云：「眴音眩。窈音烏鳥反。」
〔四〕集解王逸曰：「孔，甚也。墨，無聲也。」正義孔，甚。墨，無聲。言江南山高澤深，視之眴；野甚清淨，歎無人聲。
〔五〕集解王逸曰：「鞠，窮。紆，屈也。軫，痛也。愍，病也。」索隱離湣。湣，病。鞠，窮。
刓方以為圜兮，常度未替；〔一〕易初本由兮，君子所鄙。〔二〕章畫職墨兮，前度未改；〔三〕內直質重兮，大人所盛。〔四〕巧匠不斲兮，孰察其揆正？玄文幽處兮，矇謂之不章；〔五〕離婁微睇兮，瞽以為無明。〔六〕變白而為黑兮，倒上以為下。〔七〕鳳皇在笯兮，〔八〕雞雉翔舞。〔九〕同糅玉石兮，一概而相量。〔一〇〕夫黨人之鄙妒兮，羌不知吾所臧。〔一一〕
〔一〕集解王逸曰：「刓，削；度，法；替，廢也。言人刓削方木，欲以為圓，其常法度尚未廢也。」索隱刓音五官反。謂刻刳方木以為圓，其常法度尚未廢。
〔二〕集解王逸曰：「由，道也。」正義本，常也。鄙，恥也。言人遭世不道，變易初行，違離光道，君子所鄙。
〔三〕集解王逸曰：「章，明也。度，法也。言工明於所畫，念其繩墨，修前人之法，不易其道，則曲木直而惡木好。」索隱章，明也。畫，計畫也。楚詞「職」作「志」。志，念也。餘如注所解。
〔四〕集解王逸曰：「言人質性敦厚，心志正直，行無過失，則大人君子所盛美也。」
〔五〕集解王逸曰：「玄，黑也。矇，盲者也。詩云『矇瞍奏公』。章，明也。」
〔六〕集解王逸曰：「離婁，古明視者也。瞽，盲也。」正義睇，田帝反，眄也。
〔七〕索隱音戶。
〔八〕集解徐廣曰：「笯，一作『郊』。」駰案：王逸曰「笯，籠落也」。索隱笯音奴，又女加反。徐云一作「郊」。按：籠落謂藤蘿之相籠絡。正義應瑞圖云：「黃帝問天老曰：『鳳鳥何如？』天老曰：『鴻前而麟後，蛇頸而魚尾，龍文而龜身，燕颣而雞喙，首戴德，頸揭義，背負仁，心入信，翼俟順，足履正，尾繫武，小音金，大音鼓，延頸奮翼，五色備舉。』」
〔九〕索隱楚詞「雉」作「鶩」。
〔一〇〕集解王逸曰：「忠佞不異。」
〔一一〕集解王逸曰：「莫昭我之善意。」索隱按：王師叔云「羌，楚人語辭」。言卿何為也。正義羌音彊。
任重載盛兮，陷滯而不濟；〔一〕懷瑾握瑜兮，窮不得余所示。〔二〕邑犬群吠兮，吠所怪也；誹駿疑桀兮，固庸態也。〔三〕文質疏內兮，眾不知吾之異采；〔四〕材樸委積兮，莫知余之所有。重仁襲義兮，謹厚以為豐；〔五〕重華不可牾兮，〔六〕孰知余之從容！古固有不並兮，豈知其故也？〔七〕湯禹久遠兮，邈不可慕也。懲違改忿兮，抑心而自彊；離湣而不遷兮，願志之有象。〔八〕進路北次兮，〔九〕日昧昧其將暮；含憂虞哀兮，〔一〇〕限之以大故。〔一一〕
〔一〕集解王逸曰：「言己才力盛壯，可任用重載，而身陷沒沈滯，不得成其本志也。」
〔二〕集解王逸曰：「示，語也。」
〔三〕集解王逸曰：「千人才為俊，一國高為桀也。庸，冢賤之人也。」索隱按：尹文子云「千人曰俊，萬人曰桀」。今乃誹俊疑傑，固是庸人之態也。
〔四〕集解徐廣曰：「異，一作『奧』。」駰案：王逸曰「采，文采也」。
〔五〕集解王逸曰：「重，累也。襲，及也。」
〔六〕集解王逸曰：「牾，逢也。」索隱楚詞「牾」作「〈辶咢〉」，並吳故反。王師叔云「牾，逢也」。
〔七〕索隱楚詞作「莫知其何故」。
〔八〕集解王逸曰：「象，法也。」
〔九〕正義北次將就。
〔一〇〕索隱楚詞作「舒憂娛哀」。娛音虞。娛者，樂也。
〔一一〕集解王逸曰：「娛，樂也。大故謂死亡也。」
亂曰：〔一〕浩浩沅、湘兮，〔二〕分流汨兮。〔三〕脩路幽拂兮，〔四〕道遠忽兮。曾吟恆悲兮，永歎慨兮。世既莫吾知兮，人心不可謂兮。〔五〕懷情抱質兮，獨無匹兮。伯樂既歿兮，驥將焉程兮？〔六〕人生稟命兮，各有所錯兮。〔七〕定心廣志，餘何畏懼兮？〔八〕曾傷爰哀，永歎喟兮。〔九〕世溷不吾知，心不可謂兮。知死不可讓兮，願勿愛兮。明以告君子兮，吾將以為類兮。〔一〇〕
〔一〕索隱王師叔曰：「亂者，理也。所以發理辭指，撮總其要，而重理前意也。」
〔二〕索隱二水名。按：地理志湘水出零陵陽海山，北入江。沅即湘之後流也。正義說文云：「沅水出牂柯，東北流入江。湘水出零陵縣陽海山，北入江。」按：二水皆經岳州而入大江也。
〔三〕集解王逸：「汨，流也。」
〔四〕索隱楚詞作「幽蔽」也。
〔五〕集解王逸曰：「謂猶說也。」索隱楚詞無「曾吟」已下二十一字。
〔六〕集解王逸曰：「程，量也。」
〔七〕集解王逸曰：「錯，安也。」
〔八〕索隱楚詞「餘」並作「余」。
〔九〕集解王逸曰：「喟，息也。」
〔一〇〕集解王逸曰：「類，法也。」正義按：類，例也。以為忠臣不事亂君之例。
於是懷石遂自（投）〔沈〕汨羅以死。〔一〕
〔一〕集解應劭曰：「汨水在羅，故曰汨羅也。」索隱汨水在羅，故曰汨羅。地理志長沙有羅縣，羅子之所徙。荊州記「羅縣北帶汨水」。汨音覓也。正義故羅縣城在岳州湘陰縣東北六十里。春秋時羅子國，秦置長沙郡而為縣也。按：縣北有汨水及屈原廟。續齊諧記云：「屈原以五月五日投汨羅而死，楚人哀之，每於此日以竹筒貯米投水祭之。漢建武中，長沙區回白日忽見一人，自稱三閭大夫。謂回曰：『聞君常見祭，甚善。但常年所遺，並為蛟龍所竊，今若有惠，可以練樹葉塞上，以五色絲轉縛之，此物蛟龍所憚。』回依其言。世人五月五日作，并帶五色絲及練葉，皆汨羅之遺風。」
屈原既死之後，楚有宋玉、唐勒、景差〔一〕之徒者，皆好辭而以賦見稱；然皆祖屈原之從容辭令，終莫敢直諫。其後楚日以削，數十年竟為秦所滅。
〔一〕集解徐廣曰：「或作『慶』。」索隱按：楊子法言及漢書古今人表皆作「景瑳」，今作「差」是字省耳。又按：徐、裴、鄒三家皆無音，是讀如字也。
自屈原沈汨羅後百有餘年，漢有賈生，為長沙王太傅，過湘水，投書以弔屈原。
賈生名誼，〔一〕雒陽人也。年十八，以能誦詩屬書聞於郡中。吳廷尉為河南守，聞其秀才，〔二〕召置門下，甚幸愛。孝文皇帝初立，聞河南守吳公〔三〕治平為天下第一，故與李斯同邑而常學事焉，乃徵為廷尉。廷尉乃言賈生年少，頗通諸子百家之書。文帝召以為博士。
〔一〕索隱名義。漢書並作「誼」也。
〔二〕正義顏云：「秀，美也。」應劭云：「避光武諱改『茂才』也。」
〔三〕索隱按：吳，姓也。史失名，故稱公。
是時賈生年二十餘，最為少。每詔令議下，諸老先生不能言，賈生盡為之對，人人各如其意所欲出。諸生於是乃以為能，不及也。孝文帝說之，超遷，一歲中至太中大夫。
賈生以為漢興至孝文二十餘年，天下和洽，而固當改正朔，易服色，法制度，定官名，興禮樂，乃悉草具其事儀法，色尚黃，數用五，〔一〕為官名，悉更秦之法。孝文帝初即位，謙讓未遑也。諸律令所更定，及列侯悉就國，其說皆自賈生發之。於是天子議以為賈生任公卿之位。絳、灌、東陽侯、馮敬之屬盡害之，〔二〕乃短賈生曰：「雒陽之人，年少初學，專欲擅權，紛亂諸事。」於是天子後亦疏之，不用其議，乃以賈生為長沙王太傅。
〔一〕正義漢文帝時黃龍見成紀，故改為土也。
〔二〕正義絳、灌，周勃、灌嬰也。東陽侯，張相如。馮敬時為御史大夫。
賈生既辭往行，聞長沙卑溼，自以壽不得長，又以適去，〔一〕意不自得。及渡湘水，為賦以弔屈原。其辭曰：
〔一〕集解徐廣曰：「適，竹革反。」韋昭曰：「謫，譴也。」索隱韋昭云：「適，譴也。」字林云：「丈厄反。」
共承嘉惠兮，〔一〕俟罪長沙。側聞屈原兮，自沈汨羅。造託〔二〕湘流兮，敬弔先生。遭世罔極兮，乃隕厥身。嗚呼哀哉，逢時不祥！鸞鳳伏竄兮，〔三〕鴟梟翱翔。闒茸尊顯兮，〔四〕讒諛得志；賢聖逆曳兮，方正倒植。〔五〕世謂伯夷貪兮，謂盜跖廉；〔六〕莫邪為頓兮，〔七〕鉛刀為銛。〔八〕于嗟嚜嚜兮，生之無故〔九〕！斡棄周鼎兮寶康瓠，〔一〇〕騰駕罷牛兮驂蹇驢，〔一一〕驥垂兩耳兮服鹽車。〔一二〕章甫薦屨兮，〔一三〕漸不可久；〔一四〕嗟苦先生兮，獨離此咎！〔一五〕
〔一〕集解張晏曰：「恭，敬也。」
〔二〕索隱造音七到反。
〔三〕索隱竄音如字，又七外反。
〔四〕索隱闒音天臘反。茸音而隴反。案：應劭、胡廣云「闒茸不才之人，無六翮翱翔之用而反尊貴」。字林曰「闒茸，不肖之人」。
〔五〕索隱胡廣云：「逆曳，不得順隨道而行也。倒植，賢不肖顛倒易位也。」
〔六〕索隱案：漢書作「隨、夷溷兮跖、蹻廉」，一句皆兼兩人。隨，卞隨也。夷，伯夷也。跖，盜跖也。蹻，莊蹻也。
〔七〕集解應劭曰：「莫邪，吳大夫也，作寶劍，因以冠名。」瓚曰：「許慎曰莫邪，大戟也。」索隱應劭曰：「莫邪，吳大夫也。作寶劍，因名焉。」吳越春秋曰：「吳王使干將造劍二枚，一曰干將，二曰莫邪。」莫邪、干將，劍名也。頓，鈍也。
〔八〕集解徐廣曰：「思廉反。」駰案：漢書音義曰「銛謂利」。索隱鉛者，錫也。銛，利也，音纖。言其暗惑也。
〔九〕集解應劭曰：「嚜嚜，不自得意。」瓚曰：「生謂屈原也。」
〔一〇〕集解如淳曰：「斡，轉也。爾雅曰『康瓠謂之甈』，大瓠也。」應劭曰：「康，容也。斡音筦。筦，轉也。一曰康，空也。」索隱斡，轉也，烏活反。爾雅云「康瓠謂之甈」。甈音丘列反。李巡云「康謂大瓠也」。康，空也。晉灼云「斡，古『管』字也」。
〔一一〕正義罷音皮。
〔一二〕索隱戰國策曰：「夫驥服鹽車上太山中阪，遷延負轅不能上，伯樂下車哭之也。」
〔一三〕集解應劭曰：「章甫，殷冠也。」
〔一四〕集解劉向別錄曰：「因以自諭自恨也。」
〔一五〕集解應劭曰：「嗟，咨嗟。苦，勞苦。言屈原遇此難也。」
訊曰：〔一〕已矣，國其莫我知，獨堙鬱兮〔二〕其誰語？鳳漂漂其高遰〔三〕兮，夫固自縮而遠去。〔四〕襲九淵之神龍兮，〔五〕沕〔六〕深潛以自珍。〔七〕彌融爚〔八〕以隱處兮，〔九〕夫豈從螘與蛭螾？〔一〇〕所貴聖人之神德兮，遠濁世而自藏。使騏驥可得係羈兮，豈云異夫犬羊！〔一一〕般紛紛其離此尤兮，〔一二〕亦夫子之辜也！〔一三〕瞝九州〔一四〕而相君兮，何必懷此都也？鳳皇翔于千仞之上兮，覽德煇而下之；〔一五〕見細德之險（微）〔徵〕兮，搖增翮〔一六〕逝而去之。〔一七〕彼尋常之汙瀆兮〔一八〕，豈能容吞舟之魚！橫江湖之鱣鱏兮，〔一九〕固將制於蟻螻。〔二〇〕
〔一〕集解李奇曰：「訊，告也。」張晏曰：「訊，離騷下章亂辭也。」索隱誶曰。李奇曰：「誶，告也，音信。」張晏曰：「訊，離騷下章誶亂也。」劉伯莊音素對反。訊猶宣也，重宣其意。周成、師古音碎也。
〔二〕索隱漢書作「壹鬱」，意亦通。
〔三〕索隱音逝也。
〔四〕索隱縮，漢書作「引」也。
〔五〕集解鄧展曰：「襲，重也。」或曰襲，覆也，猶言察也。索隱襲，復也。莊子曰「千金之珠必在九重之淵，而驪龍頷下」，故云「九淵之神龍」也。
〔六〕集解徐廣曰：「亡筆反。」
〔七〕集解徐廣曰：「沕，潛藏也。」索隱張晏曰：「沕，潛藏也。音密，又音勿也。」
〔八〕集解徐廣曰：「一云『偭蟂獺』。」
〔九〕集解徐廣曰：「一本云『彌蝎爚以隱處』也。」索隱漢書作「偭蟂獺」，徐廣又一本作「彌蝎爚以隱處」，蓋總三本不同也。案：蘇林云「偭音面」。應劭云「偭，背也。蟂獺，水蟲，害魚者。以言背惡從善也」。郭璞注爾雅云「似鳧，江東謂之魚鵁」。正義顧野王云：「彌，遠也。融，明也。爚，光也。」沒深藏以自珍，彌遠明光以隱處也。
〔一〇〕集解漢書「螘」字作「蝦」。韋昭曰：「蝦，蝦蟆也。蛭，水蟲。螾，丘螾也。」索隱螘音蟻。漢書作「蝦」。言偭然絕於蟂獺，況從蝦與蛭螾也。蛭音質。螾音引也。正義言寧投水合神龍，豈陸葬從蟻與蛭蚓。
〔一一〕正義使騏驥可得係縛羈絆，則與犬羊無異。責屈原不去濁世以藏隱。騏文如綦也。驥，千里馬。
〔一二〕集解蘇林曰：「般音盤。」孟康曰：「般音班。」或曰盤桓不去，紛紛構讒意也。索隱般音班，又音盤，槃桓也。紛紛猶藉藉，構讒之意也。尤謂怨咎也。
〔一三〕索隱漢書「辜」作「故」。夫子謂屈原也。李奇曰：「亦夫子不如麟鳳翔逝之故，罹此咎也。」
〔一四〕索隱瞝，丑知反，謂歷觀也。漢書作「歷九州」。
〔一五〕索隱案：言鳳皇翔，見人君有德乃下。故禮曰「德煇動乎內」是也。
〔一六〕集解徐廣曰：「一云『遙增擊』也。」
〔一七〕正義搖，動也。增，加也。言見細德之人，又有險難微起，則合加動羽翮，遠逝而去之。
〔一八〕集解應劭曰：「八尺曰尋，倍尋曰常。」索隱音烏獨二音。汙，潢汙；瀆，小渠也。
〔一九〕集解如淳曰：「大魚也。」瓚曰：「鱏魚無鱗，口近腹下。」
〔二〇〕索隱莊子云庚桑楚謂弟子曰「吞舟之魚，蕩而失水，則螻蟻能制之」。戰國策齊人說靖郭君亦同。案：以此喻小國暗主不容忠臣，而為讒賊小臣之所見害。
賈生為長沙王太傅〔一〕三年，有鴞飛入賈生舍，止于坐隅。楚人命鴞曰「服」。〔二〕賈生既以適居長沙，長沙卑溼，自以為壽不得長，傷悼之，乃為賦以自廣。〔三〕其辭曰：
〔一〕索隱為長沙傅。案：誼為傅是吳芮之玄孫產襲長沙王之時也，非景帝之子長沙王發也。荊州記「長沙城西北隅有賈誼宅及誼石床在矣」。正義漢文帝年表云吳芮之玄孫差襲長沙王也。傅為長沙靖王差之二年也。括地志云：「吳芮故城在潭州長沙縣東南三百里。賈誼宅在縣南三十步。湘水記云『誼宅中有一井，誼所穿，極小而深，上斂下大，其狀如壺。傍有一局腳石床，容一人坐，形流古制，相承云誼所坐』。」
〔二〕集解晉灼曰：「異物志有山鴞，體有文色，土俗因形名之曰服。不能遠飛，行不出域。」索隱案：鄧展云「似鵲而大」。晉灼云「巴蜀異物志有鳥〔如〕小雞，體有文色，土俗因形名之曰服。不能遠飛，行不出域」。荊州記云「巫縣有鳥如雌雞，其名為鴞，楚人謂之服」。吳錄云「服，黑色，鳴自呼。」
〔三〕索隱案：姚氏云「廣猶寬也」。
單閼之歲兮，〔一〕四月孟夏，庚子日施兮，服集予舍〔二〕，止于坐隅，貌甚閒暇。異物來集兮，私怪其故，發書占之兮，筴言其度。〔三〕曰「野鳥入處兮，主人將去」。請問于服兮：〔四〕「予去何之？吉乎告我，凶言其菑。〔五〕淹數之度兮，語予其期。」〔六〕服乃歎息，舉首奮翼，口不能言，請對以意。〔七〕
〔一〕集解徐廣曰：「歲在卯曰單閼。文帝六年歲在丁卯。」索隱爾雅云「歲在卯曰單閼」。李巡云「單閼，起也，陽氣推萬物而起，故曰單閼」。孫炎本作「蟬焉」。蟬猶伸也。正義閼，烏葛反。
〔二〕集解徐廣曰：「施，一作『斜』。」索隱施音移。施猶西斜也。漢書作「斜」也。
〔三〕索隱漢書作「讖」。案：說文云「讖，驗言也」。今此「筴」蓋雜筴辭云然。正義發策數之書，占其度驗。
〔四〕索隱于，於也。漢書本有作「子服」者，小顏云「子，加美辭也」。
〔五〕正義音災。
〔六〕集解徐廣曰：「數，速也。」
〔七〕索隱協音臆也。正義協韻音憶。
萬物變化兮，固無休息。斡流而遷兮，〔一〕或推而還。形氣轉續兮，變化而嬗。〔二〕沕穆無窮兮，〔三〕胡可勝言！禍兮福所倚，〔四〕福兮禍所伏；〔五〕憂喜聚門兮，吉凶同域。〔六〕彼吳彊大兮，夫差以敗；越棲會稽兮，句踐霸世。斯游遂成兮，卒被五刑；〔七〕傅說胥靡兮，〔八〕乃相武丁。夫禍之與福兮，何異糾纆。〔九〕命不可說兮，孰知其極？水激則旱兮，矢激則遠。〔一〇〕萬物回薄兮，振蕩相轉。雲蒸雨降兮，錯繆相紛。大專槃物兮，〔一一〕坱軋無垠。〔一二〕天不可與慮兮，〔一三〕道不可與謀。遲數有命兮，惡識其時？
〔一〕索隱斡音烏活反。斡，轉也。
〔二〕集解服虔曰：「嬗音如蟬，謂變蛻也。」或曰蟬蔓相連也。索隱韋昭云：「而，如也。如蟬之蛻化也。」蘇林云：「嬗音蟬，謂其相傳與也。」
〔三〕索隱漢書「無窮」作「無閒」。沕音密，又音昧。沕穆，深微之貌。以言其理深微，不可盡言也。正義沕音勿。
〔四〕正義於犧反，依也。
〔五〕索隱此老子之言。然「禍」字古作「旤」。案：倚者，立身也。伏，下身也。以言禍福遞來，猶如倚伏也。
〔六〕正義言禍福相因，吉凶不定。
〔七〕集解韋昭曰：「斯，李斯也。」
〔八〕集解徐廣曰：「腐刑也。」索隱徐廣云：「胥靡，腐刑也。」晉灼云：「胥，相也。靡，隨也。古者相隨坐輕刑之名。」墨子云「傅說衣褐帶索，傭築於傅巖」。傅巖在河東太陽縣。又夏靖書云「猗氏六十里黃河西岸吳阪下，便得隱穴，是說所潛身處也」。
〔九〕集解應劭曰：「福禍相為表裏，如糾纆繩索相附會也。」瓚曰：「糾，絞也。纆，索也。」索隱韋昭云：「纆，徽也。」又通俗文云：「合繩曰糾。」字林云：「纆三合繩也，音墨。」糾音九。
〔一〇〕索隱此乃淮南子及鶡冠子文也。彼作「水激則悍」。而呂氏春秋作「疾」，以言水激疾則去疾，不能浸潤；矢激疾則去遠也。說文「旱」與「悍」同音，以言水矢流飛，本以無礙為通利，今遇物觸之，則激怒，更勁疾而遠悍，猶人或因禍致福，倚伏無常也。
〔一一〕集解漢書「專」字作「鈞」。如淳曰：「陶者作器於鈞上，此以造化為大鈞。」索隱漢書云「大鈞播物」，此「專」讀曰「鈞」。槃猶轉也，與播義同。如淳云：「陶者作器於鈞上，以造化為大鈞也。」虞喜志林云：「大鈞造化之神，鈞陶萬物，品授群形者也。」案：上鄒陽傳注云「陶家名模下圓轉者為鈞，言其能制器大小，以比之於天」。
〔一二〕集解應劭曰：「其氣坱軋，非有限齊也。」坱音若。央軋音若乙。索隱坱圠無垠，應劭云：「其氣坱圠，非有限齊也。」案：無垠謂無有際畔也。說文云「垠，圻也」。郭璞注方言云「坱圠者，不測也」。王逸注楚詞云「坱圠，雲霧氣昧也」。正義坱，烏郎反。軋，於點反。
〔一三〕索隱與音預也。
且夫天地為鑪兮，造化為工；〔一〕陰陽為炭兮，萬物為銅。〔二〕合散消息兮，安有常則；〔三〕千變萬化兮，未始有極〔四〕。忽然為人兮，何足控摶；〔五〕化為異物兮，〔六〕又何足患！〔七〕小知自私兮，賤彼貴我；〔八〕通人大觀兮，物無不可。〔九〕貪夫徇財兮，烈士徇名；〔一〇〕夸者死權兮，〔一一〕品庶馮生。〔一二〕述迫之徒兮，或趨西東；〔一三〕大人不曲兮，〔一四〕億變齊同。拘士繫俗兮，攌如囚拘；〔一五〕至人遺物兮，獨與道俱。〔一六〕眾人或或兮，好惡積意；〔一七〕真人淡漠兮，獨與道息。〔一八〕釋知遺形兮，超然自喪；寥廓忽荒兮，與道翱翔。乘流則逝兮，得坻則止；〔二〇〕縱軀委命兮，不私與己。其生若浮兮，其死若休；〔二一〕澹乎若深淵之靜，氾乎若不繫之舟。〔二二〕不以生故自寶兮，〔二三〕養空而浮；〔二四〕德人無累兮，〔二五〕知命不憂。細故慸葪兮，何足以疑！〔二六〕
〔一〕索隱此莊子文。
〔二〕索隱既以陶冶喻造化，故以陰陽為炭，萬物為銅也。
〔三〕索隱莊子云：「人之生也，氣之聚也，聚則為生，散則為死。」
〔四〕索隱莊子云：「人之形千變萬化，未始有極。」
〔五〕集解如淳曰：「控，引也。控摶，玩弄愛生之意也。」索隱按：控，引也。摶音徒端反。控摶謂引持而自玩弄，貴生之意也。又本作「控揣」。揣音初委反，又音丁果反。揣者，量也。故晉灼云「或然為人，言此生甚輕耳，何足引物量度己年命之長短而愛惜乎」！
〔六〕索隱謂死而形化為鬼，是為異物也。
〔七〕索隱協音環。
〔八〕索隱莊子云「以物觀之，自貴而相賤」是也。
〔九〕索隱莊子云「物固有所然，物固有所可，無物不然，無物不可」也。
〔一〇〕集解應劭曰：「徇，營也。」瓚曰：「以身從物曰徇。」索隱此語亦出莊子。臣瓚云「亡身從物謂之殉」也。
〔一一〕集解應劭曰：「夸，毗也。好營死於權利。」瓚曰：「夸，泰也。莊子曰『權勢不尤，則夸者不悲』也。」索隱言好夸毗者死於權利，是言貪權勢以自矜夸者，至死不休也。按：犍為舍人注爾雅云「夸毗，卑身屈己也」。曹大家云「體柔人之夸毗也」。尤，甚也。言勢不甚用，則夸毗者可悲也。
〔一二〕集解孟康曰：「馮，貪也。」索隱漢書作「每生」，音謀在反。孟康云「每者，貪也」。服虔云「每，念生也」。鄒誕本亦作「每」，言唯念生而已。今此作「馮」，馮亦持念之意也。然案方言「每」字合從手旁，每音莫改反也。正義馮音憑。
〔一三〕集解孟康曰：「怵，為利所誘怵也。迫，迫貧賤，東西趨利也。」索隱漢書亦有作「私東」。應劭云：「仕諸侯為私。時天子居長安，諸王悉在關東，群小怵然，內迫私家，樂仕諸侯，故云『怵迫私東』也。」李奇曰：『私』多作『西』者，言東西趨利也。」怵音黜。又言怵者，誘也。
〔一四〕索隱張機云：「德無不包，靈府弘曠，故名『大人』也。」
〔一五〕集解徐廣曰：「攌音華板反，又音脘。」索隱攌音和板反。說文云「攌，大木柵也」。漢書作「〈扌窘〉」，音去隕反。
〔一六〕索隱莊子云：「古之至人先存諸己，後存諸人。」張機云：「體盡於聖，德美之極，謂之至人。」
〔一七〕集解李奇曰：「或或，東西也。所好所惡，積之萬億也。」瓚曰：「言眾懷抱好惡，積之心意。」正義按：意，合韻音憶。
〔一八〕索隱莊子云：「古之真人，不知悅生，不知惡死，不以心捐道，不以人助天。」呂氏春秋曰：「精氣日新，邪氣盡去，反其天年，謂之真人也。」
〔一九〕集解服虔曰：「絕聖棄知而忘其身也。」索隱按：釋智謂絕聖棄智也。遺形者，「形故可使如槁木」是也。自喪者，謂「心若死灰」也。莊周云「今者吾喪我，汝知之乎」？
〔二〇〕集解徐廣曰：「坻，一作『坎』。」駰案：張晏曰「坻，水中小洲也」。索隱漢書「坻」作「坎」。按：周易坎「九二，有險」，言君子見險則止。
〔二一〕索隱莊子云「勞我以生，休我以死」也。
〔二二〕索隱出莊子也。
〔二三〕索隱鄧展云：「自寶，自貴也。」
〔二四〕集解漢書音義曰：「如舟之空也。」索隱言體道之人，但養空性而心若浮舟也。
〔二五〕索隱按：德人謂上德之人，心中無物累，是得道之士也。
〔二六〕集解韋昭曰：「慸音士介反。」索隱葪音介。漢書作「介」。張楫云：「遰介，鯁刺也。以言細微事故不足遰介我心，故云『
何足以疑』也。」正義慸，忍邁反。葪，加邁反。
後歲餘，賈生徵見。孝文帝方受釐，〔一〕坐宣室。〔二〕上因感鬼神事，而問鬼神之本。賈生因具道所以然之狀。至夜半，文帝前席。既罷，曰：「吾久不見賈生，自以為過之，今不及也。」居頃之，拜賈生為梁懷王太傅。〔三〕梁懷王，文帝之少子，愛，而好書，故令賈生傅之。
〔一〕集解徐廣曰：「祭祀福胙也。」駰案：如淳曰「漢唯祭天地五畤，皇帝不自行，祠還致福」。釐音僖。
〔二〕集解蘇林曰：「未央前正室。」索隱三輔故事云：「宣室在未央殿北。」應劭云：「釐，祭餘肉也。音僖。」
〔三〕索隱梁懷王名楫，文帝子。
文帝復封淮南厲王子四人皆為列侯。賈生諫，以為患之興自此起矣。賈生數上疏，言諸侯或連數郡，非古之制，可稍削之。文帝不聽。
居數年，懷王騎，墮馬而死，〔一〕無後。賈生自傷為傅無狀，哭泣歲餘，亦死。賈生之死時年三十三矣。及孝文崩，孝武皇帝立，舉賈生之孫二人至郡守，而賈嘉最好學，世其家，與余通書。至孝昭時，列為九卿。
〔一〕集解徐廣曰：「文帝十一年。」
太史公曰：余讀離騷、天問、招魂、哀郢，悲其志。適長沙，觀屈原所自沈淵，〔一〕未嘗不垂涕，想見其為人。及見賈生弔之，又怪屈原以彼其材，游諸侯，何國不容，而自令若是。讀服烏賦，同死生，輕去就，又爽〔二〕然自失矣。
〔一〕索隱按：荊州記云「長沙羅縣，北帶汨水。去縣四十里是原自沈處，北岸有廟也」。
〔二〕集解徐廣曰：「一本作『奭』。」
【索隱述贊】屈平行正，以事懷王。瑾瑜比潔，日月爭光。忠而見放，讒者益章。賦騷見志，懷沙自傷。百年之後，空悲弔湘。
卷八十五　　　呂不韋列傳第二十五
呂不韋者，陽翟〔一〕大賈〔二〕人也。往來販賤賣貴，〔三〕家累千金。
〔一〕索隱音狄，俗又音宅。地理志縣名，屬潁川。按：戰國策以不韋為濮陽人，又記其事跡亦多，與此傳不同。班固雖云太史公採戰國策，然為此傳當別有所聞見，故不全依彼說。或者劉向定戰國策時，以己異聞改彼書，遂令不與史記合也。正義陽翟，今河南府縣。
〔二〕索隱音古。鄭玄注周禮云「行曰商，處曰賈」。
〔三〕集解徐廣曰：「一本云『陽翟大賈也，往來賤買貴賣』也。」索隱王劭賣音作育。案：育賣義同，今依義。
秦昭王四十年，太子死。其四十二年，以其次子安國君〔一〕為太子。安國君有子二十餘人。安國君有所甚愛姬，立以為正夫人，號曰華陽夫人。華陽夫人無子。安國君中男名子楚，〔二〕子楚母曰夏姬，毋愛。子楚為秦質〔三〕子於趙。秦數攻趙，趙不甚禮子楚。
〔一〕索隱名柱，後立，是為孝文王也。
〔二〕索隱即莊襄王也。戰國策曰本名異人，後從趙還，不韋使以楚服見，王后悅之，曰「吾楚人也而子字之」，乃變其名曰子楚也。
〔三〕索隱舊音致，今讀依此。穀梁傳曰「交質不及二伯」。左傳曰「信不由中，質無益也」。
子楚，秦諸庶孽孫，〔一〕質於諸侯，車乘進用〔二〕不饒，居處困，不得意。呂不韋賈邯鄲，見而憐之，曰「此奇貨可居」。〔三〕乃往見子楚，說曰：「吾能大子之門。」子楚笑曰：「且自大君之門，而乃大吾門！」呂不韋曰：「子不知也，吾門待子門而大。」子楚心知所謂，乃引與坐，深語。〔四〕呂不韋曰：「秦王老矣，安國君得為太子。竊聞安國君愛幸華陽夫人，華陽夫人無子，能立適嗣者〔五〕獨華陽夫人耳。今子兄弟二十餘人，子又居中，不甚見幸，久質諸侯。即大王薨，安國君立為王，則子毋幾得與長子〔六〕及諸子旦暮在前者爭為太子矣。」子楚曰：「然。為之柰何？」呂不韋曰：「子貧，客於此，非有以奉獻於親及結賓客也。不韋雖貧，請以千金為子西游，事安國君及華陽夫人，立子為適嗣。」子楚乃頓首曰：「必如君策，請得分秦國與君共之。」
〔一〕索隱韓王信傳亦曰「韓信，襄王孽孫」。張晏曰「孺子曰孽子」。何休注公羊「孽，賤子也。以非嫡正，故曰孽」。
〔二〕索隱按：下文云「以五百金為進用」，宜依小顏讀為「賮」，音才刃反。進者，財也，古字假借之也。
〔三〕集解以子楚方財貨也。正義戰國策云：「濮陽人呂不韋賈邯鄲，見秦質子異人，謂其父曰：『耕田之利幾倍？』曰：『十倍。』『珠玉之贏幾倍？』曰：『百倍。』『立主定國之贏幾倍？』曰：『無數。』不韋曰：『今力田疾作，不得煖衣飽食；今定國立君，澤可遺後世，願往事之。』秦子異人質於趙，處於{户卯}城，故往說之。乃說秦王后弟陽泉君曰：『君之罪至死，君知之乎？君門下無不居高官尊位，太子門下無貴者，而駿馬盈外廄，美女充後庭。王之春秋高矣，一日山陵崩，太子用事，君危於累卵，而不壽於朝生。今有計可以使君富千萬，寧於太山，必無危亡之患矣。』陽泉曰：『請聞其說。』不韋曰：『王年高矣，王后無子。子傒有承國之業，士倉又輔之。王一日山陵崩，子傒立，士倉用事，王后之門必生蓬蒿。子楚異人，賢材也，棄在於趙，無母，引領西望，欲一得歸。王后誠請而立之，是異人無國有國，王后無子有子。』陽泉曰：『諾。』入說王后，為請於趙而歸之。」
〔四〕索隱謂既解不韋所言之意，遂與密謀深語也。
〔五〕正義適音嫡。
〔六〕索隱毋音無。幾音冀。幾，望也。左傳曰「日月以幾」。戰國策曰「子傒承國之業」。高誘注云「子傒，秦太子異人之異母兄弟也」。正義言子楚無望得為太子。
呂不韋乃以五百金與子楚，為進用，結賓客；而復以五百金買奇物玩好，自奉而西游秦，求見華陽夫人姊，而皆以其物獻華陽夫人。因言子楚賢智，結諸侯賓客遍天下，常曰「楚也以夫人為天，日夜泣思太子及夫人」。夫人大喜。不韋因使其姊說夫人〔一〕曰：「吾聞之，以色事人者，色衰而愛弛。今夫人事太子，甚愛而無子，不以此時蚤自結於諸子中賢孝者，舉立以為適而子之，〔二〕夫在則重尊，夫百歲之後，所子者為王，終不失勢，此所謂一言而萬世之利也。不以繁華時樹本，即色衰愛弛後，雖欲開一語，尚可得乎？今子楚賢，而自知中男也，次不得為適，其母又不得幸，自附夫人，夫人誠以此時拔以為適，夫人則竟世有寵於秦矣。」華陽夫人以為然，承太子閒，從容〔三〕言子楚質於趙者絕賢，來往者皆稱譽之。乃因涕泣曰：「妾幸得充後宮，不幸無子，願得子楚立以為適嗣，以託妾身。」安國君許之，乃與夫人刻玉符，約以為適嗣。安國君及夫人因厚餽遺子楚，而請呂不韋傅之，子楚以此名譽益盛於諸侯。
〔一〕索隱戰國策作「說秦王后弟陽泉君」也。
〔二〕索隱以此為一句。子謂養之為子也。然欲分「立以為適」作上句，而「子之夫在則尊重」作下句，意亦通。
〔三〕索隱閒音閑。從音七恭反。
呂不韋取邯鄲諸姬絕好善舞〔一〕者與居，知有身。子楚從不韋飲，見而說之，因起為壽，請之。呂不韋怒，念業已破家為子楚，欲以釣奇，〔二〕乃遂獻其姬。姬自匿有身，至大期時，〔三〕生子政。子楚遂立姬為夫人。
〔一〕索隱言其姿容絕美而又善舞也。
〔二〕索隱釣者，以取魚喻也。奇即上云「此奇貨可居」也。
〔三〕集解徐廣曰：「期，十二月也。」索隱徐廣云「十二月也」。譙周云「人十月生，此過二月，故云『大期』」，蓋當然也。既云自匿有娠，則生政固當踰常期也。
秦昭王五十年，使王齮圍邯鄲，急，趙欲殺子楚。子楚與呂不韋謀，行金六百斤予守者吏，得脫，亡赴秦軍，遂以得歸。趙欲殺子楚妻子，子楚夫人趙豪家女也，得匿，以故母子竟得活。秦昭王五十六年，薨，太子安國君立為王，華陽夫人為王后，子楚為太子。趙亦奉子楚夫人及子政歸秦。
秦王立一年，薨，謚為孝文王。太子子楚代立，是為莊襄王。莊襄王所母〔一〕華陽后為華陽太后，真母夏姬尊以為夏太后。莊襄王元年，以呂不韋為丞相，〔二〕封為文信侯，食河南雒陽〔三〕十萬戶。
〔一〕索隱劉氏本作「所生母」，「生」衍字也。今檢諸本並無「生」字。
〔二〕索隱下文「尊為相國」。案：百官表曰「皆秦官，金印紫綬，掌承天子助理萬機。秦置左右，高帝置一，後又更名相國，哀帝時更名大司徒」。
〔三〕索隱戰國策曰「食藍田十二縣」。而秦本紀莊襄王元年初置三川郡，地理志高祖更名河南。此秦代而曰「河南」者，史記後作，據漢郡而言之耳。
莊襄王即位三年，薨，太子政立為王，〔一〕尊呂不韋為相國，號稱「仲父」。〔二〕秦王年少，太后時時竊私通呂不韋。不韋家僮萬人。
〔一〕集解徐廣曰：「時年十三。」
〔二〕正義仲，中也，次父也。蓋效齊桓公以管仲為仲父。
當是時，魏有信陵君，〔一〕楚有春申君，趙有平原君，齊有孟嘗君，〔二〕皆下士喜賓客以相傾。呂不韋以秦之彊，羞不如，亦招致士，厚遇之，至食客三千人。是時諸侯多辯士，如荀卿之徒，著書布天下。呂不韋乃使其客人人著所聞，集論以為八覽、六論、十二紀，二十餘萬言。〔三〕以為備天地萬物古今之事，號曰呂氏春秋。布咸陽〔四〕市門，懸千金其上，延諸侯游士賓客有能增損一字者予千金。
〔一〕正義年表云秦昭王五十六年，平原君卒；始皇四年，信陵君死；始皇九年，李園殺春申君。孟嘗君當秦昭王二十四年已後而卒，最早。
〔二〕索隱按：王劭云「孟嘗、春申死已久」。據表及傳，孟嘗、平原死稍在前。信陵將五國兵攻秦河外，正當在莊襄王時，不韋已為相。又春申與不韋並時，各相向十餘年，不得言死之久矣。
〔三〕索隱八覽者，有始、孝行、慎大、先識、審分、審應、離俗、時君也。六論者，開春、慎行、貴直、不苟、以順、士容也。十二紀者，記十二月也，其書有孟春等紀。二十餘萬言，二十六卷也。
〔四〕索隱地理志右扶風渭城縣，故咸陽，高帝更名新城，景帝更名渭城。案：咸訓皆，其地在渭水之北，北阪之南，水北曰陽，山南亦曰陽，皆在二者之陽也。
始皇帝益壯，太后淫不止。呂不韋恐覺禍及己，乃私求大陰人嫪毐以為舍人，時縱倡樂，使毐以其陰關桐輪而行，〔一〕令太后聞之，以啗太后。太后聞，果欲私得之。呂不韋乃進嫪毐，詐令人以腐罪〔二〕告之。不韋又陰謂太后曰：「可事詐腐，則得給事中。」太后乃陰厚賜主腐者吏，詐論之，拔其鬚眉為宦者，遂得侍太后。太后私與通，絕愛之。有身，太后恐人知之，詐卜當避時，徙宮居雍。〔三〕嫪毐常從，賞賜甚厚，事皆決於嫪毐。嫪毐家僮數千人，諸客求宦為嫪毐舍人千餘人。
〔一〕正義以桐木為小車輪。
〔二〕正義腐音輔，謂宮刑胥靡也。
〔三〕正義雍故城在岐雍縣南七里，有秦都大鄭宮。
始皇七年，莊襄王母夏太后薨。孝文王后曰華陽太后，與孝文王會葬壽陵。〔一〕夏太后子莊襄王葬芷陽，〔二〕故夏太后獨別葬杜東，〔三〕曰「東望吾子，西望吾夫。後百年，旁當有萬家邑」〔四〕。
〔一〕正義秦孝文王陵在雍州萬年縣東北二十五里。
〔二〕索隱芷音止。地理志京兆霸陵縣故芷陽。案：在長安東也。正義秦莊襄陵在雍州新豐縣西南三十五里。始皇在北，故俗亦謂之「見子陵」。
〔三〕索隱杜原之東也。正義夏太后陵在萬年縣東南二十五里。
〔四〕索隱按：宣帝元康元年起杜陵。漢舊儀武、昭、宣三陵皆三萬戶，計去此一百六十餘年也。
始皇九年，有告嫪毐實非宦者，常與太后私亂，生子二人，皆匿之。與太后謀曰「王即薨，以子為後」。〔一〕於是秦王下吏治，具得情實，事連相國呂不韋。九月，夷嫪毐三族，殺太后所生兩子，而遂遷太后於雍。〔二〕諸嫪毐舍人皆沒其家而遷之蜀。〔三〕王欲誅相國，為其奉先王功大，及賓客辯士為游說者眾，王不忍致法。
〔一〕集解說苑曰：「毐與侍中左右貴臣博弈飲酒，醉，爭言而鬥，瞋目大叱曰：『吾乃皇帝假父也，寠人子何敢乃與我亢！』所與鬥者走，行白始皇。」索隱劉氏寠音其矩反。今俗本多作「屢」字，蓋相承錯耳，不近詞義。今按：說苑作「寠子」，言輕諸侍中，以為窮寠家之子也。
〔二〕索隱按：說苑云遷太后棫陽宮。地理志雍縣有棫陽宮，秦昭王所起也。
〔三〕索隱家謂家產資物，並沒入官，人口則遷之蜀也。
秦王十年十月，免相國呂不韋。及齊人茅焦說秦王，秦王乃迎太后於雍，歸復咸陽，〔一〕而出文信侯就國河南。
〔一〕集解徐廣曰：「入南宮。」
歲餘，諸侯賓客使者相望於道，請文信侯。秦王恐其為變，乃賜文信侯書曰：「君何功於秦？秦封君河南，食十萬戶。君何親於秦？號稱仲父。其與家屬徙處蜀！」呂不韋自度稍侵，恐誅，乃飲酖而死。〔一〕秦王所加怒呂不韋、嫪毐皆已死，乃皆復歸嫪毐舍人遷蜀者。
〔一〕集解徐廣曰：「十二年。」駰案：皇覽曰「呂不韋冢在河南洛陽北邙道西大冢是也。民傳言呂母冢。不韋妻先葬，故其冢名『呂母』也」。
始皇十九年，太后薨，謚為帝太后，〔一〕與莊襄王會葬茞陽。〔二〕
〔一〕索隱王劭云「秦不用謚法，此蓋號耳」，其義亦當然也。始皇稱皇帝之後，故其母號為帝太后，豈謂誄列生時之行乎！
〔二〕集解徐廣曰：「一作『芷陽』。」
太史公曰：不韋及嫪毐貴，封號文信侯。〔一〕人之告嫪毐，毐聞之。秦王驗左右，未發。上之雍郊，毐恐禍起，乃與黨謀，矯太后璽發卒以反蘄年宮。〔二〕發吏攻毐，毐敗亡走，追斬之好畤，〔三〕遂滅其宗。而呂不韋由此絀矣。孔子之所謂「聞」者，其呂子乎？〔四〕
〔一〕索隱按：文信侯，不韋封也。嫪毐封長信侯。上文已言不韋封，此贊中言嫪毐得寵貴由不韋耳，今此合作「長信侯」也。
〔二〕正義蘄年宮在岐州城西故城內。
〔三〕索隱地理志扶風有好畤縣也。
〔四〕集解論語曰：「夫聞也者，色取仁而行違，居之不疑，在邦必聞，在家必聞。」馬融曰：「此言佞人也。」
【索隱述贊】不韋釣奇，委質子楚。華陽立嗣，邯鄲獻女。及封河南，乃號仲父。徙蜀懲謗，懸金作語。籌策既成，富貴斯取。
卷八十六　　　刺客列傳第二十六
曹沫者，魯人也，〔一〕以勇力事魯莊公。莊公好力。曹沫為魯將，與齊戰，三敗北。魯莊公懼，乃獻遂邑之地以和。〔二〕猶復以為將。
〔一〕索隱沫音亡葛反。左傳、穀梁並作「曹劌」，然則沫宜音劌，沫劌聲相近而字異耳。此作「曹沫」，事約公羊為說，然彼無其名，直云「曹子」而已。且左傳魯莊十年，戰于長勺，用曹劌謀敗齊，而無劫桓公之事。十三年盟于柯，公羊始論曹子。穀梁此年惟云「曹劌之盟，信齊侯也」，又記不具行事之時。
〔二〕索隱左傳「齊人滅遂」，杜預云「遂國在濟北蛇丘縣東北也」。正義故城在兗州龔丘縣西北七十六里也。
齊桓公許與魯會于柯而盟。〔一〕桓公與莊公既盟於壇上，曹沫執匕首劫齊桓公，〔二〕桓公左右莫敢動，而問曰：「子將何欲？」〔三〕曹沫曰：「齊強魯弱，而大國侵魯亦甚矣。今魯城壞即壓齊境，〔四〕君其圖之。」桓公乃許盡歸魯之侵地。既已言，曹沫投其匕首，下壇，北面就群臣之位，顏色不變，辭令如故。桓公怒，欲倍其約。〔五〕管仲曰：「不可。夫貪小利以自快，棄信於諸侯，失天下之援，不如與之。」於是桓公乃遂割魯侵地，曹沫三戰所亡地盡復予魯。
〔一〕索隱杜預云：「濟北東阿，齊之柯邑，猶祝柯今為祝阿也。」
〔二〕索隱匕音比。劉氏云「短劍也」。鹽鐵論以為長尺八寸，其頭類匕，故云「匕首」也。
〔三〕索隱公羊傳曰：「管子進曰：『君何求？』」何休注云：「桓公卒不能應，管仲進為言之也。」
〔四〕索隱齊魯鄰接，今齊數侵魯，魯之城壞，即壓近齊之境也。
〔五〕索隱倍音佩也。
其後百六十有七年而吳有專諸之事。〔一〕
〔一〕索隱「專」字亦作「剸」，音同。左傳作「鱄設諸」。
專諸者，吳堂邑人也。〔一〕伍子胥之亡楚而如吳也，知專諸之能。伍子胥既見吳王僚，說以伐楚之利。吳公子光曰：「彼伍員父兄皆死於楚而員言伐楚，欲自為報私讎也，非能為吳。」吳王乃止。伍子胥知公子光之欲殺吳王僚，乃曰：「彼光將有內志，未可說以外事。」〔二〕乃進專諸於公子光。
〔一〕索隱地理志臨淮有堂邑縣。
〔二〕索隱言其將有內難弒君之志，且對外事生文。吳世家曰「知光有他志」。
光之父曰吳王諸樊。諸樊弟三人：次曰餘祭，〔一〕次曰夷眛，〔二〕次曰季子札。諸樊知季子札賢而不立太子，以次傳三弟，欲卒致國于季子札。諸樊既死，傳餘祭。餘祭死，傳夷眛。夷眛死，當傳季子札；季子札逃不肯立，吳人乃立夷眛之子僚為王。公子光曰：「使以兄弟次邪，季子當立；必以子乎，則光真適嗣，當立。」故嘗陰養謀臣以求立。
〔一〕索隱祭音側界反。
〔二〕索隱亡葛反。公羊作「餘末」。
光既得專諸，善客待之。九年而楚平王死。〔一〕春，吳王僚欲因楚喪，使其二弟公子蓋餘、屬庸〔二〕將兵圍楚之潛；〔三〕使延陵季子於晉，以觀諸侯之變。楚發兵絕吳將蓋餘、屬庸路，吳兵不得還。於是公子光謂專諸曰：「此時不可失，不求何獲！且光真王嗣，當立，季子雖來，不吾廢也。」專諸曰：「王僚可殺也。母老子弱，而兩弟將兵伐楚，楚絕其後。方今吳外困於楚，而內空無骨鯁之臣，是無如我何。」〔四〕公子光頓首曰：「光之身，子之身也。」
〔一〕索隱春秋昭二十六年「楚子居卒」是也。吳世家云「十二年」，此云「九年」，並誤。據表乃左傳合在僚之十一年也。
〔二〕索隱屬音燭。二子，僚之弟也。左傳作掩餘、屬庸。掩蓋義同，屬燭字相亂耳。
〔三〕索隱事在魯昭二十七年。地理志廬江有灊縣，天柱山在南。音潛。杜預左傳注云「灊，楚邑，在廬江六縣西南也」。正義灊故城在壽州霍山縣東二百步。
〔四〕索隱左傳直云「王可殺也，母老子弱，是無若我何」。則是專設諸度僚可殺，言其少援救，故云「無柰我何」。太史公採其意，且據上文，因復加以兩弟將兵外困之辭。而服虔、杜預見左氏下文云「我爾身也」，「以其子為卿」，遂彊解「是無如我何」猶言「我無若是，謂專諸欲以老弱託光」，義非允愜。王肅之說，亦依史記也。
四月丙子，〔一〕光伏甲士〔二〕於窟室中，〔三〕而具酒請王僚。王僚使兵陳自宮至光之家，門戶階陛左右，皆王僚之親戚也。夾立侍，皆持長鈹。〔四〕酒既酣，公子光詳為〔五〕足疾，入窟室中，使專諸置匕首魚炙之腹中〔六〕而進之。既至王前，專諸擘魚，因以匕首刺〔七〕王僚，王僚立死。左右亦殺專諸，王人擾亂。公子光出其伏甲以攻王僚之徒，盡滅之，遂自立為王，是為闔閭。闔閭乃封專諸之子以為上卿。
〔一〕索隱注僚之十二年夏也，吳系家以為十三年，非也。左氏經傳唯言「夏四月」，公羊、穀梁無傳，經更與左氏、吳系家同。此傳稱「丙子」，當有所據，不知出何書。
〔二〕索隱左傳曰「伏甲」，謂甲士也。下文云「出其伏甲以攻王」。
〔三〕集解徐廣曰：「窟，一作『空』。」
〔四〕集解音披。索隱音披，兵器也。劉逵吳都賦注「鈹，兩刃小刀」。
〔五〕索隱上音陽，下如字。左傳曰「光偽足疾」，此云「詳」，詳即偽也。或讀此「為」字音偽，非也。豈詳偽重言耶？
〔六〕集解徐廣曰：「炙，一作『炮』。」正義炙，者夜反。
〔七〕索隱刺音七賜反。
其後七十餘年而晉有豫讓之事。〔一〕
〔一〕集解徐廣曰：「闔閭元年至三晉滅智伯六十二年。豫讓一作『襄』。」
豫讓者，晉人也，〔一〕故嘗事范氏及中行氏，而無所知名〔二〕。去而事智伯，〔三〕智伯甚尊寵之。及智伯伐趙襄子，趙襄子與韓、魏合謀滅智伯，滅智伯之後而三分其地。趙襄子最怨智伯，〔四〕漆其頭以為飲器。〔五〕豫讓遁逃山中，曰：「嗟乎！士為知己者死，女為說己者容。今智伯知我，我必為報讎而死，以報智伯，則吾魂魄不愧矣。」乃變名姓為刑人，入宮塗廁，中挾匕首，欲以刺襄子。襄子如廁，心動，執問塗廁之刑人，則豫讓，內持刀兵，曰：「欲為智伯報仇！」左右欲誅之。襄子曰：「彼義人也，吾謹避之耳。且智伯亡無後，而其臣欲為報仇，此天下之賢人也。」卒醳去之。〔六〕
〔一〕索隱案：此傳所說，皆約戰國策文。
〔二〕索隱案：左傳范氏謂昭子吉射也。自士會食邑於范，後因以邑為氏。中行氏，中行文子荀寅也。自荀林父將中行後，因以官為氏。
〔三〕索隱案：智伯，襄子荀瑤也。襄子，林父弟荀首之後。范、中行、智伯事已具趙系家。
〔四〕索隱謂初則醉以酒，後又率韓、魏水灌晉陽，城不沒者三板，故怨深也。
〔五〕索隱案：大宛傳曰「匈奴破月氐王，以其頭為飲器」。裴氏注彼引韋昭云「飲器，椑榼也」。晉灼曰「飲器，虎子也」。皆非。椑榼所以盛酒耳，非用飲者。晉氏以為褻器者，以韓子、呂氏春秋並云襄子漆智伯頭為溲杅，故云。正義劉云：「酒器也，每賓會設之，示恨深也。」按：諸先儒說恐非。
〔六〕索隱卒，足律反。醳音釋，字亦作「釋」。
居頃之，豫讓又漆身為厲，〔一〕吞炭為啞，〔二〕使形狀不可知，行乞於市。其妻不識也。行見其友，其友識之，曰：「汝非豫讓邪？」曰：「我是也。」其友為泣曰：「以子之才，委質而臣事襄子，襄子必近幸子。近幸子，乃為所欲，〔三〕顧不易邪？〔四〕何乃殘身苦形，欲以求報襄子，不亦難乎！」豫讓曰：「既已委質臣事人，而求殺之，是懷二心以事其君也。且吾所為者〔五〕極難耳！然所以為此者，將以愧天下後世之為人臣懷二心以事其君者也。」〔六〕
〔一〕集解音賴。索隱癘音賴。賴，惡瘡病也。凡漆有毒，近之多患瘡腫，若賴病然，故豫讓以漆塗身，令其若癩耳。然厲賴聲相近，古多假「厲」為「賴」，今之「癩」字從「疒」，故楚有賴鄉，亦作「厲」字，戰國策說此亦作「厲」字。
〔二〕索隱啞音烏雅反。謂瘖病。戰國策云：「漆身為厲，滅鬚去眉，以變其容，為乞食人。其妻曰：『狀貌不似吾夫，何其音之甚相類也？』讓遂吞炭以變其音也。」
〔三〕索隱謂因得殺襄子。
〔四〕索隱顧，反也。耶，不定之辭。反不易耶，言其易也。
〔五〕索隱劉氏云：「謂今為癘啞也。」
〔六〕索隱言寧為厲而自刑，不可求事襄子而行殺，則恐傷人臣之義而近賊，非忠也。
既去，頃之，襄子當出，豫讓伏於所當過之橋下。〔一〕襄子至橋，馬驚，襄子曰：「此必是豫讓也。」使人問之，果豫讓也。於是襄子乃數豫讓曰：「子不嘗事范、中行氏乎？智伯盡滅之，而子不為報讎，而反委質臣於智伯。智伯亦已死矣，而子獨何以為之報讎之深也？」豫讓曰：「臣事范、中行氏，范、中行氏皆眾人遇我，我故眾人報之。至於智伯，國士遇我，我故國士報之。」襄子喟然歎息而泣曰：「嗟乎豫子！子之為智伯，名既成矣，而寡人赦子，亦已足矣。子其自為計，寡人不復釋子！」使兵圍之。豫讓曰：「臣聞明主不掩人之美，而忠臣有死名之義。前君已寬赦臣，天下莫不稱君之賢。今日之事，臣固伏誅，然願請君之衣而擊之，焉以致報讎之意，則雖死不恨。非所敢望也，敢布腹心！」於是襄子大義之，乃使使持衣與豫讓。豫讓拔劍三躍而擊之，〔二〕曰：「吾可以下報智伯矣！」遂伏劍自殺。死之日，趙國志士聞之，皆為涕泣。
〔一〕正義汾橋下架水，在并州晉陽縣東一里。
〔二〕索隱戰國策曰：「衣盡出血。襄子迴車，車輪未周而亡。」此不言衣出血者，太史公恐涉怪妄，故略之耳。
其後四十餘年而軹有聶政之事。〔一〕
〔一〕集解自三晉滅智伯至殺俠累，五十七年。
聶政者，軹深井里人也。〔一〕殺人避仇，與母、姊如齊，以屠為事。
〔一〕索隱地理志河內有軹縣。深井，軹縣之里名也。正義在懷州濟源縣南三十里。
久之，濮陽嚴仲子〔一〕事韓哀侯，〔二〕與韓相俠累〔三〕有卻。〔四〕嚴仲子恐誅，亡去，游求人可以報俠累者。至齊，齊人或言聶政勇敢士也，避仇隱於屠者之閒。嚴仲子至門請，數反，然後具酒自暢〔五〕聶政母前。酒酣，嚴仲子奉黃金百溢，前為聶政母壽。聶政驚怪其厚，固謝嚴仲子。嚴仲子固進，而聶政謝曰：「臣幸有老母，家貧，客游以為狗屠，可以旦夕得甘毳〔六〕以養親。親供養備，不敢當仲子之賜。」嚴仲子辟人，因為聶政言曰：「臣有仇，而行游諸侯眾矣；然至齊，竊聞足下義甚高，故進百金者，將用為大人麤糲之費，〔七〕得以交足下之驩，豈敢以有求望邪！」聶政曰：「臣所以降志辱身〔八〕居市井屠者，徒幸以養老母；老母在，政身未敢以許人也。」〔九〕嚴仲子固讓，聶政竟不肯受也。然嚴仲子卒備賓主之禮而去。
〔一〕索隱高誘曰：「嚴遂，字仲子。」
〔二〕索隱案：表聶政殺俠累在列侯三年。列侯生文侯，文侯生哀侯，凡更三代，哀侯六年為韓嚴所殺。今言仲子事哀侯，恐非其實。且太史公聞疑傳疑，事難旳據，欲使兩存，故表、傳各異。
〔三〕索隱上古夾反，下力追反。案：戰國策俠累名傀也。
〔四〕索隱戰國策云：「韓傀相韓，嚴遂重於君，二人相害也。嚴遂舉韓傀之過，韓傀叱之於朝，嚴遂拔劍趨之，以救解。」是有卻之由也。
〔五〕集解徐廣曰：「一作『賜』。」索隱徐氏云一作「賜」。案：戰國策作「觴」，近為得也。正義數，色吏反。
〔六〕集解此芮反。索隱鄒氏音脆，二義相通也。
〔七〕正義糲猶麤米也，脫粟也。韋昭云：「古者名男子為丈夫，尊婦嫗為大人。漢書宣元六王傳『王遇大人益解，為大人乞骸去』。按大人，憲王外祖母。古詩云『三日斷五疋，大人故言遲』是也。」
〔八〕索隱言其心志與身本應高絜，今乃卑下其志，屈辱其身。論語孔子謂「柳下惠降志辱身」是也。
〔九〕索隱禮記曰：「父母存，不許友以死。」
久之，聶政母死。既已葬，除服，聶政曰：「嗟乎！政乃市井之人，〔一〕鼓刀以屠；而嚴仲子乃諸侯之卿相也，不遠千里，枉車騎而交臣。臣之所以待之，至淺鮮矣，未有大功可以稱者，而嚴仲子奉百金為親壽，我雖不受，然是者徒深知政也。夫賢者以感忿睚眥之意而親信窮僻之人，而政獨安得嘿然而已乎！且前日要政，政徒以老母；老母今以天年終，政將為知己者用。」乃遂西至濮陽，見嚴仲子曰：「前日所以不許仲子者，徒以親在；今不幸而母以天年終。仲子所欲報仇者為誰？請得從事焉！」嚴仲子具告曰：「臣之仇韓相俠累，俠累又韓君之季父也，宗族盛多，居處兵衛甚設，臣欲使人刺之，（
眾）終莫能就。今足下幸而不棄，請益其車騎壯士可為足下輔翼者。」聶政曰：「韓之與衛，相去中閒不甚遠，〔二〕今殺人之相，相又國君之親，此其勢不可以多人，多人不能無生得失，〔三〕生得失則語泄，語泄是韓舉國而與仲子為讎，〔四〕豈不殆哉！」遂謝車騎人徒，聶政乃辭獨行。
〔一〕正義古者相聚汲水，有物便賣，因成市，故云「市井」。
〔二〕索隱高誘曰：「韓都潁川陽翟，衛都東郡濮陽，故曰『閒不遠』也。」
〔三〕索隱無生得。戰國策作「無生情」，言所將人多，或生異情，故語泄。此云「生得」，言將多人往殺俠累後，又被生擒而事泄，亦兩俱通也。
〔四〕集解徐廣曰：「一作『難』。」索隱徐注云一作「難」。戰國策譙周亦同。
杖劍至韓，韓相俠累方坐府上，持兵戟而衛侍者甚眾。聶政直入，上階刺殺俠累，〔一〕左右大亂。聶政大呼，所擊殺者數十人，因自皮面決眼，〔二〕自屠出腸，遂以死。
〔一〕集解徐廣曰：「韓烈侯三年三月，盜殺韓相俠累。俠累名傀。戰國策曰『有東孟之會』，又云『聶政刺韓傀，兼中哀侯』。」索隱戰國策曰：「政直入，上階刺韓傀，傀走而抱哀侯，聶政刺之，兼中哀侯。」高誘曰：「東孟，地名也。
〔二〕索隱皮面謂以刀割其面皮，欲令人不識。決眼謂出其眼睛。戰國策作「抉眼」，此「決」亦通，音烏穴反。
韓取聶政屍暴於市，〔一〕購問莫知誰子。於是韓（購）縣〔購〕之，有能言殺相俠累者予千金。久之莫知也。
〔一〕正義暴，蒲酷反。
政姊榮〔一〕聞人有刺殺韓相者，賊不得，國不知其名姓，暴其尸而縣之千金，乃於邑〔二〕曰：「其是吾弟與？嗟乎，嚴仲子知吾弟！」立起，如韓，之市，而死者果政也，伏尸哭極哀，曰：「是軹深井里所謂聶政者也。」市行者諸眾人皆曰：「此人暴虐吾國相，王縣購其名姓千金，夫人不聞與？何敢來識之也？」榮應之曰：「聞之。然政所以蒙污辱自棄於市販之閒者，為老母幸無恙，〔三〕妾未嫁也。親既以天年下世，妾已嫁夫，嚴仲子乃察舉吾弟困污之中〔四〕而交之，澤厚矣，可柰何！士固為知己者死，今乃以妾尚在之故，重自刑以絕從，〔五〕妾其柰何畏歿身之誅，終滅賢弟之名！」大驚韓市人。乃大呼天者三，卒於邑悲哀而死政之旁。
〔一〕集解一作「嫈」。索隱榮，其姊名也。戰國策無「榮」字。
〔二〕索隱劉氏云：「煩冤愁苦。」
〔三〕索隱爾雅云「恙，憂也」。楚詞云「還及君之無恙」。風俗通云「恙，病也。凡人相見及通書，皆云『無恙』。」又易傳云，上古之時，草居露宿。恙，齧蟲也，善食人心，俗悉患之，故相勞云「無恙」。恙非病也。
〔四〕索隱案：察謂觀察有志行乃舉之。劉氏云察猶選也。
〔五〕集解徐廣曰：「恐其姊從坐而死。」索隱重音持用反。重猶復也。為人報讎死，乃以妾故復自刑其身，令人不識也。從音蹤，古字少，假借無旁「足」，而徐氏以為從坐，非也。劉氏亦音足松反。正義重，直龍反。自刑作「刊」。說文云「刊，剟也」。按：重猶愛惜也。本為嚴仲子報仇訖，愛惜其事，不令漏泄，以絕其蹤跡。其姊妄云為己隱，誤矣。
晉、楚、齊、衛聞之，皆曰：「非獨政能也，乃其姊亦烈女也。鄉使政誠知其姊無濡忍之志，〔一〕不重暴骸之難，〔二〕必絕險千里以列其名，姊弟俱僇於韓市者，亦未必敢以身許嚴仲子也。嚴仲子亦可謂知人能得士矣！」
〔一〕索隱濡，潤也。人性溼潤則能含忍，故云「濡忍」也。若勇躁則必輕死也。
〔二〕索隱重難並如字。重猶惜也，言不惜暴骸之為難也。
其後二百二十餘年秦有荊軻之事。〔一〕
〔一〕集解徐廣曰：「聶政至荊軻百七十年爾。」索隱徐氏據六國年表，聶政去荊軻一百七十年，則謂此傳率略而言二百餘年，亦當時為不能細也。正義按：年表從始皇二十三年至韓景侯三百七十年，若至哀侯六年，六百四十三年也。
荊軻者，衛人也。〔一〕其先乃齊人，徙於衛，衛人謂之慶卿。〔二〕而之燕，燕人謂之荊卿。
〔一〕索隱按：贊論稱「公孫季功、董生為余道之」，則此傳雖約戰國策而亦別記異聞。
〔二〕索隱軻先齊人，齊有慶氏，則或本姓慶。春秋慶封，其後改姓賀。此下亦至衛而改姓荊。荊慶聲相近，故隨在國而異其號耳。卿者，時人尊重之號，猶如相尊美亦稱「子」然也。
荊卿好讀書擊劍，〔一〕以術說衛元君，衛元君不用。其後秦伐魏，置東郡，徙衛元君之支屬於野王。〔二〕
〔一〕集解呂氏劍技曰：「持短入長，倏忽從橫。」
〔二〕正義懷州河內縣。
荊軻嘗游過榆次，〔一〕與蓋聶論劍，〔二〕蓋聶怒而目之。荊軻出，人或言復召荊卿。蓋聶曰：「曩者吾與論劍有不稱者，吾目之；試往，是宜去，不敢留。」使使往之主人，荊卿則已駕而去榆次矣。使者還報，蓋聶曰：「固去也，吾曩者目攝之！」〔三〕
〔一〕正義并州縣也。
〔二〕索隱蓋音古臘反。蓋，姓；聶，名。
〔三〕索隱攝猶整也。謂不稱己意，因怒視以攝整之也。正義攝猶視也。
荊軻游於邯鄲，魯句踐與荊軻博，爭道，〔一〕魯句踐怒而叱之，荊軻嘿而逃去，遂不復會。
〔一〕索隱魯，姓；句踐，名也。與越王同，或有意義。俗本「踐」作「賤」，非。
荊軻既至燕，愛燕之狗屠及善擊筑者高漸離。〔一〕荊軻嗜酒，日與狗屠及高漸離飲於燕市，酒酣以往，高漸離擊筑，荊軻和而歌於市中，相樂也，已而相泣，旁若無人者。荊軻雖游於酒人乎，〔二〕然其為人沈深好書；其所游諸侯，盡與其賢豪長者相結。其之燕，燕之處士田光先生亦善待之，知其非庸人也。
〔一〕索隱筑似琴，有弦，用竹擊之，取以為名。漸音如字，王義（之）音哉廉反。
〔二〕集解徐廣曰：「飲酒之人。」
居頃之，會燕太子丹質秦亡歸燕。燕太子丹者，故嘗質於趙，而秦王政生於趙，其少時與丹驩。及政立為秦王，而丹質於秦。秦王之遇燕太子丹不善，故丹怨而亡歸。歸而求為報秦王者，國小，力不能。其後秦日出兵山東以伐齊、楚、三晉，稍蠶食諸侯，且至於燕，燕君臣皆恐禍之至。太子丹患之，問其傅鞠武。〔一〕武對曰：「秦地遍天下，威脅韓、魏、趙氏，北有甘泉、谷口之固，南有涇、渭之沃，擅巴、漢之饒，右隴、蜀之山，左關、殽之險，民眾而士厲，兵革有餘。意有所出，則長城之南，易水以北，〔二〕未有所定也。柰何以見陵之怨，欲批〔三〕其逆鱗哉！」丹曰：「然則何由？」對曰：「請入圖之。」
〔一〕索隱上音麴，又如字，人姓名也。
〔二〕正義以北謂燕國也。
〔三〕集解批音白結反。索隱白結反。批謂觸擊之。
居有閒，秦將樊於期得罪於秦王，亡之燕，太子受而舍之。鞠武諫曰：「不可。夫以秦王之暴而積怒於燕，足為寒心，〔一〕又況聞樊將軍之所在乎？是謂『委肉當餓虎之蹊』也，禍必不振矣！〔二〕雖有管、晏，不能為之謀也。願太子疾遣樊將軍入匈奴以滅口。請西約三晉，南連齊、楚，北購於單于，〔三〕其後迺可圖也。」太子曰：「太傅之計，曠日彌久，心惛然，〔四〕恐不能須臾。且非獨於此也，夫樊將軍窮困於天下，歸身於丹，丹終不以迫於彊秦而棄所哀憐之交，置之匈奴，是固丹命卒之時也。願太傅更慮之。」鞠武曰：「夫行危欲求安，造禍而求福，計淺而怨深，連結一人之後交，不顧國家之大害，此所謂『資怨而助禍』矣。夫以鴻毛燎於爐炭之上，必無事矣。且以鵰鷙之秦，行怨暴之怒，豈足道哉！燕有田光先生，其為人智深而勇沈，可與謀。」太子曰：「願因太傅而得交於田先生，可乎？」鞠武曰：「敬諾。」出見田先生，道「太子願圖國事於先生也」。田光曰：「敬奉教。」乃造焉。
〔一〕索隱凡人寒甚則心戰，恐懼亦戰。今以懼譬寒，言可為心戰。
〔二〕索隱振，救也。言禍及天下，不可救之。
〔三〕索隱戰國策「購」作「講」。講，和也。今讀購與「為燕媾」同，媾亦合也。漢、史媾講兩字常雜，今欲北與連和。陳軫傳亦曰「西購於秦」也。
〔四〕正義惛音昏。
太子逢迎，卻行為導，跪而蔽席。〔一〕田光坐定，左右無人，太子避席而請曰：「燕秦不兩立，願先生留意也。」田光曰：「臣聞騏驥盛壯之時，一日而馳千里；至其衰老，駑馬先之。今太子聞光盛壯之時，不知臣精已消亡矣。雖然，光不敢以圖國事，所善荊卿可使也。」〔二〕太子曰：「願因先生得結交於荊卿，可乎？」田光曰：「敬諾。」即起，趨出。太子送至門，戒曰：「丹所報，先生所言者，國之大事也，願先生勿泄也！」田光俛而笑曰：「諾。」〔三〕僂行見荊卿，曰：「光與子相善，燕國莫不知。今太子聞光壯盛之時，不知吾形已不逮也，幸而教之曰『燕秦不兩立，願先生留意也』。光竊不自外，言足下於太子也，願足下過太子於宮。」荊軻曰：「謹奉教。」田光曰：「吾聞之，長者為行，不使人疑之。今太子告光曰：『所言者，國之大事也，願先生勿泄』，是太子疑光也。夫為行而使人疑之，非節俠也。」欲自殺以激荊卿，曰：「願足下急過太子，言光已死，明不言也。」因遂自刎而死。
〔一〕集解徐廣曰：「蔽，一作『撥』，一作『拔』。」索隱蔽音疋結反。蔽猶拂也。
〔二〕正義燕丹子云：「田光答曰：『竊觀太子客無可用者：夏扶血勇之人，怒而面赤；宋意脈勇之人，怒而面青；武陽骨勇之人，怒而面白。光所知荊軻，神勇之人，怒而色不變。』」
〔三〕正義挽音俯。
荊軻遂見太子，言田光已死，致光之言。太子再拜而跪，膝行流涕，有頃而后言曰：「丹所以誡田先生毋言者，欲以成大事之謀也。今田先生以死明不言，豈丹之心哉！」荊軻坐定，太子避席頓首曰：「田先生不知丹之不肖，使得至前，敢有所道，此天之所以哀燕而不棄其孤也。〔一〕今秦有貪利之心，而欲不可足也。非盡天下之地，臣海內之王者，其意不厭。今秦已虜韓王，盡納其地。又舉兵南伐楚，北臨趙；王翦將數十萬之眾距漳、鄴，而李信出太原、雲中。趙不能支秦，必入臣，入臣則禍至燕。燕小弱，數困於兵，今計舉國不足以當秦。諸侯服秦，莫敢合從。丹之私計愚，以為誠得天下之勇士使於秦，闚以重利；〔二〕秦王貪，〔三〕其勢必得所願矣。誠得劫秦王，使悉反諸侯侵地，若曹沫之與齊桓公，則大善矣；則不可，因而刺殺之。彼秦大將擅兵於外而內有亂，則君臣相疑，以其閒諸侯得合從，其破秦必矣。此丹之上願，而不知所委命，唯荊卿留意焉。」久之，荊軻曰：「此國之大事也，臣駑下，恐不足任使。」太子前頓首，固請毋讓，然後許諾。於是尊荊卿為上卿，舍上舍。太子日造門下，供太牢具，異物閒進，車騎美女恣荊軻所欲，以順適其意。〔四〕
〔一〕索隱案：無父稱孤。時燕王尚在，而丹稱孤者，或記者失辭，或諸侯嫡子時亦僭稱孤也。又劉向云「丹，燕王喜之太子」。
〔二〕索隱闚，示也。言以利誘之。
〔三〕索隱絕句。
〔四〕 索隱曰燕丹子曰「軻與太子遊東宮池，軻拾瓦投鼃，太子捧金丸進之。又共乗千里馬，軻曰『千里馬肝美』，即殺馬進肝。太子與樊將軍置酒於華陽臺，出美人能鼓琴，軻曰『好手也』，斷以玉盤盛之。軻曰『太子遇軻甚厚』」是也。
久之，荊軻未有行意。秦將王翦破趙，虜趙王，盡收入其地，進兵北略地至燕南界。太子丹恐懼，乃請荊軻曰：「秦兵旦暮渡易水，則雖欲長侍足下，豈可得哉！」荊軻曰：「微太子言，臣願謁之。今行而毋信，則秦未可親也。夫樊將軍，秦王購之金千斤，邑萬家。誠得樊將軍首與燕督亢之地圖，〔一〕奉獻秦王，秦王必說見臣，臣乃得有以報。」太子曰：「樊將軍窮困來歸丹，丹不忍以己之私而傷長者之意，願足下更慮之！」
〔一〕集解徐廣曰：「方城縣有督亢亭。」駰案：劉向別錄曰「督亢，膏腴之地」。索隱地理志廣陽國有薊縣。司馬彪郡國志曰「方城有督亢亭」。正義督亢坡在幽州范陽縣東南十里。今固安縣南有督亢陌，幽州南界。
荊軻知太子不忍，乃遂私見樊於期曰：「秦之遇將軍可謂深矣，父母宗族皆為戮沒。今聞購將軍首金千斤，邑萬家，將柰何？」於期仰天太息流涕曰：「於期每念之，常痛於骨髓，顧計不知所出耳！」荊軻曰：「今有一言可以解燕國之患，報將軍之仇者，何如？」於期乃前曰：「為之柰何？」荊軻曰：「願得將軍之首以獻秦王，秦王必喜而見臣，臣左手把其袖，右手揕其匈，〔一〕然則將軍之仇報而燕見陵之愧除矣。將軍豈有意乎？」樊於期偏袒搤捥〔二〕而進曰：「此臣之日夜切齒腐心也，〔三〕乃今得聞教！」遂自剄。太子聞之，馳往，伏屍而哭，極哀。既已不可柰何，乃遂盛樊於期首函封之。
〔一〕集解徐廣曰：「揕音張鴆切。一作『抗』。」索隱徐氏音丁鴆反。揕謂以劍刺其胸也。又云一作「抗」。抗音苦浪反，言抗拒也，其義非。
〔二〕集解徐廣曰：「一作『捾』。」索隱搤音烏革反。捥音烏亂反。勇者奮厲，必先以左手扼右捥也。捥，古「腕」字。
〔三〕索隱切齒，齒相磨切也。爾雅曰：「治骨曰切」。腐音輔，亦爛也。猶今人事不可忍云「腐爛」然，皆奮怒之意也。
於是太子豫求天下之利匕首，得趙人徐夫人匕首，〔一〕取之百金，使工以藥焠之，〔二〕以試人，血濡縷，人無不立死者。〔三〕乃裝為遣荊卿。燕國有勇士秦舞陽，年十三，殺人，人不敢忤視〔四〕。乃令秦舞陽為副。荊軻有所待，欲與俱；其人居遠未來，而為治行。頃之，未發，太子遲之，疑其改悔，乃復請曰：「日已盡矣，荊卿豈有意哉？丹請得先遣秦舞陽。」荊軻怒，叱太子曰：「何太子之遣？往而不返者，豎子也！且提一匕首入不測之彊秦，僕所以留者，待吾客與俱。今太子遲之，請辭決矣！」遂發。
〔一〕集解徐廣曰：「徐，一作『陳』。」索隱徐，姓；夫人，名。謂男子也。
〔二〕索隱焠，染也，音忽潰反。謂以毒藥染劍鍔也。
〔三〕集解言以匕首試人，人血出，足以沾濡絲縷，便立死也。
〔四〕索隱忤者，逆也，五故反。不敢逆視，言人畏之甚也。
太子及賓客知其事者，皆白衣冠以送之。至易水之上，既祖，取道，〔一〕高漸離擊筑，荊軻和而歌，為變徵之聲，〔二〕士皆垂淚涕泣。又前而為歌曰：「風蕭蕭兮易水寒，壯士一去兮不復還！」復為羽聲慷慨，士皆瞋目，髮盡上指冠。於是荊軻就車而去，終已不顧。
〔一〕正義易州在幽州歸義縣界。
〔二〕正義徵，知雉反。
遂至秦，持千金之資幣物，厚遺秦王寵臣中庶子蒙嘉。嘉為先言於秦王曰：「燕王誠振怖大王之威，不敢舉兵以逆軍吏，願舉國為內臣，比諸侯之列，給貢職如郡縣，而得奉守先王之宗廟。恐懼不敢自陳，謹斬樊於期之頭，及獻燕督亢之地圖，函封，燕王拜送于庭，使使以聞大王，唯大王命之。」秦王聞之，大喜，乃朝服，設九賓〔一〕，見燕使者咸陽宮。〔二〕荊軻奉樊於期頭函，而秦舞陽奉地圖柙，〔三〕以次進。至陛，秦舞陽色變振恐，群臣怪之。荊軻顧笑舞陽，前謝曰：「北蕃蠻夷之鄙人，未嘗見天子，故振慴。願大王少假借之，使得畢使於前。」秦王謂軻曰：「取舞陽所持地圖。」軻既取圖奏之，秦王發圖，圖窮而匕首見。因左手把秦王之袖，而右手持匕首揕之。未至身，秦王驚，自引而起，袖絕。拔劍，劍長，操其室〔四〕。時惶急，劍堅，故不可立拔。荊軻逐秦王，秦王環柱而走。群臣皆愕，卒起不意，盡失其度。而秦法，群臣侍殿上者不得持尺寸之兵；諸郎中〔五〕執兵皆陳殿下，非有詔召不得上。方急時，不及召下兵，以故荊軻乃逐秦王。而卒惶急，無以擊軻，而以手共搏之。是時侍醫夏無且〔六〕以其所奉藥囊提荊軻也。〔七〕秦王方環柱走，卒惶急，不知所為，左右乃曰：「王負劍！」〔八〕負劍，遂拔以擊荊軻，斷其左股。荊軻廢，乃引其匕首以擿秦王，〔九〕不中，中桐柱。〔一〇〕秦王復擊軻，軻被八創。軻自知事不就，倚柱而笑，箕踞以罵曰：「事所以不成者，以欲生劫之，必得約契以報太子也〔一一〕。」於是左右既前殺軻，秦王不怡者良久。已而論功，賞群臣及當坐者各有差，而賜夏無且黃金二百溢，曰：「無且愛我，乃以藥囊提荊軻也。」
〔一〕正義劉云：「設文物大備，即謂九賓，不得以周禮九賓義為釋。」
〔二〕正義三輔黃圖云：「秦始兼天下，都咸陽，因北陵營宮殿，則紫宮象帝宮，渭水貫都以象天漢，橫橋南度以法牽牛也。」
〔三〕索隱戶甲反。柙亦函也。
〔四〕索隱室謂鞘也。正義燕丹子云：「左手揕其胸。秦王曰：『今日之事，從子計耳。乞聽瑟而死。』召姬人鼓琴，琴聲曰『羅縠單衣，可裂而絕；八尺屏風，可超而越；鹿盧之劍，可負而拔』。王於是奮袖超屏風走之。」
〔五〕索隱若今宿衛之官。
〔六〕索隱且音即餘反。
〔七〕正義提，姪帝反。
〔八〕索隱王劭曰：「古者帶劍上長，拔之不出室，欲王推之於背，令前短易拔，故云『王負劍』。」又燕丹子稱琴聲曰「鹿盧之劍，可負而拔」是也。
〔九〕索隱擿與「擲」同，古字耳，音持益反。
〔一〇〕正義燕丹子云：「荊軻拔匕首擲秦王，決耳入銅柱，火出。」
〔一一〕集解漢鹽鐵論曰：「荊軻懷數年之謀而事不就者，尺八匕首不足恃也。秦王操於不意，列斷賁、育者，介七尺之利也。」
於是秦王大怒，益發兵詣趙，詔王翦軍以伐燕。十月而拔薊城。燕王喜、太子丹等盡率其精兵東保於遼東。秦將李信追擊燕王急，代王嘉乃遺燕王喜書曰：「秦所以尤追燕急者，以太子丹故也。今王誠殺丹獻之秦王，秦王必解，而社稷幸得血食。」其後李信追丹，丹匿衍水中，〔一〕燕王乃使使斬太子丹，欲獻之秦。秦復進兵攻之。後五年，秦卒滅燕，虜燕王喜。
〔一〕索隱水名，在遼東。
其明年，秦并天下，立號為皇帝。於是秦逐太子丹、荊軻之客，皆亡。高漸離變名姓為人庸保，〔一〕匿作於宋子。〔二〕久之，作苦，聞其家堂上客擊筑，傍偟不能去。每出言曰：「彼有善有不善。」從者〔三〕以告其主，曰：「彼庸乃知音，竊言是非。」家丈人召使前擊筑，〔四〕一坐稱善，賜酒。而高漸離念久隱畏約無窮時〔五〕，乃退，出其裝匣中筑與其善衣，更容貌而前。舉坐客皆驚，下與抗禮，以為上客。使擊筑而歌，客無不流涕而去者。宋子傳客之〔六〕，聞於秦始皇。秦始皇召見，人有識者，乃曰：「高漸離也。」秦皇帝惜其善擊筑，重赦之，乃矐其目。〔七〕使擊筑，未嘗不稱善。稍益近之，高漸離乃以鉛置筑中，〔八〕復進得近，舉筑朴〔九〕秦皇帝，不中。於是遂誅高漸離，終身不復近諸侯之人。
〔一〕索隱欒布傳曰「賣庸於齊，為酒家人」，漢書作「酒家保」。案：謂庸作於酒家，言可保信，故云「庸保」。鶡冠子曰「伊尹保酒」。
〔二〕集解徐廣曰：「縣名也，今屬鉅鹿。」索隱徐注云「縣名，屬鉅鹿」者，據地理志而知也。正義宋子故城在趙州平棘縣北三十里。
〔三〕索隱謂主人家之左右也。
〔四〕索隱劉氏云：「謂主人翁也。」又韋昭云：「古者名男子為丈夫，尊婦嫗為丈人。故漢書宣元六王傳所云丈人，謂淮陽憲王外王母，即張博母也。故古詩曰『三日斷五疋，丈人故言遲』是也。」
〔五〕索隱約謂貧賤儉約。既為庸保，常畏人，故云「畏約」。所以論語云「不可以久處約」。
〔六〕集解徐廣曰：「互以為客。」
〔七〕集解矐音海各反。索隱海各反，一音角。說者云以馬屎燻令失明。
〔八〕索隱案：劉氏云「鉛為挺著筑中，令重，以擊人」。
〔九〕索隱普十反。朴，擊也。
魯句踐已聞荊軻之刺秦王，私曰：「嗟乎，惜哉其不講於刺劍之術也！〔一〕甚矣吾不知人也！曩者吾叱之，彼乃以我為非人也！」
〔一〕索隱案：不講謂不論習之。
太史公曰：世言荊軻，其稱太子丹之命，「天雨粟，馬生角」也，〔一〕太過。又言荊軻傷秦王，皆非也。始公孫季功、董生與夏無且游，具知其事，為余道之如是。自曹沫至荊軻五人，此其義或成或不成，然其立意較然，〔二〕不欺其志，名垂後世，豈妄也哉！
〔一〕索隱燕丹子曰：「丹求歸，秦王曰『烏頭白，馬生角，乃許耳』。丹乃仰天歎，烏頭即白，馬亦生角。」風俗通及論衡皆有此說，仍云「廄門木烏生肉足」。
〔二〕索隱較，明也。
【索隱述贊】曹沫盟柯，返魯侵地。專諸進炙，定吳篡位。彰弟哭市，報主塗廁。刎頸申冤，操袖行事。暴秦奪魄，懦夫增氣。
卷八十七　　　李斯列傳第二十七
李斯者，楚上蔡人也。〔一〕年少時，為郡小吏，〔二〕見吏舍廁中鼠食不絜，近人犬，數驚恐之。斯入倉，觀倉中鼠，食積粟，居大廡之下，不見人犬之憂。於是李斯乃歎曰：「人之賢不肖譬如鼠矣，在所自處耳！」
〔一〕索隱地理志汝南上蔡縣，云「古蔡國，周武王弟叔度所封，至十八代平侯徙新蔡」。二蔡皆屬汝南。後二代至昭侯，徙下蔡，屬沛，六國時為楚地，故曰楚上蔡。
〔二〕索隱鄉小史。劉氏云「掌鄉文書」。
乃從荀卿學帝王之術。學已成，度楚王不足事，而六國皆弱，無可為建功者，欲西入秦。辭於荀卿曰：「斯聞得時無怠，今萬乘方爭時，游者主事。〔一〕今秦王欲吞天下，稱帝而治，此布衣馳騖之時而游說者之秋也。〔二〕處卑賤之位而計不為者，此禽鹿視肉，人面而能彊行者耳。〔三〕故詬〔四〕莫大於卑賤，而悲莫甚於窮困。久處卑賤之位，困苦之地，非世〔五〕而惡利，自託於無為，此非士之情也。〔六〕故斯將西說秦王矣。」
〔一〕索隱言萬乘爭雄之時，游說者可以立功成名，當得典主事務也。劉氏云「游歷諸侯，當覓彊主以事之」，於文紆迴，非也。
〔二〕正義言秋時萬物成熟，今爭彊時，亦說士成熟時。
〔三〕索隱禽鹿猶禽獸也，言禽獸但知視肉而食之。莊子及蘇子曰：「人而不學，譬之視肉而食。」楊子法言曰：「人而不學，如禽何異？」言不能游說取榮貴，即如禽獸，徒有人面而能彊行耳。
〔四〕正義呼后反，恥辱也。
〔五〕索隱非者，譏也。所謂處士橫議也。
〔六〕正義言譏世富貴，惡其榮利，自託於無為者，非士人之情，實力不能致此也。
至秦，會莊襄王卒，李斯乃求為秦相文信侯呂不韋舍人；不韋賢之，任以為郎。李斯因以得說，說秦王曰：「胥人者，去其幾也〔一〕。成大功者，在因瑕釁而遂忍之。〔二〕昔者秦穆公之霸，終不東并六國者，何也？諸侯尚眾，周德未衰，故五伯迭興，更尊周室。自秦孝公以來，周室卑微，諸侯相兼，關東為六國，秦之乘勝役諸侯，蓋六世矣。〔三〕今諸侯服秦，譬若郡縣。夫以秦之彊，大王之賢，由灶上騷除，〔四〕足以滅諸侯，成帝業，為天下一統，此萬世之一時也。今怠而不急就，諸侯復彊，相聚約從，雖有黃帝之賢，不能并也。」秦王乃拜斯為長史，聽其計，陰遣謀士齎持金玉以游說諸侯。諸侯名士可下以財者，厚遺結之；不肯者，利劍刺之。離其君臣之計，秦王乃使其良將隨其後。秦王拜斯為客卿。
〔一〕索隱胥人猶胥吏，小人也。去猶失也。幾者，動之微。以言君子見幾而作，不俟終日；小人不識動微之會，故每失時也。劉氏解幾為彊，非也。
〔二〕索隱言因諸侯有瑕釁，則忍心而翦除，故我將說秦以并天下。正義胥，相也。幾謂察也。言關東六國與秦相敵者，君臣機密，並有瑕釁，可成大功，而遂忍之也。
〔三〕正義秦孝公，惠文公，武王，昭王，孝文王，莊襄王。
〔四〕集解徐廣曰：「騷音埽。」索隱騷音埽。言秦欲并天下，若炊婦埽除灶上之不淨，不足為難。
會韓人鄭國來閒秦，以作注溉渠，〔一〕已而覺。秦宗室大臣皆言秦王曰：「諸侯人來事秦者，大抵為其主游閒於秦耳，請一切逐客。」〔二〕李斯議亦在逐中。斯乃上書曰：〔三〕
〔一〕正義鄭國渠首起雍州雲陽縣西南二十五里，自中山西邸瓠口為渠，傍北山，東注洛，三百餘里以溉田。又曰韓苦秦兵，而使水工鄭國閒秦作注溉渠，令費人工，不東伐也。
〔二〕索隱一切猶一例，言盡逐之也。言切者，譬若利刀之割，一運斤無不斷者。解漢書者以一切為權時義，亦未為得也。
〔三〕正義在始皇十年。
臣聞吏議逐客，竊以為過矣。昔繆公求士，西取由余於戎，東得百里奚於宛，〔一〕迎蹇叔於宋，〔二〕來丕豹、公孫支於晉。〔三〕此五子者，不產於秦，而繆公用之，并國二十，遂霸西戎〔四〕。孝公用商鞅之法，移風易俗，民以殷盛，國以富彊，百姓樂用，諸侯親服，獲楚、魏之師，舉地千里，至今治彊。惠王用張儀之計，拔三川之地，西并巴、蜀，〔五〕北收上郡，〔六〕南取漢中，〔七〕包九夷，制鄢、郢，〔八〕東據成皋之險，〔九〕割膏腴之壤，遂散六國之從，使之西面事秦，功施到今。昭王得范睢，廢穰侯，逐華陽，〔一〇〕彊公室，杜私門，蠶食〔一一〕諸侯，使秦成帝業。此四君者，皆以客之功。由此觀之，客何負於秦哉！向使四君卻客而不內，疏士而不用，是使國無富利之實而秦無彊大之名也。
〔一〕索隱秦本紀云「晉獻公以百里奚為秦穆公夫人媵於秦，奚亡走宛，楚鄙人執之」是也。正義新序云：「百里奚，楚宛人，仕於虞，虞亡入秦，號五羖大夫也。」
〔二〕索隱秦紀又云「百里奚謂穆公曰：『臣不如臣友蹇叔，蹇叔賢而代莫知。』穆公厚幣迎之，以為上大夫」。今云「於宋」，未詳所出。正義括地志云：「蹇叔，岐州人也。時游宋，故迎之於宋。」
〔三〕索隱丕豹自晉奔秦，左氏傳有明文。公孫支，所謂子桑也，是秦大夫，而云自晉來，亦未見所出。正義括地志云：「公孫支，岐州人，游晉，後歸秦。」
〔四〕索隱秦本紀穆公用由余謀，伐戎王，益國十二，開地千里，遂霸西戎。此都言五子之功，故云「并國二十」；或易為「十二」，誤也。
〔五〕索隱案：惠王時張儀為相，請伐韓，下兵三川以臨二周。司馬錯請伐蜀，惠王從之，果滅蜀。儀死後，武王欲通車三川，令甘茂拔宜陽。今並云張儀者，以儀為秦相，雖錯滅蜀，茂通三川，皆歸功於相，又三川是儀先請伐故也。
〔六〕正義惠王十年，魏納上郡十五縣。
〔七〕正義惠王十三年，攻楚漢中，取地六百里。
〔八〕索隱九夷即屬楚之夷也。地理志南郡江陵縣云「故楚郢都」，又宜城縣云「故鄢」也。正義夷謂并巴蜀，收上郡，取漢中，伐義渠、丹犁是也。九夷本東夷九種，此言者，文體然也。
〔九〕正義河南府氾水縣也。
〔一〇〕集解徐廣曰：「華，一作『葉』。」
〔一一〕索隱高誘注淮南子云：「蠶食，盡無餘也。」
今陛下致昆山之玉，〔一〕有隨、和之寶，〔二〕垂明月之珠，服太阿之劍，〔三〕乘纖離之馬，〔四〕建翠鳳之旗，樹靈鼉之鼓。〔五〕此數寶者，秦不生一焉，而陛下說之，何也？必秦國之所生然後可，則是夜光之璧不飾朝廷，犀象之器不為玩好，鄭、衛之女不充後宮，而駿良駃騠〔六〕不實外廄，江南金錫不為用，西蜀丹青不為采。所以飾後宮充下陳〔七〕娛心意說耳目者，必出於秦然後可，則是宛珠之簪，傅璣之珥，〔八〕阿縞之衣，錦繡之飾〔九〕不進於前，而隨俗雅化〔一〇〕佳冶窈窕趙女不立於側也。夫擊甕叩缶〔
一一〕彈箏搏髀，而歌呼嗚嗚快耳（目）者，真秦之聲也；鄭、衛、桑閒、昭、虞、武、象者，〔一二〕異國之樂也。今棄擊甕叩缶而就鄭衛，退彈箏而取昭虞，若是者何也？快意當前，適觀而已矣。今取人則不然。不問可否，不論曲直，非秦者去，為客者逐。然則是所重者在乎色樂珠玉，而所輕者在乎人民也。此非所以跨海內制諸侯之術也。
〔一〕正義昆岡在于闐國東北四百里，其岡出玉。
〔二〕正義括地志云：「濆山一名崑山，一名斷蛇丘，在隨州隨縣北二十五里。說苑云『昔隨侯行遇大蛇中斷，疑其靈，使人以藥封之，蛇乃能去，因號其處為斷蛇丘。歲餘，蛇銜明珠，徑寸，絕白而有光，因號隨珠』。」卞和璧，始皇以為傳國璽也。
〔三〕集解見蘇秦傳。索隱越絕書曰：「楚王召歐冶子、干將作鐵劍三，一曰干將，二曰莫邪，三曰太阿也。」
〔四〕集解徐廣曰：「纖離，蒲梢，皆駿馬名。」索隱皆馬名。徐氏據孫卿子而為說。
〔五〕集解鄭玄注月令云：「鼉皮可以冒鼓。」
〔六〕索隱決提二音。周書曰「正北以駃騠為獻」。廣雅曰「馬屬也」。郭景純注上林賦云「生三日而超其母也」。
〔七〕索隱下陳猶後列也。晏子曰「有二女，願得入身於下陳」是也。
〔八〕索隱宛音於阮反。傅音附。宛謂以珠宛轉而裝其簪。傅璣者，以璣傅著於珥。珥者，瑱也。璣是珠之不圓者。或云宛珠，隨珠也。隨在漢水之南，宛亦近漢，故云宛。傅璣者，女飾也，言女傅之珥，以璣為之，並非秦所有物也。
〔九〕集解徐廣曰：「齊之東阿縣，繒帛所出。」
〔一〇〕集解徐廣曰：「隨俗，一作『修使』。」索隱謂閑雅變化而能通俗也。
〔一一〕索隱說文云：「甕，汲缾也。於貢反。缶，瓦器也；秦人鼓之以節樂。」缻音甫有反。
〔一二〕集解徐廣曰：「昭，一作『韶』。」
臣聞地廣者粟多，國大者人眾，兵彊則士勇。是以太山不讓土壤，故能成其大；河海不擇細流，故能就其深；王者不卻眾庶，故能明其德。〔一〕是以地無四方，民無異國，四時充美，鬼神降福，此五帝、三王之所以無敵也。今乃棄黔首以資敵國，〔二〕卻賓客以業諸侯，使天下之士退而不敢西向，裹足不入秦，此所謂「藉寇兵而齎盜糧」者也。〔三〕
〔一〕索隱管子云：「海不辭水，故能成其大；（泰）山不辭土石，故能成其高。」文子曰：「聖人不讓負薪之言，以廣其名。」
〔二〕索隱資猶給也。
〔三〕索隱藉音積夜反。齎音子奚反。說文曰：「齎，持遺也。」齎或為「資」，義亦通。
夫物不產於秦，可寶者多；士不產於秦，而願忠者眾。今逐客以資敵國，損民以益讎，內自虛而外樹怨於諸侯，求國無危，不可得也。
秦王乃除逐客之令，復李斯官，〔一〕卒用其計謀。官至廷尉。二十餘年，竟并天下，尊主為皇帝，以斯為丞相。夷郡縣城，銷其兵刃，示不復用。使秦無尺土之封，不立子弟為王，功臣為諸侯者，使後無戰攻之患。
〔一〕集解新序曰：「斯在逐中，道上上諫書，達始皇，始皇使人逐至驪邑，得還。」
始皇三十四年，置酒咸陽宮，博士僕射周青臣等頌始皇威德。齊人淳于越進諫曰：「臣聞之，殷周之王千餘歲，封子弟功臣自為支輔。今陛下有海內，而子弟為匹夫，卒有田常、六卿之患，臣無輔弼，何以相救哉？事不師古而能長久者，非所聞也。今青臣等又面諛以重陛下過，〔一〕非忠臣也。」始皇下其議丞相。丞相謬其說，絀其辭，乃上書曰：「古者天下散亂，莫能相一，是以諸侯並作，語皆道古以害今，飾虛言以亂實，人善其所私學，以非上所建立。今陛下并有天下，別白黑〔二〕而定一尊；〔三〕而私學乃相與非法教之制，聞令下，即各以其私學議之，入則心非，出則巷議，非主以為名，異趣以為高，率群下以造謗。如此不禁，則主勢降乎上，黨與成乎下。禁之便。臣請諸有文學詩書百家語者，蠲除去之。令到滿三十日弗去，黥為城旦。所不去者，醫藥卜筮種樹之書。若有欲學者，以吏為師。」始皇可其議，收去詩書百家之語以愚百姓，使天下無以古非今。明法度，定律令，皆以始皇起。同文書。〔四〕治離宮別館，周遍天下。明年，又巡狩，外攘四夷，斯皆有力焉。
〔一〕索隱重音逐用反。重者，再也。
〔二〕索隱劉氏云：「前時國異政，家殊俗，人造私語，莫辨其真，今乃分別白黑也。」
〔三〕索隱謂始皇并六國，定天下，海內共尊立一帝，故云。
〔四〕正義六國制令不同，今令同之。
斯長男由為三川守，諸男皆尚秦公主，女悉嫁秦諸公子。三川守李由告歸咸陽，李斯置酒於家，百官長皆前為壽，門廷車騎以千數。李斯喟然而歎曰：「嗟乎！吾聞之荀卿曰『物禁大盛』。夫斯乃上蔡布衣，閭巷之黔首，上不知其駑下，遂擢至此。當今人臣之位無居臣上者，可謂富貴極矣。物極則衰，吾未知所稅駕也！」〔一〕
〔一〕索隱稅駕猶解駕，言休息也。李斯言己今日富貴已極，然未知向後吉凶止泊在何處也。
始皇三十七年十月，行出游會稽，並海上，北抵琅邪。〔一〕丞相斯、中車府令趙高兼行符璽令事，皆從。始皇有二十餘子，長子扶蘇以數直諫上，上使監兵上郡，〔二〕蒙恬為將。少子胡亥愛，請從，上許之。餘子莫從。〔三〕
〔一〕正義今沂州。
〔二〕正義上郡故城在綏州上縣東南五十里。
〔三〕集解辯士隱姓名，遺秦將章邯書曰「李斯為秦王死，廢十七兄而立今王」也。然則二世是秦始皇第十八子。此書在善文中。
其年七月，始皇帝至沙丘，〔一〕病甚，令趙高為書賜公子扶蘇曰：「以兵屬蒙恬，與喪會咸陽而葬。」書已封，未授使者，始皇崩。書及璽皆在趙高所，獨子胡亥、丞相李斯、趙高及幸宦者五六人知始皇崩，餘群臣皆莫知也。李斯以為上在外崩，無真太子，故祕之。置始皇居轀輬車中，〔二〕百官奏事上食如故，宦者輒從轀輬車中可諸奏事。〔三〕
〔一〕正義沙丘臺在邢州。
〔二〕集解徐廣曰：「一作『輜車』。」
〔三〕集解文穎曰：「轀輬車如今喪轜車也。」孟康曰：「如衣車，有窗牖，閉之則溫，開之則涼，故名之『轀輬車』也。」如淳曰：「轀輬車，其形廣大，有羽飾也。」
趙高因留所賜扶蘇璽書，而謂公子胡亥曰：「上崩，無詔封王諸子而獨賜長子書。長子至，即立為皇帝，而子無尺寸之地，為之柰何？」胡亥曰：「固也。吾聞之，明君知臣，明父知子。父捐命，不封諸子，何可言者！」趙高曰：「不然。方今天下之權，存亡在子與高及丞相耳，願子圖之。且夫臣人與見臣於人，制人與見制於人，豈可同日道哉！」胡亥曰：「廢兄而立弟，是不義也；不奉父詔而畏死，是不孝也；能薄而材譾，〔一〕彊因人之功，是不能也：三者逆德，天下不服，身殆傾危，社稷不血食。」高曰：「臣聞湯、武殺其主，天下稱義焉，不為不忠。衛君殺其父，而衛國載其德，孔子著之，不為不孝。夫大行不小謹，盛德不辭讓，鄉曲各有宜而百官不同功。故顧小而忘大，後必有害；狐疑猶豫，後必有悔。斷而敢行，鬼神避之，後有成功。願子遂之！」胡亥喟然歎曰：「今大行未發，喪禮未終，豈宜以此事干丞相哉！」趙高曰：「時乎時乎，閒不及謀！贏糧躍馬，唯恐後時！」
〔一〕集解史記音隱宰顯反。索隱音義云宰殄反。劉氏音將淺反，則譾亦淺義。古人語自有重輕，所以文字有異。
胡亥既然高之言，高曰：「不與丞相謀，恐事不能成，臣請為子與丞相謀之。」高乃謂丞相斯曰：「上崩，賜長子書，與喪會咸陽而立為嗣。書未行，今上崩，未有知者也。所賜長子書及符璽皆在胡亥所，定太子在君侯與高之口耳。事將何如？」斯曰：「安得亡國之言！此非人臣所當議也！」高曰：「君侯自料能孰與蒙恬？功高孰與蒙恬？謀遠不失孰與蒙恬？無怨於天下孰與蒙恬？長子舊而信之孰與蒙恬？」斯曰：「此五者皆不及蒙恬，而君責之何深也？」高曰：「高固內官之廝役也，幸得以刀筆之文進入秦宮，管事二十餘年，未嘗見秦免罷丞相功臣有封及二世者也，卒皆以誅亡。皇帝二十餘子，皆君之所知。長子剛毅而武勇，信人而奮士，即位必用蒙恬為丞相，君侯終不懷通侯之印歸於鄉里，明矣。高受詔教習胡亥，使學以法事數年矣，未嘗見過失。慈仁篤厚，輕財重士，辯於心而詘於口，盡禮敬士，秦之諸子未有及此者，可以為嗣。君計而定之。」斯曰：「君其反位！斯奉主之詔，聽天之命，何慮之可定也？」高曰：「安可危也，危可安也。安危不定，何以貴聖？」斯曰：「斯，上蔡閭巷布衣也，上幸擢為丞相，封為通侯，子孫皆至尊位重祿者，故將以存亡安危屬臣也。豈可負哉！夫忠臣不避死而庶幾，〔一〕孝子不勤勞而見危，人臣各守其職而已矣。君其勿復言，將令斯得罪。」高曰：「蓋聞聖人遷徙無常，就變而從時，見末而知本，觀指而睹歸。物固有之，安得常法哉！方今天下之權命懸於胡亥，高能得志焉。且夫從外制中謂之惑，從下制上謂之賊。故秋霜降者草花落，水搖動者萬物作，〔二〕此必然之效也。君何見之晚？」斯曰：「吾聞晉易太子，〔三〕三世不安；齊桓兄弟爭位，〔四〕身死為戮；紂殺親戚，〔五〕不聽諫者，國為丘墟，遂危社稷：三者逆天，宗廟不血食。斯其猶人哉〔六〕，安足為謀！」高曰：「上下合同，可以長久；中外若一，事無表裏。君聽臣之計，即長有封侯，世世稱孤，必有喬松之壽，孔、墨之智。今釋此而不從，禍及子孫，足以為寒心。善者因禍為福，君何處焉？」斯乃仰天而歎，垂淚太息曰：「嗟乎！獨遭亂世，既以不能死，安託命哉！」於是斯乃聽高。高乃報胡亥曰：「臣請奉太子之明命以報丞相，丞相斯敢不奉令！」
〔一〕索隱斯言忠臣之節，本不避死。言己今日亦庶幾盡忠不避死也。
〔二〕索隱水搖者，謂冰泮而水動也，是春時而萬物皆生也。
〔三〕正義謂廢申生，立奚齊也。
〔四〕正義謂小白與公子糾。
〔五〕正義謂殺比干，囚箕子。
〔六〕索隱言我今日猶是人，人道守順，豈能為逆謀。故下云「安足與謀」。
於是乃相與謀，詐為受始皇詔丞相，立子胡亥為太子。更為書賜長子扶蘇曰：「朕巡天下，禱祠名山諸神以延壽命。今扶蘇與將軍蒙恬將師數十萬以屯邊，十有餘年矣，不能進而前，士卒多秏，無尺寸之功，乃反數上書直言誹謗我所為，以不得罷歸為太子，日夜怨望。扶蘇為人子不孝，其賜劍以自裁！將軍恬與扶蘇居外，不匡正，宜知其謀。為人臣不忠，其賜死，以兵屬裨將王離。」封其書以皇帝璽，遣胡亥客奉書賜扶蘇於上郡。
使者至，發書，扶蘇泣，入內舍，欲自殺。蒙恬止扶蘇曰：「陛下居外，未立太子，使臣將三十萬眾守邊，公子為監，此天下重任也。今一使者來，即自殺，安知其非詐？請復請，復請而後死，未暮也。」使者數趣之。扶蘇為人仁，謂蒙恬曰：「父而賜子死，尚安復請！」即自殺。蒙恬不肯死，使者即以屬吏，繫於陽周。〔一〕
〔一〕集解徐廣曰：「屬上郡。」正義陽周，寧州羅川縣之邑也。
使者還報，胡亥、斯、高大喜。至咸陽，發喪，太子立為二世皇帝。以趙高為郎中令，常侍中用事。
二世燕居，乃召高與謀事，謂曰：「夫人生居世閒也，譬猶騁六驥過決隙也。吾既已臨天下矣，欲悉耳目之所好，窮心志之所樂，以安宗廟而樂萬姓，長有天下，終吾年壽，其道可乎？」高曰：「此賢主之所能行也，而昏亂主之所禁也。臣請言之，不敢避斧鉞之誅，願陛下少留意焉。夫沙丘之謀，諸公子及大臣皆疑焉，而諸公子盡帝兄，大臣又先帝之所置也。今陛下初立，此其屬意怏怏皆不服，恐為變。且蒙恬已死，蒙毅將兵居外，臣戰戰栗栗，唯恐不終。且陛下安得為此樂乎？」二世曰：「為之柰何？」趙高曰：「嚴法而刻刑，令有罪者相坐誅，至收族，滅大臣而遠骨肉；貧者富之，賤者貴之。盡除去先帝之故臣，更置陛下之所親信者近之。此則陰德歸陛下，害除而姦謀塞，群臣莫不被潤澤，蒙厚德，陛下則高枕肆志寵樂矣。計莫出於此。」二世然高之言，乃更為法律。於是群臣諸公子有罪，輒下高，令鞠治之。殺大臣蒙毅等，公子十二人僇死咸陽市，十公主矺死於杜，〔一〕財物入於縣官，相連坐者不可勝數。
〔一〕集解史記音隱曰：「矺音貯格反。」索隱矺音宅，與「磔」同，古今字異耳。磔謂裂其支體而殺之。
公子高欲奔，恐收族，乃上書曰：「先帝無恙時，臣入則賜食，出則乘輿。御府之衣，臣得賜之；中廄之寶馬，臣得賜之。臣當從死而不能，為人子不孝，為人臣不忠。不忠者無名以立於世，臣請從死，願葬酈山之足。唯上幸哀憐之。」書上，胡亥大說，召趙高而示之，曰：「此可謂急乎？」趙高曰：「人臣當憂死而不暇，何變之得謀！」胡亥可其書，賜錢十萬以葬。
法令誅罰日益刻深，群臣人人自危，欲畔者眾。又作阿房之宮，治直〔道〕、馳道，賦斂愈重，戍傜無已。於是楚戍卒陳勝、吳廣等乃作亂，起於山東，傑俊相立，自置為侯王，叛秦，兵至鴻門而卻。李斯數欲請閒諫，二世不許。而二世責問李斯曰：「吾有私議而有所聞於韓子也，曰『堯之有天下也，堂高三尺，采椽不斲，〔一〕茅茨不翦，雖逆旅之宿不勤於此矣。冬日鹿裘，夏日葛衣，粢糲之食〔二〕，藜藿之羹，飯土匭，〔三〕啜土鉶，〔四〕雖監門之養不觳於此矣。〔五〕禹鑿龍門，通大夏，疏九河，曲九防，〔六〕決渟水致之海，〔七〕而股無胈，〔八〕脛無毛，手足胼胝，面目黎黑，遂以死于外，葬於會稽，臣虜之勞不烈於此矣』。然則夫所貴於有天下者，豈欲苦形勞神，身處逆旅之宿，口食監門之養，手持臣虜之作哉？此不肖人之所勉也，非賢者之所務也。彼賢人之有天下也，專用天下適己而已矣，此所貴於有天下也。夫所謂賢人者，必能安天下而治萬民，今身且不能利，將惡能治天下哉！故吾願賜志廣欲，長享天下而無害，為之柰何？」李斯子由為三川守，群盜吳廣等西略地，過去弗能禁。章邯以破逐廣等兵，使者覆案三川相屬，誚讓斯居三公位，如何令盜如此。李斯恐懼，重爵祿，不知所出，乃阿二世意，欲求容，以書對曰：
〔一〕集解徐廣曰：「采，一名櫟。一作『柞』。」索隱采，木名，即今之櫟木。
〔二〕索隱粢音資。糲音郎葛反。粢者，稷也。糲者，麄粟飯也。
〔三〕集解徐廣曰：「一作『溜』。」
〔四〕集解音刑。
〔五〕集解徐廣曰：「觳音學。觳，一作『轂』，推也。」索隱觳音學。爾雅「觳，盡也」。言監門下人飯猶不盡此。若徐氏云「一作『轂』。轂，推也」，則字宜作「較」。鄒氏音角。
〔六〕正義謂河之九曲，別為隄防。
〔七〕集解徐廣曰：「致，一作『放』。」
〔八〕集解胈，膚毳皮。
夫賢主者，必且能全道而行督責之術者也。〔一〕督責之，則臣不敢不竭能以徇其主矣。此臣主之分定，上下之義明，則天下賢不肖莫敢不盡力竭任以徇其君矣。是故主獨制於天下而無所制也。能窮樂之極矣，賢明之主也，可不察焉！
〔一〕索隱督者，察也。察其罪，責之以刑罰也。
故申子曰「有天下而不恣睢，〔一〕命之曰以天下為桎梏」者，〔二〕無他焉，不能督責，而顧以其身勞於天下之民，若堯、禹然，故謂之「桎梏」也。夫不能修申、韓之明術，行督責之道，專以天下自適也，而徒務苦形勞神，以身徇百姓，則是黔首之役，非畜天下者也，何足貴哉！夫以人徇己，則己貴而人賤；以己徇人，則己賤而人貴。故徇人者賤，而人所徇者貴，自古及今，未有不然者也。凡古之所為尊賢者，為其貴也；而所為惡不肖者，為其賤也。而堯、禹以身徇天下者也，因隨而尊之，則亦失所為尊賢之心矣，夫可謂大繆矣。謂之為「桎梏」，不亦宜乎？不能督責之過也。
〔一〕索隱上音資二反，下音呼季反。恣睢猶放縱也。謂肆情縱恣也。
〔二〕正義言有天下不能自縱恣督責，乃勞身於天下若堯、禹，即以天下為桎梏於身也。
故韓子曰：「慈母有敗子而嚴家無格虜」者，何也？〔一〕則能罰之加焉必也。故商君之法，刑棄灰於道者。〔二〕夫棄灰，薄罪也，而被刑，重罰也。彼唯明主為能深督輕罪。夫罪輕且督深，而況有重罪乎？故民不敢犯也。是故韓子曰「布帛尋常，庸人不釋〔三〕，鑠金百溢，盜跖不搏」者，〔四〕非庸人之心重，尋常之利深，而盜跖之欲淺也；又不以盜跖之行，為輕百鎰之重也。搏必隨手刑，則盜跖不搏百鎰；而罰不必行也，則庸人不釋尋常。是故城高五丈，而樓季不輕犯也；〔五〕泰山之高百仞，而跛牧其上。〔六〕夫樓季也而難五丈之限，豈跛也而易百仞之高哉峭塹之勢異也。〔七〕明主聖王之所以能久處尊位，長執重勢，而獨擅天下之利者，非有異道也，能獨斷而審督責，必深罰，故天下不敢犯也。今不務所以不犯，而事慈母之所以敗子也，則亦不察於聖人之論矣。夫不能行聖人之術，則舍為天下役何事哉？可不哀邪！〔八〕
〔一〕索隱格，彊扞也。虜，奴隸也。言嚴整之家本無格扞奴僕也。
〔二〕正義棄灰於道者黥也。韓子云：「殷之法，棄灰於衢者刑。子貢以為重，問之。仲尼曰：『灰棄於衢必燔，人必怒，怒則鬥，鬥則三族，雖刑之可也。』。」
〔三〕索隱八尺曰尋，倍尋曰常，以言其少也。庸人弗釋者，謂庸人見則取之而不釋，以其罪輕，故下云「罰不必行，則庸人弗釋尋常」是也。
〔四〕索隱爾雅「鑠，美也」。言百溢之美金在於地，雖有盜跖之行亦不取者，為財多而罪重也，故下云「搏必隨手刑，盜跖不搏」也。搏猶攫也，取也。凡鳥翼擊物曰搏，足取曰攫，故人取物亦謂之搏。
〔五〕集解許慎曰：「樓季，魏文侯之弟。」王孫子曰：「樓季之兄也。」
〔六〕集解詩云：「羊墳首。」毛傳曰：「牝曰。」
〔七〕索隱峭，峻也，高也，七笑反。塹音漸。以言峭峻則難登，故樓季難五丈之限；平塹則易涉，故跛牧於泰山也。
〔八〕索隱舍猶廢也，止也。言為人主不能行聖人督責之術，則已廢止，何為勤身苦心，為天下所役，是何哉？「可不哀邪」，言其非也。
且夫儉節仁義之人立於朝，則荒肆之樂輟矣；諫說論理之臣閒於側，則流漫之志詘矣；烈士死節之行顯於世，則淫康之虞廢矣。故明主能外此三者，而獨操主術以制聽從之臣，而修其明法，故身尊而勢重也。凡賢主者，必將能拂世磨俗，〔一〕而廢其所惡，立其所欲，故生則有尊重之勢，死則有賢明之謚也。是以明君獨斷，故權不在臣也。然後能滅仁義之塗，掩馳說之口，困烈士之行，塞聰揜明，內獨視聽，故外不可傾以仁義烈士之行，而內不可奪以諫說忿爭之辯。故能犖然獨行恣睢之心而莫之敢逆。若此然後可謂能明申、韓之術，而脩商君之法。法脩術明而天下亂者，未之聞也。故曰「王道約而易操」也。唯明主為能行之。若此則謂督責之誠，則臣無邪，臣無邪則天下安，天下安則主嚴尊，主嚴尊則督責必，督責必則所求得，所求得則國家富，國家富則君樂豐。故督責之術設，則所欲無不得矣。群臣百姓救過不給，何變之敢圖？若此則帝道備，而可謂能明君臣之術矣。雖申、韓復生，不能加也。
〔一〕索隱拂音扶弗反。磨音莫何反。拂世，蓋言與代情乖戾。磨俗，言磨礪於俗使從己。
書奏，二世悅。於是行督責益嚴，稅民深者為明吏。二世曰：「若此則可謂能督責矣。」刑者相半於道，而死人日成積於市。殺人眾者為忠臣。二世曰：「若此則可謂能督責矣。」
初，趙高為郎中令，所殺及報私怨眾多，恐大臣入朝奏事毀惡之，乃說二世曰：「天子所以貴者，但以聞聲，群臣莫得見其面，故號曰『朕』。且陛下富於春秋，未必盡通諸事，〔一〕今坐朝廷，譴舉有不當者，則見短於大臣，非所以示神明於天下也。且陛下深拱禁中，與臣及侍中習法者待事，事來有以揆之。〔二〕如此則大臣不敢奏疑事，天下稱聖主矣。」二世用其計，乃不坐朝廷見大臣，居禁中。趙高常侍中用事，事皆決於趙高。
〔一〕集解徐廣曰：「通，或宜作『照』。」
〔二〕集解徐廣曰：「揆，一作『撥』也。」
高聞李斯以為言，乃見丞相曰：「關東群盜多，今上急益發繇治阿房宮，〔一〕聚狗馬無用之物。臣欲諫，為位賤。此真君侯之事，君何不諫？」李斯曰：「固也，吾欲言之久矣。今時上不坐朝廷，上居深宮，吾有所言者，不可傳也，欲見無閒。」趙高謂曰：「君誠能諫，請為君候上閒語君。」於是趙高待二世方燕樂，婦女居前，使人告丞相：「上方閒，可奏事。」丞相至宮門上謁，如此者三。二世怒曰：「吾常多閒日，丞相不來。吾方燕私，丞相輒來請事。丞相豈少我哉？且固我哉？」〔二〕趙高因曰：「如此殆矣！夫沙丘之謀，丞相與焉。今陛下已立為帝，而丞相貴不益，此其意亦望裂地而王矣。且陛下不問臣，臣不敢言。丞相長男李由為三川守，楚盜陳勝等皆丞相傍縣之子，以故楚盜公行，〔三〕過三川，城守不肯擊。高聞其文書相往來，未得其審，故未敢以聞。且丞相居外，權重於陛下。」二世以為然。欲案丞相，恐其不審，乃使人案驗三川守與盜通狀。李斯聞之。
〔一〕索隱房音旁，一如字。
〔二〕索隱謂以我幼故輕我也。云「固我」者，一云以我為短少，且固陋於我也，於義為疏。
〔三〕集解徐廣曰：「公，一作『訟』，音松。」
是時二世在甘泉，方作觳抵優俳之觀。〔一〕李斯不得見，因上書言趙高之短曰：「臣聞之，臣疑其君，無不危國；妾疑其夫，無不危家。今有大臣於陛下擅利擅害，與陛下無異，此甚不便。昔者司城子罕相宋，身行刑罰，以威行之，期年遂劫其君。田常為簡公臣，爵列無敵於國，私家之富與公家均，布惠施德，下得百姓，上得群臣，陰取齊國，殺宰予於庭，即弒簡公於朝，遂有齊國。此天下所明知也。今高有邪佚之志，危反之行，如子罕相宋也；私家之富，若田氏之於齊也。兼行田常、子罕之逆道而劫陛下之威信，其志若韓玘為韓安相也。〔二〕陛下不圖，臣恐其為變也。」二世曰：「何哉？夫高，故宦人也，然不為安肆志，不以危易心，絜行脩善，自使至此，以忠得進，以信守位，朕實賢之，而君疑之，何也？且朕少失先人，無所識知，不習治民，而君又老，恐與天下絕矣。朕非屬趙君，當誰任哉？且趙君為人精廉彊力，下知人情，上能適朕，君其勿疑。」李斯曰：「不然。夫高，故賤人也，無識於理，貪欲無厭，求利不止，列勢次主，求欲無窮，臣故曰殆。」二世已前信趙高，恐李斯殺之，乃私告趙高。高曰：「丞相所患者獨高，高已死，丞相即欲為田常所為。」於是二世曰：「其以李斯屬郎中令！」
〔一〕集解應劭曰：「戰國之時，稍增講武之禮，以為戲樂，用相夸示，而秦更名曰角抵。角者，角材也。抵者，相抵觸也。」文穎曰：「案：秦名此樂為角抵，兩兩相當，角力，角伎蓺射御，故曰角抵也。」駰案：觳抵即角抵也。
〔二〕索隱玘，亦作「起」，並音怡。韓大夫弒其君悼公者。然韓無悼公，或鄭之嗣君。案表，韓玘事昭侯，昭侯已下四代至王安，其說非也。
趙高案治李斯。李斯拘執束縛，居囹圄中，仰天而歎曰：「嗟乎，悲夫！不道之君，何可為計哉！昔者桀殺關龍逢，紂殺王子比干，吳王夫差殺伍子胥。此三臣者，豈不忠哉，然而不免於死，身死而所忠者非也。今吾智不及三子，而二世之無道過於桀、紂、夫差，吾以忠死，宜矣。且二世之治豈不亂哉！日者夷其兄弟而自立也，殺忠臣而貴賤人，作為阿房之宮，賦斂天下。吾非不諫也，而不吾聽也。凡古聖王，飲食有節，車器有數，宮室有度，出令造事，加費而無益於民利者禁，故能長久治安。今行逆於昆弟，不顧其咎；侵殺忠臣，不思其殃；大為宮室，厚賦天下，不愛其費：三者已行，天下不聽。今反者已有天下之半矣，而心尚未寤也，而以趙高為佐，吾必見寇至咸陽，麋鹿游於朝也。」
於是二世乃使高案丞相獄，治罪，責斯與子由謀反狀，皆收捕宗族賓客。趙高治斯，榜掠千餘，不勝痛，自誣服。斯所以不死者，自負其辯，有功，實無反心，幸得上書自陳，幸二世之寤而赦之。李斯乃從獄中上書曰：「臣為丞相治民，三十餘年矣。逮秦地之陝隘。先王之時秦地不過千里，兵數十萬。臣盡薄材，謹奉法令，陰行謀臣，資之金玉，使游說諸侯，陰脩甲兵，飾政教，官鬥士，尊功臣，盛其爵祿，故終以脅韓弱魏，破燕、趙，夷齊、楚，卒兼六國，虜其王，立秦為天子。罪一矣。地非不廣，又北逐胡、貉，南定百越，以見秦之彊。罪二矣。尊大臣，盛其爵位，以固其親。罪三矣。立社稷，脩宗廟，以明主之賢。罪四矣。更剋畫，平斗斛度量文章，布之天下，以樹秦之名。罪五矣。治馳道，興游觀，以見主之得意。罪六矣。緩刑罰，薄賦斂，以遂主得眾之心，萬民戴主，死而不忘。罪七矣。若斯之為臣者，罪足以死固久矣。上幸盡其能力，乃得至今，願陛下察之！」書上，趙高使吏棄去不奏，曰：「囚安得上書！」
趙高使其客十餘輩詐為御史、謁者、侍中，更往覆訊斯。斯更以其實對，輒使人復榜之。後二世使人驗斯，斯以為如前，終不敢更言，辭服。奏當上，二世喜曰：「微趙君，幾為丞相所賣。」及二世所使案三川之守至，則項梁已擊殺之。使者來，會丞相下吏，趙高皆妄為反辭。
二世二年七月，具斯五刑，論腰斬咸陽市。斯出獄，與其中子俱執，顧謂其中子曰：「吾欲與若復牽黃犬俱出上蔡東門逐狡兔，豈可得乎！」遂父子相哭，而夷三族。
李斯已死，二世拜趙高為中丞相，事無大小輒決於高。高自知權重，乃獻鹿，謂之馬。二世問左右：「此乃鹿也？」左右皆曰「馬也」。二世驚，自以為惑，乃召太卜，令卦之，太卜曰：「陛下春秋郊祀，奉宗廟鬼神，齋戒不明，故至于此。可依盛德而明齋戒。」於是乃入上林齋戒。日游弋獵，有行人入上林中，二世自射殺之。趙高教其女婿咸陽令閻樂劾不知何人賊殺人移上林。高乃諫二世曰：「天子無故賊殺不辜人，此上帝之禁也，鬼神不享，天且降殃，當遠避宮以禳之。」二世乃出居望夷之宮。
留三日，趙高詐詔衛士，令士皆素服持兵內鄉，入告二世曰：「山東群盜兵大至！」二世上觀而見之，恐懼，高既因劫令自殺。引璽而佩之，左右百官莫從；上殿，殿欲壞者三。高自知天弗與，群臣弗許，乃召始皇弟，授之璽。〔一〕
〔一〕集解徐廣曰：「一本曰『召始皇弟子嬰，授之璽』。秦本紀云『子嬰者，二世之兄子也』。」索隱劉氏云：『弟』字誤，當為『孫』。子嬰，二世兄子。」
子嬰既位，患之，乃稱疾不聽事，與宦者韓談及其子謀殺高。高上謁，請病，因召入，令韓談刺殺之，夷其三族。
子嬰立三月，沛公兵從武關入，至咸陽，群臣百官皆畔，不適。〔一〕子嬰與妻子自係其頸以組，降軹道旁。〔二〕沛公因以屬吏。項王至而斬之。遂以亡天下。
〔一〕集解徐廣曰：「適音敵。」
〔二〕正義軹道在萬年縣東北十六里。
太史公曰：李斯以閭閻歷諸侯，入事秦，因以瑕釁，以輔始皇，卒成帝業，斯為三公，可謂尊用矣。斯知六蓺之歸，不務明政以補主上之缺，持爵祿之重，阿順苟合，嚴威酷刑，聽高邪說，廢適立庶。諸侯已畔，斯乃欲諫爭，不亦末乎！人皆以斯極忠而被五刑死，察其本，乃與俗議之異。不然，斯之功且與周、召列矣。
【索隱述贊】鼠在所居，人固擇地。斯效智力，功立名遂。置酒咸陽，人臣極位。一夫誑惑，變易神器。國喪身誅，本同末異。
卷八十八　　　蒙恬列傳第二十八
蒙恬者，其先齊人也。恬大父蒙驁，〔一〕自齊事秦昭王，官至上卿。秦莊襄王元年，蒙驁為秦將，伐韓，取成皋、滎陽，作置三川郡。二年，蒙驁攻趙，取三十七城。始皇三年，蒙驁攻韓，取十三城。五年，蒙驁攻魏，取二十城，作置東郡。始皇七年，蒙驁卒。驁子曰武，武子曰恬。恬嘗書獄典文學。〔二〕始皇二十三年，蒙武為秦裨將軍，與王翦攻楚，大破之，殺項燕。二十四年，蒙武攻楚，虜楚王。蒙恬弟毅。
〔一〕索隱音敖。又鄒氏音五到反。
〔二〕索隱謂恬嘗學獄法，遂作獄官，典文學。
始皇二十六年，蒙恬因家世得為秦將，攻齊，大破之，拜為內史。秦已并天下，乃使蒙恬將三十萬眾北逐戎狄，收河南。〔一〕築長城，因地形，用制險塞，起臨洮，〔二〕至遼東，〔三〕延袤萬餘里。於是渡河，據陽山，〔四〕逶蛇而北。暴師於外十餘年，居上郡。是時蒙恬威振匈奴。始皇甚尊寵蒙氏，信任賢之。而親近蒙毅，位至上卿，出則參乘，入則御前。恬任外事而毅常為內謀，名為忠信，故雖諸將相莫敢與之爭焉。
〔一〕正義謂靈、勝等州。
〔二〕集解徐廣曰：「屬隴西。」
〔三〕正義遼東郡在遼水東，始皇築長城東至遼水，西南至海（之上）。
〔四〕集解徐廣曰：「五原西安陽縣北有陰山。陰山在河南，陽山在河北。」
趙高者，諸趙疏遠屬也。趙高昆弟數人，皆生隱宮，〔一〕其母被刑僇，世世卑賤。秦王聞高彊力，通於獄法，舉以為中車府令。高既私事公子胡亥，喻之決獄。高有大罪，秦王令蒙毅法治之。毅不敢阿法，當高罪死，除其宦籍。帝以高之敦於事也，〔二〕赦之，復其官爵。
〔一〕集解徐廣曰：「為宦者。」索隱劉氏云：「蓋其父犯宮刑，妻子沒為官奴婢，妻後野合所生子皆承趙姓，並宮之，故云『兄弟生隱宮』。謂『隱宮』者，宦之謂也。」
〔二〕集解徐廣曰：「敦，一作『敏』。」
始皇欲游天下，道九原，〔一〕直抵甘泉，〔二〕迺使蒙恬通道，自九原抵甘泉，塹山堙谷，千八百里。道未就。
〔一〕正義九原郡，今勝州連谷縣是。
〔二〕正義宮在雍州。
始皇三十七年冬，行出游會稽，並海上，〔一〕北走琅邪。〔二〕道病，使蒙毅還禱山川，未反。
〔一〕索隱並音白浪反。
〔二〕索隱走音奏。走猶向也。鄒氏音趨，趨亦向義，於字則乖。
始皇至沙丘崩，祕之，群臣莫知。是時丞相李斯、公子胡亥、中車府令趙高常從。高雅得幸於胡亥，欲立之，又怨蒙毅法治之而不為己也。因有賊心，迺與丞相李斯、公子胡亥陰謀，立胡亥為太子。太子已立，遣使者以罪賜公子扶蘇、蒙恬死。扶蘇已死，蒙恬疑而復請之。使者以蒙恬屬吏，更置。胡亥以李斯舍人為護軍。使者還報，胡亥已聞扶蘇死，即欲釋蒙恬。趙高恐蒙氏復貴而用事，怨之。
毅還至，趙高因為胡亥忠計，欲以滅蒙氏，乃言曰：「臣聞先帝欲舉賢立太子久矣，而毅諫曰『不可』。若知賢而俞弗立，則是不忠而惑主也。〔一〕以臣愚意，不若誅之。，」胡亥聽而繫蒙毅於代。〔二〕前已囚蒙恬於陽周。喪至咸陽，已葬，太子立為二世皇帝，而趙高親近，日夜毀惡蒙氏，求其罪過，舉劾之。
〔一〕索隱俞即踰也，音臾。謂知太子賢而踰久不立，是不忠也。
〔二〕正義今代州也。因禱山川至代而繫之。
子嬰進諫曰：「臣聞故趙王遷殺其良臣李牧而用顏聚，燕王喜陰用荊軻之謀而倍秦之約，齊王建殺其故世忠臣而用后勝之議。此三君者，皆各以變古者失其國而殃及其身。今蒙氏，秦之大臣謀士也，而主欲一旦棄去之，臣竊以為不可。臣聞輕慮者不可以治國，獨智者不可以存君。〔一〕誅殺忠臣而立無節行之人，是內使群臣不相信而外使鬥士之意離也，臣竊以為不可。」
〔一〕集解徐廣曰：「一無此字。」
胡亥不聽。而遣御史曲宮乘傳之代，〔一〕令蒙毅曰：「先主欲立太子而卿難之。今丞相以卿為不忠，罪及其宗。朕不忍，乃賜卿死，亦甚幸矣。卿其圖之！」毅對曰：「以臣不能得先主之意，則臣少宦，順幸沒世。可謂知意矣。〔二〕以臣不知太子之能，則太子獨從，周旋天下，去諸公子絕遠，臣無所疑矣。夫先主之舉用太子，數年之積也，臣乃何言之敢諫，何慮之敢謀！非敢飾辭以避死也，為羞累先主之名，願大夫為慮焉，使臣得死情實。且夫順成全者，道之所貴也；刑殺者，道之所卒也。昔者秦穆公殺三良而死，罪百里奚而非其罪也，故立號曰『繆』。昭襄王殺武安君白起。楚平王殺伍奢。吳王夫差殺伍子胥。此四君者，皆為大失，而天下非之，以其君為不明，以是籍於諸侯。〔三〕故曰『用道治者不殺無罪，而罰不加於無辜』。唯大夫留心！」使者知胡亥之意，不聽蒙毅之言，遂殺之。
〔一〕索隱曲，姓；宮，名。
〔二〕索隱蒙毅言己少事始皇，順意因蒙幸，至始皇沒世，可謂知上意。
〔三〕索隱言其惡聲狼籍，布於諸國。而劉氏曰「諸侯皆記其惡於史籍」，非也。
二世又遣使者之陽周，令蒙恬曰：「君之過多矣，而卿弟毅有大罪，法及內史。」恬曰：「自吾先人，及至子孫，積功信於秦三世矣。今臣將兵三十餘萬，身雖囚繫，其勢足以倍畔，然自知必死而守義者，不敢辱先人之教，以不忘先主也。昔周成王初立，未離襁緥，周公旦負王以朝，卒定天下。及成王有病甚殆，公旦自揃其爪以沈於河，曰：『王未有識，是旦執事。有罪殃，旦受其不祥。』乃書而藏之記府，可謂信矣。及王能治國，有賊臣言：『周公旦欲為亂久矣，王若不備，必有大事。』王乃大怒，周公旦走而奔於楚。成王觀於記府，得周公旦沈書，乃流涕曰：『孰謂周公旦欲為亂乎！』殺言之者而反周公旦。故周書曰『必參而伍之』。〔一〕今恬之宗，世無二心，而事卒如此，是必孽臣逆亂，〔二〕內陵之道也。夫成王失而復振則卒昌；桀殺關龍逢，紂殺王子比干而不悔，身死則國亡。臣故曰過可振而諫可覺也。〔三〕察於參伍，上聖之法也。凡臣之言，非以求免於咎也，將以諫而死，願陛下為萬民思從道也。」使者曰：「臣受詔行法於將軍，不敢以將軍言聞於上也。」蒙恬喟然太息曰：「我何罪於天，無過而死乎？」良久，徐曰：「恬罪固當死矣。起臨洮屬之遼東，城塹萬餘里，此其中不能無絕地脈哉？此乃恬之罪也。」乃吞藥自殺。
〔一〕索隱參謂三卿，伍即五大夫。欲參伍更議。
〔二〕集解徐廣曰：「一作『辭』。」
〔三〕索隱此「故曰」者，必先志有此言，蒙恬引之以成說也，今不知出何書耳。振者，救也。然語亦倒，以言前人受諫可覺，則其過乃可救。
太史公曰：吾適北邊，自直道歸，行觀蒙恬所為秦築長城亭障，塹山堙谷，通直道，固輕百姓力矣。夫秦之初滅諸侯，天下之心未定，痍傷者未瘳，而恬為名將，不以此時彊諫，振百姓之急，養老存孤，務修眾庶之和，而阿意興功，此其兄弟遇誅，不亦宜乎！何乃罪地脈哉？
【索隱述贊】蒙氏秦將，內史忠賢。長城首築，萬里安邊。趙高矯制，扶蘇死焉。絕地何罪？勞人是愆。呼天欲訴，三代良然。
卷八十九　　　張耳陳餘列傳第二十九
張耳者，大梁人也。〔一〕其少時，及魏公子毋忌為客。張耳嘗亡命〔二〕游外黃。〔三〕外黃富人女甚美，嫁庸奴，亡其夫，〔四〕去抵父客。〔五〕父客素知張耳，乃謂女曰：「必欲求賢夫，從張耳。」女聽，乃卒為請決，嫁之張耳。〔六〕張耳是時脫身游，女家厚奉給張耳，張耳以故致千里客。乃宦魏為外黃令。名由此益賢。陳餘者，亦大梁人也，好儒術，數游趙苦陘。〔七〕富人公乘氏以其女妻之，亦知陳餘非庸人也。餘年少，父事張耳，兩人相與為刎頸交。〔八〕
〔一〕索隱臣瓚云：「今陳留大梁城是也。」
〔二〕索隱晉灼曰：「命者，名也。謂脫名籍而逃。」崔浩曰：「亡，無也。命，名也。逃匿則削除名籍，故以逃為亡命。」
〔三〕索隱地理志屬陳留。
〔四〕集解徐廣曰：「一云『其夫亡』也。」
〔五〕集解如淳曰：「父時故賓客。」索隱如淳曰：「抵，歸也，音丁禮反。」
〔六〕索隱謂女請父客為決絕其夫，而嫁之張耳。
〔七〕集解張晏曰：「苦陘，漢章帝改曰漢昌。」索隱地理志屬中山。張晏曰：「章帝醜其名，改曰漢昌。」正義音邢。邢州唐昌縣。
〔八〕索隱崔浩云：「言要齊生死，斷頸無悔。」
秦之滅大梁也，張耳家外黃。高祖為布衣時，嘗數從張耳游，客數月。秦滅魏數歲，已聞此兩人魏之名士也，購求有得張耳千金，陳餘五百金。張耳、陳餘乃變名姓，俱之陳，為里監門〔一〕以自食。兩人相對。里吏嘗有過笞陳餘，陳餘欲起，張耳躡之，〔二〕使受笞。吏去，張耳乃引陳餘之桑下而數之曰：「始吾與公言何如？今見小辱而欲死一吏乎？」陳餘然之。秦詔書購求兩人，兩人亦反用門者以令里中。〔三〕
〔一〕集解張晏曰：「監門，里正衛也。」
〔二〕集解徐廣曰：「一作『攝』。」
〔三〕索隱案：門者即餘、耳也。自以其名而號令里中，詐更別求也。
陳涉起蘄，至入陳，兵數萬。張耳、陳餘上謁陳涉。涉及左右生平數聞張耳、陳餘賢，未嘗見，見即大喜。
陳中豪傑父老乃說陳涉曰：「將軍身被堅執銳，率士卒以誅暴秦，復立楚社稷，存亡繼絕，功德宜為王。且夫監臨天下諸將，不為王不可，願將軍立為楚王也。」陳涉問此兩人，兩人對曰：「夫秦為無道，破人國家，滅人社稷，絕人後世，罷百姓之力，盡百姓之財。將軍瞋目張膽，出萬死不顧一生之計，為天下除殘也。今始至陳而王之，示天下私。願將軍毋王，急引兵而西，遣人立六國後，自為樹黨，為秦益敵也。敵多則力分，與眾則兵彊。如此野無交兵，縣無守城，誅暴秦，據咸陽以令諸侯。諸侯亡而得立，以德服之，如此則帝業成矣。今獨王陳，恐天下解也。」〔一〕陳涉不聽，遂立為王。
〔一〕正義解，紀賣反。言天下諸侯見陳勝稱王王陳，皆解墮不相從也。
陳餘乃復說陳王曰：「大王舉梁、楚而西，務在入關，未及收河北也。臣嘗游趙，知其豪桀及地形，願請奇兵北略趙地。」於是陳王以故所善陳人武臣為將軍，邵騷為護軍，以張耳、陳餘為左右校尉，予卒三千人，北略趙地。
武臣等從白馬渡河，〔一〕至諸縣，說其豪桀曰：〔二〕「秦為亂政虐刑以殘賊天下，數十年矣。北有長城之役，南有五嶺之戍〔三〕，外內騷動，百姓罷敝，頭會箕斂，〔四〕以供軍費，財匱力盡，民不聊生。重之以苛法峻刑，使天下父子不相安。陳王奮臂為天下倡始，王楚之地，方二千里，莫不響應，家自為怒，人自為鬥，各報其怨而攻其讎，縣殺其令丞，郡殺其守尉。今已張大楚，王陳，使吳廣、周文將卒百萬西擊秦。於此時而不成封侯之業者，非人豪也。諸君試相與計之！夫天下同心而苦秦久矣。因天下之力而攻無道之君，報父兄之怨而成割地有土之業，此士之一時也。」豪桀皆然其言。乃行收兵，得數萬人，號武臣為武信君。下趙十城，餘皆城守，莫肯下。
〔一〕索隱案：酈食其云「白馬之津」，白馬是津渡，其地與黎陽對岸。
〔二〕集解鄧展曰：「至河北縣說之。」
〔三〕集解漢書音義曰：「嶺有五，因以為名，在交阯界中也。」索隱裴氏廣州記云大庾、始安、臨賀、桂陽、揭陽，斯五嶺。
〔四〕集解漢書音義曰：「家家人頭數出穀，以箕斂之。」
乃引兵東北擊范陽。范陽人蒯通說范陽令曰：〔一〕「竊聞公之將死，故弔。雖然，賀公得通而生。」范陽令曰：「何以弔之？」對曰：「秦法重，足下為范陽令十年矣，殺人之父，孤人之子，斷人之足，黥人之首，不可勝數。然而慈父孝子莫敢倳刃〔二〕公之腹中者，畏秦法耳。今天下大亂，秦法不施，然則慈父孝子且倳刃公之腹中以成其名，此臣之所以弔公也。今諸侯畔秦矣，武信君兵且至，而君堅守范陽，少年皆爭殺君，下武信君。君急遣臣見武信君，可轉禍為福，在今矣。」
〔一〕集解漢書曰「范陽令徐公」。
〔二〕集解徐廣曰：「倳音胾。」李奇曰：「東方人以物插地皆為倳。」
范陽令乃使蒯通見武信君曰：「足下必將戰勝然後略地，攻得然後下城，臣竊以為過矣。誠聽臣之計，可不攻而降城，不戰而略地，傳檄而千里定，可乎？」武信君曰：「何謂也？」蒯通曰：「今范陽令宜整頓其士卒以守戰者也，怯而畏死，貪而重富貴，故欲先天下降，畏君以為秦所置吏，誅殺如前十城也。然今范陽少年亦方殺其令，自以城距君。君何不齎臣侯印，拜范陽令，范陽令則以城下君，少年亦不敢殺其令。令范陽令乘朱輪華轂，使驅馳燕、趙郊。燕、趙郊見之，皆曰此范陽令，先下者也，即喜矣，燕、趙城可毋戰而降也。此臣之所謂傳檄而千里定者也。」武信君從其計，因使蒯通賜范陽令侯印。趙地聞之，不戰以城下者三十餘城。
至邯鄲，張耳、陳餘聞周章軍入關，至戲卻；〔一〕又聞諸將為陳王徇地，多以讒毀得罪誅，怨陳王不用其筴不以為將而以為校尉。乃說武臣曰：「陳王起蘄，至陳而王，非必立六國後。將軍今以三千人下趙數十城，獨介居河北，〔二〕不王無以填之。且陳王聽讒，還報，恐不脫於禍。又不如立其兄弟；不，即立趙後。將軍毋失時，時閒不容息。」〔三〕武臣乃聽之，遂立為趙王。以陳餘為大將軍，張耳為右丞相，邵騷為左丞相。
〔一〕集解蘇林曰：「戲，地名。卻，兵退也。」正義戲音羲。出驪山。
〔二〕集解晉灼曰：「介音戛。」瓚曰：「方言云介，特也。」
〔三〕索隱以言舉事不可失時，時幾之迅速，其閒不容一喘息頃也。
使人報陳王，陳王大怒，欲盡族武臣等家，而發兵擊趙。陳王相國房君諫曰：「秦未亡而誅武臣等家，此又生一秦也。不如因而賀之，使急引兵西擊秦。」陳王然之，從其計，徙繫武臣等家宮中，封張耳子敖為成都君。
陳王使使者賀趙，令趣發兵西入關。張耳、陳餘說武臣曰：「王王趙，非楚意，特以計賀王。楚已滅秦，必加兵於趙。願王毋西兵，北徇燕、代，南收河內以自廣。趙南據大河，北有燕、代，楚雖勝秦，必不敢制趙。」趙王以為然，因不西兵，而使韓廣略燕，李良略常山，張黶略上黨。
韓廣至燕，燕人因立廣為燕王。〔一〕趙王乃與張耳、陳餘北略地燕界。趙王閒出，為燕軍所得。燕將囚之，欲與分趙地半，乃歸王。使者往，燕輒殺之以求地。張耳、陳餘患之。有廝養卒謝其舍中曰：〔二〕「吾為公說燕，與趙王載歸。」舍中皆笑曰：「使者往十餘輩，輒死，若何以能得王？」乃走燕壁。燕將見之，問燕將曰：「知臣何欲？」燕將曰：「若欲得趙王耳。」曰：「君知張耳、陳餘何如人也？」燕將曰：「賢人也。」曰：「知其志何欲？」曰：「欲得其王耳。」趙養卒乃笑曰：「君未知此兩人所欲也。夫武臣、張耳、陳餘杖馬箠〔三〕下趙數十城，此亦各欲南面而王，豈欲為卿相終己邪？夫臣與主豈可同日而道哉，顧其勢初定，未敢參分而王，且以少長先立武臣為王，以持趙心。今趙地已服，此兩人亦欲分趙而王，時未可耳。今君乃囚趙王。此兩人名為求趙王，實欲燕殺之，此兩人分趙自立。夫以一趙尚易燕，況以兩賢王左提右挈，而責殺王之罪，〔四〕滅燕易矣。」燕將以為然，乃歸趙王，養卒為御而歸。
〔一〕集解徐廣曰：「九月也。」
〔二〕集解如淳曰：「冢，賤者也。公羊傳曰『冢役扈養』。」韋昭曰：「析薪為冢，炊烹為養。」晉灼曰：「以辭相告曰謝也。」索隱謂其同舍中之人也。漢書作「舍人」。
〔三〕集解張晏曰：「言其不用兵革，驅策而已也。」索隱杖音丈。箠音之委反。
〔四〕集解徐廣曰：「平原君傳曰『事成執右券以責』也，券契義同耳。」
李良已定常山，還報，趙王復使良略太原。至石邑，〔一〕秦兵塞井陘，未能前。秦將詐稱二世使人遺李良書，不封，〔二〕曰：「良嘗事我得顯幸。良誠能反趙為秦，赦良罪，貴良。」良得書，疑不信。乃還之邯鄲，益請兵。未至，道逢趙王姊出飲，從百餘騎。李良望見，以為王，伏謁道旁。王姊醉，不知其將，使騎謝李良。李良素貴，起，慚其從官。從官有一人曰：「天下畔秦，能者先立。且趙王素出將軍下，今女兒乃不為將軍下車，請追殺之。」李良已得秦書，固欲反趙，未決，因此怒，遣人追殺王姊道中，乃遂將其兵襲邯鄲。邯鄲不知，竟殺武臣、邵騷。趙人多為張耳、陳餘耳目者，以故得脫出。收其兵，得數萬人。客有說張耳曰：「兩君羈旅，而欲附趙，難；〔三〕獨立趙後，〔四〕扶以義，可就功。」乃求得趙歇，〔五〕立為趙王，居信都。〔六〕李良進兵擊陳餘，陳餘敗李良，李良走歸章邯。
〔一〕索隱地理志屬常山。
〔二〕集解張晏曰：「欲其漏泄，君臣相疑。」
〔三〕索隱案：羈旅勢弱，難以立功也。
〔四〕索隱謂獨有立六國趙王之後。
〔五〕集解徐廣曰：「正月也。音烏轄反。」駰案：張晏曰「趙之苗裔」。
〔六〕集解徐廣曰：「後項羽改曰襄國。」
章邯引兵至邯鄲，皆徙其民河內，夷其城郭。張耳與趙王歇走入鉅鹿城，王離圍之。陳餘北收常山兵，得數萬人，軍鉅鹿北。章邯軍鉅鹿南棘原，築甬道屬河，餉王離。王離兵食多，急攻鉅鹿。鉅鹿城中食盡兵少，張耳數使人召前陳餘，陳餘自度兵少，不敵秦，不敢前。數月，張耳大怒，怨陳餘，使張黶、陳澤〔一〕往讓陳餘曰：「始吾與公為刎頸交，今王與耳旦暮且死，而公擁兵數萬，不肯相救，安在其相為死！苟必信，胡不赴秦軍俱死？且有十一二相全。」陳餘曰：「吾度前終不能救趙，徒盡亡軍。且餘所以不俱死，欲為趙王、張君報秦。今必俱死，如以肉委餓虎，何益？」張黶、陳澤曰：「事已急，要以俱死立信，安知後慮！」陳餘曰：「吾死顧以為無益。必如公言。」乃使五千人令張黶、陳澤先嘗秦軍，〔三〕至皆沒。
〔一〕正義音釋。
〔二〕正義十中冀一兩勝秦。
〔三〕索隱崔浩云：「嘗猶試。」
當是時，燕、齊、楚聞趙急，皆來救。張敖亦北收代兵，得萬餘人，來，皆壁餘旁，未敢擊秦。項羽兵數絕章邯甬道，王離軍乏食，項羽悉引兵渡河，遂破章邯。〔一〕章邯引兵解，諸侯軍乃敢擊圍鉅鹿秦軍，遂虜王離。涉閒自殺。卒存鉅鹿者，楚力也。
〔一〕集解徐廣曰：「三年十二月也。」
於是趙王歇、張耳乃得出鉅鹿，謝諸侯。張耳與陳餘相見，責讓陳餘以不肯救趙，及問張黶、陳澤所在。陳餘怒曰：「張黶、陳澤以必死責臣，臣使將五千人先嘗秦軍，皆沒不出。」張耳不信，以為殺之，數問陳餘。陳餘怒曰：「不意君之望臣深也！〔一〕豈以臣為重去將哉？」〔二〕乃脫解印綬，推予張耳。張耳亦愕不受。陳餘起如廁。客有說張耳曰：「臣聞『天與不取，反受其咎』。〔三〕今陳將軍與君印，君不受，反天不祥。急取之！」張耳乃佩其印，收其麾下。而陳餘還，亦望張耳不讓，〔四〕遂趨出。張耳遂收其兵。陳餘獨與麾下所善數百人之河上澤中漁獵。由此陳餘、張耳遂有卻。
〔一〕索隱望，怨責也。
〔二〕索隱案：重訓難也。或云重，惜也。
〔三〕索隱此辭出國語。
〔四〕正義言陳餘如廁還，亦怨望張耳不讓其印。
趙王歇復居信都。張耳從項羽諸侯入關。漢元年二月，項羽立諸侯王，張耳雅游，〔一〕人多為之言，項羽亦素數聞張耳賢，乃分趙立張耳為常山王，治信都。信都更名襄國。
〔一〕集解韋昭曰：「雅，素也。」索隱鄭氏云「雅，故也」。韋昭云「雅，素也」。然素亦故也。故游，言慣游從，故多為人所稱譽。
陳餘客多說項羽曰：「陳餘、張耳一體有功於趙。」項羽以陳餘不從入關，聞其在南皮，〔一〕即以南皮旁三縣以封之，而徙趙王歇王代。〔二〕
〔一〕索隱地理志屬勃海。正義故城在滄州南皮縣北四里也。
〔二〕集解徐廣曰：「都代縣。」
張耳之國，陳餘愈益怒，曰：「張耳與餘功等也，今張耳王，餘獨侯，此項羽不平。」及齊王田榮畔楚，陳餘乃使夏說說〔一〕田榮曰：「項羽為天下宰不平，盡王諸將善地，徙故王王惡地，今趙王乃居代！願王假臣兵，請以南皮為扞蔽。」田榮欲樹黨於趙以反楚，乃遣兵從陳餘。陳餘因悉三縣兵襲常山王張耳。張耳敗走，念諸侯無可歸者，曰：「漢王與我有舊故，〔二〕而項羽又彊，立我，我欲之楚。」〔三〕甘公曰：〔四〕「漢王之入關，五星聚東井。東井者，秦分也。先至必霸。楚雖彊，後必屬漢。」故耳走漢。〔五〕漢王亦還定三秦，方圍章邯廢丘。張耳謁漢王，漢王厚遇之。
〔一〕正義上「說」音悅，下式銳反。
〔二〕集解張晏曰：「漢王為布衣時，嘗從張耳游。」
〔三〕集解張晏曰：「羽既彊盛，又為所立，是以狐疑莫知所往也。」
〔四〕集解文穎曰：「善說星者甘氏也。」索隱天官書云齊甘公，藝文志云楚有甘公，齊楚不同。劉歆七略云「字逢，甘德」。志林云「甘公一名德」。
〔五〕集解徐廣曰：「二年十月也。」
陳餘已敗張耳，皆復收趙地，迎趙王於代，復為趙王。趙王德陳餘，立以為代王。陳餘為趙王弱，國初定，不之國，留傅趙王，而使夏說以相國守代。
漢二年，東擊楚，使使告趙，欲與俱。陳餘曰：「漢殺張耳乃從。」於是漢王求人類張耳者斬之，持其頭遺陳餘。陳餘乃遣兵助漢。漢之敗於彭城西，陳餘亦復覺張耳不死，即背漢。
漢三年，韓信已定魏地，遣張耳與韓信擊破趙井陘，〔一〕斬陳餘泜水上，〔二〕追殺趙王歇襄國。漢立張耳為趙王。〔三〕漢五年，張耳薨，謚為景王。子敖嗣立為趙王。高祖長女魯元公主為趙王敖后。
〔一〕集解徐廣曰：「三年十月。」
〔二〕集解徐廣曰：「在常山。音遲，一音丁禮反。」索隱徐廣音遲，蘇林音祇。晉灼音丁禮反，今俗呼此水則然。案：地理志音脂，則蘇音為得。郭景純注山海經云「泜水出常山中丘縣」。正義在趙州贊皇縣界。
〔三〕集解徐廣曰：「四年十一月。」駰案：漢書「四年夏」。
漢七年，高祖從平城過趙，趙王朝夕袒韝蔽，〔一〕自上食，禮甚卑，有子婿禮。高祖箕踞〔二〕詈，甚慢易之。趙相貫高、趙午等年六十餘，〔三〕故張耳客也。生平為氣，乃怒曰：「吾王孱王也！」〔四〕說王曰：「夫天下豪桀並起，能者先立。今王事高祖甚恭，而高祖無禮，請為王殺之！」張敖齧其指〔五〕出血，曰：「君何言之誤！且先人亡國，賴高祖得復國，德流子孫，秋豪皆高祖力也。願君無復出口。」貫高、趙午等十餘人皆相謂曰：「乃吾等非也。吾王長者，不倍德。且吾等義不辱，今怨高祖辱我王，故欲殺之，何乃汙王〔六〕為乎？令事成歸王，事敗獨身坐耳。」
〔一〕集解徐廣曰：「韝者，臂捍也。」
〔二〕索隱崔浩云：「屈膝坐，其形如箕。」
〔三〕集解徐廣曰：「田叔傳云『趙相趙午等數十人皆怒』，然則或宜言六十餘人。」
〔四〕集解孟康曰：「音如『潺湲』之『潺』。冀州人謂懦弱為孱。」韋昭曰：「仁謹貌。」索隱案：服虔音鉏閑反，弱小貌也。小顏音仕連反。
〔五〕索隱案：小顏曰「齧指以表至誠，為其約誓」。
〔六〕索隱蕭該音一故反。說文云：「汙，穢也。」
漢八年，上從東垣還，過趙，貫高等乃壁人柏人，〔一〕要之置廁。〔二〕上過欲宿，心動，問曰：「縣名為何？」曰：「柏人。」「柏人者，迫於人也！」不宿而去。
〔一〕索隱謂於柏人縣館舍壁中著人，欲為變也。正義柏人故城在邢州柏人縣西北十二里，即高祖宿處也。
〔二〕集解韋昭曰：「為供置也。」索隱文穎云：「置人廁壁中，以伺高祖也。」張晏云：「鑿壁空之，令人止中也。」今按：云「置廁」者，置人於複壁中，謂之置廁，廁者隱側之處，因以為言也。亦音側。
漢九年，貫高怨家知其謀，乃上變告之。於是上皆并逮捕趙王、貫高等。十餘人皆爭自剄，貫高獨怒罵曰：「誰令公為之？今王實無謀，而并捕王；公等皆死，誰白王不反者！」乃轞車膠致，〔一〕與王詣長安。治張敖之罪。上乃詔趙群臣賓客有敢從王皆族。貫高與客孟舒等十餘人，皆自髡鉗，為王家奴，從來。貫高至，對獄，曰：「獨吾屬為之，王實不知。」吏治榜笞數千，刺剟，〔二〕身無可擊者，終不復言。呂后數言張王以魯元公主故，不宜有此。上怒曰：「使張敖據天下，豈少而女乎！」不聽。廷尉以貫高事辭聞，上曰：「壯士！誰知者，以私問之。」〔三〕中大夫泄公曰：「臣之邑子，素知之。此固趙國立名義不侵為然諾者也。」上使泄公持節問之箯輿前。〔五〕仰視曰：「泄公邪？」泄公勞苦如生平驩，與語，問張王果有計謀不。高曰：「人情寧不各愛其父母妻子乎？今吾三族皆以論死，豈以王易吾親哉！顧為王實不反，獨吾等為之。」具道本指所以為者王不知狀。於是泄公入，具以報，上乃赦趙王。
〔一〕正義謂其車上著板，四周如檻形，膠密不得開，送致京師也。
〔二〕集解徐廣曰：「丁劣反。」索隱徐廣音丁劣反。案：掇亦刺也，漢書作「刺爇」，張晏云「爇，灼也」。說文云「燒也」。應劭云「以鐵刺之」。
〔三〕集解瓚曰：「以私情相問。」
〔四〕正義泄，姓也。史有泄私。
〔五〕集解徐廣曰：「箯音鞭。」駰案：韋昭曰「輿如今輿床，人輿以行」。索隱服虔云：「音編，編竹木如今峻，可以糞除也。」何休注公羊：「筍音峻。筍者，竹箯，一名編，齊、魯已北名為筍。」郭璞三倉注云：「箯輿，土器。」
上賢貫高為人能立然諾，使泄公具告之，曰：「張王已出。」因赦貫高。貫高喜曰：「吾王審出乎？」泄公曰：「然。」泄公曰：「上多足下，故赦足下。」貫高曰：「所以不死一身無餘者，白張王不反也。今王已出，吾責已塞，死不恨矣。且人臣有篡殺之名，何面目復事上哉！縱上不殺我，我不愧於心乎？」乃仰絕肮，遂死。〔一〕當此之時，名聞天下。
〔一〕集解韋昭曰：「肮，咽也。」索隱蘇林云：「肮，頸大脈也，俗所謂胡脈，下郎反。」蕭該或音下浪反。
張敖已出，以尚魯元公主故，封為宣平侯。〔一〕於是上賢張王諸客，以鉗奴從張王入關，無不為諸侯相、郡守者。及孝惠、高后、文帝、孝景時，張王客子孫皆得為二千石。
〔一〕索隱韋昭曰：「尚，奉也。不敢言取。」崔浩云：「奉事公主。」小顏云：「尚，配也。易曰『得尚于中行』，王弼亦以尚為配。恐非其義也。
張敖，高后六年薨。〔一〕子偃為魯元王。以母呂后女故，呂后封為魯元王。〔二〕元王弱，兄弟少，乃封張敖他姬子二人：壽為樂昌侯，〔三〕侈為信都侯。高后崩，諸呂無道，大臣誅之，而廢魯元王及樂昌侯、信諸侯。孝文帝即位，復封故魯元王偃為南宮侯，續張氏。〔四〕
〔一〕集解關中記曰：「張敖冢在安陵東。」正義魯元公主墓在咸陽縣西北二十五里，次東有張敖冢，與公主同域。又張耳墓在咸陽縣東三十三里。
〔二〕索隱案：謂偃以其母號而封也。
〔三〕集解徐廣曰：「漢紀張酺傳曰張敖之子壽封樂昌侯，食細陽之池陽鄉也。」
〔四〕集解張敖謚武侯。張偃之孫有罪絕。信都侯名侈，樂昌侯名壽。
太史公曰：張耳、陳餘，世傳所稱賢者；其賓客廝役，莫非天下俊桀，所居國無不取卿相者。然張耳、陳餘始居約時，〔一〕相然信以死，豈顧問哉。〔二〕及據國爭權，卒相滅亡，何鄉者相慕用之誠，後相倍之戾也！豈非以勢利交哉？〔三〕名譽雖高，賓客雖盛，所由殆與大伯、延陵季子異矣。
〔一〕集解漢書音義曰：「在貧賤時也。」
〔二〕索隱按：葛洪要用字苑云「然猶爾也」。謂相和同諾者何也。謂然諾相信，雖死不顧也。
〔三〕索隱有本作「私利交」，漢書作「勢利」，故廉頗傳云「天下以市道交，君有勢則從君，無勢則去，此固其理」是也。
【索隱述贊】張耳、陳餘，天下豪俊。忘年羈旅，刎頸相信。耳圍鉅鹿，餘兵不進。張既望深，陳乃去印。勢利傾奪，隙末成釁。
卷九十　　　　魏豹彭越列傳第三十
魏豹者，故魏諸公子也。其兄魏咎，〔一〕故魏時封為寧陵君。〔二〕秦滅魏，遷咎為家人。陳勝之起王也，〔三〕咎往從之。陳王使魏人周市徇魏地，魏地已下，欲相與立周市為魏王。周市曰：「天下昏亂，忠臣乃見。〔四〕今天下共畔秦，其義必立魏王後乃可。」齊、趙使車各五十乘，立周市為魏王。市辭不受，迎魏咎於陳。五反，陳王乃遣立咎為魏王。〔五〕
〔一〕索隱案：彭越傳云「魏豹，魏王咎從弟，真魏後也」。
〔二〕索隱案：晉灼云「寧陵，梁國縣也，即今寧陵是」。
〔三〕正義王，于放反。
〔四〕索隱老子曰「國家昏亂有忠臣」，此取以為說也。
〔五〕集解徐廣曰：「元年十二月也。」
章邯已破陳王，乃進兵擊魏王於臨濟。〔一〕魏王乃使周市出請救於齊、楚。齊、楚遣項它、田巴〔二〕將兵隨市救魏。章邯遂擊破殺周市等軍，圍臨濟。咎為其民約降。約定，咎自燒殺。
〔一〕正義故城在淄州高苑縣北二里，本漢縣。
〔二〕索隱案：項它，楚將；田巴，齊將也。正義它，徒多反。
魏豹亡走楚。〔一〕楚懷王予魏豹數千人，復徇魏地。項羽已破秦，降章邯。豹下魏二十餘城，立豹為魏王。豹引精兵從項羽入關。漢元年，項羽封諸侯，欲有梁地，乃徙魏王豹於河東，都平陽，〔二〕為西魏王。
〔一〕集解徐廣曰：「二年六月。」
〔二〕正義今晉州。
漢王還定三秦，渡臨晉，〔一〕魏王豹以國屬焉，遂從擊楚於彭城。漢敗，還至滎陽，豹請歸視親病，至國，即絕河津畔漢。漢王聞魏豹反，方東憂楚，未及擊，謂酈生曰：「緩頰往說魏豹，能下之，吾以萬戶封若。」酈生說豹。豹謝曰：「人生一世閒，如白駒過隙耳。〔二〕今漢王慢而侮人，罵詈諸侯群臣如罵奴耳，非有上下禮節也，吾不忍復見也。」於是漢王遣韓信擊虜豹於河東，〔三〕傳詣滎陽，以豹國為郡。〔四〕漢王令豹守滎陽。楚圍之急，周苛遂殺魏豹。
〔一〕正義臨晉在同州朝邑縣界。
〔二〕索隱莊子云「無異騏驥之馳過隙」，則謂馬也。小顏云「白駒謂日影也。隙，壁隙也」。以言速疾，若日影過壁隙也。
〔三〕集解徐廣曰：「二年九月也。」
〔四〕集解高祖本紀曰：「置三郡，河東、太原、上黨。」
彭越者，昌邑人也，〔一〕字仲。常漁鉅野澤中，為群盜。陳勝、項梁之起，少年或謂越曰：「諸豪桀相立畔秦，仲可以來，亦效之。」彭越曰：「兩龍方鬥，且待之。」
〔一〕正義漢武更山陽為昌邑國，有梁丘鄉。梁兵故城在曹州城武縣東北三十三里。
居歲餘，澤閒少年相聚百餘人，往從彭越，曰：「請仲為長。」越謝曰：「臣不願與諸君。」少年彊請，乃許。與期旦日日出〔一〕會，後期者斬。旦日日出，十餘人後，後者至日中。於是越謝曰：「臣老，諸君彊以為長。今期而多後，不可盡誅，誅最後者一人。」令校長斬之。皆笑曰：「何至是？請後不敢。」於是越乃引一人斬之，設壇祭，乃令徒屬。徒屬皆大驚，畏越，莫敢仰視。乃行略地，收諸侯散卒，得千餘人。
〔一〕索隱旦日謂明日之朝日出時也。
沛公之從碭北〔一〕擊昌邑，彭越助之。昌邑未下，沛公引兵西。彭越亦將其眾居鉅野中，收魏散卒。項籍入關，王諸侯，還歸，彭越眾萬餘人毋所屬。漢元年秋，齊王田榮畔項王，（漢）乃使人賜彭越將軍印，使下濟陰以擊楚。楚命蕭公角〔二〕將兵擊越，越大破楚軍。漢王二年春，與魏王豹及諸侯東擊楚，彭越將其兵三萬餘人歸漢於外黃。漢王曰：「彭將軍收魏地得十餘城，欲急立魏後。今西魏王豹亦魏王咎從弟也，真魏後。」乃拜彭越為魏相國，擅將其兵，〔三〕略定梁地。
〔一〕正義碭音徒郎反。宋州碭山縣。
〔二〕正義蕭縣令。楚縣令稱公；角，名。
〔三〕索隱擅猶專也。
漢王之敗彭城解而西也，彭越皆復亡其所下城，獨將其兵北居河上。〔一〕漢王三年，彭越常往來為漢游兵，擊楚，絕其後糧於梁地。漢四年冬，項王與漢王相距滎陽，彭越攻下睢陽、外黃十七城〔二〕。項王聞之，乃使曹咎守成皋，〔三〕自東收彭越所下城邑，皆復為楚。〔四〕越將其兵北走穀城。〔五〕漢五年秋，項王之南走陽夏，〔六〕彭越復下昌邑旁二十餘城，得穀十餘萬斛，以給漢王食。
〔一〕正義滑州河上。
〔二〕正義睢陽，宋州宋城也。外黃在汴州雍丘縣東。
〔三〕正義河南府氾水是。
〔四〕正義為，于偽反。
〔五〕正義在齊州東阿縣東二十六里是。
〔六〕正義夏，古雅反。陳州太康縣也。
漢王敗，使使召彭越并力擊楚。越曰：「魏地初定，尚畏楚，未可去。」漢王追楚，為項籍所敗固陵。〔一〕乃謂留侯曰：「諸侯兵不從，為之柰何？」留侯曰：「齊王信之立，非君王之意，信亦不自堅。彭越本定梁地，功多，始君王以魏豹故，拜彭越為魏相國。今豹死毋後，且越亦欲王，而君王不蚤定。與此兩國約：即勝楚，睢陽以北至穀城，〔二〕皆以王彭相國；從陳以東傅海，〔三〕與齊王信。齊王信家在楚，此其意欲復得故邑。君王能出捐此地許二人，二人今可致；即不能，事未可知也。」於是漢王乃發使使彭越，如留侯策。使者至，彭越乃悉引兵會垓下，〔四〕遂破楚。（五年）項籍已死。春，立彭越為梁王，都定陶。〔五〕
〔一〕正義固陵，地名，在陳州宛丘縣西北三十二里。
〔二〕正義從宋州已北至鄆州以西，曹、濮、汴、滑並與彭越。
〔三〕集解傅音附。索隱傅音附。正義從陳、潁州北以東，亳、泗、徐、淮北之地，東至海，并淮南、淮陰之邑，盡與韓信。韓信又先有故齊舊地。
〔四〕正義在亳州也。
〔五〕正義曹州。
六年，朝陳。九年，十年，皆來朝長安。
十年秋，陳豨反代地，高帝自往擊，至邯鄲，徵兵梁王。梁王稱病，使將將兵詣邯鄲。高帝怒，使人讓梁王。梁王恐，欲自往謝。其將扈輒曰：「王始不往，見讓而往，往則為禽矣。不如遂發兵反。」梁王不聽，稱病。梁王怒其太僕，欲斬之。太僕亡走漢，告梁王與扈輒謀反。於是上使使掩梁王，梁王不覺，捕梁王，囚之雒陽。有司治反形己具，〔一〕請論如法。上赦以為庶人，傳處蜀青衣。〔二〕西至鄭，〔三〕逢呂后從長安來，欲之雒陽，道見彭王。彭王為呂后泣涕，自言無罪，願處故昌邑。呂后許諾，與俱東至雒陽。呂后白上曰：「彭王壯士，今徙之蜀，此自遺患，〔四〕不如遂誅之。妾謹與俱來。」於是呂后乃令其舍人彭越復謀反。廷尉王恬開奏請族之。上乃可，遂夷越宗族，國除。
〔一〕集解張晏曰：「扈輒勸越反，不聽，而云『反形已見』，有司非也。」瓚曰：「扈輒勸越反，而越不誅輒，是反形已具。」
〔二〕集解文穎曰：「青衣，縣名，在蜀。」瓚曰：「今漢嘉是也。」索隱蘇林曰：「縣名，今為臨邛。」瓚曰：「今漢嘉是也。」
〔三〕索隱地理地鄭屬京兆。正義華州。
〔四〕正義上唯季反。
太史公曰：魏豹、彭越雖故賤，然已席卷千里，〔一〕南面稱孤，喋血〔二〕乘勝日有聞矣。懷畔逆之意，及敗，不死而虜囚，身被刑戮，何哉？中材已上且羞其行，況王者乎！彼無異故，智略絕人，獨患無身耳。得攝尺寸之柄，其雲蒸龍變，欲有所會其度，以故幽囚而不辭云。
〔一〕正義言魏地闊千里，如席卷舒。
〔二〕集解徐廣曰：「喋，一作『唼』。韓傳亦有『喋血』語也。」索隱音牒。喋猶踐也。殺敵踐血而行，孝文紀「喋血京師」是也。
【索隱述贊】魏咎兄弟，因時而王。豹後屬楚，其國遂亡。仲起昌邑，歸漢外黃。往來聲援，再續軍糧。徵兵不往，葅醢何傷。
卷九十一　　　黥布列傳第三十一
黥布者，六人也，〔一〕姓英氏。〔二〕秦時為布衣。少年，有客相之曰：「當刑而王。」及壯，坐法黥。布欣然笑曰；「人相我當刑而王，幾是乎？」〔三〕人有聞者，共俳笑之。〔四〕布已論輸麗山，〔五〕麗山之徒數十萬人，布皆與其徒長豪桀交通，迺率其曹偶，〔六〕亡之江中為群盜。
〔一〕索隱地理志廬江有六縣。蘇林曰：「今為六安也。」
〔二〕索隱按：布本姓英。英，國名也，咎繇之後。布以少時有人相云「當刑而王」，故漢雜事云「布改姓黥，以厭當之」也。正義故六城在壽州安豐縣西南百三十三里。按：黥布封淮南王，都六，即此城。又春秋傳六與蓼，咎繇之後，或封於英、六，蓋英後改為蓼也。
〔三〕集解徐廣曰：「幾，一作『豈』。」駰謂幾，近也。索隱裴駰曰「臣瓚音機。幾，近也」。楚漢春秋作「豈是乎」，故徐廣云一作「豈」。劉氏作「祈」，祈者語辭也，亦通。
〔四〕索隱謂眾共以俳優輩笑之。
〔五〕正義言布論決受黥竟，麗山作陵也。時會稽郡輸身徒。
〔六〕索隱曹，輩也。偶，類也。謂徒輩之類。
陳勝之起也，布迺見番君，與其眾叛秦，聚兵數千人。番君以其女妻之。章邯之滅陳勝，破呂臣軍，布乃引兵北擊秦左右校，破之清波，引兵而東。聞項梁定江東會稽，〔一〕涉江而西。陳嬰以項氏世為楚將，迺以兵屬項梁，渡淮南，英布、蒲將軍亦以兵屬項梁。
〔一〕正義時會稽郡所理在吳闔閭城中。
項梁涉淮而西，擊景駒、秦嘉等，布常冠軍。項梁至薛，〔一〕聞陳王定死，迺立楚懷王。項梁號為武信君，英布為當陽君。〔二〕項梁敗死定陶，懷王徙都彭城，諸將英布亦皆保聚彭城。當是時，秦急圍趙，趙數使人請救。懷王使宋義為上將，范曾為末將，項籍為次將，英在、蒲將軍皆為將軍，悉屬宋義，北救趙。及項籍殺宋義於河上，懷王因立籍為上將軍，諸將皆屬項籍。項籍使布先渡河擊秦，布數有利，籍迺悉引兵涉河從之，遂破秦軍，降章邯等。楚兵常勝，功冠諸侯。諸侯兵皆以服屬楚者，以布數以少敗眾也。
〔一〕正義薛古城在徐州滕縣界也。
〔二〕正義南郡當陽縣也。
項籍之引兵西至新安，〔一〕又使布等夜擊阬章邯秦卒二十餘萬人。至關，不得入，又使布等先從閒道〔二〕破關下軍，遂得入，至咸陽。布常為軍鋒。〔三〕項王封諸將，立布為九江王，都六。
〔一〕正義新安故城在河南府澠池縣東二十二里。
〔二〕索隱鄒氏云「閒猶閑也，謂私也」。今以閒音紀莧反。閒道即他道，猶若反閒之義。
〔三〕索隱案：漢書作「楚軍前簿」，簿者鹵簿。
漢元年四月，諸侯皆罷戲下，各就國。項氏立懷王為義帝，徙都長沙，迺陰令九江王布等行擊之。其八月，布使將擊義帝，追殺之郴縣。〔一〕
〔一〕正義郴，丑林反。今郴州有義帝冢及祠。
漢二年，齊王田榮畔楚，項王往擊齊，徵兵九江，九江王布稱病不往，遣將將數千人行。漢之敗楚彭城，布又稱病不佐楚。項王由此怨布，數使使者誚讓〔一〕召布，布愈恐，不敢往。項王方北憂齊、趙，西患漢，所與者獨九江王，又多布材，欲親用之，以故未擊。
〔一〕集解漢書音義曰：「誚，責也。」
漢三年，漢王擊楚，大戰彭城，不利，出梁地，至虞，〔一〕謂左右曰：〔二〕「如彼等者，無足與計天下事。」謁者隨何進曰：「不審陛下所謂。」漢王曰：「孰能為我使淮南，令之發兵倍楚，留項王於齊數月，我之取天下可以百全。」隨何曰：「臣請使之。」迺與二十人俱，使淮南。至，因太宰主之，〔三〕三日不得見。隨何因說太宰曰：「王之不見何，必以楚為彊，以漢為弱，此臣之所以為使。使何得見，言之而是邪，是大王所欲聞也；言之而非邪，使何等二十人伏斧質淮南市，以明王倍漢而與楚也。」太宰迺言之王，王見之。隨何曰：「漢王使臣敬進書大王御者，竊怪大王與楚何親也。」淮南王曰：「寡人北鄉而臣事之。」隨何曰：「大王與項王俱列為諸侯，北鄉而臣事之，必以楚為彊，可以託國也。項王伐齊，身負板築〔四〕，以為士卒先，大王宜悉淮南之眾，身自將之，為楚軍前鋒，今迺發四千人以助楚。夫北面而臣事人者，固若是乎？夫漢王戰於彭城，項王未出齊也，大王宜騷〔五〕淮南之兵渡淮，日夜會戰彭城下，大王撫萬人之眾，無一人渡淮者，垂拱而觀其孰勝。夫託國於人者，固若是乎？大王提空名以鄉楚，而欲厚自託，臣竊為大王不取也。然而大王不背楚者，以漢為弱也。夫楚兵雖彊，天下負之以不義之名〔六〕，以其背盟約而殺義帝也。然而楚王恃戰勝自彊，漢王收諸侯，還守成皋、滎陽，下蜀、漢之粟，深溝壁壘，分卒守徼乘塞，〔七〕楚人還兵，閒以梁地，深入敵國八九百里，〔八〕欲戰則不得，攻城則力不能，老弱轉糧千里之外；楚兵至滎陽、成皋，漢堅守而不動，進則不得攻，退則不得解。故曰楚兵不足恃也。〔九〕使楚勝漢，則諸侯自危懼而相救。夫楚之彊，適足以致天下之兵耳。故楚不如漢，其勢易見也。今大王不與萬全之漢而自託於危亡之楚，臣竊為大王惑之。臣非以淮南之兵足以亡楚也。夫大王發兵而倍楚，項王必留；留數月，漢之取天下可以萬全。臣請與大王提劍而歸漢，漢王必裂地而封大王，又況淮南，淮南必大王有也。故漢王敬使使臣進愚計，願大王之留意也。」淮南王曰：「請奉命。」陰許畔楚與漢，未敢泄也。
〔一〕正義今宋州虞城也。
〔二〕索隱案：謂隨何。
〔三〕集解漢書音義曰：「淮南太宰作內主也。」韋昭曰：「主，舍也。」索隱太宰，掌膳食之官。韋昭曰「主，舍」。
〔四〕集解李奇曰：「板，牆板也。築，杵也。」
〔五〕集解音埽。
〔六〕索隱負猶被也。以不義被其身。
〔七〕索隱徼謂邊境亭鄣。以徼繞邊陲，常守之也。乘者，登也，登塞垣而守之。
〔八〕集解張晏曰：「羽從齊還，當經梁地八九百里，迺得羽地。」索隱案：服虔曰「梁在楚漢之中閒」。
〔九〕集解徐廣曰：「恃，一作『罷』。言其已困，不足復苦也。」索隱案：漢書作「罷」，音皮。
楚使者在，〔一〕方急責英布發兵，舍傳舍。隨何直入，坐楚使者上坐，曰：「九江王已歸漢，楚何以得發兵？」布愕然。楚使者起。何因說布曰：「事已搆，〔二〕可遂殺楚使者，無使歸，而疾走漢〔三〕并力。」布曰：「如使者教，因起兵而擊之耳。」於是殺使者，因起兵而攻楚。楚使項聲、龍且攻淮南，項王留而攻下邑。〔四〕數月，龍且擊淮南，破布軍。布欲引兵走漢，恐楚王殺之，故閒行與何俱歸漢。
〔一〕集解文穎曰：「在淮南王所。」
〔二〕索隱按：搆訓成也。
〔三〕索隱走音奏，向也。
〔四〕正義宋州碭山縣。
淮南王至，〔一〕上方踞床洗，召布入見，布（甚）大怒，悔來，欲自殺。出就舍，帳御飲食從官如漢王居，布又大喜過望。〔二〕於是迺使人入九江。楚已使項伯收九江兵，盡殺布妻子。布使者頗得故人幸臣，將眾數千人歸漢。漢益分布兵而與俱北，收兵至成皋。四年七月，立布為淮南王，與擊項籍。
〔一〕集解徐廣曰：「三年十二月。」
〔二〕正義高祖以布先分為王，恐其自尊大，故峻禮令布折服；已而美其帷帳，厚其飲食，多其從官，以悅其心；灌道也。
漢五年，布使人入九江，得數縣。六年，布與劉賈入九江，誘大司馬周殷，周殷反楚，遂舉九江兵與漢擊楚，破之垓下。
項籍死，天下定，上置酒。上折隨何之功，謂何為腐儒，為天下安用腐儒。〔一〕隨何跪曰：「夫陛下引兵攻彭城，楚王未去齊也，陛下發步卒五萬人，騎五千，能以取淮南乎？」上曰：「不能。」隨何曰：「陛下使何與二十人使淮南，至，如陛下之意，是何之功賢於步卒五萬人騎五千也。然而陛下謂何腐儒，為天下安用腐儒，何也？」上曰：「吾方圖子之功。」迺以隨何為護軍中尉。布遂剖符為淮南王，都六，九江、廬江、衡山、豫章郡皆屬布。
〔一〕索隱腐音輔。謂之腐儒者，言如腐敗之物不任用。
七年，朝陳。八年，朝雒陽。九年，朝長安。
十一年，高后誅淮陰侯，布因心恐。夏，漢誅梁王彭越，醢之，盛其醢遍賜諸侯。至淮南，淮南王方獵，見醢，因大恐，陰令人部聚兵，候伺旁郡警急。〔一〕
〔一〕集解張晏曰：「欲有所會。」
布所幸姬疾，請就醫，醫家與中大夫賁赫〔一〕對門，姬數如醫家，賁赫自以為侍中，迺厚餽遺，從姬飲醫家。姬侍王，從容語次，譽赫長者也。王怒曰：「汝安從知之？」具說狀。王疑其與亂。赫恐，稱病。王愈怒，欲捕赫。赫言變事，乘傳詣長安。布使人追，不及。赫至，上變，言布謀反有端，可先未發誅也。上讀其書，語蕭相國。相國曰：「布不宜有此，恐仇怨妄誣之。請擊赫，使人微〔二〕驗淮南王。」淮南王布見赫以罪亡，上變，固已疑其言國陰事；漢使又來，頗有所驗，遂族赫家，發兵反。反書聞，上迺赦賁赫，以為將軍。
〔一〕集解徐廣曰：「賁音肥。」索隱賁音肥，人姓也。赫音虛格反。
〔二〕集解一作「徵」。
上召諸將問曰：「布反，為之柰何？」皆曰；「發兵擊之，阬豎子耳。何能為乎！」汝陰侯滕公召故楚令尹問之。令尹曰：「是故當反。」滕公曰：「上裂地而王之，疏爵而貴之，〔一〕南面而立萬乘之主，其反何也？」令尹曰：「往年殺彭越，前年殺韓信，〔二〕此三人者，同功一體之人也。自疑禍及身，故反耳。」滕公言之上曰：「臣客故楚令尹薛公者，其人有籌筴之計，可問。」上迺召見問薛公。薛公對曰：「布反不足怪也。使布出於上計，山東非漢之有也；出於中計，勝敗之數未可知也；出於下計，陛下安枕而臥矣。」上曰：「何謂上計？」令尹對曰：「東取吳，〔三〕西取楚，〔四〕并齊取魯，傳檄燕、趙，固守其所，山東非漢之有也。」「何謂中計？」「東取吳，西取楚，并韓取魏，據敖庾之粟，〔五〕塞成皋之口，勝敗之數未可知也。」「何謂下計？」「東取吳，西取下蔡，〔六〕歸重於越，身歸長沙，〔七〕陛下安枕而臥，漢無事矣。」〔八〕上曰：「是計將安出？」令尹對曰：「出下計。」上曰：「何謂廢上中計而出下計？」令尹曰：「布故麗山之徒也，自致萬乘之主，此皆為身，不顧後為百姓萬世慮者也，故曰出下計。」上曰：「善。」封薛公千戶。〔九〕迺立皇子長為淮南王。上遂發兵自將東擊布。
〔一〕集解漢書音義曰：「疏，分也。『禹決江疏河』是也。」索隱疏，分也。漢書曰「禹決江疏河」。尚書曰「列爵惟五，分土惟三」。按；裂地是對文，故知疏即分也。
〔二〕集解張晏曰：「往年、前年同耳，使文相避也。」
〔三〕正義荊王劉賈都吳，蘇州闔廬城也。
〔四〕正義楚王劉交都徐州下邳。
〔五〕索隱案：太康地記云「秦建敖倉於成皋」。又云「庾」，故云「敖庾」也。
〔六〕正義古州來國。
〔七〕正義今潭州。
〔八〕集解桓譚新論曰：「世有圍碁之戲，或言是兵法之類也。及為之上者，遠碁疏張，置以會圍，因而成多，得道之勝。中者，則務相絕遮要，以爭便求利，故勝負狐疑，須計數而定。下者，則守邊隅，趨作罫，以自生於小地，然亦必不如。」察薛公之言上計，云取吳、楚，并齊、魯及燕、趙者，此廣道地之謂。中計云取吳、楚，并韓、魏，塞成皋，據敖倉，此趨遮要爭利者也。下計云取吳、下蔡，據長沙以臨越，此守邊隅，趨作罫者也。索隱罫音烏卦反。
〔九〕索隱劉氏云：「薛公得封千戶，蓋關內侯也。」
布之初反，謂其將曰：「上老矣，厭兵，必不能來。使諸將，諸將獨患淮陰、彭越，今皆已死，餘不足畏也。」故遂反。果如薛公籌之，東擊荊，荊王劉賈走死富陵。〔一〕盡劫其兵，渡淮擊楚。楚發兵與戰徐、僮閒，〔二〕為三軍，欲以相救為奇。或說楚將曰：「布善用兵，民素畏之。且兵法，諸侯戰其地為散地。〔三〕今別為三，彼敗吾一軍，餘皆走，安能相救！」不聽。布果破其一軍，其二軍散走。
〔一〕正義故城在楚州盱眙縣東北六十里。
〔二〕集解如淳曰：「地名也。」索隱案：地理志臨淮有徐縣、僮縣。正義杜預云：「徐在下邳僮縣東。」括地志云：「大徐城在泗州徐城縣北四十里，古徐國也。」
〔三〕集解漢書音義曰：「謂散滅之地。」正義魏武帝注孫子曰：「卒戀土地，道近而易敗散。」
遂西，與上兵遇蘄西，會甀。〔一〕布兵精甚，上迺壁庸城〔二〕，望布軍置陳如項籍軍，上惡之。與布相望見，遙謂布曰：「何苦而反？」布曰：「欲為帝耳。」上怒罵之，遂大戰。布軍敗走，渡淮，數止戰，不利，與百餘人走江南。布故與番君婚，以故長沙哀王〔
三〕使人紿布，偽與亡，誘走越，故信而隨之番陽。番陽人殺布茲鄉〔四〕民田舍，遂滅黥布。〔五〕
〔一〕索隱上古外反，下持瑞反。韋昭云「蘄之鄉名」。漢書作「」，應劭音保，（鉦）〔銍〕下亭名。正義蘄音機。沛郡蘄城也。甀，逐瑞反。
〔二〕集解鄧展曰：「地名也。」
〔三〕集解徐廣曰：「表云成王臣，吳芮之子也。」駰案；晉灼曰「芮之孫固」。或曰是成王，非哀王也，傳誤也。索隱「哀」字誤也。是成王臣，吳芮之子也。
〔四〕索隱番陽〈臬阝〉縣之鄉。
〔五〕正義英布冢在饒州鄱陽縣北百五十二里十三步。
立皇子長為淮南王，封賁赫為期思侯，〔一〕諸將率多以功封者。〔二〕
〔一〕正義期思故城在光州固始縣界。
〔二〕集解漢書曰：「將率封者六人。」
太史公曰：英布者，其先豈春秋所見楚滅英、六，皋陶之後哉？身被刑法，何其拔興〔一〕之暴也！項氏之所阬殺人以千萬數，而布常為首虐。功冠諸侯，用此得王，亦不免於身為世大僇。禍之興自愛姬殖，妒媢〔二〕生患，竟以滅國！
〔一〕索隱拔，白曷反，疾也。
〔二〕集解音冒。媢亦妒也。索隱案：王劭音冒，媢亦妒也。漢書外戚傳亦云「或結寵妾妒媢之誅」。又論衡云「妒夫媢婦」，則媢是妒之別名。今原英布之誅為疑賁赫與其妃有亂，故至滅國，所以不得言妒媢是媚也。一云男妒曰媢。
【索隱述贊】九江初筮，當刑而王。既免徒中，聚盜江上。再雄楚卒，頻破秦將。病為羽疑，歸受漢杖。賁赫見毀，卒致無妄。
卷九十二　　　淮陰侯列傳第三十二
淮陰侯韓信者，淮陰人也。〔一〕始為布衣時，貧無行，不得推擇為吏，〔二〕又不能治生商賈，常從人寄食飲，人多厭之者，常數從其下鄉〔三〕南昌亭長〔四〕寄食，數月，亭長妻患之，乃晨炊蓐食。〔五〕食時信往，不為具食。信亦知其意，怒，竟絕去。
〔一〕正義楚州淮陰縣也。
〔二〕集解李奇曰：「無善行可推舉選擇。」
〔三〕集解張晏曰：「下鄉，縣，屬淮陰也。」索隱案：下鄉，鄉名，屬淮陰郡。
〔四〕索隱案：楚漢春秋作「新昌亭長」。
〔五〕集解張晏曰：「未起而床蓐中食。」
信釣於城下，〔一〕諸母漂，〔二〕有一母見信飢，飯信，竟漂數十日。信喜，謂漂母曰：「吾必有以重報母。」母怒曰：「大丈夫不能自食，〔三〕吾哀王孫而進食，〔四〕豈望報乎！」
〔一〕正義淮陰城北臨淮水，昔信去下鄉而釣於此。
〔二〕集解韋昭曰：「以水擊絮為漂，故曰漂母。」
〔三〕正義音寺。
〔四〕集解蘇林曰：「如言公子也。」索隱劉德曰：「秦末多失國，言王孫、公子，尊之也。」蘇林亦同。張晏云「字王孫」，非也。
淮陰屠中少年有侮信者，曰：「若雖長大，好帶刀劔，中情怯耳。」衆辱之曰：「信能死，刺我；不能死，出我袴下。」 〔一〕 於是信孰視之，俛出袴下，蒲伏。 〔二〕 一市人皆笑信，以為怯。
〔一〕集解 徐廣曰：「袴，一作『胯』。胯，股也，音同。」又云漢書作「跨」，同耳。索隱曰胯音枯化反。然尋此文作「袴」，欲依字讀，何為不通？袴下即胯下也，亦何必須作「胯」下。
〔二〕正義俛音俯。伏，蒲北反。
及項梁渡淮，信杖劍從之，居戲下，〔一〕無所知名。項梁敗，又屬項羽，羽以為郎中。數以策干項羽，羽不用。漢王之入蜀，信亡楚歸漢，未得知名，為連敖。〔二〕坐法當斬，其輩十三人皆已斬，次至信，信乃仰視，適見滕公，曰：「上不欲就天下乎？何為斬壯士！」滕公奇其言，壯其貌，釋而不斬。與語，大說之。言於上，上拜以為治粟都尉，上未之奇也。
〔一〕集解徐廣曰：「戲，一作『麾』。」
〔二〕集解徐廣曰：「典客也。」索隱李奇云：「楚官名。」張晏云：「司馬也。」
信數與蕭何語，何奇之。至南鄭，諸將行道亡者數十人，信度何等已數言上，上不我用，即亡。何聞信亡，不及以聞，自追之。人有言上曰：「丞相何亡。」上大怒，如失左右手。居一二日，何來謁上，上且怒且喜，罵何曰：「若亡，何也？」何曰：「臣不敢亡也，臣追亡者。」上曰：「若所追者誰何？」曰：「韓信也。」上復罵曰：「諸將亡者以十數，公無所追；追信，詐也。」何曰：「諸將易得耳。至如信者，國士無雙。王必欲長王漢中，無所事信；〔一〕必欲爭天下，非信無所與計事者。顧王策安所決耳。」王曰：「吾亦欲東耳，安能鬱鬱久居此乎？」何曰：「王計必欲東，能用信，信即留；不能用，信終亡耳。」王曰：「吾為公以為將。」何曰：「雖為將，信必不留。」王曰：「以為大將。」何曰：「幸甚。」於是王欲召信拜之。何曰：「王素慢無禮，今拜大將如呼小兒耳，此乃信所以去也。王必欲拜之，擇良日，齋戒，設壇場，具禮，乃可耳。」王許之。諸將皆喜，人人各自以為得大將。至拜大將，乃韓信也，一軍皆驚。
〔一〕集解文穎曰：「事猶業也。」張晏曰：「無事用信。」
信拜禮畢，上坐。王曰：「丞相數言將軍，將軍何以教寡人計策？」信謝，因問王曰：「今東鄉爭權天下，豈非項王邪？」漢王曰：「然。」曰：「大王自料勇悍仁彊孰與項王？」漢王默然良久，曰：「不如也。」信再拜賀曰：「惟信亦為大王不如也。然臣嘗事之，請言項王之為人也。項王喑噁〔一〕叱咤，〔二〕千人皆廢，〔三〕然不能任屬賢將，此特匹夫之勇耳。項王見人恭敬慈愛，言語嘔嘔〔四〕，人有疾病，涕泣分食飲，至使人有功當封爵者，印刓敝，忍不能予，〔五〕此所謂婦人之仁也。項王雖霸天下而臣諸侯，不居關中而都彭城。有背義帝之約，而以親愛王，諸侯不平。諸侯之見項王遷逐義帝置江南，亦皆歸逐其主而自王善地。項王所過無不殘滅者，天下多怨，百姓不親附，特劫於威彊耳。名雖為霸，實失天下心。故曰其彊易弱。今大王誠能反其道：任天下武勇，何所不誅！〔六〕以天下城邑封功臣，何所不服！以義兵從思東歸之士，何所不散！〔七〕且三秦王為秦將，將秦子弟數歲矣，所殺亡不可勝計，又欺其眾降諸侯，至新安，項王詐阬秦降卒二十餘萬，唯獨邯、欣、翳得脫，秦父兄怨此三人，痛入骨髓。今楚彊以威王此三人，秦民莫愛也。大王之入武關，秋豪無所害，〔八〕除秦苛法，與秦民約，法三章耳，秦民無不欲得大王王秦者。於諸侯之約，大王當王關中，關中民咸知之。大王失職入漢中，秦民無不恨者。今大王舉而東，三秦可傳檄而定也。」〔九〕於是漢王大喜，自以為得信晚。遂聽信計，部署諸將所擊。
〔一〕索隱上於金反，下烏路反。喑啞，懷怒氣。
〔二〕索隱「咤」字或作「吒」。上昌栗反，下卓嫁反。叱咤，發怒聲。
〔三〕集解晉灼曰：「廢，不收也。」索隱孟康曰：「廢，伏也。」張晏曰「廢，偃也。」
〔四〕集解音凶于反。索隱音吁。嘔嘔猶區區也。漢書作「姁姁」。鄧展曰「姁姁，好也」。張晏音吁。
〔五〕集解漢書音義曰：「不忍授。」
〔六〕索隱何不誅。按：劉氏云「言何所不誅也」。
〔七〕索隱何不散。劉氏云：「用東歸之兵擊東方之敵，此敵無不散敗也。」
〔八〕索隱案：豪秋乃成。又王逸注楚詞云「銳毛為豪，夏落秋生也」。
〔九〕索隱案：說文云「檄，二尺書也」。此云「傳檄」，謂為檄書以責所伐者。
八月，漢王舉兵東出陳倉，〔一〕定三秦。漢二年，出關，〔二〕收魏、河南，韓、殷王皆降。合齊、趙共擊楚。四月，至彭城，漢兵敗散而還。信復收兵與漢王會滎陽，復擊破楚京、索之閒，以故楚兵卒不能西。
〔一〕正義漢王從關北出岐州陳倉縣。
〔二〕正義出函谷關。
漢之敗卻彭城，〔一〕塞王欣、翟王翳亡漢降楚，齊、趙亦反漢與楚和。六月，魏王豹謁歸視親疾，至國，即絕河關〔二〕反漢，與楚約和。漢王使酈生說豹，不下。其八月，以信為左丞相，擊魏。魏王盛兵蒲阪，塞臨晉，〔三〕信乃益為疑兵，〔四〕陳船欲度臨晉，〔五〕而伏兵從夏陽以木罌缻渡軍，〔六〕襲安邑。〔七〕魏王豹驚，引兵迎信，信遂虜豹，〔八〕定魏為河東郡。〔九〕漢王遣張耳與信俱，引兵東，北擊趙、代。後九月，破代兵，禽夏說閼與。〔一〇〕信之下魏破代，漢輒使人收其精兵，詣滎陽以距楚。
〔一〕正義兵敗散彭城而卻退。
〔二〕索隱：謂今蒲津關。
〔三〕索隱塞音先得反。臨晉，縣名，在河東之東岸，對舊關也。
〔四〕集解漢書音義曰：「益張旍旗，以疑敵者。」
〔五〕索隱劉氏云：「陳船，地名，在舊關之西，今之朝邑是也。」案：京兆有船司空縣，不名「陳船」。陳船者，陳列船艘欲渡河也。
〔六〕集解徐廣曰：「缻，一作『缶』。」服虔曰：「以木押縛罌缻以渡。」韋昭曰：「以木為器如罌缻，以渡軍。無船，且尚密也。」正義按：韓信詐陳列船艘於臨晉，欲渡河，即此從夏陽木押罌缻渡軍，襲安邑。臨晉，同州東朝邑界。夏陽在同州北渭城界。
〔七〕正義安邑故城在絳州夏縣東北十五里。
〔八〕索隱按：劉氏云「夏陽舊無船，豹不備之，而防臨晉耳。今安邑被襲，故豹遂降也」。
〔九〕正義今安邑縣故城。
〔一〇〕集解徐廣曰：「音余。」駰案：李奇曰「夏說，代相也」。索隱司馬彪郡國志上黨沾縣有閼與聚。閼音曷，又音嫣。與音余，又音預。沾音他廉反。正義閼與聚城在潞州銅鞮縣西北二十里。
信與張耳以兵數萬，欲東下井陘擊趙。〔一〕趙王、成安君陳餘聞漢且襲之也，聚兵井陘口，〔二〕號稱二十萬。廣武君李左車說成安君曰：「聞漢將韓信涉西河，虜魏王，禽夏說，新喋血〔三〕閼與，今乃輔以張耳，議欲下趙，此乘勝而去國遠鬥，其鋒不可當。臣聞千里餽糧，士有飢色，樵蘇後爨，〔四〕師不宿飽。今井陘之道，車不得方軌，騎不得成列，行數百里，其勢糧食必在其後。願足下假臣奇兵三萬人，從閒道絕其輜重；足下深溝高壘，堅營勿與戰。彼前不得鬥，退不得還，吾奇兵絕其後，使野無所掠，不至十日，而兩將之頭可致於戲下。願君留意臣之計。否，必為二子所禽矣。」成安君，儒者也，常稱義兵不用詐謀奇計，曰：「吾聞兵法十則圍之，倍則戰。今韓信兵號數萬，其實不過數千。能千里而襲我，亦已罷極。今如此避而不擊，後有大者，何以加之！則諸侯謂吾怯，而輕來伐我。」不聽廣武君策，廣武君策不用。
〔一〕索隱案：地理志常山石邑縣，井陘山在西。又穆天子傳云「至于陘山之隧，升于三道之磴」是也。
〔二〕正義井陘故關在并州石艾縣東十八里，即井陘口。
〔三〕索隱喋，舊音歃，非也。案：陳湯傳「喋血萬里之外」，如淳云「殺人血流滂沱也」。韋昭音徒協反。
〔四〕集解漢書音義曰：「樵，取薪也。蘇，取草也。」
韓信使人閒視，知其不用，還報，則大喜，乃敢引兵遂下。〔一〕未至井陘口三十里，止舍。夜半傳發，〔二〕選輕騎二千人，人持一赤幟，從閒道萆山而望趙軍，〔三〕誡曰：「趙見我走，必空壁逐我，若疾入趙壁，拔趙幟，立漢赤幟。」令其裨將傳飧，〔四〕曰：「今日破趙會食！」〔五〕諸將皆莫信，詳應曰：「諾。」謂軍吏曰：「趙已先據便地為壁，且彼未見吾大將旗鼓，未肯擊前行，恐吾至阻險而還。」信乃使萬人先行，出，背水陳。〔六〕趙軍望見而大笑。平旦，信建大將之旗鼓，鼓行出井陘口，趙開壁擊之，〔七〕大戰良久。於是信、張耳詳棄鼓旗，走水上軍。水上軍開入之，復疾戰。趙果空壁爭漢鼓旗，逐韓信、張耳。韓信、張耳已入水上軍，軍皆殊死戰，不可敗。信所出奇兵二千騎，共候趙空壁逐利，則馳入趙壁，皆拔趙旗，立漢赤幟二千。趙軍已不勝，不能得信等，欲還歸壁，壁皆漢赤幟，而大驚，以為漢皆已得趙王將矣，兵遂亂，遁走，趙將雖斬之，不能禁也。於是漢兵夾擊，大破虜趙軍，斬成安君泜水上〔八〕，禽趙王歇。
〔一〕正義引兵入井陘狹道，出趙。
〔二〕集解漢書音義曰：「傳令軍中使發。」
〔三〕集解如淳曰：「萆音蔽。依山自覆蔽。」索隱案：謂令從閒道小路向前，望見陳餘軍營即住，仍須隱山自蔽，勿令趙軍知也。萆音蔽。蔽者，蓋覆也。楚漢春秋作「卑山」，漢書作「箄山」。說文云「箄，蔽也，從竹卑聲」。
〔四〕集解徐廣曰：「音飡也。」
〔五〕集解服虔曰：「立駐傳飡食也。」如淳曰：「小飯曰飡。言破趙後乃當共飽食也。」索隱如淳曰：「小飯曰飡。謂立駐傳飡，待破趙乃大食也。」
〔六〕正義綿蔓水，一名阜將，一名回星，自并州流入井陘界，即信背水陣陷之死地，即此水也。
〔七〕正義恆州鹿泉縣，即六國時趙壁也
〔八〕集解徐廣曰：「泜音遲。」索隱徐廣音遲。劉氏音脂。
信乃令軍中毋殺廣武君，有能生得者購千金。於是有縛廣武君而致戲下者，信乃解其縛，東鄉對，西鄉對，師事之。
諸將效首虜，〔一〕（休）畢賀，因問信曰：「兵法右倍山陵，前左水澤，今者將軍令臣等反背水陳，曰破趙會食，臣等不服。然竟以勝，此何術也？」信曰：「此在兵法，顧諸君不察耳。兵法不曰『
陷之死地而後生，置之亡地而後存』？且信非得素拊循士大夫也，此所謂『驅市人而戰之』，其勢非置之死地，使人人自為戰；今予之生地，皆走，寧尚可得而用之乎！」諸將皆服曰：「善。非臣所及也。」
〔一〕索隱如淳曰：「效，致也。」晉灼云：「效，數也。」鄭玄注禮「效猶呈見也」。
於是信問廣武君曰：「僕欲北攻燕，東伐齊，何若而有功？」廣武君辭謝曰：「臣聞敗軍之將，不可以言勇，亡國之大夫，不可以圖存。今臣敗亡之虜，何足以權大事乎！」信曰：「僕聞之，百里奚居虞而虞亡，在秦而秦霸，非愚於虞而智於秦也，用與不用，聽與不聽也。誠令成安君聽足下計，若信者亦已為禽矣。以不用足下，故信得侍耳。」因固問曰：「僕委心歸計，願足下勿辭。」廣武君曰：「臣聞智者千慮，必有一失；愚者千慮，必有一得。故曰『狂夫之言，聖人擇焉』。顧恐臣計未必足用，願效愚忠。夫成安君有百戰百勝之計，一旦而失之，軍敗鄗下，〔一〕身死泜上。今將軍涉西河，〔二〕虜魏王，禽夏說閼與，一舉而下井陘，不終朝破趙二十萬眾，誅成安君。名聞海內，威震天下，農夫莫不輟耕釋耒，褕衣甘食，〔三〕傾耳以待命者。〔四〕若此，將軍之所長也。然而眾勞卒罷，其實難用。今將軍欲舉倦獘之兵，頓之燕堅城之下，欲戰恐久力不能拔，情見勢屈，曠日糧竭，而弱燕不服，齊必距境以自彊也。燕齊相持而不下，則劉項之權未有所分也。若此者，將軍所短也。臣愚，竊以為亦過矣。故善用兵者不以短擊長，而以長擊短。」韓信曰：「然則何由？」廣武君對曰：「方今為將軍計，莫如案甲休兵，鎮趙撫其孤，百里之內，牛酒日至，以饗士大夫醳兵，〔五〕北首燕路，〔六〕而後遣辯士奉咫尺之書，〔七〕暴其所長於燕，〔八〕燕必不敢不聽從。燕已從，使諠言者東告齊，齊必從風而服，雖有智者，亦不知為齊計矣。如是，則天下事皆可圖也。兵固有先聲而後實者，此之謂也。」韓信曰：「善。」從其策，發使使燕，燕從風而靡。乃遣使報漢，因請立張耳為趙王，以鎮撫其國。漢王許之，乃立張耳為趙王。
〔一〕集解李奇曰：「鄗音臛。今高邑是。」
〔二〕索隱此之西河當馮翊也。正義即同州龍門河，從夏陽度者。
〔三〕索隱褕，鄒氏音踰，美也。恐滅亡不久，故廢止作業而事美衣甘食，日偷苟且也，慮不圖久故也。漢書作「靡衣媮食」也。
〔四〕集解如淳曰：「恐滅亡不久故也。」
〔五〕集解魏都賦曰：「肴醳順時。」劉逵曰：「醳酒也。」索隱劉氏依劉逵音。醳酒謂以酒食養兵士也。案：史記古「釋」字皆如此作，豈亦謂以酒食醳兵士，故字從酉乎？
〔六〕正義首音狩，向也。
〔七〕正義咫尺，八寸。言其簡牘或長尺也。
〔八〕正義暴音僕。
楚數使奇兵渡河擊趙，趙王耳、韓信往來救趙，因行定趙城邑，發兵詣漢。楚方急圍漢王於滎陽，漢王南出，之宛、葉閒，〔一〕得黥布，走入成皋，楚又復急圍之。六月，漢王出成皋，東渡河，獨與滕公俱，從張耳軍脩武。至，宿傳舍。晨自稱漢使，馳入趙壁。張耳、韓信未起，即其臥內上奪其印符，以麾召諸將，易置之。信、耳起，乃知漢王來，大驚。漢王奪兩人軍，即令張耳備守趙地。拜韓信為相國，收趙兵未發者擊齊。〔二〕
〔一〕正義宛在鄧州。葉在許州。
〔二〕集解文穎曰：「謂趙人未嘗見發者。」
信引兵東，未渡平原，〔一〕聞漢王使酈食其已說下齊，韓信欲止。范陽辯士蒯通說信曰：「將軍受詔擊齊，而漢獨發閒使下齊，寧有詔止將軍乎？何以得毋行也！且酈生一士，伏軾〔二〕掉三寸之舌，下齊七十餘城，將軍將數萬眾，歲餘乃下趙五十餘，為將數歲，反不如一豎儒之功乎？」於是信然之，從其計，遂渡河。齊已聽酈生，即留縱酒，罷備漢守禦信因襲齊歷下軍，〔三〕遂至臨菑。齊王田廣以酈生賣己，乃亨之，而走高密，使使之楚請救。韓信已定臨菑，遂東追廣至高密西。楚亦使龍且將，號稱二十萬，救齊。
〔一〕正義懷州有平原津。
〔二〕集解韋昭曰：「軾，今小車中隆起者。」
〔三〕集解徐廣曰：「濟南歷城縣。」
齊王廣、龍且并軍與信戰，未合。人或說龍且曰：「漢兵遠鬥窮戰，其鋒不可當。齊、楚自居其地戰，兵易敗散。〔一〕不如深壁，令齊王使其信臣招所亡城，亡城聞其王在，楚來救，必反漢。漢兵二千里客居，齊城皆反之，其勢無所得食，可無戰而降也。」龍且曰：「吾平生知韓信為人，易與耳。且夫救齊不戰而降之，吾何功？今戰而勝之，齊之半可得，何為止！」遂戰，與信夾濰水陳。〔二〕韓信乃夜令人為萬餘囊，滿盛沙，壅水上流，引軍半渡，擊龍且，詳不勝，還走。龍且果喜曰：「固知信怯也。」遂追信渡水。信使人決壅囊，水大至。龍且軍大半不得渡，即急擊，殺龍且。龍且水東軍散走，齊王廣亡去。信遂追北至城陽，〔三〕皆虜楚卒。
〔一〕正義近其室家，懷顧望也。
〔二〕集解徐廣曰：「出東莞而東北流，至北海都昌縣入海。」索隱濰音維。地理志濰水出琅邪箕縣東北，至都昌入海。徐廣云「出東莞而東北流入海」，蓋據水經而說，少不同耳。
〔三〕正義城陽雷澤縣是也，在濮州東南九十一里。
漢四年，遂皆降平齊。使人言漢王曰：「齊偽詐多變，反覆之國也，南邊楚，不為假王以鎮之，其勢不定。願為假王便。」當是時，楚方急圍漢王於滎陽，韓信使者至，發書，〔一〕漢王大怒，罵曰：「吾困於此，旦暮望若來佐我，乃欲自立為王！」張良、陳平躡漢王足，因附耳語曰：「漢方不利，寧能禁信之王乎？不如因而立，善遇之，使自為守。不然，變生。」漢王亦悟，因復罵曰：「大丈夫定諸侯，即為真王耳，何以假為！」乃遣張良往立信為齊王，〔二〕徵其兵擊楚。
〔一〕集解張晏曰：「發信使者所齎書。」
〔二〕集解徐廣曰：「四年二月。」
楚已亡龍且，項王恐，使盱眙人武涉〔一〕往說齊王信曰：「天下共苦秦久矣，相與戮力擊秦。秦已破，計功割地，分土而王之，以休士卒。今漢王復興兵而東，侵人之分，奪人之地，已破三秦，引兵出關，收諸侯之兵以東擊楚，其意非盡吞天下者不休，其不知厭足如是甚也。且漢王不可必，身居項王掌握中數矣，〔二〕項王憐而活之，然得脫，輒倍約，復擊項王，其不可親信如此。今足下雖自以與漢王為厚交，為之盡力用兵，終為之所禽矣。足下所以得須臾至今者，以項王尚存也。當今二王之事，權在足下。足下右投則漢王勝，左投則項王勝。項王今日亡，則次取足下。足下與項王有故，何不反漢與楚連和，參分天下王之？今釋此時，而自必於漢以擊楚，且為智者固若此乎！」韓信謝曰：「臣事項王，官不過郎中，位不過執戟，〔三〕言不聽，畫不用，故倍楚而歸漢。漢王授我上將軍印，予我數萬眾，解衣衣我，推食食我，言聽計用，故吾得以至於此。夫人深親信我，我倍之不祥，雖死不易。幸為信謝項王！」
〔一〕集解張華曰：「武涉墓在盱眙城東十五里。」
〔二〕正義數，色庾反。
〔三〕集解張晏曰：「郎中，宿衛執戟之人也。」
武涉已去，齊人蒯通知天下權在韓信，欲為奇策而感動之，以相人說韓信曰：「僕嘗受相人之術。」韓信曰：「先生相人何如？」對曰：「貴賤在於骨法，憂喜在於容色，成敗在於決斷，以此參之，萬不失一。」韓信曰：「善。先生相寡人何如？」對曰：「願少閒。」信曰：「左右去矣。」通曰：「相君之面，不過封侯，又危不安。相君之背，貴乃不可言。」〔一〕韓信曰：「何謂也？」蒯通曰：「天下初發難也，俊雄豪桀建號壹呼，天下之士雲合霧集，魚鱗雜遝，熛至風起。當此之時，憂在亡秦而已。今楚漢分爭，使天下無罪之人肝膽塗地，父子暴骸骨於中野，不可勝數。楚人起彭城，轉鬥逐北，至於滎陽，乘利席卷，威震天下。然兵困於京、索之閒，迫西山而不能進者，三年於此矣。漢王將數十萬之眾，距鞏、雒，阻山河之險，一日數戰，無尺寸之功，折北不救，〔二〕敗滎陽，傷成皋，〔三〕遂走宛、葉之閒，此所謂智勇俱困者也。夫銳氣挫於險塞，而糧食竭於內府，百姓罷極怨望，容容無所倚。以臣料之，其勢非天下之賢聖固不能息天下之禍。當今兩主之命縣於足下。足下為漢則漢勝，與楚則楚勝。臣願披腹心，輸肝膽，效愚計，恐足下不能用也。誠能聽臣之計，莫若兩利而俱存之，參分天下，鼎足而居，其勢莫敢先動。夫以足下之賢聖，有甲兵之眾，據彊齊，從燕、趙，出空虛之地而制其後，因民之欲，西鄉〔四〕為百姓請命，〔五〕則天下風走而響應矣，孰敢不聽！割大弱彊，以立諸侯，諸侯已立，天下服聽而歸德於齊。案齊之故，有膠、泗之地，懷諸侯以德，深拱揖讓，則天下之君王相率而朝於齊矣。蓋聞天與弗取，反受其咎；時至不行，反受其殃。願足下孰慮之。」
〔一〕集解張晏曰：「背畔則大貴。」
〔二〕集解張晏曰：「折，衄敗也。北，奔北。」
〔三〕集解張晏曰：「於成皋傷胸也。」臣瓚曰：「謂軍折傷。」
〔四〕正義鄉音向。齊國在東，故曰西向也。
〔五〕正義止楚漢之戰鬥，士卒不死亡，故云「請命」。
韓信曰：「漢王遇我甚厚，載我以其車，衣我以其衣，食我以其食。吾聞之，乘人之車者載人之患，衣人之衣者懷人之憂，食人之食者死人之事，吾豈可以鄉利倍義乎！」蒯生曰：「足下自以為善漢王，欲建萬世之業，臣竊以為誤矣。始常山王、成安君為布衣時，相與為刎頸之交，後爭張黶、陳澤之事，二人相怨。常山王背項王，奉項嬰頭而竄，逃歸於漢王。漢王借兵而東下，殺成安君泜水之南，頭足異處，卒為天下笑。此二人相與，天下至驩也。然而卒相禽者，何也？患生於多欲而人心難測也。今足下欲行忠信以交於漢王，必不能固於二君之相與也，而事多大於張黶、陳澤。故臣以為足下必漢王之不危己，亦誤矣。大夫種、范蠡存亡越，霸句踐，立功成名而身死亡。野獸已盡而獵狗亨。夫以交友言之，則不如張耳之與成安君者也；以忠信言之，則不過大夫種、范蠡之於句踐也。此二人者，足以觀矣。願足下深慮之。且臣聞勇略震主者身危，而功蓋天下者不賞。臣請言大王功略：足下涉西河，虜魏王，禽夏說，引兵下井陘，誅成安君，徇趙，脅燕，定齊，南摧楚人之兵二十萬，東殺龍且，西鄉以報，此所謂功無二於天下，而略不世出者也。今足下戴震主之威，挾不賞之功，歸楚，楚人不信；歸漢，漢人震恐：足下欲持是安歸乎？夫勢在人臣之位而有震主之威，名高天下，竊為足下危之。」韓信謝曰：「先生且休矣，吾將念之。」
後數日，蒯通復說曰：「夫聽者事之候也，計者事之機也，聽過計失而能久安者，鮮矣。聽不失一二者，不可亂以言；計不失本末者，不可紛以辭。夫隨廝養之役者，失萬乘之權；守儋石之祿者，〔一〕闕卿相之位。故知者決之斷也，疑者事之害也，審豪氂之小計，遺天下之大數，智誠知之，決弗敢行者，百事之禍也。故曰『猛虎之猶豫，不若蜂蠆之致螫；〔二〕騏驥之跼躅，〔三〕不如駑馬之安步；孟賁之狐疑，不如庸夫之必至也；雖有舜禹之智，吟而不言，〔四〕不如瘖聾之指麾也』。此言貴能行之。夫功者難成而易敗，時者難得而易失也。時乎時，不再來。願足下詳察之。」韓信猶豫不忍倍漢，又自以為功多，漢終不奪我齊，遂謝蒯通。蒯通說不聽，已詳狂為巫。〔五〕
〔一〕集解晉灼曰：「楊雄方言『海岱之閒名罌為儋』。石，斗石也。」蘇林曰：「齊人名小罌為儋。石，如今受鮐魚石罌，不過一二石耳。一說，一儋與一斛之餘。」索隱儋音都濫反。石，斗也。蘇林解為近之。鮐音胎。
〔二〕正義音適。
〔三〕集解徐廣曰：「跼，一作『蹢』也。」
〔四〕索隱吟，鄭氏音拒蔭反，又音琴。
〔五〕集解徐廣曰：「一本『遂不用蒯通，蒯通曰：「夫迫於細苛者，不可與圖大事；拘於臣虜者，固無君王之意。」說不聽，因去詳狂』也。」索隱案：漢書及戰國策皆有此文。
漢王之困固陵，用張良計，召齊王信，遂將兵會垓下。項羽已破，高祖襲奪齊王軍。〔一〕漢五年正月，徙齊王信為楚王，都下邳。
〔一〕集解徐廣曰：「以齊為平原、千乘、東萊、齊郡。」
信至國，召所從食漂母，賜千金。〔一〕及下鄉南昌亭長，賜百錢，曰：「公，小人也，為德不卒。」召辱己之少年令出胯下者以為楚中尉。告諸將相曰：「此壯士也。方辱我時，我寧不能殺之邪？殺之無名，故忍而就於此。」
〔一〕集解張華曰漂母冢在泗口南岸。
項王亡將鍾離眛家在伊廬，〔一〕素與信善。項王死後，亡歸信。漢王怨眛，聞其在楚，詔楚捕眛。信初之國，行縣邑，陳兵出入。漢六年，人有上書告楚王信反。高帝以陳平計，天子巡狩會諸侯，南方有雲夢，發使告諸侯會陳：「吾將游雲夢。」實欲襲信，信弗知。高祖且至楚，信欲發兵反，自度無罪，欲謁上，恐見禽。人或說信曰：「斬眛謁上，上必喜，無患。」信見眛計事。眛曰：「漢所以不擊取楚，以眛在公所。若欲捕我以自媚於漢，吾今日死，公亦隨手亡矣。」乃罵信曰：「公非長者！」卒自剄。信持其首，謁高祖於陳。上令武士縛信，載後車。信曰：「果若人言，『狡兔死，良狗亨；〔二〕高鳥盡，良弓藏；敵國破，謀臣亡。』天下已定，我固當亨！」上曰：「人告公反。」遂械繫信。至雒陽，赦信罪，以為淮陰侯。
〔一〕集解徐廣曰：「東海朐縣有伊廬鄉。」駰案：韋昭曰「今中廬縣」。索隱徐注出司馬彪郡國志。正義括地志云：「中廬在義清縣北二十里，本春秋時廬戎之國也，秦謂之伊廬，漢為中廬縣。項羽之將鍾離眛冢在。」韋昭及括地志云皆說之也。
〔二〕集解張晏曰：「狡猶猾。」索隱郊兔死。郊音狡。狡，猾也。吳越春秋作「郊兔」，亦通。漢書作「狡兔」。戰國策曰「東郭逡，海內狡兔也」。
信知漢王畏惡其能，常稱病不朝從。信由此日夜怨望，居常鞅鞅，羞與絳、灌等列。信嘗過樊將軍噲，噲跪拜送迎，言稱臣，曰：「大王乃肯臨臣！」信出門，笑曰：「生乃與噲等為伍！」上常從容與信言諸將能不，各有差。上問曰：「如我能將幾何？」信曰：「陛下不過能將十萬。」上曰：「於君何如？」曰：「臣多多而益善耳。」上笑曰：「多多益善，何為為我禽？」信曰：「陛下不能將兵，而善將將，此乃言之所以為陛下禽也。且陛下所謂天授，非人力也。」
陳豨拜為鉅鹿守，〔一〕辭於淮陰侯。淮陰侯挈其手，辟左右與之步於庭，仰天歎曰：「子可與言乎？欲與子有言也。」豨曰：「唯將軍令之。」淮陰侯曰：「公之所居，天下精兵處也；而公，陛下之信幸臣也。人言公之畔，陛下必不信；再至，陛下乃疑矣；三至，必怒而自將。吾為公從中起，天下可圖也。」陳豨素知其能也，信之，曰：「謹奉教！」漢十年，陳豨果反。上自將而往，信病不從。陰使人至豨所，曰：「弟舉兵，吾從此助公。」信乃謀與家臣夜詐詔赦諸官徒奴，欲發以襲呂后、太子。部署已定，待豨報。其舍人〔二〕得罪於信，信囚，欲殺之。舍人弟上變，告信欲反狀於呂后。呂后欲召，恐其黨不就，乃與蕭相國謀，詐令人從上所來，言豨已得死，列侯群臣皆賀。相國紿信曰：「雖疾，彊入賀。」信入，呂后使武士縛信，斬之長樂鍾室。〔三〕信方斬，曰：「吾悔不用蒯通之計，乃為兒女子所詐，豈非天哉！」遂夷信三族。
〔一〕集解徐廣曰：「表云為趙相國，將兵守代也。」
〔二〕索隱按：晉灼曰，楚漢春秋云謝公也。姚氏案功臣表云慎陽侯樂說，淮陰舍人，告信反。未知孰是。」
〔三〕正義長樂宮懸鍾之室。
高祖已從豨軍來，至，見信死，且喜且憐之，問：「信死亦何言？」呂后曰：「信言恨不用蒯通計。」高祖曰：「是齊辯士也。」乃詔齊捕蒯通。蒯通至，上曰：「若教淮陰侯反乎？」對曰：「然，臣固教之。豎子不用臣之策，故令自夷於此。如彼豎子用臣之計，陛下安得而夷之乎！」上怒曰：「亨之。」通曰：「嗟乎，冤哉亨也！」上曰：「若教韓信反，何冤？」對曰：「秦之綱絕而維弛，山東大擾，異姓並起，英俊烏集。秦失其鹿，天下共逐之，〔一〕於是高材疾足者先得焉。蹠之狗吠堯，堯非不仁，狗因吠非其主。當是時，臣唯獨知韓信，非知陛下也。且天下銳精持鋒欲為陛下所為者甚眾，顧力不能耳。又可盡亨之邪？」高帝曰：「置之。」乃釋通之罪。
〔一〕集解張晏曰：「以鹿喻帝位也。」
太史公曰：吾如淮陰，淮陰人為余言，韓信雖為布衣時，其志與眾異。其母死，貧無以葬，然乃行營高敞地，令其旁可置萬家。余視其母冢，良然。假令韓信學道謙讓，不伐己功，不矜其能，則庶幾哉，於漢家勳可以比周、召、太公之徒，後世血食矣。不務出此，而天下已集，乃謀畔逆，夷滅宗族，不亦宜乎！
【索隱述贊】君臣一體，自古所難。相國深薦，策拜登壇。沈沙決水，拔幟傳餐。與漢漢重，歸楚楚安。三分不議，偽遊可歎。
卷九十三　　　韓信盧綰列傳第三十三
韓王信者，〔一〕故韓襄王孽孫也，〔二〕長八尺五寸。及項梁之立楚後懷王也，燕、齊、趙、魏皆已前王，唯韓無有後，故立韓諸公子橫陽君成〔三〕為韓王，〔四〕欲以撫定韓故地。項梁敗死定陶，成奔懷王。沛公引兵擊陽城，〔五〕使張良以韓司徒〔六〕降下韓故地，得信，以為韓將，將其兵從沛公入武關。
〔一〕集解徐廣曰：「一云『信都』。」索隱楚漢春秋云韓王信都，恐謬也。諸書不言有韓信都。案：韓王信初為韓司徒，後訛云「申徒」，因誤以為韓王名耳。
〔二〕集解張晏曰：「孺子為孽。」索隱張晏云「庶子為孽子」。何休注公羊以為「孽，賤子，猶之伐木有孽生也」。漢書晁錯云「孽子悼惠王」是也。
〔三〕正義故橫城在宋州宋城縣西南三十里。
〔四〕集解徐廣曰：「二年六月也。都陽翟。」
〔五〕正義河南縣也。
〔六〕集解徐廣曰：「他本多作『申徒』，申與司聲相近，字由此錯亂耳。今有申徒，云是司徒之後，言司聲轉為申。」
沛公立為漢王，韓信從入漢中，迺說漢王曰：「項王王諸將近地，而王獨遠居此，此左遷也。士卒皆山東人，跂而望歸，〔一〕及其鋒東鄉，〔二〕可以爭天下。」漢王還定三秦，迺許信為韓王，先拜信為韓太尉，將兵略韓地。
〔一〕索隱跂音企，起踵也。正義跂音岐。
〔二〕集解文穎曰：「鋒銳欲東向。」索隱按：姚氏云「軍中將士氣鋒」。韋昭曰「其氣鋒銳欲東也」。
項籍之封諸王皆就國，韓王成以不從無功，不遣就國，更以為列侯。〔一〕及聞漢遣韓信略韓地，迺令故項籍游吳時吳令鄭昌〔二〕為韓王以距漢。漢二年，韓信略定韓十餘城。漢王至河南，韓信急擊韓王昌陽城。昌降，漢王迺立韓信為韓王，〔三〕常將韓兵從。三年，漢王出滎陽，韓王信、周苛等守滎陽。及楚敗滎陽，信降楚，已而得亡，復歸漢，漢復立以為韓王，竟從擊破項籍，天下定。五年春，遂與剖符為韓王，王潁川。
〔一〕集解徐廣曰：「元年十一月，誅成。」駰案：漢書曰「封為穰侯」。索隱地理志穰縣屬南陽。
〔二〕正義項籍在吳時，昌為吳縣令。
〔三〕集解徐廣曰：「二年十一月。」
明年春，〔一〕上以韓信材武，所王北近鞏、洛，南迫宛、葉，東有淮陽，皆天下勁兵處，迺詔徙韓王信王太原以北，備禦胡，都晉陽。信上書曰：「國被邊，〔二〕匈奴數入，晉陽〔三〕去塞遠，請治馬邑。」〔四〕上許之，信乃徙治馬邑。秋，匈奴冒頓〔五〕大圍信，信數使使胡求和解。漢發兵救之，疑信數閒使，有二心，使人責讓信。信恐誅，因與匈奴約共攻漢，反，以馬邑降胡，擊太原。
〔一〕集解徐廣曰：「即五年之二月。」駰案：漢書曰「六年春」。
〔二〕集解李奇曰：「被音『被馬』〔之『被』〕也。」
〔三〕正義并州。
〔四〕正義朔州。
〔五〕索隱上音墨，又音莫報反。
七年冬，上自往擊，破信軍銅鞮，〔一〕斬其將王喜。信亡走匈奴。（與）其與白土人〔二〕曼丘臣、王黃等立趙苗裔趙利為王，復收信敗散兵，而與信及冒頓謀攻漢。匈奴仗左右賢王將萬餘騎與王黃等屯廣武以南，〔三〕至晉陽，與漢兵戰，漢大破之，追至于離石，〔四〕復破之。匈奴復聚兵樓煩〔五〕西北，漢令車騎擊破匈奴。匈奴常敗走，漢乘勝追北，聞冒頓居代（上）谷，〔六〕高皇帝居晉陽，使人視冒頓，還報曰「可擊」。上遂至平城。〔七〕上出白登〔八〕，匈奴騎圍上，上乃使人厚遺閼氏。〔九〕閼氏乃說冒頓曰：「今得漢地，猶不能居；且兩主不相厄。」居七日，胡騎稍引去。時天大霧，漢使人往來，胡不覺。護軍中尉陳平言上曰：「胡者全兵，〔一〇〕請令彊弩傅兩矢外嚮，〔一一〕徐行出圍。」入平城，漢救兵亦到，胡騎遂解去。漢亦罷兵歸。韓信為匈奴將兵往來擊邊。
〔一〕正義潞州縣。
〔二〕集解張晏曰：「白土，縣名，屬上郡。」
〔三〕正義廣武故城在代州鴈門縣界也。
〔四〕正義石州縣。
〔五〕正義鴈門郡樓煩縣。
〔六〕正義今媯州。
〔七〕正義朔州定襄縣是也。
〔八〕集解服虔曰：「白登，臺名，去平城七里。」如淳曰：「平城旁之高地，若丘陵也。」索隱姚氏案：北疆記「桑乾河北有白登山，冒頓圍漢高之所，今猶有壘壁。」
〔九〕正義閼，於連反，又音燕。氏音支。單于嫡妻號，若皇后。
〔一〇〕集解漢書音義曰：「言唯弓矛，無雜仗也。」
〔一一〕索隱傳音附。
漢十年，信令王黃等說誤陳豨。十一年春，故韓王信復與胡騎入居參合，〔一〕距漢。漢使柴將軍擊之，〔二〕遺信書曰：「陛下寬仁，諸侯雖有畔亡，而復歸，輒復故位號，不誅也。大王所知。今王以敗亡走胡，非有大罪，急自歸！」韓王信報曰：「陛下擢僕起閭巷，南面稱孤，此僕之幸也。滎陽之事，僕不能死，囚於項籍，此一罪也。及寇攻馬邑，僕不能堅守，以城降之，此二罪也。今反為寇將兵，與將軍爭一旦之命，此三罪也。夫種、蠡無一罪，身死亡；〔三〕今僕有三罪於陛下，而欲求活於世，此伍子胥所以僨於吳也。〔四〕今僕亡匿山谷閒，旦暮乞貸蠻夷，僕之思歸，如痿人不忘起，〔五〕盲者不忘視也，勢不可耳。」遂戰。柴將軍屠參合，斬韓王信。
〔一〕集解蘇林曰：「代地也。」正義故城在朔州定襄縣北。
〔二〕集解鄧展曰：「柴奇也。」索隱應劭云柴武，鄧展云柴奇；晉灼云奇，武之子。應劭說為得，此時奇未為將。
〔三〕集解文穎曰：「大夫種、范蠡也。」
〔四〕索隱蘇林曰：「僨音奮。」張晏曰：「僨，僵仆也。」正義信知歸漢必死，故引子胥以為辭。
〔五〕索隱痿，耳誰反。舊音耳睡反，於義為疏。張揖云「痿不能起」，哀帝紀云「帝即位痿痺」是也。
信之入匈奴，與太子俱；及至穨當城，〔一〕生子，因名曰穨當。韓太子亦生子，命曰嬰。至孝文十四年，穨當及嬰率其眾降漢。漢封穨當為弓高侯，〔二〕嬰為襄城侯。〔三〕吳楚軍時，弓高侯功冠諸將。〔四〕傳子至孫，孫無子，失侯。嬰孫以不敬失侯。〔五〕穨當孽孫韓嫣，〔六〕貴幸，名富顯於當世。其弟說，再封，數稱將軍，卒為案道侯。子代，〔七〕歲餘坐法死。後歲餘，說孫曾〔八〕拜為龍頟侯，續說後。〔九〕
〔一〕集解漢書音義曰：「縣名。」韋昭曰：「在匈奴地。」
〔二〕集解地理志河閒有弓高縣也。索隱地理志屬河閒，漢書功臣表屬營陵。正義滄州縣。
〔三〕索隱案：服虔云「縣名。功臣表屬魏郡」。
〔四〕集解徐廣曰：「謚曰壯。」
〔五〕集解徐廣曰：「表云嬰子澤之，元朔四年不敬國除。」
〔六〕集解漢書音義曰：「音『鄢陵』之『鄢』。」索隱音偃，又一言反，又休延反，並通。
〔七〕集解徐廣曰：「名長君。」
〔八〕集解徐廣曰：「長君之子也。」索隱徐廣曰「長君之子」。案博物志，字季君也。
〔九〕索隱雒，五格反。又作「雒」，音洛。龍頟，縣名。正義史記表、衛青傳及漢書表云韓說，元朔五年，從大將軍有功，封龍頟侯，以酎金坐免。元封元年，擊東越有功，封桉道侯。征和二年，孫子曾復封為龍頟侯。漢書功臣表云武後元年，說孫曾紹封龍頟侯。漢表是也。
盧綰者，豐人也，與高祖同里。盧綰親與高祖太上皇相愛，〔一〕及生男，高祖、盧綰同日生，里中持羊酒賀兩家。及高祖、盧綰壯，俱學書，又相愛也。里中嘉兩家親相愛，生子同日，壯又相愛，復賀兩家羊酒。高祖為布衣時，有吏事辟匿，盧綰常隨出入上下。及高祖初起沛，盧綰以客從，入漢中為將軍，常侍中。從東擊項籍，以太尉常從，出入臥內，衣被飲食賞賜，群臣莫敢望，雖蕭曹等，特以事見禮，至其親幸，莫及盧綰。綰封為長安侯。長安，故咸陽也。〔二〕
〔一〕集解如淳曰：「親謂父也。」
〔二〕正義秦咸陽在渭北，長安在渭南，蕭何起未央宮處也。
漢五年冬，以破項籍，迺使盧綰別將，與劉賈擊臨江王共尉〔一〕，破之。七月還，從擊燕王臧荼，臧荼降。高祖已定天下，諸侯非劉氏而王者七人。欲王盧綰，為群臣觖望。〔二〕及虜臧荼，迺下詔諸將相列侯，擇群臣有功者以為燕王。群臣知上欲王盧綰，皆言曰：「太尉長安侯盧綰常從平定天下，功最多，可王燕。」詔許之。漢五年八月，迺立虜綰為燕王。諸侯王得幸莫如燕王。
〔一〕集解李奇曰：「共敖子。」
〔二〕集解如淳曰：「觖音『決別』之『決』。望猶怨也。」瓚曰：「觖謂相觖而怨望也。」韋昭曰：「觖猶冀也。」索隱服虔音決。觖望猶怨望也。又音企。韋昭音冀。
漢十一年秋，陳豨反代地，高祖如邯鄲擊豨兵，燕王綰亦擊其東北。當是時，陳豨使王黃求救匈奴。燕王綰亦使其臣張勝於匈奴，言豨等軍破。張勝至胡，故燕王臧茶子衍出亡在胡，見張勝曰：「公所以重於燕者，以習胡事也。燕所以久存者，以諸侯數反，兵連不決也。今公為燕欲急滅豨等，豨等已盡，次亦至燕，公等亦且為虜矣。公何不令燕且緩陳豨而與胡和？事寬，得長王燕；即有漢急，可以安國。」張勝以為然，迺私令匈奴助豨等擊燕。燕王綰疑張勝與胡反，上書請族張勝。勝還，具道所以為者。燕王寤，迺詐論它人，脫勝家屬，使得為匈奴閒，而陰使范齊之陳豨所，欲令久亡，〔一〕連兵勿決。
〔一〕集解晉灼曰：「使陳豨久亡畔。」
漢十二年，東擊黥布，豨常將兵居代，漢使樊噲擊斬豨。其裨將降，言燕王綰使范齊通計謀於豨所。高祖使使召盧綰，綰稱病。上又使辟陽侯審食其、御史大夫趙堯往迎燕王，因驗問左右。綰愈恐，閉匿，謂其幸臣曰：「非劉氏而王，獨我與長沙耳。往年春，漢族淮陰，夏，誅彭越，皆呂后計。今上病，屬任呂后。呂后婦人，專欲以事誅異姓王者及大功臣。」迺遂稱病不行。其左右皆亡匿。語頗泄，辟陽侯聞之，歸具報上，上益怒。又得匈奴降者，降者言張勝亡在匈奴，為燕使。於是上曰：「盧綰果反矣！」使樊噲擊燕。燕王綰悉將其宮人家屬騎數千居長城下，侯伺，幸上病愈，自入謝。四月，高祖崩，盧綰遂將其眾亡入匈奴，匈奴以為東胡盧王。綰為蠻夷所侵奪，常思復歸。居歲餘，死胡中。
高后時，盧綰妻子亡降漢，會高后病，不能見，舍燕邸，為欲置酒見之。高祖竟崩，不得見。盧綰妻亦病死。
孝景中六年，盧綰孫他之，〔一〕以東胡王降，〔二〕封為亞谷侯。〔三〕
〔一〕正義他，徒何反。
〔二〕集解如淳曰：「為東胡王來降也。漢紀東胡，烏丸也。」
〔三〕集解徐廣曰：「亞，一作『惡』。」正義漢表在河內。
陳豨者，宛朐人也，〔一〕不知始所以得從。及高祖七年冬，韓王信反，入匈奴，上至平城還，迺封豨為列侯，〔二〕以趙相國將監趙、代邊兵，邊兵皆屬焉。
〔一〕索隱地理志屬濟陰。下又云「梁人」，是褚先生之說異也。正義宛朐，曹州縣也。太史公云「陳豨，梁人」。按：宛朐，六國時屬梁。
〔二〕集解徐廣曰：「功臣表曰陳豨以特將將卒五百人，前元年從起宛朐，至霸上，為侯，以游擊將軍別定代，已破臧荼，封豨為陽夏侯。」
豨常告歸過趙，趙相周昌見豨賓客隨之者千餘乘，邯鄲官舍皆滿。豨所以待賓客布衣交，皆出客下。〔一〕豨還之代，周昌迺求入見。見上，具言豨賓客盛甚，擅兵於外數歲，恐有變。上乃令人覆案豨客居代者財物諸不法事，多連引豨。豨恐，陰令客通使王黃、曼丘臣所。〔二〕及高祖十年七月，太上皇崩，使人召豨，豨稱病甚。九月，遂與王黃等反，自立為代王，劫略趙、代。
〔一〕正義言屈己禮之，不用富貴自尊大。
〔二〕正義二人韓王信將。
上聞，迺赦趙、代吏人為豨所詿誤劫略者，皆赦之。上自往，至邯鄲，喜曰：「豨不南據漳水，北守邯鄲，知其無能為也。」趙相奏斬常山守、尉，曰：「常山二十五城，豨反，亡其二十城。」上問曰：「守、尉反乎？」對曰：「不反。」上曰：「是力不足也。」赦之，復以為常山守、尉。上問周昌曰：「趙亦有壯士可令將者乎？」對曰：「有四人。」四人謁，上謾罵曰：「豎子能為將乎？」四人慚伏。上封之各千戶，以為將。左右諫曰：「從入蜀、漢，伐楚，功未遍行，今此何功而封？」上曰：「非若所知！陳豨反，邯鄲以北皆豨有，吾以羽檄徵天下兵，〔一〕未有至者，今唯獨邯鄲中兵耳。吾胡愛四千戶封四人，不以慰趙子弟！」皆曰：「善。」於是上曰：「陳豨將誰？」曰：「王黃、曼丘臣，皆故賈人。」上曰：「吾知之矣。」迺各以千金購黃、臣等。
〔一〕集解魏武帝奏事曰：「今邊有小警，輒露檄插羽，飛羽檄之意也。」駰案：推其言，則以鳥羽插檄書，謂之羽檄，取其急速若飛鳥也。
十一年冬，漢兵擊斬陳豨將侯敞、王黃於曲逆下，〔一〕破豨將張春於聊城，〔二〕斬首萬餘。太尉勃入定太原、代地。十二月，上自擊東垣，東垣不下，卒罵上；東垣降，卒罵者斬之，不罵者黥之。更命東垣為真定。王黃、曼丘臣其麾下受購賞之，皆生得，以故陳豨軍遂敗。
〔一〕正義定州北平縣東南十五里蒲陰故城是也。
〔二〕正義博州縣。
上還至洛陽。上曰：「代居常山北，趙迺從山南有之，遠。」迺立子恆為代王，〔一〕都中都，〔二〕代、鴈門皆屬代。
〔一〕集解徐廣曰：「十一年正月。」
〔二〕正義中都故城在汾州平遙縣西南十二里。
高祖十二年冬，樊噲軍卒追斬豨於靈丘。〔一〕
〔一〕正義蔚州是。
太史公曰：韓信、盧綰非素積德累善之世，徼一時權變，以詐力成功，遭漢初定，故得列地，南面稱孤。內見疑彊大，外倚蠻貊以為援，是以日疏自危，事窮智困，卒赴匈奴，豈不哀哉！陳豨，梁人，其少時數稱慕魏公子；及將軍守邊，招致賓客而下士，名聲過實。周昌疑之，疵瑕頗起，懼禍及身，邪人進說，遂陷無道。於戲悲夫！夫計之生孰成敗於人也深矣！
【索隱述贊】韓襄遺孽，始從漢中。剖符南面，徙邑北通。穨當歸國，龍頟有功。盧綰親愛，群臣莫同。舊燕是王，東胡計窮。
卷九十四　　　田儋列傳第三十四
田儋者，狄人也，〔一〕故齊王田氏族也。儋從弟田榮，榮弟田橫，皆豪，宗彊，能得人。〔二〕
〔一〕集解徐廣曰：「今樂安臨濟縣也。」正義淄州高苑縣西北北狄故縣城。
〔二〕索隱儋子市，從弟榮，榮子廣，榮弟橫，各遞為王。榮并王三齊。
陳涉之初起王楚也，使周市略定魏地，北至狄，狄城守。田儋詳為縛其奴，從少年之廷，欲謁殺奴。〔一〕見狄令，因擊殺令，而召豪吏子弟曰：「諸侯皆反秦自立，齊，古之建國，儋，田氏，當王。」遂自立為齊王，〔二〕發兵以擊周市。周市軍還去，田儋因率兵東略定齊地。
〔一〕集解服虔曰：「古殺奴婢皆當告官。儋欲殺令，故詐縛奴而以謁也。」
〔二〕集解徐廣曰：「二世元年九月也。」
秦將章邯圍魏王咎於臨濟，急。魏王請救於齊，齊王田儋將兵救魏。〔一〕章邯夜銜枚擊，大破齊、魏軍，殺田儋於臨濟下。儋弟田榮收儋餘兵東走東阿。
〔一〕集解徐廣「二年六月。」
齊人聞王田儋死，迺立故齊王建之弟田假為齊王，田角為相，田閒為將，以距諸侯。
田榮之走東阿，章邯追圍之。項梁聞田榮之急，迺引兵擊破章邯軍東阿下。章邯走而西，項梁因追之。而田榮怒齊之立假，迺引兵歸，擊逐齊王假。假亡走楚。齊相角亡走趙；角弟田閒前求救趙，因留不敢歸。田榮乃立田儋子市為齊王。〔一〕榮相之，田橫為將，平齊地。
〔一〕集解徐廣曰：「二年八月。」
項梁既追章邯，章邯兵益盛，項梁使使告趙、齊，發兵共擊章邯。田榮曰：「使楚殺田假，趙殺田角、田閒，迺肯出兵。」楚懷王曰：「田假與國之王，窮而歸我，殺之不義。」趙亦不殺田角、田閒以市於齊。齊曰：「蝮螫手則斬手，螫足則斬足。何者？為害於身也。〔一〕今田假、田角、田閒於楚、趙，非直手足戚也，〔二〕何故不殺？且秦復得志於天下，則齮齕用事者墳墓矣。」〔三〕楚、趙不聽，齊亦怒，終不肯出兵。章邯果敗殺項梁，破楚兵，楚兵東走，而章邯渡河圍趙於鉅鹿。項羽往救趙，由此怨田榮。
〔一〕集解應劭曰：「蝮一名虺，螫人手足，則割去其肉，不然則致死。」索隱蝮音芳伏反。螫音臛，又音釋。正義按：蝮，毒蛇，長二三丈，嶺南北有之。虺長一二尺，頭腹皆一遍。說文云「虺博三寸，首大如擘」。擘，手大指也，音步歷反。
〔二〕集解文穎曰：「言將亡身，非手足憂也。」瓚曰：「於楚、趙非手足之親。」
〔三〕集解 如淳曰：「齮齕猶齚齧。」索隱曰齮音蟻。齕音紇。齮齕，側齒齩也。正義曰按秦重得志，非但辱身，墳墓亦發掘矣，若子胥鞭荊平王墓。一云墳墓，言死也。
項羽既存趙，降章邯等，西屠咸陽，滅秦而立侯王也，迺徙齊王田市更王膠東，治即墨。齊將田都從共救趙，因入關，故立都為齊王，治臨淄。故齊王建孫田安，項羽方渡河救趙，田安下濟北數城，引兵降項羽，項羽立田安為濟北王，治博陽。田榮以負項梁不肯出兵助楚、趙攻秦，故不得王；趙將陳餘亦失職，不得王：二人俱怨項王。
頊王既歸，諸侯各就國，田榮使人將兵助陳餘，令反趙地，而榮亦發兵以距擊田都，田都亡走楚。田榮留齊王市，無令之膠東。市之左右曰：「項王彊暴，而王當之膠東，不就國，必危。」市懼，迺亡就國。田榮怒，追擊殺齊王市於即墨，還攻殺濟北王安。於是田榮迺自立為齊王，盡并三齊之地。〔一〕
〔一〕索隱田市王膠東，田都王齊，田安王濟北。
項王聞之，大怒，迺北伐齊。齊王田榮兵敗，走平原，〔一〕平原人殺榮。項王遂燒夷齊城郭，所過者盡屠之。〔二〕齊人相聚畔之。榮弟橫，收齊散兵，得數萬人，反擊項羽於城陽。〔三〕而漢王率諸侯敗楚，入彭城。項羽聞之，迺醳齊〔四〕而歸，擊漢於彭城，因連與漢戰，相距滎陽。以故田橫復得收齊城邑，〔五〕立田榮子廣為齊王，而橫相之，專國政，政無巨細皆斷於相。
〔一〕集解徐廣曰：「三年正月。」正義平原，德州也。
〔二〕集解徐廣曰：「立故王田假也。」
〔三〕集解徐廣曰：「假走楚，楚殺之。」正義城陽，濮州雷澤是。
〔四〕索隱此豈亦以「醳酒」之義？並古「釋」字。
〔五〕集解徐廣曰：「四月。」
橫定齊三年，漢王使酈生往說下齊王廣及其相國橫。橫以為然，解其歷下軍。漢將韓信引兵且東擊齊。齊初使華無傷、田解軍於歷下以距漢，漢使至，迺罷守戰備，縱酒，且遣使與漢平。漢將韓信已平趙、燕，用蒯通計，度平原，襲破齊歷下軍，因入臨淄。齊王廣、相橫怒，以酈生賣己，而亨酈生。齊王廣東走高密，〔一〕相橫走博（
陽），守相田光走城陽，將軍田既軍於膠東。楚使龍且救齊，齊王與合軍高密。漢將韓信與曹參破殺龍且，〔二〕虜齊王廣。漢將灌嬰追得齊守相田光。至博（陽），而橫聞齊王死，自立為齊王，還擊嬰，嬰敗橫之軍於嬴下。〔三〕田橫亡走梁，歸彭越。彭越是時居梁地，中立，且為漢，且為楚。韓信已殺龍且，因令曹參進兵破殺田既於膠東，使灌嬰破殺齊將田吸於千乘。〔四〕韓信遂平齊，乞自立為齊假王，〔五〕漢因而立之。
〔一〕集解徐廣曰：「高，一作『假』。」
〔二〕集解徐廣曰：「四年十一月。」
〔三〕集解晉灼曰：「泰山嬴縣也。」正義故嬴城在兗州博城縣東北百里。
〔四〕正義千乘故城在淄州高苑縣北二十五里。
〔五〕集解徐廣曰：「二月也。」
後歲餘，漢滅項籍，漢王立為皇帝，以彭越為梁王。田橫懼誅，而與其徒屬五百餘人入海，居島中。〔一〕高帝聞之，以為田橫兄弟本定齊，齊人賢者多附焉，今在海中不收，後恐為亂，迺使使赦田橫罪而召之。田橫因謝曰：「臣亨陛下之使酈生，今聞其弟酈商為漢將而賢，臣恐懼，不敢奉詔，請為庶人，守海島中。」使還報，高皇帝迺詔衛尉酈商曰：「齊王田橫即至，人馬從者敢動搖者致族夷！」迺復使使持節具告以詔商狀，曰：「田橫來，大者王，小者迺侯耳；不來，且舉兵加誅焉。」田橫迺與其客二人乘傳詣雒陽。〔二〕
〔一〕集解韋昭曰：「海中山曰島。」正義按：海州東海縣有島山，去岸八十里。
〔二〕集解如淳曰：「四馬下足為乘傳。」
未至三十里，至尸鄉廄置，〔一〕橫謝使者曰：「人臣見天子當洗沐。」止留。謂其客曰：「橫始與漢王俱南面稱孤，今漢王為天子，而橫迺為亡虜而北面事之，其恥固已甚矣。且吾亨人之兄，與其弟並肩而事其主，縱彼畏天子之詔，不敢動我，我獨不愧於心乎？且陛下所以欲見我者，不過欲一見吾面貌耳。今陛下在洛陽，今斬吾頭，馳三十里閒，形容尚未能敗，猶可觀也。」遂自剄，令客奉其頭〔二〕，從使者馳奏之高帝。高帝曰：「嗟乎，有以也夫！起自布衣，兄弟三人更王，豈不賢乎哉！」為之流涕，而拜其二客為都尉，發卒二千人，以王者禮葬田橫。〔三〕
〔一〕集解應劭曰：「尸鄉在偃師。」瓚曰：「廄置，置馬以傳驛也。」
〔二〕正義奉音捧。
〔三〕正義齊田橫墓在偃師西十五里。崔豹古今注云：「薤露、蒿里，送哀歌也，出田橫門人。橫自殺，門人傷之而作悲歌，言人命如薤上露，易晞滅。至李延年乃分為二曲，薤露送王公貴人，蒿里送士大夫庶人，使挽逝者歌之，俗呼為挽歌。」
既葬，二客穿其冢旁孔，皆自剄，下從之。高帝聞之，迺大驚，大田橫之客皆賢。吾聞其餘尚五百人在海中，使使召之。至則聞田橫死，亦皆自殺。於是迺知田橫兄弟能得士也。
太史公曰：甚矣蒯通之謀，亂齊驕淮陰，其卒亡此兩人！〔一〕蒯通者，善為長短說，〔二〕論戰國之權變，為八十一首。〔三〕通善齊人安期生，安期生嘗干項羽，項羽不能用其筴。已而項羽欲封此兩人，兩人終不肯受，亡去。田橫之高節，賓客慕義而從橫死，豈非至賢！余因而列焉。不無善畫者，莫能圖，何哉？〔四〕
〔一〕集解韓信、田橫。
〔二〕索隱言欲令此事長，則長說之；欲令此事短，則短說之：故戰國策亦名曰「短長書」是也。
〔三〕集解漢書曰：「號為雋永。」永，一作「求」。索隱雋永，書名也。雋音松兗反。
〔四〕索隱言天下非無善畫之人，而不知圖畫田橫及其黨慕義死節之事，何故哉？歎畫人不知畫此也。
【索隱述贊】秦項之際，天下交兵。六國樹黨，自置豪英。田儋殞寇，立市相榮。楚封王假，齊破酈生。兄弟更王，海島傳聲。
卷九十五　　　樊酈滕灌列傳第三十五
舞陽侯〔一〕樊噲〔二〕者，沛人也。〔三〕以屠狗為事，〔四〕與高祖俱隱。
〔一〕正義舞陽在許州葉縣東十里。
〔二〕正義音快，又吉外反。
〔三〕正義沛，徐州縣。
〔四〕正義時人食狗亦與羊豕同，故噲專屠以賣之。
初從高祖起豐，攻下沛。高祖為沛公，以噲為舍人。從攻胡陵、方與，〔一〕還守豐，擊泗水監豐下，〔二〕破之。復東定沛，破泗水守薛西。〔三〕與司馬枿〔四〕戰碭東，〔五〕卻敵，斬首十五級，賜爵國大夫。〔六〕常從，沛公擊章邯軍濮陽，攻城先登，斬首二十三級，賜爵列大夫。〔七〕復常從，從攻城陽，〔八〕先登。下戶牖，〔九〕破李由軍，斬首十六級，賜上閒爵。〔一〇〕從攻圍東郡守尉於成武，〔一一〕卻敵，斬首十四級，捕虜十一人，賜爵五大夫。從擊秦軍，出亳南。〔一二〕河閒守軍於杠里，〔一三〕破之。擊破趙賁軍開封〔一四〕北，以卻敵先登，斬候一人，首六十八級，捕虜二十七人，賜爵卿。從攻破楊熊軍於曲遇。〔一五〕攻宛陵，〔一六〕先登，斬首八級，捕虜四十四人，賜爵封號賢成君。〔一七〕從攻長社、轘轅，〔一八〕絕河津，〔一九〕東攻秦軍於尸，〔二〇〕南攻秦軍於犨。〔二一〕破南陽守齮於陽城。東攻宛城，先登。西至酈，〔二二〕以卻敵，斬首二十四級，捕虜四十人，賜重封。〔二三〕攻武關，至霸上，斬都尉一人，首十級，捕虜百四十六人，降卒二千九百人。
〔一〕正義房預二音。
〔二〕索隱案：監者，秦時御史監郡也。豐下，豐縣之下也。正義泗水，郡名。
〔三〕索隱謂破其守於薛縣之西也。
〔四〕集解張晏曰：「秦司馬。」正義秦將章邯司馬枿。
〔五〕正義碭，宋州縣也。
〔六〕集解文穎曰：「即官大夫也。」正義爵第六級也。
〔七〕集解文穎曰：「即公大夫，爵第七。」
〔八〕集解徐廣曰：「年表二年七月，破秦軍濮陽東，屠城陽也。」正義按：城陽近濮陽，而漢書作「陽城」，大錯誤。
〔九〕正義戶牖，汴州東陳留縣東北九十一里東昏故城是。
〔一〇〕集解孟康曰：「不在二十爵中，如執圭、執帛比也。」如淳曰：「閒，或作『聞』。呂氏春秋曰『魏文侯東勝齊於長城，天子賞文侯以上閒爵』。」索隱賜上聞爵。張晏云：「得徑上聞。」晉灼曰：「名通於天子也。」如淳曰「或作『上聞』，又引呂氏春秋，當證「上閒」。「閒」音「中閒」之「閒」。
〔一一〕正義曹州縣。
〔一二〕索隱案：亳，湯所都，今河南偃師有湯亳是也。正義亳故城在宋州穀熟縣西南四十里。
〔一三〕正義地名，近城陽。
〔一四〕正義汴州縣。
〔一五〕索隱音齲顒二音，邑名也。正義曲，丘雨反。遇，牛恭反。鄭州中牟縣有曲遇聚。
〔一六〕索隱地理志屬河南。正義宛陵故城在鄭州新鄭縣東北三十八里。
〔一七〕集解徐廣曰：「時賜爵有執帛、執圭，又有賜爵封而加美名以為號也。又有功，則賜封列侯。」駰案：張晏曰「食祿比封君而無邑」。瓚曰「秦制，列侯乃有封爵也」。索隱張晏曰：「食祿比封君而無邑。」徐廣曰：「賜爵有執圭、執帛，又有爵封而加美號。」又小顏云：「楚漢之際，權設寵榮，假其位號，或得邑地，或空受爵，此例多矣。約以秦制，於義不通。」
〔一八〕正義許州理縣也。轘轅關在緱氏縣東南三十里。
〔一九〕正義古平陰津在河南府東北五十里也。
〔二〇〕正義在偃師南。
〔二一〕正義在汝州魯山縣東南。
〔二二〕正義酈音擲。在鄧州新城縣西北四十里。
〔二三〕集解張晏曰：「益祿也。」如淳曰：「正爵名也。」瓚曰：「增封也。」索隱張晏云「益祿也」。臣瓚以為增封，義亦近是。而如淳曰正爵名，非也。小顏以為重封者，兼二號，蓋為得也。
項羽在戲下，欲攻沛公。沛公從百餘騎因項伯面見項羽，謝無有閉關事。項羽既饗軍士，中酒，〔一〕亞父謀欲殺沛公，令項莊拔劍舞坐中，欲擊沛公，項伯常（肩）〔屏〕蔽之。時獨沛公與張良得入坐，樊噲在營外，聞事急，乃持鐵盾入到營。營衛止噲，噲直撞入，〔二〕立帳下。〔三〕項羽目之，問為誰。張良曰：「沛公參乘樊噲。」項羽曰：「壯士。」賜之卮酒彘肩。噲既飲酒，拔劍切肉食，盡之。項羽曰：「能復飲乎？」噲曰：「臣死且不辭，豈特卮酒乎！且沛公先入定咸陽，暴師霸上，以待大王。〔四〕大王今日至，聽小人之言，與沛公有隙，臣恐天下解，〔五〕心疑大王也。」項羽默然。沛公如廁，麾樊噲去。既出，沛公留車騎，獨騎一馬，與樊噲等四人步從，從閒道山下歸走霸上軍，而使張良謝項羽。項羽亦因遂已，無誅沛公之心矣。是日微樊噲奔入營譙讓項羽，〔六〕沛公事幾殆〔七〕。
〔一〕集解張晏曰：「酒酣也。」
〔二〕集解漢書音義曰：「揰音撞鍾。」正義撞，直江反。
〔三〕集解徐廣曰：「一本作『立帷下，瞋目而視，眥皆血出』。」
〔四〕正義時羽未為王，史追書。
〔五〕正義紀買反。至此為絕句。
〔六〕索隱譙音誚，責也。或才笑反，或亦作「誚」。
〔七〕正義幾音祈。
明日，項羽入屠咸陽，立沛公為漢王。漢王賜噲爵為列侯，號臨武侯。〔一〕遷為郎中，從入漢中。
〔一〕正義桂陽臨武縣。
還定三秦，別擊西丞白水北，〔一〕雍輕車騎於雍南，破之〔二〕。從攻雍、斄〔三〕城，先登擊章平軍好畤，〔四〕攻城，先登陷陣，斬縣令丞各一人，首十一級，虜二十人，遷郎中騎將。從擊秦車騎壤東，〔五〕卻敵，遷為將軍。攻趙賁，下郿、〔六〕槐里、柳中、〔七〕咸陽；灌廢丘，最。〔八〕至櫟陽，〔九〕賜食邑杜之樊鄉。〔一〇〕從攻項籍，屠煮棗。〔一一〕擊破王武、程處軍於外黃。攻鄒、魯、瑕丘、薛。〔一二〕項羽敗漢王於彭城，盡復取魯、梁地。噲還至滎陽，益食平陰二千戶，〔一三〕以將軍守廣武。一歲，項羽引而東。從高祖擊項籍，下陽夏，〔一四〕虜楚周將軍卒四千人。圍項籍於陳，〔一五〕大破之。屠胡陵。〔一六〕
〔一〕集解徐廣曰：「隴西有西縣。白水在武都。」駰案：如淳曰「皆地名也」。晉灼曰「白水，今廣平魏縣也。地理志無『西丞』，似秦將名」。索隱案：西謂隴西之西縣。白水，水名，出武都，經西縣東南流。言噲擊西縣之丞在白水之北耳，徐廣等說皆非也。正義括地志云：「白馬水源出文州曲水縣西南，會經孫山下。」
〔二〕正義上「雍」於拱反。
〔三〕集解音胎。
〔四〕索隱案：雍即扶風雍縣。斄音台，即后稷所封，今之武功故斄城是。章平即章邯子也。
〔五〕索隱小顏亦以為地名。正義壤鄉在武功縣東南二十里。
〔六〕正義岐州縣。
〔七〕索隱按：柳中即細柳，地在長安西也。
〔八〕集解李奇曰：「以水灌廢丘也。」張晏曰：「最，功第一也。」晉灼曰：「京輔治華陰，灌北也。」索隱灌謂以水灌廢丘，城陷，其功最上也。李奇曰「廢丘即槐里也。上有槐里，此又言者，疑此是小槐里」，非也。按：文云「攻趙賁，下郿、槐里、柳中、咸陽」，總言所攻陷之邑。別言以水灌廢丘，其功特最也。何者？初云槐里，稱其新名，後言功最，是重舉，不欲再見其文，故因舊稱廢丘也。
〔九〕正義雍州縣。
〔一〇〕索隱案：杜陵有樊鄉。三秦記曰「長安正南，山名秦嶺，谷名子午，一名樊川，一名御宿」。樊鄉即樊川也。
〔一一〕索隱檢地理志無「煮棗」，晉說是。功臣表有煮棗侯，云清河有煮棗城。小顏以為「攻項籍，屠煮棗，合在河南，非清河之城明矣」。今案續漢書郡國志，在濟陰宛朐也。正義案：其時項羽未渡河北，冀州信都縣東北五十里煮棗非矣。
〔一二〕正義鄒，兗州縣，在州東南六十二里。魯，兗州曲阜縣。瑕丘，兗州縣。薛在徐州滕縣界。
〔一三〕正義平陰故城在濟陽東北五里。
〔一四〕正義夏音假。陳州太康縣。
〔一五〕正義陳州。
〔一六〕正義在兗州南。
項籍既死，漢王為帝，以噲堅守戰有功，益食八百戶。從高帝攻反燕王臧荼，虜荼，定燕地。楚王韓信反，噲從至陳，取信，定楚。〔一〕更賜爵列侯，與諸侯剖符，世世勿絕，食舞陽，號為舞陽侯，除前所食。以將軍從高祖攻反韓王信於代。自霍人以往〔二〕至雲中，〔三〕與絳侯等共定之，益食千五百戶。因擊陳豨與曼丘臣軍〔四〕，戰襄國，〔五〕破柏人，〔六〕先登，降定清河、常山凡二十七縣，殘東垣，〔七〕遷為左丞相。破得綦毋卬、尹潘軍於無終、廣昌。〔八〕破豨別將胡人王黃軍於代南，因擊韓信軍於參合。〔九〕軍所將卒斬韓信，破豨胡騎橫谷，〔一〇〕斬將軍趙既，虜代丞相馮梁、守孫奮、大將王黃、將軍、（太卜）太僕解福〔一一〕等十人。與諸將共定代鄉邑七十三。其後燕王盧綰反，噲以相國擊盧綰，破其丞相抵薊南，〔一二〕定燕地，凡縣十八，鄉邑五十一。益食邑千三百戶，定食舞陽五千四百戶。從，斬首百七十六級，虜二百八十八人。別，破軍七，下城五，定郡六，縣五十二，得丞相一人，將軍十二人，二千石已下至三百石十一人。
〔一〕正義徐州。
〔二〕正義先累反，又蘇果反，又山寡反。杜預云「霍人，晉邑也。『霍人』當作『葰』，地理志云葰人縣屬太原郡」。括地志云：「葰人故城在代州繁畤縣界也。」
〔三〕正義雲中郡縣，皆朔州善陽縣北三百八十里定襄故城是也。
〔四〕集解徐廣曰：「曼，一作『甯』字。」
〔五〕正義邢州城。
〔六〕正義邢州縣。
〔七〕集解張晏曰：「殘，有所毀也。」瓚曰：「殘謂多所殺傷也。孟子曰『賊義謂之殘』。」
〔八〕正義在蔚州飛狐縣北七里。
〔九〕正義在朔州定襄縣界。
〔一〇〕正義谷音欲。蓋在代。
〔一一〕正義人姓名。
〔一二〕索隱抵音丁禮反。抵訓至。一云抵者，丞相之名。
噲以呂后女弟呂須為婦，生子伉，故其比諸將最親。
先黥布反時，高祖嘗病甚，惡見人，臥禁中，詔戶者無得入群臣。群臣絳、灌等莫敢入。十餘日，噲乃排闥直入，〔一〕大臣隨之。上獨枕一宦者臥。噲等見上流涕曰：「始陛下與臣等起豐沛，定天下，何其壯也！今天下已定，又何憊也！且陛下病甚，大臣震恐，不見臣等計事，顧獨與一宦者絕乎？且陛下獨不見趙高之事乎？」高帝笑而起。
〔一〕正義闥，宮中小門。
其後盧綰反，高帝使噲以相國擊燕。是時高帝病甚，人有惡噲黨於呂氏，即上一日宮車晏駕，則噲欲以兵盡誅滅戚氏、趙王如意之屬。高帝聞之大怒，乃使陳平載絳侯代將，而即軍中斬噲。陳平畏呂后，執噲詣長安。至則高祖已崩，呂后釋噲，使復爵邑。
孝惠六年，樊噲卒，謚為武侯。子伉代侯。而伉母呂須亦為臨光侯，高后時用事專權，大臣盡畏之。伉代侯九歲，高后崩。大臣誅諸呂、呂須婘〔一〕屬，因誅伉。舞陽侯中絕數月。孝文帝既立，乃復封噲他庶子市人為舞陽侯，復故爵邑。市人立二十九歲卒，謚為荒侯。子他廣代侯。六歲，侯家舍人得罪他廣，怨之，乃上書曰：「荒侯市人病不能為人，〔二〕令其夫人與其弟亂而生他廣，他廣實非荒侯子，不當代後。」詔下吏。孝景中六年，他廣奪侯為庶人，國除〔三〕。
〔一〕索隱音須眷二音。
〔二〕正義言不能行人道。
〔三〕索隱案：漢書平帝元始二年，封噲玄孫之子章為舞陽侯，邑千戶。
曲周侯〔一〕酈商者，高陽人。〔二〕陳勝起時，商聚少年東西略人，得數千。沛公略地至陳留，六月餘，〔三〕商以將卒四千人屬沛公於岐。〔四〕從攻長社，先登，賜爵封信成君。從沛公攻緱氏，絕河津，破秦軍洛陽東。從攻下宛、穰，定十七縣。別將攻旬關〔五〕，定漢中。
〔一〕正義故城在（洛）〔洺〕州曲周西南十五里。
〔二〕索隱酈音歷。高陽，聚名，屬陳留。正義雍（州）〔丘〕西南聚邑人也。
〔三〕集解徐廣曰：「月表曰二世元年九月，沛公起兵；二世三年二月，襲陳留，用酈食其策。起兵至此十九月矣。食其傳曰既說高帝已，乃言其弟商，使從沛公也。」索隱事與酈生傳及年表小不同，蓋史官意異也。正義徐注非也。言商先東西略得數千人，及沛公略地至陳留，商起兵，乃六月餘得四千人，以將軍從高祖也。
〔四〕索隱此地名闕，蓋在河南陳、鄭之界。正義高紀云「酈食其說沛公襲陳留，乃以食其為廣野君，酈商為將，將陳留兵，與偕攻開封」。酈生傳云「沛公引兵隨之，乃下陳留，為廣陽君。言其弟酈商，使將數千人從沛公西南略地」。此傳云「屬沛公於岐，從攻長社」。案紀傳此說，岐當與陳留、高陽相近也。
〔五〕集解漢書音義曰：「漢中旬陽縣。音詢。」索隱案：在漢中旬陽縣，旬水上之關。
項羽滅秦，立沛公為漢王。漢王賜商爵信成君，以將軍為隴西都尉。別將定北地、〔一〕上郡。〔二〕破雍將軍焉氏，〔三〕周類軍栒邑，〔四〕蘇駔軍於泥陽。〔五〕賜食邑武成六千戶。〔六〕以隴西都尉從擊項籍軍五月，出鉅野，與鍾離眛戰，疾鬥，受梁相國印，益食邑四千戶。以梁相國將從擊項羽二歲三月，攻胡陵。
〔一〕正義寧州。
〔二〕正義鄜州。
〔三〕集解音支。索隱上音於然反，下音支。縣名，屬安定。漢書云破章邯別將。正義縣在涇州安定縣東四十里。
〔四〕索隱栒邑在豳州。地理志屬右扶風。栒音荀。
〔五〕集解徐廣曰：「駔，一作『騠』。」索隱北地縣名。駔者，龍馬也。正義故城在寧州羅川縣北三十一里。泥谷水源出羅川縣東北泥陽。源側有泉，於泥中潛流二十餘步而流入泥谷。又有泥陽湫，在縣東北四十里。
〔六〕正義縣在華州鄭縣東十三里。
項羽既已死，漢王為帝。其秋，燕王臧荼反，商以將軍從擊荼，戰龍脫，〔一〕先登陷陣，破荼軍易下，〔二〕卻敵，遷為右丞相，賜爵列侯，與諸侯剖符，世世勿絕，食邑涿五千戶，〔三〕號曰涿侯。以右丞相別定上谷，〔四〕因攻代，受趙相國印。以右丞相趙相國別與絳侯等定代、鴈門，得代丞相程縱、守相郭同、將軍已下至六百石十九人。還，以將軍為太上皇衛一歲七月。以右丞相擊陳豨，殘東垣。又以右丞相從高帝擊黥布，攻其前拒，〔五〕陷兩陳，得以破布軍，更食曲周五千一百戶，除前所食，凡別破軍三，降定郡六，縣七十三，得丞相、守相、大將各一人，小將二人，二千石已下至六百石十九人。
〔一〕集解徐廣曰：「在燕趙之界。」駰案：漢書音義曰「地名」。索隱孟康曰「地名」，在燕趙之界，其地闕。
〔二〕正義易州易縣。
〔三〕正義涿，幽州。
〔四〕正義媯州。
〔五〕集解徐廣曰：「一作『和』。」駰謂拒，方陳。拒音矩。索隱音巨，又音矩。裴駰云「拒，方陣」。鄒氏引左傳有「左拒右拒」。徐云「一作『和』。和，軍門也」。漢書作「前垣」，小顏以為攻其壁壘之前垣也。李奇以為「前鋒堅蔽若垣牆」，非也。
商事孝惠、高后時，商病，不治。〔一〕其子寄，字況，〔二〕與呂祿善。及高后崩，大臣欲誅諸呂，呂祿為將軍，軍於北軍，太尉勃不得入北軍，於是乃使人劫酈商，令其子況紿呂祿，〔三〕呂祿信之，故與出游，而太尉勃乃得入據北軍，遂誅諸呂。是歲商卒，謚為景侯。子寄代侯。天下稱酈況賣交也。〔四〕
〔一〕集解文穎曰：「不能治官事。」
〔二〕索隱酈寄字也。鄒氏本作「兄」，亦音況。
〔三〕索隱紿，欺也，詐也。音待。
〔四〕集解班固曰：「夫賣交者，謂見利而忘義也。若寄父為功臣，而又執劫，雖摧呂祿以安稷，誼存君親可也。」
孝景前三年，吳、楚、齊、趙反，上以寄為將軍，圍趙城，十月不能下。得俞侯〔一〕欒布自平齊來，乃下趙城，滅趙，王自殺，除國。孝景中二年，寄欲取平原君為夫人，〔二〕景帝怒，下寄吏，有罪，奪侯。景帝乃以商他子堅封為繆侯，〔三〕續酈氏後。繆靖侯卒，子康侯遂成立。遂成卒，子懷侯世宗立。〔四〕世宗卒，子侯終根立，為太常，坐法，國除。
〔一〕集解俞音舒。索隱俞音歈，縣名，又音輸，在河東。
〔二〕集解蘇林曰：「景帝王皇后母臧兒也。」
〔三〕集解徐廣曰：「繆者，更封邑名。謚曰靖。」索隱繆音穆，邑也。謚曰靖侯。漢書無謚。
〔四〕集解徐廣曰：「世，一作『他』。」
汝陰侯〔一〕夏侯嬰，沛人也。為沛廄司御。〔二〕每送使客還，過沛泗上亭，與高祖語，未嘗不移日也。嬰已而試補縣吏，與高祖相愛。高祖戲而傷嬰，人有告高祖。〔三〕高祖時為亭長，重坐傷人，〔四〕告故不傷嬰，〔五〕嬰證之。後獄覆，〔六〕嬰坐高祖繫歲餘，掠笞數百，終以是脫高祖。
〔一〕正義汝陰即今陽城。
〔二〕索隱案：楚漢春秋云滕公為御也。
〔三〕集解韋昭曰：「告，白也。白高祖傷人。」
〔四〕集解如淳曰：「為吏傷人，其罪重也。」
〔五〕集解鄧展曰：「律有故乞鞠。高祖自告不傷人。」索隱案：晉令云「獄結竟，呼囚鞠語罪狀，囚若稱枉欲乞鞠者，許之也」。
〔六〕索隱案：韋昭曰「高帝自言不傷嬰，嬰證之，是獄辭翻覆也」。
高祖之初與徒屬欲攻沛也，嬰時以縣令史為高祖使。〔一〕上降沛一日，〔二〕高祖為沛公，賜嬰爵七大夫，以為太僕。從攻胡陵，嬰與蕭何降泗水監平，〔三〕平以胡陵降，賜嬰爵五大夫。從擊秦軍碭東，攻濟陽，下戶牖，破李由軍雍丘下，以兵車趣攻戰疾，賜爵執帛。常以太僕奉車從擊章邯軍東阿、濮陽下，以兵車趣攻戰疾，破之，賜爵執珪。復常奉車從擊趙賁軍開封，楊熊軍曲遇。嬰從捕虜六十八人，降卒八百五十人，得印一匱。〔四〕因復常奉車從擊秦軍雒陽東，以兵車趣攻戰疾，賜爵封轉為滕公。〔五〕因復奉車從攻南陽，戰於藍田、芷陽，〔六〕以兵車趣攻戰疾，至霸上。項羽至，滅秦，立沛公為漢王。漢王賜嬰爵列侯，號昭平侯，復為太僕，從入蜀、漢。
〔一〕正義為，于偽反。使，所吏反。
〔二〕正義謂父老開城門迎高祖。
〔三〕集解張晏曰：「胡陵，平所止縣，何嘗給之，故與降也。」
〔四〕索隱案：說文云「匱，匣也」。謂得其時自相部署之印。
〔五〕集解徐廣曰：「令也。」駰案：鄧展曰「今沛郡公丘」。漢書曰嬰為滕令奉車，故號滕公。正義滕即公丘故城是，在徐州滕縣西南十五里。
〔六〕索隱芷音止，地名，今霸陵也，在京兆。
還定三秦，從擊項籍。至彭城，項羽大破漢軍。漢王敗，不利，馳去。見孝惠、魯元，載之。漢王急，馬罷，虜在後，常蹶兩兒〔一〕欲棄之，嬰常收，竟載之，徐行面雍樹乃馳。〔二〕漢王怒，行欲斬嬰者十餘，卒得脫，而致孝惠、魯元於豐。
〔一〕索隱蹶音厥，又音巨月反，一音居衛反。漢書作「蹳」，音撥。
〔二〕集解服虔曰：「高祖欲斬之，故嬰圍樹走也。面，向樹也。」應劭曰：「古者皆立乘，嬰恐小兒墜，各置一面雍持之。樹，立也。」蘇林曰：「南（陽）〔方〕人謂抱小兒為『雍樹』。面者，大人以面首向臨之，小兒抱大人頸似懸樹也。」索隱蘇林與晉灼皆言南方及京師謂抱兒為「擁樹」，今則無其言，或當時有此說。其應、服之說，蓋疏也。
漢王既至滎陽，收散兵，復振，賜嬰食祈陽。〔一〕復常奉車從擊項籍，追至陳，卒定楚，至魯，益食茲氏。〔二〕
〔一〕集解徐廣曰：「祈，一作『沂』。」索隱蓋鄉名也。漢書作「沂」，楚無其縣。
〔二〕索隱縣名也。地理志屬太原。
漢王立為帝。其秋，燕王臧荼反，嬰以太僕從擊荼。明年，從至陳，取楚王信。更食汝陰，剖符世世勿絕。以太僕從擊代，至武泉、雲中，〔一〕益食千戶。因從擊韓信軍胡騎晉陽旁，大破之。追北至平城，為胡所圍，七日不得通。高帝使使厚遺閼氏，冒頓開圍一角。高帝出欲馳，嬰固徐行，弩皆持滿外向，卒得脫。益食嬰細陽〔二〕千戶。復以太僕從擊胡騎句注北，大破之。以太僕擊胡騎平城南，三陷陳，功為多，賜所奪邑五百戶。〔三〕以太僕擊陳豨、黥布軍，陷陳卻敵，益食千戶，定食汝陰六千九百戶，除前所食。
〔一〕索隱地理志武泉屬雲中。正義二縣，在朔州善陽縣界。
〔二〕索隱地理志屬汝南。
〔三〕集解漢書音義曰：「時有罪過奪邑者，以賜之。」
嬰自上初起沛，常為太僕，竟高祖崩。以太僕事孝惠。孝惠帝及高后德嬰之脫孝惠、魯元於下邑之閒也，〔一〕乃賜嬰縣北第第一，曰「近我」，以尊異之。孝惠帝崩，以太僕事高后。高后崩，代王之來，嬰以太僕與東牟侯入清宮，廢少帝，以天子法駕迎代王代邸，與大臣共立為孝文皇帝，復為太僕。八歲卒，謚為文侯。〔二〕子夷侯灶立，七年卒。子共侯賜立，三十一年卒。子侯頗尚平陽公主。立十九歲，元鼎二年，坐與父御婢姦罪，自殺，國除。
〔一〕正義宋州碭山縣。
〔二〕索隱案：姚氏云「三輔故事曰『滕文公墓在飲馬橋東大道南，俗謂之馬冢』。博物志曰『公卿送嬰葬，至東都門外，馬不行，踣地悲鳴，得石槨，有銘曰「佳城鬱鬱，三千年見白日，吁嗟滕公居此室」。乃葬之』」。
潁陰侯〔一〕灌嬰者，睢陽販繒者也。〔二〕高祖之為沛公，略地至雍丘下，章邯敗殺項梁，而沛公還軍於碭，嬰初以中涓從擊破東郡尉於成武及秦軍於扛里，疾鬥，賜爵七大夫。從攻秦軍亳南、開封、曲遇，戰疾力，〔三〕賜爵執帛，號宣陵君。從攻陽武以西至雒陽，破秦軍尸北，北絕河津，南破南陽守齮陽城東，遂定南陽郡。西入武關，戰於藍田，疾力，至霸上，賜爵執珪，號昌文君。〔四〕
〔一〕正義今陳州南潁縣西北十三里潁陰故城是。
〔二〕正義睢陽，宋州宋城縣。
〔三〕集解服虔曰：「疾攻之。」
〔四〕索隱亦稱宣陵君，皆非爵土，加美號耳。
沛公立為漢王，拜嬰為郎中，從入漢中，十月，拜為中謁者。從還定三秦，下櫟陽，降塞王。還圍章邯於廢丘，未拔。從東出臨晉關，擊降殷王，定其地。擊項羽將龍且、魏相項他軍定陶南，疾戰，破之。賜嬰爵列侯，號昌文侯，食杜平鄉。〔一〕
〔一〕索隱謂食杜縣之平鄉。
復以中謁者從降下碭，以至彭城。項羽擊，大破漢王。漢王遁而西，嬰從還，軍於雍丘。王武、魏公申徒反，〔一〕從擊破之。攻下黃，〔二〕西收兵，軍於滎陽。楚騎來眾，漢王乃擇軍中可為（車）騎將者，皆推故秦騎士重泉人〔三〕李必、駱甲〔四〕習騎兵，今為校尉，可為騎將。漢王欲拜之，必、甲曰：「臣故秦民，恐軍不信臣，臣願得大王左右善騎者傅之。」〔五〕灌嬰雖少，然數力戰，乃拜灌嬰為中大夫，令李必、駱甲為左右校尉，將郎中騎兵擊楚騎於滎陽東，大破之。受詔別擊楚軍後，絕其餉道，起陽武至襄邑。擊項羽之將項冠於魯下，破之，所將卒斬右司馬、騎將各一人。〔六〕擊破柘公王武，〔七〕軍於燕西，所將卒斬樓煩將五人，〔八〕連尹一人。〔九〕擊王武別將桓嬰白馬下，破之，所將卒斬都尉一人。以騎渡河南，送漢王到雒陽，使北迎相國韓信軍於邯鄲。還至敖倉，嬰遷為御史大夫。
〔一〕集解張晏曰：「秦將，降為公，今反。」
〔二〕正義故城在曹州考城縣東二十四里。
〔三〕集解徐廣曰：「重泉屬馮翊。」正義故城在同州蒲城縣東南四十五里。
〔四〕索隱必，甲，二人名也。姚氏案：漢紀桓帝延熹三年，追錄高祖功臣李必後黃門丞李遂為晉陽關內侯也。
〔五〕集解如淳曰：「傅音附。猶言隨從者。」
〔六〕集解張晏曰：「王右方之馬，左亦如之。」
〔七〕集解徐廣曰：「柘屬陳。」索隱案：武，柘縣令也。柘縣屬陳。正義柘屬淮陽國。案：滑州胙城，本南燕國也。
〔八〕集解李奇曰：「樓煩，縣名。其人善騎射，故以名射士為「樓煩」，取其美稱，未必樓煩人也。」張晏曰：「樓煩，胡國名也。」
〔九〕集解張晏曰：「大夫，楚官。」索隱蘇林曰：「楚官也。」案：左傳「莫敖、連尹、宮廄尹」是。
三年，以列侯食邑杜平鄉。以御史大夫受詔將郎中騎兵東屬相國韓信，擊破齊軍於歷下，所將卒虜車騎將軍華毋傷及將吏四十六人。降下臨菑，得齊守相田光。追齊相田橫至嬴、博，破其騎，所將卒斬騎將一人，生得騎將四人。攻下嬴、博，破齊將軍田吸於千乘，所將卒斬吸。東從韓信攻龍且、留公旋於高密，〔一〕卒斬龍且，〔二〕生得右司馬、連尹各一人，樓煩將十人，身生得亞將周蘭。
〔一〕索隱留，縣。令稱公，旋其名也。高密，縣名，在北海。漢書作「假密」。假密，地名，不知所在，未知孰是。正義留縣在沛郡。公，其令。
〔二〕集解文穎曰：「所將卒。」
齊地已定，韓信自立為齊王，使嬰別將擊楚將公杲於魯北，破之。轉南，破薛郡長，身虜騎將一人。攻（博）〔傅〕陽，前至下相以東南僮、取慮、徐。〔一〕度淮，盡降其城邑，至廣陵。〔二〕項羽使項聲、薛公、郯公復定淮北。嬰度淮北，擊破項聲、郯公下邳〔三〕，斬薛公，下下邳，擊破楚騎於平陽，〔四〕遂降彭城，虜柱國項佗，降留、薛、沛、酇、蕭、相。攻苦、譙，〔五〕復得亞將周蘭。與漢王會頤鄉。〔六〕從擊項籍軍於陳下，破之，所將卒斬樓煩將二人，虜騎將八人。賜益食邑二千五百戶。
〔一〕索隱取音秋。慮音閭。取又音趣。僮、徐是二縣，取慮是一縣名。
〔二〕集解漢書音義曰：「住廣陵以禦敵。」正義謂從下相以東南，盡降城邑，乃至廣陵，皆平定也。
〔三〕正義郯音談，東海縣。
〔四〕索隱小顏云「此平陽在東郡」。地理志太山有東平陽縣。正義南平陽縣城，今兗州鄒縣也，在兗州東南六十二里。案：鄒縣去徐州滕縣界四十餘里也。
〔五〕正義戶焦二音。
〔六〕集解徐廣曰：「苦縣有頤鄉。」索隱徐廣云：「苦縣有頤鄉。」音以之反。
項籍敗垓下去也，嬰以御史大夫受詔將車騎別追項籍至東城〔一〕，破之。所將卒五人共斬項籍，皆賜爵列侯。降左右司馬各一人，卒萬二千人，盡得其軍將吏。下東城、歷陽。〔二〕渡江，破吳郡長吳下，〔三〕得吳守，遂定吳、豫章、會稽郡。還定淮北，凡五十二縣。
〔一〕正義縣在濠州定遠縣東南五十五里。
〔二〕正義和州歷陽縣，即今州城是也。
〔三〕集解如淳曰：「『雄長』之『長』也。」索隱下有郡守，此長即令也。如淳以為雄長，非也。正義今蘇州也。案：如說非也。吳郡長即吳郡守也。一破吳郡長兵於吳城下而得吳郡守身也。
漢王立為皇帝，賜益嬰邑三千戶。其秋，以車騎將軍從擊破燕王臧荼。明年，從至陳，取楚王信。還，剖符，世世勿絕，食潁陰二千五百戶，號曰潁陰侯。
以車騎將軍從擊反韓王信於代，至馬邑，受詔別降樓煩以北六縣，斬代左相，破胡騎於武泉北。〔一〕復從擊韓信胡騎晉陽下，所將卒斬胡白題將一人。〔二〕受詔并將燕、趙、齊、梁、楚車騎，擊破胡騎於硰石。〔三〕至平城，為胡所圍，從還軍東垣。
〔一〕正義縣名，在朔州北二百二十里。
〔二〕集解服虔曰：「胡名也。」
〔三〕集解服虔曰：「硰音沙。」索隱服虔音沙，劉氏音千臥反。
從擊陳豨，受詔別攻豨丞相侯敞軍曲逆下，破之，卒斬敞及特將五人。〔一〕降曲逆、盧奴、上曲陽、安國、安平。〔二〕攻下東垣。
〔一〕集解文穎曰：「『特一』之『特』也。」
〔二〕正義盧奴，定州安喜縣是。曲陽，定州曲陽縣是。安平，定州安平縣。
黥布反，以車騎將軍先出，攻布別將於相，破之，斬亞將樓煩將三人。又進擊破布上柱國軍及大司馬軍。又進破布別將肥誅。〔一〕嬰身生得左司馬一人，所將卒斬其小將十人，追北至淮上。益食二千五百戶。布已破，高帝歸，定令嬰食穎陰五千戶，除前所食邑。凡從得二千石二人，別破軍十六，降城四十六，定國一，郡二，縣五十二，得將軍二人，柱國、相國各一人，二千石十人。
〔一〕集解徐廣曰：「一作『銖』。」索隱案；漢書作「肥銖」。
嬰自破布歸，高帝崩，嬰以列侯事孝惠帝及呂太后。太后崩，呂祿等以趙王自置為將軍，軍長安，為亂。齊哀王聞之，舉兵西，且入誅不當為王者。上將軍呂祿等聞之，乃遣嬰為大將，將軍往擊之。嬰行至滎陽，乃與絳侯等謀，因屯兵滎陽，風齊王以誅呂氏事，〔一〕齊兵止不前。絳侯等既誅諸呂，齊王罷兵歸，嬰亦罷兵自滎陽歸，與絳侯、陳平共立代王為孝文皇帝。孝文皇帝於是益封嬰三千戶，賜黃金千斤，拜為太尉。
〔一〕正義風，方鳳反。
三歲，絳侯勃免相就國，嬰為丞相，罷太尉官。是歲，匈奴大入北地、上郡，令丞相嬰將騎八萬五千往擊匈奴。匈奴去，濟北王反，詔乃罷嬰之兵。後歲餘，嬰以丞相卒，謚曰懿侯。子平侯阿代侯。二十八年卒，子彊代侯。十三年，彊有罪，絕二歲。元光三年，天子封灌嬰孫賢為臨汝侯，續灌氏後，八歲，坐行賕有罪，國除。
太史公曰：吾適豐沛，問其遺老，觀故蕭、曹、樊噲、滕公之家，及其素，異哉所聞！方其鼓刀屠狗賣繒之時，豈自知附驥之尾，垂名漢廷，德流子孫哉？余與他廣通，為言高祖功臣之興時若此云〔一〕。
〔一〕索隱案；他廣，樊噲之孫，後失封。蓋嘗訝太史公序蕭、曹、樊、滕之功悉具，則從他廣而得其事，故備也。
【索隱述贊】聖賢影響，雲蒸龍變。屠狗販繒，攻城野戰。扶義西上，受封南面。酈況賣交，舞陽內援。滕灌更王，奕葉繁衍。
卷九十六　　　張丞相列傳第三十六
張丞相蒼者，陽武人也。〔一〕好書律曆。秦時為御史，主柱下方書。〔二〕有罪，亡歸。及沛公略地過陽武，蒼以客從攻南陽。蒼坐法當斬，解衣伏質，〔三〕身長大，肥白如瓠，時王陵見而怪其美士，乃言沛公，赦勿斬。遂從西入武關，至咸陽。沛公立為漢王，入漢中，還定三秦。陳餘擊走常山王張耳，耳歸漢，漢乃以張蒼為常山守。從淮陰侯擊趙，蒼得陳餘。趙地已平，漢王以蒼為代相，備邊寇。已而徙為趙相，相趙王耳。耳卒，相趙王敖。復徙相代王。燕王臧荼反，高祖往擊之。蒼以代相從攻臧荼有功，以六年中封為北平侯，食邑千二百戶。
〔一〕索隱案：縣名，屬陳留。正義鄭州陽武縣也。
〔二〕集解如淳曰：「方，版也，謂書事在版上者也。秦以上置柱下史，蒼為御史，主其事。或曰四方文書。」索隱周秦皆有柱下史，謂御史也。所掌及侍立恆在殿柱之下，故老子為周柱下史。今蒼在秦代亦居斯職。方書者，如淳以為方板，謂小事書之於方也，或曰主四方文書也。姚氏以為下云「明習天下圖書計籍，主郡上計」，則方為四方文書是也。
〔三〕索隱小顏云：「質，椹也。」
遷為計相，〔一〕一月，更以列侯為主計四歲。〔二〕是時蕭何為相國，而張蒼乃自秦時為柱下史，明習天下圖書計籍。蒼又善用算律曆，故令蒼以列侯居相府，領主郡國上計者。黥布反亡，漢立皇子長為淮南王，而張蒼相之。十四年，遷為御史大夫。
〔一〕集解文穎曰：「能計，故號曰計相。」
〔二〕集解張晏曰：「以列侯典校郡國簿書。」如淳曰：「以其所主，因以為官號，與計相同。時所卒立，非久施也。」索隱謂改計相之名，更名主計也。此蓋權時立號也。
周昌者，沛人也。其從兄曰周苛，秦時皆為泗水卒史。及高祖起沛，擊破泗水守監，於是周昌、周苛自卒史從沛公，沛公以周昌為職志，〔一〕周苛為客。〔二〕從入關，破秦。沛公立為漢王，以周苛為御史大夫，周昌為中尉。
〔一〕集解徐廣曰：「主旗幟之屬。」索隱官名也。職，主也。志，旗幟也，謂掌旗幟之官也。音昌志反。
〔二〕集解張晏曰：「為帳下賓客，不掌官。」
漢王四年，楚圍漢王滎陽急，漢王遁出去，而使周苛守滎陽城。楚破滎陽城，欲令周苛將。苛罵曰：「若趣降漢王！不然，今為虜矣！」項羽怒，亨周苛。〔一〕於是乃拜周昌為御史大夫。常從擊破項籍。以六年中與蕭、曹等俱封：封周昌為汾陰侯；周苛子周成以父死事，封為高景侯。〔二〕
〔一〕集解徐廣曰：「四年三月也。」
〔二〕集解徐廣曰：「九年封，封三十九年，文帝後元四年謀反死，國除。」
昌為人彊力，敢直言，自蕭、曹等皆卑下之。昌嘗燕時入奏事，〔一〕高帝方擁戚姬，昌還走，高帝逐得，騎周昌項，問曰：「我何如主也？」昌仰曰：「陛下即桀紂之主也。」於是上笑之，然尤憚周昌。及帝欲廢太子，而立戚姬子如意為太子，大臣固爭之，莫能得；上以留侯策即止。而周昌廷爭之彊，上問其說，昌為人吃，又盛怒，曰：「臣口不能言，然臣期期知其不可。〔二〕陛下雖欲廢太子，臣期期不奉詔。」上欣然而笑。既罷，呂后側耳於東箱聽，〔三〕見周昌，為跪謝曰：「微君，太子幾廢。」〔四〕
〔一〕集解漢書音義曰：「以上燕時入奏事。」
〔二〕正義昌以口吃，每語故重言期期也。
〔三〕集解韋昭曰：「殿東堂也。」索隱韋昭曰：「殿東堂也。」小顏云：「正寢之東西室，皆號曰箱，言似箱篋之形。」
〔四〕索隱幾。鉅依反。
是後戚姬子如意為趙王，年十歲，高祖憂即萬歲之後不全也。趙堯年少，為符璽御史。趙人方與公〔一〕謂御史大夫周昌曰：「君之史趙堯，年雖少，然奇才也，君必異之，是且代君之位。」周昌笑曰；「堯年少，刀筆吏耳，〔二〕何能至是乎！」居頃之，趙堯侍高祖。高祖獨心不樂，悲歌，群臣不知上之所以然。趙堯進請問曰：「陛下所為不樂，非為趙王年少而戚夫人與呂后有卻邪？備萬歲之後而趙王不能自全乎？」高祖曰：「然。吾私憂之，不知所出。」〔三〕堯曰：「陛下獨宜為趙王置貴彊相，及呂后、太子、群臣素所敬憚乃可。」高祖曰：「然。吾念之欲如是，而群臣誰可者？」堯曰：「御史大夫周昌，其人堅忍質直，且自呂后、太子及大臣皆素敬憚之。獨昌可。」高祖曰：「善。」於是乃召周昌，謂曰：「吾欲固煩公，公彊為我相趙王。」〔四〕周昌泣曰：「臣初起從陛下，陛下獨柰何中道而棄之於諸侯乎？」高祖曰：「吾極知其左遷，〔五〕然吾私憂趙王，念非公無可者。公不得已彊行！」於是徙御史大夫周昌為趙相。
〔一〕集解孟康曰：「方與，縣名；公，其號。」瓚曰：「方與縣令也。」
〔二〕正義古用簡牘，書有錯謬，以刀削之，故號曰「刀筆吏」。
〔三〕索隱謂不知其計所出也。
〔四〕正義桓譚新論云：「使周相趙，不如使取呂后家女為妃，令戚夫人善事呂后，則如意無斃也。」
〔五〕索隱按：諸侯王表有左官之律。韋昭以為「左猶下也，禁不得下仕於諸侯王也」。然地道尊右，右貴左賤，故謂貶秩為「左遷」。他皆類此。
既行久之，高祖持御史大夫印弄之，曰：「誰可以為御史大夫者？」孰視趙堯，曰：「無以易堯。」遂拜趙堯為御史大夫。〔一〕堯亦前有軍功食邑，及以御史大夫從擊陳豨有功，封為江邑侯。〔二〕
〔一〕集解徐廣曰：「十年也。」
〔二〕集解徐廣曰：「十一年〔封〕。」
高祖崩，呂太后使使召趙王，其相周昌令王稱疾不行。使者三反，周昌固為不遣趙王。於是高后患之，乃使使召周昌。周昌至，謁高后，高后怒而罵周昌曰：「爾不知我之怨戚氏乎？而不遣趙王，何？」昌既徵，高后使使召趙王，趙王果來。至長安月餘，飲藥而死。周昌因謝病不朝見，三歲而死。〔一〕
〔一〕集解徐廣曰：「謚悼也。」索隱按：漢書列傳及表咸言周昌謚悼，韋昭云「或謚惠」，非也。漢書又曰「傳子至孫意，有罪，國除。景帝復封昌孫左車為安陽侯，有罪，國除。」
後五歲，〔一〕高后聞御史大夫江邑侯趙堯高祖時定趙王如意之畫，乃抵堯罪，〔二〕以廣阿侯任敖為御史大夫。
〔一〕正義高后之年。
〔二〕集解徐廣曰：「呂后元年，國除。」
任敖者，故沛獄吏。高祖嘗辟吏，〔一〕吏繫呂后，遇之不謹。任敖素善高祖，怒，擊傷主呂后吏。及高祖初起，敖以客從為御史，守豐二歲，高祖立為漢王，東擊項籍，敖遷為上黨守。陳豨反時，敖堅守，封為廣阿侯，食千八百戶。高后時為御史大夫。三歲免，〔二〕以平陽侯曹窋為御史大夫。高后崩，（不）與大臣共誅呂祿等。免，以淮南相張蒼為御史大夫。
〔一〕正義辟音避。
〔二〕集解徐廣曰：「文帝二年，任敖卒，謚懿侯。曾孫越人，元鼎二年為太常，坐酒酸，國除。」駰案：漢書任敖孝文元年薨，徐誤也。索隱此徐氏據漢書為說，而誤云「二年」，裴駰又引任安書證，為得其實。正義按：史記書表云孝文二年卒，漢表又云封十九年卒，計高祖十一年封，到文帝二年則十九年矣。而漢書誤，裴氏不考，乃云徐誤，何其貳過也！
蒼與絳侯等尊立代王為孝文皇帝。四年，丞相灌嬰卒，張蒼為丞相。
自漢興至孝文二十餘年，會天下初定，將相公卿皆軍吏。張蒼為計相時，緒正律曆。〔一〕以高祖十月始至霸上，因故秦時本以十月為歲首，弗革。推五德之運，以為漢當水德之時，尚黑如故。〔二〕吹律調樂，入之音聲，及以比定律令。〔三〕若百工，天下作程品。〔四〕至於為丞相，卒就之，故漢家言律曆者，本之張蒼。蒼本好書，無所不觀，無所不通，而尤善律曆。〔五〕
〔一〕集解文穎曰：「緒，尋也。或曰緒，業也。」
〔二〕正義姚察云：「蒼是秦人，猶用推五勝之法，以周赤烏為火，漢勝火以水也。」
〔三〕集解如淳曰：「比謂五音清濁各有所比也。以定十二月律之法令於樂官，使長行之。」瓚曰：「謂以比故取類，以定法律與條令也。」正義比音鼻，或音必履反，謂比方也。
〔四〕集解如淳曰：「若，順也。百工為器物皆有尺寸斤兩，皆使得宜，此之謂順。」晉灼曰：「若，預及之辭。」索隱按：晉灼說以為「若預及之辭」為得也。
〔五〕集解漢書曰：「著書十八篇，言陰陽律曆事。」
張蒼德王陵。王陵者，安國侯也。及蒼貴，常父事王陵。陵死後，蒼為丞相，洗沐，常先朝陵夫人上食，然后敢歸家。
蒼為丞相十餘年，魯人公孫臣上書言漢土德時，其符有黃龍當見。詔下其議張蒼，張蒼以為非是，罷之。其後黃龍見成紀，於是文帝召公孫臣以為博士，草土德之曆制度，更元年。張丞相由此自絀，謝病稱老。蒼任人為中候，〔一〕大為姦利，上以讓蒼，蒼遂病免。蒼為丞相十五歲而免。孝景前五年，蒼卒，謚為文侯。子康侯代，八年卒。子類〔二〕代為侯，八年，坐臨諸侯喪後就位不敬，國除。〔三〕
〔一〕集解張晏曰：「所選保任者也。」瓚曰：「中候，官名。」
〔二〕集解徐廣曰：「一作『〈萠頁〉』，音瞶。」
〔三〕索隱案：漢書云傳子至孫毅有罪，國除，今此云康侯代，八年卒，子類代侯，則類即毅也，與漢書略同。
初，張蒼父長不滿五尺，及生蒼，蒼長八尺餘，為侯、丞相。蒼子復長。〔一〕及孫類，長六尺餘，坐法失侯。蒼之免相後，老，口中無齒，食乳，女子為乳母。妻妾以百數，嘗孕者不復幸。蒼年百有餘歲而卒。
〔一〕集解漢書云長八尺。
申屠丞相嘉者，梁人，以材官蹶張〔一〕從高帝擊項籍，遷為隊率。〔二〕從擊黥布軍，為都尉。孝惠時，為淮陽守。孝文帝元年，舉故吏士二千石從高皇帝者，悉以為關內侯，食邑二十四人，而申屠嘉食邑五百戶。張蒼已為丞相，嘉遷為御史大夫。張蒼免相，〔三〕孝文帝欲用皇后弟竇廣國為丞相，曰：「恐天下以吾私廣國。」廣國賢有行，故欲相之，念久之不可，而高帝時大臣又皆多死，餘見無可者，乃以御史大夫嘉為丞相，因故邑封為故安侯。〔四〕
〔一〕集解徐廣曰：「勇健有材力開張。」駰案：如淳曰「材官之多力，能腳蹋強弩張之，故曰蹶張。律有蹶張士」。索隱孟康云：「主張強弩。」又如淳曰：「材官之多力，能蹋強弩張之，故曰蹶張。」蹶音其月反。漢令有蹶張士百人是也。
〔二〕索隱所類反。
〔三〕集解徐廣曰：「後二年八月。」
〔四〕正義今易州界武陽城中東南隅故城是也。
嘉為人廉直，門不受私謁。是時太中大夫鄧通方隆愛幸，賞賜累巨萬。文帝嘗燕飲通家，其寵如是。是時丞相入朝，而通居上傍，有怠慢之禮。丞相奏事畢，因言曰：「陛下愛幸臣，則富貴之；至於朝廷之禮，不可以不肅！」上曰：「君勿言，吾私之。」罷朝坐府中，嘉為檄召鄧通詣丞相府，不來，且斬通。通恐，入言文帝。文帝曰：「汝第往，吾今使人召若。」通至丞相府，免冠，徒跣，頓首謝。嘉坐自如，故不為禮，責曰：「夫朝廷者，高皇帝之朝廷也。通小臣，戲殿上，大不敬，當斬。吏今行斬之！」〔一〕通頓首，首盡出血，不解。文帝度丞相已困通，使使者持節召通，而謝丞相曰：「此吾弄臣，君釋之。」鄧通既至，為文帝泣曰：「丞相幾殺臣。」
〔一〕集解如淳曰：「嘉語其吏曰：『今便行斬之。』」
嘉為丞相五歲，孝文帝崩，孝景帝即位。二年，晁錯為內史，貴幸用事，諸法令多所請變更，議以謫罰侵削諸侯。而丞相嘉自絀所言不用，疾錯。錯為內史，門東出，不便，更穿一門南出。南出者，太上皇廟堧垣。〔一〕嘉聞之，欲因此以法錯擅穿宗廟垣為門，奏請誅錯。錯客有語錯，錯恐，夜入宮上謁，自歸景帝。〔二〕至朝，丞相奏請誅內史錯。景帝曰：「錯所穿非真廟垣，乃外堧垣，故他官居其中，〔三〕且又我使為之，錯無罪。」罷朝，嘉謂長史曰：「吾悔不先斬錯，乃先請之，為錯所賣。」至舍，因歐血而死。謚為節侯。子共侯蔑代，三年卒。子侯去病代，三十一年卒。〔四〕子侯臾代，六歲，坐為九江太守受故官送有罪，國除。
〔一〕集解服虔曰：「宮外垣也。」如淳曰：「堧音『畏愞』之『愞』。」索隱曰愞音乃喚反。韋昭音而緣反。又音軟。
〔二〕正義自歸帝首露。
〔三〕索隱漢書作「冗官」，謂散官也。
〔四〕集解徐廣曰：「一本無侯去病，而云共侯蔑三十三年，子臾改封靖安侯。」
自申屠嘉死之後，景帝時開封侯陶青、桃侯劉舍為丞相。〔一〕及今上時，柏至侯許昌、〔二〕平棘侯薛澤、〔三〕武彊侯莊青翟、〔四〕高陵侯趙周〔五〕等為丞相。皆以列侯繼嗣，娖娖〔六〕廉謹，為丞相備員而已，無所能發明功名有著於當世者。
〔一〕集解徐廣曰：「陶青，高祖功臣陶舍之子也，謚夷。劉舍，本項氏親也，賜姓劉氏。父襄佐高祖有功。舍謚哀侯。」
〔二〕集解徐廣曰：「高祖功臣許溫之孫，謚哀侯。」
〔三〕集解徐廣曰：「高祖功臣廣平侯薛歐之孫平棘節侯薛澤。」
〔四〕集解徐廣曰：「高祖功臣莊不識之孫。」
〔五〕集解徐廣曰：「周父夷吾為楚王戊太傅，諫爭而死。」
〔六〕集解徐廣曰：「娖音七角反。一作『斷』，一作『』。」索隱娖音側角反。小顏云「持整之貌」。漢書作「」，音初角反。斷音都亂反。義如尚書「斷斷猗無他技」。
太史公曰：「張蒼文學律曆，為漢名相，而絀賈生、公孫臣等言正朔服色事而不遵，明用秦之顓頊曆，何哉？〔一〕周昌，木彊人也。〔二〕任敖以舊德用。〔三〕申屠嘉可謂剛毅守節矣，然無術學，殆與蕭、曹、陳平異矣。
〔一〕集解張晏曰：「不考經典，專用顓頊曆，何哉？」
〔二〕正義言其質直掘強如木石焉。
〔三〕集解張晏曰：「謂傷辱呂后吏。」
孝武時丞相多甚，不記，莫錄其行起居狀略，且紀征和以來。
有車丞相，長陵人也。〔一〕卒而有韋丞相代。〔二〕韋丞相賢者，魯人也。以讀書術為吏，至大鴻臚。有相工相之，當至丞相。有男四人，使相工相之，至第二子，其名玄成。相工曰：「此子貴，當封。」韋丞相言曰：「我即為丞相，有長子，是安從得之？」後竟為丞相，病死，而長子有罪論，不得嗣，而立玄成。玄成時佯狂，不肯立，竟立之，有讓國之名。後坐騎至廟，不敬，有詔奪爵一級，為關內侯，失列侯，得食其故國邑。韋丞相卒，有魏丞相代。
〔一〕集解名千秋。
〔二〕索隱自車千秋已下，皆褚先生等所記，然丞相傳都省略，漢書則備。
魏丞相相者，濟陰人也。以文吏至丞相。其人好武，皆令諸吏帶劍，帶劍前奏事。或有不帶劍者，當入奏事，至乃借劍而敢入奏事。其時京兆尹趙君，〔一〕丞相奏以免罪，使人執魏丞相，欲求脫罪而不聽。復使人脅恐魏丞相，以夫人賊殺待婢事而私獨奏請驗之，發吏卒至丞相舍，捕奴婢笞擊問之，實不以兵刃殺也。而丞相司直繁君〔二〕奏京兆尹趙君迫脅丞相，誣以夫人賊殺婢，發吏卒圍捕丞相舍，不道；又得擅屏騎士事，趙京兆坐要斬。又有使掾陳平等劾中尚書，疑以獨擅劫事而坐之，大不敬，長史以下皆坐死，或下蠶室。而魏丞相竟以丞相病死。子嗣。後坐騎至廟，不敬，有詔奪爵一級，為關內侯，失列侯，得食其故國邑。魏丞相卒，以御史大夫邴吉代。
〔一〕集解名廣漢。
〔二〕索隱繁，姓也，音婆。
邴丞相吉者，魯國人也。以讀書好法令至御史大夫。孝宣帝時，以有舊故，封為列侯，而因為丞相。明於事，有大智，後世稱之。以丞相病死。子顯嗣。後坐騎至廟，不敬，有詔奪爵一級，失列侯，得食故國邑。顯為吏至太僕，坐官秏亂，身及子男有姦贓，免為庶人。
邴丞相卒，黃丞相代。長安中有善相工田文者，與韋丞相、魏丞相、邴丞相微賤時會於客家，田文言曰：「今此三君者，皆丞相也。」其後三人竟更相代為丞相，何見之明也。
黃丞相霸者，淮陽人也。以讀書為吏，至潁川太守。治潁川，以禮義條教喻告化之。犯法者，風曉令自殺。化大行，名聲聞。孝宣帝下制曰：「潁川太守霸，以宣布詔令治民，道不拾遺，男女異路，獄中無重囚。賜爵關內侯，黃金百斤。」徵為京兆尹而至丞相，復以禮義為治。以丞相病死。子嗣，後為列侯。黃丞相卒，以御史大夫于定國代。于丞相已有廷尉傳，在張廷尉語中。于丞相去，御史大夫韋玄成代。
韋丞相玄成者，即前韋丞相子也。代父，後失列侯。其人少時好讀書，明於詩、論語。為吏至衛尉，徙為太子太傅。御史大夫薛君免，〔一〕為御史大夫。于丞相乞骸骨免，而為丞相，因封故邑為扶陽侯。數年，病死。孝元帝親臨喪，賜賞甚厚。子嗣後。其治容容隨世俗浮沈，而見謂諂巧。而相工本謂之當為侯代父，而後失之；復自游宦而起，至丞相。父子俱為丞相，世閒美之，豈不命哉！相工其先知之。韋丞相卒，御史大夫匡衡代。
〔一〕集解名廣德也。
丞相匡衡者，東海人也。好讀書，從博士受詩。家貧，衡傭作以給食飲。才下，數射策不中，至九，乃中丙科。其經以不中科故明習。補平原文學卒史。數年，郡不尊敬。御史徵之，以補百石屬薦為郎，而補博士，拜為太子少傅，而事孝元帝。孝元好詩，而遷為光祿勳，居殿中為師，授教左右，而縣官坐其旁聽，甚善之，日以尊貴。御史大夫鄭弘坐事免，而匡君為御史大夫。歲餘，韋丞相死，匡君代為丞相，封樂安侯。以十年之閒，不出長安城門而至丞相，豈非遇時而命也哉！
太史公曰：深惟〔一〕士之游宦所以至封侯者，微甚。〔二〕然多至御史大夫即去者。諸為大夫而丞相次也，其心冀幸丞相物故也。〔三〕或乃陰私相毀害，欲代之。然守之日久不得，或為之日少而得之，至於封侯，真命也夫！御史大夫鄭君守之數年不得，匡君居之未滿歲，而韋丞相死，即代之矣，豈可以智巧得哉！多有賢聖之才，困厄不得者眾甚也。
〔一〕索隱案：此論匡衡已來事，則後人所述也，而亦稱「太史公」，其序述淺陋，一何誣也！
〔二〕集解徐廣曰：「微，一作『徵』。」
〔三〕集解高堂隆答魏朝訪曰：「物，無也。故，事也。言無復所能於事。」
【索隱述贊】張蒼主計，天下作程。孫臣始絀，秦曆尚行。御史亞相，相國阿衡。申屠面折，周子廷爭。其他娖娖，無所發明。
卷九十七　　　酈生陸賈列傳第三十七
酈生食其者，〔一〕陳留高陽人也。〔二〕好讀書，家貧落魄，〔三〕無以為衣食業，為里監門吏。〔四〕然縣中賢豪不敢役，縣中皆謂之狂生。
〔一〕正義歷異幾三音也。
〔二〕集解徐廣曰：「今在圉縣。」索隱案：高陽屬陳留圉縣。高陽，鄉名也，故耆舊傳云「食其，高陽鄉人」。正義陳留風俗傳云「高陽在雍兵西南」。括地志云「圉城在汴州雍丘縣西南。食其墓在雍丘西南二十八里」。蓋謂此也。
〔三〕集解應劭曰：「落魄，志行衰惡之貌也。」晉灼曰：「落薄，落託，義同也。」索隱案：鄭氏云「魄音薄」。應劭云「志行衰惡之貌也」。
〔四〕正義監音甲衫反。戰國策云齊宣謂顏斶曰：「夫監門閭里，士之賤也。」
及陳勝、項梁等起，諸將徇地過高陽者數十人，〔一〕酈生聞其將皆握齱〔二〕好苛禮〔三〕自用，不能聽大度之言，酈生乃深自藏匿。後聞沛公將兵略地陳留郊，沛公麾下騎士適酈生里中子也，〔四〕沛公時時問邑中賢士豪俊。騎士歸，酈生見謂之曰：「吾聞沛公慢而易人，多大略，此真吾所願從游，莫為我先。〔五〕若見沛公，謂曰『臣里中有酈生，年六十餘，長八尺，人皆謂之狂生，生自謂我非狂生』。」騎士曰：「沛公不好儒，諸客冠儒冠來者，沛公輒解其冠，溲溺〔六〕其中。與人言，常大罵。未可以儒生說也。」酈生曰：「弟言之。」騎士從容言如酈生所誡者。
〔一〕正義徇，略也。
〔二〕集解應劭曰：「握齱，急促之貌。」索隱應劭曰齱音若「促」。鄒氏音鹿角反。韋昭云「握齱，小節也」。
〔三〕索隱案：苛亦作「荷」。賈逵云「苛，煩也」。小顏云「苛，細也」。
〔四〕集解服虔曰：「食其里中子適作沛公騎士。」索隱適食其里中子。適音釋。服虔、蘇林皆云沛公騎士適是食其里中人也。案：言適近作騎士。
〔五〕索隱案：先謂先容，言無人為我作紹介也。正義為，于偽反。
〔六〕索隱上所由反。下乃弔反，亦如字。溲即溺也。
沛公至高陽傳舍，〔一〕使人召酈生。酈生至，入謁，沛公方倨床使兩女子洗足，〔二〕而見酈生。酈生入，則長揖不拜，曰：「足下欲助秦攻諸侯乎？且欲率諸侯破秦也？」沛公罵曰：「豎儒！〔三〕夫天下同苦秦久矣，故諸侯相率而攻秦，何謂助秦攻諸侯乎？」酈生曰：「必聚徒合義兵誅無道秦，不宜倨見長者。」於是沛公輟洗，起攝衣，〔四〕延酈生上坐，謝之。酈生因言六國從橫時。沛公喜，賜酈生食，問曰：「計將安出？」酈生曰：「足下起糾合之眾，〔五〕收散亂之兵，不滿萬人，欲以徑入強秦，此所謂探虎口者也。夫陳留，天下之衝，四通五達之郊也，〔六〕今其城又多積粟。臣善其令，〔七〕請得使之，令下足下。〔八〕即不聽，足下舉兵攻之，臣為內應。」於是遣酈生行，沛公引兵隨之，遂下陳留。號酈食其為廣野君。
〔一〕集解徐廣曰：「二世三年二月。」
〔二〕索隱案：樂產云「邊床曰倨。」
〔三〕索隱案：豎者，僮僕之稱。沛公輕之，以比奴豎，故曰「豎儒」也。
〔四〕正義攝猶言斂著也。
〔五〕集解一作「烏合」，一作「瓦合」。
〔六〕集解如淳曰：「四面中央，凡五達也。」瓚曰：「四通五達，言無險阻也。」
〔七〕正義言食其與陳留縣令相善也。
〔八〕正義令力征反。下謂降之也。
酈生言其弟酈商，使將數千人從沛公西南略地。酈生常為說客，馳使諸侯。
漢三年秋，項羽擊漢，拔滎陽，漢兵遁保鞏、洛。楚人聞淮陰侯破趙，彭越數反梁地，〔一〕則分兵救之。淮陰方東擊齊，漢王數困滎陽、成皋，計欲捐成皋以東，屯鞏、洛以拒楚。酈生因曰：「臣聞知天之天者，王事可成；不知天之天者，王事不可成。王者以民人為天，〔二〕而民人以食為天。夫敖倉，天下轉輸久矣，臣聞其下迺有藏粟甚多，楚人拔滎陽，不堅守敖倉，迺引而東，令適卒〔三〕分守成皋，此乃天所以資漢也。方今楚易取而漢反郤，自奪其便，〔四〕臣竊以為過矣。且兩雄不俱立，楚漢久相持不決，百姓騷動，海內搖蕩，農夫釋耒，工女〔五〕下機，天下之心未有所定也。願足下急復進兵，收取滎陽，據敖倉之粟，〔六〕塞成皋之險，〔七〕杜大行之道，〔八〕距蜚狐之口，〔九〕守白馬之津，以示諸侯效實形制之勢，則天下知所歸矣。方今燕、趙已定，唯齊未下。今田廣據千里之齊，田閒將二十萬之眾，軍於歷城，諸田宗彊，負海阻河濟，南近楚，人多變詐，足下雖遣數十萬師，未可以歲月破也。臣請得奉明詔說齊王，使為漢而稱東藩。」上曰：「善。」
〔一〕索隱數音朔。
〔二〕索隱王者以人為天。案：此語出管子。
〔三〕索隱上音直革反。案：通俗文云「罰罪云謫」，即所謂謫戍。又音陟革反。卒，租忽反。
〔四〕索隱漢反卻自奪便。以言不取敖倉，是漢卻，自奪其便利。
〔五〕索隱謂女工工巧也。漢書作「紅」，音工。
〔六〕正義敖倉在今鄭州滎陽縣西十有五里，石門之東，北臨汴水，南帶三皇山。秦始皇時置倉於敖山上，故名之曰敖倉也。
〔七〕正義即氾水縣山也。
〔八〕集解韋昭曰：「在河內野王北也。」
〔九〕集解如淳曰：「上黨壺關也。」駰案：蜚狐在代郡西南。正義案：蔚州飛狐縣北百五十里有秦漢故郡城。西南有山，俗號為飛狐口也。
迺從其畫，復守敖倉，而使酈生說齊王曰：「王知天下之所歸乎？」王曰：「不知也。」曰：「王知天下之所歸，則齊國可得而有也；若不知天下之所歸，即齊國未可得保也。」齊王曰：「天下何所歸？」曰：「歸漢。」曰：「先生何以言之？」曰：「漢王與項王戮力西面擊秦，約先入咸陽者王之。漢王先入咸陽，項王負約不與而王之漢中。項王遷殺義帝，漢王聞之，起蜀漢之兵擊三秦，出關而責義帝之處，收天下之兵，立諸侯之後。降城即以侯其將，得賂即以分其士，與天下同其利，豪英賢才皆樂為之用。諸侯之兵四面而至，蜀漢之粟方船而下。〔一〕項王有倍約之名，殺義帝之負；於人之功無所記，於人之罪無所忘；戰勝而不得其賞，拔城而不得其封；非項氏莫得用事；為人刻印，刓而不能授；〔二〕攻城得賂，積而不能賞：天下畔之，賢才怨之，而莫為之用。故天下之士歸於漢王，可坐而策也。夫漢王發蜀漢，定三秦；涉西河之外，援上黨之兵；〔三〕下井陘，誅成安君；破北魏，〔四〕舉三十二城：此蚩尤之兵也，非人之力也，天之福也。今已據敖倉之粟，塞成皋之險，守白馬之津，杜大行之阪，距蜚狐之口，天下後服者先亡矣。王疾先下漢王，齊國社稷可得而保也；不下漢王，危亡可立而待也。」田廣以為然，迺聽酈生，罷歷下兵守戰備，與酈生日縱酒。
〔一〕索隱案：方船謂並舟也。戰國策「方船積粟，循江而下」也。
〔二〕集解孟康曰：「刓斷無復廉鍔也。」瓚曰：「項羽吝於爵賞，玩惜侯印，不能以封其人也。」索隱刓音五官反。案：郭象注莊子云「杬團無圭角」。漢書作「玩」，言玩惜不忍授人也。
〔三〕正義援音爰。
〔四〕索隱謂魏豹也。豹在河北故也。亦謂「西魏」，以大梁在河南故也。
淮陰侯聞酈生伏軾下齊七十餘城，迺夜度兵平原襲齊。齊王田廣聞漢兵至，以為酈生賣己，迺曰：「汝能止漢軍，我活汝；不然，我將亨汝！」酈生曰：「舉大事不細謹，盛德不辭讓。而公不為若更言！」齊王遂亨酈生，引兵東走。
漢十二年，曲周侯酈商以丞相將兵擊黥布有功。高祖舉列侯功臣，思酈食其。酈食其子疥〔一〕數將兵，功未當侯，上以其父故，封疥為高梁侯。後更食武遂，嗣三世。元狩元年中，武遂侯平〔二〕坐詐詔衡山王取百斤金，當棄市，病死，國除也。
〔一〕索隱疥音界。後更封武遂三世。地理志武遂屬河閒。案：漢書作「武陽子遂」，衍文也。
〔二〕正義年表云「卒，子嗣。卒，子平嗣，元年有罪國除」。而漢書云「更食武陽，子遂嗣」，恐漢書誤也。
陸賈者，楚人也。〔一〕以客從高祖定天下，名為有口辯士，居左右，常使諸侯。
〔一〕索隱案：陳留風俗傳云「陸氏，春秋時陸渾國之後。晉侯伐之，故陸渾子奔楚。賈其後」。又陸氏譜云「齊宣公支子達食菜於陸。達生發，發生皋，適楚。賈其孫也」。
及高祖時，中國初定，尉他〔一〕平南越，因王之。高祖使陸賈賜尉他印為南越王。陸生至，尉他魋結〔二〕箕倨見陸生。陸生因進說他曰：「足下中國人，親戚昆弟墳在真定。〔三〕今足下反天性，棄冠帶，欲以區區之越與天子抗衡〔四〕為敵國，禍且及身矣。且夫秦失其政，諸侯豪桀並起，唯漢王先入關，據咸陽。項羽倍約，自立為西楚霸王，諸侯皆屬，可謂至彊。然漢王起巴蜀，鞭笞天下，劫略諸侯，遂誅項羽滅之。五年之閒，海內平定，此非人力，天之所建也。天子聞君王王南越，不助天下誅暴逆，將相欲移兵而誅王，天子憐百姓新勞苦，故且休之，遣臣授君王印，剖符通使。君王宜郊迎，北面稱臣，迺欲以新造未集之越，屈彊於此。漢誠聞之，掘燒王先人冢，夷滅宗族，使一偏將將十萬眾臨越，則越殺王降漢，如反覆手耳。」
〔一〕索隱趙他為南越尉，故曰「尉他」。他音駝。
〔二〕集解服虔曰：「魋音椎。今兵士椎頭結。」索隱魋，直追反。結音計。謂為髻一撮似椎而結之，故字從結。且案其「魋結」二字，依字讀之亦得。謂夷人本被髮左衽，今他同其風俗，但魋其髮而結之。
〔三〕索隱趙地也。本名東垣，屬常山。
〔四〕索隱案：崔浩云「抗，對也。衡，車扼上橫木也。抗衡，言兩衡相對拒，言不相避下」。
於是尉他迺蹶然〔一〕起坐，謝陸生曰：「居蠻夷中久，殊失禮義。」因問陸生曰：「我孰與蕭何、曹參、韓信賢？」陸生曰：「王似賢。」復曰：「我孰與皇帝賢？」陸生曰：「皇帝起豐沛，討暴秦，誅彊楚，為天下興利除害，繼五帝三王之業，統理中國。中國之人以億計，地方萬里，居天下之膏腴，人眾車轝，萬物殷富，政由一家，自天地剖泮未始有也。今王眾不過數十萬，皆蠻夷，崎嶇山海閒，譬若漢一郡，王何乃比於漢！」尉他大笑曰：「吾不起中國，故王此。使我居中國，何渠不若漢？」〔二〕迺大說陸生，留與飲數月。曰：「越中無足與語，至生來，令我日聞所不聞。」賜陸生橐中裝〔三〕直千金，他送亦千金。〔四〕陸生卒拜尉他為南越王，令稱臣奉漢約。歸報，高祖大悅，拜賈為太中大夫。
〔一〕索隱蘇林音厥。禮記「子夏蹶然而起」。埤蒼云「蹶，起也」。
〔二〕集解渠音詎。索隱渠，劉氏音詎。漢書作「遽」字，小顏以為「有何迫促不如漢也」。
〔三〕集解張晏曰：「珠玉之寶也。裝，裹也。」索隱橐音托。案：如淳云以為明月珠之屬也。又案：詩傳曰「大曰橐，小曰囊」。埤蒼云「有底曰囊，無底曰橐」。謂以寶物（以）入囊橐也。
〔四〕集解蘇林曰：「非橐中物，故曰『他送』也。」
陸生時時前說稱詩書。高帝罵之曰：「迺公居馬上而得之，安事詩書！」陸生曰；「居馬上得之，寧可以馬上治之乎？且湯武逆取而以順守之，文武並用，長久之術也。昔者吳王夫差、智伯極武而亡；秦任刑法不變，卒滅趙氏。〔一〕鄉使秦已并天下，行仁義，法先聖，陛下安得而有之？」高帝不懌而有慚色，迺謂陸生曰：「試為我著秦所以失天下，吾所以得之者何，及古成敗之國。」陸生迺粗述存亡之徵，凡著十二篇。每奏一篇，高帝未嘗不稱善，左右呼萬歲，號其書曰「新語」。〔二〕
〔一〕集解趙氏，秦姓也。索隱案：韋昭云「秦伯益後，與趙同出非廉，至造父，有功於穆王，封之趙城，由此一姓趙氏」。
〔二〕正義七錄云「新語二卷，陸賈撰」也。
孝惠帝時，呂太后用事，欲王諸呂，畏大臣有口者，陸生自度不能爭之，迺病免家居。以好畤田地善，〔一〕可以家焉。有五男，迺出所使越得橐中裝賣千金，〔二〕分其子，子二百金，令為生產。陸生常安車駟馬，從歌舞鼓琴瑟侍者十人，寶劍直百金，謂其子曰：「與汝約：〔三〕過汝，汝給吾人馬酒食，極欲，十日而更。所死家，得寶劍車騎侍從者。一歲中往來過他客，率不過〔四〕再三過，數見不鮮，〔五〕無久慁公為也。」〔六〕
〔一〕正義畤音止。雍州縣也。
〔二〕正義漢制一金直千貫。
〔三〕集解徐廣曰：「汝，一作『公』。」
〔四〕索隱率音律。過音戈。
〔五〕索隱數見音朔現。謂時時來見汝也。不鮮，言必令鮮美作食，莫令見不鮮之物也。漢書作「數擊鮮」，如淳云「新殺曰鮮」。
〔六〕集解韋昭曰：「慁，污辱。」索隱慁，患也。公，賈自謂也。言汝諸子無久厭患公也。
呂太后時，王諸呂，諸呂擅權，欲劫少主，危劉氏。右丞相陳平患之，力不能爭，恐禍及己，常燕居深念。陸生往請，〔一〕直入坐，而陳丞相方深念，〔二〕不時見陸生。陸生曰：「何念之深也？」陳平曰：「生揣我何念？」〔三〕陸生曰：「足下位為上相，食三萬戶〔四〕侯，可謂極富貴無欲矣。然有憂念，不過患諸呂、少主耳。」陳平曰：「然。為之柰何？」陸生曰：「天下安，注意相；天下危，注意將。將相和調，則士務附；士務附，〔五〕天下雖有變，即權不分。為社稷計，在兩君掌握耳。臣常欲謂太尉絳侯，絳侯與我戲，易吾言。君何不交驩太尉，深相結？」為陳平畫呂氏數事。陳平用其計，迺以五百金為絳侯壽，厚具樂飲；太尉亦報如之。此兩人深相結，則呂氏謀益衰。陳平迺以奴婢百人，車馬五十乘，錢五百萬，遺陸生為飲食費。陸生以此游漢廷公卿閒，名聲藉甚。〔六〕
〔一〕集解漢書音義曰：「請，若問起居。」
〔二〕索隱深念，深思之也。
〔三〕集解孟康曰：「揣，度也。」韋昭曰：「揣音初委反。」
〔四〕索隱案：陳平傳食戶五千，以曲逆秦時有三萬戶，恐復業至此，故稱。
〔五〕集解徐廣曰：「務，一作『豫』。」
〔六〕集解漢書音義曰：「言狼籍甚盛。」
及誅諸呂，立孝文帝，陸生頗有力焉。孝文帝即位，欲使人之南越。陳丞相等乃言陸生為太中大夫，往使尉他，令尉他去黃屋稱制，令比諸侯，皆如意旨。語在南越語中。陸生竟以壽終。
平原君朱建者，楚人也。故嘗為淮南王黥布相，有罪去，後復事黥布。布欲反時，問平原君，平原君非之，布不聽而聽梁父侯，遂反。〔一〕漢已誅布，聞平原君諫不與謀，〔二〕得不誅。語在黥布語中。〔三〕
〔一〕索隱梁父侯，史失名。如淳注漢書云「遂，布臣」，非也。臣瓚曰「布用梁父侯計遂反耳」，其說是也。
〔二〕正義與音預。
〔三〕集解黥布列傳無此語。
平原君為人辯有口，刻廉剛直，家於長安。行不苟合，義不取容。辟陽侯行不正，得幸呂太后。時辟陽侯欲知平原君，平原君不肯見。及平原君母死，陸生素與平原君善，過之。平原君家貧，未有以發喪，〔一〕方假貸服具，陸生令平原君發喪。陸生往見辟陽侯，賀曰：「平原君母死。」辟陽侯曰：「平原君母死，何乃賀我乎？」陸賈曰：「前日君侯欲知平原君，平原君義不知君，以其母故。〔二〕今其母死，君誠厚送喪，則彼為君死矣。」辟陽侯乃奉百金往稅。〔三〕列侯貴人以辟陽侯故，往稅凡五百金。
〔一〕索隱案：劉氏云謂欲葬時，須啟其殯宮，故云「發喪」也。
〔二〕集解張晏曰：「相知當同恤災危，母在，故義不知君。」索隱案：崔浩云「建以母在，義不以身許人也」。
〔三〕集解韋昭曰：「衣服曰稅。稅當為『襚』。」索隱案：說文「稅，贈終服也」。襚音式芮反，亦音遂。
辟陽侯幸呂太后，人或毀辟陽侯於孝惠帝，孝惠帝大怒，下吏，欲誅之。呂太后慚，不可以言。大臣多害辟陽侯行，欲遂誅之。辟陽侯急，因使人欲見平原君。平原君辭曰：「獄急，不敢見君。」迺求見孝惠幸臣閎籍孺，〔一〕說之曰：「君所以得幸帝，天下莫不聞。今辟陽侯幸太后而下吏，道路皆言君讒，欲殺之。今日辟陽侯誅，旦日太后含怒，亦誅君。何不肉袒為辟陽侯言於帝？帝聽君出辟陽侯，太后大驩。兩主共幸君，君貴富益倍矣。」於是閎籍孺大恐，從其計，言帝，果出辟陽侯。辟陽侯之囚，欲見平原君，平原君不見辟陽侯，辟陽侯以為倍己，大怒。及其成功出之，迺大驚。
〔一〕索隱案：佞幸傳云高祖時有籍孺，孝惠時有閎孺。今總言「閎籍孺」，誤也。
呂太后崩，大臣誅諸呂，辟陽侯於諸呂至深，〔一〕而卒不誅。計畫所以全者，皆陸生、平原君之力也。
〔一〕集解如淳曰：「辟陽侯與諸呂相親信也，為罪宜誅者至深。」索隱案：如淳說以為宜誅，非也。小顏云辟陽侯與諸呂相知至深重，得其理也。
孝文帝時，淮南厲王殺辟陽侯，以諸呂故。文帝聞其客平原君為計策，使吏捕欲治。聞吏至門，平原君欲自殺。諸子及吏皆曰：「事未可知，何早自殺為？」平原君曰：「我死禍絕，不及而身矣。」遂自剄。孝文帝聞而惜之，曰：「吾無意殺之。」迺召其子，拜為中大夫。〔一〕使匈奴，單于無禮，迺罵單于，遂死匈奴中。
〔一〕索隱案：下文所謂與太史公善者。
初，沛公引兵過陳留，酈生踵軍門上謁曰：「高陽賤民酈食其，竊聞沛公暴露，將兵助楚討不義，敬勞從者，願得望見，口畫天下便事。」使者入通，沛公方洗，問使者曰：「何如人也？」使者對曰：「狀貌類大儒，衣儒衣，冠側注。」〔一〕沛公曰：「為我謝之，言我方以天下為事，未暇見儒人也。」使者出謝曰：「沛公敬謝先生，方以天下為事，未暇見儒人也。」酈生瞋目案劍叱使者曰：「走！復入言沛公，吾高陽酒徒也，〔二〕非儒人也。」使者懼而失謁，跪拾謁，還走，復入報曰：「客，天下壯士也，叱臣，臣恐，至失謁。曰『走！復入言，而公高陽酒徒也』。」沛公遽雪足杖矛曰：「延客入！」
〔一〕集解徐廣曰：「側注冠一名高山冠，齊王所服，以賜謁者。」
〔二〕集解徐廣曰：「一本言『而公高陽酒徒』。」
酈生入，揖沛公曰：「足下甚苦，暴衣露冠，將兵助楚討不義，足不何不自喜也？臣願以事見，而曰『吾方以天下為事，未暇見儒人也』。夫足下欲興天下之大事而成天下之大功，而以目皮相，恐失天下之能士。且吾度足下之智不如吾，勇又不如吾。若欲就天下而不相見，竊為足下失之。」沛公謝曰：「鄉者聞先生之容，今見先生之意矣。」迺延而坐之，問所以取天下者。酈生曰：「夫足下欲成大功，不如止陳留。陳留者，天下之據衝也，兵之會地也，積粟數千萬石，城守甚堅。臣素善其令，願為足下說之。不聽臣，臣請為足下殺之，而下陳留。足下將陳留之眾，據陳留之城，而食其積粟，招天下之從兵；從兵已成，足下橫行天下，莫能有害足下者矣。」沛公曰：「敬聞命矣。」
於是酈生迺夜見陳留令，說之曰：「夫秦為無道而天下畔之，今足下與天下從則可以成大功。今獨為亡秦嬰城而堅守，臣竊為足下危之。」陳留令曰：「秦法至重也，不可以妄言，妄言者無類，吾不可以應。先生所以教臣者，非臣之意也，願勿復道。」酈生留宿臥，夜半時斬陳留令首，踰城而下報沛公。沛公引兵攻城，縣令首於長竿以示城上人，曰：「趣下，而令頭已斷矣！今後下者必先斬之！」於是陳留人見令已死，遂相率而下沛公。沛公舍陳留南城門上，因其庫兵，食積粟，留出入三月，從兵以萬數，遂入破秦。
太史公曰：世之傳酈生書，多曰漢王已拔三秦，東擊項籍而引軍於鞏洛之閒，酈生被儒衣往說漢王。迺非也。自沛公未入關，與項羽別而至高陽，得酈生兄弟。余讀陸生新語書十二篇，固當世之辯士。至平原君子與余善，是以得具論之。
【索隱述贊】廣野大度，始冠側注。踵門長揖，深器重遇。說齊歷下，趣鼎何懼。陸賈使越，尉佗懾怖，相說國安，書成主悟。
卷九十八　　　傅靳蒯成列傳第三十八
陽陵侯〔一〕傅寬，以魏五大夫騎將從，為舍人，起橫陽。〔二〕從攻安陽、〔三〕杠里，擊趙賁軍於開封，及擊楊熊曲遇、〔四〕陽武，〔五〕斬首十二級，賜爵卿。從至霸上。沛公立為漢王，漢王賜寬封號共德君。〔六〕從入漢中，遷為右騎將。從定三秦，賜食邑雕陰。〔七〕從擊項籍，待懷，〔八〕賜爵通德侯。從擊項冠、周蘭、龍且，所將卒斬騎將一人敖下，〔九〕益食邑。
〔一〕集解地理志云馮翊陽陵縣。
〔二〕索隱按：橫陽，邑名，在韓。韓公子成初封橫陽君，張良立為韓王也。正義括地志云：「故橫城在宋州宋城縣西南三十里，按蓋橫陽也。」
〔三〕正義後魏地形志云：「己氏有安陽城，隋改己氏為楚丘。」今宋州楚丘縣西十里安陽故城是也。
〔四〕正義曲，丘羽反。遇，牛恭反。司馬彪郡國志云「中牟有曲遇聚」。按：鄭州中牟縣也。
〔五〕正義鄭州縣。
〔六〕索隱謂美號耳，非地邑。共音恭。
〔七〕集解徐廣曰：「屬上郡。」索隱案：孟康、徐廣云縣名，屬上郡。正義鄜州洛交縣三十里雕陰故城是也。
〔八〕集解服虔曰：「待高帝於懷。」索隱按：服虔云「待高祖於懷縣」。小顏案地理志，懷屬河內，今懷州也。
〔九〕集解徐廣曰：「敖倉之下。」
屬淮陰，〔一〕擊破齊歷下軍，擊田解。屬相國參，殘博，〔二〕益食邑。因定齊地，剖符世世勿絕，封為陽陵侯，二千六百戶，除前所食。為齊右丞相，備齊。〔三〕五歲為齊相國。〔四〕
〔一〕索隱張晏云：「信時為相國，云『淮陰』者，終言之也。」
〔二〕索隱博，太山縣也。顧祕監云：「屬曹參，以殘破博縣也。」
〔三〕集解張晏曰：「時田橫未降，故設屯備。」正義按：為齊王韓信相。
〔四〕正義為齊悼惠王劉肥相五歲也。
四月，擊陳豨，屬太尉勃，以相國代丞相噲擊豨。一月，徙為代相國，將屯。〔一〕二歲，為代丞相，將屯。
〔一〕集解如淳曰：「既為相國，有警則將卒而屯守也。」案：律謂勒兵而守曰屯。索隱如淳云：「漢初諸王官屬如漢朝，故代有丞相。」案：孔文祥云「邊郡有屯兵，寬為代相國兼領屯兵，後因置將屯將軍也」。
孝惠五年卒，謚為景侯。子頃侯精立，二十四年卒。子共侯則立，十二年卒。子侯偃立，三十一年，坐與淮南王謀反，死，國除。
信武侯靳歙，〔一〕以中涓從，起宛朐。〔二〕攻濟陽。〔三〕破李由軍。擊秦軍亳南、開封東北，斬騎千人將一人，〔四〕首五十七級，捕虜七十三人，賜爵封號臨平君。又戰藍田北，斬車司馬二人，〔五〕騎長一人，〔六〕首二十八級，捕虜五十七人。至霸上。沛公立為漢王，賜歙爵建武侯，遷為騎都尉。
〔一〕索隱歙音「翕然」之「翕」。
〔二〕正義上於元反，下求俱反。曹州縣也。
〔三〕正義曹州宛朐縣西南三十五里濟陽故城。
〔四〕集解徐廣曰：「將，一作『候』。」
〔五〕集解張晏曰：「主官車。」
〔六〕集解張晏曰：「騎之長。」
從定三秦。別西擊章平軍於隴西，破之，定隴西六縣，所將卒斬車司馬、候各四人，騎長十二人。從東擊楚，至彭城。漢軍敗還，保雍丘，去擊反者王武等。略梁地，別將擊邢說軍〔一〕菑南，〔二〕破之，身得說都尉二人，司馬、候十二人，降吏卒四千一百八十人。破楚軍滎陽東。三年，賜食邑四千二百戶。
〔一〕集解張晏曰：「特起兵者也。說音悅。」索隱邢，姓。說，名，音悅。
〔二〕集解徐廣曰：「今曰考城。」索隱上音災。今為考城，屬濟陰也。
別之河內，擊趙將賁郝軍〔一〕朝歌，破之，所將卒得騎將二人，車馬二百五十匹。從攻安陽以東，至棘蒲，下七縣。別攻破趙軍，得其將司馬二人，候四人，降吏卒二千四百人。從攻下邯鄲。別下平陽，〔二〕身斬守相，所將卒斬兵守、郡守各一人，〔三〕降鄴。從攻朝歌、邯鄲，及別擊破趙軍，降邯鄲郡六縣。〔四〕還軍敖倉，破項籍軍成皋南，擊絕楚饟道，起滎陽至襄邑。破項冠軍魯下。〔五〕略地東至繒、郯、下邳，〔六〕南至蘄、竹邑。〔七〕擊項悍濟陽下。還擊項籍陳下，破之。別定江陵，降江陵柱國、大司馬以下八人，身得江陵王，〔八〕生致之雒陽，因定南郡。從至陳，取楚王信，剖符世世勿絕，定食四千六百戶，號信武侯。
〔一〕集解上音肥，下音釋。索隱漢書作「趙賁軍」。案：此在河北，非曹參、樊噲之所擊也。
〔二〕集解徐廣曰：「鄴有平陽城。」正義括地志云：「平陽故城在相州臨漳縣西二十五里。」
〔三〕集解孟康曰：「將兵郡守。」
〔四〕集解徐廣曰：「邯鄲，高帝改曰趙國。」
〔五〕正義魯城之下，今兗州曲阜縣也。
〔六〕索隱案地理志，繒屬東海。正義今繒城在沂州丞縣。下邳，泗水縣。郯縣屬海州。
〔七〕索隱蘄，竹，二邑名。上音機。竹即竹邑。
〔八〕索隱案：孔文祥云「共敖子共尉」。
以騎都尉從擊代，攻韓信平城下，還軍東垣。有功，遷為車騎將軍，并將梁、趙、齊、燕、楚車騎，別擊陳豨丞相敞，破之，〔一〕因降曲逆。從擊黥布有功，益封定食五千三百戶。凡斬首九十級，虜百三十二人；別破軍十四，降城五十九，定郡、國各一，縣二十三；得王、柱國各一人，二千石以下至五百石〔二〕三十九人。
〔一〕索隱小顏云侯敞。
〔二〕集解徐廣曰：「一本無此五字。」
高后五年，歙卒，謚為肅侯。子亭代侯。二十一年，坐事國人過律，〔一〕孝文後三年，奪侯，國除。
〔一〕索隱案：劉氏云「事，役使也。謂使人違律數多也。」
蒯成侯緤者，〔一〕沛人也，姓周氏。常為高祖參乘，以舍人從起沛。至霸上，西入蜀、漢，還定三秦，食邑池陽。〔二〕東絕甬道，從出度平陰，遇淮陰侯兵襄國，軍乍利乍不利，終無離上心。〔三〕以緤為信武侯，食邑三千三百戶。高祖十二年，以緤為蒯成侯，除前所食邑。
〔一〕集解服虔曰：「蒯音『菅蒯』之『蒯』。」索隱姓周；名緤，音薛。蒯者，鄉名。案：三蒼云「蒯鄉在城父縣，音裴」。漢書作「剻」，從崩，從邑。今書本並作「蒯」，音「菅蒯」之「蒯」，非也。蘇林音簿催反。晉灼案功臣表，屬長沙。崔浩音簿壞反。楚漢春秋作「憑成侯」，則裴憑聲相近，此得其實也。正義括地志云：「蒯亭在河南西十四里苑中。輿地志云蒯成縣故陳倉縣之故鄉聚名也，周緤所封也。晉武帝咸寧四年，分陳倉立蒯成縣，屬始平郡也。」
〔二〕正義雍州涇陽縣西北三里池陽故城是也。
〔三〕集解徐廣曰：「蒯成侯，表云遇淮陰侯軍襄國，楚漢約分鴻溝，以緤為信武侯。戰不利，不敢離上。」
上欲自擊陳豨，蒯成侯泣曰：「始秦攻破天下，未嘗自行。今上常自行，是為無人可使者乎？」上以為「愛我」，賜入殿門不趨，殺人不死。
至孝文五年，緤以壽終，謚為貞侯。〔一〕子昌代侯，有罪，國除。至孝景中二年，封緤子居代侯。〔二〕至元鼎三年，居為太常，有罪，國除。
〔一〕正義謚為尊侯。一作「卓」。
〔二〕集解徐廣曰：「表云『孝景中元年，封緤子應為鄲侯，謚康。中二年，侯居立』。沛郡有鄆縣。鄆，一作『鄲』。」索隱鄲，蘇林音多，屬陳國。地理志云沛郡有鄲縣。案：此文云「子居」，表云「子應」，不同也。
太史公曰：陽陵侯傅寬、信武侯靳歙皆高爵，〔一〕從高祖起山東，攻項籍，誅殺名將，破軍降城以十數，未嘗困辱，此亦天授也。蒯成侯周緤操心堅正，〔二〕身不見疑，上欲有所之，未嘗不垂涕，此有傷心者〔三〕然，可謂篤厚君子矣。
〔一〕集解徐廣曰：「一無『高』字。又一本『皆從高祖』。」
〔二〕索隱操音倉高反。
〔三〕集解徐廣曰：「此，一作『比』。」
【索隱述贊】陽陵、信武，結髮從漢。動協人謀，功實天贊。定齊破項，我軍常冠，蒯成委質，夷險不亂。主上稱忠，人臣扼腕。
卷九十九　　　劉敬叔孫通列傳第三十九
劉敬〔一〕者，齊人也。漢五年，戍隴西，過洛陽，高帝在焉。婁敬脫輓輅，〔二〕衣其羊裘，見齊人虞將軍曰：「臣願見上言便事。」虞將軍欲與之鮮衣，〔三〕婁敬曰：「臣衣帛，衣帛見；衣褐，衣褐見：終不敢易衣。」於是虞將軍入言上。上召入見，賜食。
〔一〕索隱敬本姓婁，漢書作「婁敬」。高祖曰「婁即劉也」，因姓劉耳。
〔二〕集解蘇林曰：「一木橫鹿車前，一人推之。」孟康曰：「輅音胡格反。輓音晚。」索隱輓者，牽也。音晚。輅者，鹿車前橫木，二人前輓，一人後推之。音胡格反。
〔三〕索隱上音仙。鮮衣，美服也。
已而問婁敬，婁敬說曰：「陛下都洛陽，豈欲與周室比隆哉？」上曰：「然。」婁敬曰：「陛下取天下與周室異。周之先自后稷，堯封之邰，〔一〕積德累善十有餘世。公劉避桀居豳。太王以狄伐故，去豳，杖馬箠居岐，〔二〕國人爭隨之。及文王為西伯，斷虞芮之訟，始受命，呂望、伯夷自海濱來歸之。〔三〕武王伐紂，不期而會孟津之上八百諸侯，皆曰紂可伐矣，遂滅殷。成王即位，周公之屬傅相焉，迺營成周洛邑，〔四〕以此為天下之中也，諸侯四方納貢職，道里均矣，有德則易以王，無德則易以亡。凡居此者，欲令周務以德致人，不欲依阻險，令後世驕奢以虐民也。及周之盛時，天下和洽，四夷鄉風，慕義懷德，附離〔五〕而並事天子，不屯一卒，不戰一士，八夷大國之民莫不賓服，效其貢職。及周之衰也，分而為兩，〔六〕天下莫朝，周不能制也。非其德薄也，而形勢弱也。今陛下起豐沛，收卒三千人，以之徑往而卷蜀漢，定三秦，與項羽戰滎陽，爭成皋之口，大戰七十，小戰四十，使天下之民肝腦塗地，父子暴骨中野，不可勝數，哭泣之聲未絕，傷痍者未起，而欲比隆於成康之時，臣竊以為不侔也。且夫秦地被山帶河，四塞以為固，卒然有急，百萬之眾可具也。因秦之故，資甚美膏腴之地，此所謂天府〔七〕者也。陛下入關而都之，山東雖亂，秦之故地可全而有也。夫與人鬥，不搤其亢，〔八〕拊其背，未能全其勝也。今陛下入關而都，案秦之故地，此亦搤天下之亢而拊其背也。」
〔一〕正義邰音胎。雍州武功縣西南二十三里故斄城是也。說文云：「邰，炎帝之後，姜姓所封國，棄外家也。」毛萇云：「邰，姜嫄國，堯見天因邰而生后稷，故因封於邰也。」
〔二〕集解張晏曰：「言馬箠，示約。」
〔三〕正義呂望宅及廟在蘇州海鹽縣西也。伯夷孤竹國在平州。皆濱東海也。
〔四〕正義括地志云：「故王城一名河南城，本郟鄏，周公所築，在洛州河南縣北九里苑中東北隅。帝王紀云武王伐紂，營洛邑而定鼎焉。」按此即營都城也。書云「乃營成周」。括地志云：「洛陽故城在洛州洛陽城東二十六里，周公所築，即成周城也。尚書〔序〕曰『成周既成，遷殷頑民』。帝王世紀云『居鄁鄘之眾』。」按：劉敬說周之美，豈言居頑民之所？以此而論，（漢書）〔書序〕非也。
〔五〕集解莊子曰「附離不以膠漆」也。索隱案：謂使離者相附也。義見莊子。
〔六〕正義公羊傳云：「東周者何？成周也。西周者何？王城也。」按：周自平王東遷，以下十二王皆都王城，至敬王乃遷都成周，王赧又居王城也。
〔七〕索隱案：戰國策蘇秦說惠王曰「大王之國，地勢形便，此所謂天府」。高誘注云「府，聚也」。
〔八〕集解張晏曰：「亢，喉嚨也。」索隱搤音厄。亢音胡朗反，一音胡剛反。蘇林以為亢，頸大脈，俗所謂「胡脈」也。
高帝問群臣，群臣皆山東人，爭言周王數百年，秦二世即亡，不如都周。上疑未能決。及留侯明言入關便，即日車駕西都關中。〔一〕
〔一〕索隱案：謂即日西都之計定也。
於是上曰：「本言都秦地者婁敬，『婁』者乃『劉』也。」賜姓劉氏，拜為郎中，號為奉春君。〔一〕
〔一〕索隱案：張晏云「春為歲之始，以其首謀都關中，故號奉春君。」。
漢七年，韓王信反，高帝自往擊之。至晉陽，聞信與匈奴欲共擊漢，上大怒，使人使匈奴。匈奴匿其壯士肥牛馬，但見老弱及羸畜。〔一〕使者十輩來，皆言匈奴可擊。上使劉敬復往使匈奴，還報曰：「兩國相擊，此宜夸矜見所長。〔二〕今臣往，徒見羸瘠〔三〕老弱，此必欲見短，伏奇兵以爭利。愚以為匈奴不可擊也。」是時漢兵已踰句注，〔四〕二十餘萬兵已業行。上怒，罵劉敬曰：「齊虜！以口舌得官，今迺妄言沮吾軍。」〔五〕械繫敬廣武。〔六〕遂往，至平城，匈奴果出奇兵圍高帝白登，七日然後得解。高帝至廣武，赦敬，曰：「吾不用公言，以困平城。吾皆已斬前使十輩言可擊者矣。」迺封敬二千戶，為關內侯，號為建信侯。
〔一〕正義上力為反，下許又反。
〔二〕集解韋昭曰：「夸，張；矜，大也。」
〔三〕索隱上力為反。瘠音稷。瘠，瘦也。漢書作「胔」，音漬。胔，肉也，恐非。
〔四〕正義句注山在代州鴈門縣西北三十里。
〔五〕索隱沮音才敘反。詩傳曰「沮，止也，壞也」。
〔六〕索隱地理志縣名，屬鴈門。正義廣武故縣在句注山南也。
高帝罷平城歸，韓王信亡入胡。當是時，冒頓為單于，兵彊，控弦三十萬，〔一〕數苦北邊。上患之，問劉敬。劉敬曰：「天下初定，士卒罷於兵，未可以武服也。冒頓殺父代立，妻群母，以力為威，未可以仁義說也。獨可以計久遠子孫為臣耳，然恐陛下不能為。」上曰：「誠可，何為不能！顧為柰何？」劉敬對曰：「陛下誠能以適長公主妻之，厚奉遺之，彼知漢適女送厚，蠻夷必慕以為閼氏，生子必為太子。代單于。何者？貪漢重幣。陛下以歲時漢所餘彼所鮮數問遺，因使辯士風諭以禮節。冒頓在，固為子婿；死，則外孫為單于。豈嘗聞外孫敢與大父抗禮者哉？兵可無戰以漸臣也。若陛下不能遣長公主，而令宗室及後宮詐稱公主，彼亦知，不肯貴近，無益也。」高帝曰：「善。」欲遣長公主。呂后日夜泣，曰：「妾唯太子、一女，柰何棄之匈奴！」上竟不能遣長公主，而取家人子名為長公主，妻單于。使劉敬往結和親約。
〔一〕集解應劭曰：「控，引也。」
劉敬從匈奴來，因言「匈奴河南白羊、樓煩王，〔一〕去長安近者七百里，輕騎一日一夜可以至秦中。秦中新破，少民，地肥饒，可益實。夫諸侯初起時，非齊諸田，楚昭、屈、景莫能興。今陛下雖都關中，實少人。北近胡寇，東有六國之族，宗彊，一日有變，陛下亦未得高枕而臥也。臣願陛下徙齊諸田，楚昭、屈、景，燕、趙、韓、魏後，及豪桀名家居關中。無事，可以備胡；諸侯有變，亦足率以東伐。此彊本弱末之術也」。上曰：「善。」迺使劉敬徙所言關中十餘萬口。〔二〕
〔一〕集解張晏云：「白羊，匈奴國名。」索隱案：張晏云白羊，國名。二者並在河南。河南者，案在朔方之河南，舊並匈奴地也，今亦謂之新秦中。
〔二〕索隱案：小顏云「今高陵、櫟陽諸田，華陰、好畤諸景，及三輔諸屈諸懷尚多，皆此時所徙也」。
叔孫通者，〔一〕薛人也。〔二〕秦時以文學徵，待詔博士。數歲，陳勝起山東，使者以聞，二世召博士諸儒生問曰：「楚戍卒攻蘄入陳，於公如何？」博士諸生三十餘人前曰：「人臣無將，將即反，罪死無赦。〔三〕願陛下急發兵擊之。」二世怒，作色。叔孫通前曰：「諸生言皆非也。夫天下合為一家，毀郡縣城，鑠其兵，示天下不復用。且明主在其上，法令具於下，使人人奉職，四方輻輳，安敢有反者！此特群盜鼠竊狗盜耳，何足置之齒牙閒。郡守尉今捕論，何足憂。」二世喜曰：「善。」盡問諸生，諸生或言反，或言盜。於是二世令御史案諸生言反者下吏，非所宜言。諸言盜者皆罷之。迺賜叔孫通帛二十匹，衣一襲，〔四〕拜為博士。叔孫通已出宮，反舍，諸生曰：「先生何言之諛也？」通曰：「公不知也，我幾不脫於虎口！」〔五〕迺亡去，之薛，薛已降楚矣。及項梁之薛，叔孫通從之。敗於定陶，從懷王。懷王為義帝，徙長沙，叔孫通留事項王。漢二年，漢王從五諸侯入彭城，叔孫通降漢王。漢王敗而西，因竟從漢。
〔一〕集解晉灼曰：「楚漢春秋名何。」
〔二〕索隱按：楚漢春秋云名何。薛，縣名，屬魯國。
〔三〕集解瓚曰：「將謂逆亂也。公羊傳曰『君親無將，將而必誅』。」
〔四〕索隱案：國語謂之「一稱」，賈逵案禮記「袍必有表不單，衣必有裳，謂之一稱」。杜預云「衣單複具云稱也」。
〔五〕正義幾音祈。
叔孫通儒服，漢王憎之；迺變其服，服短衣，楚製，〔一〕漢王喜。
〔一〕索隱案：孔文祥云「短衣便事，非儒者衣服。高祖楚人，故從其俗裁製」。
叔孫通之降漢，從儒生弟子百餘人，然通無所言進，專言諸故群盜壯士進之。弟子皆竊罵曰：「事先生數歲，幸得從降漢，今不能進臣等，專言大猾，〔一〕何也？」叔孫通聞之，迺謂曰：「漢王方蒙矢石爭天下，〔二〕諸生寧能鬥乎？故先言斬將搴旗〔三〕之士。諸生且待我，我不忘矣。」漢王拜叔孫通為博士，號稷嗣君。〔四〕
〔一〕索隱案：類集云「猾，狡也。音滑」。
〔二〕集解漢書音義曰：「謂發石以投人。」
〔三〕集解張晏曰：「搴，卷也。」瓚曰：「拔取曰搴。楚辭曰『
朝搴阰之木蘭』。」索隱搴音起焉反，又己勉反。案：方言云「南方取物云搴」。許慎云「搴，取也」。王逸云「阰，山名」。又案：埤蒼云「山在楚，音毗」。
〔四〕集解徐廣曰：「蓋言其德業足以繼蹤齊稷下之風流也。」駰案：漢書音義曰「稷嗣，邑名」。
漢五年，已并天下，諸侯共尊漢王為皇帝於定陶，叔孫通就其儀號。高帝悉去秦苛儀法，為簡易。群臣飲酒爭功，醉或妄呼，拔劍擊柱，高帝患之。叔孫通知上益厭之也，說上曰：「夫儒者難與進取，可與守成。臣願徵魯諸生，與臣弟子共起朝儀。」高帝曰：「得無難乎？」叔孫通曰：「五帝異樂，三王不同禮。禮者，因時世人情為之節文者也。故夏、殷、周之禮所因損益可知者，謂不相復也。臣願頗采古禮與秦儀雜就之。」上曰：「可試為之，令易知，度吾所能行為之。」
於是叔孫通使徵魯諸生三十餘人。魯有兩生不肯行，曰：「公所事者且十主，皆面諛以得親貴。今天下初定，死者未葬，傷者未起，又欲起禮樂。禮樂所由起，積德百年而後可興也。吾不忍為公所為。公所為不合古，吾不行。公往矣，無汙我！」叔孫通笑曰：「若真鄙儒也，不知時變。」
遂與所徵三十人西，及上左右為學者與其弟子百餘人為綿蕞〔一〕野外。習之月餘，叔孫通曰：「上可試觀。」上既觀，使行禮，曰：「吾能為此。」迺令群臣習肄，〔二〕會十月。
〔一〕集解徐廣曰：「表位標準。音子外反。」駰案：如淳曰「置設綿索，為習肄處。蕞謂以茅翦樹地為纂位。春秋傳曰『置茅蕝』也」。索隱徐音子外反。如淳云「翦茅樹地，為纂位尊卑之次」。蘇林音纂。韋昭云「引繩為綿，立表為蕞。音茲會反」。按：賈逵云「束茅以表位為蕝」。又纂文云「蕝，今之『纂』字。包愷音即悅反。又音纂」。
〔二〕索隱肄亦習也，音異。
漢七年，長樂宮成，諸侯群臣皆朝十月。〔一〕儀：先平明，謁者治禮，引以次入殿門，廷中陳車騎步卒衛宮，設兵張旗志。〔二〕傳言「趨」。〔三〕殿下郎中俠陛，陛數百人。功臣列侯諸將軍軍吏以次陳西方，東鄉；文官丞相以下陳東方，西鄉。大行設九賓，臚傳。〔四〕於是皇帝輦出房，〔五〕百官執職〔六〕傳警，〔七〕引諸侯王以下至吏六百石以次奉賀。自諸侯王以下莫不振恐肅敬。至禮畢，復置法酒。〔八〕諸侍坐殿上皆伏抑首，〔九〕以尊卑次起上壽。觴九行，謁者言「罷酒」。御史執法舉不如儀者輒引去。竟朝置酒，無敢讙譁失禮者。於是高帝曰：「吾迺今日知為皇帝之貴也。」迺拜叔孫通為太常，賜金五百斤。
〔一〕索隱小顏云「漢以十月為正，故行朝歲之禮，史家追書十月也」。案：諸書並云十月為歲首，不言以十月為正月。古今注亦云「群臣始朝十月」也。
〔二〕集解徐廣曰：「一作『幟』。」
〔三〕索隱案：小顏云「傳聲教入者皆令趨。趨，疾行致敬也」。
〔四〕集解漢書音義曰：「傳從上下為臚。」索隱漢書云「設九賓臚句傳」。蘇林云「上傳語告下為臚，下傳語告上為句」。臚猶行者矣。韋昭云「大行人掌賓客之禮，今謂之鴻臚也。九賓，則周禮九儀也，謂公、侯、伯、子、男、孤、卿、大夫、士也」。漢依此以為臚傳，依次傳令上也。向秀注莊子云「從上語下為臚」，音閭。句音九注反。
〔五〕索隱案：輿服志云「殷周以輦載軍器，職載芻豢，至秦始去其輪而輿為尊」也。
〔六〕集解徐廣曰：「一作『幟』。」
〔七〕索隱職音幟，亦音試。傳警者，漢儀云「帝輦動，則左右侍帷幄者稱警」是也。
〔八〕集解文穎曰：「作酒令法也。」蘇林曰：「常會，須天子中起更衣，然後入置酒矣。」索隱按：文穎云「作酒法令也」。姚氏云「進酒有禮也。古人飲酒不過三爵，君臣百拜，終日宴不為之亂也」。
〔九〕集解如淳曰：「抑屈。」
叔孫通因進曰：「諸弟子儒生隨臣久矣，與臣共為儀，願陛下官之。」高帝悉以為郎。叔孫通出，皆以五百斤金賜諸生。諸生迺皆喜曰：「叔孫生誠聖人也，知當世之要務。」
漢九年，高帝徙叔孫通為太子太傅。漢十二年，高祖欲以趙王如意易太子，叔孫通諫上曰：「昔者晉獻公以驪姬之故廢太子，立奚齊，晉國亂者數十年，為天下笑。秦以不蚤定扶蘇，令趙高得以詐立胡亥，自使滅祀，此陛下所親見。今太子仁孝，天下皆聞之；呂后與陛下攻苦食啖，〔一〕其可背哉！陛下必欲廢適而立少，臣願先伏誅，以頸血汙地。」〔二〕高帝曰：「公罷矣，吾直戲耳。」叔孫通曰：「太子天下本，本一搖天下振動，柰何以天下為戲！」高帝曰：「吾聽公言。」及上置酒，見留侯所招客從太子入見，上迺遂無易太子志矣。
〔一〕集解徐廣曰：「攻猶今人言擊也。啖，一作『淡』。」駰案：如淳曰「食無菜茹為啖」。索隱案：孔文祥云「與帝共攻冒苦，難俱食淡也」。案：說文云「淡，薄味也」。音唐敢反。
〔二〕索隱楚漢春秋：「叔孫何云『臣三諫不從，請以身當之』。撫劍將自殺。上離席云『吾聽子計，不易太子』。」
高帝崩，孝惠即位，迺謂叔孫生曰：「先帝園陵寢廟，群臣莫（
能）習。」徙為太常，定宗廟儀法。及稍定漢諸儀法，皆叔孫生為太常所論箸也。
孝惠帝為東朝長樂宮，〔一〕及閒往，數蹕〔二〕煩人，迺作複道，方築武庫南。〔三〕叔孫生奏事，因請閒曰：「陛下何自築複道高寢，衣冠月出游高廟？高廟，漢太祖，柰何令後世子孫乘宗廟道上行哉？」〔四〕孝惠帝大懼，曰：「急壞之。」叔孫生曰：「人主無過舉。〔五〕今已作，百姓皆知之，今壞此，則示有過舉。願陛下原廟渭北，衣冠月出游之，益廣多宗廟，大孝之本也。」上迺詔有司立原廟。原廟起，以複道故。
〔一〕集解關中記曰：「長樂宮本秦之興樂宮也，漢太后常居之。」
〔二〕索隱韋昭云：「蹕，止人行也。」按：長樂、未央宮東西相去稍遠。閒往謂非時也。中閒往來，清道煩人也。
〔三〕集解韋昭曰：「閣道也。」如淳曰：「作複道，方始築武庫南。」
〔四〕集解應劭曰：「月出高帝衣冠，備法駕，名曰游衣冠。」如淳曰：「三輔黃圖高寢在高廟西，高祖衣冠藏在高寢。」月出游於高廟，其道值所作複道下，故言乘宗廟道上行。
〔五〕索隱案：謂舉動有過也。左傳云「君舉必書」。
孝惠帝曾春出游離宮，叔孫生曰：「古者有春嘗果，方今櫻桃孰，可獻，〔一〕願陛下出，因取櫻桃獻宗廟。」上迺許之。諸果獻由此興。
〔一〕索隱案：呂氏春秋「仲春羞以含桃先薦寢廟」。高誘云「進含桃也。鸎鳥所含，故曰含桃」。今之朱櫻即是也。
太史公曰：語曰「千金之裘，非一狐之腋也；臺榭之榱，非一木之枝也；三代之際，非一士之智也」。信哉！夫高祖起微細，定海內，謀計用兵，可謂盡之矣。然而劉敬脫輓輅一說，建萬世之安，智豈可專邪！叔孫通希世度務，制禮進退，與時變化，卒為漢家儒宗。「大直若詘，〔一〕道固委蛇」，〔二〕蓋謂是乎？
〔一〕索隱音屈。
〔二〕索隱音移。
【索隱述贊】廈藉眾幹，裘非一狐。委輅獻說，綿蕝陳書。皇帝始貴，車駕西都。既安太子，又和匈奴。奉春、稷嗣，其功可圖。
卷一百　　　　季布欒布列傳第四十
季布者，楚人也。為氣任俠，〔一〕有名於楚。項籍使將兵，數窘漢王。〔二〕及項羽滅，高祖購求布千金，敢有舍匿，罪及三族。季布匿濮陽周氏。周氏曰：「漢購將軍急，跡且至臣家，將軍能聽臣，臣敢獻計；即不能，願先自剄。」季布許之。迺髡鉗季布，衣褐衣，置廣柳車中，〔三〕并與其家僮數十人，之魯朱家所賣之。朱家心知是季布，迺買而置之田。誡其子曰：「田事聽此奴，必與同食。」朱家迺乘軺車〔四〕之洛陽，見汝陰侯滕公。滕公留朱家飲數日。因謂滕公曰：「季布何大罪，而上求之急也？」滕公曰：「布數為項羽窘上，上怨之，故必欲得之。」朱家曰：「君視季布何如人也？」曰：「賢者也。」朱家曰：「臣各為其主用，季布為項籍用，職耳。項氏臣可盡誅邪？今上始得天下，獨以己之私怨求一人，何示天下之不廣也！且以季布之賢而漢求之急如此，此不北走胡即南走越耳。夫忌壯士以資敵國，此伍子胥所以鞭荊平王之墓也。君何不從容為上言邪？」汝陰侯滕公心知朱家大俠，意季布匿其所，迺許曰：「諾。」待閒，果言如朱家指。上迺赦季布。當是時，諸公皆多季布能摧剛為柔，朱家亦以此名聞當世。季布召見，謝，上拜為郎中。
〔一〕集解孟康曰：「信交道曰任。」如淳曰：「相與信為任，同是非為俠。所謂『權行州里，力折公侯』者也。」或曰任，氣力也；俠，俜也。索隱任，而禁反。俠音協。如淳曰「相與為任，同是非為俠，權行州里，力折公侯者」，其說為近。俜音普丁反，其義難喻。
〔二〕集解如淳曰：「窘，困也。」
〔三〕集解服虔曰：「東郡謂廣轍車為『柳』。」鄧展曰：「皆棺飾也。載以喪車，欲人不知也。」李奇曰：「大牛車也。車上覆為柳。」瓚曰：「茂陵書中有廣柳車，每縣數百乘，是今運轉大車是也。」索隱案：服虔、臣瓚所據，云東郡謂廣轍車為廣柳車，及茂陵書稱每縣廣柳車數百乘，則凡大車任載運者，通名廣柳車，然則柳為車通名。鄧展所說「柳皆棺飾，載以喪車，欲人不知也」，事義相協，最為通允。故禮曰「設柳翣，為使人勿惡也」。鄭玄注周禮云「柳，聚也，諸飾所聚也」。則是喪車稱柳，後人通謂車為柳也。
〔四〕集解徐廣曰：「馬車也。」索隱案：謂輕車，一馬車也。
孝惠時，為中郎將。單于嘗為書嫚呂后，不遜，呂后大怒，召諸將議之。上將軍樊噲曰：「臣願得十萬眾，橫行匈奴中。」諸將皆阿呂后意，曰「然」。季布曰：「樊噲可斬也！夫高帝將兵四十餘萬眾，困於平城，今噲柰何以十萬眾橫行匈奴中，面欺！且秦以事於胡，陳勝等起。于今創痍未瘳，噲又面諛，欲搖動天下。」是時殿上皆恐，太后罷朝，遂不復議擊匈奴事。
季布為河東守，孝文時，人有言其賢者，孝文召，欲以為御史大夫。復有言其勇，使酒難近。〔一〕至，留邸一月，見罷。季布因進曰：「臣無功竊寵，待罪河東。〔二〕陛下無故召臣，此人必有以臣欺陛下者；今臣至，無所受事，罷去，此人必有以毀臣者。夫陛下以一人之譽而召臣，一人之毀而去臣，臣恐天下有識聞之有以闚陛下也。」〔三〕上默然慚，良久曰：「河東吾股肱郡，故特召君耳。」布辭之官。
〔一〕索隱使音如字。近音其靳反。因酒縱性謂之使酒，即酗酒也。
〔二〕索隱季布言己無功能，竊承恩寵，得待罪河東。其詞典省而文也。
〔三〕集解韋昭曰：「闚見陛下深淺也。」
楚人曹丘生，辯士，數招權顧金錢。〔一〕事貴人趙同等，〔二〕與竇長君善。季布聞之，寄書諫竇長君曰：「吾聞曹丘生非長者，勿與通。」及曹丘生歸，欲得書請季布。〔三〕竇長君曰：「季將軍不說足下，足下無往。」固請書，遂行。使人先發書，季布果大怒，待曹丘。曹丘至，即揖季布曰：「楚人諺曰『得黃金百（斤），不如得季布一諾』，足下何以得此聲於梁楚閒哉？且僕楚人，足下亦楚人也。僕游揚足下之名於天下，顧不重邪？何足下距僕之深也！」季布迺大說，引入，留數月，為上客，厚送之。季布名所以益聞者，曹丘揚之也。
〔一〕集解孟康曰：「招，求也。以金錢事權貴，而求得其形勢以自炫燿也。」文穎曰：「事權貴也。與通勢，以其所有辜較，請託金錢以自顧。」索隱義如孟康、文穎所說。辜較音姑角。正義言曹丘生依倚貴人，用權勢屬請，數求他人。顧錢，賞金錢也。
〔二〕集解徐廣曰：「漢書作『趙談』，司馬遷以其父名談，故改之。」
〔三〕集解張晏曰：「欲使竇長君為介於布，請見。」
季布弟季心，〔一〕氣蓋關中，遇人恭謹，為任俠，方數千里，士皆爭為之死。嘗殺人，亡之吳，從袁絲〔二〕匿。長事袁絲，弟畜灌夫、籍福之屬。嘗為中司馬，〔三〕中尉郅都不敢不加禮。少年多時時竊籍其名〔四〕以行。當是時，季心以勇，布以諾，著聞關中。
〔一〕集解徐廣曰：「一作『子』。」
〔二〕索隱盎字絲。
〔三〕集解如淳曰：「中尉之司馬。」索隱漢書作「中尉司馬」。
〔四〕索隱籍音子亦反。
季布母弟丁公，〔一〕為楚將。丁公為項羽逐窘高祖彭城西，短兵接，高祖急，顧丁公曰：「兩賢豈相厄哉！」於是丁公引兵而還，漢王遂解去。及項王滅，丁公謁見高祖。高祖以丁公徇軍中，曰：「丁公為項王臣不忠，使項王失天下者，迺丁公也。」遂斬丁公，曰：「使後世為人臣者無效丁公！」
〔一〕集解晉灼曰：「楚漢春秋云薛人，名固。」索隱案：謂布之舅也。
欒布者，梁人也。始梁王彭越為家人時，〔一〕嘗與布游。窮困，賃傭於齊，為酒人保。〔二〕數歲，彭越去之巨野中為盜，而布為人所略賣，為奴於燕。為其家主報仇，燕將臧荼舉以為都尉。臧荼後為燕王，以布為將。及臧荼反，漢擊燕，虜布。梁王彭越聞之，迺言上，請贖布以為梁大夫。
〔一〕索隱謂居家之人，無官職也。
〔二〕集解漢書音義曰：「酒家作保傭也。可保信，故謂之保。」
使於齊，未還，漢召彭越，責以謀反，夷三族。已而梟彭越頭於雒陽下，詔曰：「有敢收視者，輒捕之。」布從齊還，奏事彭越頭下，祠而哭之。吏捕布以聞。上召布，罵曰：「若與彭越反邪？吾禁人勿收，若獨祠而哭之，與越反明矣。趣亨〔一〕之。」方提趣〔二〕湯，布顧曰：「願一言而死。」上曰：「何言？」布曰：「方上之困於彭城，敗滎陽、成皋閒，項王所以（遂）不能〔遂〕西，徒以彭王居梁地，與漢合從苦楚也。當是之時，彭王一顧，與楚則漢破，與漢而楚破。且垓下之會，微彭王，項氏不亡。天下已定，彭王剖符受封，亦欲傳之萬世。今陛下一徵兵於梁，彭王病不行，而陛下疑以為反，反形未見，以苛小〔三〕案誅滅之，臣恐功臣人人自危也。今彭王已死，臣生不如死，請就亨。」於是上迺釋布罪，拜為都尉。
〔一〕索隱上音促，下音普盲反。謂疾令赴鑊也。
〔二〕集解徐廣曰：「一作『走』。」索隱上音啼，下音趨。徐廣云一作「走」，走亦趣向之也。
〔三〕集解徐廣曰：「小，一作『峭』。」
孝文時，為燕相，至將軍。布迺稱曰：「窮困不能辱身下志，非人也；富貴不能快意，非賢也。」於是嘗有德者厚報之，有怨者必以法滅之。吳（軍）〔楚〕反時，以軍功封俞侯，〔一〕復為燕相。燕齊之閒皆為欒布立社，號曰欒公社。
〔一〕集解徐廣曰：「擊齊有功也。」
景帝中五年薨。子賁嗣，為太常，犧牲不如令，國除。
太史公曰：以項羽之氣，而季布以勇顯於楚，身屨（典）軍〔一〕搴旗者數矣，可謂壯士。然至被刑戮，為人奴而不死，何其下也！彼必自負其材，故受辱而不羞，欲有所用其未足也，故終為漢名將。賢者誠重其死。夫婢妾賤人感慨而自殺者，〔二〕非能勇也，其計畫無復之耳。〔三〕欒布哭彭越，趣湯如歸者，彼誠知所處，〔四〕不自重其死。雖往古烈士，何以加哉！
〔一〕集解徐廣曰：「屨，一作『屢』，一曰『覆』。」駰案：孟康曰「屨，履蹈之也」。瓚曰「屢，數也」。索隱身履軍。按：徐氏云一作「覆」，按下云「搴旗」，則「覆軍」為是，勝於「屢」之與「履」。
〔二〕集解徐廣曰：「或作『概』字，音義同。」
〔三〕集解徐廣曰：「復，一作『冀』。」
〔四〕集解如淳曰：「非死者難，處死者難。」
【索隱述贊】季布、季心，有聲梁、楚。百金然諾，十萬致距。出守河東，股肱是與。欒布哭越，犯禁見虜。赴鼎非冤，誠知所處。
卷一百零一　　袁盎鼂錯列傳第四十一
袁盎〔一〕者，楚人也，字絲。父故為群盜，徙處安陵。高后時，盎嘗為呂祿舍人。及孝文帝即位，盎兄噲任盎為中郎。〔二〕
〔一〕索隱音如周禮「盎齊」，烏浪反。
〔二〕集解如淳曰：「盎為兄所保任，故得為中郎。」
絳侯為丞相，朝罷趨出，意得甚。上禮之恭，常自送之。〔一〕袁盎進曰：「陛下以丞相何如人？」上曰：「社稷臣。」盎曰：「絳侯所謂功臣，非社稷臣，社稷臣主在與在，〔二〕主亡與亡。〔三〕方呂后時，諸呂用事，擅相王，劉氏不絕如帶。是時絳侯為太尉，主兵柄，弗能正。呂后崩，大臣相與共畔諸呂，太尉主兵，適會其成功，所謂功臣，非社稷臣。丞相如有驕主色。陛下謙讓，臣主失禮，竊為陛下不取也。」後朝，上益莊，〔四〕丞相益畏。已而絳侯望袁盎曰：〔五〕「吾與而兄善，今兒廷毀我！」盎遂不謝。
〔一〕集解徐廣曰：「自，一作『目』。」
〔二〕集解如淳曰：「人主在時，與共治在時之事。」索隱按：如淳云「人主在時，與共理在時之事」也。
〔三〕集解如淳曰：「不以主亡而不行其政令。」索隱如淳云「不以人主亡而不行其政令」。按：如說為得。
〔四〕索隱莊，嚴也。
〔五〕正義望，怨也。
及絳侯免相之國，國人上書告以為反，徵繫清室，〔一〕宗室諸公莫敢為言，唯袁盎明絳侯無罪。絳侯得釋，盎頗有力。絳侯乃大與盎結交。
〔一〕集解漢書作「請室」。應劭曰：「請室，請罪之室，若今鍾下也。」如淳曰：「請室，獄也，若古刑於甸師氏也。」
淮南厲王朝，殺辟陽侯，居處驕甚。袁盎諫曰：「諸侯大驕必生患，可適削地。」上弗用。淮南王益橫。及棘蒲侯柴武太子謀反事覺，治，連淮南王，淮南王徵，上因遷之蜀，轞車傳送。袁盎時為中郎將，乃諫曰：「陛下素驕淮南王，弗稍禁，以至此，今又暴摧折之。淮南王為人剛，如有遇霧露行道死，陛下竟為以天下之大弗能容，有殺弟之名，柰何？」上弗聽，遂行之。
淮南王至雍，病死，聞，上輟食，哭甚哀。盎入，頓首請罪。上曰：「以不用公言至此。」盎曰：「上自寬，此往事，豈可悔哉！且陛下有高世之行者三，此不足以毀名。」上曰：「吾高世行三者何事？」盎曰：「陛下居代時，太后嘗病，三年，陛下不交睫，不解衣，湯藥非陛下口所嘗弗進。夫曾參以布衣猶難之，今陛下親以王者脩之，過曾參孝遠矣。夫諸呂用事，大臣專制，然陛下從代乘六傳馳不測之淵，〔一〕雖賁育之勇〔二〕不及陛下。陛下至代邸，西向讓天子位者再，南面讓天子位者三。夫許由一讓，而陛下五以天下讓，過許由四矣。且陛下遷淮南王，欲以苦其志，使改過，有司衛不謹，故病死。」於是上乃解，曰：「將柰何？」盎曰：「淮南王有三子，唯在陛下耳。」於是文帝立其三子皆為王。盎由此名重朝廷。
〔一〕集解瓚曰：「大臣共誅諸呂，禍福尚未可知，故曰不測也。」
〔二〕集解孟康曰：「孟賁、夏育，皆古勇者也。」索隱賁，孟賁；育，夏育也。尸子云「孟賁水行不避蛟龍，陸行不避兕虎」。戰國策曰「夏育叱呼駭三軍，身死庸夫」。高誘曰「育為申繻所殺」。賁音奔也。
袁盎常引大體慷慨。宦者趙同〔一〕以數幸，常害袁盎，袁盎患之。盎兄子種為常侍騎，〔二〕持節夾乘，說盎曰：〔三〕「君與鬥，廷辱之，使其毀不用。」孝文帝出，趙同參乘，袁盎伏車前曰：「臣聞天子所與共六尺輿者，皆天下豪英。今漢雖乏人，陛下獨奈何與刀鋸餘人載！」於是上笑，下趙同。趙同泣下車。
〔一〕集解徐廣曰：「漢書作『談』字。」
〔二〕索隱案：漢舊儀云「持節夾乘輿車騎從者云常侍騎」。
〔三〕集解徐廣曰：「說，一作『謀』。」
文帝從霸陵上，欲西馳下峻阪。袁盎騎，並車擥轡。上曰：「將軍怯邪？」盎曰：「臣聞千金之子坐不垂堂，〔一〕百金之子不騎衡，〔二〕聖主不乘危而徼幸。今陛下騁六騑，〔三〕馳下峻山，如有馬驚車敗，陛下縱自輕，柰高廟、太后何？」上乃止。
〔一〕索隱案：張揖云「恐簷瓦墮中人」。或云臨堂邊垂，恐墮墜也。
〔二〕集解徐廣曰：「一作『行』。」駰案：服虔曰「自惜身，不騎衡」。如淳曰「騎，倚也。衡，樓殿邊欄楯也」。韋昭曰「衡，車衡」。索隱張晏云「衡木行馬也」。如淳云「騎音於岐反。衡，樓殿邊欄楯也」。韋昭云「衡，車衡也。騎音倚，謂跨之」。按：如淳之說為長。案：纂要云「宮殿四面欄，縱者云檻，橫者云楯」也。
〔三〕集解如淳曰：「六馬之疾若飛。」
上幸上林，皇后、慎夫人從。其在禁中，常同席坐。及坐，郎署長布席，〔一〕袁盎引卻慎夫人坐。〔二〕慎夫人怒，不肯坐。上亦怒，起，入禁中。盎因前說曰：「臣聞尊卑有序則上下和。今陛下既已立后，慎夫人乃妾，妾主豈可與同坐哉！適所以失尊卑矣。且陛下幸之，即厚賜之。陛下所以為慎夫人，適所以禍之。陛下獨不見『人彘』乎？」〔三〕於是上乃說，召語慎夫人。慎夫人賜盎金五十斤。
〔一〕正義蘇林云：「郎署，上林中直衛之署。」
〔二〕集解如淳曰：「盎時為中郎將，天子幸署，豫設供帳待之，故得卻慎夫人坐。」
〔三〕集解張晏曰：「戚夫人。」
然袁盎亦以數直諫，不得久居中，調為隴西都尉。〔一〕仁愛士卒，士卒皆爭為死。遷為齊相。徙為吳相，辭行，種謂盎曰：「吳王驕日久，國多姦。今苟欲劾治，彼不上書告君，即利劍刺君矣。南方卑溼，君能日飲，毋何，時說王曰毋反而已。如此幸得脫。」盎用種之計，吳王厚遇盎。
〔一〕集解如淳曰：「調選。」
盎告歸，道逢丞相申屠嘉，下車拜謁，丞相從車上謝袁盎。袁盎還，愧其吏，乃之丞相舍上謁，求見丞相。丞相良久而見之。盎因跪曰：「願請閒。」丞相曰：「使君所言公事，之曹與長史掾議，吾且奏之；即私邪，吾不受私語。」袁盎即跪說曰：「君為丞相，自度孰與陳平、絳侯？」丞相曰：「吾不如。」袁盎曰：「善，君即自謂不如。夫陳平、絳侯輔翼高帝，定天下，為將相，而誅諸呂，存劉氏；君乃為材官蹶張，遷為隊率，積功至淮陽守，非有奇計攻城野戰之功。且陛下從代來，每朝，郎官上書疏，未嘗不止輦受其言，言不可用置之，言可受採之，未嘗不稱善。何也？則欲以致天下賢士大夫。上日聞所不聞，明所不知，日益聖智；君今自閉鉗天下之口而日益愚。夫以聖主責愚相，君受禍不久矣。」丞相乃再拜曰：「嘉鄙野人，乃不知，將軍幸教。」引入與坐，為上客。
盎素不好晁錯，晁錯所居坐，盎去；盎坐，錯亦去：兩人未嘗同堂語。及孝文帝崩，孝景帝即位，晁錯為御史大夫，使吏案袁盎受吳王財物，抵罪，詔赦以為庶人。
吳楚反，聞，晁錯謂丞史曰：〔一〕「夫袁盎多受吳王金錢，專為蔽匿，言不反。今果反，欲請治盎宜知計謀。」丞史曰：「事未發，治之有絕。〔二〕今兵西鄉，治之何益！且袁盎不宜有謀。」〔三〕晁錯猶與未決。人有告袁盎者，袁盎恐，夜見竇嬰，為言吳所以反者，願至上前口對狀。竇嬰入言上，上乃召袁盎入見。晁錯在前，及盎請辟人賜閒，錯去，固恨甚。袁盎具言吳所以反狀，以錯故，獨急斬錯以謝吳，吳兵乃可罷。其語具在吳事中。使袁盎為太常，竇嬰為大將軍。兩人素相與善。逮吳反。諸陵長者長安中賢大夫爭附兩人，車隨者日數百乘。
〔一〕集解如淳曰：「百官表御史大夫有兩丞。丞史，丞及史也。」
〔二〕集解如淳曰：「事未發之時治之，乃有所絕。」索隱案：謂有絕吳反心也。
〔三〕集解如淳曰：「盎大臣，不宜有姦謀。」
及晁錯已誅，袁盎以太常使吳。吳王欲使將，不肯。欲殺之，使一都尉以五百人圍守盎軍中。袁盎自其為吳相時，（嘗）有從史嘗盜愛盎侍兒，〔一〕盎知之，弗泄，遇之如故。人有告從史，言「君知爾與侍者通」，乃亡歸。袁盎驅自追之，遂以侍者賜之，復為從史。及袁盎使吳見守，從史適為守盎校尉司馬，乃悉以其裝齎置二石醇醪，會天寒，士卒飢渴，飲酒醉，西南陬卒皆臥，司馬夜引袁盎起，曰：「君可以去矣，吳王期旦日斬君。」盎弗信，曰：「公何為者？」司馬曰：「臣故為從史盜君侍兒者。」盎乃驚謝曰；「公幸有親〔二〕，吾不足以累公。」司馬曰：「君弟去，臣亦且亡，辟吾親，〔三〕君何患！」乃以刀決張，〔四〕道〔五〕從醉卒（直）隧〔直〕出。司馬與分背，袁盎解節毛懷之，〔六〕杖，步行七八里，明，見梁騎，騎馳去，〔七〕遂歸報。
〔一〕集解文穎曰：「婢也。」
〔二〕集解文穎曰：「言汝有親老。」
〔三〕集解如淳曰：「藏匿吾親，不使遇害也。」索隱案：張晏云「辟，隱也。言自隱辟親，不使遇禍也」。
〔四〕集解音帳。索隱案：帳，軍幕也。決之以出也。
〔五〕集解如淳曰：「決開當所從亡者之道。」
〔六〕集解如淳曰：「不欲令人見也。」
〔七〕集解文穎曰：「梁騎擊吳楚者也。或曰得梁馬馳去也。
吳楚已破，上更以元王子平陸侯禮為楚王，袁盎為楚相。嘗上書有所言，不用。袁盎病免居家，與閭里浮沈，相隨行，鬥雞走狗。雒陽劇孟嘗過袁盎，盎善待之。安陵富人有謂盎曰：「吾聞劇孟博徒，〔一〕將軍何自通之？」盎曰：「劇孟雖博徒，然母死，客送葬車千餘乘，此亦有過人者。且緩急人所有。夫一旦有急叩門，不以親為解，〔二〕不以存亡為辭，天下所望者，獨季心、劇孟耳。今公常從數騎，〔三〕一旦有緩急，寧足恃乎！」罵富人，弗與通。諸公聞之，皆多袁盎。
〔一〕集解如淳曰：「博盪之徒。」或曰博戲之徒。
〔二〕集解張晏曰：「不語云『親不聽』也。」瓚曰：「凡人之於赴難濟危，多以有父母為解，而孟兼行之。」索隱案：謂不以親為辭也。今此云解者，亦謂不以親在而自解。
〔三〕集解徐廣曰：「常，一作『詳』。」
袁盎雖家居，景帝時時使人問籌策。梁王欲求為嗣，袁盎進說，其後語塞。〔一〕梁王以此怨盎，曾使人刺盎。刺者至關中，問袁盎，諸君譽之皆不容口。乃見袁盎曰：「臣受梁王金來刺君，君長者，不忍刺君。然後刺君者十餘曹，〔二〕備之！」袁盎心不樂，家又多怪，乃之棓生〔三〕所問占。還，梁刺客後曹輩果遮刺殺盎安陵郭門外。
〔一〕索隱按鄒氏云「塞」當作「露」，非也。案：以盎言不宜立弟之義，其後立梁王之語塞絕也。
〔二〕集解如淳曰：「曹，輩也。」
〔三〕集解徐廣曰：「棓，一作『服』。」駰案：文穎曰「棓音陪。秦時賢士，善術者」。索隱文穎云棓音陪。韋昭云棓，姓也。
晁錯〔一〕者，潁川人也。學申商刑名於軹張恢先所，〔二〕與雒陽宋孟及劉禮同師。以文學為太常掌故。〔三〕
〔一〕索隱上音朝，下音厝，一如字讀。案：朝氏出南陽，今西鄂晁氏，謂子朝之後也。
〔二〕集解徐廣曰：「先即先生。」索隱軹張恢生所。軹縣人張恢先生所學申商之法。
〔三〕集解應劭曰：「掌故，百石吏，主故事。」索隱服虔云「百石卒吏」。漢舊儀云「太常博士弟子試射策，中甲科補郎，中乙科補掌故」也。
錯為人陗直刻深。〔一〕孝文帝時，天下無治尚書者，獨聞濟南伏生故秦博士，治尚書，年九十餘，老不可徵，乃詔太常使人往受之。太常遣錯受尚書伏生所。〔二〕還，因上便宜事，以書稱說。詔以為太子舍人、門大夫、家令。〔三〕以其辯得幸太子，太子家號曰「智囊」。數上書孝文時，言削諸侯事，及法令可更定者。書數十上，孝文不聽，然奇其材，遷為中大夫。當是時，太子善錯計策，袁盎諸大功臣多不好錯。
〔一〕集解韋昭曰：「術岸高曰峭。」瓚曰：「陗峻。」索隱案：韋昭注本無「術」字。或云術，道路也。峭，七笑反。峭，峻也。
〔二〕正義衛宏詔定古文尚書序云：「徵之，老不能行，遣太常掌故晁錯往讀之。年九十餘，不能正言，言不可曉，使其女傳言教錯。齊人語多與潁川異，錯所不知者凡十二三，略以其意屬讀而已也。」
〔三〕集解服虔曰：「太子稱家。」瓚曰：「茂陵書太子家令秩八百石。」
景帝即位，以錯為內史。錯常數請閒言事，輒聽，寵幸傾九卿，〔一〕法令多所更定。丞相申屠嘉心弗便，力未有以傷。內史府居太上廟壖中，門東出，不便，錯乃穿兩門南出，鑿廟壖垣。〔二〕丞相嘉聞，大怒，欲因此過為奏請誅錯。錯聞之，即夜請閒，具為上言之。丞相奏事，因言錯擅鑿廟垣為門，請下廷尉誅。上曰：「此非廟垣，乃壖中垣，不致於法。」丞相謝。罷朝，怒謂長史曰：「吾當先斬以聞，乃先請，為兒所賣，固誤。」丞相遂發病死。錯以此愈貴。
〔一〕集解徐廣曰：「九，一作『公』。」
〔二〕索隱上音乃戀反。謂牆外之短垣也。又音而緣反。正義上，人緣反。壖者，廟內垣外游地也。
遷為御史大夫，請諸侯之罪過，削其地，〔一〕收其枝郡。奏上，上令公卿列侯宗室集議，莫敢難，獨竇嬰爭之，由此與錯有卻。錯所更令三十章，諸侯皆諠譁疾晁錯。錯父聞之，從潁川來，謂錯曰：「上初即位，公為政用事，侵削諸侯，別疏人骨肉，人口議〔二〕多怨公者，何也？」晁錯曰：「固也。不如此，天子不尊，宗廟不安。」錯父曰：「劉氏安矣，而晁氏危矣，吾去公歸矣！」遂飲藥死，曰：「吾不忍見禍及吾身。」死十餘日，吳楚七國果反，以誅錯為名。及竇嬰、袁盎進說，上令晁錯衣朝衣斬東市。
〔一〕集解徐廣曰：「一云言景帝曰『諸侯或連數郡，非古之制，非久長策，不便，請削之』，上令公卿云云。」
〔二〕集解徐廣曰：「一作『讙』。」
晁錯已死，謁者僕射鄧公〔一〕為校尉，擊吳楚軍為將。還，上書言軍事，謁見上。上問曰：「道軍所來，〔二〕聞晁錯死，吳楚罷不？」鄧公曰：「吳王為反數十年矣，發怒削地，以誅錯為名，其意非在錯也。且臣恐天下之士噤口，〔三〕不敢復言也！」上曰：「何哉？」鄧公曰：「夫晁錯患諸侯彊大不可制，故請削地以尊京師，萬世之利也。計畫始行，卒受大戮，內杜忠臣之口，外為諸侯報仇，臣竊為陛下不取也。」於是景帝默然良久，曰：「公言善，吾亦恨之。」乃拜鄧公為城陽中尉。
〔一〕正義漢書作「鄧先」。孔文祥云名先。
〔二〕集解如淳曰：「道路從吳軍所來也。」瓚曰：「道，由也。」
〔三〕索隱上音其錦反，又音其禁反。
鄧公，成固人也，〔一〕多奇計。建元中，上招賢良，公卿言鄧公，時鄧公免，起家為九卿。一年，復謝病免歸。其子章以脩黃老言顯於諸公閒。
〔一〕正義梁州成固縣也。括地志云：「成固故城在梁州成固縣東六里，漢城固城也。」
太史公曰：袁盎雖不好學，亦善傅會，仁心為質，引義慷慨。遭孝文初立，資適逢世。〔一〕時以變易，〔二〕及吳楚一說，說雖行哉，然復不遂。好聲矜賢，竟以名敗。晁錯為家令時，數言事不用；後擅權，多所變更。諸侯發難，不急匡救，欲報私讎，反以亡軀。語曰「變古亂常，不死則亡」，豈錯等謂邪！
〔一〕集解張晏曰：「資，才也。適值其世，得騁其才。」
〔二〕集解張晏曰：「謂景帝立。」
【索隱述贊】袁絲公直，亦多附會。攬轡見重，卻席翳賴。朝錯建策，屢陳利害。尊主卑臣，家危國泰。悲彼二子，名立身敗！
卷一百零二　　張釋之馮唐列傳第四十二
張廷尉釋之者，堵陽人也，〔一〕字季。有兄仲同居。以訾為騎郎，〔二〕事孝文帝，十歲不得調，無所知名。釋之曰：「久宦減仲之產，不遂。」欲自免歸。中郎將袁盎知其賢，惜其去，乃請徙釋之補謁者。〔三〕釋之既朝畢，因前言便宜事。文帝曰：「卑之，毋甚高論，令今可施行也。」〔四〕於是釋之言秦漢之閒事，秦所以失而漢所以興者久之。文帝稱善，乃拜釋之為謁者僕射。
〔一〕索隱韋昭堵音赭，又音如字，地名，屬南陽。正義應劭曰：「哀帝改為順陽，水東南入蔡。」括地志云：「順陽故城在鄧州穰縣西三十里，楚之郇邑也。及蘇秦傳云『楚北有郇陽』，並謂此也。」
〔二〕集解蘇林曰：「顧錢若出穀也。」如淳曰：「漢儀注訾五百萬得為常侍郎。」索隱訾音子移反。字苑云「貲，積財也」。
〔三〕正義百官表云「謁者，掌賓讚受事，員十七人，秩比六百石」也。
〔四〕索隱案：卑，下也。欲令且卑下其志，無甚高談論，但令依時事，無說古遠也。
釋之從行，登虎圈。〔一〕上問上林尉〔二〕諸禽獸簿，十餘問，尉左右視，盡不能對。虎圈嗇夫〔三〕從旁代尉對上所問禽獸簿甚悉，欲以觀其能口對響應無窮者。文帝曰：「吏不當若是邪？尉無賴！」〔四〕乃詔釋之拜嗇夫為上林令。釋之久之前曰：「陛下以絳侯周勃何如人也？」上曰：「長者也。」又復問：「東陽侯張相如何如人也？」上復曰：「長者。」釋之曰：「夫絳侯、東陽侯稱為長者，此兩人言事曾不能出口，豈斆此嗇夫諜諜〔五〕利口捷給哉！且秦以任刀筆之吏，吏爭以亟疾苛察相高，然其敝徒文具耳，〔六〕無惻隱之實。以故不聞其過，陵遲而至於二世，天下土崩。今陛下以嗇夫口辯而超遷之，臣恐天下隨風靡靡，爭為口辯而無其實。且下之化上疾於景響，舉錯不可不審也。」文帝曰：「善。」乃止不拜嗇夫。
〔一〕正義求遠反。
〔二〕索隱漢書表上林有八丞十二尉。百官志尉秩三百石。
〔三〕正義掌虎圈。百官表有鄉嗇夫，此其類也。
〔四〕集解張晏曰：「才無可恃。」
〔五〕集解晉灼曰：「音牒。」索隱音牒。漢書作「喋喋」，口多言。
〔六〕索隱案：謂空具其文而無其實也。
上就車，召釋之參乘，徐行，問釋之秦之敝。具以質言。〔一〕至宮，上拜釋之為公車令。
〔一〕集解如淳曰：「質，誠也。」
頃之，太子與梁王共車入朝，不下司馬門，〔一〕於是釋之追止太子、梁王無得入殿門。遂劾不下公門不敬，奏之。薄太后聞之，文帝免冠謝曰：「教兒子不謹。」薄太后乃使使承詔赦太子、梁王，然后得入。文帝由是奇釋之，拜為中大夫。
〔一〕集解如淳曰：「宮衛令『諸出入殿門公車司馬門，乘軺傳者皆下，不如令，罰金四兩』。」
頃之，至中郎將。從行至霸陵，居北臨厠。 〔一〕 是時慎夫人從，上指示慎夫人新豐道，曰：「此走邯鄲道也。」 〔二〕 使慎夫人鼓瑟，上自倚瑟而歌， 〔三〕 意慘悽悲懷，顧謂羣臣曰：「嗟乎！以北山石為槨， 〔四〕 用紵絮〔五〕斮陳，蕠漆其閒， 〔六〕 豈可動哉！」左右皆曰：「善。」釋之前進曰：「使其中有可欲者，雖錮南山猶有郄； 〔七〕 使其中無可欲者，雖無石椁，又何戚焉！」文帝稱善。其後拜釋之為廷尉。
〔一〕集解李奇曰：「霸陵北頭廁近霸水，帝登其上，以遠望也。」如淳曰：「居高臨垂邊曰廁也。」蘇林曰：「廁，邊側也。」韋昭曰：「高岸夾水為廁也。」索隱劉氏廁音初吏反。按：李奇曰「霸陵北頭廁近霸水」。蘇林曰「廁，邊側也」。包愷音側，義亦兩通也。
〔二〕集解張晏曰：「慎夫人，邯鄲人也。」如淳曰：「走音奏，趨也。」索隱音奏。案：走猶向也。
〔三〕集解漢書音義曰：「聲氣依倚瑟也。書曰『聲依永』。」索隱倚，於綺反。案：謂歌聲合於瑟聲，相依倚也。
〔四〕正義顏師古云：「美石出京師北山，今宜州石是。」
〔五〕索隱上張呂反，下息慮反。
〔六〕集解徐廣曰：「斮，一作『錯』。」駰案：漢書音義曰「斮絮，以漆著其閒也」。索隱斮陳絮漆其閒。斮音側略反。絮音女居反。案：斮陳絮以漆著其閒也。
〔七〕集解張晏曰：「錮，鑄也。帝北向，故云『北山』；迴顧南向，故云『南山』。」索隱案：張晏云「錮，鑄也。帝北向，故云『北山』；回顧向南，故云『南山』」。今案：大顏云「北山青石肌理密，堪為碑槨，至今猶然。故秦本紀作阿房或作酈山石槨是也」。故帝欲北山之石為槨，取其精牢。釋之答言，但使薄葬，冢中無可貪，雖無石槨，有何憂焉。若使厚殉，冢中有物，雖并錮南山，猶為人所發掘也。言「南山」者，取其高厚之意，張晏殊失其旨也。
頃之，上行出中渭橋，〔一〕有一人從穚下走出，乘輿馬驚。於是使騎捕，屬之廷尉。釋之治問。曰：「縣人來，〔二〕聞蹕，匿橋下。久之，以為行已過，即出，見乘輿車騎，即走耳。」廷尉秦當，一人犯蹕，當罰金。〔三〕文帝怒曰：「此人親驚吾馬，吾馬賴柔和，令他馬，固不敗傷我乎？而廷尉乃當之罰金！」釋之曰：「法者天子所與天下公共也。〔四〕今法如此而更重之，是法不信於民也。且方其時，上使立誅之則已。今既下廷尉，廷尉，天下之平也，一傾而天下用法皆為輕重，民安所措其手足？唯陛下察之。」良久，上曰：「廷尉當是也。」
〔一〕集解張晏曰：「在渭橋中路。」瓚曰：「中渭橋兩岸之中。」索隱張晏、臣瓚之說皆非也。案今渭橋有三所：一所在城西北咸陽路，曰西渭橋；一所在東北高陵道，曰東渭橋；其中渭橋在古城之北也。
〔二〕集解如淳曰：「長安縣人。」
〔三〕集解如淳曰：「乙令『蹕先至而犯者罰金四兩』。蹕，止行人。」索隱案：崔浩云「當謂處其罪也」。案：百官志云「廷尉平刑罰，奏當所應。郡國讞疑罪，皆處當以報之」也。
〔四〕索隱小顏云：「公謂不私也。」
其後有人盜高廟坐前玉環，捕得，文帝怒，下廷尉治。釋之案律盜宗廟服御物者為奏，奏當棄市。上大怒曰：「人之無道，乃盜先帝廟器，吾屬廷尉者，欲致之族，而君以法奏之，〔一〕非吾所以共承宗廟意也。」釋之免冠頓首謝曰：「法如是足也。〔二〕且罪等〔三〕，然以逆順為差。今盜宗廟器而族之，有如萬分之一，假令愚民取長陵一抔土，〔四〕陛下何以加其法乎？」久之，文帝與太后言之，乃許廷尉當。是時，中尉條侯周亞夫與梁相山都侯王恬開〔五〕見釋之持議平，乃結為親友。張廷尉由此天下稱之。
〔一〕索隱案：法者，依律以斷也。
〔二〕集解徐廣曰：「足，一作『止』也。」
〔三〕集解如淳曰：「俱死罪也，盜玉環不若盜長陵土之逆也。」
〔四〕集解張晏曰：「不欲指言，故以取土譬也。」索隱抔音步侯反。案：禮運云「汙尊而抔飲」，鄭氏云「抔，手掬之，字從手」。字本或作「盃」，言一勺一杯，兩音並通。又音普迴反。坯者，塼之未燒之名也。張晏云「不欲指言，故以取土譬」者，蓋不欲言盜開長陵及說傷迫近先帝故也。
〔五〕集解徐廣曰：「一作『閒』。漢書作『啟』。啟者，景帝諱也，故或為『開』。」
後文帝崩，景帝立，釋之恐，〔一〕稱病。欲免去，懼大誅至；欲見謝，則未知何如。用王生計，卒見謝，景帝不過也。
〔一〕索隱謂帝為太子時，與梁王入朝，不下司馬門，釋之曾劾，故恐也。
王生者，善為黃老言，處士也。嘗召居廷中，三公九卿盡會立，王生老人，曰「吾韤解」，〔一〕顧謂張廷尉：「為我結韤！」〔二〕釋之跪而結之。既已，人或謂王生曰：「獨柰何廷辱張廷尉，使跪結韤？」王生曰：「吾老且賤，自度終無益於張廷尉。張廷尉方今天下名臣，吾故聊辱廷尉，使跪結韤，欲以重之。」諸公聞之，賢王生而重張廷尉。
〔一〕正義上萬越反，下閑買反。
〔二〕索隱結音如字，又音計。
張廷尉事景帝歲餘，為淮南王相，猶尚以前過也。久之，釋之卒。其子曰張摯，字長公，官至大夫，免。以不能取容當世，故終身不仕。〔一〕
〔一〕索隱謂性公直，不能曲屈見容於當世，故至免官不仕也。
馮唐者，其大父趙人。父徙代。漢興徙安陵。唐以孝著，為中郎署長，〔一〕事文帝。文帝輦過，〔二〕問唐曰：「父老何自為郎？〔三〕家安在？」唐具以實對。文帝曰：「吾居代時，吾尚食監高袪數為我言趙將李齊之賢，戰於鉅鹿下。今吾每飯，意未嘗不在鉅鹿也。〔四〕父知之乎？」唐對曰：「尚不如廉頗、李牧之為將也。」上曰：「何以？」唐曰：「臣大父在趙時，為官（卒）〔率〕將，〔五〕善李牧。臣父故為代相，善趙將李齊，知其為人也。」上既聞廉頗、李牧為人，良〔六〕說，而搏髀曰：「嗟乎！吾獨不得廉頗、李牧時為吾將，吾豈憂匈奴哉！」唐曰：「主臣！〔七〕陛下雖得廉頗、李牧，弗能用也。」上怒，起入禁中。良久，召唐讓曰：「公柰何眾辱我，獨無閒處乎？」唐謝曰：「鄙人不知忌諱。」
〔一〕集解應劭曰：「此云孝子郎也。」或曰以至孝聞。索隱案：謂為郎署之長也。
〔二〕索隱過音戈。謂文帝乘輦，會過郎署。
〔三〕索隱案：崔浩云「自，從也。帝詢唐何從為郎」。又小顏云「年老矣，乃自為郎，怪之也」。
〔四〕集解張晏曰：「每食念監所說李齊在鉅鹿時。」
〔五〕集解徐廣曰：「一云『官士將』。」駰案：晉灼曰「百人為徹行，亦皆帥將也」。索隱注「百人為徹行將帥」，案國語「百人為徹行，行頭皆官師」。賈逵云「百人為一隊也。官師，隊大夫也」。
〔六〕集解如淳曰：「良，善也。」
〔七〕索隱案：樂彥云「人臣進對前稱『主臣』，猶上書前云『昧死』」。案：志林云「馮唐面折萬乘，何言不懼」，主臣為驚怖，其言益著也。又魏武謂陳琳云「卿為本初檄，何乃言及上祖」，琳謝云「主臣」，益明主臣是驚怖也。解已見前志也。
當是之時，匈奴新大入朝郍，〔一〕殺北地〔二〕都尉卬。〔三〕上以胡寇為意，乃卒復問唐曰：「公何以知吾不能用廉頗、李牧也？」唐對曰：「臣聞上古王者之遣將也，跪而推轂，曰閫以內者〔四〕，寡人制之；閫以外者，將軍制之。軍功爵賞皆決於外，歸而奏之。此非虛言也。臣大父言，李牧為趙將居邊，軍市之租皆自用饗士，〔五〕賞賜決於外，不從中擾也。委任而責成功，故李牧乃得盡其智能，遣選車千三百乘，〔六〕彀騎萬三千，〔七〕百金之士十萬〔八〕，是以北逐單于，破東胡，〔九〕滅澹林，〔一〇〕西抑彊秦，南支韓、魏。當是之時，趙幾霸。〔一一〕其後會趙王遷立，其母倡也。〔一二〕王遷立，乃用郭開讒，卒誅李牧，〔一三〕令顏聚代之。〔一四〕是以兵破士北，為秦所禽滅。今臣竊聞魏尚為雲中守，〔一五〕其軍市租盡以饗士卒，〔出〕私養錢，〔一六〕五日一椎牛〔一七〕，饗賓客軍吏舍人，是以匈奴遠避，不近雲中之塞。虜曾一入，尚率車騎擊之，所殺其眾。夫士卒盡家人子，〔一八〕起田中從軍，安知尺籍伍符。〔一九〕終日力戰，斬首捕虜，上功莫府，〔二〇〕一言不相應，〔二一〕文吏以法繩之。其賞不行而吏奉法必用。臣愚，以為陛下法太明，賞太輕，罰太重。且雲中守魏尚坐上功首虜差六級，陛下下之吏，削其爵，罰作之。由此言之，陛下雖得廉頗、李牧，弗能用也。〔二二〕臣誠愚，觸忌諱，死罪死罪！」文帝說。是日令馮唐持節赦魏尚，復以為雲中守，而拜唐為車騎都尉，主中尉及郡國車士。〔二三〕
〔一〕索隱上音朝，早也。下音乃何反，縣名，屬安定也。正義在原州百泉縣西北十里，漢朝郍縣是也。
〔二〕正義北地郡，今寧州也。
〔三〕索隱案：都尉姓孫名卬。
〔四〕集解韋昭曰：「此郭門之閫也。門中橛曰閫。」索隱橛音其月反。正義閫音苦本反。謂門限也。
〔五〕索隱案：謂軍中立市，市有稅。稅即租也。
〔六〕索隱案：六韜書有選車之法。
〔七〕索隱如淳云：「彀音構。彀騎，張弓之騎也。」
〔八〕集解服虔曰：「良士直百金也。」或曰直百金，言重。索隱晉灼云：「百金取其貴重也。」服虔曰：「良士直百金也。」劉氏云：「其功可賞百金者。」事見管子及小爾雅。
〔九〕索隱案：崔浩云「烏丸之先也。國在匈奴之東，故云東胡也」。
〔一〇〕集解徐廣曰：「澹，一作『襜』。」索隱澹，丁甘反。一本作「檐檻」。
〔一一〕索隱幾音祈。
〔一二〕索隱按：列女傳云「邯鄲之倡」。正義趙幽王母，樂家之女也。
〔一三〕索隱按：開是趙之寵臣。戰國策云秦多與開金，使為反閒。
〔一四〕索隱聚音似喻反。漢書作「最」。本齊將也。正義絕庾反。
〔一五〕集解漢書曰：「尚，槐里人也。」正義雲中郡故城在勝州榆林縣東北三十里。
〔一六〕集解服虔曰：「私廩假錢。」索隱按：漢書「市肆租稅之入為私奉養」，服虔曰「私廩假錢」是也。或云官所別廩給也。
〔一七〕索隱椎音直追反，擊也。
〔一八〕索隱按：謂庶人之家子也。
〔一九〕集解如淳曰：「漢軍法曰吏卒斬首，以尺籍書下縣移郡，令人故行，不行奪勞二歲。五符亦什伍之符，約節度也。」或曰以尺簡書，故曰尺籍也。索隱按：尺籍者，謂書其斬首之功於一尺之板。伍符者，命軍人伍伍相保，不容姦詐。注「故行不行」，案謂故命人行而身不自行，奪勞二歲也。「故」與「雇」同。
〔二〇〕索隱按：莫訓大也。又崔浩云「古者出征無常處，以幕為府舍，故云莫府」。「莫」當為「幕」，古字少耳。
〔二一〕索隱音乙陵反，謂數不同也。
〔二二〕集解班固稱「楊子曰孝文帝親詘帝尊以信亞夫之軍，曷為不能用頗、牧？彼將有激」。
〔二三〕集解服虔曰：「車戰之士。」
七年，景帝立，以唐為楚相，免。武帝立，求賢良，舉馮唐。唐時年九十餘，不能復為官，乃以唐子馮遂為郎。遂字王孫，亦奇士，與余善。
太史公曰：張季之言長者，守法不阿意；馮公之論將率，有味哉！有味哉！語曰「不知其人，視其友」。二君之所稱誦，可著廊廟。書曰「不偏不黨，王道蕩蕩；不黨不偏，王道便便」。〔一〕張季、馮公近之矣。
〔一〕集解徐廣曰：「一作『辨』。」
【索隱述贊】張季未偶，見識袁盎。太子懼法，嗇夫無狀。驚馬罰金，盜環悟上。馮公白首，味哉論將。因對李齊，收功魏尚。
卷一百零三　　萬石張叔列傳第四十三
萬石君〔一〕名奮，其父趙人也，〔二〕姓石氏。趙亡，徙居溫。〔三〕高祖東擊項籍，過河內，時奮年十五，為小吏，侍高祖。高祖與語，愛其恭敬，問曰：「若何有？」對曰：「奮獨有母，不幸失明。家貧。有姊，能鼓琴。」高祖曰：「若能從我乎？」曰：「願盡力。」於是高祖召其姊為美人，以奮為中涓，〔四〕受書謁，徙其家長安中戚里，〔五〕以姊為美人故也。其官至孝文時，積功勞至大中大夫。無文學，恭謹無與比。
〔一〕正義以父及四子皆二千石，故號奮為萬石君。
〔二〕正義洺州邯鄲本趙國都。
〔三〕正義故溫城在懷州溫縣三十里，漢縣在也。
〔四〕正義顏師古云：「中涓，官名。居中而涓絜也。」如淳云：「主通書謁出入命也。」
〔五〕索隱小顏云：「於上有姻戚者皆居之，故名其里為戚里。」長安記戚里在城內。
文帝時，東陽侯張相如為太子太傅，免。選可為傅者，皆推奮，奮為太子太傅。及孝景即位，以為九卿；迫近，憚之，〔一〕徙奮為諸侯相。奮長子建，次子甲，次子乙，〔二〕次子慶，皆以馴行孝謹，〔三〕官皆至二千石。於是景帝曰：「石君及四子皆二千石，人臣尊寵乃集其門。」號奮為萬石君。
〔一〕集解張晏曰：「以其恭敬履度，故難之。」
〔二〕集解徐廣曰：「一作『仁』。」正義顏師古云：「史失其名，故云甲乙耳，非其名也。」
〔三〕集解徐廣曰：「馴，一作『訓』。」索隱馴音巡。
孝景帝季年，萬石君以上大夫祿歸老于家，以歲時為朝臣。過宮門闕，萬石君必下車趨，見路馬必式焉。子孫為小吏，來歸謁，萬石君必朝服見之，不名。子孫有過失，不譙讓，〔一〕為便坐，〔二〕對案不食。然后諸子相責，因長老肉袒固謝罪，改之，乃許。子孫勝冠者在側，雖燕〔三〕居必冠，申申如也。僮僕訢訢如也，〔四〕唯謹。上時賜食於家，必稽首俯伏而食之，如在上前。其執喪，哀戚甚悼。子孫遵教，亦如之。萬石君家以孝謹聞乎郡國，雖齊魯諸儒質行，皆自以為不及也。
〔一〕索隱上才笑反。譙讓，責讓。
〔二〕索隱上于偽反，下「便」音婢綿反。蓋謂為之不處正室，別坐他處，故曰便坐。坐音如字。便坐，非正坐處也。故王者所居有便殿、便房，義亦然也。音婢見反，亦通也。
〔三〕索隱燕謂閒燕之時。燕，安也。
〔四〕集解晉灼曰：「訢，許慎曰古『欣』字。」韋昭曰：「聲和貌。」
建元二年，郎中令〔一〕王臧以文學獲罪。皇太后以為儒者文多質少，今萬石君家不言而躬行，乃以長子建為郎中令，少子慶為內史。〔二〕
〔一〕正義百官表云郎中令秦官，掌居宮殿門戶。武帝太初元年更名光祿勳也。
〔二〕正義百官表云內史，周官，秦因之，掌治京師。景帝分置左內史。武帝太初元年，更名京兆尹，左內史名左馮翊也。
建老白首，萬石君尚無恙。建為郎中令，每五日洗沐歸謁親〔一〕，入子舍，〔二〕竊問侍者，取親中帬廁牏，身自浣滌，〔三〕復與侍者，不敢令萬石君知，以為常。建為郎中令，事有可言，屏人恣言，極切；至廷見，如不能言者。是以上乃親尊禮之。
〔一〕集解文穎曰：「郎五日一下。」正義孔文祥云：「建為郎中令，即光祿勳，九卿之職也。直五日一下也。」按：五日一下直，洗沐。
〔二〕索隱案：劉氏謂小房內，非正堂也。小顏以為諸子之舍，若今諸房也。
〔三〕集解徐廣曰：「牏，築垣短板也，音住。廁牏謂廁溷垣牆，建隱於其側浣滌也。一讀『牏』為『竇』，竇音豆。言建又自洗蕩廁竇。廁竇，瀉除穢惡之穴也。」呂靜曰：「楲窬，褻器也，音威豆。」駰案：蘇林曰「牏音投。賈逵解周官，楲，虎子也。窬，行清也」。孟康曰「廁，行清；窬，行中受糞者也。東南人謂鑿木空中如曹謂之窬」。晉灼曰「今世謂反閉小袖衫為『侯窬（廁）』，此最廁近身之衣也」。索隱案：親謂父也。中帬，近身衣也。蘇林曰「牏音投，又音豆」。孟康曰「廁，行清；牏，行清中受糞函也。言建又自洗盪廁竇。竇者，洗除穢汙之穴也」。又晉灼云「今世謂反開小袖衫為『侯牏』，此最廁近身之衣」。而徐廣云「牏，短板，以築廁牆」，未知其義何從，恐非也。
萬石君徙居陵里。〔一〕內史慶醉歸，入外門不下車。萬石君聞之，不食。慶恐，肉袒請罪，不許。舉宗及兄建肉袒，萬石君讓曰：「內史貴人，入閭里，里中長老皆走匿，而內史坐車中自如，固當！」乃謝罷慶。慶及諸子弟入里門，趨至家。
〔一〕集解徐廣曰：「陵，一作『鄰』。」索隱小顏云：「陵里，里名，在茂陵，非長安之戚里也。」正義茂陵邑中里也。茂陵故城，漢茂陵縣也，在雍州始平縣東北二十里。
萬石君以元朔五年中卒。長子郎中令建哭泣哀思，扶杖乃能行。歲餘，建亦死。諸子孫咸孝，然建最甚，甚於萬石君。
建為郎中令，書奏事，事下，建讀之，曰：「誤書！『馬』者與尾當五，今乃四，不足一。〔一〕上譴死矣！」甚惶恐。其為謹慎，雖他皆如是。
〔一〕集解服虔曰：「作『馬』字下曲而五，建時上事書誤作四。」正義顏師古云：「『馬』字下曲者尾，并四點為四足，凡五。」
萬石君少子慶為太僕，御出，上問車中幾馬，慶以策數馬畢，舉手曰：「六馬。」慶於諸子中最為簡易矣，〔一〕然猶如此。為齊相，舉齊國皆慕其家行，不言而齊國大治，為立石相祠。
〔一〕正義漢書「慶為大僕，御出，上問車中幾馬，慶以策數馬畢，舉手曰『六馬』」。按：慶於兄弟最為簡易矣，然猶如此也。
元狩元年，上立太子，選群臣可為傅者，慶自沛守為太子太傅，七歲遷為御史大夫。
元鼎五年秋，丞相有罪，罷。〔一〕制詔御史：「萬石君先帝尊之，子孫孝，其以御史大夫慶為丞相，封為牧丘侯。」是時漢方南誅兩越，東擊朝鮮，北逐匈奴，西伐大宛，中國多事。天子巡狩海內，修上古神祠，封禪，興禮樂。公家用少，桑弘羊等致利，王溫舒之屬峻法，兒寬等推文學至九卿，更進用事，事不關決於丞相，丞相醇謹而已。在位九歲，無能有所匡言。嘗欲請治上近臣所忠、九卿咸〔二〕宣罪，不能服，反受其過，贖罪。
〔一〕集解趙周坐酎金免。索隱案漢書而知也。
〔二〕集解服虔曰：「音『減損』之『減』。」
元封四年中，關東流民二百萬口，無名數者四十萬，〔一〕公卿議欲請徙流民於邊以適之。上以為丞相老謹，不能與其議，乃賜丞相告歸，而案御史大夫以下議為請者。丞相慚不任職，乃上書曰：「慶幸得待罪丞相，罷駑無以輔治，城郭倉庫空虛，民多流亡，罪當伏斧質，上不忍致法。願歸丞相侯印，乞骸骨歸，避賢者路。」天子曰：「倉廩既空，民貧流亡，而君欲請徙之，搖蕩不安，動危之，而辭位，君欲安歸難乎？」〔二〕以書讓慶，慶甚慚，遂復視事。
〔一〕索隱案：小顏云「無名數，若今之無戶籍」。
〔二〕索隱難音乃彈反。言欲歸於何人。
慶文深審謹，然無他大略，為百姓言。後三歲餘，太初二年中，丞相慶卒，謚為恬侯。慶中子德，慶愛用之，上以德為嗣，代侯。後為太常，坐法當死，贖免為庶人。慶方為丞相，諸子孫為吏更至二千石者十三人。及慶死後，稍以罪去，孝謹益衰矣。
建陵侯〔一〕衛綰者，代大陵人也。〔二〕綰以戲車為郎，〔三〕事文帝，功次遷為中郎將，醇謹無他。孝景為太子時，召上左右飲，而綰稱病不行。〔四〕文帝且崩時，屬孝景曰：「綰長者，善遇之。」及文帝崩，景帝立，歲餘不譙呵〔五〕綰，綰日以謹力。
〔一〕正義括地志云：「漢建陵縣故城在沂州丞縣界也。」
〔二〕索隱地理志縣名，在代。正義括地志云：「大陵縣城在并州文水縣北十二里。」按：代王耳時都中都，大陵屬焉，故言代大陵人也。
〔三〕集解應劭曰：「能左右超乘也。」如淳曰：「櫟機轊之類。」索隱按：應劭云「能左右超乘」。案今亦有弄車之戲。櫟音歷，謂超踰之也。轊音衛，謂車軸頭也。
〔四〕集解張晏曰：「恐文帝謂豫有二心以事太子。」
〔五〕索隱誰何二音。誰何猶借訪也。一作「譙呵」。譙，責讓也，言不嗔責綰也。
景帝幸上林，詔中郎將參乘，還而問曰：「君知所以得參乘乎？」綰曰：「臣從車士幸得以功次遷為中郎將，不自知也。」上問曰：「吾為太子時召君，君不肯來，何也？」對曰：「死罪，實病！」上賜之劍。綰曰：「先帝賜臣劍凡六，劍不敢奉詔。」上曰：「劍，人之所施易，〔一〕獨至今乎？」綰曰：「具在。」上使取六劍，劍尚盛，未嘗服也。郎官有譴，常蒙其罪，不與他將爭；有功，常讓他將。上以為廉，忠實無他腸，〔二〕乃拜綰為河閒王太傅。吳楚反，詔綰為將，將河閒兵擊吳楚有功，拜為中尉。三歲，以軍功，孝景前六年中封綰為建陵侯。
〔一〕集解如淳曰：「施讀曰移。言劍者人之所好，故多數移易貿換之也。」索隱上音移，下音亦。
〔二〕索隱小顏云：「心腸之內無他惡也。」
其明年，上廢太子，誅栗卿之屬。〔一〕上以為綰長者，不忍，乃賜綰告歸，而使郅都治捕栗氏。既已，上立膠東王為太子，召綰，拜為太子太傅。久之，遷為御史大夫。五歲，代桃侯舍〔二〕為丞相，朝奏事如職所奏。〔三〕然自初官以至丞相，終無可言。天子以為敦厚，可相少主，尊寵之，賞賜甚多。
〔一〕集解蘇林曰：「栗太子舅也。」如淳曰：「栗氏親屬也，卿，其名也。」索隱栗姬之兄弟。蘇林云栗太子之舅也。正義顏師古云：「太子廢為臨江王，故誅其外家親屬也。」
〔二〕正義故桃城在渭州胙城縣東三十里，劉舍所封也。
〔三〕索隱以言但守職分而已，不別有所奏議也。
為丞相三歲，景帝崩，武帝立。建元年中，丞相以景帝疾時諸官囚多坐不辜者，而君不任職，免之。其後綰卒，子信代。坐酎金失侯。
塞侯〔一〕直不疑者，南陽人也。〔二〕為郎，事文帝。其同舍有告歸，誤持同舍郎金去，已而金主覺，妄意不疑，〔三〕不疑謝有之，買金償。而告歸者來而歸金，而前郎亡金者大慚，以此稱為長者。文帝稱舉，稍遷至太中大夫。〔四〕朝廷見，人或毀曰：「不疑狀貌甚美，然獨無柰其善盜嫂〔五〕何也！」不疑聞，曰：「我乃無兄。」然終不自明也。
〔一〕正義上音先代反。古塞國，今陝州桃林縣以西至潼關，皆桃林塞地也。
〔二〕索隱案：塞，國名，今桃林之塞也。直，姓也；不疑，名也。與雋不疑同字。
〔三〕索隱謂妄疑其盜取將也。
〔四〕集解徐廣曰：「漢書云稱為長者，稍遷至太中大夫，無『文帝稱舉』四字。」
〔五〕索隱案：小顏云盜謂私之。
吳楚反時，不疑以二千石將兵擊之。景帝後元年，拜為御史大夫。天子修吳楚時功，乃封不疑為塞侯。武帝建元年中，與丞相綰俱以過免。
不疑學老子言。其所臨，為官如故，唯恐人知其為吏跡也。不好立名稱，稱為長者。不疑卒，子相如代。孫望，坐酎金失侯。〔一〕
〔一〕索隱漢書作彭祖，坐酎金，國除。
郎中令周文者，名仁，其先故任城人也。〔一〕以醫見。景帝為太子時，拜為舍人，積功稍遷，孝文帝時至太中大夫。景帝初即位，拜仁為郎中令。
〔一〕正義任城，兗州縣也。
仁為人陰重不泄，裳衣敝補衣溺袴， 〔一〕 期為不絜清， 〔二〕 以是得幸。景帝入卧內，於後宮祕戲， 〔三〕 仁常在旁。至景帝崩，仁尚為郎中令，終無所言。上時問人， 〔四〕仁曰：「上自察之。」然亦無所毀。以此景帝再自幸其家。家徙陽陵。上所賜甚多，然常讓，不敢受也。諸侯群臣賂遺，終無所受。
〔一〕集解 服虔曰：「質重不泄人之陰謀也。」張晏曰：「陰重不泄，下溼，故溺袴，是以得比宦者，得入後宮。仁有子孫，先未得此病時所生。」韋昭曰：「陰重，如今帶下病泄利。」索隱曰案其解二，亦各有理。小顏云「陰，密也，為性密重，不泄人言也。霍去病少言不泄，亦其類也」。其人又常衣弊補衣及溺袴，故為不絜清之服，是以得幸入卧內也。二者未知誰得其實也。
〔二〕索隱謂心中常期不絜之服，則「期」是「故」之意也。小顏亦同。正義清，清淨；期猶常也。言為不絜淨，下溼，故得入臥內後宮，比宦者。
〔三〕索隱謂後宮中戲劇所宜祕也。
〔四〕正義顏師古云：「問以他人之善惡也。」
武帝立，以為先帝臣，重之。仁乃病免，以二千石祿歸老，子孫咸至大官矣。
御史大夫張叔者，名歐，〔一〕安丘侯說之庶子也。〔二〕孝文時以治刑名言〔三〕事太子。然歐雖治刑名家，〔四〕其人長者。景帝時尊重，常為九卿。至武帝元朔四年，韓安國免，詔拜歐為御史大夫。自歐為吏，未嘗言案人，專以誠長者處官。官屬以為長者，亦不敢大欺。上具獄事，有可卻，卻之；不可者，不得已，為涕泣面對而封之。其愛人如此。
〔一〕集解史記音隱曰：「歐，於友反。」索隱歐音烏後反。漢書作「吳」，孟康音驅也。
〔二〕集解徐廣曰：「張說起於方與縣，從高祖以入漢也。」索隱說音悅。
〔三〕集解韋昭曰；「有刑名之書，欲令名實相副也。」索隱案：劉向別錄云「申子學號曰『刑名家』者，循名以責實，其尊君卑臣，崇上抑下，合於六經也」。說者云刑名家即太史公所說六家之二也。
〔四〕正義刑，刑家也。名，名家也。在太史公自（有）傳，言治刑法及名實也。
老病篤，請免。於是天子亦策罷，以上大夫祿歸老于家。家於陽陵。子孫咸至大官矣。
太史公曰：仲尼有言曰「君子欲訥於言〔一〕而敏於行」，其萬石、建陵、張叔之謂邪？是以其教不肅而成，不嚴而治。塞侯微巧，〔二〕而周文處讇，〔三〕君子譏之，為其近於佞也。然斯可謂篤行君子矣！
〔一〕集解徐廣曰：「『訥』字多作『詘』，音同耳。古字假借。」
〔二〕索隱功微。案：直不疑以吳楚反時為二千石將，景帝封之，功微也。正義不疑學老子，所臨官，恐人知其為吏跡，不好立名稱，稱為長者，是微巧也。
〔三〕索隱周文處讇者，謂為郎中令，陰重，得幸出入臥內也。正義上時問人，仁曰「上自察之」；上所賜，常不受；又諸侯群臣賂遺，終無所受：此為處讇。故君子譏此二人，為其近於佞也。
【索隱述贊】萬石孝謹，自家形國。郎中數馬，內史匍匐。綰無他腸，塞有陰德。刑名張歐，垂涕恤獄。敏行訥言，俱嗣芳躅。
卷一百零四　　田叔列傳第四十四
田叔〔一〕者，趙陘城人〔二〕也。其先，齊田氏苗裔也。叔喜劍，學黃老術於樂巨公〔三〕所。叔為人刻廉自喜，喜游諸公。〔四〕趙人舉之趙相趙午，午言之趙王張敖所，趙王以為郎中。數歲，切直廉平，趙王賢之，未及遷。
〔一〕索隱案下文，字少卿。
〔二〕索隱陘音刑。按：縣名也，屬中山。
〔三〕索隱本燕人，樂毅之後。正義樂，姓；巨公，名。
〔四〕正義喜音許記反。諸公謂丈人行也。
會陳豨反代，〔一〕漢七年，高祖往誅之，過趙，趙王張敖自持案進食，禮恭甚，高祖箕踞罵之。是時趙相趙午等數十人皆怒，謂張王曰：「王事上禮備矣，今遇王如是，臣等請為亂。」趙王齧指出血，曰：「先人失國，微陛下，臣等當蟲出。〔二〕公等柰何言若是！毋復出口矣！」於是貫高等曰：「王長者，不倍德。」卒私相與謀弒上。會事發覺，〔三〕漢下詔捕趙王及群臣反者。於是趙午等皆自殺，唯貫高就繫。是時漢下詔書：「趙有敢隨王者罪三族。」唯孟舒、田叔等十餘人赭衣自髡鉗，稱王家奴，隨趙王敖至長安。貫高事明白，趙王敖得出，廢為宣平侯，乃進言田叔等十餘人。上盡召見，與語，漢廷臣毋能出其右者，上說，盡拜為郡守、諸侯相。叔為漢中守十餘年，會高后崩，諸呂作亂，大臣誅之，立孝文帝。
〔一〕集解徐廣曰：「七年，韓王信反，高帝征之。十年，代相陳豨反。」
〔二〕索隱案：謂死而蟲出也。左傳「齊桓公死，未葬，蟲流於戶外」是也。
〔三〕集解徐廣曰：「九年十二月捕貫高等也。」
孝文帝既立，召田叔問之曰：「公知天下長者乎？」對曰：「臣何足以知之！」上曰：「公，長者也，宜知之。」叔頓首曰：「故雲中守孟舒，長者也。」是時孟舒坐虜大入塞盜劫，雲中尤甚，免。上曰：「先帝置孟舒雲中十餘年矣，虜曾一人，孟舒不能堅守，毋故士卒戰死者數百人。長者固殺人乎？公何以言孟舒為長者也？」叔叩頭對曰：「是乃孟舒所以為長者也。夫貫高等謀反，上下明詔，趙有敢隨張王，罪三族。然孟舒自髡鉗，隨張王敖之所在，欲以身死之，豈自知為雲中守哉！漢與楚相距，士卒罷敝。匈奴冒頓新服北夷，來為邊害，孟舒知士卒罷敝，不忍出言，士爭臨城死敵，如子為父，弟為兄，以故死者數百人。孟舒豈故驅戰之哉！是乃孟舒所以為長者也。」於是上曰：「賢哉孟舒！」復召孟舒以為雲中守。
後數歲，叔坐法失官。梁孝王使人殺故吳相袁盎，景帝召田叔案梁，具得其事，還報。景帝曰：「梁有之乎？」叔對曰：「死罪！有之。」上曰：「其事安在？」田叔曰：「上毋以梁事為也。」上曰：「何也？」曰：「今梁王不伏誅，是漢法不行也；如其伏法，而太后食不甘味，臥不安席，此憂在陛下也。」景帝大賢之，以為魯相。
魯相初到，民自言相，訟王取其財物百餘人。田叔取其渠率二十人，各笞五十，餘各搏二十，〔一〕怒之曰：「王非若主邪？何自敢言若主！」魯王聞之大慚，發中府錢，〔二〕使相償之。相曰：「王自奪之，使相償之，是王為惡而相為善也。相毋與償之。」於是王乃盡償之。
〔一〕索隱搏音博。
〔二〕正義王之財物所藏也。
魯王好獵，〔一〕相常從入苑中，〔二〕王輒休相就館舍，相出，常暴坐〔三〕待王苑外。王數使人請相休，終不休，曰：「我王暴露苑中，我獨何為就舍！」魯王以故不大出游。
〔一〕正義魯共王，景帝子，都兗州曲阜縣故魯城中。
〔二〕正義括地志云：「矍相圃在兗州曲阜縣南三十里。禮記云孔子射於矍相之圃，觀者如堵墻也。」
〔三〕索隱上音步卜反。
數年，叔以官卒，魯以百金祠，少子仁不受也，曰：「不以百金傷先人名。」
仁以壯健為衛將軍〔一〕舍人，數從擊匈奴。衛將軍進言仁，仁為郎中。數歲，為二千石丞相長史，失官。其後使刺舉三河。〔二〕上東巡，仁奏事有辭，上說，拜為京輔都尉。〔三〕月餘，上遷拜為司直。〔四〕數歲，坐太子事。〔五〕時左相自將兵，〔六〕令司直田仁主閉守城門，坐縱太子，下吏誅死。仁發兵，長陵令車千秋上變仁，仁族死。陘城今在中山國。〔七〕
〔一〕集解張晏曰：「衛青也。」
〔二〕正義百官表云：「監御史，秦官，掌監郡，漢省，丞相遣御史分刺州，不常置也。」案：三河，河南、河東、河內也。
〔三〕正義百官表云：「右扶風、左馮翊、京兆尹是為三輔。元鼎四年，置三輔都尉。」服虔云：「皆治長安城中也。
〔四〕集解漢書百官表曰：「武帝元狩五年，初置司直，秩比二千石，掌佐丞相舉不法。」正義百官表云：「武帝元狩五年，初置司直，秩比二千石，掌佐丞相舉不法也。」
〔五〕正義謂戾太子。
〔六〕集解徐廣曰：「劉屈氂時為丞相也。」
〔七〕集解徐廣曰：「陘城，縣名也。」正義今定州也。
太史公曰：孔子稱曰「居是國必聞其政」，田叔之謂乎！義不忘賢，明主之美以救過。仁與余善，余故并論之。
褚先生曰：臣為郎時，聞之曰田仁故與任安相善。任安，滎陽人也。少孤貧困，為人將車〔一〕之長安，留，求事為小吏，未有因緣也，因占著名數。〔二〕武功，扶風西界小邑也，谷口蜀剗道近山。〔三〕安以為武功小邑，無豪，易高也，〔四〕安留，代人為求盜亭父。〔五〕後為亭長。〔六〕邑中人民俱出獵，任安常為人分麋鹿雉兔，部署老小當壯劇易處，眾人皆喜，曰：「無傷也，任少卿〔七〕分別平，有智略。」明日復合會，會者數百人。任少卿曰：「某子甲何為不來乎？」諸人皆怪其見之疾也。其後除為三老，〔八〕舉為親民，出為三百石長，〔九〕治民。坐上行出游共帳不辦，斥免。
〔一〕索隱將車猶御車也。
〔二〕索隱言卜占而自占著家口名數，隸於武功，猶今附籍然也。占音之豔反。
〔三〕正義括地志云：「漢武功縣在渭水南，今盩厔縣西界也。駱谷閒在雍州之盩厔縣西南二十里，開駱谷道以通梁州也。」按：行谷有棧道也。
〔四〕索隱易音以豉反。言邑小無豪，易得高名也。
〔五〕集解郭璞曰：「亭卒也。」正義安留武功，替人為求盜亭父也。應劭云：「舊時亭有兩卒，其一為亭父，掌關閉掃除；一為求盜，掌逐捕盜賊也。」
〔六〕正義百官表云：「十里一亭，亭有長也。」
〔七〕正義少卿，安字。
〔八〕正義百官表云：「十亭一鄉，鄉有三老一人，掌教化也。」
〔九〕正義百官表云：「萬戶已上為令，秩千石至六百石；減萬戶為長，秩五百石至三百石。皆有丞、尉也。」
乃為衛將軍舍人，與田仁會，俱為舍人，居門下，同心相愛。此二人家貧，無錢用以事將軍家監，家監使養惡齧馬。兩人同床臥，仁竊言曰：「不知人哉家監也！」任安曰：「將軍尚不知人，何乃家監也！」衛將軍〔一〕從此兩人過平陽主，主家令兩人與騎奴同席而食，此二子拔刀列斷席別坐。主家皆怪而惡之，莫敢呵。
〔一〕正義衛青也。
其後有詔募擇衛將軍舍人以為郎，將軍取舍人中富給者，令具鞍馬絳衣玉具劍，欲入奏之。會賢大夫少府趙禹來過衛將軍，將軍呼所舉舍人以示趙禹。趙禹以次問之，十餘人無一人習事有智略者。趙禹曰：「吾聞之，將門之下必有將類。傳曰『不知其君視其所使，不知其子視其所友』。今有詔舉將軍舍人者，欲以觀將軍而能得賢者文武之士也。今徒取富人子上之，又無智略，如木偶人衣之綺繡耳，將柰之何？」於是趙禹悉召衛將軍舍人百餘人，以次問之，得田仁、任安，曰：「獨此兩人可耳，餘無可用者。」衛將軍見此兩人貧，意不平。趙禹去，謂兩人曰：「各自具鞍馬新絳衣。」兩人對曰：「家貧無用具也。」將軍怒曰：「今兩君家自為貧，何為出此言？鞅鞅如有移德於我者，何也？」〔一〕將軍不得已，上籍以聞。有詔召見衛將軍舍人，此二人前見，詔問能略相推第也。田仁對曰；「提桴鼓立軍門，使士大夫樂死戰鬥，仁不及任安。」任安對曰：「夫決嫌疑，定是非，辯治官，使百姓無怨心，安不及仁也。」武帝大笑曰：「善。」使任安護北軍，使田仁護邊田穀於河上。此兩人立名天下。
〔一〕集解徐廣曰：「移猶施。」
其後用任安為益州刺史，〔一〕以田仁為丞相長史。〔二〕
〔一〕正義地理志云武帝改曰梁州。百官表云：「元封五年，初置部刺史，掌奉詔條察州，秩六百石，員十三。」按：若今採訪按察六條也。
〔二〕正義百官表云：「丞相有兩長史，秩千石。」
田仁上書言：「天下郡太守多為姦利，三河尤甚，臣請先刺舉三河。三河太守皆內倚中貴人，與三公有親屬，無所畏憚，宜先正三河以警天下姦吏。」是時河南、河內太守皆御史大夫杜父兄子弟也，〔一〕河東太守石丞相子孫也。〔二〕是時石氏九人為二千石，方盛貴。田仁數上書言之。杜大夫及石氏使人謝，謂田少卿曰：「吾非敢有語言也，願少卿無相誣汙也。」仁已刺三河，三河太守皆下吏誅死。仁還奏事，武帝說，以仁為能不畏彊禦，拜仁為丞相司直，威振天下。
〔一〕集解杜，杜周也。
〔二〕正義謂石慶。
其後逢太子有兵事，丞相自將兵，使司直主城門。司直以為太子骨肉之親，父子之閒不甚欲近，去之諸陵過。是時武帝在甘泉，使御史大夫暴君〔一〕下責丞相「何為縱太子」，丞相對言「使司直部守城門而開太子」。上書以聞，請捕繫司直。司直下吏，誅死。
〔一〕集解徐廣曰：「暴勝之為御史大夫。」
是時任安為北軍使者護軍，太子立車北軍南門外，召任安，與節令發兵。安拜受節，入，閉門不出。武帝聞之，以為任安為詳邪，〔一〕不傅事，何也？〔二〕任安笞辱北軍錢官小吏，小吏上書言之，以為受太子節，言「幸與我其鮮好者」。〔三〕書上聞，武帝曰：「是老吏也，見兵事起，欲坐觀成敗，見勝者欲合從之，有兩心。安有當死之罪甚眾，吾常活之，今懷詐，有不忠之心。」下安吏，誅死。
〔一〕集解徐廣曰：「佯，或作『詳』也。」索隱詳音羊。謂詐受節不發兵，不傅會太子也。
〔二〕索隱不傅事可也。傅音附，謂不附會也。
〔三〕索隱鮮音仙。謂太子請其鮮好之兵甲也。
夫月滿則虧，物盛則衰，天地之常也。知進而不知退，久乘富貴，禍積為祟。故范蠡之去越，辭不受官位，名傳後世，萬歲不忘，豈可及哉！後進者慎戒之。
【索隱述贊】田叔長者，重義輕生。張王既雪，漢中是榮。孟舒見廢，抗說相明。按梁以禮，相魯得情。子仁坐事，刺舉有聲。
卷一百零五　　扁鵲倉公列傳第四十五
索隱王劭云：「此醫方，宜與日者、龜筴相接，不合列於此，後人誤也。」正義此傳是醫方，合與龜策、日者相次。以淳于意孝文帝時醫，奉詔問之，又為齊太倉令，故太史公以次述之。扁鵲乃春秋時良醫，不可別序，故引為傳首，太倉公次之也。
扁鵲者，〔一〕勃海郡鄭人也，〔二〕姓秦氏，名越人。少時為人舍長。〔三〕舍客長桑君〔四〕過，〔五〕扁鵲獨奇之，常謹遇之。長桑君亦知扁鵲非常人也。出入十餘年，乃呼扁鵲私坐，閒與語曰：〔六〕「我有禁方，年老，欲傳與公，公毋泄。」扁鵲曰：「敬諾。」乃出其懷中藥予扁鵲：「飲是以上池之水，三十日當知物矣。」〔七〕乃悉取其禁方書盡與扁鵲。忽然不見，殆非人也。扁鵲以其言飲藥三十日，視見垣一方人。〔八〕以此視病，盡見五藏癥結，〔九〕特以診脈〔一〇〕為名耳。為醫或在齊，〔一一〕或在趙。在趙者名扁鵲。
〔一〕正義黃帝八十一難序云：「秦越人與軒轅時扁鵲相類，仍號之為扁鵲。又家於盧國，因命之曰盧醫也。」
〔二〕集解徐廣曰：「『鄭』當為『鄚』。鄚，縣名，今屬河閒。」索隱案：勃海無鄭縣，當作鄚縣，音莫，今屬河閒。
〔三〕索隱為舍長。劉氏云：「守客館之帥。」正義長音丁丈反。
〔四〕索隱隱者，蓋神人。
〔五〕正義過音戈。
〔六〕正義閒音閑。
〔七〕索隱案：舊說云上池水謂水未至地，蓋承取露及竹木上水，取之以和藥，服之三十日，當見鬼物也。
〔八〕索隱方猶邊也。言能隔牆見彼邊之人，則眼通神也。
〔九〕正義五藏謂心、肺、脾、肝、腎也。六府謂大小腸、胃、膽、膀胱、三焦也。王叔和脈經云：「左手脈橫，癥在左；右手脈橫，癥在右。脈，頭大者在上，頭小者在下。兩手脈，結上部者濡，結中部者緩，結三里者豆起。陽邪來見浮洪，陰邪來見沈細，水穀來見堅實。」
〔一〇〕索隱診，鄒氏音丈忍反，劉氏音陳忍反。司馬彪云：「診，占也。」
〔一一〕正義號盧醫。今濟州盧縣。
當晉昭公時，〔一〕諸大夫彊而公族弱，趙簡子為大夫，專國事。簡子疾，五日不知人，〔二〕大夫皆懼，於是召扁鵲。扁鵲入視病，出，董安于問扁鵲，扁鵲曰：「血脈治也，而何怪！昔秦穆公嘗如此，七日而寤。寤之日，告公孫支與子輿〔三〕曰：『我之帝所甚樂。吾所以久者，適有所學也。〔四〕帝告我：「晉國且大亂，五世不安。其後將霸，未老而死。霸者之子且令而國男女無別。」』公孫支書而藏之，秦策於是出。夫獻公之亂，文公之霸，而襄公敗秦師於殽而歸縱淫，此子之所聞。今主君之病與之同，不出三日必閒，閒必有言也。」
〔一〕索隱案左氏，簡子專國在定、頃二公之時，非當昭公之世。且趙系家敘此事亦在定公之初。
〔二〕索隱案：韓子云「十日不知人」，所記異也。
〔三〕索隱案：二子皆秦大夫。公孫支，子桑也。子輿未詳。
〔四〕索隱適音釋。言我適來有所受教命，故云學也。
居二日半，簡子寤，語諸大夫曰：「我之帝所甚樂，與百神游於鈞天，廣樂九奏萬舞，不類三代之樂，其聲動心。有一熊欲援我，帝命我射之，中熊，熊死。有羆來，我又射之，中羆，羆死。帝甚喜，賜我二笥，皆有副。吾見兒在帝側，帝屬我一翟犬，曰：『及而子之壯也以賜之。』帝告我：『晉國且世衰，七世而亡。〔一〕嬴姓將大敗周人於范魁之西，〔二〕而亦不能有也。』」董安于受言，書而藏之。以扁鵲言告簡子，簡子賜扁鵲田四萬畝。
〔一〕正義晉定公、出公、哀公、幽公、烈公、孝公、靜公為七世。靜公二年，為三晉所滅。據此及趙世家，簡子疾在定公之十一年也。
〔二〕正義嬴，趙氏本姓也。周人謂衛也。晉亡之後，趙成侯三年，伐衛，取鄉邑七十三是也。賈逵云「小阜曰魁」也。
其後扁鵲過虢。〔一〕虢太子〔二〕死，〔三〕扁鵲至虢宮門下，問中庶子喜方者〔四〕曰：「太子何病，國中治穰過於眾事？」中庶子曰：「太子病血氣不時，交錯而不得泄，暴發於外，則為中害。精神不能止邪氣，邪氣畜積而不得泄，是以陽緩而陰急，故暴蹶而死。」〔五〕扁鵲曰：「其死何如時？」曰：「雞鳴至今。」曰：「收乎？」〔六〕曰：「未也，其死未能半日也。」「言臣齊勃海秦越人也，家在於鄭，未嘗得望精光侍謁於前也。聞太子不幸而死，臣能生之。」中庶子曰：「先生得無誕之乎？何以言太子可生也！臣聞上古之時，醫有俞跗，〔七〕治病不以湯液醴灑，〔八〕鑱石撟引，案扤毒熨，〔九〕一撥見病之應，因五藏之輸，〔一〇〕乃割皮解肌，訣脈結筋，搦髓腦，揲荒〔一一〕爪幕，〔一二〕湔浣〔一三〕 腸胃，漱滌五藏，練精易形。先生之方能若是，則太子可生也；不能若是而欲生之，曾不可以告咳嬰之兒。」終日，扁鵲仰天歎曰：「夫子之為方也，若以管窺天，以郄視文。越人之為方也，不待切脈 〔一四〕望色〔一五〕聽聲〔一六〕寫形，〔一七〕言病之所在。聞病之陽，論得其陰；聞病之陰，論得其陽。〔一八〕病應見於大表，不出千里，決者至眾，不可曲止也。〔一九〕子以吾言為不誠，試入診太子，當聞其耳鳴而鼻張，〔二〇〕循其兩股以至於陰，當尚溫也。」
〔一〕正義陝州城，古虢國。又陝州河北縣東北下陽故城，古虢，即晉獻公滅者。又洛州氾水縣古東虢國。而未知扁鵲過何者，蓋虢至此並滅也。
〔二〕集解傅玄曰：「虢是晉獻公時先是百二十年滅矣，是時焉得有虢？」索隱案：傅玄云「虢是晉獻所滅，先此百二十餘年，此時焉得有虢」，則此云「虢太子」，非也。然案虢後改稱郭，春秋有郭公，蓋郭之太子也。
〔三〕正義下云「色廢脈亂」，故形靜如死狀也。
〔四〕索隱喜音許既反。喜，好也，愛也。方，方技之人也。正義中庶子，古官號也。喜方，好方術，不書姓名也。
〔五〕索隱蹶音厥。正義釋名云：「蹶，氣從下蹶起上行，外及心脅也。」
〔六〕集解收謂棺斂。
〔七〕索隱音臾附。下又音趺。正義臾附二音。應劭云：「黃帝時將也。」
〔八〕正義上音禮，下山解反。
〔九〕索隱鑱音士咸反，謂石針也。撟音九兆反，謂為按摩之法，夭撟引身，如熊顧鳥伸也。扤音玩，亦謂按摩而玩弄身體使調也。毒熨謂毒病之處以藥物熨帖也。
〔一〇〕索隱音東注反。正義八十一難云：「肺之原出於太淵，心之原出於太陵，肝之原出於太衝，脾之原出於太白，腎之原出於太谿，少陰之原出於兌骨，膽之原出於丘虛，胃之原出於衝陽，三焦之原出於陽池，膀胱之原出於京骨，大腸之原出於合谷，小腸之原出於腕骨。十二經皆以輸為原也。」按：此五藏六府之輸也。
〔一一〕集解徐廣曰：「揲音舌。」索隱搦音女角反。揲音舌。荒，膏荒也。
〔一二〕索隱幕音漠。漠，病也。謂以爪決之。正義以爪決其闌幕也。
〔一三〕正義上子錢反，下胡管反。
〔一四〕正義黃帝素問云：「待切脈而知病。寸口六脈，三陰三陽，皆隨春秋冬夏觀其脈之變，則知病之逆順也。」楊玄操云：「切，按也。」
〔一五〕正義素問云：「面色青，脈當弦急；面色赤，脈當浮而短；面色黑，脈當沈浮而滑也。」
〔一六〕正義素問云：「好哭者肺病，好歌者脾病，好妄言者心病，好呻S吟Y者腎病，好叫呼者肝病也。」
〔一七〕正義素問云：「欲得溫而不欲見人者藏家病，欲得寒而見人者府家病也。」
〔一八〕正義八十一難云：「陰病行陽，陽病行陰，故令幕在陰，俞在陽。」楊玄操云：「腹為陰，五藏幕皆在腹，故云幕皆在陰。背為陽，五藏俞皆在背，故云俞皆在陽。內藏有病則出行於陽，陽俞在背也。外體有病則入行於陰，陰幕在腹也。」鍼法云：「從陽引陰，從陰引陽也。」
〔一九〕索隱止，語助也。不可委曲具言。正義言皆有應見，不可曲言病之止住所在也。
〔二〇〕正義音漲。
中庶子聞扁鵲言，目眩然而不瞚，〔一〕舌撟然而不下，〔二〕乃以扁鵲言入報虢君。虢君聞之大驚，出見扁鵲於中闕，曰：「竊聞高義之日久矣，然未嘗得拜謁於前也。先生過小國，幸而舉之，偏國寡臣〔三〕幸甚。有先生則活，無先生則棄捐填溝壑，長終而不得反。」言末卒，因噓唏服臆，〔四〕魂精泄橫，流涕長潸，〔五〕忽忽承〈目夾〉，〔六〕悲不能自止，容貌變更。扁鵲曰：「若太子病，所謂『尸蹶』者也。夫以陽入陰中，動胃〔七〕繵〔八〕緣，〔九〕中經維絡，〔一〇〕別下於三焦、膀胱，〔一一〕是以陽脈下遂，〔一二〕陰脈上爭，〔一三〕會氣閉而不通，〔一四〕陰上而陽內行，下內鼓而不起，上外絕而不為使，上有絕陽之絡，下有破陰之紐，〔一五〕破陰絕陽，（之）色（已）廢〔一六〕脈亂，故形靜如死狀。太子未死也。夫以陽入陰支蘭藏者生，〔一七〕以陰入陽支蘭藏者死。凡此數事，皆五藏蹶中之時暴作也。良工取之，〔一八〕拙者疑殆。」
〔一〕索隱眩音縣。瞚音舜。
〔二〕索隱撟音紀兆反。撟，舉也。
〔三〕索隱謂虢君自謙，云己是偏遠之國，寡小之臣也。
〔四〕索隱上音皮力反，下音憶。
〔五〕集解徐廣曰：「一云『言未卒，因涕泣交流，噓唏不能自止』也。」索隱潸音山。長潸謂長垂淚也。
〔六〕索隱音接。〈目夾〉即睫也。承〈目夾〉，言淚恆垂以承於睫也。
〔七〕正義八十一難云：「脈居陰部反陽脈見者，為陽入陰中，是陽乘陰也，脈雖時沈濇而短，此謂陽中伏陰也。脈居陽部而陰脈見者，是陰乘陽也，脈雖時沈滑而長，此謂陰中伏陽也。胃，水穀之海也。」
〔八〕索隱音直延反。
〔九〕正義繵音直延反。繵緣謂脈纏繞胃也。素問云「延緣落，絡脈也」，恐非此義也。
〔一〇〕集解徐廣曰：「維，一作『結』。」正義八十一難云：「十二經脈，十五絡脈，陽維陰維之脈也。」
〔一一〕正義八十一難云：「三焦者，水穀之道路，氣之所終始也。上焦在心下，下鬲在胃上口也。中焦在胃中脘，不上不下也。下焦在臍下，當膀胱上口也。膀胱者，津液之府也，溺九升九合也。」言經絡下于三焦及膀胱也。
〔一二〕集解徐廣曰：「一作『隊』。」
〔一三〕正義遂音直類反。素問云：「陽脈下遂難反，陰脈上爭如弦也。」
〔一四〕正義八十一難云：「府會太倉，藏會季脅，筋會陽陵泉，髓會絕骨，血會鬲俞，骨會大杼，脈會大淵，氣會三焦，此謂八會也。」
〔一五〕正義女九反。素問云：「紐，赤脈也。」
〔一六〕集解徐廣曰：「一作『發』。」
〔一七〕正義素問云：「支者順節，蘭者橫節，陰支蘭膽藏也。」
〔一八〕正義八十一難云：「知一為下工，知二為中工，知三為上工。上工者十全九，中工者十全八，下工者十全六。」呂廣云：「五藏一病輒有五，解一藏為下工，解三藏為中工，解五藏為上工也。」
扁鵲乃使弟子子陽〔一〕厲鍼砥石，〔二〕以取外三陽五會〔三〕。有閒，太子蘇。乃使子豹為五分之熨，以八減之齊〔四〕和煮之，以更〔五〕熨兩脅下。太子起坐。更適陰陽，但服湯二旬而復故。故天下盡以扁鵲為能生死人。扁鵲曰：「越人非能生死人也，此自當生者，越人能使之起耳。」
〔一〕索隱陽，扁鵲之弟子也。
〔二〕索隱鍼音針。厲謂磨也。砥音脂。
〔三〕正義素問云：「手足各有三陰三陽：太陰，少陰，厥陰；太陽，少陽，陽明也。五會謂百會、胸會、聽會、氣會、臑會也。」
〔四〕索隱五分之熨，八減之齊。案：言五分之熨者，謂熨之令溫暖之氣入五分也。八減之齊者，謂藥之齊和所減有八。並越人當時有此方也。
〔五〕正義格彭反。
扁鵲過齊，齊桓侯客之。〔一〕入朝見，曰：「君有疾在腠理，〔二〕不治將深。」桓侯曰：「寡人無疾。」扁鵲出，桓侯謂左右曰：「醫之好利也，欲以不疾者為功。」後五日，扁鵲復見，曰：「君有疾在血脈，不治恐深。」桓侯曰：「寡人無疾。」扁鵲出，桓侯不悅。後五日，扁鵲復見，曰；「君有疾在腸胃閒，不治將深。」桓侯不應。扁鵲出，桓侯不悅。後五日，扁鵲復見，望見桓侯而退走。桓侯使人問其故。扁鵲曰：「疾之居腠理也，湯熨之所及也；在血脈，鍼石之所及也；其在腸胃，酒醪之所及也；其在骨髓，雖司命無柰之何。今在骨髓，臣是以無請也。」後五日，桓侯體病，使人召扁鵲，扁鵲已逃去。桓侯遂死。
〔一〕集解傅玄曰：「是時齊無桓侯。」駰謂是齊侯田和之子桓公午也。索隱案：傅玄曰「是時齊無桓侯」。裴駰云「謂是齊侯田和之子桓公午也」。蓋與趙簡子頗亦相當。
〔二〕正義上音湊，謂皮膚。
使聖人預知微，能使良醫得蚤從事，則疾可已，身可活也。人之所病，病疾多；〔一〕而醫之所病，病道少。〔二〕故病有六不治：驕恣不論於理，一不治也；輕身重財，二不治也；衣食不能適，三不治也；陰陽并，藏氣不定，四不治也；形羸不能服藥，五不治也；信巫不信醫，六不治也。有此一者，則重難治也。
〔一〕正義病厭患多也，言人厭患疾病多甚也。
〔二〕集解徐廣曰；「所病猶療病也。」
扁鵲名聞天下。過邯鄲，聞貴婦人，即為帶下醫；過雒陽，聞周人愛老人，即為耳目痹〔一〕醫；來入咸陽，聞秦人愛小兒，即為小兒醫：隨俗為變。秦太醫令李醯自知伎不如扁鵲也，使人刺殺之。至今天下言脈者，由扁鵲也。
〔一〕索隱音必二反。
太倉公者，齊太倉長，臨菑人也，姓淳于氏，名意。〔一〕少而喜醫方術。高后八年，更受師同郡元里公乘陽慶。〔二〕慶年七十餘，無子，使意盡去其故方，更悉以禁方予之，傳黃帝、扁鵲之脈書，五色診病，〔三〕知人死生，決嫌疑，定可治，及藥論，甚精。受之三年，為人治病，決死生多驗。然左右行游諸侯，不以家為家，或不為人治病，病家多怨之者。
〔一〕正義括地志云：「淳于國城在密州安丘縣東北三十里，古之斟灌國也。春秋『州公如曹』，傳云『冬，淳于公如曹』。注水經云『淳于縣，故夏后氏之斟灌國也，周武王以封淳于公，號淳于國也』。」
〔二〕正義百官表云公乘，第八爵也。顏師古云：「言其得乘公之車也。」
〔三〕正義八十一難云：「五藏有色，皆見於面，亦當與寸口尺內相應也。」其面色與相應，已見前也。
文帝四年中，人上書言意，以刑罪當傳西之長安。〔一〕意有五女，隨而泣。意怒，罵曰：「生子不生男，緩急無可使者！」於是少女緹縈傷父之言，〔二〕乃隨父西。上書曰：「妾父為吏，齊中稱其廉平，今坐法當刑。妾切痛死者不可復生而刑者不可復續，〔三〕雖欲改過自新，其道莫由，終不可得。妾願入身為官婢，以贖父刑罪，使得改行自新也。」書聞，上悲其意，此歲中亦除肉刑法。〔四〕
〔一〕索隱傳音竹戀反。傳，乘傳送之。
〔二〕索隱緹音啼。縈音紆營反。
〔三〕集解徐廣曰：「一作『贖』。」
〔四〕集解徐廣曰：「案年表孝文十二年除肉刑。」正義漢書刑法志云「孝文帝即位十三年，除肉刑三」。孟康云：「黥劓二，左右趾一，凡三也。」班固詩曰：「三王德彌薄，惟後用肉刑。太倉令有罪，就遞長安城。自恨身無子，困急獨煢煢。小女痛父言，死者不可生。上書詣闕下，思古歌雞鳴。憂心摧折裂，晨風揚激聲。聖漢孝文帝，惻然感至情。百男何憒憒，不如一緹縈！」
意家居，詔召問所為治病死生驗者幾何人也，主名為誰。
詔問故太倉長臣意：「方伎所長，及所能治病者？〔一〕有其書無有？皆安受學？受學幾何歲？嘗有所驗，何縣里人也？何病？醫藥已，其病之狀皆何如？具悉而對。」臣意對曰：
〔一〕集解徐廣曰：「一作『為』，為亦治。」
自意少時，喜醫藥，醫藥方試之多不驗者。至高后八年〔一〕，得見師臨菑元里公乘陽慶。慶年七十餘，意得見事之。謂意曰：「盡去而方書，非是也。慶有古先道遺傳黃帝、扁鵲之脈書，五色診病，知人生死，決嫌疑，定可治，及藥論書，甚精。我家給富，心愛公，欲盡以我禁方書悉教公。」臣意即曰：「幸甚，非意之所敢望也。」臣意即避席再拜謁，受其脈書上下經、五色診、奇咳〔二〕術、揆度陰陽外變、藥論、石神、接陰陽禁書，受讀解驗之，可一年所。明歲即驗之，有驗，然尚未精也。要事之三年所，即嘗已為人治，診病決死生，有驗，精良。今慶已死十年所，臣意年盡三年，年三十九歲也。
〔一〕集解徐廣曰：「意年三十六。」
〔二〕集解奇音羈。咳音該。正義八十一難云：「奇經八脈者，有陽維，有陰維，有陽蹻，有陰蹻，有衝，有督，有任，有帶之脈。凡此八者，皆不拘於經，故云奇經八脈也。」顧野王云：「胲當也。」又云：「胲指毛皮也。」蓺文志有五音奇胲用兵二十六卷。許慎云：「胲，軍中約也。」
齊侍御史成自言病頭痛，臣意診其脈，告曰：「君之病惡，不可言也。」即出，獨告成弟昌曰：「此病疽〔一〕也，內發於腸胃之閒，後五日當腫，〔二〕後八日嘔膿〔三〕死。」成之病得之飲酒且內。成即如期死。所以知成之病者，臣意切其脈，得肝氣。肝氣濁〔四〕而靜，〔五〕此內關之病也。〔六〕脈法曰「脈長而弦，不得代四時者，〔七〕其病主在於肝。和即經主病也，〔八〕代則絡脈有過」。〔九〕經主病和者，其病得之筋髓裏。其代絕而脈賁者，病得之酒且內。所以知其後五日而腫，八日嘔膿死者，切其脈時，少陽初代。代者經病，病去過人，人則去。絡脈主病，當其時，少陽初關一分，故中熱而膿未發也，及五分，則至少陽之界，〔一〇〕及八日，則嘔膿死，故上二分而膿發，至界而腫，盡泄而死。熱上則熏陽明，爛流絡，流絡動則脈結發，脈結發則爛解，故絡交。熱氣已上行，至頭而動，故頭痛。
〔一〕集解七如反。
〔二〕正義上於恭反，下之勇反。
〔三〕正義女東反。
〔四〕集解徐廣曰：「一作『黽』。」
〔五〕集解徐廣曰；「一作『清』。」
〔六〕正義八十一難云：「關遂入尺為內關。」呂廣云；「脈從關至尺澤，名內關也。」
〔七〕正義王叔和脈經云：「來數而中止，不能自還，因而復動者，名曰代。代者死。」素問曰：「病在心，愈在夏，甚於冬；病在脾，愈在秋，甚於春；病在肺，愈在冬，甚於夏；病在腎，愈在春，甚於夏；病在肝，愈在夏，甚於秋也。」
〔八〕正義王叔和脈經云：「脈長而弦，病於肝也。」素問云：「得病於筋，肝之和也。」
〔九〕正義素問云：「脈有不及，有太過，有經，有絡。和即經主病，代則絡有過也。」八十一難云：「關之前者，陽之動也，脈當見九分而浮。過者法曰太過，減者法曰不及。遂上魚際為溢，為外關內格，此陰乘之脈也。關以後者，陰之動也，脈當見一寸而沈。過者法曰太過，減者法曰不及。遂入尺為覆，為內關外格，此陽乘之脈也。故曰覆溢，是其真藏之脈，人不病而死也。」呂廣云：「過九分，出一寸，各名太過也。不及九分，至二分或四分五分，此太過。不滿一寸，見八分或五分六分，此不及。」
〔一〇〕集解徐廣曰：「一作『分』。上章曰『肝與心相去五分，故曰五日盡』也。」正義王叔和脈經云：「分別三門（鏡）〔境〕界脈候所主，云從魚際至高骨，卻行一寸，其中名曰寸口；其自高骨從寸至尺，名曰尺澤，故曰尺。寸後尺前，名曰關。陽出陰入，以關為界，陽出三分，故曰三陰三陽。陽生於尺，動於寸；陰生於寸，動於尺。寸主射上焦，出頭及皮毛，竟手。關主射中焦，腹及於腰。尺主射下焦，少腹至足也。」
齊王中子諸嬰兒小子病，召臣意診切其脈，告曰：「氣鬲病。病使人煩懣，食不下，時嘔沫。病得之（少）〔心〕憂，數忔食飲。」〔一〕臣意即為之作下氣湯以飲之，一日氣下，二日能食，三日即病愈。所以知小子之病者，診其脈，心氣也，濁〔二〕躁而經也，此絡陽病也。脈法曰「脈來數疾去難而不一者，病主在心」。周身熱，脈盛者，為重陽。〔三〕重陽者，逿心主。〔四〕故煩懣食不下則絡脈有過，絡脈有過則血上出，血上出者死。此悲心所生也，病得之憂也。
〔一〕索隱忔音疑乙反。忔者，風痺忔然不得動也。
〔二〕集解徐廣曰：「一作『黽』，又作『猛』。」
〔三〕索隱上音直隴反。
〔四〕集解徐廣曰：「逿音唐。逿者，盪也。謂病盪心者，猶刺其心。」索隱逿，依字讀。正義八十一難云：「手心主中宮，在中部。」楊玄操云：「手心主胞絡也。自臍已上至帶鬲為中焦也。」
齊郎中令循病，眾醫皆以為蹶入中，而刺之。臣意診之，曰：「湧疝也，〔一〕令人不得前後溲。」〔二〕循曰：「不得前後溲三日矣。」臣意飲以火齊湯，〔三〕一飲得前〔後〕溲，再飲大溲，三飲而疾愈。病得之內。所以知循病者，切其脈時，右口氣急，〔四〕脈無五藏氣，右口〔五〕脈大而數。數者中下熱而湧，左為下，右為上，皆無五藏應，故曰湧疝。中熱，故溺赤也。〔六〕
〔一〕索隱上音勇。下音訕，所諫反。鄒誕生疝音山也。
〔二〕索隱溲音所留反。前溲謂小便。後溲，大便也。
〔三〕正義飲，於禁反。
〔四〕集解徐廣曰：「右，一作『有』。」正義王叔和脈經云：「右手寸口乃氣口也。」
〔五〕正義謂右手寸口也。
〔六〕正義溺，徒弔反。
齊中御府長信病，臣意入診其脈，告曰：「熱病氣也。然暑汗，脈少衰，不死。」曰：「此病得之當浴流水而寒甚，已則熱。」信曰：「唯，然！〔一〕往冬時，為王使於楚，至莒縣〔二〕陽周水，而莒橋梁頗壞，信則擥〔三〕車轅未欲渡也，馬驚，即墮，信身入水中，幾死，吏即來救信，出之水中，衣盡濡，有閒而身寒，已熱如火，至今不可以見寒。」臣意即為之液湯火齊逐熱，一飲汗盡，再飲熱去，三飲病已。即使服藥，出入二十日，身無病者。所以知信之病者，切其脈時，并陰。脈法曰「熱病陰陽交者死」。切之不交，并陰。并陰者，脈順清而愈，其熱雖未盡，猶活也。腎氣有時閒濁，〔四〕在太陰脈口而希，是水氣也。腎固主水，故以此知之。失治一時，即轉為寒熱。
〔一〕正義唯，惟癸反。
〔二〕正義莒，密州縣。
〔三〕正義音牽。
〔四〕集解徐廣曰：「一作『黽』。」
齊王太后病，召臣意入診脈，曰：「風癉客脬，〔一〕難於大小溲，溺赤。」臣意飲以火齊湯，一飲即前後溲，再飲病已，溺如故。病得之流汗出潃。〔二〕潃者，去衣而汗晞也。所以知齊王太后病者，臣意診其脈，切其太陰之口，溼然風氣也。脈法曰「沈之而大堅，〔三〕浮之而大緊者，〔四〕病主在腎」。腎切之而相反也，脈大而躁。大者，膀胱氣也；躁者，中有熱而溺赤。
〔一〕索隱癉，病也，音亶。脬音普交反，字或作「胞」。正義癉音單旱（也）〔反〕。脬亦作「胞」，膀胱也。言風癉之病客居在膀胱。
〔二〕索隱劉氏音巡。
〔三〕正義沈，一作「深」。王叔和脈經云：「脈大而堅，病出於腎也。」
〔四〕正義緊音吉忍反。素問云：「脈短實而數，有似切繩，名曰緊也。」
齊章武里曹山跗病，〔一〕臣意診其脈，曰：「肺消癉也，加以寒熱。」即告其人曰：「死，不治。適其共養，此不當醫〔二〕治。」法曰「後三日而當狂，妄起行，欲走；後五日死」。即如期死。山跗病得之盛怒而以接內。所以知山跗之病者，臣意切其脈，肺氣熱也。脈法曰「不平不鼓，形獘」。〔三〕此五藏高之遠數以經病也，故切之時不平而代。〔四〕不平者，血不居其處；代者，時參擊並至，乍躁乍大也。此兩絡脈絕，故死不治。所以加寒熱者，言其人尸奪。尸奪者，形獘；形獘者，不當關灸鑱石及飲毒藥也。臣意未往診時，齊太醫先診山跗病，灸其足少陽脈口，而飲之半夏丸，病者即泄注，腹中虛；又灸其少陰脈，是壞肝剛絕深，如是重損病者氣，以故加寒熱。所以後三日而當狂者，肝一絡連屬結絕乳下陽明，〔五〕故絡絕，開陽明脈，陽明脈傷，即當狂走。後五日死者，肝與心相去五分，故曰五日盡，盡即死矣。
〔一〕索隱跗，方符反。
〔二〕索隱適音釋。共音恭。案：謂山跗家適近所持財物共養我，我不敢當，以言其人不堪療也。
〔三〕集解徐廣曰：「一作『散』。」正義王叔和脈經云：「平謂春肝木王，其脈細而長；夏心火王，其脈洪大而散；六月脾土王，其脈大阿阿而緩；秋肺金王，其脈浮濇而短；冬腎水王，其脈沈而滑：名平脈也。」
〔四〕正義素問云：「血氣易處曰不平，脈候動不定曰代。」
〔五〕正義素問云：「乳下陽明，胃絡也。」
齊中尉潘滿如病少腹痛，〔一〕臣意診其脈，曰：「遺積瘕也。」〔二〕臣意即謂齊太僕臣饒、內史臣繇曰：「中尉不復自止於內，則三十日死。」後二十餘日，溲血死。病得之酒且內。所以知潘滿如病者，臣意切其脈深小弱，其卒然合〔三〕合也，是脾氣也〔四〕。右脈口氣至緊小，〔五〕見瘕氣也。以次相乘，故三十日死。三陰俱摶者，〔六〕如法；不俱摶者，決在急期；一摶一代者，近也。故其三陰摶，溲血如前止。〔七〕
〔一〕正義少音式妙反。王叔和脈經云：「脈急，疝瘕少腹痛也。」
〔二〕索隱劉氏音加雅反，舊音遐，鄒氏音嫁。正義龍魚河圖云：「犬狗魚鳥不熟食之，成瘕痛。」
〔三〕集解徐廣曰：「一云『來然合』。」
〔四〕正義卒音蔥忽反。卒，一本作「來」。素問云：「疾病之生，生於五藏。五藏之合，合於六府。肝合氣於膽，心合氣於小腸，脾合氣於胃，肺合氣於大腸，腎合氣於膀胱。三焦內主勞。」
〔五〕正義上音結忍反。
〔六〕正義如淳云：「音徒端反。」素問云：「左脈口曰少陰，少陰之前名厥陰，右脈口曰太陰，此三陰之脈也。」
〔七〕集解徐廣曰：「前，一作『筋』也。」
陽虛侯相趙章病，召臣意。眾醫皆以為寒中，臣意診其脈曰：「迵風。」〔一〕迵風者，飲食下嗌〔二〕而輒出不留。法曰「五日死」，而後十日乃死。病得之酒。所以知趙章之病者，臣意切其脈，脈來滑，是內風氣也。飲食下嗌而輒出不留者，法五日死，皆為前分界法。〔三〕後十日乃死，所以過期者，其人嗜粥，故中藏實，中藏實故過期。師言曰「安穀者過期，不安穀者不及期」。
〔一〕集解迵音洞。言洞徹入四支。索隱下云「飲食下嗌輒出之」，是風疾洞徹五藏，故曰迵風。
〔二〕集解音益，謂喉下也。
〔三〕正義分，扶問反。
濟北王病，召臣意診其脈，曰：「風蹶胸滿。」即為藥酒，盡三石，病已。得之汗出伏地。所以知濟北王病者，臣意切其脈時，風氣也，心脈濁。〔一〕病法「過入其陽，陽氣盡而陰氣入」。陰氣入張，則寒氣上而熱氣下，故胸滿。汗出伏地者，切其脈，氣陰。陰氣者，病必入中，出及瀺水也。〔二〕
〔一〕集解徐廣曰：「一作『黽』。」
〔二〕索隱瀺音士咸反。正義顧野王云：「手足液，身體汋。音常灼反。」
齊北宮司空命婦〔一〕出於〔二〕病，眾醫皆以為風入中，病主在肺，〔三〕刺其足少陽脈。臣意診其脈，曰：「病氣疝，客於膀胱，難於前後溲，而溺赤。病見寒氣則遺溺，使人腹腫。」出於病得之欲溺不得，因以接內。所以知出於病者，切其脈大而實，其來難，是蹶陰之動也。〔四〕脈來難者，疝氣之客於膀胱也。腹之所以腫者，言蹶陰之絡結小腹也。蹶陰有過則脈結動，動則腹腫。臣意即灸其足蹶陰之脈，左右各一所，即不遺溺而溲清，小腹痛止。即更為火齊湯以飲之，三日而疝氣散，即愈。
〔一〕集解徐廣曰：「一作『奴』。奴蓋女奴。」
〔二〕正義命婦名也。
〔三〕集解徐廣曰：「一作『肝』。」
〔四〕正義鄒〔云〕：「厥陰之脈也。」
故濟北王阿母〔一〕自言足熱而懣，臣意告曰：「熱蹶也。」則刺其足心各三所，案之無出血，病旋已。〔二〕病得之飲酒大醉。
〔一〕集解徐廣曰：「濟，一作『齊王』。」索隱案：是王之嬭母也。正義服虔云：「乳母也。」鄭〔云〕：「慈己者。」
〔二〕索隱言尋則已止也。正義謂旋轉之閒，病則已止也。
濟北王召臣意診脈諸女子侍者，至女子豎，豎無病。臣意告永巷長曰：「豎傷脾，不可勞，法當春嘔血死。」臣意言王曰：「才人女子豎何能？」王曰：「是好為方，多伎能，為所是案法新，〔一〕往年市之民所，四百七十萬，曹偶四人。」〔二〕王曰：「得毋有病乎？」臣意對曰：「豎病重，在死法中。」王召視之，其顏色不變，以為不然，不賣諸侯所。至春，豎奉劍從王之廁，王去，豎後，王令人召之，即仆於廁，〔三〕嘔血死。病得之流汗。流汗者，（同）法病內重，毛髮而色澤，脈不衰，此亦（關）內〔關〕之病也。
〔一〕集解徐廣曰：「所，一作『取』。」索隱謂於舊方技能生新意也。
〔二〕索隱案：當今之四千七百貫也。曹偶猶等輩也。
〔三〕索隱仆音赴，又音步北反。
齊中大夫病齲齒，〔一〕臣意灸其左大陽明脈，即為苦參湯，日嗽三升，出入五六日，病已。得之風，及臥開口，食而不嗽。
〔一〕正義上丘羽反。釋名云：「齲，朽也。蟲齧之，缺朽也。」
菑川王美人懷子而不乳，〔一〕來召臣意。臣意往，飲以莨；〔二〕藥一撮，以酒飲之，旋乳。〔三〕臣意復診其脈，而脈躁。躁者有餘病，即飲以消石一齊，出血，血如豆比五六枚。〔四〕
〔一〕索隱乳音人喻反。乳，生也。
〔二〕正義浪宕二音。
〔三〕索隱旋乳者，言迴旋即生也。
〔四〕索隱比音必利反。
齊丞相舍人奴從朝入宮，臣意見之食閨門外，望其色有病氣。臣意即告宦者平。平好為脈，學臣意所，臣意即示之舍人奴病，告之曰：「此傷脾氣也，當至春鬲塞不通，不能食飲，法至夏泄血死。」宦者平即往告相曰：「君之舍人奴有病，病重，死期有日。」相君曰：「卿何以知之？」曰：「君朝時入宮，君之舍人奴盡食閨門外，平與倉公立，即示平曰，病如是者死。」相即召舍人（奴）而謂之曰：「公奴有病不？」舍人曰：「奴無病，身無痛者。」至春果病，至四月，泄血死。所以知奴病者，脾氣周乘五藏，傷部而交，故傷脾之色也，望之殺然黃，〔一〕察之如死青之茲。眾醫不知，以為大蟲，〔二〕不知傷脾。所以至春死病者，胃氣黃，黃者土氣也，土不勝木，故至春死。所以至夏死者，脈法曰「病重而脈順清者曰內關」，內關之病，人不知其所痛，心急然無苦。若加以一病，死中春；一愈順，及一時。其所以四月死者，診其人時愈順。愈順者，人尚肥也。奴之病得之流汗數出，（灸）〔炙〕於火而以出見大風也。
〔一〕集解徐廣曰：「殺音蘇葛反。」正義殺，蘇亥反。
〔二〕索隱即蚖虫也。
菑川王病，召臣意診脈，曰：「蹶上〔一〕為重，頭痛身熱，使人煩懣。」〔二〕臣意即以寒水拊其頭，〔三〕刺足陽明脈，左右各三所，病旋已。病得之沐髮未乾而臥。診如前，所以蹶，頭熱至肩。
〔一〕正義時掌反。蹶，逆氣上也。
〔二〕正義亡本反。非但有煩也。
〔三〕索隱拊音附，又音撫。
齊王黃姬兄黃長卿家有酒召客，召臣意。諸客坐，未上食。臣意望見王后弟宋建，告曰：「君有病，往四五日，君要脅痛不可俛仰，〔一〕又不得小溲。不亟治，病即入濡腎。及其未舍五藏，急治之。病方今客腎濡，〔二〕此所謂『腎痺』也。」宋建曰：「然，建故有要脊痛。往四五日，天雨，黃氏諸倩〔三〕見建家京下方石〔四〕，即弄之，建亦欲效之，效之不能起，即復置之。暮，要脊痛，不得溺，至今不愈。」建病得之好持重。所以知建病者，臣意見其色，太陽色乾，腎部上及界要以下者枯四分所，故以往四五日知其發也。臣意即為柔湯使服之，十八日所而病愈。
〔一〕正義上音免。
〔二〕正義濡，溺也。病方客在腎，欲溺，腎也。
〔三〕集解徐廣曰：「倩者，女婿也。」駰案：方言曰「東齊之閒，婿謂之倩」。郭璞曰「言可假倩也」。正義倩音七姓反。
〔四〕集解徐廣曰：「京者，倉廩之屬也。」
濟北王侍者韓女病要背痛，寒熱，眾醫皆以為寒熱也。臣意診脈，曰：「內寒，月事不下也。」即竄以藥，〔一〕旋下，病已。病得之欲男子而不可得也。所以知韓女之病者，診其脈時，切之，腎脈也，嗇而不屬。嗇而不屬者，其來難，堅，故曰月不下。肝脈弦，出左口，故曰欲男子不可得也。
〔一〕索隱謂以燻燻之，故云。竄音七亂反。
臨菑氾〔一〕里女子薄吾病甚，眾醫皆以為寒熱篤，當死，不治。臣意診其脈，曰：「蟯瘕。」〔二〕蟯瘕為病，腹大，上膚黃麤，循之戚戚然。臣意飲以芫華一撮，即出蟯可數升，病已，三十日如故。病蟯得之於寒溼，寒溼氣宛〔三〕篤不發，化為蟲。臣意所以知薄吾病者，切其脈，循其尺，〔四〕其尺索刺麤，而毛美奉髮〔五〕，是蟲氣也。其色澤者，中藏無邪氣及重病。
〔一〕索隱氾音凡。
〔二〕集解徐廣曰：「蟯音饒。」索隱音饒檟，舊音遶遐。正義人腹中短蟲。
〔三〕集解音鬱。索隱又如字。
〔四〕正義王叔和云：「寸，關，尺。寸謂三分，尺謂八分。寸口在關上，尺在關下。寸、關、尺共有一寸九分也。」
〔五〕集解徐廣曰：「奉，一作『奏』，又作『秦』。」索隱循音巡。案：謂手循其尺索也。刺音七賜反。麤音七胡反。言循其尺索，刺人手而麤，是婦人之病也。徐氏云奉一作「奏」，非其義也。又云一作「秦」，秦謂螓首，言髮如蠐螬，事蓋近也。
齊淳于司馬病，臣意切其脈，告曰：「當病迵風。迵風之狀，飲食下嗌輒後之。〔一〕病得之飽食而疾走。」淳于司馬曰：「我之王家食馬肝，食飽甚，見酒來，即走去，驅疾至舍，即泄數十出。」臣意告曰：「為火齊米汁飲之，七八日而當愈。」時醫秦信在旁，臣意去，信謂左右閣都尉〔二〕曰：「意以淳于司馬病為何？」曰：「以為迵風，可治。」信即笑曰：「是不知也。淳于司馬病，法當後九日死。」即後九日不死，其家復召臣意。臣意往問之，盡如意診。臣即為一火齊米汁，使服之，七八日病已。所以知之者，診其脈時，切之，盡如法。其病順，故不死。
〔一〕集解徐廣曰：「如廁。」
〔二〕索隱案：閣者，姓也，為都尉。一云閣即宮閣，都尉掌之，故曰閣都尉也。
齊中郎破石病，臣意診其脈，告曰：「肺傷，不治，當後十日丁亥溲血死。」即後十一日，溲血而死。破石之病，得之墮馬僵石上。所以知破石之病者，切其脈，得肺陰氣，其來散，數道至而不一也。色又乘之。所以知其墮馬者，切之得番陰脈。〔一〕番陰脈入虛裏，乘肺脈。肺脈散者，固色變也乘也。所以不中期死者，師言曰：「病者安穀即過期，不安穀則不及期」。其人嗜黍，黍主肺，故過期。所以溲血者，診脈法曰「病養喜陰處者順死，養喜陽處者逆死」。其人喜自靜，不躁，又久安坐，伏几而寐，故血下泄。
〔一〕索隱番音芳袁反。
齊王侍醫遂病，自練五石服之。臣意往過之，遂謂意曰：「不肖有病，幸診遂也。」臣意即診之，告曰：「公病中熱。論曰『中熱不溲者，不可服五石』。石之為藥精悍，公服之不得數溲，亟勿服。色將發臃。」遂曰：「扁鵲曰『陰石以治陰病，陽石以治陽病』。夫藥石者有陰陽水火之齊，故中熱，即為陰石柔齊治之；中寒，即為陽石剛齊治之。」臣意曰：「公所論遠矣。扁鵲雖言若是，然必審診，起度量，立規矩，稱權衡，合色脈〔一〕表裏有餘不足順逆之法，參其人動靜與息相應，乃可以論。論曰『陽疾處內，陰形應外者，不加悍藥及鑱石』。夫悍藥入中，則邪氣辟矣，〔二〕而宛氣愈深〔三〕。診法曰『二陰應外，一陽接內者，不可以剛藥』。剛藥入則動陽，陰病益衰，陽病益箸，邪氣流行，為重困於俞，〔四〕忿發為疽。」意告之後百餘日，果為疽發乳上，入缺盆，死。〔五〕此謂論之大體也，必有經紀。拙工有一不習，文理陰陽失矣。
〔一〕集解徐廣曰：「合，一作『占』。」
〔二〕索隱辟音必亦反，猶聚也。
〔三〕索隱愈音庾。
〔四〕集解徐廣曰：「音始喻反。」
〔五〕索隱按：缺盆，人乳房上骨名也。
齊王故為陽虛侯時，病甚，〔一〕眾醫皆以為蹶。臣意診脈，以為痺，根在右脅下，大如覆杯，令人喘，逆氣不能食。臣意即以火齊粥且飲，六日氣下；即令更服丸藥，出入六日，病已。病得之內。診之時不能識其經解，大識其病所在。
〔一〕集解徐廣曰：「齊悼惠王子也，名將廬，以文帝十六年為齊王，即位十一年卒，謚孝王。」
臣意嘗診安陽武都里成開方，開方自言以為不病，臣意謂之病苦沓風，〔一〕三歲四支不能自用，使人瘖，〔二〕瘖即死。今聞其四支不能用，瘖而未死也。病得之數飲酒以見大風氣。所以知成開方病者，診之，其脈法奇咳言曰「藏氣相反者死」。〔三〕切之，得腎反肺，〔四〕法曰「三歲死」也。
〔一〕索隱沓音徒合反，風病之名也。
〔二〕集解徐廣曰：「一作『脊』，音才亦反。」索隱瘖者，失音也，讀如音。又作「厝」。厝者，置也。言使人運置其手足也。
〔三〕集解徐廣曰：「反，一作『及』。」
〔四〕集解徐廣曰；「反，一作『及』。」
安陵阪里公乘項處病，〔一〕臣意診脈，曰：「牡疝。」〔二〕牡疝在鬲下，上連肺。病得之內。臣意謂之：「慎毋為勞力事，為勞力事則必嘔血死。」處後蹴〔三〕踘，〔四〕要蹶寒，汗出多，即嘔血。臣意復診之，曰：「當旦日日夕死。」〔五〕即死。病得之內。所以知項處病者，切其脈得番陽。〔六〕番陽入虛裏，處旦日死。一番一絡者，〔七〕牡疝也。
〔一〕索隱案：公乘，官名也。項，姓；處，名。故上云倉公之師，元里公乘陽慶，亦然也。
〔二〕索隱上音母，下音色諫反。
〔三〕集解徐廣曰：「一作『噏』。」
〔四〕正義上千六反，下九六反，謂打毬也。
〔五〕索隱案：旦日，明日也。言明日之夕死也。
〔六〕索隱脈病之名曰番陽者，以言陽脈之翻入虛裏也。
〔七〕集解徐廣曰：「絡，一作『結』。」
臣意曰：他所診期決死生及所治已病眾多，久頗忘之，不能盡識，不敢以對。
問臣意：「所診治病，病名多同而診異，或死或不死，何也？」對曰：「病名多相類，不可知，故古聖人為之脈法，以起度量，立規矩，縣權衡，案繩墨，調陰陽，別人之脈各名之，與天地相應，參合於人，故乃別百病以異之，有數者能異之，〔一〕無數者同之。然脈法不可勝驗，診疾人以度異之，乃可別同名，命病主在所居。今臣意所診者，皆有診籍。所以別之者，臣意所受師方適成，師死，以故表籍所診，期決死生，觀所失所得者合脈法，以故至今知之。」
〔一〕索隱數音色住反。謂術數之人乃可異其狀也。
問臣意曰：「所期病決死生，或不應期，何故？」對曰：「此皆飲食喜怒不節，或不當飲藥，或不當鍼灸，以故不中期死也。」
問臣意：「意方能知病死生，論藥用所宜，諸侯王大臣有嘗問意者不？及文王病時，〔一〕不求意診治，何故？」對曰：「趙王、膠西王、濟南王、吳王皆使人來召臣意，臣意不敢往。文王病時，臣意家貧，欲為人治病，誠恐吏以除拘臣意也，〔二〕故移名數，左右〔
三〕不脩家生，出行游國中，問善為方數者事之久矣，〔四〕見事數師，〔五〕悉受其要事，盡其方書意，及解論之。身居陽虛侯國，因事侯。侯入朝，臣意從之長安，以故得診安陵項處等病也。」
〔一〕集解徐廣曰：「齊文王也，以文帝十五年卒。」
〔二〕集解徐廣曰：「時諸侯得自拜除吏。」
〔三〕正義以名籍屬左右之人。
〔四〕索隱數音「術數」之「數」。
〔五〕正義上色庾反。
問臣意：「知文王所以得病不起之狀？」臣意對曰：「不見文王病，然竊聞文王病喘，頭痛，目不明。臣意心論之，以為非病也。以為肥而蓄精，身體不得搖，骨肉不相任，故喘，不當醫治。脈法曰『
年二十脈氣當趨，年三十當疾步，年四十當安坐，年五十當安臥，年六十已上氣當大董』。〔一〕文王年未滿二十，方脈氣之趨也而徐之，不應天道四時。後聞醫灸之即篤，此論病之過也。臣意論之，以為神氣爭而邪氣入，非年少所能復之也，以故死。所謂氣者，當調飲食，擇晏日，車步廣志，以適筋骨肉血脈，以瀉氣。故年二十，是謂『易』。〔二〕法不當砭灸，砭灸至氣逐。」
〔一〕集解徐廣曰：「董謂深藏之。一作『堇』。」索隱堇音謹。
〔二〕集解徐廣曰：「一作『賀』，又作『質』。」
問臣意：「師慶安受之？聞於齊諸侯不？」對曰：「不知慶所師受。慶家富，善為醫，不肯為人治病，當以此故不聞。慶又告臣意曰：『慎毋令我子孫知若學我方也。』」
問臣意：「師慶何見於意而愛意，欲悉教意方？」對曰：「臣意不聞師慶為方善也。意所以知慶者，意少時好諸方事，臣意試其方，皆多驗，精良。臣意聞菑川唐里公孫光善為古傳方，〔一〕臣意即往謁之。得見事之，受方化陰陽及傳語法，〔二〕臣意悉受書之。臣意欲盡受他精方，公孫光曰：『吾方盡矣，不為愛公所。〔三〕吾身已衰，無所復事之。是吾年少所受妙方也，悉與公，毋以教人。』臣意曰：『得見事侍公前，悉得禁方，幸甚。意死不敢妄傳人。』居有閒，公孫光閒處，〔四〕臣意深論方，見言百世為之精也。師光喜曰：『公必為國工。吾有所善者皆疏，同產處臨菑，善為方，吾不若，其方甚奇，非世之所聞也。吾年中時，〔五〕嘗欲受其方，楊中倩〔六〕不肯，曰「若非其人也」。胥與公往見之，〔七〕當知公喜方也。其人亦老矣，其家給富。』時者未往，會慶子男殷來獻馬，因師光奏馬王所，意以故得與殷善。光又屬意於殷曰：『意好數，〔八〕公必謹遇之，其人聖儒。』〔九〕即為書以意屬陽慶，以故知慶。臣意事慶謹，以故愛意也。」
〔一〕索隱謂好能傳得古方也。正義謂全傳寫得古人之方書。
〔二〕集解徐廣曰：「法，一作『五』。」
〔三〕索隱言於意所，不愛惜方術也。
〔四〕正義上音閑，下昌汝反。
〔五〕索隱案：年中謂中年時也。中年亦壯年也，古人語自爾。
〔六〕索隱倩音七見反，人姓名也。
〔七〕集解徐廣曰：「胥猶言須也。」
〔八〕索隱數，色句反。謂好術數也。
〔九〕索隱言意儒德，慕聖人之道，故云聖儒也。
問臣意曰：「吏民嘗有事學意方，及畢盡得意方不？何縣里人？」對曰：「臨菑人宋邑。〔一〕邑學，臣意教以五診，〔二〕歲餘。濟北王遣太醫高期、王禹〔三〕學，臣意教以經脈高下及奇絡結〔四〕，當論俞〔五〕所居，及氣當上下出入邪〔正〕逆順，以宜鑱石，定砭灸處，歲餘。菑川王時遣太倉馬長馮信正方，臣意教以案法逆順，論藥法，定五味及和齊湯法。高永侯家丞杜信，喜脈，來學，臣意教以上下經脈五診，二歲餘。臨菑召里唐安來學，臣意教以五診上下經脈，奇咳，四時應陰陽重，未成，除為齊王侍醫。」
〔一〕集解徐廣曰：「一作『昆』。」
〔二〕正義謂診五藏之脈。
〔三〕集解徐廣曰：「一作『齲』。」
〔四〕正義素問云：「奇經八脈，往來舒時，一止而復來，名之曰結也。」
〔五〕正義式喻反。
問臣意：「診病決死生，能全無失乎？」臣意對曰：「意治病人，必先切其脈，乃治之。敗逆者不可治，其順者乃治之。心不精脈，所期死生視可治，時時失之，臣意不能全也。」
太史公曰：女無美惡，居宮見妒；士無賢不肖，入朝見疑。故扁鵲以其伎見殃，倉公乃匿跡自隱而當刑。緹縈通尺牘，父得以後寧。故老子曰「美好者不祥之器」，豈謂扁鵲等邪？若倉公者，可謂近之矣。
【索隱述贊】上池祕術，長桑所傳。始候趙簡，知夢鈞天。言占虢嗣，尸蹶起焉。倉公贖罪，陽慶推賢。效驗多狀，式具于篇。
正義胃大一尺五寸，徑五寸，長二尺六寸，橫尺，受水穀三斗五升，其中常留穀二斗，水一斗五升。凡人食，入於口而聚於胃中，穀熟，傳入小腸也。小腸大二寸半，徑八分分之少半，長三丈二尺，受穀二斗四升，水六升三合合之大半。回腸（小）〔大〕腸，謂受穀而傳入於大腸也。大四寸，徑一寸半，長二丈二尺，受穀一斗，水七升半。廣腸大八寸，徑二寸半，長二尺八寸，受穀九升三合八分合之一。故腸胃凡長五丈八尺四寸，合受水穀八斗七升六合八分合之一，此腸胃長短受水穀之數也。甲乙經「腸胃凡長丈六尺四寸四分」，從口至腸而數之。此徑從胃至腸而數之，故短也。肝重四斤四兩，左三葉，右四葉，凡七葉，主藏魂。肝者，幹也。於五行為木，其體狀有枝幹也。肝之神七人，老子名曰明堂宮，蘭臺府，從官三千六百人。又云肝神六：童子三，女子三。心重十二兩，中有七孔，三毛，盛精汁三合，主藏神。心，纖也，所識纖微也。其神九，太尉公名曰絳宮，太始、南極老人、員光之身，其從官三千六百人。又為帝王，身之王也。脾重二斤三兩，扁廣三寸，長五寸，有散膏半斤，主（裏）〔裹〕血溫五藏，主藏意。脾，裨也。在助氣，主化穀。其神云光玉女子母，其從官三千六百人也。肺重三斤三兩，六葉兩耳，凡八葉，主藏魂魄。肺，孛也。言其氣孛，故短也，鬱也。其神八人，太和君名曰玉堂宮，尚書府。其從官三千六百人。又云肺神十四：童子七，女子七也。腎有兩枚，重一斤一兩，主藏志。腎，引也。腎屬水，主引水氣，灌注諸脈也。其神六人，司徒、司空、司命、司錄、司隸校尉、尉卿也。膽在肝之短葉閒，重三兩三銖，盛精汁三合。膽，敢也。言人有膽氣而能果敢也。其神五人，太一道君居紫房宮中，其從官三千六百人也。胃重二斤十四兩，紆曲屈申，長二尺六寸，大一尺五寸，徑五寸，盛穀二斗，水一斗五升。胃，圍也。言圍受食物也。其神十二人，五元之氣，諫議大夫也。小腸重二斤十四兩，長三丈二尺，廣二寸半，徑八分分之少半，迴積十六曲，盛穀二斗四升，水六升三合合之大半。腸，暢也。言通暢胃氣，牽去穢也。其神二人，元梁使者也。大腸重三斤十二兩，長二丈一尺，廣四寸，徑一寸半，當齊，右迴十六曲，盛穀一斗水七升半。大腸即迴腸也。其迴曲，因以名之。其神二人，元梁使者也。膀胱重九兩二銖，縱廣九寸，盛溺九升九合。膀，橫也。胱，廣也。體短而又名胞。胞，虛空也，主以虛承水液。口廣二寸半。脣至齒長九分。齒已後至會厭，深三寸半，大容五合也。舌重十兩，長七寸，廣二寸半。舌，泄也。言可舒泄言語也。咽門重十兩，廣二寸半，至胃長一尺六寸。咽，嚥也。言咽物也。又謂之咽，主地氣。胃為土，故云主地氣也。喉嚨重十二兩，廣二寸，長一尺二寸九節。喉嚨，空虛也。言其中空虛，可以通氣息焉。心，肺之系也，呼吸之道路。喉嚨與咽並行，其實兩異，而人多惑也。肛門重十二兩，大八寸，徑二寸太半，長二尺八寸，受穀九升三合八分合之一。肛，釭也。言其處似車釭，故曰釭門。即廣腸之門，又名（瞋）〔膸腸〕也。
手三陽之脈，從手至頭長五尺，五六合三丈。一手有三陽，兩手為六陽，故云五六三丈。手三陰之脈，從手至胸中長三尺五寸，三六一丈八尺，五六三尺，合二丈一尺。兩手各有三陰，合為六陰，故云三六一丈八尺也。足三陽之脈，從足至頭長八尺，六八合四丈八尺。兩足各有三陽，故曰六八四丈八尺也。足三陰之脈，從足至胸長六尺五寸，六六三丈六尺，五六三尺，合三丈九尺。兩足各有三陰，故云六六三丈六尺也。按：足太陰、少陰皆至舌下，厥陰至於項上。今言至胸中者，蓋據其相接之次者也。人兩足蹻脈，從足至目長七尺五寸，二七一丈四尺，二五一尺合一丈五尺。督任脈各長四尺五寸，二四八尺，二五一尺，合九尺。凡脈長一十六丈二尺也，此所謂十二經脈長短之數也。督脈起於胲頭，上於面，至口齒縫，計此不止長四尺五寸，當取其上極於風府而言之也。手足各十二脈，為二十四，并督任兩蹻四脈，都合二十八脈，以應二十八宿。凡長十六丈二尺，營衛行周此數，則一度也。寸口，脈之大會，手太陰之動也。太陰者，脈之會也。肺，諸藏主，蓋主通陰陽，故十二經皆手太陰，所以決吉凶者。十二經有病，皆寸口，知其何經之動浮沈滑濇逆順，知其死生之兆也。人一呼脈行三寸，一吸脈行三寸，呼吸定息，脈行六寸。十二經，十五絡，二十七氣，皆候於寸口，隨呼吸上下。呼脈上行三寸，吸脈下行三寸，二十七氣皆逐上下行，無有息時。人一日一夜凡一萬三千五百息。脈行五十周於身，漏水下百刻。營衛行陽二十五度，行陰二十五度。度為一周也，故五十度復會於手太陰。寸口者，五藏六府之所終始，故法於寸口也。人一息行六寸，百息六丈，千息六十丈，一萬三千五百息合為八百一十丈。陽脈出行二十五度，陰脈入行二十五度，陰陽出入行二十五度，陰陽呼吸覆行周畢度數也。脈行身畢，即水下百刻亦畢。謂一旦夜刻盡，天明，日出東方，脈還得寸口，當更始也。故寸口者，五藏六府之所終始也。
肺氣通於鼻，鼻和則知臭香矣。肝氣通於目，目和則知白黑矣。脾氣通於口，口和則知穀味矣。心氣通於舌，舌和則知五味矣。腎氣通於耳，耳和則聞五音矣。五藏不和，則九竅不通；六府不和，則留為癰也。
卷一百零六　　吳王濞列傳第四十六
吳王濞〔一〕者，高帝兄劉仲之子也。〔二〕高帝已定天下七年，立劉仲為代王。而匈奴攻代，劉仲不能堅守，棄國亡，閒行〔三〕走雒陽，自歸天子。天子為骨肉故，不忍致法，廢以為郃陽侯。〔四〕高帝十一年秋，淮南王英布反，東并荊地，劫其國兵，西度淮，擊楚，高帝自將往誅之。劉仲子沛侯濞年二十，有氣力，以騎將從破布軍蘄西，會甀，〔五〕布走。荊王劉賈為布所殺，無後。上患吳、會稽輕悍，無壯王以填之，〔六〕諸子少，乃立濞於沛為吳王，〔七〕王三郡五十三城。已拜受印，高帝召濞相之，謂曰：「若狀有反相。」心獨悔，業已拜，因拊其背，〔八〕告曰：「漢後五十年東南有亂者，豈若邪？〔九〕然天下同姓為一家也，慎無反！」濞頓首曰：「不敢。」
〔一〕索隱案：澎濞字也，音披位反。
〔二〕集解徐廣曰：「仲名喜。」
〔三〕索隱謂獨行從他道逃走。閒音紀閑反。
〔四〕索隱地理志馮翊縣名，在郃水之陽。音合。正義郃陽故城在同州河西縣南三十里。
〔五〕索隱地名也。在蘄縣之西。會音古兌反。甀音錘。
〔六〕索隱填音鎮。
〔七〕集解徐廣曰：「十二年十月辛丑。」
〔八〕索隱拊音撫。
〔九〕集解徐廣曰：「漢元年至景帝三年反，五十有三年。」駰案：應劭曰「克期五十，占者所知。若秦始皇東巡以厭氣，後劉項起東南，疑當如此耳」。如淳曰「度其貯積足用為難，又吳楚世不賓服」。索隱案：應氏之意，以後五十年東南有亂，本是占氣者所說，高祖素聞此說，自以前難未弭，恐後災更生，故說此言，更以戒濞。如淳之說，亦合事理。
會孝惠、高后時，天下初定，郡國諸侯各務自拊循其民。吳有豫章郡銅山，〔一〕濞則招致天下亡命者（益）〔盜〕鑄錢，煮海水為鹽，以故無賦，國用富饒。〔二〕
〔一〕集解韋昭曰：「今故鄣。」索隱案：鄣郡後改曰故鄣。或稱「豫章」為衍字也。正義括地志云：「秦兼天下，以為鄣郡，今湖州長城縣西南八十里故章城是也。」銅山，今宣州及潤州句容縣有，並屬章也。
〔二〕集解如淳曰：「鑄錢煮鹽，收其利以足國用，故無賦於民。」正義按：既盜鑄錢，何以收其利足國之用？吳國之民又何得無賦？如說非也。言吳國山既出銅，民多盜鑄錢，及煮海水為鹽，以山海之利不賦之，故言無賦也。其民無賦，國用乃富饒也。
孝文時，吳太子入見，〔一〕得侍皇太子飲博。吳太子師傅皆楚人，輕悍，又素驕，博，爭道，不恭，皇太子引博局提吳太子，殺之。〔二〕於是遣其喪歸葬。至吳，吳王慍〔三〕曰：「天下同宗，死長安即葬長安，何必來葬為！」復遣喪之長安葬。吳王由此稍失藩臣之禮，稱病不朝。京師知其以子故稱病不朝，驗問實不病，諸吳使來，輒繫責治之。吳王恐，為謀滋甚。及後使人為秋請，〔四〕上復責問吳使者，使者對曰：「王實不病，漢繫治使者數輩，以故遂稱病。且夫『察見淵中魚，不祥』。〔五〕今王始詐病，及覺，見責急，愈益閉，恐上誅之，計乃無聊。唯上棄之而與更始。」於是天子乃赦吳使者歸之，而賜吳王几杖，老，不朝。吳得釋其罪，謀亦益解。然其居國以銅鹽故，百姓無賦。〔六〕卒踐更，輒與平賈。〔七〕歲時存問茂材，賞賜閭里。佗郡國吏欲來捕亡人者，訟共禁弗予。〔八〕如此者四十餘年，〔九〕以故能使其眾。
〔一〕索隱姚氏案：楚漢春秋云「吳太子名賢，字德明」。
〔二〕索隱提音啼，又音底，又音弟。
〔三〕正義於問反，怨也。
〔四〕集解應劭曰：「冬當斷獄，秋先請擇其輕重也。」孟康曰：「律，春曰朝，秋曰請，如古諸侯朝聘也。」如淳曰：「濞不得行，使人代己致請禮也。」索隱音淨。孟說是也。應劭所云斷獄先請，不知何憑。如淳云代己致請，亦是臆說。且文云「使人為秋請」，謂使人為此秋請之禮也。
〔五〕集解張晏曰：「喻人君不當見盡下之私。」索隱案：此語見韓子及文子。韋昭曰「知臣下陰私，使憂患生變，為不祥。故當赦宥，使自新也」。
〔六〕索隱按：吳國有鑄錢煮鹽之利，故百姓不別徭賦也。
〔七〕集解漢書音義曰：「以當為更卒，出錢三百文，謂之『過更』。自行為卒，謂之『踐更』。吳王欲得民心，為卒者顧其庸，隨時月與平賈，如漢桓、靈時有所興作，以少府錢借民比也。」索隱案：漢律，卒更有三，踐更、居更、過更也。此言踐更輒與平賈者，謂為踐更合自出錢，今王欲得人心。乃與平賈，官讎之也。正義踐更，若今唱更、行更者也，言民自著卒。更有三品：有卒更，有踐更，有過更。古者正卒無常人，皆當迭為之，是為卒更。貧者欲顧更錢者，次直者出錢顧之，月二千，是為踐更。天下人皆直戍邊三月，亦各為更，律所謂繇戍也。雖丞相子亦在戍邊之調，不可人人自行三月戍，又行者出錢三百入官，官給戍者，是為過更。此漢初因秦法而行之，後改為謫，乃戍邊一歲。
〔八〕集解徐廣曰：「訟音松。」駰按：如淳曰「訟，公也」。正義訟音容。言其相容禁止不與也。
〔九〕正義言四十餘年者，太史公盡言吳王一代行事也。漢書作「三十餘年」，而班固見其語在孝文之代，乃減十年，是班固不曉其理也。
晁錯為太子家令，得幸太子，數從容言吳過可削。數上書說孝文帝，文帝寬，不忍罰，以此吳日益橫。及孝景帝即位，錯為御史大夫，說上曰：「昔高帝初定天下，昆弟少，諸子弱，大封同姓，故王孽子悼惠王王齊七十餘城，庶弟元王王楚四十餘城，兄子濞王吳五十餘城，詐稱病不朝，於古法當誅，文帝弗忍，因賜几杖：封三庶孽，分天下半。今吳王前有太子之杖。德至厚，當改過自新。乃益驕溢，即山〔一〕鑄錢，煮海水為鹽，誘天下亡人，謀作亂。今削之亦反，不削之亦反。削之，其反亟，禍小；不削，反遲，禍大。」三年冬，楚王朝，晁錯因言楚王戊往年為薄太后服，私姦服舍，〔二〕請誅之。詔赦，罰削東海郡。因削吳之豫章郡、會稽郡。及前二年趙王有罪，削其河閒郡。〔三〕膠西王卬以賣爵有姦，削其六縣。
〔一〕索隱案：即山，山名。又即者，就也。
〔二〕集解服虔曰：「服舍，在喪次，而私姦宮中也。」
〔三〕索隱案：漢書作「常山郡」也。
漢廷臣方議削吳。吳王濞恐削地無已，因以此發謀，欲舉事。念諸侯無足與計謀者，聞膠西王勇，好氣，喜兵，諸齊〔一〕皆憚畏，於是乃使中大夫應高誂〔二〕膠西王。無文書，口報曰：「吳王不肖，有宿夕之憂，不敢自外，使喻其驩心。」王曰：「何以教之？」高曰：「今者主上興於姦，飾於邪臣，好小善，聽讒賊，擅變更律令，侵奪諸侯之地，徵求滋多，誅罰良善，日以益甚。里語有之，『舐糠及米』。〔三〕吳與膠西，知名諸侯也，一時見察，恐不得安肆矣。吳王身有內病，不能朝請二十餘年，嘗患見疑，無以自白，今脅肩累足，猶懼不見釋。竊聞大王以爵事有適，〔四〕所聞諸侯削地，罪不至此，此恐不得削地而已。」王曰：「然，有之。子將柰何？」高曰：「同惡相助，同好相留，同情相成，同欲相趨，同利相死。今吳王自以為與大王同憂，願因時循理，棄軀以除患害於天下，億亦可乎？」王瞿然駭曰：〔五〕「寡人何敢如是？今主上雖急，固有死耳，安得不戴？」高曰：「御史大夫晁錯，熒惑天子，侵奪諸侯，蔽忠塞賢，朝廷疾怨，諸侯皆有倍畔之意，人事極矣。彗星出，蝗蟲數起，此萬世一時，而愁勞聖人之所以起也。〔六〕故吳王欲內以晁錯為討，外隨大王後車，彷徉天下，所鄉者降，所指者下，天下莫敢不服。大王誠幸而許之一言，則吳王率楚王略函谷關，守滎陽敖倉之粟，距漢兵。治次舍，須大王。大王有幸而臨之，則天下可并，兩主分割，不亦可乎？」王曰：「善。」高歸報吳王，吳王猶恐其不與，乃身自為使，使於膠西，面結之。
〔一〕集解韋昭曰：「故為齊分為國者膠東、濟北之屬。」
〔二〕索隱音徒鳥反。
〔三〕索隱案：言舐糠盡則至米，謂削土盡則至滅國也。
〔四〕正義張革反。
〔五〕索隱劉氏瞿音九具反。又說文云「瞿，遠視貌」。音九縛反。
〔六〕索隱案：所謂「殷憂以啟明聖」也。
膠西群臣或聞王謀，諫曰：「承一帝，至樂也。今大王與吳西鄉，弟令事成，兩主分爭，患乃始結。諸侯之地不足為漢郡什二，而為畔逆以憂太后，非長策也。」〔一〕王弗聽。遂發使約齊、菑川、膠東、濟南、濟北，皆許諾，而曰「城陽景王有義，攻諸呂，勿與，事定分之耳」。〔二〕
〔一〕集解文穎曰：「王之太后也。」
〔二〕集解徐廣曰：「爾時城陽恭王喜，景王之子。」
諸侯既新削罰，振恐，多怨晁錯。及削吳會稽、豫章郡書至，則吳王先起兵，膠西正月丙午誅漢吏二千石以下，膠東、菑川、濟南、楚、趙亦然，遂發兵西。齊王後悔，飲藥自殺，畔約。濟北王城壞未完，其郎中令劫守其王，不得發兵。膠西為渠率，膠東、菑川、濟南共攻圍臨菑。趙王遂亦反，陰使匈奴與連兵。
七國之發也，吳王悉其士卒，下令國中曰：「寡人年六十二〔一〕，身自將。少子年十四，亦為士卒先。諸年上與寡人比，下與少子等者，皆發。」發二十餘萬人。南使閩越、東越，東越亦發兵從。
〔一〕集解徐廣曰：「吳王封吳四十二年矣。」
孝景帝三年正月甲子，初起兵於廣陵。〔一〕西涉淮，因并楚兵。發使遺諸侯書曰：「吳王劉濞敬問膠西王、膠東王、菑川王、濟南王、趙王、楚王、淮南王、衡山王、廬江王、故長沙王子：〔二〕幸教寡人！以漢有賊臣，無功天下，侵奪諸侯地，使吏劾繫訊治，以僇辱之為故，〔三〕不以諸侯人君禮遇劉氏骨肉，絕先帝功臣，進任姦宄，詿亂天下，〔四〕欲危社稷。陛下多病志失，不能省察。欲舉兵誅之，謹聞教。敝國雖狹，地方三千里；人雖少，精兵可具五十萬。寡人素事南越三十餘年，其王君皆不辭分其卒以隨寡人，又可得三十餘萬。寡人雖不肖，願以身從諸王。越直〔五〕長沙者，〔六〕因王子定長沙以北，〔七〕西走蜀、漢中。〔八〕告越、〔九〕楚王、淮南三王，與寡人西面；〔一〇〕齊諸王與趙王定河閒、河內，或入臨晉關，〔一一〕或與寡人會雒陽；燕王、趙王固與胡王有約，燕王北定代、雲中，摶胡眾〔一二〕入蕭關，〔一三〕走長安，匡正天子，以安高廟。願王勉之。楚元王子、淮南三王或不沐洗十餘年，怨入骨髓，欲一有所出之久矣，寡人未得諸王之意，未敢聽。今諸王苟能存亡繼絕，振弱伐暴，以安劉氏，社稷之所願也。敝國雖貧，寡人節衣食之用，積金錢，脩兵革，聚穀食，夜以繼日，三十餘年矣。凡為此，願諸王勉用之。能斬捕大將者，賜金五千斤，封萬戶；列將，三千斤，封五千戶；裨將，二千斤，封二千戶；二千石，千斤，封千戶；千石，五百斤，封五百戶：皆為列侯。其以軍若城邑降者，卒萬人，邑萬戶，如得大將；人戶五千，如得列將；人戶三千，如得裨將；人戶千，如得二千石；其小吏皆以差次受爵金。佗封賜皆倍軍法〔一四〕。其有故爵邑者，更益勿因。願諸王明以令士大夫，弗敢欺也。寡人金錢在天下者往往而有，非必取於吳，諸王日夜用之弗能盡。有當賜者告寡人，寡人且往遺之。敬以聞。」
〔一〕集解徐廣曰：「荊王劉賈都吳，吳王移廣陵也。」
〔二〕集解徐廣曰：「吳芮之玄孫靖王著，以文帝七年卒，無嗣，國除。」駰案：如淳曰「吳芮後四世無子，國除。庶子二人為列侯，不得嗣王，志將不滿，故誘與之反也」。
〔三〕集解漢書音義曰：「故，事也。」正義按：專以僇辱諸侯為事。
〔四〕正義詿音挂。
〔五〕集解音值。
〔六〕索隱服虔云：「直音值。謂其境相接也。」
〔七〕集解如淳曰；「南越直長沙者，因王子定也。」索隱案：謂南越之地與長沙地相接。值者，因長沙王子以定長沙以北也。
〔八〕正義走音奏，向也。王子，長沙王子也。南越之地對長沙之南者，其民因王子卒而鎮定長沙以北，西向蜀及漢中，咸委王子定矣。
〔九〕集解如淳曰：「告東越使定之。」
〔一〇〕正義越，東越也。又告東越、楚、淮南三王，與吳王共西面擊之。三王謂淮南、衡山、廬江也。
〔一一〕正義今蒲津關。
〔一二〕索隱摶音專。專謂專統領胡兵也。
〔一三〕正義今名隴山關，在原州平涼縣界。
〔一四〕集解服虔曰：「封賜倍漢之常法。」
七國反書聞天子，天子乃遣太尉條侯周亞夫將三十六將軍，往擊吳楚；遣曲周侯酈寄擊趙；將軍欒布擊齊；大將軍竇嬰屯滎陽，監齊趙兵。
吳楚反書聞，兵未發，竇嬰未行，言故吳相袁盎。盎時家居，詔召入見。上方與晁錯調兵笇軍食，上問袁盎曰：「君嘗為吳相，知吳臣田祿伯為人乎？今吳楚反，於公何如？」對曰：「不足憂也，今破矣。」上曰：「吳王即山鑄錢，煮海水為鹽，誘天下豪桀，白頭舉事。若此，其計不百全，豈發乎？何以言其無能為也？」袁盎對曰：「吳有銅鹽利則有之，安得豪桀而誘之！誠令吳得豪桀，亦且輔王為義，不反矣。吳所誘皆無賴子弟，亡命鑄錢姦人，故相率以反。」晁錯曰：「袁盎策之善。」上問曰：「計安出？」盎對曰：「願屏左右。」上屏人，獨錯在。盎曰：「臣所言，人臣不得知也。」乃屏錯。錯趨避東廂，恨甚。上卒問盎，盎對曰：「吳楚相遺書，曰『高帝王子弟各有分地，今賊臣晁錯擅適過諸侯，〔一〕削奪之地』。故以反為名，西共誅晁錯，復故地而罷。方今計獨斬晁錯，發使赦吳楚七國，復其故削地，則兵可無血刃而俱罷。」於是上嘿然良久，曰：「顧誠何如，吾不愛一人以謝天下。」盎曰：「臣愚計無出此，願上孰計之。」乃拜盎為太常，〔二〕吳王弟子德侯為宗正。〔三〕盎裝治行。後十餘日，上使中尉召錯，紿載行東市。錯衣朝衣斬東市。則遣袁盎奉宗廟，宗正輔親戚，〔四〕使告吳如盎策。至吳，吳楚兵已攻梁壁矣。宗正以親故，先入見，諭吳王使拜受詔。吳王聞袁盎來，亦知其欲說己，笑而應曰：「我已為東帝，尚何誰拜？」不肯見盎而留之軍中，欲劫使將。盎不肯，使人圍守，且殺之，盎得夜出，步亡去，走梁軍，遂歸報。
〔一〕索隱適音直革反，又音宅。
〔二〕正義令盎為太常，以示奉宗廟之指意。
〔三〕集解徐廣曰：「名通，其父名廣。」駰案：漢書曰「吳王弟子德侯廣為宗正」也。
〔四〕正義以親戚之意輔漢訓諭。
條侯將乘六乘傳，〔一〕會兵滎陽。至雒陽，見劇孟，喜曰：「七國反，吾乘傳至此，不自意全。〔二〕又以為諸侯已得劇孟，劇孟今無動。吾據滎陽，以東無足憂者。」至淮陽，問父絳侯故客鄧都尉曰：「策安出？」客曰：「吳兵銳甚，難與爭鋒。楚兵輕，〔三〕不能久。方今為將軍計，莫若引兵東北壁昌邑，以梁委吳，吳必盡銳攻之。將軍深溝高壘，使輕兵絕淮泗口，塞吳饟道。彼吳梁相敝而糧食竭，乃以全彊制其罷極，破吳必矣。」條侯曰：「善。」從其策，遂堅壁昌邑南，〔四〕輕兵絕吳饟道。
〔一〕正義上音乘，下竹戀反。
〔二〕正義言不自意洛陽得全，及見劇孟。
〔三〕正義遣正反。
〔四〕正義在曹州城武縣東北四十二里也。
吳王之初發也，吳臣田祿伯為大將軍。田祿伯曰：「兵屯聚而西，無佗奇道，難以就功。臣願得五萬人，別循江淮而上，收淮南、長沙，入武關，與大王會，此亦一奇也。」吳王太子諫曰：「王以反為名，此兵難以藉人，藉人亦且反王，柰何？且擅兵而別，多佗利害，未可知也，〔一〕徒自損耳。」吳王即不許田祿伯。
〔一〕集解蘇林曰：「祿伯儻將兵降漢，自為利己，於吳為生患也。」
吳少將桓將軍說王曰：「吳多步兵，步兵利險；漢多車騎，車騎利平地。願大王所過城邑不下，直棄去，疾西據雒陽武庫，食敖倉粟，阻山河之險以令諸侯，雖毋入關，天下固已定矣。即大王徐行，留下城邑，漢軍車騎至，馳入梁楚之郊，事敗矣。」吳王問諸老將，老將曰：「此少年推鋒之計可耳，安知大慮乎！」於是王不用桓將軍計。
吳王專并將其兵，未度淮，諸賓客皆得為將、校尉、候、司馬，獨周丘不得用。周丘者，下邳人，亡命吳，酤酒無行，吳王濞薄之，弗任。周丘上謁，說王曰：「臣以無能，不得待罪行閒。臣非敢求有所將，願得王一漢節，必有以報王。」王乃予之。周丘得節，夜馳入下邳。下邳時聞吳反，皆城守。至傳舍，召令。令入戶，使從者以罪斬令。遂召昆弟所善豪吏告曰：「吳反兵且至，至，屠下邳不過食頃。今先下，家室必完，能者封侯矣。」出乃相告，下邳皆下。周丘一夜得三萬人，使人報吳王，遂將其兵北略城邑。比至城陽，〔一〕兵十餘萬，破城陽中尉軍。聞吳王敗走，自度無與共成功，即引兵歸下邳。未至，疽發背死。
〔一〕正義地理志云城陽國，故齊，漢文帝二年別為國，屬兗州。
二月中，吳王兵既破，敗走，於是天子制詔將軍曰：「蓋聞為善者，天報之以福；為非者，天報之以殃。高皇帝親表功德，建立諸侯，幽王、悼惠王絕無後，孝文皇帝哀憐加惠，王幽王子遂、悼惠王子卬等，令奉其先王宗廟，為漢藩國，德配天地，明並日月。吳王濞倍德反義，誘受天下亡命罪人，亂天下幣，〔一〕稱病不朝二十餘年，有司數請濞罪，孝文皇帝寬之，欲其改行為善。今乃與楚王戊、趙王遂、膠西王卬、濟南王辟光、菑川王賢、膠東王雄渠約從反，為逆無道，起兵以危宗廟，賊殺大臣及漢使者，迫劫萬民，夭殺無罪，燒殘民家，掘其丘冢，甚為暴虐。今卬等又重逆無道，燒宗廟，鹵御物，〔二〕朕甚痛之。朕素服避正殿，將軍其勸士大夫擊反虜。擊反虜者，深入多殺為功，斬首捕虜比三百石以上者皆殺之，無有所置。〔三〕敢有議詔及不如詔者，皆要斬。」
〔一〕集解如淳曰：「幣，錢也。以私錢淆亂天下錢也。」
〔二〕集解如淳曰：「鹵，抄掠也。宗廟在郡縣之物，皆為御物。」正義顏師古曰：「御物，宗廟之服器也。」
〔三〕正義置，放釋也。
初，吳王之度淮，與楚王遂西敗棘壁，〔一〕乘勝前，銳甚。梁孝王恐，遣六將軍擊吳，又敗梁兩將，士卒皆還走梁。梁數使使報條侯求救，條侯不許。又使使惡條侯於上，上使人告條侯救梁，復守便宜不行。梁使韓安國及楚死事相弟張羽為將軍，〔二〕乃得頗敗吳兵。吳兵欲西，梁城守堅，不敢西，即走條侯軍，會下邑。〔三〕欲戰，條侯壁，不肯戰。吳糧絕，卒飢，數挑戰，遂夜奔條侯壁，驚東南。條侯使備西北，果從西北入。吳大敗，士卒多飢死，乃畔散。於是吳王乃與其麾下壯士數千人夜亡去，度江走丹徒，保東越。〔四〕東越兵可萬餘人，乃使人收聚亡卒。漢使人以利啗東越，〔五〕東越即紿吳王，吳王出勞軍，即使人鏦殺吳王，〔六〕盛其頭，〔七〕馳傳以聞。吳王子子華、子駒亡走閩越。吳王之棄其軍亡也，軍遂潰，往往稍降太尉、梁軍。楚王戊軍敗，自殺。
〔一〕正義在宋州寧陵縣西南七十里。
〔二〕集解徐廣曰：「楚相張尚諫王而死。」正義按：羽，尚弟也。
〔三〕集解徐廣曰：「屬梁國。」正義宋州碭山縣，本漢下邑縣。
〔四〕正義東越傳云：「獨東甌受漢之購，殺吳王。」丹徒，潤州也。東甌即東越也。東越將兵從吳在丹徒也。
〔五〕集解韋昭曰：「啗音徒覽反。」
〔六〕集解孟康曰：「方言『戟謂之鏦』。」索隱鏦音七江反。謂以戈刺殺之。鄒氏又音舂。亦音「從容」之「從」，謂撞殺之也。
〔七〕集解吳地記曰：「吳王濞葬武進縣南，地名相唐。」索隱張勃云「吳王濞葬丹徒縣南，其地名相唐」。今注本云「武進縣」，恐錯也。正義括地志云：「漢吳王濞冢在潤州丹徒縣東練壁聚北，今入于江。吳錄云丹徒有吳王冢，在縣北，其處名為相唐。」
三王之圍齊臨菑也，三月不能下。漢兵至，膠西、膠東、菑川王各引兵歸。膠西王乃袒跣，席稿，飲水，謝太后。王太子德曰：「漢兵遠，臣觀之已罷，可襲，願收大王餘兵擊之，擊之不勝，乃逃入海，未晚也。」王曰：「吾士卒皆已壞，不可發用。」弗聽。漢將弓高侯穨當〔一〕遺王書曰：「奉詔誅不義，降者赦其罪，復故；不降者滅之。王何處，須以從事。」王肉袒叩頭漢軍壁，謁曰：「臣卬奉法不謹，驚駭百姓，乃苦將軍遠道至于窮國，敢請菹醢之罪。」弓高侯執金鼓見之，曰：「王苦軍事，願聞王發兵狀。」王頓首膝行對曰：「今者，晁錯天子用事臣，變更高皇帝法令，侵奪諸侯地。卬等以為不義，恐其敗亂天下，七國發兵，且以誅錯。今聞錯已誅，卬等謹以罷兵歸。」將軍曰：「王苟以錯不善，何不以聞？（及）〔乃〕未有詔虎符，擅發兵擊義國。以此觀之，意非欲誅錯也。」乃出詔書為王讀之。讀之訖，曰：「王其自圖。」王曰：「如卬等死有餘罪。」遂自殺。太后、太子皆死。膠東、菑川、濟南王皆死，〔二〕國除，納于漢。酈將軍圍趙十月而下之，趙王自殺。濟北王以劫故，得不誅，徙王菑川。
〔一〕集解徐廣曰：「姓韓。」
〔二〕集解徐廣曰：「一云『自殺』。」
初，吳王首反，并將楚兵，連齊趙。正月起兵，三月皆破，獨趙後下。復置元王少子平陸侯禮為楚王，續元王後。徙汝南王非王吳故地，為江都王。
太史公曰：吳王之王，由父省也。〔一〕能薄賦斂，使其眾，以擅山海利。逆亂之萌，自其子興。爭技發難，〔二〕卒亡其本；親越謀宗，竟以夷隕。晁錯為國遠慮，禍反近身。袁盎權說，初寵後辱。故古者諸侯地不過百里，山海不以封。「毋親夷狄，以疏其屬」，蓋謂吳邪？「毋為權首，反受其咎」，豈盎、錯邪？
〔一〕集解言濞之王吳，由父代王被省封郃陽侯。省音所幸反。索隱省音所景反。省者，減也。謂父仲從代王省封郃陽侯也。
〔二〕索隱謂與太子爭博為爭技也。
【索隱述贊】吳楚輕悍，王濞倍德。富因採山，釁成提局。憍矜貳志，連結七國。嬰命始監，錯誅未塞。天之悔禍，卒取奔北。
卷一百零七　　魏其武安列傳第四十七
魏其侯竇嬰者，孝文后從兄子也。父世觀津人。〔一〕喜賓客。孝文時，嬰為吳相，病免。孝景初即位，為詹事。〔二〕
〔一〕索隱案：地理志觀津縣屬信都。以言其累葉在觀津，故云「父世」也。正義觀津城在冀州武邑縣東南二十五里。
〔二〕正義百官表云「詹事，秦官，掌皇后、太子家」也。
梁孝王者，孝景弟也，其母竇太后愛之。梁孝王朝，因昆弟燕飲。是時上未立太子，酒酣，從容言曰：「千秋之後傳梁王。」太后驩。竇嬰引卮酒進上，曰：「天下者，高祖天下，父子相傳，此漢之約也，上何以得擅傳梁王！」太后由此憎竇嬰。竇嬰亦薄其官，因病免。太后除竇嬰門籍，不得入朝請。〔一〕
〔一〕集解律，諸侯春朝天子曰朝，秋曰請。正義才性反。
孝景三年，吳楚反，上察宗室諸竇〔一〕毋如竇嬰賢，乃召嬰。嬰入見，固辭謝病不足任。太后亦慚。於是上曰：「天下方有急，王孫寧可以讓邪？」〔二〕乃拜嬰為大將軍，賜金千斤。嬰乃言袁盎、欒布諸名將賢士在家者進之。所賜金，陳之廊廡下，軍吏過，輒令財取為用，〔三〕金無入家者。竇嬰守滎陽，監齊趙兵。〔四〕七國兵已盡破，封嬰為魏其侯。諸游士賓客爭歸魏其侯。孝景時每朝議大事，條侯、魏其侯，諸列侯莫敢與亢禮。
〔一〕索隱案：謂宗室之中及諸竇之宗室也。又姚氏案：酷吏傳「周陽由，其父趙兼，以淮南王舅侯周陽，故因改氏。由以宗室任為郎」。則似是與國有親戚屬籍者，亦得呼為宗室也。
〔二〕集解漢書曰：「竇嬰字王孫。」
〔三〕集解蘇林曰：「令自裁度取為用也。」
〔四〕正義監音甲衫反。吳王濞傳云「竇嬰屯滎陽，監齊趙兵」也。
孝景四年，立栗太子，〔一〕使魏其侯為太子傅。孝景七年，栗太子廢，魏其數爭不能得。魏其謝病，屏居藍田南山之下數月，諸賓客辯士說之，莫能來。梁人高遂乃說魏其曰：「能富貴將軍者，上也；能親將軍者，太后也。今將軍傅太子，太子廢而不能爭；爭不能得，又弗能死。自引謝病，擁趙女，屏閒處〔二〕而不朝。相提而論，〔三〕是自明揚主上之過。有如兩宮螫將軍，〔四〕則妻子毋類矣。」〔五〕魏其侯然之，乃遂起，朝請如故。
〔一〕正義栗姬之子，後廢之，故書母姓也。
〔二〕正義上音閑，下昌汝反。
〔三〕集解徐廣曰：「提音徒抵反。」索隱提音弟，又音啼。相提猶相抵也。論音路頓反。
〔四〕集解張晏曰：「兩宮，太后、景帝也。螫，怒也。毒蟲怒必螫人。又火各反。」索隱螫音釋。謂怒也，毒蟲怒必螫人。又音火各反。漢書作「奭」，奭即螫也。正義兩宮，太子、景帝也。
〔五〕索隱謂見誅滅無遺類。
桃侯免相，〔一〕竇太后數言魏其侯。孝景帝曰：「太后豈以為臣有愛，〔二〕不相魏其？魏其者，沾沾〔三〕自喜耳，多易。〔四〕難以為相，持重。」遂不用，用建陵侯衛綰為丞相。
〔一〕集解服虔曰：「劉舍也。」
〔二〕索隱愛猶惜也。
〔三〕集解徐廣曰：「沾，一作『怗』。又昌兼反，又當牒反。」
〔四〕集解張晏曰：「沾沾，言自整頓也。多易，多輕易之行也。或曰沾音幨也。」索隱沾音襜，又音當牒反。小顏音他兼反。幨音如字，又天牒反。幨音尺占反。
武安侯田蚡〔一〕者，孝景后同母弟也，生長陵。魏其已為大將軍後，方盛，蚡為諸郎，〔二〕未貴，往來侍酒魏其，跪起如子姓。及孝景晚節，〔三〕蚡益貴幸，為太中大夫。蚡辯有口，學槃盂諸書，〔四〕王太后賢之。〔五〕孝景崩，即日太子立，稱制，所鎮撫多有田蚡賓客計筴，蚡弟田勝，皆以太后弟，孝景後三年〔六〕封蚡為武安侯，勝為周陽侯。〔七〕
〔一〕索隱扶粉反。如「蚡鼠」之「蚡」，音墳。
〔二〕集解徐廣曰：「一云『諸卿』。時人相號長老老者為『諸公』，年少者為『諸卿』，如今人相號為『士大夫』也。」
〔三〕索隱按：謂晚年也。
〔四〕集解應劭曰：「黃帝史孔甲所作銘也。凡二十九篇，書槃盂中，所為法戒。諸書，諸子文書也。」孟康曰：「孔甲槃盂二十六篇，雜家書，兼儒、墨、名、法。」
〔五〕集解徐廣曰：「即蚡同母姊者。」
〔六〕集解徐廣曰：「孝景後三年即是孝武初嗣位之年也。」
〔七〕正義絳州聞喜縣東二十里周陽故城也。
武安侯新欲用事為相，卑下賓客，進名士家居者貴之，欲以傾魏其諸將相。建元元年，丞相綰病免，上議置丞相、太尉。籍福說武安侯曰：「魏其貴久矣，天下士素歸之。今將軍初興，未如魏其，即上以將軍為丞相，必讓魏其。魏其為丞相，將軍必為太尉。太尉、丞相尊等耳，又有讓賢名。」武安侯乃微言太后風上，於是乃以魏其侯為丞相，武安侯為太尉。籍福賀魏其侯，因弔曰：「君侯資性喜善疾惡，方今善人譽君侯，故至丞相；然君侯且疾惡，惡人眾，亦且毀君侯。君侯能兼容，則幸久；不能，今以毀去矣。」魏其不聽。
魏其、武安俱好儒術，推轂趙綰為御史大夫，〔一〕王臧為郎中令。迎魯申公，欲設明堂，令列侯就國，除關，〔二〕以禮為服制，〔三〕以興太平。舉適諸竇〔四〕宗室毋節行者，除其屬籍。時諸外家為列侯，列侯多尚公主，皆不欲就國，以故毀日至竇太后。太后好黃老之言，而魏其、武安、趙綰、王臧等務隆推儒術，貶道家言，是以竇太后滋不說魏其等。及建元二年，御史大夫趙綰請無奏事東宮。〔五〕竇太后大怒，乃罷逐趙綰、王臧等，而免丞相、太尉，以柏至侯許昌為丞相，武彊侯莊青翟為御史大夫。魏其、武安由此以侯家居。
〔一〕索隱案：推轂謂自卑下之，如為之推車轂也。
〔二〕索隱謂除關門之稅也。
〔三〕索隱案：其時禮度踰侈，多不依禮，今令吉凶服制皆法於禮也。
〔四〕索隱適音直革反。
〔五〕集解韋昭曰：「欲奪其政也。」
武安侯雖不任職，以王太后故，親幸，數言事多效，天下吏士趨勢利者，皆去魏其歸武安，武安日益橫。建元六年，竇太后崩，丞相昌、御史大夫青翟坐喪事不辦，免。以武安侯蚡為丞相，以大司農韓安國為御史大夫。天下士郡諸侯愈益附武安。〔一〕
〔一〕索隱按：謂仕諸郡及仕諸侯王國者，猶言仕郡國也。
武安者，貌侵，〔一〕生貴甚。〔二〕又以為諸侯王多長，〔三〕上初即位，富於春秋，蚡以肺腑為京師相，〔四〕非痛折節以禮詘之，天下不肅。〔五〕當是時，丞相入奏事，坐語移日，所言皆聽。薦人或起家至二千石，權移主上。上乃曰：「君除吏已盡未？吾亦欲除吏。」嘗請考工地益宅，〔六〕上怒曰：「君何不遂取武庫！」是後乃退。嘗召客飲，坐其兄蓋侯〔七〕南鄉，自坐東鄉，以為漢相尊，不可以兄故私橈。武安由此滋驕，治宅甲諸第。〔八〕田園極膏腴，而市買郡縣器物相屬於道。前堂羅鍾鼓，立曲旃；〔九〕後房婦女以百數。諸侯奉金玉狗馬玩好，不可勝數。
〔一〕集解韋昭曰：「侵音寑，短小也。又云醜惡也，刻确也。音核。」索隱案：服虔云「侵，短小也」。韋昭云「刻确也」。按：确音刻。又孔文祥「侵，醜惡也。音寢」。
〔二〕索隱按：小顏云「生貴謂自尊高示貴寵」，其說疏也。按：生謂蚡自生尊貴之勢特甚，故下云「又以諸侯王多長年，蚡以肺腑為相，非痛折節以禮屈之，則天下不肅」者也。
〔三〕集解張晏曰：「多長年。」
〔四〕索隱腑音府。肺音廢。言如肝肺之相附。又云柿，木札，附木皮也。詩云「如塗塗附」，以言如皮之附木也。正義顏師古曰：「舊解云肺附，如肝肺之相附著也。一說柿，斫木札也，喻其輕薄附著大材。」按：顏此說並是疏謬。又改「腑」為「附」就其義，重謬矣。八十一難云：「寸口者，脈之大會，手太陰之動脈也。」呂廣云：「太陰者，肺之脈也。肺為諸藏之主，通陰陽，故十二經脈皆會乎太陰，所以決吉凶者。十二經有病皆寸口，知其何經之動浮沈濇滑，春秋逆順，知其死生。」顧野王云：「肺腑，腹心也。」案：說田蚡為相，若人之肺，知陰陽逆順，又為帝之腹心親戚也。
〔五〕索隱案：痛，甚也。欲令士折節屈下於己；不然，天下不肅。或解以為蚡欲折節下士，非也。案：下文不讓其兄蓋侯，知或說為非也。
〔六〕集解漢書百官表曰少府有考工室。如淳曰：「官名也。」
〔七〕集解徐廣曰：「王后兄王信也。泰山有蓋縣，樂安有益縣也。」
〔八〕集解徐廣曰：「為諸第之上也。」
〔九〕集解如淳曰：「旌旗之名。通帛曰旃。曲旃，僭也。」蘇林曰：「禮，大夫建旃。曲旃，柄上曲也。」索隱按：曲旃，旌旃柄上曲，僭禮也。通帛曰旃。說文云曲旃者，所以招士也。
魏其失竇太后，益疏不用，無勢，諸客稍稍自引而怠傲，唯灌將軍獨不失故。魏其日默默不得志，而獨厚遇灌將軍。
灌將軍夫者，潁陰人也。夫父張孟，嘗為潁陰侯嬰舍人，得幸，因進之至二千石，故蒙灌氏姓為灌孟。吳楚反時，潁陰侯灌何為將軍，〔一〕屬太尉，請灌孟為校尉。夫以千人與父俱。〔二〕灌孟年老，潁陰侯彊請之，鬱鬱不得意，故戰常陷堅，遂死吳軍中。軍法，父子俱從軍，有死事，得與喪歸。灌夫不肯隨喪歸，奮曰：〔三〕「願取吳王若將軍頭，以報父之仇。」於是灌夫被甲持戟，募軍中壯士所善願從者數十人。及出壁門，莫敢前。獨二人及從奴十數騎馳入吳軍，至吳將麾下，〔四〕所殺傷數十人。不得前，復馳還，走入漢壁，皆亡其奴，獨與一騎歸。夫身中大創十餘，適有萬金良藥，故得無死。夫創少瘳，又復請將軍曰：「吾益知吳壁中曲折，請復往。」將軍壯義之，恐亡夫，乃言太尉，太尉乃固止之。吳已破，灌夫以此名聞天下。
〔一〕索隱案：何是嬰子，漢書作「嬰」，誤也。
〔二〕集解漢書音義曰「官主千人，如候司馬」。
〔三〕集解張晏曰：「自奮勵也。」
〔四〕正義謂大將之旗。
潁陰侯言之上，上以夫為中郎將。數月，坐法去。後家居長安，長安中諸公莫弗稱之。孝景時，至代相。孝景崩，今上初即位，以為淮陽天下交，勁兵處，故徙夫為淮陽太守。建元元年，入為太僕。二年，夫與長樂衛尉竇甫飲，輕重不得，〔一〕夫醉，搏甫。〔二〕甫，竇太后昆弟也。上恐太后誅夫，徙為燕相。數歲，坐法去官，家居長安。
〔一〕集解晉灼曰：「飲酒輕重不得其平也。」
〔二〕索隱搏音博，謂擊也。
灌夫為人剛直使酒，不好面諛。貴戚諸有勢在己之右，不欲加禮，必陵之；諸士在己之左，愈貧賤，尤益敬，與鈞。稠人廣眾，薦寵下輩。士亦以此多之。
夫不喜文學，好任俠，已然諾。〔一〕諸所與交通，無非豪桀大猾。家累數千萬，食客日數十百人。陂池田園，宗族賓客為權利，橫於潁川。潁川兒乃歌之曰：「潁水清，灌氏寧；潁水濁，灌氏族。」
〔一〕索隱已音以。謂已許諾，必使副其前言也。
灌夫家居雖富，然失勢，卿相侍中賓客益衰。及魏其侯失勢，亦欲倚灌夫引繩批根生平慕之後棄之者。〔一〕灌夫亦倚魏其而通列侯宗室為名高。兩人相為引重，〔二〕其游如父子然。相得驩甚，無厭，恨相知晚也。
〔一〕集解蘇林曰：「二人相倚，引繩直之，意批根賓客也。棄之者，不與交通。」孟康曰：「根，根括。引繩以持彈。」索隱案：劉氏云「二人相倚，事如合繩共相依引也」。批音步結反。批者，排也。漢書作「排」。排根者，蘇林云「賓客去之者不與通也」。孟康云「音根格，謂引繩排彈其根格，平生慕嬰交而棄者令不得通也。小顏根音痕，格音下各反。駰謂引繩，排彈繩根括以退之者也」。持彈，案漢書本作「抨彈」，音普耕反。
〔二〕集解張晏曰：「相薦達為聲勢。」
灌夫有服，過丞相。丞相從容曰：「吾欲與仲孺過魏其侯，〔一〕會仲孺有服。」〔二〕灌夫曰：「將軍乃肯幸臨況魏其侯，夫安敢以服為解！請語魏其侯帳具，將軍旦日蚤臨。」武安許諾。灌夫具語魏其侯如所謂武安侯。魏其與其夫人益市牛酒，夜灑埽，早帳具至旦。平明，令門下候伺。至日中，丞相不來。魏其謂灌夫曰：「丞相豈忘之哉？」灌夫不懌，曰：「夫以服請，宜往。」〔三〕乃駕，自往迎丞相。丞相特前戲許灌夫，殊無意往。及夫至門，丞相尚臥。於是夫入見，曰：「將軍昨日幸許過魏其，魏其夫妻治具，自旦至今，未敢嘗食。」武安鄂〔四〕謝曰：「吾昨日醉，忽忘與仲孺言。」乃駕往，又徐行，灌夫愈益怒。及飲酒酣，夫起舞屬丞相，〔五〕丞相不起，夫從坐上語侵之。魏其乃扶灌夫去，謝丞相。丞相卒飲至夜，極驩而去。
〔一〕集解漢書曰：「灌夫字仲孺。」
〔二〕索隱案：服謂期功之服也。故應璩書曰「仲孺不辭同生之服」是也。
〔三〕集解徐廣曰：「一云『以服請，不宜往』。」索隱案：徐廣云「以服請，不宜往」，其說非也。正言夫請不以服為解，蚡不宜忘，故駕自往迎也。
〔四〕集解徐廣曰：「一作『悟』。」
〔五〕索隱屬音之欲反。屬猶委也，付也。小顏云「若今之舞訖相勸也」。
丞相甞使籍福請魏其城南田。魏其大望曰：「老僕雖棄，將軍雖貴，寧可以勢奪乎！」不許。灌夫聞，怒，罵籍福。籍福惡兩人有郄，乃謾自好謝丞相曰：「魏其老且死，易忍，且待之。」已而武安聞魏其、灌夫實怒不予田，亦怒曰：「魏其子甞殺人，蚡活之。蚡事魏其無所不可，何愛數頃田？且灌夫何與也？吾不敢復求田。」武安由此大怨灌夫、魏其。
元光四年春，〔一〕丞相言灌夫家在潁川，橫甚，民苦之。請案。上曰：「此丞相事，何請。」灌夫亦持丞相陰事，為姦利，受淮南王金與語言。賓客居閒，遂止，俱解。
〔一〕集解徐廣曰：「疑此當是三年也。其說在後。」
夏，丞相取燕王女為夫人，〔一〕 有太后詔，召列侯宗室皆徃賀。魏其侯過灌夫，欲與俱。夫謝曰：「夫數以酒失得過丞相，丞相今者又與夫有郄。」魏其曰：「事已解。」彊與俱。飲酒酣，武安起為壽， 〔二〕坐皆避席伏。已魏其侯為壽，獨故人避席耳，餘半膝席。〔三〕灌夫不悅。起行酒，至武安，武安膝席曰：「不能滿觴。」夫怒，因嘻笑曰：「將軍貴人也，屬之！」〔四〕時武安不肯。行酒次至臨汝侯，〔五〕臨汝侯方與程不識耳語，又不避席。夫無所發怒，乃罵臨汝侯曰：「生平毀程不識不直一錢，今日長者為壽，乃效女兒呫囁耳語！」〔六〕武安謂灌夫曰：「程李俱東西宮衛尉，〔七〕今眾辱程將軍，仲孺獨不為李將軍地乎？」〔八〕灌夫曰：「今日斬頭陷匈，〔九〕何知程李乎！」坐乃起更衣，稍稍去。魏其侯去，麾灌夫出。武安遂怒曰：「此吾驕灌夫罪。」乃令騎留灌夫。灌夫欲出不得。籍福起為謝，案灌夫項令謝。夫愈怒，不肯謝。武安乃麾騎縛夫置傳舍，召長史曰：「今日召宗室，有詔。」劾灌夫罵坐不敬，繫居室。〔一〇〕遂按其前事，遣吏分曹逐捕諸灌氏支屬，皆得棄市罪。魏其侯大媿，為資使賓客請，莫能解。〔一一〕武安吏皆為耳目，諸灌氏皆亡匿，夫繫，遂不得告言武安陰事。
〔一〕索隱案：蚡娶燕王劉澤子康王嘉之女也。
〔二〕集解如淳曰：「上酒為稱壽，非大行酒。」
〔三〕集解蘇林曰：「下席而膝半在席上。」如淳曰：「以膝跪席上也。」
〔四〕集解徐廣曰：「屬，一作『畢』。」索隱案：漢書作「畢」。畢，盡也。
〔五〕集解徐廣曰：「灌嬰孫，名賢也。」索隱案：漢書云臨汝侯灌賢，則賢是嬰之孫，臨汝是改封也。
〔六〕集解韋昭曰：「呫囁，附耳小語聲。」索隱女兒猶云兒女也。漢書作「女曹兒」。曹，輩也，猶言兒女輩。呫，鄒氏音蚩輒反。囁音女輒反。說文「附耳小語也」。
〔七〕集解漢書音義曰：「李廣為東宮，程不識為西宮。」
〔八〕集解如淳曰：「李將軍，李廣也。猶今人言為除地也。」索隱案：小顏云「言今既毀程，令李何地自安處也」。
〔九〕索隱韋昭云：「言不避死亡也。」漢書作「穴匈」。
〔一〇〕集解如淳曰：「百官表居室為保宮，今守宮也。」
〔一一〕集解如淳曰：「為出資費，使人為夫言。」
魏其銳身為救灌夫。夫人諫魏其曰：「灌將軍得罪丞相，與太后家忤，寧可救邪？」魏其侯曰：「侯自我得之，自我捐之，無所恨。且終不令灌仲孺獨死，嬰獨生。」乃匿其家，〔一〕竊出上書。立召入，具言灌夫醉飽事，不足誅。上然之，賜魏其食，曰：「東朝廷辯之。」〔二〕
〔一〕集解晉灼曰：「恐其夫人復諫止也。」
〔二〕集解如淳曰：「東朝，太后朝。」
魏其之東朝，盛推灌夫之善，言其醉飽得過，乃丞相以他事誣罪之。武安又盛毀灌夫所為橫恣，罪逆不道。魏其度不可柰何，因言丞相短。武安曰：「天下幸而安樂無事，蚡得為肺腑，所好音樂狗馬田宅。蚡所愛倡優巧匠之屬，不如魏其、灌夫日夜招聚天下豪桀壯士與論議，腹誹而心謗，不仰視天而俯畫地，〔一〕辟倪兩宮閒，〔二〕幸天下有變，而欲有大功。〔三〕臣乃不知魏其等所為。」於是上問朝臣：「兩人孰是？」御史大夫韓安國曰：「魏其言灌夫父死事，身荷戟馳入不測之吳軍，身被數十創，名冠三軍，此天下壯士，非有大惡，爭杯酒，不足引他過以誅也。魏其言是也。丞相亦言灌夫通姦猾，侵細民，家累巨萬，橫恣潁川，淩轢宗室，侵犯骨肉，此所謂『枝大於本，脛大於股，不折必披』，〔四〕丞相言亦是。唯明主裁之。」主爵都尉汲黯是魏其。內史鄭當時是魏其，後不敢堅對。餘皆莫敢對。上怒內史曰：「公平生數言魏其、武安長短，今日廷論，局趣效轅下駒，〔五〕吾并斬若屬矣。」即罷起入，上食太后。太后亦已使人候伺，具以告太后。太后怒，不食，曰：「今我在也，而人皆藉吾弟，〔六〕令我百歲後，皆魚肉之矣。且帝寧能為石人邪！〔七〕此特帝在，即錄錄，設百歲後，〔八〕是屬寧有可信者乎？」上謝曰：「俱宗室外家，〔九〕故廷辯之。不然，此一獄吏所決耳。」是時郎中令石建為上別言兩人事。
〔一〕集解張晏曰：「視天，占三光也。畫地，知分野所在也。畫地諭欲作反事。」
〔二〕集解徐廣曰：「辟音芳細反。倪音詣。」張晏曰：「占太后與帝吉凶之期。」索隱辟普係反。倪，五係反。埤倉云：「睥睨，邪視也。」
〔三〕集解張晏曰：「幸為反者，當得為大將立功也。」瓚曰：「天下有變謂天子崩，因變難之際得立大功。」
〔四〕索隱案：包愷音疋彼反。正義鋪被反。披，分析也。
〔五〕集解張晏曰：「俛頭於車轅下，隨母而已。」瓚曰：「小馬在轅下。」正義應劭云：「駒馬加著轅。局趣，纖小之貌。」按：應說為長也。
〔六〕索隱案：晉灼云「藉，蹈也。以言蹂藉之」。
〔七〕索隱謂帝不如石人得長存也。正義顏師古云：「言徒有人形耳，不知好惡。」按：今俗云人不辨事，罵云杌杌若木人也。
〔八〕索隱案：設者，脫也。
〔九〕正義嬰，景帝從舅。蚡，太后同母弟。
武安已罷朝，出止車門，召韓御史大夫載，怒曰：「與長孺共一老禿翁，何為首鼠兩端？」〔一〕韓御史良久謂丞相曰：「君何不自喜？〔二〕夫魏其毀君，君當免冠解印綬歸，曰『臣以肺腑幸得待罪，固非其任，魏其言皆是』。如此，上必多君有讓，不廢君。魏其必內愧，杜門齰舌自殺。〔三〕今人毀君，君亦毀人，譬如賈豎女子爭言，何其無大體也！」武安謝罪曰：「爭時急，不知出此。」
〔一〕集解漢書音義曰：「禿老翁，言嬰無官位扳援也。首鼠，一前一卻也。」索隱案：謂共治一老禿翁，指竇嬰也。服虔云「首鼠，一前一卻也」。
〔二〕集解蘇林曰：「何不自解釋為喜樂邪？」索隱案：小顏云「何不自謙遜為可喜之事」。音許既反。
〔三〕索隱案：說文云「齰，齧也」。音側革反。
於是上使御史簿責魏其所言灌夫，頗不讎，〔一〕欺謾。劾繫都司空。〔二〕孝景時，魏其常受遺詔，曰「事有不便，以便宜論上」。及繫，灌夫罪至族，事日急，諸公莫敢復明言於上。魏其乃使昆弟子上書言之，幸得復召見。書奏上，而案尚書大行無遺詔。〔三〕詔書獨藏魏其家，家丞封。〔四〕乃劾魏其矯先帝詔，罪當棄市。五年十月，〔五〕悉論灌夫及家屬。魏其良久乃聞，聞即恚，病痱，〔六〕不食欲死。或聞上無意殺魏其，魏其復食，治病，議定不死矣。乃有蜚語為惡言聞上，〔七〕故以十二月晦〔八〕論棄市渭城。〔九〕
〔一〕正義讎音巿周反，對也。言簿責魏其所言灌夫實潁川事，故魏其不對為欺謾者也。
〔二〕索隱案：百官表云宗正屬官，主詔獄也。正義如淳云：「律，司空主水及罪人。」
〔三〕集解如淳曰：「大行，主諸侯官也。」索隱案：尚書無此景帝崩時大行遺詔，乃魏其家臣印封之。如淳說非也。正義天子崩曰大行也。按：尚書之中，景帝崩時無遺詔賜魏其也。百官表云諸受尚書事也。
〔四〕集解漢書音義曰：「以家臣印封遺詔。」
〔五〕集解徐廣曰：「疑非五年，亦非十月。」索隱徐氏云疑非者，案武紀四年三月蚡薨，竇嬰死在前，今云五年，故疑非也。正義漢書云元光四年冬，魏其侯嬰有罪棄巿。春三月乙卯，丞相蚡薨。按：五年者，誤也。
〔六〕索隱痱音肥，又音扶味反，風病也。
〔七〕集解張晏曰：「蚡偽作飛揚誹謗之語。」
〔八〕集解徐廣曰：「疑非十二月也。」駰案：張晏曰「月晦者，春垂至也」。索隱著日月者，見春垂至，恐遇赦贖也。
〔九〕正義故咸陽也。
其春，武安侯病，〔一〕專呼服謝罪。〔二〕使巫視鬼者視之，見魏其、灌夫共守，欲殺之。竟死。子恬嗣。〔三〕元朔三年，武安侯坐衣襜褕〔四〕入宮，不敬。〔五〕
〔一〕正義其春，即四年春也。元光四年十月，灌夫棄巿。十二月末，魏其棄巿。至三月乙卯，田蚡薨。則三人死同在一年明矣。漢以十月為歲首故也。秦楚之際表云〔十月〕，十一月，十二月，端月，二月，三月，至九為終。周建子為正月，十一月為正月，十二月為二月，正月為三月，二月為四月，至十月為歲終。漢初至武帝太初以前，並依秦法，以後改用夏正月，至今不改。然夫子作春秋依夏正。
〔二〕集解漢書音義曰：「言蚡號呼謝服罪也。」
〔三〕集解徐廣曰：「蚡疾，見魏其、灌夫鬼殺之，則其（春）〔
死〕共在一春內邪？武帝本紀『四年三月乙卯，田蚡薨』，嬰死在蚡薨之前，何復云五年十二月邪？疑十二月當為二月也。」案侯表，蚡事武帝九年而卒，元光四年侯恬之元年，建元元年訖元光三年而九年。大臣表蚡以元光四年卒，亦云嬰四年棄巿，未詳此正安在。然蚡薨在嬰死後分明。
〔四〕正義爾雅云「衣蔽前謂之襜」。郭璞云「蔽膝也」。說文、字林並謂之短衣。
〔五〕集解徐廣曰：「表云坐衣不敬，國除。」索隱襜，尺占反。褕音踰。謂非正朝衣，若婦人服也。表云恬坐衣不敬，國除。
淮南王安謀反覺，治。王前朝，〔一〕武安侯為太尉，時迎王至霸上，謂王曰：「上未有太子，大王最賢，高祖孫，即宮車晏駕，非大王立當誰哉！」淮南王大喜，厚遺金財物。上自魏其時不直武安，特為太后故耳。〔二〕及聞淮南王金事，上曰：「使武安侯在者，族矣。」
〔一〕集解徐廣曰：「建元二年。」
〔二〕索隱案：武帝以魏其、灌夫事為枉，於武安侯為不直，特為太后故耳。
太史公曰：魏其、武安皆以外戚重，灌夫用一時決筴而名顯。魏其之舉以吳楚，武安之貴在日月之際。然魏其誠不知時變，灌夫無術而不遜，兩人相翼，乃成禍亂。武安負貴而好權，杯酒責望，陷彼兩賢。嗚呼哀哉！遷怒及人，命亦不延。眾庶不載，竟被惡言。嗚呼哀哉！禍所從來矣！
【索隱述贊】竇嬰、田蚡，勢利相雄。咸倚外戚，或恃軍功。灌夫自喜，引重其中。意氣杯酒，辟睨兩宮。事竟不直，冤哉二公！
卷一百零八　　韓長孺列傳第四十八
御史大夫韓安國者，梁成安人也，〔一〕後徙睢陽。〔二〕嘗受韓子、雜家說於騶田生所。〔三〕事梁孝王為中大夫。吳楚反時，孝王使安國及張羽為將，扞〔四〕吳兵於東界。張羽力戰，安國持重，以故吳不能過梁。吳楚已破，安國、張羽名由此顯。
〔一〕集解徐廣曰：「在汝潁之閒也。」索隱按：徐廣云「在汝潁之閒」。漢書地理志縣名，屬陳留。正義括地志云：「成安故城在汝州梁縣東二十三里。」地理志云成安屬潁川郡。陳留郡又有成安縣，亦屬梁，未知孰是也。
〔二〕正義今宋州宋城。
〔三〕索隱案：安國學韓子及雜家說於騶縣田生之所。
〔四〕索隱上音醬，下音汗。
梁孝王，景帝母弟，竇太后愛之，令得自請置相、二千石，出入游戲，僭於天子。天子聞之，心弗善也。太后知帝不善，乃怒梁使者，弗見，案責王所為。韓安國為梁使，見大長公主〔一〕而泣曰：「何梁王為人子之孝，為人臣之忠，太后曾弗省也？〔二〕夫前日吳、楚、齊、趙七國反時，自關以東皆合從西鄉，惟梁最親為艱難。梁王念太后、帝在中，〔三〕而諸侯擾亂，一言泣數行下，跪送臣等六人，將兵擊卻吳楚，吳楚以故兵不敢西，而卒破亡，梁王之力也。今太后以小節苛禮〔四〕責望梁王。梁王父兄皆帝王，所見者大，故出稱蹕，入言警，車旗皆帝所賜也，即欲以侘鄙縣，〔五〕驅馳國中，以夸諸侯，令天下盡知太后、帝愛之也。今梁使來，輒案責之。梁王恐，日夜涕泣思慕，不知所為。何梁王之為子孝，為臣忠，而太后弗恤也？」大長公主具以告太后，太后喜曰：「為言之帝。」言之，帝心乃解，而免冠謝太后曰：「兄弟不能相教，乃為太后遺憂。」悉見梁使，厚賜之。其後梁王益親驩。太后、長公主更賜安國可直千餘金。名由此顯，結於漢。
〔一〕集解徐廣曰：「景帝姊。」索隱案：即館陶公主。正義如淳云：「景帝妹也。」
〔二〕索隱省音仙井反。省者，察也。
〔三〕正義謂關中也。又云京師在天下之中。
〔四〕索隱案：謂苛細小禮以責之。
〔五〕集解徐廣曰：「侘，一作『絎』也。」駰案：侘音丑亞反，誇也。索隱仛音丑亞反，字如「姹」。仛者，誇也。漢書作「嫮」，音火亞反。絎音寒孟反。
其後安國坐法抵罪，蒙〔一〕獄吏田甲辱安國。安國曰：「死灰獨不復然乎？」田甲曰：「然即溺之。」居無何，梁內史缺，漢使使者拜安國為梁內史，起徒中為二千石。田甲亡走。安國曰：「甲不就官，我滅而宗。」甲因肉袒謝。安國笑曰：「可溺矣！公等足與治乎？」〔二〕卒善遇之。
〔一〕集解蒙，縣名。索隱抵音丁禮反。蒙，縣名，屬梁國也。
〔二〕索隱案：謂不足與繩（持）〔治〕之。治音持也。
梁內史之缺也，孝王新得齊人公孫詭，說之，欲請以為內史。竇太后聞，乃詔王以安國為內史。
公孫詭、羊勝說孝王求為帝太子及益地事，恐漢大臣不聽，乃陰使人刺漢用事謀臣。及殺故吳相袁盎，景帝遂聞詭、勝等計畫，乃遣使捕詭、勝，必得。漢使十輩至梁，相以下舉國大索，月餘不得。內史安國聞詭、勝匿孝王所，安國入見王而泣曰：「主辱臣死。〔一〕大王無良臣，故事紛紛至此。今詭、勝不得，請辭賜死。」王曰：「何至此？」安國泣數行下，曰：「大王自度於皇帝，孰與太上皇之與高皇帝及皇帝之與臨江王親？」孝王曰：「弗如也。」安國曰：「夫太上、臨江親父子之閒，然而高帝曰『提三尺劍取天下者朕也』，故太上皇終不得制事，居于櫟陽。臨江王，適長太子也，以一言過，廢王臨江；〔二〕用宮垣事，卒自殺中尉府。何者？治天下終不以私亂公。語曰：『雖有親父，安知其不為虎？雖有親兄，安知其不為狼？』今大王列在諸侯，悅一邪臣〔三〕浮說，犯上禁，橈明法。天子以太后故，不忍致法於王。太后日夜涕泣，幸大王自改，而大王終不覺寤。有如太后宮車即晏駕，大王尚誰攀乎？」語未卒，孝王泣數行下，謝安國曰：「吾今出詭、勝。」詭、勝自殺。漢使還報，梁事皆得釋，安國之力也。於是景帝、太后益重安國。孝王卒，共王即位，安國坐法失官，居家。
〔一〕索隱此語見國語。
〔二〕集解如淳曰：「景帝嘗屬諸姬，太子母栗姬言不遜，由是廢太子，栗姬憂死。」
〔三〕索隱悅，漢書作「訹」。說文云「訹，誘也」。
建元中，武安侯田蚡為漢太尉，親貴用事，安國以五百金物遺蚡。蚡言安國太后，天子亦素聞其賢，即召以為北地都尉，遷為大司農。閩越、東越相攻，安國及大行王恢將。未至越，越殺其王降，漢兵亦罷。建元六年，武安侯為丞相，安國為御史大夫。
匈奴來請和親，天子下議。大行王恢，燕人也，數為邊吏，習知胡事。議曰：「漢與匈奴和親，率不過數歲即復倍約。不如勿許，興兵擊之。」安國曰：「千里而戰，兵不獲利。今匈奴負戎馬之足，懷禽獸之心，遷徙鳥舉，難得而制也。得其地不足以為廣，有其眾不足以為彊，自上古不屬為人。〔一〕漢數千里爭利，則人馬罷，虜以全制其敝。且彊弩之極，矢不能穿魯縞；〔二〕衝風之末，力不能漂鴻毛。非初不勁，末力衰也。擊之不便，不如和親。」群臣議者多附安國，於是上許和親。
〔一〕索隱案：晉灼云「不內屬於漢為人」。
〔二〕集解許慎曰：「魯之縞尤薄。」
其明年，則元光元年，雁門馬邑豪聶翁壹〔一〕因大行王恢言上曰：「匈奴初和親，親信邊，可誘以利。」陰使聶翁壹為閒，亡入匈奴，謂單于曰：「吾能斬馬邑令丞吏，以城降，財物可盡得。」單于愛信之，以為然，許聶翁壹。聶翁壹乃還，詐斬死罪囚，縣其頭馬邑城，示單于使者為信。曰：「馬邑長吏已死，可急來。」於是單于穿塞將十餘萬騎，入武州塞。〔二〕
〔一〕集解張晏曰：「豪猶帥也。」索隱聶，姓也；翁壹，名也。漢書云「聶壹」。
〔二〕集解徐廣曰：「在雁門。」索隱地理志縣名，屬鴈門。又崔浩云「今平城直西百里有武州城」是也。
當是時，漢伏兵車騎材官二十餘萬，匿馬邑旁谷中。衛尉李廣為驍騎將軍，〔一〕太僕公孫賀為輕車將軍，〔二〕大行王恢為將屯將軍，〔三〕太中大夫李息為材官將軍。〔四〕御史大夫韓安國為護軍將軍，諸將皆屬護軍。約單于入馬邑而漢兵縱發。王恢、李息、李廣別從代主擊其輜重。〔五〕於是單于入漢長城武州塞。未至馬邑百餘里，行掠鹵，徒見畜牧於野，不見一人。單于怪之，攻烽燧，得武州尉史。欲刺問尉史。尉史曰：「漢兵數十萬伏馬邑下。」單于顧謂左右曰：「幾為漢所賣！」〔六〕乃引兵還。出塞，曰：「吾得尉史，乃天也。」命尉史為「天王」。塞下傳言單于已引去。漢兵追至塞，度弗及，即罷。王恢等兵三萬，聞單于不與漢合，度往擊輜重，必與單于精兵戰，漢兵勢必敗，則以便宜罷兵，皆無功。
〔一〕集解漢書曰：「北貉燕人來致驍騎。」應劭曰：「驍，健也。」張晏曰：「驍，勇也，若六博之梟矣。」
〔二〕正義司馬續漢書云：「輕車，古之戰車。」
〔三〕正義李奇云：「監主諸屯。」
〔四〕正義臣瓚云：「材官，騎射之官。」
〔五〕正義釋名云：「輜，廁也。所載衣服雜廁其中。」
〔六〕正義幾音祈。
天子怒王恢不出擊單于輜重，擅引兵罷也。恢曰：「始約虜入馬邑城，兵與單于接，而臣擊其輜重，可得利。今單于聞，不至而還，臣以三萬人眾不敵，禔取辱耳。〔一〕臣固知還而斬，然得完陛下士三萬人。」於是下恢廷尉。廷尉當恢逗橈，當斬。〔二〕恢私行千金丞相蚡。蚡不敢言上，而言於太后曰：「王恢首造馬邑事，今不成而誅恢，是為匈奴報仇也。」上朝太后，太后以丞相言告上。上曰：「首為馬邑事者，恢也，故發天下兵數十萬，從其言，為此。且縱單于不可得，恢所部擊其輜重，猶頗可得，以慰士大夫心。今不誅恢，無以謝天下。」於是恢聞之，乃自殺。
〔一〕集解徐廣曰：「禔，一作『祇』也。」
〔二〕集解漢書音義曰：「逗，曲行避敵也；橈，顧望。軍法語也。」索隱案：劭云「逗，曲行而避敵，音豆」。又音住，住謂留止也。橈，屈弱也，女孝反。一云橈，顧望也。
安國為人多大略，智足以當世取合，而出於忠厚焉。〔一〕貪嗜於財。所推舉皆廉士，賢於己者也。於梁舉壺遂、臧固、郅他，〔二〕皆天下名士，士亦以此稱慕之，唯天子以為國器。安國為御史大夫四歲餘，丞相田蚡死，安國行丞相事，奉引墮車蹇。〔三〕天子議置相，欲用安國，使使視之，蹇甚，乃更以平棘侯薛澤為丞相。安國病免數月，蹇愈，上復以安國為中尉。歲餘，徙為衛尉。
〔一〕索隱案：出者，去也。言安國為人無忠厚之行。
〔二〕索隱上音質，下徒河反。謂三人姓名也，壺遂也，臧固也，郅他也。若漢書則云「至他」，言至於他處，亦舉名士也。
〔三〕集解如淳曰：「為天子導引而墮車，跛足。」
車騎將軍衛青擊匈奴，〔一〕出上谷，破胡蘢城。〔二〕將軍李廣為匈奴所得，復失之；公孫敖大亡卒：皆當斬，贖為庶人。明年，匈奴大入邊，殺遼西太守，及入鴈門，所殺略數千人。車騎將軍衛青擊之，出鴈門。衛尉安國為材官將軍，屯於漁陽。〔三〕安國捕生虜，言匈奴遠去。即上書言方田作時，請且罷軍屯。罷軍屯月餘，匈奴大入上谷、漁陽。安國壁乃有七百餘人，出與戰，不勝，復入壁。匈奴虜略千餘人及畜產而去。天子聞之，怒，使使責讓安國。徒安國益東，屯右北平。〔四〕是時匈奴虜言當入東方。
〔一〕集解徐廣曰：「元光六年也。」
〔二〕集解蘢音龍。索隱音龍。
〔三〕正義幽州縣。
〔四〕正義幽州漁陽縣東南七十七里北平城，即漢右北平也。
安國始為御史大夫及護軍，後稍斥疏，下遷；而新幸壯將軍衛青等有功，益貴。安國既疏遠，默默也；將屯又為匈奴所欺，失亡多，甚自愧。幸得罷歸，乃益東徙屯，意忽忽不樂。數月，病歐血死。安國以元朔二年中卒。
太史公曰：余與壺遂定律曆，觀韓長孺之義，壺遂之深中隱厚。〔一〕世之言梁多長者，不虛哉！壺遂官至詹事，天子方倚以為漢相，會遂卒。不然，壺遂之內廉行脩，斯鞠躬君子也。
〔一〕集解徐廣曰：「一云『廉正忠厚』。」
【索隱述贊】安國忠厚，初為梁將。因事坐法，免徒起相。死灰更然，生虜失防。推賢見重，賄金貽謗。雪泣悟主，臣節可亮。
卷一百零九　　李將軍列傳第四十九
李將軍廣者，隴西成紀人也。〔一〕其先曰李信，秦時為將，逐得燕太子丹者也。故槐里，徙成紀。廣家世世受射。〔二〕孝文帝十四年，匈奴大入蕭關，而廣以良家子〔三〕從軍擊胡，用善騎射，殺首虜多，為漢中郎。廣從弟李蔡亦為郎，皆為武騎常侍，〔四〕秩八百石。嘗從行，有所衝陷折關及格猛獸，而文帝曰：「惜乎，子不遇時！如令子當高帝時，萬戶侯豈足道哉！」
〔一〕正義成紀，秦州縣。
〔二〕索隱案：小顏云「世受射法」。
〔三〕索隱案：如淳云「非醫、巫、商賈、百工也」。
〔四〕索隱案：謂為郎而補武騎常侍。
及孝景初立，廣為隴西都尉，徙為騎郎將。〔一〕吳楚軍時，廣為驍騎都尉，從太尉亞夫擊吳楚軍，取旗，顯功名昌邑下。以梁王授廣將軍印，還，賞不行。〔二〕徙為上谷太守，匈奴日以合戰。典屬國公孫昆邪〔三〕為上泣曰：「李廣才氣，天下無雙，自負其能，數與虜敵戰，恐亡之。」於是乃徙為上郡太守。後廣轉為邊郡太守，徙上郡。嘗為隴西、北地、鴈門、代郡、雲中太守，皆以力戰為名。
〔一〕集解張晏曰：「為武騎郎將。」索隱小顏云：「為騎郎將謂主騎郎也。」
〔二〕集解文穎曰：「廣為漢將，私受梁印，故不以賞也。」
〔三〕集解昆音魂。索隱案：典屬國，官名。公孫，姓也；昆邪，名。服虔云「中國人」。包愷云「昆音魂」也。
匈奴大入上郡，天子使中貴人從廣〔一〕勒習兵擊匈奴。中貴人將騎數十縱，〔二〕見匈奴三人，與戰。三人還射，〔三〕傷中貴人，殺其騎且盡。中貴人走廣。廣曰：「是必射雕者也。」〔四〕廣乃遂從百騎往馳三人。三人亡馬步行，行數十里。廣令其騎張左右翼，而廣身自射彼三人者，殺其二人，生得一人，果匈奴射雕者也。已縛之上馬，望匈奴有數千騎，見廣，以為誘騎，皆驚，上山陳。廣之百騎皆大恐，欲馳還走。廣曰：「吾去大軍數十里，今如此以百騎走，匈奴追射我立盡。今我留，匈奴必以我為大軍〔之〕誘（之），必不敢擊我。」廣令諸騎曰：「前！」前未到匈奴陳二里所，止，令曰：「皆下馬解鞍！」其騎曰：「虜多且近，即有急，柰何？」廣曰：「彼虜以我為走，今皆解鞍以示不走，用堅其意。」於是胡騎遂不敢擊。有白馬將〔五〕出護其兵，李廣上馬與十餘騎奔射殺胡白馬將，而復還至其騎中，解鞍，令士皆縱馬臥。是時會暮，胡兵終怪之，不敢擊。夜半時，胡兵亦以為漢有伏軍於旁欲夜取之，胡皆引兵而去。平旦，李廣乃歸其大軍。大軍不知廣所之，故弗從。
〔一〕集解漢書音義曰：「內官之幸貴者。」索隱案：董巴輿服志云「黃門丞至密近，使聽察天下，謂之中貴人使者」。崔浩云「在中而貴幸，非德望，故名不見也」。
〔二〕集解徐廣曰：「放縱馳騁。」
〔三〕正義射音石。還謂轉也。
〔四〕集解文穎曰：「雕，鳥也，故使善射者射也。」索隱案：服虔云「雕，鶚也。」說文云「似鷲，黑色，多子」。一名鷲，以其毛作矢羽。韋昭云「鶚，一名鵰也」。
〔五〕正義其將乘白馬，而出監護也。
居久之，孝景崩，武帝立，左右以為廣名將也，於是廣以上郡太守為未央衛尉，而程不識亦為長樂衛尉。程不識故與李廣俱以邊太守將軍屯。及出擊胡，而廣行無部伍行陳，〔一〕就善水草屯，舍止，人人自便，〔二〕不擊刀斗以自衛，〔三〕莫府〔四〕省約文書籍事，然亦遠斥候，〔五〕未嘗遇害。程不識正部曲行伍營陳，擊刀斗，士吏治軍簿至明，軍不得休息，然亦未嘗遇害。不識曰：「李廣軍極簡易，然虜卒犯之，無以禁也；而其士卒亦佚樂，咸樂為之死。我軍雖煩擾，然虜亦不得犯我。」是時漢邊郡李廣、程不識皆為名將，然匈奴畏李廣之略，士卒亦多樂從李廣而苦程不識。程不識孝景時以數直諫為太中大夫。為人廉，謹於文法。
〔一〕索隱案：百官志云「將軍領軍皆有部曲。大將軍營五部，部校尉一人，部下有曲，曲有軍候一人」也。
〔二〕索隱音去聲。
〔三〕集解孟康曰：「以銅作鐎器，受一斗，晝炊飯食，夜擊持行，名曰刀斗。」索隱刀音貂。案：荀悅云「刀斗，小鈴，如宮中傳夜鈴也」。蘇林云「形如鋗，以銅作之，無緣，受一斗，故云刀斗」。鋗即鈴也。埤倉云「鐎，溫器，有柄斗，似銚無緣。音焦」。
〔四〕索隱案：大顏云「凡將軍謂之莫府者，蓋兵行舍於帷帳，故稱（莫）〔幕〕府。古字通用，遂作『莫』耳」。小爾雅訓莫為大，非也。
〔五〕索隱案：許慎注淮南子云「斥，度也。候，視也，望也」。
後漢以馬邑城誘單于，使大軍伏馬邑旁谷，而廣為驍騎將軍，領屬護軍將軍。是時單于覺之，去，漢軍皆無功。其後四歲，廣以衛尉為將軍，出鴈門擊匈奴。匈奴兵多，破敗廣軍，生得廣。單于素聞廣賢，令曰：「得李廣必生致之。」胡騎得廣，廣時傷病，置廣兩馬閒，絡而盛臥廣。行十餘里，廣詳死，睨其旁有一胡兒騎善馬，廣暫騰而上胡兒馬，因推墮兒，〔一〕取其弓，鞭馬南馳數十里，復得其餘軍，因引而入塞。匈奴捕者騎數百追之，廣行取胡兒弓，射殺追騎，以故得脫。於是至漢，漢下廣吏。吏當廣所失亡多，為虜所生得，當斬，贖為庶人。
〔一〕集解徐廣曰：「一云『抱兒鞭馬南馳』也。」
頃之，家居數歲。廣家與故潁陰侯孫〔一〕屏野居藍田南山中射獵。嘗夜從一騎出，從人田閒飲。還至霸陵亭，霸陵尉〔二〕醉，呵止廣。廣騎曰：「故李將軍。」尉曰：「今將軍尚不得夜行，何乃故也！」止廣宿亭下。居無何，匈奴入殺遼西太守，敗韓將軍，〔三〕後韓將軍徙右北平。於是天子乃召拜廣為右北平太守。廣即請霸陵尉與俱，至軍而斬之。
〔一〕集解（孫）灌嬰之孫，名強。索隱案：灌嬰之孫，名強。
〔二〕索隱案：百官志云「尉，大縣二人，主盜賊。凡有賊發，則推索尋案之」也。
〔三〕集解蘇林曰韓安國。
廣居右北平，匈奴聞之，號曰「漢之飛將軍」，避之數歲，不敢入右北平。
廣出獵，見草中石，以為虎而射之，中石沒鏃，〔一〕視之石也。因復更射之，終不能復入石矣。廣所居郡聞有虎，嘗自射之。及居右北平射虎，虎騰傷廣，廣亦竟射殺之。
〔一〕集解徐廣曰：「一作『沒羽』。」
廣廉，得賞賜輒分其麾下，飲食與士共之。終廣之身，為二千石四十餘年，家無餘財，終不言家產事。廣為人長，猿臂，〔一〕其善射亦天性也，雖其子孫他人學者，莫能及廣。廣訥口少言，與人居則畫地為軍陳，射闊狹以飲。〔二〕專以射為戲，竟死。〔三〕廣之將兵，乏絕之處，見水，士卒不盡飲，廣不近水，士卒不盡食，廣不嘗食。寬緩不苛，士以此愛樂為用。其射，見敵急，非在數十步之內，度不中不發，發即應弦而倒。用此，其將兵數困辱，其射猛獸亦為所傷云。
〔一〕集解如淳曰：「臂如猿，通肩。」
〔二〕集解如淳曰：「射戲求疏密，持酒以飲不勝者。」正義飲音於禁反。
〔三〕索隱謂終竟廣身至死，以為恆也。
居頃之，石建卒，於是上召廣代建為郎中令。元朔六年，廣復為後將軍，從大將軍軍出定襄，擊匈奴。諸將多中首虜率，以功為侯者，〔一〕而廣軍無功。後二歲，廣以郎中令將四千騎出右北平，博望侯張騫將萬騎與廣俱，異道。行可數百里，匈奴左賢王將四萬騎圍廣，廣軍士皆恐，廣乃使其子敢往馳之。敢獨與數十騎馳，直貫胡騎，出其左右而還，告廣曰：「胡虜易與耳。」軍士乃安。廣為圜陳外嚮，胡急擊之，矢下如雨。漢兵死者過半，漢矢且盡。廣乃令士持滿毋發，而廣身自以大黃〔二〕射其裨將，殺數人，胡虜益解。會日暮，吏士皆無人色，而廣意氣自如，益治軍。軍中自是服其勇也。明日，復力戰，而博望侯軍亦至，匈奴軍乃解去。漢軍罷，弗能追。是時廣軍幾沒，罷歸。漢法，博望侯留遲後期，當死，贖為庶人。廣軍功自如，無賞。
〔一〕集解如淳曰：「中猶充也。充本法得首若干封侯。」
〔二〕集解徐廣曰：「南都賦曰『黃閒機張，善弩之名』。」駰案：鄭德曰「黃肩弩，淵中黃朱之」。孟康曰「太公六韜曰『陷堅敗強敵，用大黃連弩』」。韋昭曰「角弩色黃而體大也」。索隱案：大黃，黃閒，弩名也。故韋昭曰「角弩也，色黃體大」是也。
初，廣之從弟李蔡與廣俱事孝文帝。景帝時，蔡積功勞至二千石。孝武帝時，至代相。以元朔五年為輕車將車，從大將軍擊右賢王，有功中率，〔一〕封為樂安侯。元狩二年中，代公孫弘為丞相。蔡為人在下中，〔二〕名聲出廣下甚遠，然廣不得爵邑，官不過九卿，而蔡為列侯，位至三公。諸廣之軍吏及士卒或取封侯。廣嘗與望氣王朔燕語，曰：「自漢擊匈奴而廣未嘗不在其中，而諸部校尉以下，才能不及中人，然以擊胡軍功取侯者數十人，而廣不為後人，〔三〕然無尺寸之功以得封邑者，何也？豈吾相不當侯邪？且固命也？」朔曰：「將軍自念，豈嘗有所恨乎？」廣曰：「吾嘗為隴西守，羌嘗反，吾誘而降，降者八百餘人，吾詐而同日殺之。至今大恨獨此耳。」朔曰：「禍莫大於殺已降，此乃將軍所以不得侯者也。」
〔一〕索隱中音丁仲反。率音律，亦音雙筆反。小顏云：「率謂軍功封賞之科，著在法令，故云中率。」
〔二〕索隱案：以九品而論，在下之中，當第八。
〔三〕索隱案：謂不在人後。
後二歲，大將軍、驃騎將軍大出擊匈奴，廣數自請行。天子以為老，弗許；良久乃許之，以為前將軍。是歲，元狩四年也。
廣既從大將軍青擊匈奴，既出塞，青捕虜知單于所居，乃自以精兵走之，而令廣并於右將軍軍，〔一〕出東道。東道少回遠，而大軍行水草少，其勢不屯行。〔二〕廣自請曰：「臣部為前將軍，今大將軍乃徙令臣出東道，且臣結髮而與匈奴戰，今乃一得當單于，〔三〕臣願居前，先死單于。」大將軍青亦陰受上誡，以為李廣老，數奇，〔四〕毋令當單于，恐不得所欲。而是時公孫敖新失侯，為中將軍從大將軍，大將軍亦欲使敖與俱當單于，故徙前將軍廣。廣時知之，固自辭於大將軍。大將軍不聽，令長史封書與廣之莫府，曰：「急詣部，如書。」〔五〕廣不謝大將軍而起行，意甚慍怒而就部，引兵與右將軍食其〔六〕合軍出東道。軍亡導，或失道，〔七〕後大將軍。大將軍與單于接戰，單于遁走，弗能得而還。南絕幕，〔八〕遇前將軍、右將軍。廣已見大將軍，還入軍。大將軍使長史持糒醪遺廣，因問廣、食其失道狀，青欲上書報天子軍曲折。〔九〕廣未對，大將軍使長史急責廣之幕府對簿。廣曰：「諸校尉無罪，乃我自失道。吾今自上簿。」
〔一〕集解徐廣曰：「主爵趙食其為右將軍。」
〔二〕集解張晏曰：「以水草少，不可群輩。」
〔三〕索隱今得當單于。案：廣言自少時結髮而與匈奴戰，唯今者得與單于相當遇也。
〔四〕集解如淳曰：「數為匈奴所敗，奇為不偶也。」索隱案：服虔云「作事數不偶也」。音朔。小顏音所具反。奇，蕭該音居宜反。
〔五〕正義令廣如其文牒，急引兵徙東道也。
〔六〕索隱音異基。案：趙將軍名也。或亦依字讀。
〔七〕索隱謂無人導引，軍故失道也。
〔八〕正義絕，度也。南歸度沙幕。
〔九〕正義言委曲而行迴折，使軍後大將軍也。
至莫府，廣謂其麾下曰；「廣結髮與匈奴大小七十餘戰，今幸從大將軍出接單于兵，而大將軍又徙廣部行回遠，而又迷失道，豈非天哉！且廣年六十餘矣，終不能復對刀筆之吏。」遂引刀自剄。廣軍士大夫一軍皆哭。百姓聞之，知與不知，無老壯皆為垂涕。而右將軍獨下吏，當死，贖為庶人。
廣子三人，曰當戶、椒、敢，為郎。天子與韓嫣〔一〕戲，嫣少不遜，當戶擊嫣，嫣走。於是天子以為勇。當戶早死，拜椒為代郡太守，皆先廣死。當戶有遺腹子名陵。廣死軍時，敢從驃騎將軍。廣死明年，李蔡以丞相坐侵孝景園壖地，〔二〕當下吏治，蔡亦自殺，不對獄，國除。李敢以校尉從驃騎將軍擊胡左賢王，力戰，奪左賢王鼓旗，斬首多，賜爵關內侯，食邑二百戶，代廣為郎中令。頃之，怨大將軍青之恨其父，〔三〕乃擊傷大將軍，大將軍匿諱之。居無何，敢從上雍，〔四〕至甘泉宮獵。驃騎將軍去病與青有親，射殺敢。去病時方貴幸，上諱云鹿觸殺之。居歲餘，去病死。〔五〕而敢有女為太子中人，愛幸，敢男禹有寵於太子，然好利，李氏陵遲衰微矣。
〔一〕索隱或音偃，又音許乾反。
〔二〕索隱壖音人絹反，又音乃段反，又音而宣反。案：壖地，神道之地也。黃圖云「陽陵闕門西出，神道四通。茂陵神道廣四十三丈」也。正義漢書云：「詔賜冢地陽陵，當得二十畝，蔡盜取三頃，頗賣得四十餘萬，又盜取神道外壖地一畝，葬其中。當下獄，自殺。」
〔三〕索隱小顏云：「令其父恨而死。」
〔四〕索隱劉氏音尚。大顏云「雍地形高，故云上」。
〔五〕集解徐廣曰：「元狩六年。」
李陵既壯，選為建章監，監諸騎。善射，愛士卒。天子以為李氏世將，而使將八百騎。嘗深入匈奴二千餘里，過居延〔一〕視地形，無所見虜而還。拜為騎都尉，將丹陽楚人五千人，教射酒泉、張掖以屯衛胡。
〔一〕集解徐廣曰：「屬張掖。」正義括地志云：「居延海在甘州張掖縣東北六十四里。地理志云『居延澤古文以為流沙』。甘州在京西北二千四百六十里。」
數歲，天漢二年秋，貳師將軍李廣利將三萬騎擊匈奴右賢王於祁連天山，〔一〕而使陵將其射士步兵五千人出居延北可千餘里，欲以分匈奴兵，毋令專走貳師也。陵既至期還，而單于以兵八萬圍擊陵軍。陵軍五千人，兵矢既盡，士死者過半，而所殺傷匈奴亦萬餘人。且引且戰，連鬥八日，還未到居延百餘里，匈奴遮狹絕道，陵食乏而救兵不到，虜急擊招降陵。陵曰：「無面目報陛下。」遂降匈奴。其兵盡沒，餘亡散得歸漢者四百餘人。
〔一〕集解徐廣曰：「出燉煌至天山。」索隱案：晉灼云「在西域，近蒲類海」。又西河舊事云「白山冬夏有雪，匈奴謂之天山也」。正義括地志云：「祁連山在甘州張掖縣西南二百里。天山一名白山，今名初羅漫山，在伊吾縣北百二十里。伊州在京西北四千四百一十六里。」
單于既得陵，素聞其家聲，及戰又壯，乃以其女妻陵而貴之。漢聞，族陵母妻子。自是之後，李氏名敗，而隴西之士居門下者皆用為恥焉。
太史公曰：傳曰「其身正，不令而行；其身不正，雖令不從」。其李將軍之謂也？余睹李將軍悛悛〔一〕如鄙人，口不能道辭。及死之日，天下知與不知，皆為盡哀。彼其忠實心誠信於士大夫也？諺曰「桃李不言，下自成蹊」。〔二〕此言雖小，可以諭大也。
〔一〕索隱音七旬反。漢書作「恂恂」，音詢。
〔二〕索隱案：姚氏云「桃李本不能言，但以華實感物，故人不期而往，其下自成蹊徑也。以喻廣雖不能出辭，能有所感，而忠心信物故也」。
【索隱述贊】猿臂善射，實負其能。解鞍卻敵，圓陣摧鋒。邊郡屢守，大軍再從。失道見斥，數奇不封。惜哉名將，天下無雙！
卷一百一十　　匈奴列傳第五十
正義此卷或有本次平津侯後，第五十二。今第五十者，先生舊本如此，劉伯莊音亦然。若先諸傳而次四夷，則司馬、汲鄭不合在後也。
匈奴，其先祖夏后氏之苗裔也，曰淳維。〔一〕唐虞以上有山戎、〔二〕獫狁、葷粥，〔三〕 居于北蠻，隨畜牧而轉移。其畜之所多則馬、牛、羊，其竒畜則橐駞、 〔四〕 驢、驘、 〔五〕駃騠、〔六〕騊駼、〔七〕驒騱。〔八〕逐水草遷徙，毌城郭常處耕田之業，然亦各有分地。〔九〕毌文書，以言語為約束。兒能騎羊，引弓射鳥鼠；少長〔一〇〕則射狐兔：用為食。士力能毌弓，〔一一〕盡為甲騎。其俗，寬則隨畜，因射獵禽獸為生業，急則人習戰攻以侵伐，其天性也。其長兵則弓矢，短兵則刀鋋。〔一二〕利則進，不利則退，不羞遁走。苟利所在，不知禮義。自君王以下，咸食畜肉，衣其皮革，被旃裘。壯者食肥美，老者食其餘。貴壯健，賤老弱。父死，妻其後母；兄弟死，皆取其妻妻之。其俗有名不諱，而無姓字。〔一三〕
〔一〕集解漢書音義曰：「匈奴始祖名。」索隱張晏曰「淳維以殷時奔北邊」。又樂產括地譜云「夏桀無道，湯放之鳴條，三年而死。其子獯粥妻桀之眾妾，避居北野，隨畜移徙，中國謂之匈奴」。其言夏后苗裔，或當然也。故應劭風俗通云「殷時曰獯粥，改曰匈奴」。又服虔云「堯時曰葷粥，周曰獫狁，秦曰匈奴」。韋昭云「漢曰匈奴，葷粥其別名」。則淳維是其始祖，蓋與獯粥是一也。
〔二〕正義左傳莊三十年「齊人伐山戎」，杜預云「山戎、北戎、無終三名也」。括地志云「幽州漁陽縣，本北戎無終子國」。
〔三〕集解晉灼云：「堯時曰葷粥，周曰獫狁，秦曰匈奴。」
〔四〕索隱橐他。韋昭曰：「背肉似橐，故云橐也。」包愷音託。他，或作「駝」。正義畜，許又反。
〔五〕索隱案： 古今注云「驢牡馬牝，生驘」。正義曰驘音力戈反。
〔六〕集解徐廣曰：「北狄駿馬。」索隱說文云「駃騠，馬父子也」。廣異志音決蹄也。發蒙記「刳其母腹而生」。列女傳云「生七日超其母」。
〔七〕集解徐廣曰：「似馬而青。」索隱按：郭璞注爾雅云「騊駼馬，青色，音淘塗」。又字林云野馬。山海經云「北海有獸，其狀如馬，其名騊駼」也。
〔八〕集解徐廣曰：「音顛。巨虛之屬。」索隱驒奚。韋昭驒音顛。說文「野馬屬」。徐廣云「巨虛之類」。一云青驪白鱗，文如鼉魚。鄒誕生本「奚」字作「騱」。
〔九〕索隱上音扶糞反。
〔一〇〕索隱上音式紹反，下音陟兩反。少長謂年稍長。
〔一一〕索隱上音彎，如字亦通也。
〔一二〕集解韋昭曰：「鋋形似矛，鐵柄。音時年反。」索隱音蟬。埤蒼云「鋋，小矛鐵矜」。古今字詁云「，通作『矜』」。
〔一三〕集解漢書曰：「單于姓攣鞮氏。」索隱攣音六緣反。鞮音丁啼反。
夏道衰，而公劉失其稷官，〔一〕變于西戎，邑于豳。其後三百有餘歲，戎狄攻大王亶父，〔二〕亶父亡走岐下，而豳人悉從亶父而邑焉，作周。〔三〕其後百有餘歲，周西伯昌伐畎夷氏。〔四〕後十有餘年，武王伐紂而營雒邑，復居于酆鄗，放逐戎夷涇、洛之北〔五〕，以時入貢，命曰「荒服」。其後二百有餘年，周道衰，〔六〕而穆王伐犬戎，得四白狼四白鹿以歸。自是之後，荒服不至。於是周遂作甫刑之辟。穆王之後二百有餘年，周幽王用寵姬褒姒之故，與申侯有卻。〔七〕申侯怒而與犬戎共攻殺周幽王于驪山之下，〔八〕遂取周之焦穫，〔九〕而居于涇渭之閒，侵暴中國。秦襄公救周，於是周平王去酆鄗而東徙雒邑。當是之時，秦襄公伐戎至岐，始列為諸侯。〔一〇〕是後六十有五年，而山戎〔一一〕越燕而伐齊，齊釐公與戰于齊郊。其後四十四年，而山戎伐燕。燕告急于齊，齊桓公北伐山戎，山戎走。其後二十有餘年，而戎狄至洛邑，伐周襄王，襄王奔于鄭之氾邑。〔一二〕初，周襄王欲伐鄭，故娶戎狄女為后，與戎狄兵共伐鄭。已而黜狄后，狄后怨，而襄王後母曰惠后，有子子帶，欲立之，於是惠后與狄后、子帶為內應，開戎狄，戎狄以故得入，破逐周襄王，而立子帶為天子。於是戎狄或居于陸渾，〔一三〕東至於衛，侵盜暴虐中國。中國疾之，故詩人歌之曰「戎狄是應」，「薄伐獫狁，至於大原」，〔一四〕「出輿彭彭，城彼朔方」。〔一五〕周襄王既居外四年，乃使使告急于晉。晉文公初立，欲修霸業，乃興師伐逐戎翟，誅子帶，迎內周襄王，居于雒邑。
〔一〕集解徐廣曰：「后稷之曾孫。」正義周本紀云「不窋失其官」。此云公劉，未詳也。
〔二〕集解徐廣曰：「公劉九世孫。」
〔三〕索隱按：謂始作周國也。
〔四〕索隱韋昭云：「春秋以為犬戎。」按：畎音犬。大顏云「即昆夷也」。山海經云「黃帝生苗龍，苗龍生融吾，融吾生弄明，弄明生白犬。白犬有二牡，是為犬戎」。說文云「赤狄本犬種，字從犬」。又山海經云「有人面獸身，名曰犬夷」。賈逵云「犬夷，戎之別種也」。
〔五〕索隱晉灼曰：「洛水在馮翊懷德縣，東南入渭。」又案：水經云出上郡雕陰泰昌山，過華陰入渭，即漆沮水也。
〔六〕索隱案：周紀云「懿王時，王室衰。詩人作怨刺之詩」，不能復雅也。
〔七〕正義故申城在鄧州南陽縣北三十里，周宣王舅所封。
〔八〕集解韋昭曰：「戎後來居此山，故號曰驪戎。」
〔九〕正義括地志云：「焦穫亦名刳口，亦曰刳中，在雍州涇陽縣城北十數里。周有焦穫也。」
〔一〇〕正義今岐州。高誘云「秦襄公救周有功，受周故地酆鄗，列為諸侯」也。
〔一一〕索隱服虔云：「山戎蓋今鮮卑。」按：胡廣云「鮮卑，東胡別種」。又應奉云「秦築長城，徒役之士亡出塞外，依鮮卑山，因以為號」。
〔一二〕索隱蘇林氾音凡。今潁川襄城是。按：春秋地名云「氾邑，襄王所居，故云襄城」也。
〔一三〕集解徐廣曰：「一為『陸邑』。」索隱春秋左氏「秦晉遷陸渾之戎于伊川」。杜預以為「允姓之戎居陸渾，在秦晉之閒，二國誘而徙之伊川，遂從戎號，今陸渾縣」是也。
〔一四〕集解毛詩傳曰：「言逐出之而已。」
〔一五〕集解毛詩傳曰：「彭彭，四馬貌。朔方，北方。」正義獫狁既去，北方安靜，乃築城守之。
當是之時，秦晉為彊國。晉文公攘戎翟，居于河西圁、洛之閒，〔一〕號曰赤翟、〔二〕白翟。〔三〕秦穆公得由余，西戎八國服於秦，故自隴以西有綿諸、〔四〕緄戎、〔五〕翟、〈豸原〉之戎，〔六〕岐、梁山、涇、漆之北有義渠、〔七〕大荔、〔八〕烏氏、〔九〕朐衍之戎。〔一〇〕而晉北有林胡、〔一一〕樓煩之戎，〔一二〕燕北有東胡、山戎。〔一三〕各分散居谿谷，自有君長，往往而聚者百有餘戎，然莫能相一。
〔一〕集解徐廣曰：「圁在西河，音銀。洛在上郡、馮翊閒。」索隱西河圁、洛。晉灼音嚚。三蒼作「圜」。地理志云圜水出上郡白土縣西，東流入河。韋昭云「圜當為『圁』。」續郡國志及太康地志並作「圁」字也。正義括地志云：「白土故城在鹽州白池東北三百九十里。」又云：「近延州、綏州、銀州，本春秋時白狄所居，七國屬魏，後入秦，秦置三十六郡。」洛，漆沮也。
〔二〕索隱案：左氏傳云「晉師滅赤狄潞氏」。杜氏以「潞，赤狄之別種也，今上黨潞縣」。又春秋地名云「今曰赤涉胡」。
〔三〕索隱左氏「晉師敗狄于箕，郤缺獲白狄子」。杜氏以為「白狄之別種，故西河郡有白部胡」。又國語云「桓公西征，攘白狄之地，遂至于西河」也。正義括地志云：「潞州本赤狄地。延、銀、綏三州白翟地。」按：文言「圁、潞之閒號赤狄」，未詳。
〔四〕索隱地理志天水有綿諸道。正義括地志云：「綿諸城，秦州秦嶺縣北五十六里。漢綿諸道，屬天水郡。」
〔五〕正義上音昆。字當作「混」。顏師古云：「混夷也。」韋昭云：「春秋以為犬戎。」
〔六〕集解徐廣曰：「在天水。〈豸原〉音丸。」索隱地理志天水〈豸原〉道。應劭以「〈豸原〉戎邑。音桓」。正義括地志云：「〈豸原〉道故城在渭州襄武縣東南三十七里。古之〈豸原〉戎邑。漢〈豸原〉道，屬天水郡。」
〔七〕索隱韋昭云：「義渠本西戎國，有王，秦滅之。今在北地郡。」正義括地志云：「寧州、慶州，西戎，即劉拘邑城，時為義渠戎國，秦為北地郡也。」
〔八〕集解徐廣曰：「後更名臨晉，在馮翊。」索隱按：秦本紀厲共公伐大荔，取其王城，後更名臨晉。故地理志云臨晉故大荔國也。正義括地志云：「同州馮翊縣及朝邑縣，本漢臨晉縣地，古大荔戎國。今朝邑縣東三十步故王城，即大荔王城。」荔，力計反。
〔九〕集解徐廣曰：「在安定。」正義氏音支。括地志云：「烏氏故城在涇州安定縣東三十里。周之故地，後入戎，秦惠王取之，置烏氏縣也。」
〔一〇〕集解徐廣曰：「在北地。朐音詡。」索隱案：地理志朐衍，縣名，在北地。徐廣音詡。鄭氏音吁。正義括地志云：「鹽州，古戎狄居之，即朐衍戎之地，秦北地郡也。」
〔一一〕索隱如淳云：「林胡即儋林，為李牧所滅也。」正義括地志云：「朔州，春秋時北地也。如淳云即澹林也，為李牧滅。」
〔一二〕索隱地理志樓煩，縣名，屬鴈門。應劭云「故樓煩胡地」。正義括地志云：「嵐州，樓煩胡地也。風俗通云故樓煩胡地也。」
〔一三〕集解漢書音義曰：「烏丸，或云鮮卑。」索隱服虔云：「東胡，烏丸之先，後為鮮卑。在匈奴東，故曰東胡。」案：續漢書曰「漢初，匈奴冒頓滅其國，餘類保烏桓山，以為號。俗隨水草，居無常處。以父之名字為姓。父子男女悉髡頭為輕便也」。
自是之後百有餘年，晉悼公使魏絳和戎翟，戎翟朝晉。後百有餘年，趙襄子踰句注〔一〕而破并代以臨胡貉。〔二〕其後既與韓魏共滅智伯，分晉地而有之，則趙有代、句注之北，魏有河西、上郡，以與戎界邊。其後義渠之戎築城郭以自守，而秦稍蠶食，至於惠王，遂拔義渠二十五城。惠王擊魏，魏盡入西河及上郡于秦。秦昭王時，義渠戎王與宣太后〔三〕亂，有二子。宣太后詐而殺義渠戎王於甘泉，遂起兵伐殘義渠。於是秦有隴西、北地、上郡，築長城以拒胡。而趙武靈王亦變俗胡服，習騎射，北破林胡、樓煩。築長城，〔四〕自代並〔五〕陰山〔六〕下，至高闕為塞。〔七〕而置雲中、鴈門、代郡。其後燕有賢將秦開，為質於胡，胡甚信之。歸而襲破走東胡，東胡卻千餘里。與荊軻刺秦王秦舞陽者，開之孫也。燕亦築長城，自造陽〔八〕至襄平。〔九〕置上谷、漁陽、右北平、遼西、遼東郡以拒胡。當是之時，冠帶戰國七，而三國邊於匈奴。〔一〇〕其後趙將李牧時，匈奴不敢入趙邊。後秦滅六國，而始皇帝使蒙恬將十萬之眾北擊胡，悉收河南地。因河為塞，〔一一〕築四十四縣城臨河，徙適〔一二〕戍以充之。而通直道，〔一三〕自九原至雲陽，〔一四〕因邊山險塹谿谷可繕者治之，起臨洮至遼東萬餘里。〔一五〕又度河據陽山北假中。〔一六〕
〔一〕集解音鉤，山名，在鴈門。索隱服虔云：「句音拘。」韋昭云：「山名，在陰館。」
〔二〕索隱案：貉即濊也。音亡格反。
〔三〕集解昭王母也。索隱服虔云「昭王之母」也。
〔四〕正義括地志云：「趙武靈王長城在朔州善陽縣北。案水經云白道長城北山上有長垣，若穨毀焉，沿谿亙嶺，東西無極，蓋趙武靈王所築也。」
〔五〕集解音傍，白浪反。
〔六〕索隱徐廣云：「五原西安陽縣北有陰山。陰山在河南，陽山〔在河〕北。並音傍，白浪反。」正義括地志云：「陰山在朔州北塞外突厥界。」
〔七〕集解徐廣曰：「在朔方。」正義地理志云朔方臨戎縣北有連山，險於長城，其山中斷，兩峰俱峻，土俗名為高闕也。
〔八〕集解韋昭曰：「地名，在上谷。」正義按：上谷郡今媯州。
〔九〕索隱韋昭云：「今遼東所理也。」
〔一〇〕索隱案：三國，燕、趙、秦也。
〔一一〕索隱案：太康地記「秦塞自五原北九百里，謂之造陽。東行終利賁山南，漢陽西也」。漢，一作「漁」。
〔一二〕集解音丁革反。索隱丁革反。
〔一三〕索隱蘇林云：「去長安八千里，正南北相直道也。」
〔一四〕索隱韋昭云：「九原，縣名，屬五原也。」正義括地志云：「勝州連谷縣，本秦九原郡，漢武帝更名五原。雲陽雍縣，秦之林光宮，即漢之甘泉宮在焉。」又云：「秦故道在慶州華池縣西四十五里子午山上。自九原至雲陽，千八百里。」
〔一五〕索隱韋昭云：「臨洮，隴西縣。」正義括地志云：「秦隴西郡臨洮縣，即今岷州城。本秦長城首，起岷州西十二里，延袤萬餘里，東入遼水。」
〔一六〕集解北假，北方田官。主以田假與貧人，故云北假。索隱應劭云：「北假在北地陽山北。」韋昭云：「北假，地名。」又按：漢書元紀云「北假，田官」。蘇林以為北方田官也。主以田假與貧人，故曰北假也。正義括地志云：「漢五原郡河目縣故城在北假中。北假，地名也，在河北，今屬勝州銀城縣。漢書王莽傳云『五原北假，膏壤殖穀』也。」
當是之時，東胡彊而月氏盛。〔一〕匈奴單于〔二〕曰頭曼〔三〕，頭曼不勝秦，北徙。十餘年而蒙恬死，諸侯畔秦，中國擾亂，諸秦所徙適戍邊者皆復去，於是匈奴得寬，復稍度河南與中國界於故塞。
〔一〕正義氏音支。括地志云：「涼、甘、肅、延、沙等州地，本月氏國。」
〔二〕集解漢書音義曰：「單于者，廣大之貌，言其象天單于然。」索隱案：漢書「單于姓攣鞮氏，其國稱之曰『〈扌棠〉黎孤塗單于』。而匈奴謂天為『〈扌棠〉黎』，謂子為『孤塗』，單于者，廣大之貌也。言其象天，故曰〈扌棠〉黎孤塗單于」。又玄晏春秋云「士安讀漢書，不詳此言，有胡奴在側，言之曰：『此胡所謂天子。』與古書所說符會也」。
〔三〕集解韋昭曰：「音瞞。」索隱音莫官反。韋昭音瞞。
單于有太子名冒頓。〔一〕後有所愛閼氏，〔二〕生少子，而單于欲廢冒頓而立少子，乃使冒頓質於月氏。冒頓既質於月氏，而頭曼急擊月氏。月氏欲殺冒頓，冒頓盜其善馬，騎之亡歸。頭曼以為壯，令將萬騎。冒頓乃作為鳴鏑，〔三〕習勒其騎射，令曰：「鳴鏑所射而不悉射者，斬之。」行獵鳥獸，有不射鳴鏑所射者，輒斬之。已而冒頓以鳴鏑自射其善馬，左右或不敢射者，冒頓立斬不射善馬者。居頃之，復以鳴鏑自射其愛妻，左右或頗恐，不敢射，冒頓又復斬之。居頃之，冒頓出獵，以鳴鏑射單于善馬，左右皆射之。於是冒頓知其左右皆可用。從其父單于頭曼獵，以鳴鏑射頭曼，其左右亦皆隨鳴鏑而射殺單于頭曼，遂盡誅其後母與弟及大臣不聽從者。冒頓自立為單于。
〔一〕索隱冒音墨，又如字。
〔二〕索隱舊音於連、於曷反二音。匈奴皇后號也。習鑿齒與燕王書曰：「山下有紅藍，足下先知不？北方人探取其花染緋黃，挼取其上英鮮者作煙肢，婦人將用為顏色。吾少時再三過見煙肢，今日始視紅藍，後當為足下致其種。匈奴名妻作『閼支』，言其可愛如煙肢也。閼音煙。想足下先亦不作此讀漢書也。」
〔三〕集解漢書音義曰：「鏑，箭也，如今鳴箭也。」韋昭曰：「矢鏑飛則鳴。」索隱應劭云「髐箭也。」韋昭云：「矢鏑飛則鳴。」
冒頓既立，〔一〕是時東胡彊盛，聞冒頓殺父自立，乃使使謂冒頓，欲得頭曼時有千里馬。冒頓問群臣，群臣皆曰：「千里馬，匈奴寶馬也，勿與。」冒頓曰：「柰何與人鄰國而愛一馬乎？」遂與之千里馬。居頃之，東胡以為冒頓畏之，乃使使謂冒頓，欲得單于一閼氏。冒頓復問左右，左右皆怒曰：「東胡無道，乃求閼氏！請擊之。」冒頓曰：「柰何與人鄰國愛一女子乎？」遂取所愛閼氏予東胡。東胡王愈益驕，西侵。與匈奴閒，中有棄地，莫居，千餘里，各居其邊為甌脫。〔二〕東胡使使謂冒頓曰：「匈奴所與我界甌脫外棄地，匈奴非能至也，吾欲有之。」冒頓問群臣，群臣或曰：「此棄地，予之亦可，勿予亦可。」於是冒頓大怒曰：「地者，國之本也，柰何予之！」諸言予之者，皆斬之。冒頓上馬，令國中有後者斬，遂東襲擊東胡。東胡初輕冒頓，不為備。及冒頓以兵至，擊，大破滅東胡王，而虜其民人及畜產。既歸，西擊走月氏，南并樓煩、白羊河南王。〔三〕（侵燕代）悉復收秦所使蒙恬所奪匈奴地者，與漢關故河南塞，至朝郍、膚施，〔四〕遂侵燕、代。是時漢兵與項羽相距，中國罷於兵革，以故冒頓得自彊，控弦之士三十餘萬。
〔一〕集解徐廣曰：「秦二世元年壬辰歲立。」
〔二〕集解韋昭曰：「界上屯守處。」索隱服虔云「作土室以伺漢人」。又纂文曰「甌脫，土穴也」。又云是地名，故下云「生得甌脫王」。韋昭云「界上屯守處也」。甌音一侯反。脫音徒活反。正義按：境上斥候之室為甌脫也。
〔三〕索隱如淳云：「白羊王居河南。」
〔四〕集解徐廣曰：「在上郡。」正義漢朝郍故城在原州百泉縣西七十里，屬安定郡。膚施，縣，〔因〕秦（因）不改，今延州膚施縣是。
自淳維以至頭曼千有餘歲，時大時小，別散分離，尚矣，其世傳不可得而次云。然至冒頓而匈奴最彊大，盡服從北夷，而南與中國為敵國，其世傳國官號乃可得而記云。
置左右賢王，左右谷蠡王，〔一〕左右大將，左右大都尉，左右大當戶，左右骨都侯。〔二〕匈奴謂賢曰「屠耆」，〔三〕故常以太子為左屠耆王。自如左右賢王以下至當戶，大者萬騎，小者數千，凡二十四長，立號曰「萬騎」。諸大臣皆世官。呼衍氏，蘭氏，〔四〕其後有須卜氏，〔五〕此三姓其貴種也。諸左方王將居東方，直上谷〔六〕以往者，東接穢貉、朝鮮；右方王將居西方，直上郡〔七〕以西，接月氏、氐、羌；〔八〕而單于之庭直代、雲中：〔九〕各有分地，逐水草移徙。而左右賢王、左右谷蠡王最為大（國），左右骨都侯輔政。諸二十四長亦各自置千長、百長、什長、〔一〇〕裨小王、相、封〔一一〕都尉、當戶、且渠之屬。〔一二〕
〔一〕集解服虔曰：「谷音鹿。蠡音離。」索隱服虔音鹿離。蠡，又音黎。
〔二〕集解骨都，異姓大臣。索隱按：後漢書云「骨都侯，異姓大臣」。
〔三〕集解徐廣曰：「屠，一作『諸』。」
〔四〕正義顏師古云：「呼衍，即今鮮卑姓呼延者也。蘭姓今亦有之。」
〔五〕集解呼衍氏、須卜氏常與單于婚姻。須卜氏主獄訟。索隱按：後漢書云「呼衍氏、須卜氏常與單于婚姻。須卜氏主獄訟」也。正義後漢書云：「呼衍氏、須卜氏常與單于婚姻。」
〔六〕索隱案：姚氏云「古字例以『直』為『值』。值者，當也」。正義上谷郡，今媯州也。言匈奴東方南出，直當媯州也。
〔七〕正義上郡故城在涇州上縣東南五十里。言匈奴西方南直當綏州也。
〔八〕索隱西接氐、羌，案：風俗通云「二氐，本西南夷種。地理志武都有白馬氐」。又魚豢魏略云「漢置武都郡，排其種人，分竄山谷或號青氐，或號白氐」。纂文云「氐亦羊稱」。說文云「羌，西方牧羊人」。續漢書云「羌，三苗姜姓之別，舜徙于三危，今河關之西南羌是也」。
〔九〕索隱案：謂匈奴所都處為「庭」。樂產云「單于無城郭，不知何以國之。穹廬前地若庭，故云庭」。正義代郡城，北狄代國，秦漢代縣城也，在蔚州羌胡縣北百五十里。雲中故城，趙雲中城，秦雲中郡，在勝州榆林縣東北四十里。言匈奴之南直當代、雲中也。
〔一〇〕索隱案：續漢書（郡國）〔百官〕志云「里有魁，人有什伍。里魁主一里百家，什主十家，伍長五家，以相檢察」。故賈誼過秦論以為「俛起什百之中」是也。
〔一一〕集解徐廣曰：「一作『將』。」
〔一二〕正義且，子餘反。顏師古云：「今之沮渠姓，蓋本因此官。」
歲正月，諸長小會單于庭，祠。五月，大會蘢城，〔一〕祭其先、天地、鬼神。秋，馬肥，大會蹛林，〔二〕課校人畜〔三〕計。其法，拔刃尺者死，坐盜者沒入其家；有罪小者軋，〔四〕大者死。獄久者不過十日，一國之囚不過數人。而單于朝出營，拜日之始生，夕拜月。其坐，長左而北鄉。〔五〕日上戊己。其送死，有棺槨金銀衣裘，而無封樹喪服；〔六〕近幸臣妾從死者，多至數千百人。〔七〕舉事而候星月，月盛壯則攻戰，月虧則退兵。其攻戰，斬首虜賜一卮酒，而所得鹵獲因以予之，得人以為奴婢。故其戰，人人自為趣利，善為誘兵以冒敵。故其見敵則逐利，如鳥之集；其困敗，則瓦解雲散矣。戰而扶輿死者，盡得死者家財。
〔一〕索隱漢書作「龍城」，亦作「蘢」字。崔浩云「西方胡皆事龍神，故名大會處為龍城」。後漢書云「匈奴俗，歲有三龍祠，祭天神」。
〔二〕集解漢書音義曰：「匈奴秋社八月中皆會祭處。蹛音帶。」索隱服虔云：「音帶。匈奴秋社八月中皆會祭處。」鄭氏云：「地名也。」晉灼云「李陵與蘇武書云『相競趨蹛林』」，則服虔說是也。又韋昭音多藍反。姚氏案：李牧傳「大破匈奴，滅襜襤」，此字與韋昭音頗同，然林襤聲相近，或以「林」為「襤」也。正義顏師古云：「蹛者，遶林木而祭也。鮮卑之俗，自古相傳，秋祭無林木者，尚豎柳枝，眾騎馳遶三周乃止，此其遺法也。」
〔三〕正義許又反。
〔四〕集解漢書音義曰：「刃刻其面。」索隱服虔云：「刀割面也，音烏八反。」鄧展云：「歷也。」如淳云：「撾，抶也。」三蒼云：「軋，輾也。」說文云：「輾，轢也。」正義顏師古云：「軋者謂輾轢其骨節，若今之厭踝者也。」
〔五〕正義其座北向，長者在左，以左為尊也。
〔六〕集解張華曰：「匈奴名冢曰逗落。」
〔七〕正義漢書作「數十百人」。顏師古云：「或數十人，或百人。」
後北服渾庾、屈射、〔一〕丁零、〔二〕鬲昆、薪犁之國。〔三〕於是匈奴貴人大臣皆服，以冒頓單于為賢。
〔一〕索隱國名。射音亦，又音石。
〔二〕索隱按：魏略云「丁零在康居北，去匈奴庭接習水七千里」。又云「匈奴北有渾窳國」。
〔三〕正義已上五國在匈奴北。
是時漢初定中國，徙韓王信於代，都馬邑。匈奴大攻圍馬邑，韓王信降匈奴。匈奴得信，因引兵南踰句注，攻太原，至晉陽下。高帝自將兵往擊之。會冬大寒雨雪，卒之墮指者十二三，於是冒頓詳敗走，誘漢兵。漢兵逐擊冒頓，冒頓匿其精兵，見其羸弱，於是漢悉兵，多步兵，三十二萬，北逐之。高帝先至平城，〔一〕步兵未盡到，冒頓縱精兵四十萬騎圍高帝於白登，〔二〕七日，漢兵中外不得相救餉。匈奴騎，其西方盡白馬，東方盡青駹馬，〔三〕北方盡烏驪馬〔四〕，南方盡騂馬。〔五〕高帝乃使使閒厚遺閼氏，閼氏乃謂冒頓曰：「兩主不相困。今得漢地，而單于終非能居之也。且漢王亦有神，單于察之。」冒頓與韓王信之將王黃、趙利期，而黃、利兵又不來，疑其與漢有謀，亦取閼氏之言，乃解圍之一角。於是高帝令士皆持滿傅〔六〕矢外鄉，從解角直出，竟與大軍合，而冒頓遂引兵而去。漢亦引兵而罷，使劉敬結和親之約。
〔一〕集解徐廣曰：「在鴈門。」
〔二〕正義白登臺在白登山上，朔州定襄縣東三十里。定襄縣，漢平城縣也。
〔三〕索隱駹音武江反。案：青駹馬，色青。正義鄭玄云：「駹，不純也。」說文云：「駹，面顙皆白。」爾雅云黑馬面白也。
〔四〕索隱說文云：「驪，黑色。」
〔五〕索隱案：詩傳云「赤黃曰騂」。
〔六〕索隱音附。
是後韓王信為匈奴將，及趙利、王黃等數倍約，侵盜代、雲中。居無幾何，陳豨反，又與韓信合謀擊代。漢使樊噲往擊之，復拔代、鴈門、雲中郡縣，不出塞。是時匈奴以漢將眾往降，故冒頓常往來侵盜代地。於是漢患之，高帝乃使劉敬奉宗室女公主為單于閼氏，歲奉匈奴絮繒酒米食物各有數，約為昆弟以和親，冒頓乃少止。後燕王盧綰反，率其黨數千人降匈奴，往來苦上谷以東。
高祖崩，孝惠、呂太后時，漢初定，故匈奴以驕。冒頓乃為書遺高后，妄言。高后欲擊之，〔一〕諸將曰：「以高帝賢武，然尚困於平城。」於是高后乃止，〔二〕復與匈奴和親。
〔一〕索隱案：漢書云「高后時，冒頓寖驕，乃使使遺高后書曰：『孤僨之君，生於沮澤之中，長於平野牛馬之域，數至邊境，願遊中國。陛下獨立，孤僨獨居，兩主不樂，無以自娛，願以所有，易其所無。』。高后怒，欲擊之」。
〔二〕索隱案漢書，季布諫，高后乃止。
至孝文帝初立，復修和親之事。其三年五月，匈奴右賢王入居河南地，侵盜上郡葆塞蠻夷，殺略人民。於是孝文帝詔丞相灌嬰發車騎八萬五千，詣高奴，〔一〕擊右賢王。右賢王走出塞。文帝幸太原。是時濟北王反，文帝歸，罷丞相擊胡之兵。
〔一〕正義延州城本漢高奴縣舊都。
其明年，單于遺漢書曰：「天所立匈奴大單于敬問皇帝無恙。前時皇帝言和親事，稱書意，合歡。漢邊吏侵侮右賢王，右賢王不請，聽後義盧侯難氏〔一〕等計，與漢吏相距，絕二主之約，離兄弟之親。皇帝讓書再至，發使以書報，不來，漢使不至，漢以其故不和，鄰國不附。今以小吏之敗約故，罰右賢王，使之西求月氏擊之。以天之福，吏卒良，馬彊力，以夷滅月氏，盡斬殺降下之。定樓蘭、〔二〕烏孫、呼揭〔三〕及其旁二十六國，皆以為匈奴。〔四〕諸引弓之民，并為一家。北州已定，願寢兵休士卒養馬，除前事，復故約，以安邊民，以應始古，使少者得成其長，老者安其處，世世平樂。未得皇帝之志也，故使郎中係雩淺奉書〔五〕請，獻橐他一匹，騎馬二匹，駕二駟。〔六〕皇帝即不欲匈奴近塞，則且詔吏民遠舍。使者至，即遣之。」以六月中來至薪望之地。〔七〕書至，漢議擊與和親孰便。公卿皆曰：「單于新破月氏，乘勝，不可擊。且得匈奴地，澤鹵〔八〕，非可居也。和親甚便。」漢許之。
〔一〕集解徐廣曰：「音支。」索隱匈奴將名也。氏音支。
〔二〕集解徐廣曰：「一云『樓湟』。」正義漢書云鄯善國名樓蘭，去長安一千六百里也。
〔三〕集解音桀。索隱音傑，又音丘列反。正義揭音桀，又其例反。二國皆在瓜州西北。烏孫，戰國時居瓜州。
〔四〕索隱案：謂皆入匈奴一國。
〔五〕集解雩音火胡反。索隱係，胡計反。雩，火胡反。
〔六〕正義顏師古云：「駕，可駕車也。二駟，八匹馬也。」
〔七〕集解漢書音義曰：「塞下地名。」索隱望薪之地。服虔云：「漢界上塞下地名，今匈奴使至於此也。」
〔八〕正義上音舄。
孝文皇帝前六年，漢遺匈奴書曰：「皇帝敬問匈奴大單于無恙。使郎中係雩淺遺朕書曰：『右賢王不請，聽後義盧侯難氏等計，絕二主之約，離兄弟之親，漢以故不和，鄰國不附。今以小吏敗約，故罰右賢王使西擊月氏，盡定之。願寢兵休士卒養馬，除前事，復故約，以安邊民，使少者得成其長，老者安其處，世世平樂。』朕甚嘉之，此古聖主之意也。漢與匈奴約為兄弟，所以遺單于甚厚。倍約離兄弟之親者，常在匈奴。然右賢王事已在赦前，單于勿深誅。單于若稱書意，明告諸吏，使無負約，有信，敬如單于書。使者言單于自將伐國有功，甚苦兵事。服繡袷綺衣、〔一〕繡袷長襦、〔二〕錦袷袍各一，比余一，〔三〕黃金飾具帶一，〔四〕黃金胥紕一，〔五〕繡十匹，錦三十匹，赤綈、〔六〕綠繒各四十匹，使中大夫意、謁者令肩遺單于。」
〔一〕索隱案：小顏云「服者，天子所服也。以繡為表，綺為裏」。以賜冒頓。字林云「袷衣無絮也。音公洽反」。
〔二〕集解徐廣曰：「一本無『袷』字。」
〔三〕集解徐廣曰：「或作『疏比』也。」索隱案：漢書作「比疏一」。比音鼻。小顏云「辮髮之飾也，以金為之」。廣雅云「比，櫛也」。蒼頡篇云「靡者為比，麄者為梳」。按蘇林說，今亦謂之「梳比」，或亦帶飾者也。
〔四〕集解漢書音義曰：「要中大帶。」索隱按：謂要中大帶。
〔五〕集解徐廣曰：「或作『犀毗』，而無『一』字。」索隱漢書見作「犀毗」，或無下「一」字。此作「胥」者，犀聲相近，或誤。張晏云「鮮卑郭落帶，瑞獸名也，東胡好服之」。按：戰國策云「趙武靈王賜周紹具帶黃金師比」。延篤云「胡革帶鉤也」。則此帶鉤亦名「師比」，則「胥」「犀」與「師」並相近，而說各異耳。班固與竇憲牋云「賜犀比金頭帶」是也。
〔六〕正義音啼。索隱案：說文云「綈，厚繒也」。
後頃之，冒頓死，子稽粥立，〔一〕號曰老上單于。
〔一〕索隱稽音雞。粥音育。
老上稽粥單于初立，〔一〕孝文皇帝復遣宗室女公主為單于閼氏，使宦者燕人中行說〔二〕傅公主。說不欲行，漢彊使之。說曰：「必我行也，為漢患者。」中行說既至，因降單于，單于甚親幸之。
〔一〕集解徐廣曰：「一云『稽粥第二單于』，自後皆以弟別之。」
〔二〕正義行音胡郎反。中行，姓；說，名也。
初，匈奴好漢繒絮食物，中行說曰：「匈奴人眾不能當漢之一郡，然所以彊者，以衣食異，無仰於漢也。今單于變俗好漢物，漢物不過什二，則匈奴盡歸於漢矣。〔一〕 其得漢繒絮，以馳草棘中，衣袴皆裂敝，以示不如旃裘之完善也。得漢食物皆去之，以示不如湩酪之便美也。」 〔二〕 於是說教單于左右疏記，以計課其人衆畜物。 〔三〕
〔一〕集解韋昭曰：「言漢物什中之二入匈奴，匈奴則動心歸漢矣。」
〔二〕集解湩，乳汁也。音都奉反。索隱重駱。音潼酪二音。按：三蒼云「潼，乳汁也」。字林云「竹用反」。穆天子傳云「牛馬之湩，臣菟人所具」。
〔三〕正義上許又反。
漢遺單于書，牘以尺一寸，辭曰「皇帝敬問匈奴大單于無恙」，所遺物及言語云云。中行說令單于遺漢書以尺二寸牘，及印封皆令廣大長，倨傲其辭曰「天地所生日月所置匈奴大單于敬問漢皇帝無恙」，所以遺物言語亦云云。
漢使或言曰：「匈奴俗賤老。」中行說窮漢使曰：「而漢俗屯戍從軍當發者，其老親豈有不自脫溫厚肥美以齎送飲食行戍乎？」漢使曰：「然。」中行說曰：「匈奴明以戰攻為事，其老弱不能鬥，故以其肥美飲食壯健者，蓋以自為守衛，如此父子各得久相保，何以言匈奴輕老也？」漢使曰：「匈奴父子乃同穹廬而臥。〔一〕父死，妻其後母；兄弟死，盡取其妻妻之。無冠帶之飾，闕庭之禮。」中行說曰：「匈奴之俗，人食畜肉，飲其汁，衣其皮；畜食草飲水，隨時轉移。故其急則人習騎射，寬則人樂無事，其約束輕，易行也。君臣簡易，一國之政猶一身也。父子兄弟死，取其妻妻之，惡種姓之失也。故匈奴雖亂，必立宗種。今中國雖詳〔二〕不取其父兄之妻，親屬益疏則相殺，至乃易姓，皆從此類。且禮義之敝，上下交怨望，而室屋之極，生力必屈。〔三〕夫力耕桑以求衣食，築城郭以自備，故其民急則不習戰功，緩則罷於作業。嗟土室之人，顧無多辭，令喋喋〔四〕而佔佔，〔五〕冠固何當？」〔六〕
〔一〕集解漢書音義曰：「穹廬，旃帳。」
〔二〕索隱漢書作「陽」，此亦音羊。
〔三〕索隱以言棟宇室屋之作，人盡極以營其生，至於氣力屈竭也。屈音其勿反。
〔四〕集解音諜，利口也。
〔五〕集解音昌占反，衣裳貌。
〔六〕集解言雖復著冠，固何當所益。索隱鄧展曰：「喋音牒。佔，囁耳語。」服虔曰：「口舌喋喋。」如淳曰：「言汝漢人多居室中，固自宜著冠，且不足貴也。」小顏云：「喋喋，利口也。佔佔，衣裳貌。喋音昌涉反，佔音占。言當思念，無為喋喋佔佔耳。雖自謂著冠，何所當益也。」
自是之後，漢使欲辯論者，中行說輒曰：「漢使無多言，顧漢所輸匈奴繒絮米糱，令其量中，必善美而己矣，何以為言乎？且所給備善則已；不備，苦惡，〔一〕則候秋孰，以騎馳蹂而稼穡耳。」〔二〕日夜教單于候利害處。
〔一〕集解韋昭曰：「苦，麄也。音若『靡盬』之『盬』。」
〔二〕集解徐廣曰：「蹂音而九反。」
漢孝文皇帝十四年，匈奴單于十四萬騎入朝那、蕭關，殺北地都尉卬，〔一〕虜人民畜產甚多，遂至彭陽。〔二〕使奇兵入燒回中宮，〔三〕候騎〔四〕至雍甘泉。〔五〕於是文帝以中尉周舍、郎中令張武為將軍，發車千乘，騎十萬，軍長安旁以備胡寇。而拜昌侯盧卿〔六〕為上郡將軍，甯侯魏遫為北地將軍，隆慮侯周灶為隴西將軍，東陽侯張相如為大將軍，成侯董赤〔七〕為前將軍，大發車騎往擊胡。〔八〕單于留塞內月餘乃去，漢逐出塞即還，不能有所殺。匈奴日已驕，歲入邊，殺略人民畜產甚多，雲中、遼東最甚，至代郡萬餘人。漢患之，乃使使遺匈奴書。單于亦使當戶報謝，復言和親事。
〔一〕集解徐廣曰：「姓孫。其子單，封為鉼侯。白丁反。」索隱卬音五郎反。徐廣曰：「姓孫，其後子單封為瓶侯。音白丁反。」
〔二〕集解徐廣曰：「在安定。」索隱出彭陽。韋昭云：「安定縣。」正義「城」字誤也。括地志云：「彭城故城在涇州臨城縣東二十里。」案：彭城在媯州，與北地郡甚遠，明非彭城也。
〔三〕索隱服虔云：「在北地，武帝作宮」。始皇本紀二十七年，「登雞頭山，過回中」。武帝元封四年，通回中道。正義括地志云：「秦回中宮在岐州雍縣西四十里，即匈奴所燒者也。」
〔四〕索隱崔浩云：「候，邏騎。」
〔五〕正義括地志云：「雲陽也。秦之林光宮，漢之甘泉，在雍州雲陽西北八十里。秦始皇作甘泉宮，去長安三百里，望見長安。秦皇帝以來祭天圜丘處。」
〔六〕索隱案：表「盧」作「玈」，古今字耳。
〔七〕正義音赫。
〔八〕集解徐廣曰：「內史欒布亦為將軍。」
孝文帝後二年，使使遺匈奴書曰：「皇帝敬問匈奴大單于無恙。使當戶且居〔一〕雕渠難、〔二〕郎中韓遼遺朕馬二匹，已至，敬受。先帝制：長城以北，引弓之國，受命單于；長城以內，冠帶之室，朕亦制之。使萬民耕織射獵衣食，父子無離，臣主相安，俱無暴逆。今聞渫惡民貪降其進取之利，倍義絕約，忘萬民之命，離兩主之驩，然其事已在前矣。書曰：『二國已和親，兩主驩說，寢兵休卒養馬，世世昌樂，闟然更始。』〔三〕朕甚嘉之。聖人者日新，改作更始，使老者得息，幼者得長，各保其首領而終其天年。朕與單于俱由此道，順天恤民，世世相傳，施之無窮，天下莫不咸便。漢與匈奴鄰國之敵，匈奴處北地，寒，殺氣早降，故詔吏遺單于秫糱金帛絲絮佗物歲有數。今天下大安，萬民熙熙，朕與單于為之父母。朕追念前事，薄物細故，謀臣計失，皆不足以離兄弟之驩。朕聞天不頗覆，地不偏載。朕與單于皆捐往細故，俱蹈大道，墮壞前惡，以圖長久，使兩國之民若一家子。元元萬民，下及魚鱉，上及飛鳥，跂行喙息〔四〕蠕動之類，〔五〕莫不就安利而辟危殆。故來者不止，天之道也。俱去前事：朕釋逃虜民，單于無言章尼等。〔六〕朕聞古之帝王，約分明而無食言。單于留志，天下大安，和親之後，漢過不先。單于其察之。」
〔一〕索隱漢書作「且渠」，匈奴官號。
〔二〕索隱按：樂彥云「當戶、且渠各自一官。雕渠難為此官也」。正義雕渠難者，其姓名也。且，子余反。
〔三〕集解徐廣曰：「闟音〈扌翕〉，安定意也。」
〔四〕索隱案：跂音岐，又音企。言蟲豸之類，或企踵而行，或以喙而息，皆得其安也。
〔五〕索隱案：三蒼云「蠕蠕，動貌，音軟」。淮南子云「昆蟲蠕動」。
〔六〕索隱案：文帝云我今日並釋放彼國逃亡虜，遣之歸本國，汝單于無得更以言詞訴於章尼等，責其逃也。
單于既約和親，於是制詔御史曰：「匈奴大單于遺朕書，言和親已定，亡人不足以益眾廣地，匈奴無入塞，漢無出塞，犯（令）〔今〕約者殺之，可以久親，後無咎，俱便。朕已許之。其布告天下，使明知之。」
後四歲，老上稽粥單于死，子軍臣立為單于。既立，〔一〕孝文皇帝復與匈奴和親。而中行說復事之。
〔一〕集解徐廣曰：「後元三年立。」
軍臣單于立四歲，〔一〕匈奴復絕和親，大入上郡、雲中各三萬騎，所殺略甚眾而去。於是漢使三將軍軍屯北地，代屯句注，趙屯飛狐口，緣邊亦各堅守以備胡寇。又置三將軍，軍長安西細柳、渭北棘門、霸上以備胡。胡騎入代句注邊，烽火通於甘泉、長安。數月，漢兵至邊，匈奴亦去遠塞，漢兵亦罷。後歲餘，孝文帝崩，孝景帝立，而趙王遂乃陰使人於匈奴。吳楚反，欲與趙合謀入邊。漢圍破趙，匈奴亦止。自是之後，孝景帝復與匈奴和親，通關市，給遺匈奴，遣公主，如故約。終孝景時，時小入盜邊，無大寇。
〔一〕集解徐廣曰：「孝文後元七年崩，而二年答單于書，其閒五年。而此云『後四年』，又『立四歲』，數不容爾也。孝文後六年冬，匈奴入上郡、雲中也。」
今帝即位，明和親約束，厚遇，通關市，饒給之。匈奴自單于以下皆親漢，往來長城下。
漢使馬邑下人聶翁壹〔一〕奸蘭〔二〕出物〔三〕與匈奴交〔四〕，詳為賣馬邑城以誘單于。單于信之，而貪馬邑財物，乃以十萬騎入武州塞。〔五〕漢伏兵三十餘萬馬邑旁，御史大夫韓安國為護軍，護四將軍以伏單于。單于既入漢塞，未至馬邑百餘里，見畜布野而無人牧者，怪之，乃攻亭。是時鴈門尉史〔六〕行徼，見寇，葆此亭，知漢兵謀，單于得，欲殺之，〔七〕尉史乃告單于漢兵所居。單于大驚曰：「吾固疑之。」乃引兵還。出曰：「吾得尉史，天也，天使若言。」以尉史為「天王」。漢兵約單于入馬邑而縱，單于不至，以故漢兵無所得。漢將軍王恢部出代擊胡輜重，聞單于還，兵多，不敢出。漢以恢本造兵謀而不進，斬恢。〔八〕自是之後，匈奴絕和親，攻當路塞，〔九〕往往入盜於漢邊，不可勝數。然匈奴貪，尚樂關市，嗜漢財物，漢亦尚關市不絕以中之。〔一〇〕
〔一〕索隱按：衛青傳唯稱「聶壹」。顧氏云「壹，名也。老，故稱翁」，義或然也。
〔二〕集解奸音干。干蘭，犯禁私出物也。
〔三〕索隱上音干。干蘭謂犯禁私出物也。
〔四〕集解漢書音義曰：「私出塞與匈奴交市。」
〔五〕索隱蘇林云在鴈門也。
〔六〕索隱如淳云：「律，近塞郡皆置尉，百里一人，士史、尉史各二人也。」
〔七〕集解徐廣曰：「一云『乃下，具告單于』。」
〔八〕集解韓長孺傳曰：「恢自殺。」
〔九〕索隱蘇林云：「直當道之塞。」
〔一〇〕正義如淳云：「得具以利中傷之。」
自馬邑軍後五年之秋，漢使四將軍各萬騎擊胡關市下。將軍衛青出上谷，至蘢城，得胡首虜七百人。公孫賀出雲中，無所得。公孫敖出代郡，為胡所敗七千餘人。李廣出鴈門，為胡所敗，而匈奴生得廣，廣後得亡歸。漢囚敖、廣，敖、廣贖為庶人。其冬，匈奴數入盜邊，漁陽尤甚。漢使將軍韓安國屯漁陽備胡。其明年秋，匈奴二萬騎入漢，殺遼西太守，略二千餘人。胡又入敗漁陽太守軍千餘人，圍漢將軍安國，安國時千餘騎亦且盡，會燕救至，匈奴乃去。匈奴又入鴈門，殺略千餘人。於是漢使將軍衛青將三萬騎出鴈門，李息出代郡，擊胡。得首虜數千人。其明年，衛青復出雲中以西至隴西，擊胡之樓煩、白羊王於河南，得胡首虜數千，牛羊百餘萬。於是漢遂取河南地，築朔方，復繕故秦時蒙恬所為塞，因河為固。漢亦棄上谷之什辟縣造陽地以予胡。〔一〕是歲，漢之元朔二年也。
〔一〕集解什音斗。漢書音義曰：「言縣斗辟，（西）〔曲〕近胡。」索隱按：孟康云「縣斗辟，（西）〔曲〕近胡」也。什音斗。辟音僻。造陽即斗辟縣中地。正義按：曲幽辟縣入匈奴界者造陽地棄與胡也。
其後冬，匈奴軍臣單于死。軍臣單于弟左谷蠡王伊稚斜〔一〕自立為單于，攻破軍臣單于太子於單。〔二〕於單亡降漢，漢封於單為涉安侯，數月而死。
〔一〕索隱伊稚斜。稚音持利反。斜音士嗟反，鄒誕生音直牙反。蓋稚斜，胡人語，近得其實。
〔二〕索隱音丹。
伊稚斜單于既立，其夏，匈奴數萬騎入殺代郡太守恭友，略千餘人。其秋，匈奴又入鴈門，殺略千餘人。其明年，匈奴又復復入代郡、定襄、〔一〕上郡，各三萬騎，殺略數千人。匈奴右賢王怨漢奪之河南地而築朔方，數為寇，盜邊，及入河南，侵擾朔方，殺略吏民其眾。
〔一〕正義括地志云：「定襄故城在朔州善陽縣北三百八十里。地理志定襄郡，高帝置也。」
其明年春，漢以衛青為大將軍，將六將軍，十餘萬人，出朔方、高闕擊胡。右賢王以為漢兵不能至，飲酒醉，漢兵出塞六七百里，夜圍右賢王。右賢王大驚，脫身逃走，諸精騎往往隨後去。漢得右賢王眾男女萬五千人，裨小王十餘人。其秋，匈奴萬騎入殺代郡都尉朱英，略千餘人。
其明年春，漢復遣大將軍衛青將六將軍，兵十餘萬騎，乃再出定襄數百里擊匈奴，得首虜前後凡萬九千餘級，而漢亦亡兩將軍，軍三千餘騎。〔一〕右將軍建得以身脫，〔二〕而前將軍翕侯趙信兵不利，降匈奴。趙信者，故胡小王，降漢，漢封為翕侯，以前將軍與右將軍并軍分行，〔三〕獨遇單于兵，故盡沒。單于既得翕侯，以為自次王，〔四〕用其姊妻之，與謀漢。信教單于益北絕幕，〔五〕以誘罷漢兵，徼極而取之，〔六〕無近塞。單于從其計。其明年，胡騎萬人入上谷，殺數百人。
〔一〕集解徐廣曰：「合有三千耳。」
〔二〕正義建，蘇武父也。
〔三〕正義與大軍別行也。
〔四〕正義自次者，尊重次於單于。
〔五〕集解應劭曰：「幕，沙幕，匈奴之南界。」瓚曰：「沙土曰幕，直度曰絕。」
〔六〕索隱按：徼，要也。謂要其疲極而取之。正義徼音古堯反。徼，要也。要漢兵疲極則取之，無近塞居止。
其明年春，漢使驃騎將軍去病將萬騎出隴西，過焉支山〔一〕千餘里，擊匈奴，得胡首虜（騎）萬八千餘級，破得休屠王祭天金人。〔二〕其夏，驃騎將軍復與合騎侯數萬騎出隴西、北地二千里，擊匈奴。過居延，〔三〕攻祁連山，〔四〕得胡首虜三萬餘人，裨小王以下七十餘人。是時匈奴亦來入代郡、鴈門，殺略數百人。漢使博望侯及李將軍廣出右北平，擊匈奴左賢王。左賢王圍李將軍，卒可四千人，且盡，殺虜亦過當。會博望侯軍救至，李將軍得脫。漢失亡數千人，合騎侯後驃騎將軍期，及與博望侯皆當死，贖為庶人。
〔一〕正義焉音煙。括地志云：「焉支山一名刪丹山，在甘州刪丹縣東南五十里。西河故事云『匈奴失祁連、焉支二山，乃歌曰：「亡我祁連山，使我六畜不蕃息；失我焉支山，使我婦女無顏色。」其慜惜乃如此』。」
〔二〕集解漢書音義曰：「匈奴祭天處本在雲陽甘泉山下，秦奪其地，後徙之休屠王右地，故休屠有祭天金人，象祭天人也。」索隱韋昭云：「作金人以為祭天主。」崔浩云：「胡祭以金人為主，今浮圖金人是也。」又漢書音義稱「金人祭天，本在雲陽甘泉山下，秦奪其地，徙之於休屠王右地，故休屠有祭天金人，象祭天人也」。事恐不然。案：得休屠金人，後置之於甘泉也。正義括地志云：「徑路神祠在雍州、雲陽縣西北九十里甘泉山下，本匈奴祭天處，秦奪其地，後徙休屠右地。」按：金人即今佛像，是其遺法，立以為祭天主也。
〔三〕索隱韋昭曰：「張掖縣。」
〔四〕索隱按：西河舊事云「山在張掖、酒泉二界上，東西二百餘里，南北百里，有松柏五木，美水草，冬溫夏涼，宜畜牧。匈奴失二山，乃歌云：『亡我祁連山，使我六畜不蕃息；失我燕支山，使我嫁婦無顏色』」。祁連一名天山，亦曰白山也。
其秋，單于怒渾邪王、休屠王居西方為漢所殺虜數萬人，欲召誅之。渾邪王與休屠王恐，謀降漢，〔一〕漢使驃騎將軍往迎之。渾邪王殺休屠王，并將其眾降漢。凡四萬餘人，號十萬。於是漢已得渾邪王，則隴西、北地、河西益少胡寇，徙關東貧民處所奪匈奴河南、新秦中〔二〕以實之，而減北地以西戍卒半。其明年，匈奴入右北平、定襄各數萬騎，殺略千餘人而去。
〔一〕集解徐廣曰：「元狩二年也。」
〔二〕索隱如淳云「在長安以北，朔方以南」。漢書食貨志云「徙貧人充朔方以南新秦中」是也。正義服虔云：「地名，在北地，廣六七百里，長安北，朔方南。史記以為秦始皇遣蒙恬斥逐北胡，得肥饒之地七百里，徙內郡人民皆往充實之，號曰新秦中也。」
其明年春，漢謀曰「翕侯信為單于計，居幕北，以為漢兵不能至」。乃粟馬發十萬騎，（負）私〔負〕從〔一〕馬凡十四萬匹，糧重不與焉。令大將軍青、驃騎將軍去病中分軍，大將軍出定襄，驃騎將軍出代，咸約絕幕擊匈奴。單于聞之，遠其輜重，以精兵待於幕北。與漢大將軍接戰一日，會暮，大風起，漢兵縱左右翼圍單于。單于自度戰不能如漢兵，單于遂獨身與壯騎數百潰漢圍西北遁走。漢兵夜追不得。行斬捕匈奴首虜萬九千級，北至闐顏山趙信城〔二〕而還。
〔一〕正義謂負擔衣糧，私募從者，凡十四萬匹。
〔二〕集解如淳曰：「信前降匈奴，匈奴築城居之。」
單于之遁走，其兵往往與漢兵相亂而隨單于。單于久不與其大眾相得，其右谷蠡王以為單于死，乃自立為單于。真單于復得其眾，而右谷蠡王乃去其單于號，復為右谷蠡王。
漢驃騎將軍之出代二千餘里，與左賢王接戰，漢兵得胡首虜凡七萬餘級，左賢王將皆遁走。驃騎封於狼居胥山，禪姑衍，臨翰海〔一〕而還。
〔一〕集解如淳曰：「翰海，北海名。」正義按：翰海自一大海名，群鳥解羽伏乳於此，因名也。
是後匈奴遠遁，而幕南無王庭。漢度河自朔方以西至令居，〔一〕往往通渠置田，官吏卒五六萬人，稍蠶食，地接匈奴以北。〔二〕
〔一〕集解徐廣曰：「在金城。」索隱徐廣云在金城。地理志云張掖令居縣。姚氏令音連。小顏云音零。
〔二〕正義匈奴舊以幕為王庭。今遠徙幕北，更蠶食之，漢境連接匈奴舊地以北也。
初，漢兩將軍大出圍單于，所殺虜八九萬，而漢士卒物故〔一〕亦數萬，漢馬死者十餘萬。匈奴雖病，遠去，而漢亦馬少，無以復往。匈奴用趙信之計，遣使於漢，好辭請和親。天子下其議，或言和親，或言遂臣之。丞相長史任敞曰：「匈奴新破，困，宜可使為外臣，朝請於邊。」漢使任敞於單于。單于聞敞計，大怒，留之不遣。先是漢亦有所降匈奴使者，單于亦輒留漢使相當。漢方復收士馬，會驃騎將軍去病死，於是漢久不北擊胡。
〔一〕索隱漢士物故。案：釋名云「漢以來謂死為『物故』，物就朽故也」。又魏臺訪議高堂崇對曰「聞之先師：物，無也；故，事也。言無復所能於事者也。」
數歲，伊稚斜單于立十三年死，子烏維立為單于。是歲，漢元鼎三年也。烏維單于立，而漢天子始出巡郡縣。其後漢方南誅兩越〔一〕，不擊匈奴，匈奴亦不侵入邊。
〔一〕正義南越、東越。
烏維單于立三年，漢已滅南越，遣故太僕賀將萬五千騎出九原二千餘里，至浮苴井〔一〕而還，不見匈奴一人。漢又遣故從驃侯趙破奴萬餘騎出令居數千里，至匈河水〔二〕而還，亦不見匈奴一人。
〔一〕索隱苴音子餘反。臣瓚云：「去九原二千里，見漢輿地圖。」
〔二〕索隱臣瓚云：「水名，去令居千里。」
是時天子巡邊，至朔方，勒兵十八萬騎以見武節，而使郭吉風告單于。郭吉既至匈奴，匈奴主客〔一〕問所使，郭吉禮卑言好，曰：「吾見單于而口言。」單于見吉，吉曰：「南越王頭已懸於漢北闕。今單于（能）即〔能〕前與漢戰，天子自將兵待邊；單于即不能，即南面而臣於漢。何徒遠走，亡匿於幕北寒苦無水草之地，毋為也。」語卒而單于大怒，立斬主客見者，而留郭吉不歸，遷之北海上。〔二〕而單于終不肯為寇於漢邊，休養息士馬，習射獵，數使使於漢，好辭甘言求請和親。
〔一〕集解韋昭曰：「主使來客官也。」正義官名，若鴻臚卿。
〔二〕正義北海即上海也，蘇武亦遷也。
漢使王烏等窺匈奴。匈奴法，漢使非去節而以墨黥其面者不得入穹廬。王烏，北地人，習胡俗，去其節，黥面，得入穹廬。單于愛之，詳許甘言，為遣其太子入漢為質，〔一〕以求和親。
〔一〕正義音致。
漢使楊信於匈奴。是時漢東拔穢貉、朝鮮以為郡，〔一〕而西置酒泉郡〔二〕以鬲絕胡與羌通之路。漢又西通月氏、大夏，〔三〕又以公主妻烏孫王，以分匈奴西方之援國。又北益廣田至胘雷為塞〔四〕，而匈奴終不敢以為言。是歲，翕侯信死，漢用事者以匈奴為已弱，可臣從也。楊信為人剛直屈彊，素非貴臣，單于不親。單于欲召入，不肯去節，單于乃坐穹廬外見楊信。楊信既見單于，說曰：「即欲和親，以單于太子為質於漢。」單于曰：「非故約。故約，漢常遣翁主，給繒絮食物有品，以和親，而匈奴亦不擾邊。今乃欲反古，令吾太子為質，無幾矣。」〔五〕匈奴俗，見漢使非中貴人，其儒先〔六〕，以為欲說，折其辯；其少年，以為欲刺，折其氣。每漢使入匈奴，匈奴輒報償。漢留匈奴使，匈奴亦留漢使，必得當乃肯止。
〔一〕正義即玄菟、樂浪二郡。
〔二〕正義今肅州。
〔三〕正義漢書西域傳云：「大月氏國去長安城萬一千六百里，本居燉煌、祁連閒，冒頓單于破月氏，而老上單于殺月氏王，以頭為飲器，月氏乃遠去，過大宛西，擊大夏而臣之，都媯水北，為王庭也。」
〔四〕集解漢書音義曰：「胘雷，地名，在烏孫北。」
〔五〕正義幾音記。言反古無所冀望也。
〔六〕集解先，先生也。漢書作「儒生」也。
楊信既歸，漢使王烏，而單于復讇以甘言，欲多得漢財物，紿謂王烏曰：「吾欲入漢見天子，面相約為兄弟。」王烏歸報漢，漢為單于築邸于長安。匈奴曰：「非得漢貴人使，吾不與誠語。」匈奴使其貴人至漢，病，漢予藥，欲愈之，不幸而死。而漢使路充國佩二千石印綬往使，因送其喪，厚葬直數千金，曰「此漢貴人也」。單于以為漢殺吾貴使者，乃留路充國不歸。諸所言者，單于特空紿王烏，殊無意入漢及遣太子來質。於是匈奴數使奇兵侵犯邊。漢乃拜郭昌為拔胡將軍，及浞野侯〔一〕屯朔方以東，備胡。路充國留匈奴三歲，單于死。
〔一〕集解徐廣曰趙破奴。
烏維單于立十歲而死，子烏師廬立為單于。〔一〕年少，號為兒單于。是歲元封六年也。自此之後，單于益西北，左方兵直雲中，右方直酒泉、燉煌郡。〔二〕
〔一〕集解徐廣曰：「烏，一作『詹』。」
〔二〕正義括地志云：「鐵勒國，匈奴冒頓之後，在突厥國北。樂勝州經秦長城、太羹長路正北，經沙磧，十三日行至其國。」
兒單于立，漢使兩使者，一弔單于，一弔右賢王，欲以乖其國。使者入匈奴，匈奴悉將致單于。單于怒而盡留漢使。漢使留匈奴者前後十餘輩，而匈奴使來，漢亦輒留相當。
是歲，漢使貳師將軍廣利西伐大宛，而令因杅〔一〕將軍敖築受降城。其冬，匈奴大雨雪，畜多飢寒死。兒單于年少，好殺伐，國人多不安。左大都尉欲殺單于，使人閒告漢曰：「我欲殺單于降漢，漢遠，即兵來迎我，我即發。」初，漢聞此言，故築受降城，猶以為遠。
〔一〕正義音于。
其明年春，漢使浞野侯破奴將二萬餘騎出朔方西北二千餘里，期至浚稽山〔一〕而還。浞野侯既至期而還，左大都尉欲發而覺，單于誅之，發左方兵擊浞野。浞野侯行捕首虜得數千人。還，未至受降城四百里，匈奴兵八萬騎圍之。浞野侯夜自出求水，匈奴閒捕，生得浞野侯，因急擊其軍。軍中郭縱為護，維王為渠，〔二〕相與謀曰：「及諸校尉畏亡將軍而誅之，莫相勸歸。」軍遂沒於匈奴。匈奴兒單于大喜，遂遣奇兵攻受降城。不能下，乃寇入邊而去。其明年，單于欲自攻受降城，未至，病死。
〔一〕索隱應劭云：「在武威縣北。」
〔二〕正義為渠帥也。
兒單于立三歲而死。子年少，匈奴乃立其季父烏維單于弟右賢王呴〔一〕犁湖為單于。是歲太初三年也。
〔一〕集解音鉤，又音吁。索隱音鉤，又音吁。
呴犁湖單于立，漢使光祿徐自為出五原塞〔一〕數百里，遠者千餘里，築城鄣列亭〔二〕至廬朐，〔三〕而使游擊將軍韓說、長平侯衛伉屯其旁，使彊弩都尉路博德築居延澤上。〔四〕
〔一〕正義即五原郡榆林塞也。在勝州榆林縣四十里也。
〔二〕正義顧胤云：「鄣，山中小城。亭，候望所居也。」
〔三〕集解音衢，匈奴地名，又山名。索隱服虔云：「匈奴地名。」張晏云：「山名。」正義地理志云五原郡稒陽縣北出石門鄣，得光祿城，又西北得支就城，又西北得頭曼城，又西北得虖河城，又西北得宿虜城。按：即築城鄣列亭至廬朐也。服虔云：「廬朐，匈奴地名也。」張晏云：「山名也。」
〔四〕正義括地志云：「漢居延縣故城在甘州張掖縣東北一千五百三十里，有漢遮虜鄣，彊弩都尉路博德之所築。李陵敗，與士眾期至遮虜鄣，即此也。長老傳云鄣北百八十里，直居延之西北，是李陵戰地也。」
其秋，匈奴大入定襄、雲中，殺略數千人，敗數二千石而去，行破壞光祿所築城列亭鄣。又使右賢王入酒泉、張掖，略數千人。會任文〔一〕擊救，盡復失所得而去。是歲，貳師將軍破大宛，斬其王而還。匈奴欲遮之，不能至。其冬，欲攻受降城，會單于病死。
〔一〕集解漢書音義曰：「漢將也。」
呴犁湖單于立一歲死。匈奴乃立其弟左大都尉且鞮〔一〕侯為單于。
〔一〕索隱上音子餘反，下音低。
漢既誅大宛，威震外國。天子意欲遂困胡，乃下詔曰：「高皇帝遺朕平城之憂，高后時單于書絕悖逆。昔齊襄公復九世之讎，春秋大之。」〔一〕是歲太初四年也。
〔一〕集解公羊傳曰：「九世猶可以復讎乎？曰雖百世可也。」
且鞮侯單于既立，盡歸漢使之不降者。路充國等得歸。單于初立，恐漢襲之，乃自謂「我兒子，安敢望漢天子！漢天子，我丈人行〔一〕也」。漢遣中郎將蘇武厚幣賂遺單于。單于益驕，禮甚倨，非漢所望也。其明年，浞野侯破奴得亡歸漢。
〔一〕正義胡朗反。
其明年，漢使貳師將軍廣利以三萬騎出酒泉，擊右賢王於天山，〔一〕得胡首虜萬餘級而還。匈奴大圍貳師將軍，幾不脫。漢兵物故什六七。漢復使因杅將軍敖出西河，與彊弩都尉會涿涂山，〔二〕毋所得。又使騎都尉李陵將步騎五千人，出居延北千餘里，與單于會，合戰，陵所殺傷萬餘人，兵及食盡，欲解歸，匈奴圍陵，陵降匈奴，其兵遂沒，得還者四百人。單于乃貴陵，以其女妻之。
〔一〕正義在伊州。
〔二〕集解徐廣曰：「涂音邪。」索隱涿音卓。涂音以奢反。正義匈奴中山也。
後二歲，復使貳師將軍將六萬騎，步兵十萬，出朔方。彊弩都尉路博德將萬餘人，與貳師會。游擊將軍說將步騎三萬人，出五原。因杅將軍敖將萬騎步兵三萬人，出鴈門。匈奴聞，悉遠其累重於余吾水北，〔一〕而單于以十萬騎待水南，與貳師將軍接戰。貳師乃解而引歸，與單于連戰十餘日。貳師聞其家以巫蠱族滅，因并眾降匈奴，〔二〕得來還千人一兩人耳。游擊說無所得。因杅敖與左賢王戰，不利，引歸。是歲〔三〕漢兵之出擊匈奴者不得言功多少，功不得御。〔四〕有詔捕太醫令隨但，言貳師將軍家室族滅，使廣利得降匈奴。〔五〕
〔一〕集解徐廣曰；「余，一作『斜』，音邪。」索隱徐廣云：「一作『斜』，音邪。」山海經云：「北鮮之山，鮮水出焉，北流注余吾。」正義累，力為反。重，丈用反。
〔二〕集解徐廣曰：「案史記將相年表及漢書，征和二年，巫蠱始起。三年，廣利與商丘成出擊胡軍，敗，乃降。」
〔三〕集解徐廣曰：「天漢四年。」正義自此以下，上至貳師聞其家，非天漢四年事，似錯誤，人所知。
〔四〕正義御音語。其功不得相御當也。
〔五〕索隱漢書云：「明年，且鞮死，長子狐鹿姑單于立」。張晏云：「自狐鹿姑單于已下，皆劉向、褚先生所錄，班彪又撰而次之，所以漢書匈奴傳有上下兩卷。」
太史公曰：孔氏著春秋，隱桓之閒則章，至定哀之際則微，〔一〕為其切當世之文而罔褒，忌諱之辭也。〔二〕世俗之言匈奴者，患其徼一時之權，〔三〕而務讇納其說，〔四〕以便偏指，不參〔五〕彼己；將率〔六〕席中國廣大，氣奮，人主因以決策，是以建功不深。堯雖賢，興事業不成，得禹而九州寧。〔七〕且欲興聖統，唯在擇任將相哉！唯在擇任將相哉！
〔一〕索隱案：諱國惡，禮也。仲尼仕於定哀，故其著春秋，不切論當世而微其詞也。
〔二〕索隱案：罔著，無也。謂其無實而褒之是也，忌諱當代故也。
〔三〕集解徐廣曰：「徼音皎。」索隱按：徐音皎，劉伯莊音叫，皆非也。按其字宜音僥。徼者，求也，言求一時權寵。
〔四〕索隱音稅。
〔五〕索隱案：謂說者謀匈奴，皆患其直徼求一時權幸，但務諂進其說，以自便其偏指，不參詳終始利害也。
〔六〕集解詩云：「彼己之子。」索隱彼己者，猶詩人譏詞云「彼己之子」是也。將率則指樊噲、衛、霍等也。
〔七〕正義言堯雖賢聖，不能獨理，得禹而九州安寧。以刺武帝不能擇賢將相，而務諂納小人浮說，多伐匈奴，故壞齊民。故太史公引禹聖成其太平，以攻當代之罪。
【索隱述贊】獫狁、薰粥，居于北邊。既稱夏裔，式憬周篇。頗隨畜牧，屢擾塵煙。爰自冒頓，尤聚控弦。雖空帑藏，未盡中權。
卷一百一十一　衛將軍驃騎列傳第五十一
大將軍衛青者，平陽人也。〔一〕其父鄭季，為吏，給事平陽侯家，與侯妾衛媼通，〔二〕生青。青同母兄衛長子，而姊衛子夫自平陽公主家得幸天子，〔三〕故冒姓為衛氏。字仲卿。長子更字長君。長君母號為衛媼。媼長女衛孺，〔四〕次女少兒，次女即子夫。後子夫男弟步、廣〔五〕皆冒衛氏。
〔一〕正義漢書云「其父鄭季，河東平陽人，以縣吏給事平陽侯之家」也。
〔二〕索隱衛，姓也。媼，婦人老少通稱。漢書曰與主家僮衛媼通。案：既云家僮，故非老。或者媼是老稱，後追稱媼耳。又外戚傳云「薄姬父與魏王宗女魏媼通」，則亦魏是媼姓。而小顏云「衛者，舉其夫姓也」。然案此云「侯妾衛媼」，似更無別夫也。下云「同母兄衛長子及姊子夫皆冒衛姓」，又似有夫。其所冒之姓為父與母，皆未明也。
〔三〕集解徐廣曰：「曹參曾孫平陽夷侯，時尚武帝姊平陽公主，生子襄。」索隱案：如淳云「本陽信長公主，為平陽侯所尚，故稱平陽公主」。按徐廣云「夷侯，曹參曾孫，名襄」。又按系家及功臣表「時」或作「疇」，漢書作「壽」，並文字殘缺，故不同也。
〔四〕索隱漢書云「君孺」。
〔五〕集解徐廣曰：「步，一作『少』。」
青為侯家人，少時歸其父，其父使牧羊。先母之子〔一〕皆奴畜之，不以為兄弟數。〔二〕青嘗從入至甘泉居室，〔三〕有一鉗徒〔
四〕相青曰：「貴人也，官至封侯。」青笑曰：「人奴之生，得毋笞罵即足矣，安得封侯事乎！」
〔一〕集解服虔曰：「先母，適妻也。青之適母。」索隱漢書作「民母」。服虔云「母，適妻也。青之適母」。顧氏云「鄭季本妻編於民戶之閒，故曰民母」。今本亦或作「民母」也。
〔二〕索隱音去聲。
〔三〕正義按：居室，署名，武帝改曰保宮。灌夫繫居室是也。
〔四〕集解張晏曰：「甘泉中徒所居也。」
青壯，為侯家騎，從平陽主。建元二年春，青姊子夫得入宮幸上。皇后，堂邑大長公主女也，〔一〕無子，妒。大長公主聞衛子夫幸，有身，妒之，乃使人捕青。青時給事建章，〔二〕未知名。大長公主執囚青，欲殺之。其友騎郎公孫敖與壯士往篡取之，〔三〕以故得不死。上聞，乃召青為建章監，侍中，及同母昆弟貴，賞賜數日閒累千金。孺為太僕公孫賀妻。少兒故與陳掌通，〔四〕上召貴掌。公孫敖由此益貴。子夫為夫人。青為大中大夫。
〔一〕集解徐廣曰：「堂邑安侯陳嬰之孫夷侯午，尚景帝姊長公主，子季須。元鼎元年，季須坐姦自殺。」正義文穎云：「陳皇后，武帝姑女也。」
〔二〕索隱案：晉灼云「上林中宮名也」。
〔三〕索隱篡猶劫也，奪也。
〔四〕集解徐廣曰：「陳平曾孫，名掌也。」
元光五年，青為車騎將軍，擊匈奴，出上谷；太僕公孫賀為輕車將軍，出雲中；大中大夫公孫敖為騎將軍，出代郡；衛尉李廣為驍騎將軍，出雁門：軍各萬騎。青至蘢城，斬首虜數百。騎將軍敖亡七千騎；衛尉李廣為虜所得，得脫歸：皆當斬，贖為庶人。賀亦無功。
元朔元年春，衛夫人有男，〔一〕立為皇后。其秋，青為車騎將軍，出雁門，三萬騎擊匈奴，斬首虜數千人。明年，匈奴入殺遼西太守，虜略漁陽二千餘人，敗韓將軍軍。漢令將軍李息擊之，出代；令車騎將軍青出雲中以西至高闕。〔二〕遂略河南地，至于隴西，捕首虜數千，畜數十萬，走白羊、樓煩王。遂以河南地為朔方郡。〔三〕以三千八百戶封青為長平侯。青校尉蘇建有功，以千一百戶封建為平陵侯。使建築朔方城。〔四〕青校尉張次公有功，封為岸頭侯。〔五〕天子曰：「匈奴逆天理，亂人倫，暴長虐老，以盜竊為務，行詐諸蠻夷，造謀藉兵，數為邊害，〔六〕故興師遣將，以征厥罪。詩不云乎，『薄伐玁狁，〔七〕至于太原』，『出車彭彭，城彼朔方』。〔
八〕今車騎將軍青度西河〔九〕至高闕，獲首虜二千三百級，車輜畜產畢收為鹵，已封為列侯，遂西定河南地，按榆谿舊塞，〔一〇〕絕梓領，梁北河，〔一一〕討蒲泥，破符離，〔一二〕斬輕銳之卒，捕伏聽者三千七十一級，〔一三〕執訊獲醜，〔一四〕驅馬牛羊百有餘萬，全甲兵而還，益封青三千戶。」其明年，匈奴入殺代郡太守友，〔一五〕入略鴈門千餘人。其明年，匈奴大入代、定襄、上郡，殺略漢數千人。
〔一〕索隱即衛太子據也。
〔二〕索隱按：山名也。小顏云「一曰塞名，在朔方之北」。
〔三〕索隱按：謂北地郡之北，黃河之南。正義今夏州也。
〔四〕正義括地志云：「夏州朔方縣北什賁故城是。」按：蘇建築，什賁之號蓋出蕃語也。
〔五〕索隱案：晉灼云「河東皮氏縣之亭名也」。正義服虔云：「鄉名也。」
〔六〕集解張晏曰：「從蠻夷借兵鈔邊也。」
〔七〕索隱薄伐獫狁。此小雅六月詩，美宣王北伐也。薄伐者，言逐出之也。
〔八〕索隱小雅出車之詩也。
〔九〕正義即雲中郡之西河，今勝州東河也。
〔一〇〕集解如淳曰：「案，行也。榆谿，舊塞名。」或曰按，尋也。索隱按榆谷舊塞。如淳云：「按，行也，尋也。榆谷，舊塞名也。」案：水經云「上郡之北有諸次水，東經榆林塞為榆谿」，是榆谷舊塞也。
〔一一〕集解如淳曰：「絕，度也。為北河作橋梁。」正義括地志云：「梁北河在靈州界也。」
〔一二〕集解晉灼曰：「二王號。」索隱晉灼云：「二王號。」崔浩云：「漠北塞名。」
〔一三〕集解張晏曰：「伏於隱處，聽軍虛實。」
〔一四〕正義訊，問也。醜，眾。言執其生口問之，知虜處，獲得眾類也。
〔一五〕集解徐廣曰：「友者，太守名也。姓共也。」
其明年，元朔之五年春，漢令車騎將軍青將三萬騎，出高闕；衛尉蘇建為游擊將軍，左內史李沮〔一〕為彊弩將軍，太僕公孫賀為騎將軍，代相李蔡為輕車將軍，皆領屬車騎將軍，俱出朔方；大行李息、岸頭侯張次公為將軍，出右北平：咸擊匈奴。匈奴右賢王當衛青等兵，以為漢兵不能至此，飲醉。漢兵夜至，圍右賢王，右賢王驚，夜逃，獨與其愛妾一人壯騎數百馳，潰圍北去。漢輕騎校尉郭成等逐數百里，不及，得右賢裨王十餘人，〔二〕眾男女萬五千餘人，畜數千百萬，於是引兵而還。至塞，天子使使者持大將軍印，即軍中拜車騎將軍青為大將軍，諸將皆以兵屬大將軍，大將軍立號而歸。〔三〕天子曰：「大將軍青躬率戎士，師大捷，獲匈奴王十有餘人，益封青六千戶。」而封青子伉為宜春侯，〔四〕青子不疑為陰安侯，青子登為發干侯。青固謝曰：「臣幸得待罪行閒，賴陛下神靈，軍大捷，皆諸校尉力戰之功也。陛下幸已益封臣青。臣青子在繦褓中，〔五〕未有勤勞，上幸列地封為三侯，非臣待罪行閒所以勸士力戰之意也。伉等三人何敢受封！」天子曰：「我非忘諸校尉功也，今固且圖之。」乃詔御史曰：「護軍都尉公孫敖三從大將軍擊匈奴，常護軍，傅校獲王，〔六〕以千五百戶封敖為合騎侯。〔七〕都尉韓說從大將軍出窳渾，〔八〕至匈奴右賢王庭，為麾下搏戰獲王，〔九〕以千三百戶封說為龍頟侯。騎將軍公孫賀從大將軍獲王，以千三百戶封賀為南窌侯。〔一〇〕輕車將軍李蔡再從大將軍獲王，以千六百戶封蔡為樂安侯。校尉李朔，校尉趙不虞，校尉公孫戎奴，各三從大將軍獲王，以千三百戶封朔為涉軹侯，以千三百戶封不虞為隨成侯，以千三百戶封戎奴為從平侯。將軍李沮、李息及校尉豆如意有功，賜爵關內侯，食邑各三百戶。」其秋，匈奴入代，殺都尉朱英。
〔一〕集解文穎曰：「音俎。」
〔二〕索隱裨王十人。賈逵云：「裨，益也。」小顏云：「裨王，小王也，若裨將然。音頻移反。」
〔三〕索隱案：謂立大將軍之號令而歸。
〔四〕正義伉音口浪反。
〔五〕正義襁長尺二寸，闊八寸，以約小兒於背。褓，小兒被也。
〔六〕索隱顧祕監云：「傅，領也。五百人謂之校。」小顏云：「傅音附。言敖總護諸軍，每附部校，以致克捷而獲王也。」
〔七〕索隱案：非邑地，而以戰功為號。謂以軍合驃騎，故云「合騎」，若「冠軍」、「從驃」然也。
〔八〕集解徐廣曰：「窳渾在朔方，音庾。」索隱音庾。服虔云「塞名」。徐廣云「在朔方」。漢書作「寘渾」，寘音田也。
〔九〕索隱搏音博。搏，擊也。小顏同。今史、漢本多作「傳」，傳猶轉也。
〔一〇〕集解徐廣曰：「窌宜作『奅』，音匹孝反。」索隱徐音匹教反。韋昭云縣名。或作「窖」，音干校反。字林云「大」下「卯」與「穴」下「卯」並音匹孝反。
其明年春，大將軍青出定襄，合騎侯敖為中將軍，太僕賀為左將軍，翕侯趙信為前將軍，衛尉蘇建為右將軍，郎中令李廣為後將軍，右內史李沮為彊弩將軍，咸屬大將軍，斬首數千級而還。月餘，悉復出定襄擊匈奴，斬首虜萬餘人。右將軍建、前將軍信并軍三千餘騎，獨逢單于兵，與戰一日餘，漢兵且盡。前將軍故胡人，降為翕侯，見急，匈奴誘之，遂將其餘騎可八百，奔降單于。右將軍蘇建盡亡其軍，獨以身得亡去，自歸大將軍。大將軍問其罪正閎、〔一〕長史安、〔二〕議郎周霸等：〔三〕「建當云何？」霸曰：「自大將軍出，未嘗斬裨將。今建棄軍，可斬以明將軍之威。」閎、安曰：「不然。兵法『小敵之堅，大敵之禽也』。今建以數千當單于數萬，力戰一日餘，士盡，不敢有二心，自歸。自歸而斬之，是示後無反意也。不當斬。」大將軍曰：「青幸得以肺腑待罪行閒，不患無威，而霸說我以明威，甚失臣意。且使臣職雖當斬將，以臣之尊寵而不敢自擅專誅於境外，而具歸天子，天子自裁之，於是以見為人臣不敢專權，不亦可乎？」軍吏皆曰「善」。遂囚建詣行在所。〔四〕入塞罷兵。
〔一〕集解張晏曰：「正，軍正也。閎，名也。」
〔二〕正義律，都軍官長史一人也。
〔三〕集解徐廣曰：「儒生。」索隱徐廣云儒生也。案：郊祀志議封禪有周霸，故知也。
〔四〕集解蔡邕曰：「天子自謂所居曰『行在所』，言今雖在京師，行所至耳。巡狩天下，所奏事處皆為宮。在長安則曰奏長安宮，在泰山，則曰奉高宮，唯當時所在。」
是歲也，大將軍姊子霍去病〔一〕年十八，幸，為天子侍中。善騎射，再從大將軍，受詔與壯士，為剽姚〔二〕校尉，與輕勇騎八百直棄大軍數百里赴利，斬捕首虜過當。〔三〕於是天子曰：「剽姚校尉去病斬首虜二千二十八級，及相國、當戶，斬單于大父行〔四〕籍若侯產，〔五〕生捕季父羅姑比，〔六〕再冠軍，以千六百戶封去病為冠軍侯。上谷太守郝賢四從大將軍，捕斬首虜二千餘人，以千一百戶封賢為眾利侯。」是歲，失兩將軍軍，亡翕侯，軍功不多，故大將軍不益封。右將軍建至，天子不誅，赦其罪，贖為庶人。
〔一〕集解徐廣曰：「姊即少兒也。」
〔二〕索隱上音匹遙反，下音遙。大顏案荀悅漢紀作「票鷂」。票鷂，勁疾之貌也。上音頻妙反，下音弋召反。
〔三〕索隱案：小顏云「計其所將之人數，則捕首虜為多，過於所當也。一云漢軍亡失者少，而殺獲匈奴數多，故曰過當也」。
〔四〕索隱行音胡浪反。謂藉若侯是匈奴祖之行也。漢書云「藉若侯產，產即大父之名」。
〔五〕集解張晏曰：「籍若，胡侯。」
〔六〕索隱案：顏氏云「羅姑比，單于季父名也」。小顏云「比，頻也」。案：下文既云「再冠軍」，無容更言頻也。
大將軍既還，賜千金。是時王夫人方幸於上，甯乘說大將軍曰：「將軍所以功未甚多，身食萬戶，三子皆為侯者，徒以皇后故也。今王夫人幸而宗族未富貴，願將軍奉所賜千金為王夫人親壽。」大將軍乃以五百金為壽。天子聞之，問大將軍，大將軍以實言，上乃拜甯乘為東海都尉。
張騫從大將軍，以嘗使大夏，〔一〕留匈奴中久，導軍，知善水草處，軍得以無飢渴，因前使絕國功，封騫博望侯。
〔一〕正義大夏國在大宛西。
冠軍侯去病既侯三歲，元狩二年春，以冠軍侯去病為驃騎將軍，〔一〕將萬騎出隴西，有功。天子曰：「驃騎將軍率戎士踰烏盭〔二〕，討遫濮，〔三〕涉狐奴，〔四〕歷五王國，輜重人眾懾慴〔五〕者弗取，冀獲單于子。〔六〕轉戰六日，過焉支山千有餘里，合短兵，殺折蘭王，斬盧胡王，〔七〕誅全甲，〔八〕執渾邪王子及相國、都尉，首虜八千餘級，收休屠祭天金人，〔九〕益封去病二千戶。」
〔一〕集解徐廣曰「驃，一亦作『剽』。」正義漢書云霍去病征匈奴有絕幕之勳，始置驃騎將軍，位在三司，品秩同大將軍。說文云：「驃，黃馬鬣白色。一曰白髦尾。」
〔二〕集解漢書音義曰：「音戾，山名也。」
〔三〕索隱音速卜二音。崔浩云「匈奴部落名」。案：下有「〈辶欶〉濮王」，是國名也。
〔四〕集解晉灼曰：「水名也。」
〔五〕集解文穎曰：「恐懼也。」索隱案：說文云「讋，失氣也」。劉氏云「上式涉反，下之涉反」。
〔六〕集解徐廣曰：「一作『與』。」
〔七〕集解張晏曰：「折蘭，盧胡，國名也。殺者，殺之而已。斬者，獲其首。」正義顏師古云：「折蘭，匈奴中姓也。今鮮卑有是蘭姓者，即其種。」
〔八〕集解徐廣曰：「全，一作『金』。」正義全甲謂具足不失落也。
〔九〕集解如淳曰：「祭天為主。」索隱案：張嬰云「佛徒祠金人也」。如淳云「祭天以金人為主也」。屠音儲。
其夏，驃騎將軍與合騎侯敖俱出北地，異道；博望侯張騫、郎中令李廣俱出右北平，異道：皆擊匈奴。郎中令將四千騎先至，博望侯將萬騎在後至。匈奴左賢王將數萬騎圍郎中令，郎中令與戰二日，死者過半，所殺亦過當。博望侯至，匈奴兵引去。博望侯坐行留，當斬，贖為庶人。而驃騎將軍出北地，已遂深入，與合騎侯失道，不相得，驃騎將軍踰居延至祁連山，捕首虜甚多。天子曰：「驃騎將軍踰居延，〔一〕遂過小月氏，〔二〕攻祁連山，〔三〕得酋涂王，〔四〕以眾降者二千五百人，斬首虜三萬二百級，獲五王，五王母，單于閼氏、王子五十九人，相國、將軍、當戶、都尉六十三人，師大率〔五〕減什三，〔六〕益封去病五千戶。賜校尉從至小月氏爵左庶長。鷹擊司馬破奴再從驃騎將軍斬〈辶欶〉濮〔七〕王，捕稽沮王，〔八〕千騎將得王、王母各一人，〔九〕王子以下四十一人，捕虜三千三百三十人，前行捕虜千四百人，以千五百戶封破奴為從驃侯。〔一〇〕校尉句王高不識，〔一一〕從驃騎將軍捕呼于屠王〔一二〕王子以下十一人，捕虜千七百六十八人，以千一百戶封不識為宜冠侯。〔一三〕校尉僕多〔一四〕有功，封為煇渠侯。」〔一五〕合騎侯敖坐行留不與驃騎會，當斬，贖為庶人。諸宿將所將士馬兵亦不如驃騎，驃騎所將常選，〔一六〕然亦敢深入，常與壯騎先其大（將）軍，軍亦有天幸，未嘗困絕也。然而諸宿將常坐留落不遇。〔一七〕由此驃騎日以親貴，比大將軍。
〔一〕集解張晏曰：「水名也。」
〔二〕索隱韋昭云：「音支。」西域傳：「大月氏本居敦煌、祁連閒，餘眾保南山，遂號小月氏。」
〔三〕索隱小顏云：「即天山也。匈奴謂天〔為〕祁連。」西河舊事謂白山，天山。祁連恐非即天山也。
〔四〕集解張晏曰：「胡王也。」索隱酋音才由反。涂音徒。漢書云「揚武乎鱳得，得單于單桓、酋涂王」，此文省也。
〔五〕正義率音律也。
〔六〕索隱案：漢書云「減什七」，不同也。小顏云「破匈奴之師，十減其七。一云漢兵亡失之數，下皆類此」。案：後說為是也。
〔七〕正義速卜二音。
〔八〕索隱沮音子余反。
〔九〕索隱按：漢書云「右千騎將王」，然則此千騎將漢之將，屬趙破奴，得匈奴五王及王母也。或云右千騎將即匈奴王之名。
〔一〇〕集解張晏曰：「從驃騎將軍有功，因以為號。」
〔一一〕集解徐廣曰：「句音鉤。匈奴以為號。」索隱案：二人並匈奴人也。
〔一二〕索隱案：三字共為王號。
〔一三〕正義孔文祥云：「從冠軍將軍戰故。宜冠，從驃之類也。」
〔一四〕索隱案：漢百官表作「僕朋」，疑多是誤。
〔一五〕索隱煇音暉。
〔一六〕索隱音宣變反。謂驃騎常選擇取精兵。
〔一七〕索隱案：謂遲留零落，不偶合也。
其秋，單于怒渾邪王居西方數為漢所破，亡數萬人，以驃騎之兵也。單于怒，欲召誅渾邪王。渾邪王與休屠王等謀欲降漢，使人先要邊。〔一〕是時大行李息將城河上，得渾邪王使，即馳傳以聞。天子聞之，於是恐其以詐降而襲邊，乃令驃騎將軍將兵往迎之。驃騎既渡河，與渾邪王眾相望。渾邪王裨將見漢軍而多欲不降者，頗遁去。驃騎乃馳入與渾邪王相見，斬其欲亡者八千人，遂獨遣渾邪王乘傳先詣行在所，盡將其眾渡河，降者數萬，號稱十萬。既至長安，天子所以賞賜者數十巨萬。封渾邪王萬戶，為漯陰侯。〔二〕封其裨王呼毒尼〔三〕為下摩侯，鷹庇為煇渠侯，〔四〕禽梨〔五〕為河綦侯，大當戶銅離〔六〕為常樂侯。於是天子嘉驃騎之功曰：「驃騎將軍去病率師攻匈奴西域王渾邪，王及厥眾萌咸相奔，率以軍糧接食，并將控弦萬有餘人，誅獟駻，〔七〕獲首虜八千餘級，降異國之王三十二人，戰士不離傷，十萬之眾咸懷集服，仍與之勞，爰及河塞，庶幾無患，〔八〕幸既永綏矣。以千七百戶益封驃騎將軍。」減隴西、北地、上郡戍卒之半，以寬天下之繇。
〔一〕索隱案：謂先於邊境要候漢人，言其欲降。
〔二〕索隱漯音他合反。案地理志，縣名，在平原郡。
〔三〕集解文穎曰：「胡王名。」
〔四〕集解徐廣曰：「一云『篇訾』。」索隱漢書鷹作「雁」。庇音必二反，又音疋履反。案：漢書功臣表云元狩二年以煇渠封僕朋，至三年又封鷹庇。其地俱屬魯陽，未詳所以。正義煇渠，表作「順梁」。
〔五〕集解徐廣曰：「禽，一作『鳥』。」索隱案：表作「鳥梨」。
〔六〕集解徐廣曰：「一作『稠離』也。」索隱徐廣一作「稠離」，與漢書功臣表同。此文云「銅離」，文異也。
〔七〕集解晉灼曰：「獟音欺譙反。」索隱上音丘昭反。說文作「趬」，行遮貌。遮，一作「疾」。駻音胡旦反。
〔八〕正義言匈奴右地渾邪王降，而塞外並河諸郡之民無憂患也。
居頃之，乃分徙降者邊五郡故塞外，〔一〕而皆在河南，因其故俗，為屬國。〔二〕其明年，匈奴入右北平、定襄，殺略漢千餘人。
〔一〕正義五郡謂隴西、北地、上郡、朔方、雲中，並是故塞外，又在北海西南。
〔二〕正義以降來之民徙置五郡，各依本國之俗而屬於漢，故言「屬國」也。
其明年，天子與諸將議曰：「翕侯趙信為單于畫計，常以為漢兵不能度幕輕留，〔一〕今大發士卒，其勢必得所欲。」是歲元狩四年也。
〔一〕索隱案：幕即沙漠，古字少耳。輕留者，謂匈奴以漢軍不能至，故輕易留而不去也。
元狩四年春，上令大將軍青、驃騎將軍去病將各五萬騎，步兵轉者踵軍數十萬，〔一〕而敢力戰深入之士皆屬驃騎。驃騎始為出定襄，當單于。捕虜言單于東，乃更令驃騎出代郡，令大將軍出定襄。郎中令為前將軍，太僕為左將軍，主爵趙食其為右將軍，平陽侯襄為後將軍，皆屬大將軍。兵即度幕，人馬凡五萬騎，與驃騎等咸擊匈奴單于。趙信為單于謀曰：「漢兵既度幕，人馬罷，匈奴可坐收虜耳。」乃悉遠北其輜重，皆以精兵待幕北。而適值大將軍軍出塞千餘里，見單于兵陳而待，於是大將軍令武剛車自環為營，〔二〕 而縱五千騎徃當匈奴。匈奴亦縱可萬騎。會日且入，大風起，沙礫擊面，兩軍不相見，漢益縱左右翼繞單于。單于視漢兵多，而士馬尚彊，戰而匈奴不利，薄莫，單于遂乗六臝，壯騎可數百，直冒漢圍西北馳去。時已昏，漢匈奴相紛挐， 〔三〕殺傷大當。〔四〕漢軍左校捕虜言單于未昏而去，漢軍因發輕騎夜追之，大將軍軍因隨其後。匈奴兵亦散走。遲明，〔五〕行二百餘里，不得單于，頗捕斬首虜萬餘級，遂至窴顏山趙信城，〔六〕得匈奴積粟食軍。軍留一日而還，悉燒其城餘粟以歸。
〔一〕正義言轉運之士及步兵接後又數十萬人。
〔二〕集解孫吳兵法曰：「有巾有蓋，謂之武剛車也。」
〔三〕正義三蒼解詁云：「紛挐，相牽也。」
〔四〕索隱以言所殺傷大略相當。
〔五〕集解徐廣曰：「遲，一作『黎』。」索隱上音值，待也。待天欲明，謂平明也。諸本多作「黎明」。鄒氏云「黎，遲也」。然黎，黑也，候天將明猶黑也。正義遲音值。
〔六〕集解徐廣曰：「窴音田。」
大將軍之與單于會也，而前將軍廣、右將軍食其軍別從東道，或失道，後擊單于。大將軍引還過幕南，乃得前將軍、右將軍。大將軍欲使使歸報，令長史簿責前將軍廣，廣自殺。右將軍至，下吏，贖為庶人。大將軍軍入塞，凡斬捕首虜萬九千級。
是時匈奴眾失單于十餘日，右谷蠡〔一〕王聞之，自立為單于。單于後得其眾，右王乃去單于之號。
〔一〕索隱上音祿；下音梨，又音離。
驃騎將軍亦將五萬騎，車重與大將軍軍等，而無裨將。悉以李敢等為大校，當裨將，出代、右北平千餘里，直左方兵，所斬捕功已多大將軍。軍既還，天子曰：「驃騎將軍去病率師，躬將所獲葷粥之士，〔一〕約輕齎，絕大幕，涉獲章渠，〔二〕以誅比車耆，〔三〕轉擊左大將，〔四〕斬獲旗鼓，歷涉離侯。〔五〕濟弓閭，〔六〕獲屯頭王、〔七〕韓王等三人，〔八〕將軍、相國、當戶、都尉八十三人，封狼居胥山，禪於姑衍，〔九〕登臨翰海。〔一〇〕執鹵獲醜七萬有四百四十三級，師率減什三，取食於敵，逴〔一一〕行殊遠而糧不絕，以五千八百戶益封驃騎將軍。」右北平太守路博德屬驃騎將軍，會與城，〔一二〕不失期，從至檮余〔一三〕山，斬首捕虜二千七百級，以千六百戶封博德為符離侯。北地都尉邢山〔一四〕從驃騎將軍獲王，以千二百戶封山為義陽侯。故歸義因淳王復陸支、〔一五〕樓專王〔一六〕伊即靬〔一七〕皆從驃騎將軍有功，以千三百戶封復陸支為壯侯，以千八百戶封伊即靬為眾利侯。從驃侯破奴、昌武侯安稽〔一八〕從驃騎有功，益封各三百戶。校尉敢〔一九〕得旗鼓，為關內侯，食邑二百戶。校尉自為〔二〇〕爵大庶長。軍吏卒為官，賞賜甚多。而大將軍不得益封，軍吏卒皆無封侯者。
〔一〕集解徐廣曰：「粥，一作『允』。」駰案：應劭曰「所降士有材力者」。
〔二〕集解徐廣曰：「獲，一作『護』。」索隱小顏云：「涉謂涉水也。章渠，單于之近臣，謂涉水而破獲之。」漢書云「涉獲單于章渠」也。
〔三〕集解晉灼曰：「王號也。」索隱比，必耳反。
〔四〕索隱案：漢書名雙。
〔五〕索隱漢書作「度難侯」。小顏云「山名」。歷，度也。
〔六〕集解晉灼曰：「水名也。」索隱弓，包愷音穹，亦如字讀。
〔七〕集解漢書音義曰：「胡王號也。」
〔八〕集解徐廣曰：「王，一作『藉』。」索隱按：漢書云「屯頭韓王等三人」。李奇曰「皆匈奴王號」。
〔九〕正義積土為壇於山上，封以祭天也。祭地曰禪。
〔一〇〕集解張晏曰：「登海邊山以望海也。」索隱按：崔浩云「北海名，群鳥之所解羽，故云翰海」。廣異志云「在沙漠北」。
〔一一〕索隱音與「卓」同。卓，遠也。
〔一二〕正義與音余。
〔一三〕索隱音桃徒二音。
〔一四〕集解徐廣曰：「一作『衛山』。」
〔一五〕索隱復，劉氏音伏，小顏音福。
〔一六〕索隱漢書作「剸」，並音專。小顏音之兗反也。
〔一七〕索隱九言反。
〔一八〕集解徐廣曰：「姓趙，故匈奴王。」索隱故匈奴王，姓趙也。
〔一九〕索隱李廣子也。
〔二〇〕索隱案：徐自為也。
兩軍之出塞，塞閱官及私馬凡十四萬匹，而復入塞者不滿三萬匹。乃益置大司馬位，大將軍、驃騎將軍皆為大司馬。〔一〕定令，令驃騎將軍秩祿與大將軍等。自是之後，大將軍青日退，而驃騎日益貴。舉大將軍故人門下多去事驃騎，輒得官爵，唯任安不肯。
〔一〕集解如淳曰：「大將軍、驃騎將軍皆有大司馬之號也。」索隱案：如淳云「本無大司馬，今新置耳」。案：前謂太尉，其官又省，今武帝始置此位，衛將軍、霍驃騎皆加此官。
驃騎將軍為人少言不泄，〔一〕有氣敢任。〔二〕天子嘗欲教之孫吳兵法，對曰：「顧方略何如耳，不至學古兵法。」天子為治第，令驃騎視之，對曰：「匈奴未滅，無以家為也。」由此上益重愛之。然少而侍中，貴，不省士。其從軍，天子為遣太官齎數十乘，既還，重車餘棄粱肉，而士有飢者。其在塞外，卒乏糧，或不能自振，而驃騎尚穿域蹋鞠。〔三〕事多此類。大將軍為人仁善退讓，以和柔自媚於上，然天下未有稱也。
〔一〕索隱案：孔文祥云「謂質重少言，膽氣在中也。周仁『陰重不泄』，其行亦同也」。
〔二〕索隱謂果敢任氣也。漢書作「往」，亦作「任」也。
〔三〕集解徐廣曰：「穿地為營域。」索隱穿域蹴鞠。徐氏云「穿地為營域」。蹴鞠書有域說篇，又以杖打，亦有限域也。今之鞠戲，以皮為之，中實以毛，蹴蹋為戲。劉向別錄云「躢鞠，兵勢，所以陳武事，知有材力也」。漢書作「躢鞠」。三倉云「鞠毛可躢以為戲」。鞠音巨六反。正義按：蹴鞠書有域說篇，即今之打毬也。黃帝所作，起戰國時。程武士，知其材力也，若講武。
驃騎將軍自四年軍後三年，元狩六年而卒。天子悼之，發屬國玄甲〔一〕軍，陳自長安至茂陵，為冢象祁連山。〔二〕謚之，并武與廣地曰景桓侯。〔三〕子嬗〔四〕代侯。嬗少，字子侯，上愛之，幸其壯而將之。居六歲，元封元年，嬗卒，謚哀侯。無子，絕，國除。
〔一〕正義屬國即上分置邊五郡者也。玄甲，鐵甲也。
〔二〕索隱案：崔浩云「去病破昆邪於此山，故令為冢象之以旌功也」。姚氏案：冢在茂陵東北，與衛青冢並。西者是青，東者是去病冢。上有豎石，前有石馬相對，又有石人也。
〔三〕集解蘇林曰：「景，武謚也；桓，廣地謚也。」張晏曰：「謚法『布義行剛曰景，闢土服遠曰桓』。」索隱案：景，桓，兩謚也。謚法「布義行剛曰景」，是武謚也；又曰「辟土服遠曰桓」，是廣地之謚也。以去病平生有武藝及廣邊地之功，故云「謚之并武與廣地曰景桓侯」。
〔四〕索隱音市戰反。
自驃騎將軍死後，大將軍長子宜春侯伉坐法失侯。後五歲，伉弟二人，陰安侯不疑及發干侯登皆坐酎金失侯。失侯後二歲，冠軍侯國除。其後四年，大將軍青卒，〔一〕謚為烈侯。子伉代為長平侯。
〔一〕集解徐廣曰：「元封五年。」
自大將軍圍單于之後，十四年而卒。竟不復擊匈奴者，以漢馬少，而方南誅兩越，東伐朝鮮，擊羌、西南夷，以故久不伐胡。
大將軍以其得尚平陽長公主〔一〕故，長平侯伉代侯。六歲，坐法失侯。
〔一〕正義漢書云：「平陽侯曹壽有惡疾，就國，乃詔青尚平陽公主。」如淳云：「本陽信長公主，為平陽侯所尚，故稱平陽公主云。」
左方兩大將軍及諸裨將名：
最〔一〕大將軍青，凡七出擊匈奴，斬捕首虜五萬餘級。一與單于戰，收河南地，遂置朔方郡，再益封，凡萬一千八百戶。封三子為侯，侯千三百戶。并之，萬五千七百戶。其校尉裨將以從大將軍侯者九人。其裨將及校尉已為將者十四人。〔二〕為裨將者曰李廣，自有傳。無傳者曰：
〔一〕索隱謂凡計也。
〔二〕索隱案：漢書云「為特將者十五人」，蓋通李廣也。此李廣一人自有傳，若漢書則七人自有傳，八人附見。七人謂李廣、張騫、公孫賀、李蔡、曹襄、韓說、蘇建也。
將軍公孫賀。賀，義渠人，〔一〕其先胡種。賀父渾邪，景帝時為平曲侯，〔二〕坐法失侯。賀，武帝為太子時舍人。武帝立八歲，以太僕為輕車將軍，軍馬邑。後四歲，以輕車將軍出雲中。後五歲，以騎將軍從大將軍有功，封為南窌侯。後一歲，以左將軍再從大將軍出定襄，無功。後四歲，以坐酎金失侯。後八歲，〔三〕以浮沮〔四〕將軍出五原二千餘里，無功。後八歲，〔五〕以太僕為丞相，封葛繹侯。賀七為將軍，出擊匈奴無大功，而再侯，為丞相。坐子敬聲與陽石公主姦，〔六〕為巫蠱，族滅，無後。
〔一〕正義今慶州，本義渠戎國也。地理志云北義渠道也。
〔二〕集解徐廣曰：「為隴西太守。」
〔三〕集解徐廣曰：「元鼎六年」。
〔四〕索隱沮音子餘反。
〔五〕集解徐廣曰：「太初二年。」
〔六〕集解徐廣曰：「陽石，一云『德邑』。」
將軍李息，郁郅人。〔一〕事景帝。至武帝立八歲，為材官將軍，軍馬邑；後六歲，為將軍，出代；後三歲，為將軍，從大將軍出朔方：皆無功。凡三為將軍，其後常為大行。
〔一〕集解服虔曰：「郅音窒。」索隱服虔音窒，小顏音質。案：北地縣名也。正義之栗反。今慶州弘化縣是。
將軍公孫敖，義渠人。以郎事武帝。武帝立十二歲，為（驃）騎將軍，出代，亡卒七千人，當斬，贖為庶人。後五歲，以校尉從大將軍有功，封為合騎侯。後一歲，以中將軍從大將軍，再出定襄，無功。後二歲，以將軍出北地，後驃騎期，當斬，贖為庶人。後二歲，以校尉從大將軍，無功。後十四歲，以因杅〔一〕將軍築受降城。七歲，復以因杅將軍再出擊匈奴，至余吾，〔二〕亡士卒多，下吏，當斬，詐死，亡居民閒五六歲。後發覺，復繫。坐妻為巫蠱，族。凡四為將軍，出擊匈奴，一侯。
〔一〕索隱音于。
〔二〕索隱余音餘，又音徐。案：水名，在朔方。
將軍李沮，〔一〕雲中人。〔二〕事景帝。武帝立十七歲，以左內史為彊弩將軍。後一歲，復為彊弩將軍。
〔一〕索隱音「俎豆」之「俎」。
〔二〕正義今嵐、勝州也。
將軍李蔡，成紀人也。〔一〕事孝文帝、景帝、武帝。以輕車將軍從大將軍有功，封為樂安侯。已為丞相，坐法死。
〔一〕正義秦州縣也。
將軍張次公，河東人。以校尉從衛將軍青有功，封為岸頭侯。其後太后崩，為將軍，軍北軍。後一歲，為將軍，從大將軍，再為將軍，坐法失侯。次公父隆，輕車武射也。以善射，景帝幸近之也。
將軍蘇建，杜陵人。以校尉從衛將軍青，有功，為平陵侯，以將軍築朔方。後四歲，為游擊將軍，從大將軍出朔方。後一歲，以右將軍再從大將軍出定襄，亡翕侯，失軍，當斬，贖為庶人。其後為代郡太守，卒，冢在大猶鄉。
將軍趙信，以匈奴相國降，為翕侯。武帝立十七歲，為前將軍，與單于戰，敗，降匈奴。
將軍張騫，以使通大夏，還，為校尉。從大將軍有功，封為博望侯。後三歲，為將軍，出右北平，失期，當斬，贖為庶人。其後使通烏孫，為大行而卒，冢在漢中。
將軍趙食其，祋祤人也。〔一〕武帝立二十二歲，以主爵為右將軍，從大將軍出定襄，迷失道，當斬，贖為庶人。
〔一〕索隱縣名，在馮翊。祋音都活反，又音丁外反。祤音詡。正義上都誨反。雍州同官縣，本漢祋祤縣也。
將軍曹襄，以平陽侯為後將軍，從大將軍出定襄。襄，曹參孫也。
將軍韓說，弓高侯庶孫也。以校尉從大將軍有功，為龍頟侯，坐酎金失侯。元鼎六年，以待詔為橫海將軍，擊東越有功，為按道侯。以太初三年為游擊將軍，屯於五原外列城。為光祿勳，掘蠱太子宮，衛太子殺之。
將軍郭昌，雲中人也。以校尉從大將軍。元封四年，以太中大夫為拔胡將軍，屯朔方。還擊昆明，毋功，奪印。
將軍荀彘，太原廣武人。以御見，〔一〕侍中，為校尉，數從大將軍。以元封三年為左將軍擊朝鮮，毋功。以捕樓船將軍坐法死。
〔一〕正義以善御求見也。
最驃騎將軍去病，凡六出擊匈奴，其四出以將軍，〔一〕斬捕首虜十一萬餘級。及渾邪王以眾降數萬，遂開河西酒泉之地，〔二〕西方益少胡寇。四益封，凡萬五千一百戶。其校吏有功為侯者凡六人，而後為將軍二人。
〔一〕集解徐廣曰：「再出以剽姚校尉也。」
〔二〕正義河謂隴右蘭州之西河也。〔酒泉〕謂涼、肅等州。漢書西域傳云驃騎將軍擊破匈奴右地，置酒泉郡，後分置武威、張掖、燉煌等郡。
將軍路博德，平州人。〔一〕以右北平太守從驃騎將軍有功，為符離侯。驃騎死後，博德以衛尉為伏波將軍，伐破南越，益封。其後坐法失侯。為彊弩都尉，屯居延，卒。
〔一〕正義漢書云西河平州。按：西河郡今汾州。
將軍趙破奴，故九原人。〔一〕嘗亡入匈奴，已而歸漢，為驃騎將軍司馬。出北地時有功，封為從驃侯。坐酎金失侯。後一歲，為匈河將軍，攻胡至匈河水，無功。後二歲，〔二〕擊虜樓蘭王，復封為浞野侯。後六歲，〔三〕為浚稽將軍，將二萬騎擊匈奴左賢王，左賢王與戰，兵八萬騎圍破奴，破奴生為虜所得，遂沒其軍。居匈奴中十歲，復與其太子安國亡入漢。〔四〕後坐巫蠱，族。
〔一〕正義今勝州。
〔二〕集解徐廣曰：「元封二年。」
〔三〕集解徐廣曰：「太初二年。」
〔四〕集解徐廣曰：「以太初二年入匈奴，天漢元年亡歸，涉四年。」
自衛氏興，大將軍青首封，其後枝屬為五侯。凡二十四歲而五侯盡奪，衛氏無為侯者。
太史公曰：蘇建語余曰：「吾嘗責大將軍至尊重，而天下之賢大夫毋稱焉，〔一〕願將軍觀古名將所招選擇賢者，勉之哉。大將軍謝曰：『自魏其、武安之厚賓客，天子常切齒。彼親附士大夫，招賢絀不肖者，人主之柄也。人臣奉法遵職而已，何與〔二〕招士！』」驃騎亦放此意，其為將如此。
〔一〕索隱謂不為賢士大夫所稱譽。
〔二〕索隱音預。
【索隱述贊】君子豹變，貴賤何常。青本奴虜，忽升戎行。姊配皇極，身尚平陽。寵榮斯僭，取亂彝章。嫖姚繼踵，再靜邊方。
卷一百一十二　平津侯主父列傳第五十二
丞相公孫弘者，齊菑川國薛縣人也，〔一〕字季。少時為薛獄吏，有罪，免家貧，牧豕海上。年四十餘，乃學春秋雜說。養後母孝謹。
〔一〕索隱案：薛縣屬魯國，漢置菑川國，後割入齊也。正義表云菑川國，文帝分齊置，都劇。括地志云：「故劇城在青州壽光縣南三十一里。故薛城在徐州滕縣界。地理志云薛縣屬魯國。」按：薛與劇隔兗州及太山，未詳。公孫弘墓又在青州北魯縣西二十里也。
建元元年，天子初即位，招賢良文學之士。是時弘年六十，徵以賢良為博士。使匈奴，還報，不合上意，上怒，以為不能，弘迺病免歸。
元光五年，有詔徵文學，菑川國復推上公孫弘。弘讓謝國人曰：「臣已嘗西應命，以不能罷歸，願更推選。」國人固推弘，弘至太常。太常令所徵儒士各對策，百餘人，弘第居下。策奏，天子擢弘對為第一。召入見，狀貌甚麗，拜為博士。是時通西南夷道，置郡，巴蜀民苦之，詔使弘視之。還奏事，盛毀西南夷無所用，上不聽。
弘為人恢奇多聞，常稱以為人主病不廣大，人臣病不儉節。弘為布被，食不重肉。後母死，服喪三年。每朝會議，開陳其端，令人主自擇，不肯面折庭爭。於是天子察其行敦厚，辯論有餘，習文法吏事，而又緣飾以儒術，〔一〕上大說之。二歲中，〔二〕至左內史。弘奏事，有不可，不庭辯之。嘗與主爵都尉汲黯請閒，汲黯先發之，弘推其後，天子常說，所言皆聽，以此日益親貴。嘗與公卿約議，至上前，皆倍其約以順上旨。汲黯庭詰弘曰：「齊人多詐而無情實，始與臣等建此議，今皆倍之，不忠。」上問弘。弘謝曰：「夫知臣者以臣為忠，不知臣者以臣為不忠。」上然弘言。左右幸臣每毀弘，上益厚遇之。
〔一〕索隱謂以儒術飾文法，如衣服之有領緣以為飾也。
〔二〕集解徐廣曰：「一云一歲。」
元朔三年，張歐免，以弘為御史大夫。是時通西南夷，東置滄海，北築朔方之郡。弘數諫，以為罷敝中國以奉無用之地，願罷之。於是天子乃使朱買臣等難弘置朔方之便。發十策，弘不得一。〔一〕弘迺謝曰：「山東鄙人，不知其便若是，願罷西南夷、滄海而專奉朔方。」上乃許之。
〔一〕集解韋昭曰：「以弘之才，非不能得一也，以為不可，不敢逆上耳。」索隱按：韋昭以弘之才非不能得一，以為不可，不敢逆上故耳。正義顏師古曰：「言其利害十條，弘無以應。」
汲黯曰：「弘位在三公，奉祿甚多。然為布被，此詐也。」上問弘。弘謝曰：「有之。夫九卿與臣善者無過黯，然今日庭詰弘，誠中弘之病。夫以三公為布被，誠飾詐欲以釣名。且臣聞管仲相齊，有三歸，侈擬於君，桓公以霸，亦上僭於君。晏嬰相景公，食不重肉，妾不衣絲，齊國亦治，此下比於民。〔一〕今臣弘位為御史大夫，而為布被，自九卿以下至於小吏，無差，誠如汲黯言。且無汲黯忠，陛下安得聞此言。」天子以為謙讓，愈益厚之。卒以弘為丞相，封平津侯。〔二〕
〔一〕索隱比音鼻。比者，近也。小顏音「比方」之「比」。
〔二〕集解徐廣曰：「大臣表曰元朔五年十一月乙丑，公孫弘為丞相。功臣表曰元朔（三）〔五〕年十一月乙丑，封平津侯。」駰案漢書，高成之平津鄉也。索隱案：漢書曰「漢興，皆以列侯為丞相，弘本無爵，乃詔封弘高成之平津鄉六百五十戶為平津侯。丞相封侯，自弘始也」。
弘為人意忌，外寬內深。〔一〕諸嘗與弘有卻者，雖詳與善，陰報其禍。殺主父偃，徙董仲舒於膠西，皆弘之力也。食一肉脫粟之飯。〔二〕故人所善賓客，仰衣食，弘奉祿皆以給之，家無所餘。士亦以此賢之。
〔一〕索隱謂弘外寬內深，意多有忌害也。
〔二〕索隱案：一肉，言不兼味。脫粟，纔脫穀而已，言不精鑿也。
淮南、衡山謀反，治黨與方急。弘病甚，自以為無功而封，位至丞相，宜佐明主填撫國家，使人由臣子之道。今諸侯有畔逆之計，此皆宰相奉職不稱，恐竊病死，〔一〕無以塞責。乃上書曰：「臣聞天下之通道五，所以行之者三。〔二〕曰君臣，父子，兄弟，夫婦，長幼之序，此五者天下之通道也。智，仁，勇，此三者天下之通德，所以行之者也。故曰『力行近乎仁，好問近乎智，知恥近乎勇』。知此三者，則知所以自治；知所以自治，然後知所以治人。天下未有不能自治而能治人者也，此百世不易之道也。今陛下躬行大孝，鑒三王，建周道，兼文武，厲賢予祿，〔三〕量能授官。今臣弘罷駑之質，無汗馬之勞，陛下過意擢臣弘卒伍之中，封為列侯，致位三公。臣弘行能不足以稱，素有負薪之病，恐先狗馬填溝壑，終無以報德塞責。願歸侯印，乞骸骨，避賢者路。」天子報曰：「古者賞有功，褎有德，守成尚文，遭遇右武，〔四〕未有易此者也。朕宿昔庶幾獲承尊位，懼不能寧，惟所與共為治者，君宜知之。蓋君子善善惡惡，（君宜知之）君若謹行，常在朕躬。君不幸罹霜露之病，何恙不已，〔五〕迺上書歸侯，乞骸骨，是章朕之不德也。今事少閒，君其省思慮，一精神，輔以醫藥。」因賜告牛酒雜帛。居數月，病有瘳，視事。
〔一〕索隱案：人臣委質於君，死生由君。今若一朝病死，是竊死也。
〔二〕索隱案：此語出子思子，今見禮記中庸篇。
〔三〕集解徐廣曰：「厲，一作『廣』也。」
〔四〕索隱小顏云：「右亦上也。言遭遇亂時則上武也。」
〔五〕集解漢書音義曰：「何恙，喻小疾不以時愈。」索隱恙，憂也。言罹霜露寒涼之疾，輕，何憂於病不止。禮曰「疾止復初」也。
元狩二年，弘病，竟以丞相終。〔一〕子度嗣為平津侯。度為山陽太守十餘歲，坐法失侯。〔二〕
〔一〕集解漢書曰：「年八十。」索隱漢書云凡為御史、丞相六歲，年八十終。
〔二〕索隱漢書云坐不遣鉅野令史成詣公車，論為城旦。元始中詔復弘後為關內侯也。
主父偃者，齊臨菑人也。學長短縱橫之術，晚乃學易、春秋、百家言。游齊諸生閒，莫能厚遇也。齊諸儒生相與排擯，不容於齊。家貧，假貸無所得，迺北游燕、趙、中山，皆莫能厚遇，為客甚困。孝武元光元年中，以為諸侯莫足游者，乃西入關見衛將軍。衛將軍數言上，上不召。資用乏，留久，諸公賓客多厭之，乃上書闕下。朝奏，暮召入見。所言九事，其八事為律令，一事諫伐匈奴。其辭曰：
臣聞明主不惡切諫以博觀，忠臣不敢避重誅以直諫，是故事無遺策而功流萬世。今臣不敢隱忠避死以效愚計，願陛下幸赦而少察之。
司馬法曰：「國雖大，好戰必亡；天下雖平，忘戰必危。」天下既平，天子大凱，〔一〕春蒐秋獮，諸侯春振旅，秋治兵，所以不忘戰也。〔二〕且夫怒者逆德也，兵者凶器也，爭者末節也。古之人君一怒必伏尸流血，故聖王重行之。夫務戰勝窮武事者，未有不悔者也。昔秦皇帝任戰勝之威，蠶食天下，并吞戰國，海內為一，功齊三代。務勝不休，欲攻匈奴，李斯諫曰：「不可。夫匈奴無城郭之居，委積之守，遷徙鳥舉，難得而制也。輕兵深入，糧食必絕；踵糧以行，重不及事。得其地不足以為利也，遇其民不可役而守也。勝必殺之，非民父母也。靡獘〔三〕中國，快心匈奴，非長策也。」秦皇帝不聽，遂使蒙恬將兵攻胡，辟地千里，以河為境。地固澤（鹹）鹵，〔四〕不生五穀。然後發天下丁男以守北河。暴兵露師十有餘年，死者不可勝數，終不能踰河而北。是豈人眾不足，兵革不備哉？其勢不可也。又使天下蜚芻輓粟，〔五〕起於黃、腄、〔六〕琅邪負海之郡，轉輸北河，率三十鍾而致一石。男子疾耕不足於糧饟，女子紡績不足於帷幕。百姓靡敝，孤寡老弱不能相養，道路死者相望，蓋天下始畔秦也。
〔一〕集解應劭曰：「大凱，周禮還師振旅之樂。」
〔二〕集解宋均曰：「春秋少陽少陰，氣弱未全，須人功而後用，士庶法之，教而後成，宗仁本義。天子諸侯必春秋講武，簡閱車徒，以順時氣，不忘戰也。」索隱按：宋均云「宗本仁義，助少陰少陽之氣，因而教以簡閱車徒」。
〔三〕索隱靡音糜。獘猶凋敝也。
〔四〕集解徐廣曰：「澤，一作『斥』。」瓚曰：「其地多水澤，又有鹵。」
〔五〕集解文穎曰：「轉芻穀就戰是也。」
〔六〕集解徐廣曰：「腄在東萊，音縋。」索隱縣名，在東萊，音逐瑞反，注音縋。
及至高皇帝定天下，略地於邊，聞匈奴聚於代谷之外而欲擊之。御史成進諫曰：「不可。夫匈奴之性，獸聚而鳥散，從之如搏影。今以陛下盛德攻匈奴，臣竊危之。」高帝不聽，遂北至於代谷，果有平城之圍。高皇帝蓋悔之甚，乃使劉敬往結和親之約，然後天下忘干戈之事。故兵法曰「興師十萬，日費千金」。夫秦常積眾暴兵數十萬人，雖有覆軍殺將係虜單于之功，亦適足以結怨深讎，不足以償天下之費。夫上虛府庫，下敝百姓，甘心於外國，非完事也。夫匈奴難得而制，非一世也。行盜侵驅，所以為業也，天性固然。上及虞夏殷周，固弗程督，禽獸畜之，不屬為人。夫上不觀虞夏殷周之統，而下（脩）〔循〕近世之失，此臣之所大憂，百姓之所疾苦也。且夫兵久則變生，事苦則慮易。乃使邊境之民獘靡愁苦而有離心，將吏相疑而外市，〔一〕故尉佗、章邯得以成其私也。夫秦政之所以不行者，權分乎二子，此得失之效也。故周書曰「安危在出令，存亡在所用」。願陛下詳察之，少加意而熟慮焉。
〔一〕集解張晏曰：「與外國交求利己，若章邯之比。」
是時趙人徐樂、〔一〕齊人嚴安〔二〕俱上書言世務，各一事。徐樂曰：
〔一〕索隱樂音岳。
〔二〕索隱按：本姓莊，避明帝諱，後並改「嚴」也。安及徐樂並拜郎中。樂後為中大夫。
臣聞天下之患在於土崩，不在於瓦解，古今一也。何謂土崩？秦之末世是也。陳涉無千乘之尊，尺土之地，身非王公大人名族之後，無鄉曲之譽，非有孔、墨、曾子之賢，陶朱、猗頓之富也，然起窮巷，奮棘矜，〔一〕偏袒大呼而天下從風，此其故何也？由民困而主不恤，下怨而上不知（也），俗已亂而政不脩，此三者陳涉之所以為資也。是之謂土崩。故曰天下之患在於土崩。何謂瓦解？吳、楚、齊、趙之兵是也。七國謀為大逆，號皆稱萬乘之君，帶甲數十萬，威足以嚴其境內，財足以勸其士民，然不能西攘尺寸之地而身為禽於中原者，此其故何也？非權輕於匹夫而兵弱於陳涉也，當是之時，先帝之德澤未衰而安土樂俗之民眾，故諸侯無境外之助。此之謂瓦解，故曰天下之患不在瓦解。由是觀之，天下誠有土崩之勢，雖布衣窮處之士或首惡而危海內，陳涉是也。況三晉之君或存乎！天下雖未有大治也，誠能無土崩之勢，雖有彊國勁兵不得旋踵而身為禽矣，吳、楚、齊、趙是也。況群臣百姓能為亂乎哉！此二體者，安危之明要也，賢主所留意而深察也。
〔一〕集解矜音勤。索隱下音勤。矜，今戟柄。棘，戟也。
閒者關東五穀不登，年歲未復，民多窮困，重之以邊境之事，推數循理而觀之，則民且有不安其處者矣。不安故易動。易動者，土崩之勢也。故賢主獨觀萬化之原，明於安危之機，脩之廟堂之上，而銷未形之患。其要，期使天下無土崩之勢而已矣。故雖有彊國勁兵，陛下逐走獸，射蜚鳥，弘游燕之囿，淫縱恣之觀，極馳騁之樂，自若也。金石絲竹之聲不絕於耳，帷帳之私俳優侏儒之笑不乏於前，而天下無宿憂。名何必湯武，俗何必成康！雖然，臣竊以為陛下天然之聖，寬仁之資，而誠以天下為務，則湯武之名不難侔，而成康之俗可復興也。此二體者立，然後處尊安之實，揚名廣譽於當世，親天下而服四夷，餘恩遺德為數世隆，南面負扆攝袂而揖王公，此陛下之所服也。臣聞圖王不成，其敝足以安。安則陛下何求而不得，何為而不成，何征而不服乎哉！嚴安上書曰：
臣聞周有天下，其治三百餘歲，成康其隆也，刑錯四十餘年而不用。及其衰也，亦三百餘歲，故五伯更起。五伯者，常佐天子興利除害，誅暴禁邪，匡正海內，以尊天子。五伯既沒，賢聖莫續，天子孤弱，號令不行。諸侯恣行，彊陵弱，眾暴寡，田常篡齊，六卿分晉，並為戰國，此民之始苦也。於是彊國務攻，弱國備守，合從連橫，馳車擊轂，介冑生蟣蝨，民無所告愬。
及至秦王，蠶食天下，并吞戰國，稱號曰皇帝，主海內之政，壞諸侯之城，銷其兵，鑄以為鍾虡，〔一〕示不復用。元元黎民得免於戰國，逢明天子，人人自以為更生。嚮使秦緩其刑罰，薄賦斂，省繇役，貴仁義，賤權利，上篤厚，〔二〕下智巧，〔三〕變風易俗，化於海內，則世世必安矣。秦不行是風而（脩）〔循〕其故俗，為智巧權利者進，篤厚忠信者退；法嚴政峻，諂諛者眾，日聞其美，意廣心軼。欲肆威海外，乃使蒙恬將兵以北攻胡，辟地進境，戍於北河，蜚芻輓粟以隨其後。又使尉（佗）屠睢〔四〕將樓船之士南攻百越，使監祿〔五〕鑿渠運糧，深入越，越人遁逃。曠日持久，糧食絕乏，越人擊之，秦兵大敗。秦乃使尉佗將卒以戍越。當是時，秦禍北構於胡，南挂於越，宿兵無用之地，進而不得退。行十餘年，丁男被甲，丁女轉輸，苦不聊生，自經於道樹，死者相望。及秦皇帝崩，天下大叛。陳勝、吳廣舉陳，〔六〕武臣、張耳舉趙，項梁舉吳，田儋舉齊，景駒舉郢，周市舉魏，韓廣舉燕，窮山通谷豪士並起，不可勝載也。然皆非公侯之後，非長官之吏也。無尺寸之勢，起閭巷，杖棘矜，應時而皆動，不謀而俱起，不約而同會，壤長地進，〔七〕至于霸王，時教使然也。秦貴為天子，富有天下，滅世絕祀者，窮兵之禍也。故周失之弱，秦失之彊，不變之患也。
〔一〕索隱下音巨。鄒氏本作「鐻」，音同。
〔二〕索隱上猶尚也，貴也。
〔三〕索隱謂智巧為下也。
〔四〕索隱案：尉，官也。他，趙他也，音徒何反。屠睢，人姓名。睢音雖。
〔五〕集解韋昭曰：「監御史名祿也。」
〔六〕索隱謂勝、廣舉兵於陳。舉音如字。或音據，恐疏也。下同。
〔七〕集解張晏曰：「長，進益也。」
今欲招南夷，朝夜郎，降羌僰，〔一〕略濊州，〔二〕建城邑，深入匈奴，燔其蘢城，〔三〕議者美之。此人臣之利也，非天下之長策也。今中國無狗吠之驚，而外累於遠方之備，靡敝國家，非所以子民也。行無窮之欲，甘心快意，結怨於匈奴，非所以安邊也。禍結而不解，兵休而復起，近者愁苦，遠者驚駭，非所以持久也。今天下鍛甲砥劍，橋箭累弦，轉輸運糧，未見休時，此天下之所共憂也。夫兵久而變起，事煩而慮生。今外郡之地或幾千里，列城數十，形束壤制，〔四〕旁脅諸侯，非公室之利也。上觀齊晉之所以亡者，公室卑削，六卿大盛也；下觀秦之所以滅者，嚴法刻深，欲大無窮也。今郡守之權，非特六卿之重也；地幾千里，非特閭巷之資也；甲兵器械，非特棘矜之用也：以遭萬世之變，則不可稱諱也。
〔一〕索隱僰，白北反，又皮逼反。
〔二〕集解如淳曰：「東夷也。」索隱濊州，地名，即古濊貊國也。音紆廢反。
〔三〕索隱匈奴城名，音龍。燔音煩。燔，燒也。
〔四〕集解服虔曰：「言所束在郡守，土壤足以專民制。」蘇林曰：「言其土地形勢足以束制其民也。」索隱案：謂地形及土壤皆束制在諸侯也。
書奏天子，天子召見三人，謂曰：「公等皆安在？何相見之晚也！」〔一〕於是上乃拜主父偃、徐樂、嚴安為郎中。〔偃〕數見，上疏言事，詔拜偃為謁者，遷（樂）為中大夫。一歲中四遷偃。
〔一〕集解徐廣曰：「它史記本皆不見嚴安，此旁所篹者，皆取漢書耳。然漢書不宜乃容大異，或寫史記承闕脫也。」索隱篹音撰。
偃說上曰：「古者諸侯不過百里，彊弱之形易制。今諸侯或連城數十，地方千里，緩則驕奢易為淫亂，急則阻其彊而合從以逆京師。今以法割削之，則逆節萌起，前日晁錯是也。今諸侯子弟或十數，而適嗣代立，餘雖骨肉，無尺寸地封，則仁孝之道不宣。願陛下令諸侯得推恩分子弟，以地侯之。彼人人喜得所願，上以德施，實分其國，不削而稍弱矣。」於是上從其計。〔一〕又說上曰：「茂陵初立，天下豪桀并兼之家，亂眾之民，皆可徙茂陵，內實京師，外銷姦猾，此所謂不誅而害除。」上又從其計。
〔一〕集解徐廣曰：「元朔二年，始令諸侯王分封子弟也。」
尊立衛皇后，及發燕王定國陰事，蓋偃有功焉。大臣皆畏其口，賂遺累千金。人或說偃曰：「太橫矣。」主父曰：「臣結髮游學四十餘年，身不得遂，親不以為子，昆弟不收，賓客棄我，我阨日久矣。且丈夫生不五鼎食，死即五鼎烹耳。吾日暮途遠，故倒行暴施之。」〔一〕
〔一〕索隱按：偃言吾日暮途遠，恐赴前途不跌，故須倒行而逆施，乃可及耳。今此本作「暴」。暴者，言已困久得申，須急暴行事以快意也。暴者，卒也，急也。
偃盛言朔方地肥饒，外阻河，蒙恬城之以逐匈奴，內省轉輸戍漕，廣中國，滅胡之本也。上覽其說，下公卿議，皆言不便。公孫弘曰：「秦時常發三十萬眾築北河，終不可就，已而棄之。」主父偃盛言其便，上竟用主父計，立朔方郡。
元朔二年，主父言齊王內淫佚行僻，上拜主父為齊相。至齊，遍召昆弟賓客，散五百金予之，數之曰：「始吾貧時，昆弟不我衣食，賓客不我內門；今吾相齊，諸君迎我或千里。吾與諸君絕矣，毋復入偃之門！」乃使人以王與姊姦事動王，王以為終不得脫罪，恐效燕王論死，乃自殺。有司以聞。
主父始為布衣時，嘗游燕、趙，及其貴，發燕事。趙王恐其為國患，欲上書言其陰事，為偃居中，不敢發。及為齊相，出關，即使人上書，告言主父偃受諸侯金，以故諸侯子弟多以得封者。及齊王自殺，上聞大怒，以為主父劫其王令自殺，乃徵下吏治。主父服受諸侯金，實不劫王令自殺。上欲勿誅，是時公孫弘為御史大夫，乃言曰：「齊王自殺無後，國除為郡，入漢，主父偃本首惡，陛下不誅主父偃，無以謝天下。」乃遂族主父偃。
主父方貴幸時，賓客以千數，及其族死，無一人收者，唯獨洨孔車〔一〕收葬之。天子後聞之，以為孔車長者也。
〔一〕集解徐廣曰：「孔車，洨人也。沛有洨縣。」索隱洨，戶交反。按：縣名，在沛。車，尺奢反。
太史公曰：公孫弘行義雖脩，然亦遇時。漢興八十餘年矣，〔一〕上方鄉文學，招俊乂，以廣儒墨，弘為舉首。主父偃當路，諸公皆譽之，及名敗身誅，士爭言其惡。悲夫！
〔一〕集解徐廣曰：「漢初至元朔二年八十年也。」
太皇太后詔大司徒大司空：〔一〕「蓋聞治國之道，富民為始；富民之要，在於節儉。孝經曰『安上治民，莫善於禮』。『禮，與奢也寧儉』。昔者管仲相齊桓，霸諸侯，有九合一匡之功，而仲尼謂之不知禮，以其奢泰侈擬於君故也。夏禹卑宮室，惡衣服，後聖不循。由此言之，治之盛也，德優矣，莫高於儉。儉化俗民，則尊卑之序得，而骨肉之恩親，爭訟之原息。斯乃家給人足，刑錯之本也歟？可不務哉！夫三公者，百寮之率，萬民之表也。未有樹直表而得曲影者也。孔子不云乎，『子率而正，孰敢不正』。『舉善而教不能則勸』。維漢興以來，股肱宰臣身行儉約，輕財重義，較然著明，〔二〕未有若故丞相平津侯公孫弘者也。位在丞相而為布被，脫粟之飯，不過一肉。故人所善賓客皆分奉祿以給之，無有所餘。誠內自克約而外從制。汲黯詰之，乃聞于朝，此可謂減於制度〔三〕而可施行者也。德優則行，否則止，與內奢泰而外為詭服以釣虛譽者殊科。以病乞骸骨，孝武皇帝即制曰『賞有功，褒有德，善善惡惡，君宜知之。其省思慮，存精神，輔以醫藥』。賜告治病，牛酒雜帛。居數月，有瘳，視事。至元狩二年，竟以善終于相位。夫知臣莫若君，此其效也。弘子度嗣爵，後為山陽太守，坐法失侯。夫表德章義，所以率俗厲化，聖王之制，不易之道也。其賜弘後子孫之次當為後者爵關內侯，食邑三百戶，徵詣公車，上名尚書，朕親臨拜焉。」
〔一〕集解徐廣曰：「此詔是平帝元始中王元后詔，後人寫此及班固所稱，以續卷後。」索隱按：徐廣云「此是平帝元始中詔，以續卷後」，則又非褚先生所錄也。
〔二〕索隱較音角。較，明也。
〔三〕集解應劭曰：「禮，貴有常尊，衣服有常品。」
班固稱曰：公孫弘、卜式、兒寬皆以鴻漸之翼困於燕雀，〔一〕遠跡羊豕之閒，〔二〕非遇其時，焉能致此位乎？是時漢興六十餘載，海內乂安，〔三〕府庫充實，而四夷未賓，制度多闕，上方欲用文武，求之如弗及。始以蒲輪迎枚生，〔四〕見主父而歎息。〔五〕群臣慕嚮，異人並出。卜式試於芻牧，弘羊擢於賈豎，衛青奮於奴僕，日磾出於降虜，斯亦曩時版築飯牛之朋矣。漢之得人，於茲為盛。儒雅則公孫弘、董仲舒、兒寬，篤行則石建、石慶，質直則汲黯、卜式，推賢則韓安國、鄭當時，定令則趙禹、張湯，文章則司馬遷、相如，滑稽則東方朔、枚皋，應對則嚴助、朱買臣，曆數則唐都、落下閎，協律則李延年，運籌則桑弘羊，奉使則張騫、蘇武，將帥則衛青、霍去病，受遺則霍光、金日磾。其餘不可勝紀。是以興造功業，制度遺文，後世莫及。孝宣承統，纂脩洪業，亦講論六蓺，招選茂異，而蕭望之、梁丘賀、夏侯勝、韋玄成、嚴彭祖、尹更始以儒術進，劉向、王褒以文章顯。將相則張安世、趙充國、魏相、邴吉、于定國、杜延年，治民則黃霸、王成、龔遂、鄭弘、邵信臣、韓延壽、尹翁歸、趙廣漢之屬，皆有功跡見述於後。累其名臣，亦其次也。
〔一〕集解李奇曰：「漸，進也。鴻一舉而進千里者，羽翼之材也。弘等皆以大材，初為俗所薄，若燕雀不知鴻鵠之志也。」索隱按：謂公孫弘等未遇，為時所輕，若飛鴻之未漸，受困於燕雀也。是燕雀安知鴻鵠之志也？
〔二〕集解韋昭曰：「遠跡謂耕牧在於遠方。」索隱案：公孫弘牧豕，卜式牧羊也。
〔三〕索隱乂，理也。
〔四〕索隱案：謂枚乘也。漢始迎申公，亦以蒲輪。謂以蒲裹車輪，恐傷草木也。且蒲是草之美者，故禮有「蒲璧」，蓋畫蒲於輪以為榮飾也。
〔五〕索隱案：上文嚴安等上書，上曰「公等安在，何相見之晚」是也。
【索隱述贊】平津巨儒，晚年始遇。外示寬儉，內懷嫉妒。寵備榮爵，身受肺腑。主父推恩，觀時設度。生食五鼎，死非時蠹。
卷一百一十三　南越列傳第五十三
南越王〔一〕尉佗者，〔二〕真定人也，〔三〕姓趙氏。秦時已并天下，略定楊越，〔四〕置桂林、〔五〕南海、象郡，〔六〕以謫〔七〕徙民，與越雜處十三歲。〔八〕佗，秦時用為南海龍川令〔九〕。至二世時，南海尉〔一〇〕任囂〔一一〕病且死，召龍川令趙佗語曰：「聞陳勝等作亂，秦為無道，天下苦之，項羽、劉季、陳勝、吳廣等州郡各共興軍聚眾，虎爭天下，中國擾亂，未知所安，豪傑畔秦相立。南海僻遠，吾恐盜兵侵地至此，吾欲興兵絕新道，〔一二〕自備，待諸侯變，會病甚。且番禺負山險，阻南海，東西數千里，頗有中國人相輔，此亦一州之主也，可以立國。郡中長吏無足與言者，故召公告之。」即被佗書，〔一三〕行南海尉事。〔一四〕囂死，佗即移檄告橫浦、〔一五〕陽山、〔一六〕湟谿〔一七〕關曰：「盜兵且至，急絕道聚兵自守！」因稍以法誅秦所置長吏，以其黨為假守。〔一八〕秦已破滅，佗即擊并桂林、象郡，自立為南越武王。〔一九〕高帝已定天下，為中國勞苦，故釋佗弗誅。漢十一年，遣陸賈因立佗為南越王，與剖符通使，和集百越，毋為南邊患害，與長沙接境。
〔一〕正義都廣州南海縣。
〔二〕索隱尉他。尉，官也；他，名也；姓趙。他音徒河反。又十三州記云「大郡曰守，小郡曰尉」。
〔三〕索隱韋昭曰：「故郡名，後更為縣，在常山。」
〔四〕集解張晏曰：「楊州之南越也。」索隱案：戰國策云吳起為楚收楊越。正義夏禹九州本屬楊州，故云楊越。
〔五〕索隱按：地理志武帝更名鬱林。
〔六〕索隱案：本紀始皇三十三年略陸梁地，以為南海、桂林、象郡。地理志云「武帝更名日南」。
〔七〕索隱音直革反。
〔八〕集解徐廣曰：「秦并天下，至二世元年十三年。并天下八歲，乃平越地，至二世元年六年耳。」
〔九〕索隱地理志縣名，屬南海也。正義顏師古云：「龍川南海縣也，即今之循州也。」裴氏廣州記云：「本博羅縣之東鄉，有龍穿地而出，即穴流泉，因以為號也。」
〔一〇〕集解徐廣曰：「爾時未言都尉也。」
〔一一〕索隱五刀反。
〔一二〕索隱案：蘇林云「秦所通越道」。
〔一三〕集解韋昭曰：「被之以書。音『光被』之『被』。」索隱韋昭云「被之以書」，音皮義反。
〔一四〕索隱服虔云：「囂詐作詔書，使為南海尉。」
〔一五〕索隱案：南康記云「南野縣大庾嶺三十里至橫浦，有秦時關，其下謂為『塞上』」。
〔一六〕索隱姚氏案：地理志云揭陽有陽山縣。今此縣上流百餘里有騎田嶺，當是陽山關。
〔一七〕集解徐廣曰：「在桂陽，通四會也。」索隱涅谿。鄒氏、劉氏本並作「涅」，音年結反。漢書作「湟谿」，音皇。又〔衛青傳〕〔南粵傳〕云「出桂陽，下湟水」是也。而姚察云史記作「涅」，今本作「湟」，涅及湟不同，良由隨聞則輒改故也。水經云含匯縣南有匯浦關，未知孰是。然鄒誕作「涅」，漢書作「湟」，蓋近於古。
〔一八〕索隱案：謂他立其所親黨為郡縣之職或假守。
〔一九〕集解韋昭曰：「生以『武』為號，不稽於古也。」
高后時，有司請禁南越關市鐵器。佗曰：「高帝立我，通使物，今高后聽讒臣，別異蠻夷，隔絕器物，此必長沙王計也，欲倚中國，擊滅南越而并王之，自為功也。」於是佗乃自尊號為南越武帝，發兵攻長沙邊邑，敗數縣而去焉。高后遣將軍隆慮侯灶〔一〕往擊之。會暑溼，士卒大疫，兵不能踰嶺。〔二〕歲餘，高后崩，即罷兵。佗因此以兵威邊，財物賂遺閩越、西甌、駱，役屬焉，〔三〕東西萬餘里。迺乘黃屋左纛，稱制，與中國侔。
〔一〕索隱韋昭云：「姓周。隆慮，縣名，屬河內。音林閭二音。」
〔二〕索隱案：此嶺即陽山嶺。
〔三〕集解漢書音義曰：「駱越也。」索隱鄒氏云「又有駱越」。姚氏案：廣州記云「交趾有駱田，仰潮水上下，人食其田，名為『
駱人』。有駱王、駱侯。諸縣自名為『駱將』，銅印青綬，即今之令長也。後蜀王子將兵討駱侯，自稱為安陽王，治封溪縣。後南越王尉他攻破安陽王，令二使典主交阯、九真二郡人」。尋此駱即甌駱也。
及孝文帝元年，初鎮撫天下，使告諸侯四夷從代來即位意，喻盛德焉。乃為佗親冢在真定，置守邑，歲時奉祀。召其從昆弟，尊官厚賜寵之。詔丞相陳平等舉可使南越者，平言好畤陸賈，先帝時習使南越。迺召賈以為太中大夫，往使。因讓佗自立為帝，曾無一介之使報者。陸賈至南越，王甚恐，為書謝，稱曰：「蠻夷大長老夫臣佗，前日高后隔異南越，竊疑長沙王讒臣，又遙聞高后盡誅佗宗族，掘燒先人冢，以故自棄，犯長沙邊境。且南方卑溼，蠻夷中閒，其東閩越千人眾號稱王，其西甌駱裸國〔一〕亦稱王。老臣妄竊帝號，聊以自娛，豈敢以聞天王哉！」乃頓首謝，願長為藩臣，奉貢職。於是乃下令國中曰：「吾聞兩雄不俱立，兩賢不並世。皇帝，賢天子也。自今以後，去帝制黃屋左纛。」陸賈還報，孝文帝大說。遂至孝景時，稱臣，使人朝請。然南越其居國竊如故號名，其使天子，稱王朝命如諸侯。至建元四年卒。
〔一〕 索隱曰裸音和寡反。裸，露形也。
佗孫胡為南越王。〔一〕此時閩越王郢興兵擊南越邊邑，胡使人上書曰：「兩越俱為藩臣，毋得擅興兵相攻擊。今閩越興兵侵臣，臣不敢興兵，唯天子詔之。」於是天子多南越義，守職約，為興師，遣兩將軍〔二〕往討閩越。兵未踰嶺，閩越王弟餘善殺郢以降，於是罷兵。
〔一〕集解徐廣曰：「皇甫謐曰越王趙佗以建元四年卒，爾時漢興七十年，佗蓋百歲矣。」
〔二〕索隱王恢、韓安國。
天子使莊助往諭意南越王，胡頓首曰：「天子乃為臣興兵討閩越，死無以報德！」遣太子嬰齊入宿衛。謂助曰：「國新被寇，使者行矣。胡方日夜裝入見天子。」助去後，其大臣諫胡曰：「漢興兵誅郢，亦行以驚動南越。且先王昔言，事天子期無失禮，要之不可以說好語入見。〔一〕入見則不得復歸，亡國之勢也。」於是胡稱病，竟不入見。後十餘歲，胡實病甚，太子嬰齊請歸。胡薨，謚為文王。
〔一〕索隱悅好語入見。悅，漢書作「怵」。韋昭云「誘怵好語」。
嬰齊代立，即藏其先武帝璽。〔一〕嬰齊其入宿衛在長安時，取邯鄲樛氏女，〔二〕生子興。〔三〕及即位，上書請立樛氏女為后，興為嗣。漢數使使者風諭嬰齊，嬰齊尚樂擅殺生自恣，懼入見要用漢法，比內諸侯，固稱病，遂不入見。遣子次公入宿衛。嬰齊薨，謚為明王。
〔一〕索隱李奇云「去其僭號」。
〔二〕索隱摎氏女。摎，紀虯反。摎姓出邯鄲。
〔三〕集解徐廣曰：「一作『典』。」
太子興代立，其母為太后。太后自未為嬰齊姬時，嘗與霸陵人安國少季〔一〕通。及嬰齊薨後，元鼎四年，漢使安國少季往諭王、王太后以入朝，比內諸侯；令辯士諫大夫終軍等宣其辭，勇士魏臣等輔其缺，〔二〕衛尉路博德將兵屯桂陽，待使者。王年少，太后中國人也，嘗與安國少季通，其使復私焉。國人頗知之，多不附太后。太后恐亂起，亦欲倚漢威，數勸王及群臣求內屬。即因使者上書，請比內諸侯，三歲一朝，除邊關。於是天子許之，賜其丞相呂嘉銀印，及內史、中尉、太傅印，餘得自置。除其故黥劓刑，用漢法，比內諸侯。使者皆留填撫之。王、王太后飭治行裝重齎，為入朝具。
〔一〕索隱安國，姓也；少季名也。
〔二〕集解徐廣曰：「一作『決』。」
其相呂嘉年長矣，相三王，宗族官仕為長吏者七十餘人，男盡尚王女，女盡嫁王子兄弟宗室，及蒼梧秦王有連。〔一〕其居國中甚重，越人信之，多為耳目者，得眾心愈於王。王之上書，數諫止王，王弗聽。有畔心，數稱病不見漢使者。使者皆注意嘉，勢未能誅。王、王太后亦恐嘉等先事發，乃置酒，介漢使者權，〔二〕謀誅嘉等。使者皆東鄉，太后南鄉，王北鄉，相嘉、大臣皆西鄉，侍坐飲。嘉弟為將，將卒居宮外。酒行，太后謂嘉曰：「南越內屬，國之利也，而相君苦不便者，何也？」以激怒使者。使者狐疑相杖，遂莫敢發。嘉見耳目非是，即起而出。太后怒，欲鏦嘉〔三〕以矛，王止太后。嘉遂出，分其弟兵就舍，〔四〕稱病，不肯見王及使者。乃陰與大臣作亂。王素無意誅嘉，嘉知之，以故數月不發。太后有淫行，國人不附，欲獨誅嘉等，力又不能。
〔一〕集解漢書音義曰：「蒼梧越中王自名為秦王，連親婚也。」索隱案：蒼梧越中王自名為秦王，即下趙光是也，故云「有連」。連者，連姻也。趙與秦同姓，故稱秦王。
〔二〕集解韋昭曰：「恃使者為介冑也。」索隱韋昭曰「恃使者為介冑」，志林云「介者因也，欲因使者權誅呂嘉」，然二家之說皆通。韋昭以介為恃。介者閒也，以言閒恃漢使者之權，意即得；云恃為介冑，則非也。虞喜以介為因，亦有所由。案：介者，賓主所由也。
〔三〕集解韋昭曰：「鏦，撞也。」索隱韋昭云：「鏦，撞也。」案：字林七凶反。又吳王濞傳「鏦殺吳王」，與此同。
〔四〕索隱分弟兵就舍。案：謂分取其兵也。漢書作「介」。介，被也，恃也。
天子聞嘉不聽王，王、王太后弱孤不能制，使者怯無決。又以為王、王太后已附漢，獨呂嘉為亂，不足以興兵，欲使莊參以二千人往使。參曰：「以好往，數人足矣；以武往，二千人無足以為也。」辭不可，天子罷參也。郟〔一〕壯士故濟北相韓千秋奮曰：「以區區之越，又有王、太后應，獨相呂嘉為害，願得勇士二百人，必斬嘉以報。」於是天子遣千秋〔二〕與王太后弟樛樂將二千人往，入越境。呂嘉等乃遂反，下令國中曰：「王年少。太后，中國人也，又與使者亂，專欲內屬，盡持先王寶器入獻天子以自媚，多從人，行至長安，虜賣以為僮僕。取自脫一時之利，無顧趙氏社稷，為萬世慮計之意。」乃與其弟將卒攻殺王、太后及漢使者。遣人告蒼梧秦王及其諸郡縣，立明王長男越妻子術陽侯〔三〕建德為王。而韓千秋兵入，破數小邑。其後越直開道給食，未至番禺四十里，越以兵擊千秋等，遂滅之。使人函封漢使者節置塞上，〔四〕好為謾辭謝罪，發兵守要害處。於是天子曰：「韓千秋雖無成功，亦軍鋒之冠。」封其子延年為成安侯。〔五〕樛樂，其姊為王太后，首願屬漢，封其子廣德為龍亢侯〔六〕。乃下赦曰：「天子微，諸侯力政，譏臣不討賊。今呂嘉、建德等反，自立晏如，令罪人及江淮以南〔七〕樓船十萬師〔八〕往討之。」
〔一〕集解徐廣曰：「縣屬潁川，音古洽反。」索隱如淳云：「郟，縣名，在潁州。」正義今汝州郟城縣。
〔二〕集解徐廣曰：「為校尉。」
〔三〕集解徐廣曰：「元鼎四年，以南越王兄越封高昌侯。」索隱韋昭云漢所封。案功臣表，術陽屬下邳。
〔四〕索隱函封漢使節置塞上。案：南康記以為大庾名「塞上」也。
〔五〕索隱案功臣表，成安屬郟。
〔六〕索隱案：龍亢屬譙國。漢書作「龒侯」，服虔音卭，晉灼云古「龍」字。
〔七〕集解徐廣曰：「淮，一作『匯』也。」
〔八〕集解應劭曰：「時欲擊越，非水不至，故作大船。船上施樓，故號曰『樓船』也。」
元鼎五年秋，衛尉路博德為伏波將軍，出桂陽，下匯水；〔一〕主爵都尉楊僕為樓船將軍，出豫章，下橫浦；故歸義越侯二人〔二〕為戈船、下厲將軍，〔三〕出零陵，或下離水，〔四〕或柢蒼梧；使馳義侯〔五〕因巴蜀罪人，發夜郎兵，〔六〕下牂柯江：〔七〕咸會番禺。
〔一〕集解徐廣曰：「一作『湟』。」駰案︰地理志曰桂陽有匯水，通四會。或作「淮」字。索隱劉氏云「匯當作『湟』」。漢書云「下湟水」。或本作「洭」。
〔二〕集解張晏曰：「故越人，降為侯。」
〔三〕集解徐廣曰：「厲，一作『瀨』。」駰案：張晏曰「越人於水中負人船，又有蛟龍之害，故置戈於船下，因以為名也」。應劭曰「瀨，水流涉上也」。瓚曰「伍子胥書有戈船，以載干戈，因謂之『
戈船』也」。
〔四〕集解徐廣曰：「在零陵，通廣信。」正義地理志云零陵縣有離水，東至廣信入鬱林，九百八十里。
〔五〕集解徐廣曰：「越人也，名遺。」
〔六〕正義曲州、協州以南是夜郎國。
〔七〕正義江出南徼外，東通四會，至番禺入海也。
元鼎六年冬，樓船將軍將精卒先陷尋陝，〔一〕破石門，〔二〕得越船粟，因推而前，挫越鋒，以數萬人待伏波。伏波將軍將罪人，道遠，會期後，與樓船會乃有千餘人，遂俱進。樓船居前，至番禺。建德、嘉皆城守。樓船自擇便處，居東南面；伏波居西北面。會暮，樓船攻敗越人，縱火燒城。越素聞伏波名，日暮，不知其兵多少。伏波乃為營，遣使者招降者，賜印，復縱令相招。樓船力攻燒敵，反驅而入伏波營中。犁旦，〔三〕城中皆降伏波。呂嘉、建德已夜與其屬數百人亡入海，以船西去。伏波又因問所得降者貴人，以知呂嘉所之，遣人追之。以其故校尉司馬蘇弘得建德，封為海常侯；〔四〕越郎〔五〕都稽〔六〕得嘉，封為臨蔡侯。〔七〕
〔一〕索隱姚氏云：「尋陝在始興西三百里，近連口也。」
〔二〕索隱按：廣州記「在番禺縣北三十里。昔呂嘉拒漢，積石鎮江，名曰石門。又俗云石門水名曰『貪泉』，飲之則令人變。故吳隱之至石門，酌水飲，乃為之歌云也」。
〔三〕集解徐廣曰：「呂靜云犁，結也，音力奚反。結，猶連及、逮至也。」漢書「犁旦」為「遲旦」，謂待明也。索隱鄒氏云「犁，一作『比』，比音必至反」。然犁即比義。又解犁，黑也，天未明尚黑時也。漢書亦作「遲明」。遲音稚。遲，待也，亦犁之義也。
〔四〕集解徐廣曰：「在東萊。」
〔五〕集解徐廣曰：「南越之郎官。」
〔六〕集解徐廣曰：「表曰孫都。」
〔七〕索隱案：表屬河內。
蒼梧王趙光者，越王同姓，聞漢兵至，及越揭陽令定〔一〕自定屬漢；越桂林監居翁〔二〕諭甌駱屬漢：〔三〕皆得為侯。〔四〕戈船、下厲將軍兵及馳義侯所發夜郎兵未下，南越已平矣。遂為九郡。〔五〕伏波將軍益封。樓船將軍兵以陷堅為將梁侯。
〔一〕集解韋昭曰：「揭音其逝反。」索隱地理志揭陽縣屬南海。揭音桀。韋昭音其逝反，劉氏音求例反。定者，令之名也。案：漢功臣表云「定揭陽令」，意又別也。
〔二〕集解漢書音義曰：「桂林郡中監，姓居名翁也。」
〔三〕索隱案漢書，甌駱三十餘萬口降漢。
〔四〕索隱案：漢書云「光聞漢兵至，降，封為隨桃侯。揭陽令史定為安道侯，越將畢取為膫侯，桂林監居翁為湘城侯」。韋昭云「湘城屬堵陽。隨桃、安道、膫三縣皆屬南陽。膫音遼也」。
〔五〕集解徐廣曰：「儋耳，珠崖，南海，蒼梧，九真，鬱林，日南，合浦，交阯。」索隱徐廣皆據漢書為說。
自尉佗初王後，五世九十三歲而國亡焉。
太史公曰：尉佗之王，本由任囂。遭漢初定，列為諸侯。隆慮離溼疫，佗得以益驕。甌駱相攻，南越動搖。漢兵臨境，嬰齊入朝。其後亡國，徵自樛女；呂嘉小忠，令佗無後。樓船從欲，怠傲失惑；伏波困窮，智慮愈殖，因禍為福。成敗之轉，譬若糾墨。
【索隱述贊】中原鹿走，群雄莫制。漢事西驅，越權南裔。陸賈騁說，尉他去帝。嫪后內朝，呂嘉狼戾。君臣不協，卒從剿棄。
卷一百一十四　東越列傳第五十四
閩越〔一〕王無諸及越東海王搖者，其先皆越王句踐之後也，姓騶氏。〔二〕秦已并天下，皆廢為君長，以其地為閩中郡。〔三〕及諸侯畔秦，無諸、搖率越歸鄱陽令吳芮，所謂鄱君者也，從諸侯滅秦。當是之時，項籍主命，弗王，〔四〕以故不附楚。漢擊項籍，無諸、搖率越人佐漢。漢五年，復立無諸為閩越王，王閩中故地，都東冶。孝惠三年，舉高帝時越功，曰閩君搖功多，其民便附，乃立搖為東海王，〔五〕都東甌，〔六〕世俗號為東甌王。
〔一〕集解韋昭曰：「閩音武巾反。東越之別名。」索隱案：說文云「閩，東越蛇種也」，故字從「虫」。閩音旻。
〔二〕集解徐廣曰：「騶，一作『駱』。」索隱徐廣云一作「駱」，是上云「歐駱」，不姓騶。
〔三〕集解徐廣曰：「今建安侯官是。」索隱徐廣云「本建安侯官是」。案：為閩州。案：下文「都東冶」，韋昭以為在侯官。正義今閩州又改為福也。
〔四〕集解漢書音義曰：「主號令諸侯，不王無諸、搖等。」
〔五〕集解應劭曰：「在吳郡東南濱海云。」
〔六〕集解徐廣曰：「今之永寧也。」索隱韋昭曰：「今永寧。」姚氏云：「甌，水名。」永嘉記：「水出永寧山，行三十餘里，去郡城五里入江。昔有東甌王都城，有亭，積石為道，今猶在也。」
後數世，至孝景三年，吳王濞反，欲從閩越，閩越未肯行，獨東甌從吳。及吳破，東甌受漢購，殺吳王丹徒，以故皆得不誅，歸國。
吳王子子駒亡走閩越，怨東甌殺其父，常勸閩越擊東甌。至建元三年，閩越發兵圍東甌。東甌食盡，困，且降，乃使人告急天子。天子問太尉田蚡，蚡對曰：「越人相攻擊，固其常，又數反覆，不足以煩中國往救也。自秦時棄弗屬。」於是中大夫莊助詰蚡曰：「特患力弗能救，德弗能覆；誠能，何故棄之？且秦舉咸陽而棄之，何乃越也！今小國以窮困來告急天子，天子弗振，彼當安所告愬？又何以子萬國乎？」上曰：「太尉未足與計。吾初即位，不欲出虎符發兵郡國。」乃遣莊助以節發兵會稽。會稽太守欲距不為發兵，助乃斬一司馬，諭意指，遂發兵浮海救東甌。未至，閩越引兵而去。東甌請舉國徙中國，乃悉舉眾來，處江淮之閒。〔一〕
〔一〕集解徐廣曰：「年表云東甌王廣武侯望，率其眾四萬餘人來降，家廬江郡。」索隱徐廣據年表而為說。
至建元六年，閩越擊南越。南越守天子約，不敢擅發兵擊而以聞。上遣大行王恢出豫章，大農韓安國出會稽，皆為將軍。兵未踰嶺，閩越王郢發兵距險。其弟餘善乃與相、宗族謀曰：「王以擅發兵擊南越，不請，故天子兵來誅。今漢兵眾彊，今即幸勝之，後來益多，終滅國而止。今殺王以謝天子。天子聽，罷兵，固一國完；不聽，乃力戰；不勝，即亡入海。」皆曰「善」。即鏦〔一〕殺王，使使奉其頭致大行。大行曰：「所為來者誅王。今王頭至，謝罪，不戰而耘〔二〕，利莫大焉。」乃以便宜案兵告大農軍，而使使奉王頭馳報天子。詔罷兩將兵，曰：「郢等首惡，獨無諸孫繇君丑〔三〕不與謀焉。」乃使郎中將立丑為越繇王，奉閩越先祭祀。
〔一〕索隱劉氏又音窗。鏦，撞也。
〔二〕集解徐廣曰：「漢書作『殞』。耘義當取『耘除』。或言耘音于粉反，此楚人聲重耳。隕耘當同音，但字有假借，聲有輕重。」索隱耘音云。耘，除也。漢書作「隕」，音于粉反。
〔三〕索隱繇音搖，邑號也。丑，名。
餘善已殺郢，威行於國，國民多屬，竊自立為王。繇王不能矯其眾持正。天子聞之，為餘善不足復興師，曰：「餘善數與郢謀亂，而後首誅郢，師得不勞。」因立餘善為東越王，與繇王並處。
至元鼎五年，南越反，東越王餘善上書，請以卒八千人從樓船將軍擊呂嘉等。兵至揭揚，以海風波為解，不行，持兩端，陰使南越。及漢破番禺，不至。是時樓船將軍楊僕使使上書，願便引兵擊東越。上曰士卒勞倦，不許，罷兵，令諸校屯豫章梅領待命。〔一〕
〔一〕集解徐廣曰：「在會稽界。」索隱案：徐廣云「在會稽」，非也。今案：豫章三十里有梅嶺，在洪崖山足，當古驛道。此文云「豫章梅嶺」，知非會稽也。正義括地志云：「梅嶺在虔化縣東北百二十八里。」虔州漢亦屬豫章郡，二所未詳。
元鼎六年秋，餘善聞樓船請誅之，漢兵臨境，且往，乃遂反，發兵距漢道。號將軍騶力等為「吞漢將軍」，入白沙、武林、〔一〕梅嶺，殺漢三校尉。是時漢使大農張成、故山州侯齒〔二〕將屯，弗敢擊，卻就便處，皆坐畏懦誅。
〔一〕集解徐廣曰：「在豫章界」。索隱徐廣云在豫章界。案：今豫章北二百里，接鄱陽界，地名白沙，有小水入湖，名曰白沙阬。東南八十里有武陽亭，亭東南三十里地名武林。此白沙、武林，今當閩越入京道。
〔二〕集解徐廣曰：「成陽共王子。」
餘善刻「武帝」璽自立，詐其民，為妄言。天子遣橫海將軍韓說出句章，〔一〕浮海從東方往；樓船將軍楊僕出武林；中尉王溫舒出梅嶺；越侯為戈船、下瀨將軍，出若邪、〔二〕白沙。〔三〕元封元年冬，咸入東越。東越素發兵距險，使徇北將軍守武林，敗樓船軍數校尉，殺長吏。樓船將軍率錢唐轅終古〔四〕斬徇北將軍，為禦兒侯。〔五〕自兵未往。
〔一〕索隱鄭氏音勾，會稽縣也。正義句章故城在越州鄮縣西一百里，漢縣。
〔二〕索隱案：姚氏云「地名，今闕」。
〔三〕正義越州有若耶山、若耶溪。「若」「如」一。預州有白沙山。蓋從如此邪。白沙東故閩州。
〔四〕正義錢唐，杭州縣。轅，姓；終古，名。
〔五〕集解漢書音義曰：「今吳南亭是也。」正義「禦」字今作「語」。語兒鄉在蘇州嘉興縣南七十里，臨官道也。
故越衍侯吳陽前在漢，漢使歸諭餘善，餘善弗聽。及橫海將軍先至，越衍侯吳陽以其邑七百人反，攻越軍於漢陽。從建成侯敖，〔一〕與其率，從繇王居股謀曰：「餘善首惡，劫守吾屬。今漢兵至，眾彊，計殺餘善，自歸諸將，儻幸得脫。」乃遂俱殺餘善，以其眾降橫海將軍，故封繇王居股為東成侯，〔二〕萬戶；封建成侯敖為開陵侯；〔三〕封越衍侯吳陽為北石侯；封橫海將軍說為案道侯；封橫海校尉福為繚嫈侯。〔四〕福者，成陽共王子，故為海常侯，坐法失侯。舊從軍無功，以宗室故侯。諸將皆無成功，莫封。東越將多軍，〔五〕漢兵至，棄其軍降，封為無錫侯。
〔一〕集解徐廣曰：「亦東越臣。」
〔二〕索隱韋昭曰：「在九江。」
〔三〕索隱徐廣云：「敖，東越臣。」韋昭云：「開陵屬臨淮。」
〔四〕集解漢書音義曰：「音遼縈。」索隱服虔云：「嫈音榮，縣名。」劉伯莊云：「繚音遼，下音紆營反。成陽王子也。」
〔五〕集解漢書音義曰：「多軍，名也。」索隱李奇云：「多軍，名。」韋昭云：「多，姓；軍，名也。」
於是天子曰東越狹多阻，閩越悍，數反覆，詔軍吏皆將其民徙處江淮閒。東越地遂虛。
太史公曰：越雖蠻夷，其先豈嘗有大功德於民哉，何其久也！歷數代常為君王，句踐一稱伯。然餘善至大逆，滅國遷眾，其先苗裔繇王居股等猶尚封為萬戶侯，由此知越世世為公侯矣。蓋禹之餘烈也。
【索隱述贊】句踐之裔，是曰無諸。既席漢寵，實因秦餘。騶、駱為姓，閩中是居。王搖之立，爰處東隅。後嗣不道，自相誅鋤。
卷一百一十五　朝鮮列傳第五十五
集解張晏曰：「朝鮮有濕水、洌水、汕水，三水合為洌水，疑樂浪、朝鮮取名於此也。」索隱案：朝音潮，直驕反。鮮音仙。以有汕水，故名也。汕一音訕。
朝鮮〔一〕王滿者，故燕人也。〔二〕自始全燕時〔三〕嘗略屬真番、〔四〕朝鮮，〔五〕為置吏，築鄣塞。秦滅燕，屬遼東外徼。漢興，為其遠難守，復修遼東故塞，至浿水為界，〔六〕屬燕。燕王盧綰反，入匈奴，滿亡命，〔七〕聚黨千餘人，魋結蠻夷服而東走出塞，渡浿水，居秦故空地上下鄣，〔八〕稍役屬真番、朝鮮蠻夷及故燕、齊亡命者王之，都王險。〔九〕
〔一〕正義潮仙二音。括地志云：「高驪都平壤城，本漢樂浪郡王險城，又古云朝鮮地也。」
〔二〕索隱案漢書，滿，燕人，姓衛，擊破朝鮮而自王之。
〔三〕索隱始全燕時，謂六國燕方全盛之時。
〔四〕集解徐廣曰：「一作『莫』。遼東有番汗縣。番音普寒反。」索隱徐氏據地理志而知也。番音潘，又音盤。汗音寒。
〔五〕索隱如淳云：「燕嘗略二國以屬己也。」應劭云：「玄菟本真番國。」
〔六〕集解漢書音義曰：「浿音傍沛反。」索隱浿音旁沛反。正義地理志云浿水出遼東塞外，西南至樂浪縣西入海。浿普大反。
〔七〕正義命謂教令。
〔八〕索隱案：地理志樂浪有雲鄣。
〔九〕集解徐廣曰：「昌黎有險瀆縣也。」索隱韋昭云「古邑名」。徐廣曰「昌黎有險瀆縣」。應劭注「地理志遼東險瀆縣，朝鮮王舊都」。臣瓚云「王險城在樂浪郡浿水之東」也。
會孝惠、高后時天下初定，遼東太守即約滿為外臣，保塞外蠻夷，無使盜邊；諸蠻夷君長欲入見天子，勿得禁止。以聞，上許之，以故滿得兵威財物侵降其旁小邑，真番、臨屯〔一〕皆來服屬，方數千里。〔二〕
〔一〕索隱東夷小國，後以為郡。
〔二〕正義括地志云：「朝鮮、高驪、貊、東沃沮五國之地，國東西千三百里，南北二千里，在京師東，東至大海四百里，北至營州界九百二十里，南至新羅國六百里，北至靺鞨國千四百里。」
傳子至孫右渠，〔一〕所誘漢亡人滋多，又未嘗入見；真番旁眾國欲上書見天子，又擁閼不通。元封二年，漢使涉何譙諭〔二〕右渠，終不肯奉詔。何去至界上，臨浿水，使御刺殺送何者〔三〕朝鮮裨王長，〔四〕即渡，馳入塞，〔五〕遂歸報天子曰「殺朝鮮將」。上為其名美，〔六〕即不詰，拜何為遼東東部都尉。〔七〕朝鮮怨何，發兵襲攻殺何。
〔一〕正義其孫名也。
〔二〕索隱說文云：「譙，讓也。」諭，曉也。譙音才笑反。
〔三〕索隱即送何之御也。
〔四〕正義顏師古云：「長者，裨王名也。送何至浿水，何因刺殺也。」按：裨王及將士長，恐顏非也。
〔五〕正義入平州榆林關也。
〔六〕索隱有殺將之美名。
〔七〕正義地理志云遼東郡武次縣，東部都尉所理也。
天子募罪人擊朝鮮。其秋，遣樓船將軍楊僕從齊浮渤海；兵五萬人，左將軍荀彘出遼東：討右渠。右渠發兵距險。左將軍卒正多率遼東兵先縱，敗散，多還走，坐法斬。樓船將軍將齊兵七千人先至王險。右渠城守，窺知樓船軍少，即出城擊樓船，樓船軍敗散走。將軍楊僕失其眾，遁山中十餘日，稍求收散卒，復聚。左將軍擊朝鮮浿水西軍，未能破自前。
天子為兩將未有利，乃使衛山因兵威往諭右渠。右渠見使者頓首謝：「願降，恐兩將詐殺臣；今見信節，請服降。」遣太子入謝，獻馬五千匹，及饋軍糧。人眾萬餘，持兵，方渡浿水，使者及左將軍疑其為變，謂太子已服降，宜命人毋持兵。太子亦疑使者左將軍詐殺之，遂不渡浿水，復引歸。山還報天子，天子誅山。
左將軍破浿水上軍，乃前，至城下，圍其西北。樓船亦往會，居城南。右渠遂堅守城，數月未能下。
左將軍素侍中，幸，將燕代卒，悍，乘勝，軍多驕。樓船將齊卒，入海，固已多敗亡；其先與右渠戰，因辱亡卒，卒皆恐，將心慚，其圍右渠，常持和節。左將軍急擊之，朝鮮大臣乃陰閒使人私約降樓船，往來言，尚未肯決。左將軍數與樓船期戰，樓船欲急就其約，不會；左將軍亦使人求閒郤降下朝鮮，朝鮮不肯，心附樓船：以故兩將不相能。左將軍心意樓船前有失軍罪，今與朝鮮私善而又不降，疑其有反計，未敢發。天子曰將率不能，前（及）〔乃〕使衛山諭降右渠，右渠遣太子，山使不能剸決，與左將軍計相誤，卒沮約。今兩將圍城，又乖異，以故久不決。使濟南太守公孫遂往（征）〔正〕之，有便宜得以從事。遂至，左將軍曰：「朝鮮當下久矣，不下者有狀。」言樓船數期不會，具以素所意告遂，曰：「今如此不取，恐為大害，非獨樓船，又且與朝鮮共滅吾軍。」遂亦以為然，而以節召樓船將軍入左將軍營計事，即命左將軍麾下執捕樓船將軍，并其軍，以報天子。天子誅遂。
左將軍已并兩軍，即急擊朝鮮。朝鮮相路人、相韓陰、尼谿相參、將軍王唊〔一〕相與謀曰：「始欲降樓船，樓船今執，獨左將軍并將，戰益急，恐不能與，（戰）王又不肯降。」陰、唊、路人皆亡降漢。路人道死。元封三年夏，尼谿相參乃使人殺朝鮮王右渠來降。王險城未下，故右渠之大臣成巳又反，復攻吏。左將軍使右渠子長降、〔二〕相路人之子最〔三〕告諭其民，誅成巳，以故遂定朝鮮，為四郡。〔四〕封參為澅清侯，〔五〕陰為荻苴侯，〔六〕唊為平州侯，〔七〕長〔降〕為幾侯。〔八〕最以父死頗有功，為溫陽侯。〔九〕
〔一〕集解漢書音義曰：「凡五人也。戎狄不知官紀，故皆稱相。唊音頰。」索隱應劭云：「凡五人。戎狄不知官紀，故皆稱相也。路人，漁陽縣人。」如淳云：「相，其國宰相。路人，名也。唊音頰，一音協。」
〔二〕集解徐廣曰：「表云『長路』。漢書表云『長〈阝各〉』，音各。」索隱案：漢書表云「長〈阝各〉」，音各。
〔三〕索隱路人子也，名最。
〔四〕集解真番、臨屯、樂浪、玄菟也。
〔五〕集解韋昭曰：「屬齊。」索隱參，澅清侯。韋昭云「縣名，屬齊」。顧氏澅音獲。
〔六〕集解韋昭曰：「屬勃海。」索隱陰，荻苴侯。晉灼云「屬勃海」。荻音狄，苴音子餘反。
〔七〕集解韋昭曰：「屬梁父。」索隱唊，平州侯。韋昭云「屬梁父」。
〔八〕集解韋昭曰：「屬河東。」索隱長，幾侯。韋昭云「縣名，屬河東」。
〔九〕集解韋昭曰：「屬齊。」索隱最，涅陽侯。韋昭云「屬齊」也。
左將軍徵至，坐爭功相嫉，乖計，棄市。樓船將軍亦坐兵至洌口，〔一〕當待左將軍，擅先縱，失亡多，當誅，贖為庶人。
〔一〕索隱蘇林曰：「縣名。度海先得之。」
太史公曰：右渠負固，國以絕祀。涉何誣功，為兵發首。樓船將狹，〔一〕及難離咎。悔失番禺，乃反見疑。荀彘爭勞，與遂皆誅。兩軍俱辱，將率莫侯矣。
〔一〕集解徐廣曰：「言其所將卒狹少。」
【索隱述贊】衛滿燕人，朝鮮是王。王險置都，路人作相。右渠首差，涉何誷上。兆禍自斯，狐疑二將。山、遂伏法，紛紜無狀。
卷一百一十六　西南夷列傳第五十六
西南夷君長〔一〕以什數，〔二〕夜郎最大；〔三〕其西靡莫〔
四〕之屬〔五〕以什數，滇最大；〔六〕自滇以北君長以什數，邛都最大：此皆魋結，〔七〕耕田，有邑聚。其外西自同師以東，〔八〕北至楪榆，〔九〕名為嶲、昆明，〔一〇〕皆編髮，隨畜遷徙，〔一一〕毋常處，毋君長，地方可數千里。自嶲以東北，君長以什數，徙、筰都〔一二〕最大；自筰以東北，君長以什數，冉駹最大。〔一三〕其俗或士箸，或移徙，在蜀之西。自冉駹以東北，君長以什數，白馬最大，〔一四〕皆氐類也。此皆巴蜀西南外蠻夷也。
〔一〕正義在蜀之南。
〔二〕索隱劉氏音所具反。鄒氏音所主反。
〔三〕索隱荀悅云：「犍為屬國也。」韋昭云：「漢為縣，屬牂柯。」按：後漢書云「夜郎東接交阯，其地在胡南，其君長本出於竹，以竹為姓也」。正義今瀘州南大江南岸協州、曲州，本夜郎國。
〔四〕索隱夷邑名，滇與同姓。
〔五〕正義在蜀南以下及西也。靡非在姚州北，去京西南四千九百三十五里，即靡莫之夷。
〔六〕集解如淳曰：「滇音顛。顛馬出其國也。」索隱崔浩云：「後為縣，越嶲太守所理也。」正義昆州、郎州等本滇國，去京西五千三百七十里也。
〔七〕索隱魋，漢書作「椎」，音直追反。結音計。
〔八〕集解韋昭曰：「邑名也。」索隱韋昭云邑名。漢書作「桐師」。
〔九〕集解韋昭曰：「在益州。楪音葉。」索隱韋昭曰：「益州縣。楪音葉。」正義上音葉。楪澤在靡北百餘里。漢楪榆縣在澤西益都。靡非，本葉榆王屬國也。
〔一〇〕集解徐廣曰：「永昌有嶲唐縣。」索隱崔浩云：「二國名。」韋昭云：「嶲，益州縣。」正義嶲音髓。今嶲州也。昆明，嶲州縣，蓋南接昆明之地，因名也。
〔一一〕正義編，步典反。畜，許又反。皆嶲、昆明之俗也。
〔一二〕集解徐廣曰：「徙在漢嘉。筰音昨，在越嶲。」索隱服虔云：「二國名。」韋昭云：「徙縣屬蜀。筰縣在越嶲。」徐廣云：「筰音昨。」正義徙音斯。括地志云：「筰州本西蜀徼外，曰貓羌嶲。地理志云徙縣也。華陽國志雅州邛郲山本名邛筰山，故邛人、筰人界。」
〔一三〕索隱案：應劭云「汶江郡本冉駹。音亡江反」。正義括地志云：「蜀西徼外羌，茂州、冉州本冉駹國地也。後漢書云冉駹其山有六夷、七羌、九氐，各有部落也。」
〔一四〕索隱案：夷邑名，即白馬氐。正義括地志云：「隴右成州、武州皆白馬氐，其豪族楊氏居成州仇池山上。」
始楚威王時，使將軍莊蹻〔一〕將兵循江上，略巴、（蜀）黔中以西。莊蹻者，故楚莊王苗裔也。蹻至滇池，（地）方三百里，〔二〕旁平地，肥饒數千里，以兵威定屬楚。欲歸報，會秦擊奪楚巴、黔中郡，道塞不通，因還，以其眾王滇，變服，從其俗，以長之。秦時常頞〔三〕略通五尺道，〔四〕諸此國頗置吏焉。十餘歲，秦滅。及漢興，皆棄此國而開蜀故徼。巴蜀民或竊出商賈，取其筰馬、僰僮、〔五〕髦牛，以此巴蜀殷富。
〔一〕索隱音炬灼反。楚莊王弟，為盜者。正義其略反。郎州、昆州即莊蹻所王。
〔二〕索隱滇池方三百里。地理志益州滇池縣，澤在西北。後漢書云：「其池水源深廣，而〔末〕更淺狹，有似倒流，故謂滇池。」正義括地志云：「滇池澤在昆州晉寧縣西南三十里。其水源深廣而〔
末〕更淺狹，有似倒流，故謂滇池。」
〔三〕集解音案。
〔四〕索隱謂棧道廣五尺。正義括地志云：「五尺道在郎州。顏師古云其處險阨，故道纔廣五尺。如淳云道廣五尺。」
〔五〕索隱韋昭云：「僰屬犍為，音蒲北反。」服虔云：「舊京師有僰婢。」正義今益州南戎州北臨大山，古僰國。
建元六年，大行王恢擊東越，東越殺王郢以報。恢因兵威使番陽令〔一〕唐蒙風指曉南越。南越食蒙蜀枸醬，〔二〕蒙問所從來，曰「道西北牂柯，牂柯江〔三〕廣數里，出番禺城下」。蒙歸至長安，問蜀賈人，賈人曰：「獨蜀出枸醬，多持竊出市夜郎。夜郎者，臨牂柯江，江廣百餘步，足以行船。南越以財物役屬夜郎，西至同師，然亦不能臣使也。」蒙乃上書說上曰：「南越王黃屋左纛，地東西萬餘里，名為外臣，實一州主也。今以長沙、豫章往，水道多絕，難行。竊聞夜郎所有精兵，可得十餘萬，浮船牂柯江，出其不意，此制越一奇也。誠以漢之彊，巴蜀之饒，通夜郎道，為置吏，易甚。」上許之。乃拜蒙為郎中將，將千人，食重萬餘人，〔四〕從巴蜀筰關入，遂見夜郎侯多同。蒙厚賜，喻以威德，約為置吏，使其子為令。夜郎旁小邑皆貪漢繒帛，以為漢道險，終不能有也，乃且聽蒙約。還報，乃以為犍為郡。發巴蜀卒治道，自僰道指牂柯江。〔五〕蜀人司馬相如亦言西夷邛、筰可置郡。使相如以郎中將往喻，皆如南夷，為置一都尉，十餘縣，屬蜀。
〔一〕正義番音婆。
〔二〕集解徐廣曰：「枸，一作『蒟』，音窶。」駰案：漢書音義曰「枸木似穀樹，其葉如桑葉。用其葉作醬酢，美，蜀人以為珍味」。索隱蒟。案：晉灼音矩。劉德云「蒟樹如桑，其椹長二三寸，味酢；取其實以為醬，美」。又云「蒟緣樹而生，非木也。今蜀土家出蒟，實似桑椹，味辛似薑，不酢」。又云「取葉」。此注又云葉似桑葉，非也。廣志云「色黑，味辛，下氣消穀」。窶，求羽反。
〔三〕正義崔浩云：「牂柯，繫船杙也。」常氏華陽國志云：「楚頃襄王時，遣莊蹻伐夜郎，軍至且蘭，椓船於岸而步戰。既滅夜郎，以且蘭有椓船柯處，乃改其名為牂柯。」
〔四〕索隱案：食貨輜重車也。音持用反。
〔五〕索隱道牂柯江。崔浩云：「牂柯，繫船杙也，以為地名。」道猶從也。地理志夜郎又有豚水，東至南海四會入海，此牂柯江。
當是時，巴蜀四郡〔一〕通西南夷道，戍轉相饟。數歲，道不通，士罷餓離溼死者甚眾；西南夷又數反，發兵興擊，秏費無功。上患之，使公孫弘往視問焉。還對，言其不便。及弘為御史大夫，是時方築朔方以據河逐胡，弘因數言西南夷害，可且罷，專力事匈奴。上罷西夷，獨置南夷夜郎兩縣一都尉，〔二〕稍令犍為自葆就。〔三〕
〔一〕集解徐廣曰：「漢中，巴郡，廣漢，蜀郡。」
〔二〕集解徐廣曰：「元光六年，南夷始置郵亭。」
〔三〕正義令犍為自葆守，而漸修成其郡縣也。
及元狩元年，博望侯張騫使大夏來，言居大夏時見蜀布、邛竹、杖，〔一〕使問所從來，曰「從東南身毒國，〔二〕可數千里，得蜀賈人市」。或聞邛西可二千里有身毒國。騫因盛言大夏在漢西南，慕中國，患匈奴隔其道，誠通蜀，身毒國道便近，有利無害。於是天子乃令王然于、柏始昌、呂越人等，使閒出西夷西，指求身毒國。至滇，滇王嘗羌〔三〕乃留，為求道西十餘輩。歲餘，皆閉昆明，〔四〕莫能通身毒國。
〔一〕集解韋昭曰：「邛縣之竹，屬蜀。」瓚曰：「邛，山名。此竹節高實中，可作杖。」
〔二〕集解徐廣曰：「字或作『竺』。漢書直云『身毒』，史記一本作『乾毒』。」駰案：漢書音義曰「一名『天竺』，則浮屠胡是也」。索隱身音捐，毒音篤。一本作「乾毒」。漢書音義一名「天竺」也。
〔三〕集解徐廣曰：「嘗，一作『賞』。」
〔四〕集解如淳曰：「為昆明所閉道。」正義昆明在今嶲州南，昆縣是也。
滇王與漢使者言曰：「漢孰與我大？」及夜郎侯亦然。以道不通故，各自以為一州主，不知漢廣大。使者還，因盛言滇大國，足事親附。天子注意焉。
及至南越反，上使馳義侯因犍為發南夷兵。且蘭〔一〕君恐遠行，旁國虜其老弱，乃與其眾反，殺使者及犍為太守。漢乃發巴蜀罪人嘗擊南越者八校尉擊破之。會越已破，漢八校尉不下，即引兵還，行誅頭蘭。〔二〕頭蘭，常隔滇道者也。已平頭蘭，遂平南夷為牂柯郡。夜郎侯始倚南越，南越已滅，會還誅反者，夜郎遂入朝。上以為夜郎王。
〔一〕索隱上音子餘反。小國名也。後縣，屬牂柯。
〔二〕索隱即且蘭也。
南越破後，及漢誅且蘭、邛君，并殺筰侯，冉駹皆振恐，請臣置吏。乃以邛都為越嶲郡，筰都為沈犁郡，冉駹為汶山郡，〔一〕廣漢西白馬為武都郡。
〔一〕集解應劭曰：「今蜀郡岷江。」
上使王然于以越破及誅南夷兵威風喻滇王入朝。滇王者，其眾數萬人，其旁東北有勞【氵帚又】、靡莫，〔一〕皆同姓相扶，未肯聽。勞【氵帚又】、靡莫數侵犯使者吏卒。元封二年，天子發巴蜀兵擊滅勞【氵帚又】、靡莫，以兵臨滇。滇王始首善，以故弗誅。滇王離難西南夷，舉國降，請置吏入朝。於是以為益州郡，賜滇王王印，復長其民。
〔一〕索隱勞【氵帚又】、靡莫。二國與滇王同姓。
西南夷君長以百數，獨夜郎、滇受王印。滇小邑，最寵焉。
太史公曰：楚之先豈有天祿哉？在周為文王師，封楚。及周之衰，地稱五千里。秦滅諸候，唯楚苗裔尚有滇王。漢誅西南夷，國多滅矣，唯滇復為寵王。然南夷之端，見枸醬番禺，大夏杖、邛竹。西夷後揃，〔一〕剽分二方，〔二〕卒為七郡。〔三〕
〔一〕集解漢書音義曰：「音翦。」索隱音剪。揃謂被分割也。
〔二〕索隱剽音匹妙反。言西夷後被揃迫逐，遂剽居西南二方，各屬郡縣。剽亦分義。
〔三〕集解徐廣曰：「犍為、牂柯、越嶲、益州、武都、沈犁、汶山地也。」
【索隱述贊】西南外徼，莊蹻首通。漢因大夏，乃命唐蒙。勞【氵帚又】、靡莫，異俗殊風。夜郎最大，邛、筰稱雄。及置郡縣，萬代推功。
卷一百一十七　司馬相如列傳第五十七
司馬相如者，蜀郡成都人也，字長卿。少時好讀書，學擊劍〔一〕，故其親名之曰犬子。〔二〕相如既學，〔三〕慕藺相如之為人，更名相如。以貲為郎，事孝景帝，為武騎常侍，〔四〕非其好也。會景帝不好辭賦，是時梁孝王來朝，從游說之士齊人鄒陽、淮陰枚乘、吳莊忌夫子〔五〕之徒，相如見而說之，因病免，客游梁。梁孝王令與諸生同舍，相如得與諸生游士居數歲，乃著子虛之賦。
〔一〕索隱呂氏春秋劍伎云「持短入長，倏忽縱橫之術也」。魏文典論云「余好擊劍，善以短乘長」是也。
〔二〕索隱孟康云：「愛而字之也。」
〔三〕索隱案：秦密云「文翁遣相如受七經」。
〔四〕索隱張揖曰：「秩六百石，常侍從格猛獸。」
〔五〕集解徐廣曰：「名忌，字夫子。」索隱徐廣、郭璞皆云名忌字夫子。案：鄒陽傳云枚先生、嚴夫子，此則夫子是美稱，時人以為號。漢書作「嚴忌」者，案忌本性莊，避明帝諱改姓嚴也。
會梁孝王卒，相如歸，而家貧，無以自業。素與臨邛令王吉相善，吉曰：「長卿久宦遊不遂，而來過我。」於是相如往，舍都亭〔一〕。臨邛令繆為恭敬，日往朝相如。相如初尚見之，後稱病，使從者謝吉，吉愈益謹肅。臨邛中多富人，而卓王孫家僮八百人，程鄭亦數百人，二人乃相謂曰：「令有貴客，為具召之。」并召令。令既至，卓氏客以百數。至日中，謁司馬長卿，長卿謝病不能往，臨邛令不敢嘗食，自往迎相如。相如不得已，彊往，一坐盡傾。酒酣，臨邛令前奏琴曰：「竊聞長卿好之，願以自娛。」相如辭謝，為鼓一再行〔二〕。是時卓王孫有女文君新寡，好音，故相如繆與令相重，而以琴心挑之。〔三〕相如之臨邛，從車騎，雍容閒雅甚都；〔四〕及飲卓氏，弄琴，文君竊從戶窺之，心悅而好之，恐不得當也。既罷，相如乃使人重賜文君侍者通殷勤。文君夜亡奔相如，〔五〕相如乃與馳歸成都。家居徒四壁立。〔六〕卓王孫大怒曰：「女至不材，我不忍殺，不分一錢也。」人或謂王孫，王孫終不聽。文君久之不樂，曰：「長卿第俱如臨邛，〔七〕從昆弟假貸猶足為生，何至自苦如此！」相如與俱之臨邛，盡賣其車騎，買一酒舍酤酒，而令文君當鑪。〔八〕相如身自著犢鼻褌，〔九〕與保庸雜作，〔一〇〕滌器於市中。〔一一〕卓王孫聞而恥之，為杜門不出。昆弟諸公〔一二〕更謂王孫曰：「有一男兩女，所不足者非財也。今文君已失身於司馬長卿，長卿故倦游，〔一三〕雖貧，其人材足依也，且又令客，獨柰何相辱如此！」卓王孫不得已，分予文君僮百人，錢百萬，及其嫁時衣被財物。文君乃與相如歸成都，買田宅，為富人。
〔一〕索隱案：臨邛郭下之亭也。
〔二〕索隱案：樂府長歌行、短歌行，行者曲也。此言「鼓一再行」，謂一兩曲。
〔三〕集解郭璞曰：「以琴中音挑動之。」索隱張揖云：「挑，嬈也。以琴中嬈之。」挑音徒了反。嬈音奴了反。其詩曰「鳳兮鳳兮歸故鄉，遊遨四海求其皇，有一豔女在此堂，室邇人遐毒我腸，何由交接為鴛鴦」也。又曰「鳳兮鳳兮從皇栖，得託子尾永為妃。交情通體必和諧，中夜相從別有誰」。
〔四〕集解韋昭曰：「閒，讀曰「閑』，甚得都邑之容也。」郭璞曰：「都猶姣也。詩曰『恂美且都』。」
〔五〕索隱郭璞云：「婚不以禮為亡也。」
〔六〕集解郭璞曰：「言貧窮也。」索隱案：孔文祥云「徒，空也。家空無資儲，但有四壁而已，云就此中以安立也」。
〔七〕索隱弟如臨邛。文穎云：「弟，且也。」郭璞云：「弟，語辭。如，往也。」
〔八〕集解韋昭曰：「鑪，酒肆也。以土為墮，邊高似鑪。」
〔九〕集解韋昭曰：「今三尺布作形如犢鼻矣。稱此者，言其無恥也。今銅印言犢紐，此其類矣。」
〔一〇〕集解方言曰：「保庸謂之甬，奴婢賤稱也。」
〔一一〕集解韋昭曰：「瓦器也。每食必滌溉者。」
〔一二〕集解郭璞曰：「諸公，父行也。」
〔一三〕集解郭璞曰：「厭游宦也。」
居久之，蜀人楊得意為狗監，〔一〕侍上。上讀子虛賦而善之，曰：「朕獨不得與此人同時哉！」得意曰：「臣邑人司馬相如自言為此賦。」上驚，乃召問相如。相如曰：「有是。然此乃諸侯之事，未足觀也。請為天子游獵賦，賦成奏之。」上許，令尚書給筆札。相如以「子虛」，虛言也，為楚稱；〔二〕「烏有先生」者，〔三〕烏有此事也，為齊難；〔四〕「無是公」者，無是人也，明天子之義〔五〕。故空藉〔六〕此三人為辭，以推天子諸侯之苑囿。其卒章歸之於節儉，因以風諫。奏之天子，天子大說。其辭曰：
〔一〕集解郭璞曰：「主獵犬也。」
〔二〕集解郭璞曰：「稱說楚之美。」
〔三〕集解徐廣曰：「烏，一作惡。」
〔四〕集解郭璞曰：「詰難楚事也。」
〔五〕集解郭璞曰：「以為折中之談也。」
〔六〕索隱音假借，與積同音。
楚使子虛使於齊，齊王悉發境內之士，備車騎之眾，與使者出田。田罷，子虛過詫〔一〕烏有先生，而無是公在焉。坐定，烏有先生問曰：「今日田樂乎？」子虛曰：「樂。」「獲多乎？」曰：「少。」「然則何樂？」曰：「僕樂齊王之欲夸僕以車騎之眾，而僕對以雲夢之事也。」曰：「可得聞乎？」
〔一〕集解郭璞曰：「詫，誇也。音託夏反。」索隱上音戈，下音敕亞反。誇詫是也。
子虛曰：「可。王駕車千乘，選徒萬騎，田於海濱。列卒滿澤，罘罔彌山，〔一〕揜兔平原廣澤游獵之地饒樂若此者乎？楚王之獵何與寡人？』〔四〕僕下車對曰：『臣，楚國之鄙人也，幸得宿衛十有餘年，時從出游，游於後園，覽於有無，然猶未能遍睹也，又惡足以言其外澤者乎！』齊王曰：『雖然，略以子之所聞見而言之。』
〔一〕集解郭璞曰：「罘，罝也。音浮。」正義說文云「罘，兔罟也」。今幡車罟也。彌，竟也。
〔二〕集解徐廣曰：「轔音吝。」駰案：郭璞曰「腳，掎足。轔，車轢」。索隱腳麟，韋昭云「謂持其一腳也」。司馬彪曰「腳，掎也」。說文云「掎，偏引一腳也」。
〔三〕集解郭璞曰：「鹽浦，海邊地多鹽鹵。鮮，生肉也。染，擩也。音而沿反，又音而悅反。擩之於輪，鹽而食之。鶩，馳也。音務。」索隱李奇云：「鮮，生肉也。染，濡也。切生肉濡鹽而食之。」染或為「淬」，與下文「脟割輪淬」意同也。
〔四〕集解郭璞曰：「與猶如也。」
「僕對曰：『唯唯。臣聞楚有七澤，嘗見其一，未睹其餘也。臣之所見，蓋特其小小者耳，〔一〕名曰雲夢。〔二〕雲夢者，方九百里，其中有山焉。其山則盤紆岪鬱，隆崇嵂崒；岑巖參差，日月蔽虧；〔三〕交錯糾紛，上干青雲；罷池陂陀，下屬江河。其土則丹青赭堊，〔四〕雌黃〔五〕白坿，〔六〕錫碧〔七〕金銀，眾色炫燿，照爛龍鱗。〔八〕其石則赤玉玫瑰，〔九〕琳瑉琨珸，〔一〇〕瑊玏玄厲，〔一一〕瓀石武夫。〔一二〕其東則有蕙圃〔一三〕衡蘭，芷若〔一四〕射干，〔一五〕穹窮〔一六〕昌蒲，江離麋蕪，諸蔗猼且。〔一七〕其南則有平原廣澤，登降陀靡，〔一八〕案衍壇曼〔一九〕，緣以大江，限以巫山。〔二〇〕其高燥則生葴苞荔，〔二一〕薛莎青薠。〔二二〕其卑溼〔二三〕則生藏莨蒹葭，東薔〔二四〕雕胡，〔二五〕蓮藕菰蘆，〔二六〕菴軒芋，〔二七〕眾物居之，不可勝圖。〔二八〕其西則有湧泉清池，激水推移；外發芙蓉蔆華，內隱鉅石白沙。其中則有神龜蛟鼉，〔二九〕玳瑁〔三〇〕鱉黿。其北則有陰林〔三一〕巨樹，楩柟豫章，〔三二〕桂椒〔三三〕木蘭，〔三四〕蘗離朱楊，〔三五〕樝梸梬栗，〔三六〕橘柚芬芳。〔三七〕其上則有赤猿蠷蝚，〔三八〕鵷雛孔鸞，騰遠射干。〔三九〕其下則有白虎玄豹，蟃蜒貙豻，〔四〇〕兕象野犀，〔四一〕窮奇獌狿。
〔一〕索隱郭璞云：「特，獨也。」
〔二〕索隱赭詮音亡棟反，又音莫風反。裴駰云「孫叔敖激沮水作此澤」。張揖云「楚藪也，在南郡華容縣」。郭璞曰「江夏安陸有雲夢城，南郡枝江亦有雲夢城。華容縣又有巴丘湖，俗云即古雲夢澤也」。則張揖云在華容者，指巴湖也。今安陸東見有雲夢城、雲夢縣，而枝江亦有者，蓋縣名取此澤，故有城也。
〔三〕集解漢書音義曰：「高山壅蔽，日月虧缺半見。」索隱案：漢書注此卷多不題注者姓名，解者云是張揖，亦兼有餘人也。
〔四〕集解徐廣曰：「一作『瑕』。」索隱張揖云：「赭，赤土，出少室山。堊，白堊，，本草云一名白墡也。」
〔五〕正義藥對曰：「雌黃出武都山谷，與雄黃同山。」
〔六〕集解徐廣曰：「音符。」駰案：漢書音義曰「白坿，白石英也」。索隱張揖曰：「白石英也，出魯陽山。」蘇林音附，郭璞音符也。
〔七〕正義顏云：「錫，青金也。碧謂玉之青白色者也。」
〔八〕集解郭璞曰：「如龍之鱗采。」
〔九〕集解郭璞曰：「赤玉，赤瑾也。見楚辭。玫瑰，石珠也。」
〔一〇〕集解漢書音義曰：「琳，球也。瑉，石次玉者。琨珸，山名也，出善金，尸子曰『昆吾之金』者。」索隱琨珸，司馬彪云「石之次玉者」。按：河圖云「流州多積石，名昆吾石，鍊之成鐵，以作劍，光明昭如水精」。案：字或作「昆吾」。
〔一一〕集解徐廣曰：「瑊音古咸反，玏音勒，皆次玉者。」駰案：漢書音義曰「玄厲，黑石可用磨者」。
〔一二〕集解徐廣曰：「石似玉。」駰案：漢書音義曰「瓀石出鴈門，武夫出長沙也」。
〔一三〕索隱司馬彪云：「蕙，香草也。」本草云：「蕙草一名蕙。」廣志云：「薰草綠葉紫莖，魏武帝以此燒香，今東下田有此草，莖葉似麻，其華正紫也。」
〔一四〕集解漢書音義曰：「衡，杜衡也。其狀若葵，其臭如蘪蕪。芷，白芷。若，杜若。」索隱張揖云「衡，杜衡，生下田山」。案：山海經云「天帝之山有草，葉如葵，臭如蘪蕪，可以走馬」。博物志云「一名土杏，其根一似細辛，葉似葵」。故藥對亦為似細辛是也。蘭，張揖云「秋蘭」。芷若，張揖云「若，杜若；芷，白芷也」。本草云「一名茞」。埤蒼云「齊曰茞，晉曰虈」。字林曰「茞音昌亥反，又音昌里反。虈音火嬌反」。本草又曰「杜若，一名杜衡。」今杜若葉似薑而有文理，莖葉皆有長毛。古今名號不同，故其所呼別也。
〔一五〕索隱廣雅云「烏蓬，射干」。本草名烏扇。
〔一六〕索隱司馬彪云：「芎藭似藁本。」郭璞云：「今歷陽呼為江離。」淮南子云：「夫亂人者，若芎藭之與槀本也。」
〔一七〕集解 徐廣曰：「猼音匹沃反。」駰案：漢書音義曰「江離，香草，蘪蕪，蘄芷也，似蛇床而香。諸蔗，甘柘也。猼且，蘘荷也」。索隱曰吳録曰「臨海縣海水中生江離，正青似亂髮，即離騷所云者是也」。廣志云「赤葉紅華」，則與張勃所說又別。案：今芎藭苗曰江離，綠葉白華，又不同。孟康云「麋蕪，蘄芷也，似蛇床而香」。樊光曰「藁本一名麋蕪，根名蘄芷」。又藥對以為麋蕪一名江離，芎藭苗也。則芎藭、藁本、江離、麋蕪並相似，非是一物也。諸柘，張揖云「諸柘，甘柘也」。搏且，上音並卜反，下音子余反。漢書作「巴且」，文穎云「巴蕉也」。郭璞云「搏且，蘘荷屬」。未知孰是也。
〔一八〕集解音移糜。
〔一九〕索隱司馬彪云：「案衍，窳下；壇曼，平博也。」衍音弋戰反。
〔二〇〕集解郭璞曰：「巫山今在建平巫縣也。」
〔二一〕集解徐廣曰：「葴音針，馬藍也。，或曰草，生水中，華可食。荔音力詣反。草，似蒲。」駰案：漢書音義曰「苞，藨也」。索隱葴析。音針斯二音。孟康曰「葴，馬藍也」。郭璞曰「葴，酸漿，江東名烏葴」。析，漢書作「斯」，孟康云「斯，禾，似燕麥」。埤蒼又云「生水中，華可食」。廣志云「涼州地生析草，皆如中國燕麥」是也。
〔二二〕集解徐廣曰：「薛音先結反。」駰案：漢書音義曰「薛，賴蒿也。莎，鎬侯也。青薠，似莎而大也。音煩」。
〔二三〕索隱其庳溼。庳音婢。庳，下也。
〔二四〕集解徐廣曰：「烏桓國有薔，似蓬草，實如葵子，十月熟。」駰案：漢書音義曰「藏，似薍而葉大。莨，莨尾草也。蒹，薕也。葭，蘆也」。索隱藏莨，郭璞云「狼尾，似茅」。蒹葭音兼加。孟康云「蒹葭似蘆也」。郭璞云「蒹，犨也。似雚而細小，高數尺，江東人呼為蒹蒿」。又云「葭，蘆也。似葦而細小，江東人呼為烏蓲」。薍音五患反。犨音敵。東薔，案續漢書云「東薔似蓬草，實如葵子，十一月熟」。廣志云「子色青黑，河西語云『貸我東薔，償我白粱』也」。
〔二五〕索隱彫胡。案謂菰米。
〔二六〕集解徐廣曰：「生水中。」索隱郭璞云：「菰，蔣也。蘆，葦也。」
〔二七〕集解漢書音義曰：「奄閭，蒿也。軒芋，蕕草也。」索隱郭璞云：「菴閭，蒿，子可療病也。軒芋生水中，今楊州有也。」
〔二八〕集解郭璞曰：「圖，畫也。」
〔二九〕正義郭注山海經云：「蛟，似蛇而四腳，小頭細頸，有白嬰，大者數十圍，卵生，子如一二斛瓮，吞人。鼉，似蜥蜴而大，身有甲，皮可以冒鼓。」
〔三〇〕正義似觜觿，甲有文，出南海，可飾器物也。
〔三一〕集解郭璞曰：「林在山北陰地。」
〔三二〕集解郭璞曰：「楩，杞也，似梓。柟，葉似桑。豫章，大木也，生七年乃可知也。」正義案：（溫）活人云「豫，今之枕木也。章，今之樟木也。二木生至七年，枕樟乃可分別」。
〔三三〕正義郭璞云：「桂，似枇杷葉而大，白花，花而不著子，藂生巖嶺閒，無雜木，冬夏常青。」案：今諸寺有桂樹，葉若枇杷而小，光靜，冬夏常青，其皮不中食，蓋二色桂樹。
〔三四〕集解駰案：郭璞曰「木蘭，樹，皮辛香可食」。正義廣雅云：「似桂，皮辛可食，葉冬夏榮，常以冬華，其實如小（甘）柿，辛美，南人以為梅也。」
〔三五〕集解徐廣曰：「蘗音扶戾反。」漢書音義曰：「離，山梨。朱楊，赤楊也。」索隱朱楊，郭璞云「赤莖柳，生水邊」，爾雅云檉河柳是也。
〔三六〕集解徐廣曰：「梬音郢。」駰案：漢書音義曰「梬，梬棗也」。
〔三七〕正義小曰橘，大曰柚。樹有刺，冬不凋，葉青，花白，子黃赤。二樹相似。非橙也。
〔三八〕集解徐廣曰：「音劬柔。」正義蠷音劬，蝚音柔，皆猿猴類。
〔三九〕集解郭璞曰：「鵷雛，鳳屬也。孔，孔雀；鸞，鸞鳥也。」漢書音義曰：「騰遠，鳥名。射干，似狐，能緣木。」索隱孟康云「騰遠，鳥名」，非也。司馬彪云：「騰遠，蛇也。」郭璞云：「騰蛇，龍屬，能興雲霧。」張揖云：「射干，似狐，能緣木。」
〔四〇〕集解郭璞曰：「蟃蜒，大獸，長百尋。貙，似貍而大。」漢書音義曰：「豻，胡地野犬，似狐而小也。」索隱郭璞云：「蟃蜒，大獸，長百尋。」張揖云：「貙，似貍而大。豻，胡地野犬，似狐而小，黑喙。」應劭音顏，韋昭一音岸。鄒誕生音苦姦反，協音，是。
〔四一〕正義兕，狀如水牛。象，大獸，長鼻，牙長一丈，俗呼為江猿。犀，頭似猿，一角在額。漢書無此一句。
「『於是乃使專諸之倫，手格此獸。楚王乃駕馴駁之駟〔一〕，乘雕玉之輿，靡魚須之橈旃，〔二〕曳明月之珠旗，〔三〕建干將之雄戟，〔四〕左烏嗥之雕弓，〔五〕右夏服之勁箭；〔六〕陽子驂乘，纖阿為御；〔七〕案節未舒，〔八〕即陵狡獸，轔邛邛，蹴距虛，〔九〕軼野馬而〈車惠〉騊駼，〔一〇〕乘遺風而射游騏；〔一一〕儵眒淒浰，〔一二〕雷動熛至，星流霆擊，弓不虛發，中必決眥，〔一三〕洞胸達腋，絕乎心繫，獲若雨獸，揜草蔽地。於是楚王乃弭節裴回，〔一四〕翱翔容與，〔一五〕覽乎陰林，觀壯士之暴怒，與猛獸之恐懼，徼谻受詘，〔一六〕殫睹眾物之變態。
〔一〕集解漢書音義曰：「馴，擾也。駁，如馬，白身，黑尾，一角，鋸牙，食虎豹。擾而駕之，以當駟馬。」
〔二〕集解郭璞曰：「以海魚須為旒旌，言橈弱也。通帛為旃也。」
〔三〕集解漢書音義曰：「以明月珠綴飾旗。」
〔四〕集解漢書音義曰：「干將，韓王劍師。雄戟，胡中有〈角巨〉，干將所造也。」索隱應劭曰：「干將，吳善冶者姓。」如淳曰：「干將，鐵所出。」晉灼曰：「闔閭鑄干將劍。」應劭說是。方言云：「戟中小孑刺者，所謂雄戟也。」周處風土記云：「戟為五兵雄也。」〈角巨〉音巨。案：周禮「冶氏為戈，胡三之」。注云「胡其孑」也。又禮圖謂「戟支曲下為胡」也。
〔五〕索隱烏號之雕弓。黃帝上仙，群臣舉弓抱之而號，見封禪書及郊祀志文。韓詩外傳云弓工之妻曰「此弓大山南烏號之柘」。案：淮南子云「烏號，柘桑，其材堅勁，烏棲其上，將飛，枝勁復起，號呼其上。伐取其材為弓，因曰『烏號』」。古史考、風俗通皆同此說也。
〔六〕集解徐廣曰：「韋昭云夏，夏羿也。矢室名曰服。」呂靜曰：「步叉謂之服也。」索隱案：夏羿，善射者。又服，箭室之名，故云「夏服」。又夏后氏有良弓名「繁弱」，其矢亦良，即「繁弱箭服」是也。
〔七〕集解漢書音義曰：「陽子，僊人陵陽子。纖阿，月御也。」韋昭曰：「陽子，古賢也。」索隱服虔云：「陽子，仙人陵陽子也。」張揖云：「陽子，伯樂也。孫陽字伯樂，秦繆公臣，善御者也。」服虔云：「纖阿為月御。或曰美女姣好貌。」又樂產曰：「纖阿，山名，有女子處其巖，月歷巖度，躍入月中，因名月御也。」
〔八〕索隱郭璞曰：「言頓轡也。」司馬彪云「案轡徐行得節，故曰案節，馬足未展，故曰未舒之也」，亦（曰未）〔為〕得也。
〔九〕集解郭璞曰：「邛邛，似馬而色青。距虛即邛邛，變文互言之。穆天子傳曰『邛邛距虛，日走五百里』也。」
〔一〇〕集解徐廣曰：「〈車惠〉音銳。」駰案：郭璞曰「野馬，如馬而小。騊駼，似馬。〈車惠〉，車軸頭」。索隱〈車慧〉騊駼。上音衛。〈車慧〉，車軸頭也。謂車軸衝殺之。騊駼，野馬。
〔一一〕集解漢書音義曰：「遺風，千里馬。爾雅曰巂，如馬，一角。不角者，騏也。」索隱呂氏春秋云：「遺風之乘。」古今注云：「秦始皇馬名。」韋昭云：「騏如馬，一角。」爾雅云：「巂無角曰騏。」非麒麟之騏。巂音攜。
〔一二〕集解徐廣曰：「淒音七見反。浰音力詣反。」駰案：漢書音義曰「皆疾貌」。
〔一三〕集解韋昭曰：「在目所指，中必決於眼眥也。」
〔一四〕集解郭璞曰：「或云節，今之所杖信節也。」索隱司馬彪云：「弭猶低也。或云節，今之所言杖（節）信〔節〕也。」
〔一五〕索隱郭璞曰：「言自得。」
〔一六〕集解徐廣曰：「谻音劇。」駰案：郭璞曰「谻，疲極也。詘，盡也。言獸有倦游者，則徼而取之」。索隱徼谻受詘。司馬彪云：「徼，遮也。谻，倦也。謂遮其倦者。」谻音劇。詘音屈。說文云：「谻，勞也。燕人謂勞為谻。」徼音古堯反。
「『於是鄭女曼姬，〔一〕被阿錫，〔二〕揄紵縞，〔三〕雜纖羅，垂霧縠；〔四〕襞積褰縐，紆徐委曲，鬱橈谿谷；〔五〕衯衯裶裶，〔六〕揚袘卹削，〔七〕蜚纖垂髾；〔八〕扶與猗靡，〔九〕噏呷萃蔡，〔一〇〕下摩蘭蕙，上拂羽蓋，錯翡翠之威蕤，〔一一〕繆繞玉綏；〔一二〕縹乎忽忽，若神仙之仿佛。〔一三〕
〔一〕集解郭璞曰：「曼姬謂鄧曼。姬，婦人之總稱。」正義文穎云：「鄭國出好女。曼者，其色理曼澤也。」如淳云：「鄭女，夏姬也。曼姬，楚武王夫人鄧曼。」
〔二〕集解漢書音義曰：「阿，細繒也。錫，布也。」正義按：東阿出繒也。
〔三〕集解徐廣曰：「揄音臾。」正義揄，曳也。韋昭云：「紵之色若縞也。」顏云：「紵，織紵也。縞，鮮支也。」
〔四〕集解郭璞曰：「言細如霧，垂以覆頭。」
〔五〕集解漢書音義曰：「襞積，簡齰也。褰，縮也。縐，裁也。其縐中文理，茀鬱〈辶只〉曲，有似於谿谷也。」索隱小顏云：「襞積，今之裙width=32，古謂之素積。」蘇林曰「褰縐，縮蹙之」是也。縐音側救反。齰音叉革反。裁音在代反。鬱橈谿谷，孟康曰「其縐中文理，茀鬱〈辶只〉曲，有似于谿谷也」。〈辶只〉，字林音丘亦反。
〔六〕索隱郭璞云：「衣長貌。」正義上芳云反，下方非反。
〔七〕集解徐廣曰：「袘音迤，衣袖也。」駰案：漢書音義曰「卹削，裁制貌也」。索隱揚袘戌削。張晏曰：「揚，舉也。袘，衣袖也。戌削，裁制貌也。」
〔八〕集解徐廣曰：「纖音芟。」駰案：郭璞云「纖，褂衣飾；髾，髻髾也」。
〔九〕集解郭璞曰：「淮南所謂『曾折摩地，扶與猗委』也。」正義輿音餘。猗，於綺反。謂鄭女曼姬侍從王者，扶其車輿而猗靡。
〔一〇〕集解漢書音義曰：「噏呷，衣裳張起也。萃蔡，衣聲也。」索隱孟康曰：「噏呷，衣起張也。」韋昭云：「呷音呼甲反。」萃蔡，孟康云「萃蔡，衣聲也」。郭璞曰「萃蔡猶璀璨也」。正義呷，火甲反。萃音翠。蔡，千賄反。
〔一一〕集解徐廣曰：「錯音措。或作『錯粉翠蕤』。」
〔一二〕集解郭璞曰：「綏，所執以登車。」正義顏云：「下摩蘭蕙，謂垂髾也。上拂羽蓋，謂飛襳也。玉綏，以玉飾綏也。」言飛襳垂髾，錯雜翡翠之旌幡，或繞玉綏也。張揖云：「翡翠大小一如雀，雄赤曰翡，雌青曰翠。」博物志云：「翡身通黑，唯胸前背上翼後有赤毛。翠身通青黃，唯六翮上毛長寸餘青。其飛則羽鳴翠翡翠翡然，因以為名也。」
〔一三〕正義仿佛，言似神仙也。戰國策云：「鄭之美女粉白黛黑而立於衢，不知者謂之神仙。」
「『於是乃相與獠於蕙圃，〔一〕媻珊勃窣〔二〕上金隄，揜翡翠，射鵔鸃，〔三〕微矰出，纖繳施，〔四〕弋白鵠，連駕鵝，〔五〕雙鶬下，玄鶴加。〔六〕怠而後發，游於清池；浮文鷁，〔七〕揚桂枻，〔八〕張翠帷，建羽蓋，罔玳瑁，釣紫貝；〔九〕摐金鼓，吹鳴籟，〔一〇〕榜人歌，〔一一〕聲流喝，〔一二〕水蟲駭，波鴻沸，涌泉起，奔揚會，礧石相擊，硠硠磕磕，若雷霆之聲，聞乎數百里之外。
〔一〕集解郭璞曰：「獠，獵也。音遼。」索隱爾雅云：「宵獵曰獠。」郭璞曰：「獠，獵也。又音遼也。」
〔二〕索隱盤珊勃猝。韋昭曰：「盤珊，匍匐上下也。」猝音素忽反。
〔三〕集解漢書音義曰：「鵔鸃，鳥，似鳳也。」索隱司馬彪云：「鵔鸃，山雞也。」許慎云：「鷩鳥也。」郭璞曰：「似鳳，有光彩。音浚宜。」李彤云：「鵔鸃，神鳥，飛光竟天也。」
〔四〕集解徐廣曰：「繳音斫。」
〔五〕集解郭璞曰：「野鵝也。駕音加。」索隱駕鵝。爾雅云：「舒鴈，鵝也。」郭璞曰：「野鵝也。」正義鵠，水烏也。駕鵝連謂兼獲也。抱朴子云：「千歲之鵠純白，能登於木。」
〔六〕集解郭璞曰：「詩云『弋言加之』是也。」正義司馬彪云：「鶬似鴈而黑，亦呼為鶬括。韓詩外傳云胎生也。」相鶴經云：「鶴壽二百六十歲則色純黑。」案：弋雙鶬既下，又加玄鶴之上也。
〔七〕集解漢書音義曰：「鷁，水鳥也。畫其象於船首。淮南子曰『龍舟鷁首，天子之乘也』。」
〔八〕集解徐廣曰：「音曳。」駰案：韋昭曰「枻，楫也」。
〔九〕集解郭璞曰：「紫質黑文也。」正義毛詩蟲魚疏云：「貝，水之介蟲。大者蚢，音下郎反。小者為貝，其白質如玉，紫點為文，皆成行列。當大者徑一尺，小者七八寸。今九真、交阯以為杯盤實物也。」貨殖傳云「貝寶龜」是也。
〔一〇〕集解漢書音義曰：「摐，撞也。籟，簫也。」
〔一一〕集解郭璞曰：「唱櫂歌也。榜，船也，音謗。」
〔一二〕集解徐廣曰：「烏邁反。」
「『將息獠者，擊靈鼓，〔一〕起烽燧，車案行，騎就隊，纚乎淫淫，班乎裔裔。〔二〕於是楚王乃登陽雲之臺，〔三〕泊乎無為，澹乎自持，勺藥之和具而後御之。〔四〕不若大王終日馳騁而不下輿，脟割輪淬，自以為娛。〔五〕臣竊觀之，齊殆不如。』於是王默然無以應僕也。」
〔一〕集解郭璞曰：「靈鼓，六面也。」
〔二〕集解郭璞曰：「皆群行貌也。」
〔三〕集解徐廣曰：「宋玉云楚王游於陽雲之臺。」駰案：郭璞曰「在雲夢之中」。
〔四〕集解郭璞曰：「勺藥，五味也。」
〔五〕集解徐廣曰：「淬，千內反。」駰案：郭璞曰「脟，膊；淬，染也。脟音臠也」。
烏有先生曰：「是何言之過也！足下不遠千里，來況齊國，〔一〕王悉發境內之士，而備車騎之眾，以出田，乃欲戮力致獲，以娛左右也，何名為夸哉！問楚地之有無者，願聞大國之風烈，先生之餘論也。今足下不稱楚王之德厚，而盛推雲夢以為高，奢言淫樂而顯侈靡，竊為足下不取也。必若所言，固非楚國之美也。有而言之，是章君之惡；無而言之，是害足下之信。章君之惡而傷私義，二者無一可，而先生行之，必且輕於齊而累於楚矣。且齊東陼巨海，〔二〕南有琅邪，〔三〕觀乎成山，〔四〕射乎之罘，〔五〕浮勃澥，〔六〕游孟諸，〔七〕邪與肅慎為鄰，〔八〕右以湯谷為界，〔九〕秋田乎青丘，〔一〇〕傍偟乎海外，吞若雲夢者八九，其於胸中曾不蔕芥。〔一一〕若乃俶儻瑰偉，異方殊類，珍怪鳥獸，萬端鱗萃，充仞其中者，不可勝記，禹不能名，契不能計。〔一二〕然在諸侯之位，不敢言游戲之樂，苑囿之大；先生〔一三〕又見客，〔一四〕是以王辭而不復，〔一五〕何為無用應哉！」
〔一〕集解郭璞曰：「言有惠況也。」
〔二〕索隱陼，蘇林音渚。小洲曰陼。謂東有大海之陼也。
〔三〕集解郭璞曰：「山名，在琅邪縣界。」正義山名，在密州東南百三十里。琅邪臺在山上。
〔四〕集解徐廣曰：「在東萊不夜縣。」索隱張揖云：「觀，闕也。於山上築宮闕。」郭璞云：「言在山下遊觀，音館也。」正義封禪書云「成山斗入海」，言上山觀也。括地志云：「成山在萊州文登縣東北百八十里也。」
〔五〕集解漢書音義曰：「之罘山在牟平縣。射獵其上也。」正義括地志云：「罘山在萊州文登縣西北百九十里。」言射獵其上也。罘音浮。
〔六〕集解漢書音義曰：「海別枝名也。」索隱案：齊都賦云「海傍曰勃，斷水曰澥」也。
〔七〕集解郭璞曰：「宋之藪澤名。」正義周禮職方氏「青州藪曰望諸」，鄭玄云「望諸，孟瀦也」。
〔八〕正義邪謂東北接之。括地志云：「靺鞨國，古肅慎也，亦曰挹婁，在京東北八千四百里，南去扶餘千五百里，東及北各抵大海也。」
〔九〕正義言右者，北向天子也。海外經云：「湯谷在黑齒北，上有扶桑木，水中十日所浴。」張揖云：「日所出也。」許慎云：「熱如湯。」
〔一〇〕集解郭璞曰：「青丘，山名。亦有田，出九尾狐，在海外矣。」索隱郭璞云：「山名。出九尾狐也。」正義服虔云：「青丘國在海東三百里。」郭璞云：「青丘，山名。上有田，亦有國，出九尾狐，在海外。」
〔一一〕索隱張揖曰：「刺鯁也。」郭璞云：「言不覺有也。」
〔一二〕正義禹為堯司空，辨九州土地山川草木禽獸。契為司徒，敷五教，主四方會計。言二人猶不能名計其數。
〔一三〕索隱指子虛也。
〔一四〕索隱如淳曰：「見賓客禮待故也。」李善曰：「言見先生是（賓）客（之）也。」
〔一五〕索隱郭璞曰：「復，答也。」
無是公听然而笑〔一〕曰：「楚則失矣，齊亦未為得也。夫使諸侯納貢者，非為財幣，所以述職也；〔二〕封疆畫界者，非為守禦，所以禁淫也。〔三〕今齊列為東藩，而外私肅慎，捐國踰限，越海而田，其於義故未可也。且二君之論，不務明君臣之義而正諸侯之禮，徒事爭游獵之樂，苑囿之大，欲以奢侈相勝，荒淫相越，此不可以揚名發譽，而適足以貶君自損也。且夫齊楚之事又焉足道邪！君未睹夫巨麗也，獨不聞天子之上林乎？
〔一〕集解郭璞曰：「听，笑貌也。」索隱說文云：「听，笑貌。」
〔二〕集解郭璞曰：「諸侯朝於天子曰述職，言述所職。見孟子。」
〔三〕集解郭璞曰：「禁絕淫放也。」
「左蒼梧，右西極，〔一〕丹水更其南，〔二〕紫淵徑其北；〔三〕終始霸滻，出入涇渭；〔四〕酆鄗〔五〕潦潏〔六〕，紆餘委蛇，經營乎其內。蕩蕩兮八川分流，相背而異態。〔七〕東西南北，馳騖往來，出乎椒丘之闕，行乎洲淤之浦，〔八〕徑乎桂林之中，〔九〕過乎泱莽之野。〔一〇〕汨乎渾流，順阿而下，〔一一〕赴隘陝之口。觸穹石，激堆埼，〔一二〕沸乎暴怒，洶涌滂沸，〔一三〕滭浡滵汩，〔一四〕湢測泌瀄，〔一五〕橫流逆折，轉騰潎洌，〔一六〕澎濞沆瀣，〔一七〕穹隆雲撓，〔一八〕蜿灗膠戾，〔一九〕踰波趨浥，〔二〇〕蒞蒞下瀨，〔二一〕批壧衝壅，〔二二〕奔揚滯沛，〔二三〕臨坻注壑，〔二四〕瀺灂〔二五〕霣墜，〔二六〕湛湛〔二七〕隱隱，砰磅訇磕，〔二八〕潏潏淈淈，湁潗鼎沸，〔二九〕馳波跳沫，〔三〇〕汩〈氵急〉漂疾，〔三一〕悠遠長懷，〔三二〕寂漻無聲，肆乎永歸。然後灝溔潢漾，〔三三〕安翔徐徊，翯乎滈滈，〔三四〕東注大湖，〔三五〕衍溢陂池。於是乎蛟龍赤螭，〔三六〕〈魚亙〉〈鱼瞢〉螹離，〔三七〕鰅鱅鰬魠，〔三八〕禺禺鱋魶，〔三九〕揵鰭〔四〇〕擢尾，振鱗奮翼，潛處于深巖；魚鱉讙聲，萬物眾夥，明月珠子，玓瓅江靡，〔四一〕蜀石黃礝，〔四二〕水玉磊砢，〔四三〕磷磷爛爛，采色澔旰，叢積乎其中。鴻鵠鷫鴇，鴐鵝鸀〈王鳥〉，〔四四〕鵁鶄〔四五〕〈鳥睘〉目，〔四六〕煩鶩鷛〈鳥渠〉，〔四七〕〈鳥葴〉〈此鳥〉鵁鸕，〔四八〕群浮乎其上。汎淫泛濫，〔四九〕隨風澹淡，與波搖蕩，掩薄草渚，〔五〇〕唼喋〔五一〕菁藻，〔五二〕咀嚼蔆藕。
〔一〕集解郭璞曰：「西極，邠國也。見爾雅。」正義文穎云：「蒼梧郡屬交州，在長安東南，故言左。爾雅云西至於豳國為極。在長安西，故言右。」
〔二〕集解漢書音義曰：「丹水出上洛冢領山。」
〔三〕集解郭璞曰：「紫淵所未詳。」正義山海經云：「紫淵水出根耆之山，西流注河。」文穎云：「西河穀羅縣有紫澤，（其水紫色注亦紫）在縣北，於長安為北。」
〔四〕索隱張揖云：「灞出藍田西北而入渭。滻亦出藍田谷，北至霸陵入灞。灞滻二水盡於苑中不出，故云終始也。涇渭二水從苑外來，又出苑去也。涇水出安定涇陽縣幵頭山，東至陽陵入渭。渭水出隴西首陽縣鳥鼠同穴山，東北至華陰入河。」
〔五〕索隱豐鎬。張揖云：「豐水出鄠縣南山豐谷，北入渭。鎬在昆明池北。」郭璞云：「鎬水，豐水下流也。」
〔六〕集解郭璞曰：「皆水流貌，音決。」索隱應劭云：「潦，流也。潏，涌出聲也。」張揖云：「又有潏水，出南山。」姚氏云：「潦，或作『澇』也。澇水出鄠縣，北注渭。潏水出杜陵，今名沇水，自南山皇子陂西北流注昆明池入渭。」案：此下文「八川分流」，則從涇、渭、灞、滻、豐、鎬、潦、潏為八。晉灼曰：「從丹水下則有九，從灞以下則七。」案：今潏既是水名，除丹紫二川，自涇渭以下適足八川，是經營乎其內也。又潘岳關中記曰「涇、渭、灞、滻、豐、鎬、澇、潏，上林賦所謂『八川分流』」。
〔七〕集解郭璞曰：「八川名在上。」
〔八〕集解郭璞曰：「椒丘，丘名，言有巖闕也，見楚辭。淤亦洲名，蜀人云，見方言。」索隱服虔云：「丘名，楚詞曰『馳椒丘且焉止息』也。」案：兩山俱起，象雙闕。如淳云「丘多椒也」。
〔九〕集解郭璞曰：「桂林，林名也，見南海經也。」
〔一〇〕集解漢書音義曰：「山海經所謂大荒之野。」
〔一一〕集解郭璞曰：「阿，大陵。」
〔一二〕集解郭璞曰：「穹隆，大石貌。堆，沙堆。埼，曲岸頭，音祁。」索隱郭璞曰：「堆，沙堆；埼，曲岸頭也。」
〔一三〕集解洶音許勇反。涌音勇。滂音浦橫反。沸音浦拜反。索隱洶湧澎湃。司馬彪云：「洶湧，跳起貌。澎湃，相戾也。」湧，或作「容」。澎，或作「滂」。
〔一四〕索隱司馬彪云：「滭沸，盛貌。滵汩，去疾也。」正義畢渤密三音。汨，于筆反。
〔一五〕集解郭璞曰：「逼側筆櫛四音。」索隱司馬彪云：「湢測，相迫也。泌瀄，相楔也。」郭璞云：「逼側筆櫛四音。」
〔一六〕索隱蘇林曰：「流輕疾也。」
〔一七〕索隱滂濞沆溉。溉，亦作「瀣」。司馬彪云：「滂濞，水流聲也。沆溉，徐流。」郭璞云：「鼓怒鬱鯁之貌也。」正義澎，普彭反。濞，普祕反。沆，胡朗反。溉，胡代反。
〔一八〕索隱穹崇雲橈。服虔云：「水旋還作泉也。」郭璞云：「水隴起回窳也。」
〔一九〕索隱司馬彪云：「蜿灗，展轉也。膠戾，邪屈也。」音婉善交戾四音也。正義蜿音婉。蟬音善。
〔二〇〕集解徐廣曰：「烏狹反。」索隱隃波趨浥。司馬彪云：「隃波，後陵前也。趨浥，輸于深泉也。」浥音焉浹反。
〔二一〕索隱司馬彪云：「蒞蒞，水聲也。」音利。
〔二二〕正義批，白結反。壧，巖。司馬彪云：「批，反擊也。壅，曲隈也。」
〔二三〕索隱滯沛，郭璞云「水洒散貌」。滯音丑制反。
〔二四〕正義坻音遲。坻，水中沙微起出水者也。爾雅云「小沚曰坻」。壑，墟也。
〔二五〕索隱上音士湛反，下音士卓反。說文云「水小聲也」。
〔二六〕正義霣音隕。隧，直類反。
〔二七〕集解徐廣曰：「湛音沈。」
〔二八〕正義砰，披萌反。磅，蒲黃反。訇，呼宏反。磕，苦蓋反。皆水流鼓怒之聲也。
〔二九〕集解郭璞曰：「湁音敕立反。潗音緝。」索隱潏淈湁潗。郭璞云，皆水微轉細涌貌。潏淈音決骨。湁音敕力反。潗音緝。廣雅云「淈淈，決流也」。周成雜字云「湁潗，水沸之貌也」。
〔三〇〕集解徐廣：「一云『吸呷』。」
〔三一〕索隱〈氵急〉，晉灼曰「華給反」，郭璞云「許立反」。汩〈氵急〉，急轉貌也。
〔三二〕正義放散貌也。
〔三三〕正義晃養二音。郭云「皆水無涯際也」。
〔三四〕索隱翯音鶴。滈音鎬。詩曰「白鳥翯翯」。郭璞云「水白光貌」。翯音皛，滈音昊也。
〔三五〕正義太湖在蘇州西南。
〔三六〕索隱文穎曰：「龍子曰螭。」張揖云：「雌龍也。」正義螭，丑知反。文穎云「龍子為螭」，張揖曰「雌龍也」，二說皆非。廣雅云：「有角曰虯，無角曰螭。」案：虯螭皆龍類而非龍。
〔三七〕集解徐廣曰：「螹音漸。」駰案：郭璞曰「〈魚亙〉〈鱼瞢〉，鮪也。」音亙瞢。螹離未聞。正義〈魚亙〉，古鄧反。〈鱼瞢〉，末鄧反。李奇云：「周洛曰鮪，蜀曰〈魚亙〉〈鱼瞢〉。出鞏山穴中，三月溯河上，能度龍門之限，則為龍矣。」
〔三八〕集解徐廣曰：「鰅音娛匈反。皮有文，出樂浪。鰬音虔。魠音託，哆口魚。」駰案：郭璞曰「鱅似鰱而黑」。漢書音義曰「鰬似鯉而大」也。
〔三九〕集解徐廣曰：「禺禺，魚牛也。鱋，一作『魼』，音榻。魶音納，一作『鰨』。」駰案：漢書音義曰「魼，比目魚也。魶，鯷魚」。
〔四〇〕正義揵音乾。鰭音祁。揵，舉也。鰭者，魚背上鬣也。
〔四一〕集解郭璞曰：「靡，崖也。」索隱旳皪江靡。應劭曰：「靡，邊也。明月珠子生於江中，其光耀乃照于江邊。」張揖曰：「靡，涯也。」郭璞曰：「旳皪，照也。」
〔四二〕集解郭璞曰：「礝石黃色也。」
〔四三〕集解郭璞曰：「水玉，水精也。」
〔四四〕集解郭璞曰：「鷫，鷫霜。〈蜀鳥〉〈王鳥〉，似鴨而大，長頸赤目，紫紺色也。」索隱鴇音保。郭璞云：「鴇似鴈，無後指。」毛詩鳥獸疏云：「鴇似鴈而虎文也。」正義〈蜀鳥〉〈王鳥〉，燭玉二音。郭云：「似鴨而大，長頸赤目，紫紺色。辟水毒，生子在深谷澗中。若時有雨，鳴。雌者生子，善鬥。江東呼為燭玉。」
〔四五〕正義郭云：「鵁鶄似鳧而腳高，有毛冠，辟火災。」
〔四六〕集解徐廣曰：「〈鳥睘〉音環。」索隱〈鳥睘〉目。郭璞云未詳。小顏云：「荊郢閒有水鳥，大如鷺而短尾，其色紅白，深目，目旁毛長而旋，此其旋目乎？」〈鳥睘〉音旋。
〔四七〕集解徐廣曰：「煩鶩，一作『番〈鳥蒙〉』。鷛音容。」駰案：漢書音義曰「煩鶩，鳧也。鷛〈鳥渠〉似鶩，灰色而雞足」。索隱煩鶩鷛渠。郭璞云：「煩鶩，鴨屬。鷛渠，一名章渠也。」
〔四八〕集解徐廣曰：「〈鳥葴〉音斟。水鳥也。〈此鳥〉音斯。鳼音火交反。」駰案：漢書音義曰「〈鳥葴〉〈此鳥〉，蒼黑色」。郭璞曰「鵁，魚鵁也，腳近尾。鸕，鸕〈此鳥〉也」。索隱葴{此鳥}。張揖云「〈鳥葴〉{此鳥}似魚虎而蒼黑」。鄒誕本作「鴟〈此鳥〉」也。
〔四九〕索隱郭璞云：「皆鳥任風波自縱漂貌。」汎音馮。泛音芳劍反。廣雅云：「汎汎，氾氾，浮也。」
〔五〇〕索隱張揖云：「掩，覆也。草叢生曰薄也。」正義掩，覆也。薄，依也。言或依草渚而遊戲也。
〔五一〕正義唼，疏甲反。喋，丈甲反。鳥食之聲也。
〔五二〕集解郭璞曰：「菁，水草。呂氏春秋曰『太湖之菁』也。」索隱郭璞云：「菁，水草；藻，藂也。呂氏春秋曰『太湖之菁』。左傳云『蘋蘩蘊藻』。蘊即聚。」
「於是乎崇山巃嵷，崔巍嵯峨，〔一〕深林鉅木，嶄巖嵾嵯，〔二〕九嵕、巀嶭，南山峨峨，〔三〕巖陀〔四〕甗錡，嶊崣崛崎，〔五〕振谿通谷，〔六〕蹇產溝瀆，〔七〕谽呀豁閜，〔八〕阜陵別島，〔九〕崴磈嵔瘣，〔一〇〕丘虛崛{山畾}，〔一一〕隱轔鬱〈山畾〉〔一二〕，登降施靡，〔一三〕陂池貏豸，〔一四〕沇溶淫鬻，〔一五〕散渙夷陸，〔一六〕亭皋千里，靡不被築。〔一七〕掩以綠蕙，〔一八〕被以江離，糅以蘪蕪，〔一九〕雜以流夷。〔二〇〕尃結縷〔二一〕，欑戾莎，〔二二〕揭車衡蘭，稿本射干，〔二三〕茈薑〔二四〕蘘荷，〔二五〕葴橙若蓀，〔二六〕鮮枝黃礫，〔二七〕蔣芧青薠，〔二八〕布濩閎澤，延曼太原，麗靡廣衍，應風披靡，吐芳揚烈，〔二九〕郁郁斐斐，眾香發越，肸蠁布寫，〈目奄〉瞹苾勃。〔三〇〕
〔一〕正義巃，力孔反。嵷，子孔反。崔，在回反。巍，五回反。郭云：「皆峻貌。」
〔二〕正義嶄音咸，又仕銜反。嵾音楚林反。嵯楚宜反。顏云：「嶄巖，尖銳貌。嵾嵯，不齊也。」
〔三〕集解漢書音義曰：「九嵕山在左馮翊谷口縣西。巀嶭山在池陽縣北。」正義嵕，子公反。巀，才切反。嶭，五結反。
〔四〕集解音遲。
〔五〕集解郭璞曰：「陀，崖際。甗音魚晚反。錡音蟻。嶊音作罪反。」索隱嶊崣崛崎，郭璞云：「皆崇屈窳折貌。嶊音作罪反。崣音委。崛音掘。崎音倚。」
〔六〕索隱張揖云：「振，拔也。水注川曰溪，注溪曰谷。」郭璞曰：「振猶灑也。」
〔七〕集解漢書音義曰：「蹇產，屈折也。」
〔八〕集解郭璞曰：「皆澗谷之形容也。谽音呼含反。呀音呼加反。閜音呼下反。」索隱谽呀豁閜。司馬彪云：「谽呀，大貌。豁閜，空虛也。」
〔九〕正義高平曰陸，大陸曰阜，大阜曰陵，水中山曰島。
〔一〇〕正義崴，於鬼反。磈，魚鬼反。嵔，烏罪反。瘣，胡罪反。皆高峻貌。
〔一一〕正義虛音墟。崛，口忽反，又口罪反。{山畾}，力罪反。皆堆壟不平貌。
〔一二〕正義〈山畾〉音律。郭云：「皆其形勢也。」
〔一三〕正義郭云：「施靡猶連延。」
〔一四〕集解郭璞曰：「貏音衣被。豸音蟲豸也。」索隱郭璞曰：「陂池，旁穨兒。陂音皮。貏音『衣被』之『被』。」
〔一五〕索隱郭璞云：「游激淖衍兒。」正義溶音容。鬻音育。張云：「水流谿谷之閒。」
〔一六〕索隱司馬彪曰：「平地。」
〔一七〕集解郭璞曰：「言為亭候於皋隰，皆築地令平，賈山所謂『
隱以金椎』也。」
〔一八〕正義張云：「綠，王芻也。蕙，薰草也。」顏云：「綠蕙，言蕙草色綠耳，非王芻也。」爾雅云菉一名王芻。
〔一九〕正義糅，女又反。
〔二〇〕集解漢書音義曰：「流夷，新夷也。」
〔二一〕集解徐廣曰：「尃，古『布』字，一作『布』。」駰案：漢書音義曰「結縷似白茅，蔓聯而生，布種之者」。
〔二二〕集解徐廣曰：「草，可染紫。」
〔二三〕集解徐廣曰：「揭音桀。」駰案：郭璞曰「揭車，一名乞輿。稿本，稿茇；射干，十月生：皆香草」。索隱稿本，案桐君藥錄云「苗似穹窮也」。
〔二四〕索隱張揖云：「子薑也。」案：四人月令云「生薑謂之茈薑，音紫」。
〔二五〕正義蘘，人羊反。柯根旁生笋，若芙蓉，可以為菹，又治蠱毒也。
〔二六〕集解郭璞曰：「葴，未詳。橙，柚。若蓀，香草也。」索隱張揖云：「葴，持闕。」郭璞云：「橙，柚也。」姚氏以為此前後皆草，非橙也。小顏云：「葴，寒漿也。持當為『符』，符，鬼目也。」案：今讀者亦呼為登，謂金登草也。張揖云：「蓀，香草。」姚氏云：「蓀草似昌蒲而無脊也，生溪澗中。蓀音孫。」
〔二七〕集解郭璞曰：「皆未詳。」索隱鮮支黃礫。張揖云：「皆草也，未詳。」司馬彪云：「鮮支，支子。或云鮮支亦香草也。」小顏云「黃礫，黃屑木」，恐非也。
〔二八〕集解徐廣曰：「芧音佇。」駰案：漢書音義曰「蔣，菰也。芧，三稜」。索隱蔣，菰也。郭璞芧音佇。又云三稜芧。薠音煩。
〔二九〕集解郭璞曰：「香酷烈也。」
〔三〇〕正義〈目奄〉瞹，奄愛二音。皆芳香之盛也。詩云「苾苾芬芬」，氣也。
「於是乎周覽泛觀，瞋盼軋沕，〔一〕芒芒恍忽，視之無端，察之無崖。日出東沼，入於西陂。〔二〕其南則隆冬生長，踊水躍波；獸則〈牛庸〉旄貘犛，〔三〕沈牛麈麋，〔四〕赤首圜題，〔五〕窮奇象犀。〔六〕其北則盛夏含凍裂地，涉冰揭河；〔七〕獸則麒麟〔八〕角〈角耑〉，〔九〕騊駼橐駝，蛩蛩驒騱，駃騠驢騾。〔一〇〕
〔一〕集解徐廣曰：「瞋音丑人反。盼，一作『緡』。」駰案：郭璞曰「皆不可分貌」。
〔二〕索隱張揖云：「日朝出苑之東池，暮入于苑西陂中也。」
〔三〕集解徐廣曰：「〈牛庸〉音容，獸類也。犛音貍，一音茅。」駰案：郭璞曰「旄，旄牛。貘似熊，庳腳銳頭。犛牛，黑色，出西南徼外也」。索隱郭璞云：「〈牛庸〉，〈牛庸〉牛，領有肉堆，音容。」案：今之犎牛也。張揖云「旄，旄牛，狀如牛而四節生毛。貘，白豹也，似熊，庳腳銳頭，骨無髓，食銅鐵。音陌。犛音貍，又音茅，或以為貓牛。犛牛黑色，出西南徼外，毛可為拂是也」。
〔四〕集解漢書音義曰：「沈牛，水牛也。」正義麈似鹿而大。案：麋似水牛。
〔五〕集解郭璞曰：「題，額也，所未詳。」
〔六〕集解漢書音義曰：「窮奇狀如牛而蝟毛，其音如嗥狗，食人也。」索隱張揖云：「窮奇狀如牛而蝟毛，其音如嗥狗，食人。」郭璞云：「象，大獸，長鼻，牙長一丈。犀，頭似豬，庳腳，一角在頭也。」
〔七〕集解郭璞曰：「言水漫凍不解，地坼裂也。揭，褰衣。」
〔八〕索隱張揖曰：「雄曰麒，雌曰麟。其狀麇身，牛尾，狼蹄，一角。」郭璞云：「麒似麟而無角。」毛詩疏云：「麟黃色，角端有肉。」京房傳云：「有五采，腹下黃色也。」
〔九〕集解郭璞曰：「角〈角耑〉，音端，似豬，角在鼻上，堪作弓。李陵嘗以此弓十張遺蘇武也。」索隱張揖云：「音端。角〈角耑〉似牛。」郭璞云：「似豬，角在鼻上。毛詩疏云可以為弓。李陵曾以此弓遺蘇武。」
〔一〇〕正義騊駼，桃徒二音。橐音託。駝，徒河反。蛩音其恭反。驒騱，顛奚二音。駃騠音決啼。
「於是乎離宮別館，彌山跨谷，〔一〕高廊四注，重坐曲閣，〔二〕華榱璧璫，〔三〕輦道纚屬，步櫩周流，長途中宿。〔四〕夷嵕築堂，纍臺增成，巖穾洞房，〔五〕俛杳眇而無見，仰攀橑而捫天，奔星更於閨闥，宛虹拖於楯軒。〔六〕青虯蚴蟉於東箱，〔七〕象輿婉蟬於西清，〔八〕靈圉〔九〕燕於閒觀，偓佺〔一〇〕之倫暴於南榮，〔一一〕醴泉涌於清室，通川過乎中庭。槃石裖崖，〔一二〕嶔巖倚傾，嵯峨磼礏，〔一三〕刻削崢嶸，〔一四〕玫瑰碧琳，珊瑚叢生，〔一五〕瑉玉旁唐，〔一六〕璸斒文鱗，〔一七〕赤瑕駁犖，〔一八〕雜臿其閒，〔一九〕垂綏琬琰，和氏出焉。〔二〇〕
〔一〕正義彌，滿也。跨猶騎也。言宮館滿山，又跨谿谷也。
〔二〕集解郭璞曰：「重坐，重軒也。曲閣，閣道曲也。」
〔三〕索隱韋昭曰：「裁玉為璧，以當榱頭。」司馬彪曰：「以璧為瓦當。」
〔四〕集解郭璞曰：「途，樓閣閒陛道。中宿言長遠也。」
〔五〕集解郭璞曰：「嵕，山名。平之以安堂其上。成亦重也。周禮曰『為壇三成』。在巖穴底為室，潛通臺上者。」索隱服虔云：「平此山以為堂。」如淳云：「嵕，山名也。」張揖云：「重累而成之，故曰增成。禮曰『為壇三成』也。」郭璞曰：「言在巖穾底為室，潛通臺上。」穾音一弔反，釋名以為穾，幽也。楚辭云「冬有穾廈夏屋寒」，王逸以為複室也。
〔六〕集解徐廣曰：「楯音食尹反。」正義拖音徒我反。顏云：「宛虹，屈曲之虹。拖謂中加於上也。楯，軒之闌板也。言室宇之高，故星虹得經加之。
〔七〕正義蚴，一糾反。蟉，力糾反。
〔八〕集解漢書音義曰：「山出象輿，瑞應車也。」郭璞曰：「西清，西箱清淨地也。」正義婉蟬，宛善二音。顏云：「蚴蟉婉蟬，皆行動之貌也。」
〔九〕集解郭璞曰：「靈圉，淳圉，仙人名也。」索隱張揖云：「眾仙號。」淮南子云「騎飛龍，從淳圉」，許慎曰「淳圉，仙人也」。
〔一〇〕集解漢書音義曰：「偓佺，仙人名也。」索隱韋昭曰：「古仙人，姓偓。」列仙傳云：「槐里採藥父也，食松，形體生毛數寸，方眼，能行追走馬也。」
〔一一〕索隱應劭云「屋檐兩頭如翼也」。故鄭玄云「榮，屋翼也」。七誘云「飛榮似鳥舒翼」是也。暴，偃臥日中也。
〔一二〕集解徐廣曰：「裖音振。」索隱盤石裖崖。如淳曰：「裖音振，盛多也。」李奇曰：「裖，整也，整頓池外之厓，音之忍反也。」
〔一三〕集解徐廣曰：「峨，一作『池』。磼音雜。礏音五合反。」索隱磼礏，埤蒼云「高貌也」。上士劫反，下魚揖反。又字林音磼，才匝反。礏，五匝反。
〔一四〕正義郭云：「言自然若彫刻也。」
〔一五〕正義郭云：「珊瑚生水底石邊，大者樹高三尺餘，枝格交錯，無有葉。」
〔一六〕索隱郭璞云：「旁唐言盤薄。」
〔一七〕集解徐廣曰：「璸音彬。斒音班。」
〔一八〕索隱赤瑕駮犖。說文云：「瑕，玉之小赤色。」張揖曰：「赤玉也。」司馬彪曰：「駮犖，采點也。犖音洛角反。」
〔一九〕集解徐廣曰：「雜，一云『插』。臿，一云『遝』。」
〔二〇〕集解徐廣曰：「垂綏，一作『朝采』。」駰案：郭璞曰「汲冢竹書曰『桀伐岷山，得女二人，曰琬曰琰。桀愛二女，斲其名于苕華之玉』。苕是琬，華是琰也」。
「於是乎盧橘夏孰，〔一〕黃甘橙楱，〔二〕枇杷橪柿〔三〕，楟柰厚朴，〔四〕梬棗〔五〕楊梅，〔六〕櫻桃〔七〕蒲陶〔八〕，隱夫鬱棣，榙荔枝，〔九〕羅乎後宮，列乎北園。貤丘陵〔一〇〕，下平原，揚翠葉，杌紫莖，〔一一〕發紅華，秀朱榮，煌煌扈扈，照曜鉅野。沙棠櫟櫧，〔一二〕華氾檗櫨，〔一三〕留落胥餘，仁頻并閭，〔一四〕欃檀木蘭，豫章女貞，〔一五〕長千仞，大連抱，夸條直暢，實葉葰茂，攢立叢倚，連卷累佹，崔錯癹骫，〔一六〕阬衡閜砢，〔一七〕垂條扶於，落英幡纚，〔一八〕紛容蕭蔘，旖旎從風，〔一九〕瀏蒞芔吸，〔二〇〕蓋象金石之聲，〔二一〕管籥之音。〔二二〕柴池茈虒，〔二三〕旋環後宮，雜遝累輯，〔二四〕被山緣谷，循阪下隰，視之無端，究之無窮。
〔一〕集解郭璞曰：「今蜀中有給客橙，似橘而非，若柚而芬香，冬夏華實相繼，或如彈丸，或如拳，通歲食之，即盧橘也。」索隱應劭曰：「伊尹書『果之美者，箕山之東，青鳥之所，有盧橘，夏孰』。」晉灼曰：「此雖賦上林，博引異方珍奇，不係於一也。」案：廣州記云「盧橘皮厚，大小如甘，酢多，九月結實，正赤，明年二月更青黑，夏孰」。吳錄云「建安有橘，冬月樹上覆裹，明年夏色變青黑，其味甚甘美」。盧即黑是也。
〔二〕集解徐廣曰：「音湊，橘屬。」
〔三〕集解徐廣曰：「橪音而善反，果也。」索隱張揖曰：「橪，橪支，香草也。」韋昭曰：「橪音汝蕭反。」郭璞云：「橪支，木也。橪音煙。」徐廣曰：「橪，棗也，而善反。」說文曰：「橪，酸小棗也。」淮南子云：「伐橪棗以為矜。」音勤也。
〔四〕集解徐廣曰：「楟音亭，山梨。」索隱張揖云：「楟柰，山梨也。」司馬彪曰：「上黨謂之楟柰。」齊都賦云「楟柰熟」也。厚朴，藥名。
〔五〕集解徐廣曰：「梬音弋井反。梬棗似柿。」索隱上音弋井反。梬棗似柿也。
〔六〕索隱張揖云：「其大小似穀子而有核，其味酢。出江南。」荊楊異物志：「其實外肉著核，熟時正赤，味甘酸。」
〔七〕索隱張揖曰：「一名含桃。」呂氏春秋「為鸎鳥所含，故曰含桃」。爾雅云為荊桃也。
〔八〕集解郭璞曰：「蒲陶似燕薁，可作酒也。」
〔九〕集解徐廣曰：「鬱，一作『薁』。榙音荅。」駰案：郭璞曰「鬱，車下李也。棣，實似櫻桃。榙似李。棣音逮。音沓。隱夫未聞」。索隱荅遝離支。郭璞云：「荅遝似李，出蜀。」晉灼曰：「離支大如雞子，皮麤，剝去皮，肌如雞子中黃，其味甘多酢少。」廣異志云：「樹高五六丈，如桂樹，綠葉，冬夏青茂，有華朱色。」離字或作「荔」，音力致反。
〔一〇〕集解郭璞曰：「貤猶延也，音施。」索隱貤丘陵。郭璞曰：「貤，延也。」
〔一一〕集解郭璞曰：「杌，搖也。」
〔一二〕集解漢書音義曰：「沙棠似棠，黃華赤實，其味如李。呂氏春秋曰『果之美者沙棠之實』。櫟，果名。櫧似柃，葉冬不落也。」
〔一三〕集解徐廣曰：「氾，一作『楓』。」駰案：漢書音義曰「華，木，皮可以為索也」。索隱華楓檗櫨。張揖曰：「華皮可以為索。」古今字林云：「櫨，合樺之木。楓，木，厚葉弱支，善搖。」郭璞云：「似白楊，葉圓而岐，有脂而香。犍為舍人曰『楓為樹厚葉弱莖，大風則鳴，故曰楓』。」爾雅云一名欇。檗枰即平仲木也。櫨，今黃櫨木也。一云玉精，食其子得仙也。
〔一四〕集解徐廣曰：「頻，一作『賓』。」駰案：郭璞曰「落，檴也。胥餘似并閭。并閭，椶也，皮可作索。餘未詳」。索隱留落胥邪。晉灼云：「留落，未詳。」郭璞曰：「落，檴也，中作器索。胥邪似并閭。」司馬彪云：「胥邪，樹高十尋，葉在其末。」異物志：「實大如瓠，繫在顛，若挂物。實外有皮，中有核，如胡桃。核裏有膚，厚半寸，如豬膏。裏有汁斗餘，清如水，味美於蜜。」孟康曰：「仁頻，椶也。」張揖云：「并閭皮可為索。」姚氏云：「檳，一名椶，即仁頻也。」林邑記云：「樹葉似甘蕉。」頻音賓。
〔一五〕集解漢書音義曰：「欃檀，檀別名也。女貞，木，葉冬不落。」索隱欃音讒，檀別名也。皇覽云「孔子墓後有欃檀樹」也。荊州記云：「宜都有喬木，叢生，名為女貞，葉冬不落。」
〔一六〕集解古「委」字。
〔一七〕集解徐廣曰：「癹音拔。」駰案：郭璞曰「骫音委。閜音惡可反。砢音魯可反」。索隱崔錯癹骫，郭璞云「蟠戾相摎」。楚詞云林木。癹音跋。骫音委。阬衡閜砢，郭璞云「揭孽傾欹兒」。
〔一八〕集解郭璞曰：「扶於猶扶疏也。幡纚，偏幡也，音灑。」索隱張晏云：「飛揚兒。」纚音所綺反。
〔一九〕索隱張揖云：「旖旎，阿郍也。」
〔二〇〕集解徐廣曰：「蒞音栗。」索隱劉蒞芔歙。郭璞云：「皆林木鼓動之聲。瀏音留。蒞如字，又音栗也。」
〔二一〕正義金，鐘。石，磬。
〔二二〕正義廣雅云：「象篪，長一尺，圍一寸，有六孔，無底。籥謂之笛，有七孔。」說文云：「籥，三孔籟也。」
〔二三〕集解徐廣曰：「柴音差。虒音豸。」索隱張揖曰：「柴池，參差也。茈虒，不齊也。柴音差。虒音惻氏反。」
〔二四〕集解徐廣曰：「雜，一作『插』。」
「於是玄猿素雌，蜼玃飛鸓，〔一〕蛭蜩蠗蝚，〔二〕螹胡豰蛫，〔三〕棲息乎其閒；長嘯哀鳴，翩幡互經，〔四〕夭蟜枝格，偃蹇杪顛。〔五〕於是乎隃絕梁，〔六〕騰殊榛，〔七〕捷垂條〔八〕，踔稀閒，〔九〕牢落陸離，爛曼遠遷。〔一〇〕
〔一〕集解徐廣曰：「蜼音于季反。」駰案：漢書音義曰「蜼似獼猴，仰鼻而長尾。玃似獼猴而大。飛鸓，飛鼠也。其狀如兔而鼠首，以其髥飛也」。索隱張揖曰：「蜼似獼猴，卬鼻而長尾。玃似獼猴而大。飛蠝，飛鼠也。其狀如兔而鼠首，以其髥飛。」郭璞曰：「蠝，飛鼠也。毛紫赤色。飛且生，一名飛生。蜼音遺。蠝音誄。玄猿，猿之雄者色也。素雌，猿之雌者色也。」玃音钁。蜼似猴，尾端為兩岐，天雨便以尾窒鼻兩孔。郭璞云：「玃色蒼黑，能攫搏人，故云玃也。」
〔二〕集解徐廣曰：「蛭音質。」駰案：漢書音義曰「山海經曰：『不咸之山有飛蛭，四翼』。郭璞曰『蠗蝚似獼猴而黃。蜩未聞』」。索隱蛭蜩蠼蝚。司馬彪云：「山海經云『不咸之山有飛蛭，四翼』。」蜩，蟬也。蠼蝚，獼猴也。郭璞云：「蛭蜩未聞。」如淳曰：「蛭音質。」顧氏云：「玃音塗卓反。山海經曰『皋塗山下有獸，似鹿，馬足人首，四角，名為玃』。玃猱即此也。字作『』。郭璞云玃，非也。上已有蜼玃，此不應重見。又神異經云『西方深山有獸，毛色如猴，能緣高木，其名曰蜩』。字林蠗音狄，蛭音質，蛭蜩二獸名。」
〔三〕集解徐廣曰：「螹音在廉反，似猿，黑身。豰音呼谷反。蛫音詭。」駰案：漢書音義曰「豰，白狐子也」。索隱獑胡豰蛫。張揖曰：「獑胡似獼猴，頭上有髦，腰以後黑。」郭璞曰：「豰似鼯而大，腰以後黃，一名黃腰，食獼猴。豰，白狐子也。蛫未聞。」姚氏案：山海經「即山有獸，狀如龜，白身赤首，其名曰蛫」。又說文云「獑胡黑身，白腰若帶，手有長白毛，似握板也」。
〔四〕正義郭云：「互經，互相經過。」
〔五〕正義夭音妖。蟜音矯。杪音弭沼反。郭云：「皆猿猴在樹共戲恣態也。夭蟜，頻申也。」
〔六〕正義張云：「絕梁，斷橋也。」郭云：「梁，厚石絕水也。」
〔七〕正義榛，仕斤反。（爾）〔廣〕雅云「木叢生為榛」也。殊，異也。
〔八〕正義捷音才業反。張云：「捷持懸垂之條。」
〔九〕集解郭璞曰：「踔，縣蹢也，託釣反。」索隱踔，懸蹢也。
〔一〇〕正義郭云：「奔走崩騰狀也。」顏云：「言其聚散不常，雜亂移徙。」
「若此輩者，數千百處。嬉游往來，宮宿館舍，庖廚不徙，後宮不移，〔一〕百官備具。
〔一〕正義說文云：「庖，廚屋。」鄭玄注周禮云：「庖之言苞也。苞裹肉曰苞苴也。」後宮，內人也。言宮館各自有。
「於是乎背秋涉冬，天子校獵。乘鏤象，六玉虯，〔一〕拖蜺旌，〔二〕靡雲旗，〔三〕前皮軒，後道游；〔四〕孫叔奉轡，衛公驂乘，〔五〕扈從橫行，出乎四校之中。〔六〕鼓嚴簿，縱獠者，〔七〕江河為阹，泰山為櫓，〔八〕車騎雷起，隱天動地，先後陸離，離散別追，淫淫裔裔，緣陵流澤，雲布雨施。」
〔一〕集解徐廣曰：「以玉為飾。」駰案：郭璞曰「鏤象山所出輿，言有雕鏤。虯，龍屬也。韓子曰『黃帝駕象車六交龍』是也」。
〔二〕正義拖音徒可反。張云：「析毛羽，染以五采，綴以縷為旌，有似虹蜺氣。」
〔三〕正義張云：「畫熊虎於旌似雲氣也。」
〔四〕集解郭璞曰：「皮軒，革車也。或曰即曲禮『前有士師，則載虎皮』者也。道，道車；游，游車：皆見周禮也。」
〔五〕集解漢書音義曰：「孫叔者，太僕公孫賀也。衛公者，衛青也。太僕御，大將軍驂乘也。」索隱孫叔，鄭氏云太僕公孫賀。衛公，大將軍衛青也。案：大駕出，太僕御，大將軍驂乘也。
〔六〕集解郭璞曰：「言跋扈縱恣，不安鹵簿矣。」索隱晉灼曰：「扈，大也。」張揖曰：「跋扈縱橫，不案鹵簿也。」文穎曰：「凡五校，今言四者，一校隨天子乘輿也。」
〔七〕集解漢書音義曰：「鼓嚴，嚴鼓也。簿，鹵簿也。」駰謂鼓嚴於林薄之中，然後縱獠也。索隱張揖曰：「鼓，嚴鼓也。簿，鹵簿也。謂擊嚴鼓於鹵簿中也。」
〔八〕集解郭璞曰：「櫓，望樓也。因山谷遮禽獸為阹，音去車反。」索隱郭璞曰：「因山谷遮禽獸為阹。櫓，望樓也。」
「生貔豹，〔一〕搏豺狼，〔二〕手熊羆，〔三〕足野羊，〔四〕蒙鶡蘇，〔五〕絝白虎，〔六〕被豳文，〔七〕跨野馬。〔八〕陵三嵕之危，〔九〕下磧歷之坻；〔一〇〕俓陖赴險，越壑厲水。推蜚廉，〔一一〕弄解豸，〔一二〕格瑕蛤，鋋猛氏，〔一三〕罥騕褭，射封豕。〔一四〕箭不苟害，解脰陷腦；〔一五〕弓不虛發，應聲而倒。於是乎乘輿彌節裴回，翱翔往來，睨部曲之進退，覽將率之變態。然後浸潭促節，〔一六〕儵敻遠去，〔一七〕流離輕禽，蹴履狡獸，轊白鹿，捷狡兔，〔一八〕軼赤電，遺光燿，〔一九〕追怪物，出宇宙，〔二〇〕彎繁弱，〔二一〕滿白羽，〔二二〕射游梟，櫟蜚虡，〔二三〕擇肉後發，先中命處，弦矢分，藝殪仆。〔二四〕
〔一〕集解郭璞曰：「貔，執夷，虎屬也，音毗。」
〔二〕正義搏，擊也。杜林云：「豺似貊，白色。」說文云：「狼爪。」
〔三〕正義張云：「熊，犬身人足，黑色。羆大於熊，黃白色。皆能攀沿上高樹。冬至入穴而蟄，始春而出也。」
〔四〕集解郭璞曰：「野羊如羊，千斤。手足，謂拍蹹殺之。」
〔五〕集解徐廣曰：「蘇，尾也。」索隱孟康曰：「鶡尾也。蘇，析羽也。」張揖曰：「鶡似雉，鬥死不卻。」案：蒙謂覆而取之。鶡以蘇為奇，故特言之以成文耳。鶡音曷。決疑注云「鳥尾為蘇」也。
〔六〕集解徐廣曰：「絝音袴。」駰案：郭璞曰「絝謂絆絡之」。索隱曰張揖曰：「著白虎文絝也。」
〔七〕集解郭璞曰：「著斑衣。」索隱被斑文。文穎曰：「著斑文之衣。輿服志云『虎賁騎被虎文單衣』，單衣即此斑文也。」
〔八〕索隱跨馬。案：音野。跨，乘之也。
〔九〕集解漢書音義曰：「三嵕，三成之山。」
〔一〇〕集解郭璞曰：「磧歷，阪名也。」正義坻音遲。磧歷，淺水中沙石也。坻，水中高處。言獵人下此也。
〔一一〕集解郭璞曰：「飛廉，龍雀也，鳥身鹿頭者。」索隱椎蜚廉。郭璞曰：「飛廉，龍雀也，鳥身鹿頭，象在平樂觀。」椎音直追反。
〔一二〕集解漢書音義曰：「解豸似鹿而一角。人君刑罰得中則生於朝廷，主觸不直者。可得而弄也。」索隱張揖曰：「解豸似鹿而一角。人君刑罰中則生於朝，主觸不直者，言今可得而弄也。」解音蟹。豸音丈妳反，又音丈介反。
〔一三〕集解漢書音義曰：「瑕蛤、猛氏皆獸名。」索隱格蝦蛤，鋋猛氏。孟康曰：「蝦蛤、猛氏皆獸名。」晉灼曰：「蝦蛤闕。」郭璞曰：「今蜀中有獸，狀如熊而小，毛淺有光澤，名猛氏。」說文云「鋋，小矛也」，音蟬。
〔一四〕集解郭璞曰：「騕褭，神馬，日行萬里。兩音窈嫋。封豕，大豬。」
〔一五〕索隱張揖云：「脰，頸也。」陷音苦念反，亦依字讀也。
〔一六〕索隱浸潭猶漸也。漢書作「浸淫」。或作「乘輿案節」也。潭音尋。
〔一七〕集解郭璞曰：「敻音詡盛反。」
〔一八〕集解徐廣曰：「轊音銳。一作『惠』也。」正義轊音衛。抱朴子云：「白鹿壽千歲，滿五百歲色純白也。」晉徵祥記云：「白鹿色若霜，不與他鹿為群。」
〔一九〕集解徐廣曰：「超陵赤電，電光不及，言去速也。」
〔二〇〕正義怪物，謂游梟飛虡也。張揖云：「天地四方曰宇，往古來今曰宙。」許慎云：「宙，舟輿所極也。」案：許說宙是也。
〔二一〕正義上烏繁反。文穎云：「彎，牽也。繁弱，夏后氏良弓名。左傳云『分魯公以夏后之璜，封父之繁弱』。」
〔二二〕正義文穎云：「引弓盡箭鏑為滿。以白羽羽箭，故云白羽也。」
〔二三〕集解郭璞曰：「梟，梟羊也。似人，長脣，反踵，被髮，食人。蜚虡，鹿頭龍身，神獸。櫟，梢也。」
〔二四〕集解徐廣曰：「射準的曰藝。仆音赴。」
「然後揚節而上浮，陵驚風，歷駭飆，〔一〕乘虛無，與神俱，〔二〕轔玄鶴，〔三〕亂昆雞。遒孔鸞，促鵔鸃，拂鷖鳥，捎鳳皇，〔四〕捷鴛雛，掩焦明。〔五〕
〔一〕正義飆音必遙反。爾雅云扶搖暴風，從下升上，故曰飆。
〔二〕正義張揖云：「虛無寥廓，與天通靈，言其所乘氣之高，故能出飛鳥之上而與神俱也。」
〔三〕集解徐廣曰：「轔音躪。」正義轔音吝。鶴二百六十歲則淺黑色也。
〔四〕集解漢書音義曰：「遒，秦由反。鷖，烏雞反。張云『山海經云九疑之山有五采之鳥，名曰鷖鳥』也。」正義捎，山交反。京房易傳云：「鳳皇，鴈前麟後，雞喙燕頷，蛇頸龜背，魚尾駢翼，高丈二尺。」東山經云：「其狀如鶴，五采，而首文曰經，翼文曰順，背文曰義，膺文曰仁，股文曰信。是鳥自歌自舞，雄曰鳳，雌曰皇。」
〔五〕集解焦明似鳳。索隱張揖曰：「焦明似鳳，西方鳥。」樂協圖徵曰：「焦明狀似鳳皇。」宋衷曰水鳥。正義案：長喙，疏翼，員尾，非幽閑不集，非珍物不食。
「道盡塗殫，迴車而還。招搖乎襄羊，〔一〕降集乎北紘〔二〕，率乎直指，闇乎反鄉。「道盡塗殫，迴車而還。招搖乎襄羊〔一〕，降集乎北紘，〔二〕率乎直指，闇乎反鄉。蹶石（闕）〔關〕，歷封巒，過〈支隹〉鵲，望露寒，〔三〕下棠梨，〔四〕息宜春，〔五〕西馳宣曲，濯鷁牛首，〔六〕登龍臺，〔七〕掩細柳，〔八〕觀士大夫之勤略，鈞獠者之所得獲。〔九〕徒車之所轔轢，〔一〇〕乘騎之所蹂若，〔一一〕人民之所蹈籍，與其窮極倦谻，〔一二〕驚憚慴伏，不被創刃而死者，佗佗籍籍，填阬滿谷，揜平彌澤。
〔一〕索隱消搖乎襄羊。郭璞曰「襄羊猶仿佯。」
〔二〕集解郭璞曰：「紘，維也。北方之紘曰委羽。」
〔三〕集解徐廣曰：「〈支隹〉音支。」駰案：漢書音義曰「皆甘泉宮左右觀名也」。
〔四〕集解漢書音義曰：「宮名也，在雲陽縣東南三十里。」
〔五〕正義括地志云：「宜春宮在雍州萬年縣西南三十里。」
〔六〕集解漢書音義曰：「宣曲，宮名，在昆明池西。牛首，池名，在上林苑西頭。」
〔七〕集解漢書音義曰：「觀名，在豐水西北近渭。」
〔八〕正義郭云：「觀名，在昆明南柳市。」
〔九〕集解徐廣曰：「鈞，一作『診』也。」
〔一〇〕正義轔，踐也。轢，輾也。
〔一一〕集解徐廣曰：「蹂音人久反。」
〔一二〕集解徐廣曰：「音劇。」
「於是乎游戲懈怠，置酒乎昊天之臺，〔一〕張樂乎轇輵之宇；〔二〕撞千石之鐘，立萬石之鉅；建翠華之旗，樹靈鼉之鼓〔三〕。奏陶唐氏之舞，聽葛天氏之歌，〔四〕千人唱，萬人和，山陵為之震動，〔五〕川谷為之蕩波。巴俞宋蔡，淮南于遮，〔六〕文成顛歌，〔七〕族舉遞奏，〔八〕金鼓迭起，鏗鎗鐺{鼓合}，洞心駭耳。〔九〕荊吳鄭衛之聲，韶濩武象之樂，陰淫案衍之音，鄢郢繽紛，激楚結風，〔一〇〕俳優侏儒，狄鞮之倡，〔一一〕所以娛耳目而樂心意者，麗靡爛漫於前，〔一二〕靡曼美色於後。〔一三〕
〔一〕索隱張揖云：「臺高上干皓天也。」
〔二〕集解徐廣曰：「輵音葛。」索隱郭璞云：「言曠遠深貌也。」
〔三〕集解郭璞曰：「木貫鼓中，加羽葆其上，所謂樹鼓。」
〔四〕集解漢書音義曰：「葛天氏，古帝王號也。呂氏春秋曰『葛天氏之樂，三人操牛尾，投足以歌』。」索隱張揖曰：「葛天氏，三皇君號也。呂氏春秋云『其樂三人持牛尾，投足以歌。八闋：一曰載人，二曰玄鳥，三曰遂草木，四曰奮五穀，五曰敬天常，六曰建帝功，七曰依地德，八曰總禽獸之極』。」
〔五〕集解徐廣曰：「一作『勳』。」
〔六〕集解郭璞曰：「巴西閬中有俞水，獠人居其上，皆剛勇好舞，漢高募取以平三秦。後使樂府習之，因名巴俞舞也。」漢書音義曰：「于遮，歌曲名。」索隱郭璞曰：「巴西閬中有俞水，獠人居其上，好舞。初，高祖募取以平三秦，後使樂人習之，因名巴俞舞也。」張揖曰：「禮樂記曰『宋音宴女溺志』。蔡人謳，員三人。楚詞云『吳謠蔡謳』。淮南鼓，員四人，于遮曲是其意也。」
〔七〕集解郭璞曰：「未聞也。」索隱郭璞云：「未聞。」文穎曰：「文成，遼西縣名，其縣人善歌。顛，益州顛縣，其人能作西南夷歌。顛即滇也。」
〔八〕集解徐廣曰：「舉，一作『居』。」
〔九〕集解郭璞曰：「鐺{鼓合}，鼓音。」
〔一〇〕集解郭璞曰：「激楚，歌曲也。列女傳曰『聽激楚之遺風』也。」索隱文穎曰：「激，衝激，急風也。結風，回風，回亦急風也。楚地風氣既自漂疾，然歌樂者猶復依激結之急風以為節，其樂促迅哀切也。」
〔一一〕集解徐廣曰：「韋昭云狄鞮，地名，在河內，出善倡者。」
〔一二〕索隱郭璞云：「言恣其觀也。列女傳曰『桀造爛漫之樂』。」
〔一三〕索隱張揖曰：「靡，細；曼，澤也。韓子『曼服皓齒』。」
「若夫青琴宓妃之徒，〔一〕絕殊離俗，〔二〕姣冶嫺都，〔三〕靚莊刻飭，便嬛綽約，〔四〕柔橈嬛嬛，〔五〕嫵媚姌嫋〔六〕；抴獨繭之褕袘，〔七〕眇閻易以戌削，〔八〕編姺徶〈彳屑〉，〔九〕與世殊服；芬香漚鬱，酷烈淑郁；皓齒粲爛，宜笑旳皪；〔一〇〕長眉連娟，微睇綿藐；〔一一〕色授魂與，心愉於側。〔一二〕
〔一〕集解漢書音義曰：「皆古神女名。」索隱伏儼曰：「青琴，古神女也。」如淳曰：「宓妃，伏羲女，溺死洛水，遂為洛水之神。」宓音伏。
〔二〕索隱郭璞云：「俗無雙。」
〔三〕索隱姣冶閑都。郭璞云：「姣，好也。都，雅也。」詩云：「姣人嫽兮。」方言云：「自關而東，河濟之閒，凡好或謂之姣。」音絞。說文曰：「嫺，雅也。」或作「閑」。小雅曰都，盛也。
〔四〕集解郭璞曰：「靚莊，粉白黛黑也。」
〔五〕集解徐廣曰：「音娟。」索隱郭璞曰：「柔橈嬛嬛，皆骨體耎弱長豔貌也。」廣雅云：「嬛嬛，容也。」張揖曰：「嬛嬛猶婉婉也。」
〔六〕集解徐廣曰：「姌音乃冉反。嫋音弱。」索隱嫵媚孅弱。埤蒼云：「嫵媚，悅也。」通俗文云：「頰輔謂之嫵媚。」郭璞云：「孅弱，弱貌。」埤蒼曰：「孅弱，謂容體纖細柔弱也。」
〔七〕集解徐廣曰：「抴音曳。襜褕。」索隱褕袘。張揖云：「褕，襜褕也。袘，袖也。」郭璞曰：「獨繭，一繭絲也。」埤蒼云：「袘，衣長兒也。」
〔八〕集解徐廣曰：「閻易，衣長貌。戌削，言如刻畫作之。」索隱眇閻易以恤削。郭璞曰：「閻易，衣長貌。恤削，言如刻畫作也。」
〔九〕集解郭璞曰：「衣服婆娑貌。」正義媥，白眠反。姺音先。徶音白結反。〈彳屑〉音屑。
〔一〇〕索隱郭璞曰：「鮮明貌也。」楚詞曰：「美人皓齒〔嫮〕以姱。」又曰：「娥眉笑以旳皪。」皪音礫也。
〔一一〕索隱郭璞曰：「連娟，眉曲細也。綿藐，遠視貌也。」娟音一全反。睇，大計反。藐音邈。
〔一二〕索隱張揖曰：「彼色來授我，我魂往與接也。」愉音踰，往也。愉，悅也。二義並通也。
「於是酒中樂酣，天子芒然而思，似若有亡。曰：『嗟乎，此泰奢侈！朕以覽聽餘「於是酒中樂酣，天子芒然而思，似若有亡。曰：『嗟乎，此泰奢侈！朕以覽聽餘閒，無事棄日，順天道以殺伐，時休息於此，恐後世靡麗，遂往而不反，非所以為繼嗣創業垂統也。』於是乃解酒罷獵，而命有司曰：『地可以墾辟，悉為農郊，以贍萌隸；隤牆填塹，使山澤之民得至焉。實陂池而勿禁，〔一〕虛宮觀而勿仞。〔二〕發倉廩以振貧窮，補不足，恤鰥寡，存孤獨。出德號，省刑罰，改制度，易服色，更正朔，與天下為始。』
〔一〕正義實，滿也。言人滿陂池，任采捕所取也。
〔二〕正義仞音刃，亦滿也。言離宮別館勿令人居止，並廢罷也。
「於是歷吉日以齊戒，襲朝衣，乘法駕，建華旗，鳴玉鸞，游乎六藝之囿，〔一〕騖乎仁義之塗，覽觀春秋之林，〔二〕射貍首，兼騶虞，〔三〕弋玄鶴，建干戚，載雲〈皿干〉，〔四〕揜群雅，〔五〕悲伐檀，〔六〕樂樂胥，〔七〕修容乎禮園，〔八〕翱翔乎書圃〔九〕，述易道，〔一〇〕放怪獸，〔一一〕登明堂，坐清廟，〔一二〕恣群臣，奏得失，四海之內，靡不受獲。〔一三〕於斯之時，天下大說，嚮風而聽，隨流而化，喟然〔一四〕興道而遷義，刑錯而不用，德隆乎三皇，功羨於五帝。〔一五〕若此，故獵乃可喜也。
〔一〕正義六藝，云言田獵訖，則遍遊六藝，而疾驅於仁義之道也。
〔二〕集解郭璞曰：「春秋所以觀成敗，明善惡者。」
〔三〕集解禮射義曰：「天子以騶虞為節，諸侯以貍首為節。騶虞者，樂官備也。貍首者，樂會時也。」
〔四〕索隱張揖云：「〈皿干〉，畢也。」文穎曰：「即天畢，星名。前有九旒雲〈皿干〉之車。」案：說者以雲〈皿干〉為旌旗，非也。且案中朝鹵簿圖云「雲〈皿干〉駕駟」，不兼言九旒，〈皿干〉車與九旒車別。
〔五〕集解漢書音義曰：「大雅、小雅也。」索隱揜，捕也。張揖曰：「詩小雅之材七十四人，大雅之材三十一人，故曰群雅也。言雲〈皿干〉載之於車，以捕群雅之士。」
〔六〕索隱張揖曰：「其詩刺賢者不遇明主也。」
〔七〕索隱毛詩云「君子樂胥，受天之祜」。言王者樂得賢材之人，使之在位，故天與之福祿也。胥音先呂反。
〔八〕正義禮所以自修飾整威儀也。
〔九〕正義尚書所以明帝王君臣之道也。
〔一〇〕正義易所以絜靜微妙，上辨二儀陰陽，中知人事，下明地理也。言田獵乃射訖，又歷涉六經之要也。
〔一一〕正義張揖云：「苑中奇怪之獸，不復獵也。」
〔一二〕正義明堂有五帝廟，故言「清廟」，王者朝諸侯之處。
〔一三〕正義言天下之人無不受恩惠。
〔一四〕索隱喟，漢書作「芔」，音許貴反。
〔一五〕索隱司馬彪云：「羨，溢也。」音怡戰反。
「若夫終日暴露馳騁，勞神苦形，罷車馬之用，抏士卒之精，〔一〕費府庫之財，而無德厚之恩，務在獨樂，不顧眾庶，忘國家之政，而貪雉兔之獲，則仁者不由也。從此觀之，齊楚之事，豈不哀哉！地方不過千里，而囿居九百，是草木不得墾辟，而民無所食也。夫以諸侯之細，而樂萬乘之所侈，僕恐百姓之被其尤也。」
〔一〕索隱抏音五官反。
於是二子愀然〔一〕改容，超若自失，逡巡避席曰：「鄙人固陋，不知忌諱，乃今日見教，謹聞命矣。」
〔一〕索隱郭璞云：「變色貌。」音作酉反。
賦奏，天子以為郎。無是公言天子上林廣大，山谷水泉萬物，乃子虛言楚雲夢所有甚眾，侈靡過其實，且非義理所尚，故刪取其要，歸正道而論之。〔一〕
〔一〕索隱大顏云：「不取其夸奢靡麗之論，唯取終篇歸於正道耳。」小顏云：「刪要，非謂削除其詞，而說者謂此賦已經史家刊剟，失之也。」
相如為郎數歲，會唐蒙使略通〔一〕夜郎西僰中，〔二〕發巴蜀〔三〕吏卒千人，郡又多為發轉漕萬餘人，用興法〔四〕誅其渠帥，巴蜀民大驚恐。上聞之，乃使相如責唐蒙，因喻告巴蜀民以非上意。檄曰：
〔一〕索隱張揖曰：「蒙，故鄱陽令，今為郎中，使行略取之。」
〔二〕集解徐廣曰：「羌之別種也。音扶逼反。」索隱夜郎、僰中，文穎曰皆西〔南〕夷。後以為夜郎屬牂柯，僰屬犍為。音步北反。
〔三〕索隱案：巴、蜀，二郡名。
〔四〕集解漢書曰「用軍興法」也。
告巴蜀太守：蠻夷自擅不討之日久矣，時侵犯邊境，勞士大夫。陛下即位，存撫天下，輯安中國。然後興師出兵，北征匈奴，單于怖駭，交臂受事，詘膝請和。康居西域，重譯請朝，稽首來享。移師東指，閩越相誅。右弔番禺，太子入朝。〔一〕南夷之君，西僰之長，常效貢職，不敢怠墮，延頸舉踵，喁喁然〔二〕皆爭歸義，欲為臣妾，道里遼遠，山川阻深，不能自致。夫不順者已誅，而為善者未賞，故遣中郎將往賓之，〔三〕發巴蜀士民各五百人，以奉幣帛，衛使者不然，靡有兵革之事，戰鬥之患。今聞其乃發軍興制，〔四〕驚懼子弟，憂患長老，郡又擅為轉粟運輸，皆非陛下之意也。當行者或亡逃自賊殺，亦非人臣之節也。
〔一〕索隱文穎曰：「番禺，南海郡理也。弔，至也。東伐閩越，後至番禺，故言右至也。」案：姚氏弔讀如字。小顏云「兩國相伐，漢發兵救之，令弔番禺，故遣太子入朝，弔非至也」。
〔二〕正義喁，五恭反，口向上也。
〔三〕索隱賈逵云：「賓，伏也。」
〔四〕索隱張揖曰：「發三軍之眾也。興制，謂起軍法制也。」案：唐蒙為使，而用軍興法制也。
夫邊郡之士，聞烽舉燧燔，〔一〕皆攝弓〔二〕而馳，荷兵而走，流汗相屬，唯恐居後，觸白刃，冒流矢，義不反顧，計不旋踵，人懷怒心，如報私讎。彼豈樂死惡生，非編列之民，而與巴蜀異主哉？計深慮遠，急國家之難，而樂盡人臣之道也。故有剖符之封，析珪〔三〕而爵，位為通侯，居列東第，〔四〕終則遺顯號於後世，傳土地於子孫，行事甚忠敬，居位甚安佚，名聲施於無窮，功烈著而不滅。是以賢人君子，肝腦塗中原，膏液潤野草而不辭也。今奉幣役至南夷，即自賊殺，或亡逃抵誅，身死無名，謚為至愚，恥及父母，為天下笑。人之度量相越，豈不遠哉！然此非獨行者之罪也，父兄之教不先，子弟之率不謹也；寡廉鮮恥，而俗不長厚也。其被刑戮，不亦宜乎！
〔一〕集解漢書音義曰：「烽如覆米{竹奥}，縣著桔槔頭，有寇則舉之。燧，積薪，有寇則燔然之。」索隱烽燧。韋昭曰：「烽，束草置之長木之端，如挈皋，見敵則燒舉之。燧者，積薪，有難則焚之。烽主晝，燧主夜。」字林云：「{竹奥}，漉米籔也，音一六反。」又纂要云：「{竹奥}，淅箕也。」此注是孟康說。
〔二〕索隱上音奴頰反。
〔三〕索隱如淳曰：「析，中分也。白藏天子，青在諸侯也。」
〔四〕索隱列甲第在帝城東，故云東第也。
陛下患使者有司之若彼，悼不肖愚民之如此，故遣信使曉喻百姓以發卒之事，因數之以不忠死亡之罪，讓三老孝弟以不教誨之過。方今田時，重煩百姓，〔一〕已親見近縣，恐遠所谿谷山澤之民不遍聞，檄到，亟下縣道，〔二〕使咸知陛下之意，唯毋忽也。
〔一〕索隱重猶難也。
〔二〕集解漢書百官表曰：「縣有蠻夷曰道。」索隱亟音紀力反。亟，急也。
相如還報。唐蒙已略通夜郎，因通西南夷道，發巴、蜀、廣漢卒，作者數萬人。治道二歲，道不成，士卒多物故，費以巨萬計。〔一〕蜀民及漢用事者〔二〕多言其不便。是時邛筰之君長〔三〕聞南夷與漢通，得賞賜多，多欲願為內臣妾，請吏，比南夷。〔四〕天子問相如，相如曰：「邛、筰、冉、駹者近蜀，道亦易通，秦時嘗通為郡縣，至漢興而罷。今誠復通，為置郡縣，愈於南夷。」〔五〕天子以為然，乃拜相如為中郎將，〔六〕建節往使。副使王然于、壺充國、〔七〕呂越人馳四乘之傳，因巴蜀吏幣物以賂西夷。至蜀，蜀太守以下郊迎，縣令負弩矢先驅，〔八〕蜀人以為寵。〔九〕於是卓王孫、臨邛諸公皆因門下獻牛酒以交驩。卓王孫喟然而歎，自以得使女尚司馬長卿晚，〔一〇〕而厚分與其女財，與男等同。司馬長卿便略定西夷，邛、筰、冉、駹、斯榆〔一一〕之君皆請為內臣。除邊關，關益斥，〔一二〕西至沬、若水，〔一三〕南至牂柯為徼，〔一四〕通零關道，〔一五〕橋孫水〔一六〕以通邛都。〔一七〕還報天子，天子大說。
〔一〕索隱案：巨萬猶萬萬也。案：數有大小二法。張揖曰「算法萬萬為億」，是大數也。鬻子曰「十萬為億」，是小數也。
〔二〕索隱案：謂公孫弘也。
〔三〕索隱邛笮之君長。文穎曰：「邛者，今為邛都縣；笮者，今為定笮縣：皆屬越嶲郡。」
〔四〕索隱謂請置漢吏，與南夷為比例也。
〔五〕索隱張揖曰：「愈，差也。」又云：「愈猶勝也。」晉灼曰：「南夷謂犍為、牂柯也。西夷謂越嶲、益州。」
〔六〕索隱張揖曰：「秩四百石，五歲遷補大縣令。」
〔七〕索隱案：漢書公卿表太初元年為鴻臚卿也。
〔八〕索隱案：亭吏二人，弩矢合是亭長負之；令縣令自負矢，則亭長當負弩也。且負弩亦守宰無定，或隨輕重耳。案：霍去病出擊匈奴，河東太守郊迎負弩。又魏公子救趙擊秦，秦軍解去，平原君負韊矢迎公子於界上。
〔九〕索隱蜀以為寵。華陽國志云：「蜀大城北十里有升仙橋，有送客觀也。相如初入長安，題其門云『不乘赤車駟馬，不過汝下』也。」
〔一〇〕索隱小顏云：「尚猶配也。」本或作「當」也。
〔一一〕索隱斯，鄭氏音曳。張揖云「斯俞，國也」。案：今斯讀如字，益郡耆舊傳謂之「斯臾」。華陽國志邛都縣有四部，斯臾一也。
〔一二〕索隱張揖曰：「斥，廣也。」
〔一三〕索隱張揖曰：「沬水出蜀廣平徼外，與青衣水合也。若水出旄牛徼外，至僰道入江。」華陽國志漢嘉縣有沬水。音妹，又音末。
〔一四〕索隱張揖曰：「徼，塞也。以木柵水為蠻夷界。」
〔一五〕集解徐廣曰：「越嶲有零關縣。」
〔一六〕集解韋昭曰：「為孫水作橋。」
〔一七〕索隱橋孫水通笮。韋昭曰：「為孫水作橋也。」案：華陽國志云「相如卒開僰道通南夷，置越嶲郡。韓說開益州，唐蒙開牂柯，斬筰王首，置牂柯郡」也。
相如使時，蜀長老多言通西南夷不為用，唯大臣亦以為然。相如欲諫，業已建之，〔一〕不敢，乃著書，籍以蜀父老為辭，而己詰難之，以風天子，且因宣其使指，令百姓知天子之意。其辭曰：
〔一〕索隱案：業者，本也。謂本由相如立此事也。
漢興七十有八載，〔一〕德茂存乎六世，〔二〕威武紛紜，湛恩〔三〕汪濊，群生澍濡，洋溢乎方外。於是乃命使西征，隨流而攘，〔四〕風之所被，罔不披靡。因朝冉從駹，定筰存邛，略斯榆，舉苞滿，〔五〕結軼〔六〕還轅，東鄉將報，至于蜀都。
〔一〕集解徐廣曰：「元光六年也。」
〔二〕正義高祖、惠帝、高后、孝文、孝景、孝武。
〔三〕索隱韋昭云：「上音沈。」
〔四〕索隱攘，卻也，汝羊反。
〔五〕索隱服虔云：「夷種也。」「滿」字或作「蒲」也。
〔六〕索隱下音轍。漢書作「軌」。張揖云「結，屈也」。
耆老大夫薦紳先生之徒二十有七人，儼然造焉。辭畢，因進曰：「蓋聞天子之於夷狄也，其義羈縻〔一〕勿絕而已。今罷三郡之士，通夜郎之塗，三年於茲，而功不竟，士卒勞倦，萬民不贍，今又接以西夷，百姓力屈，恐不能卒業，此亦使者之累也，竊為左右患之。且夫邛、筰、西僰之與中國並也，歷年茲多，不可記已。仁者不以德來，彊者不以力并，意者其殆不可乎！今割齊民以附夷狄，弊所恃以事無用，鄙人固陋，不識所謂。」
〔一〕索隱案：羈，馬絡頭也。縻，牛韁也。漢官儀「馬云羈，牛云縻」。言制四夷如牛馬之受羈縻也。
使者曰：「烏謂此邪？必若所云，則是蜀不變服而巴不化俗也。余尚惡聞若說。〔一〕然斯事體大，固非觀者之所覯也。余之行急，其詳不可得聞已，請為大夫粗陳其略。
〔一〕索隱張揖曰：「惡聞若曹之言也。」包愷音一故反。又音烏。烏者，安也。
「蓋世必有非常之人，然後有非常之事；有非常之事，然後有非常之功。非常者，固常〔人〕之所異也。〔一〕故曰非常之原，黎民懼焉；〔二〕及臻厥成，天下晏如也。
〔一〕索隱案：常人見之以為異。
〔二〕索隱張揖曰：「非常之事，其本難知，眾人懼也。」
「昔者鴻水浡出，氾濫衍溢，民人登降移徙，陭〈阝區〉而不安。夏后氏戚之，乃堙鴻水，決江疏河，漉沈贍菑，〔一〕東歸之於海，而天下永寧。當斯之勤，豈唯民哉。〔二〕心煩於慮而身親其勞，躬胝無胈，膚不生毛。〔三〕故休烈顯乎無窮，聲稱浹乎于茲。
〔一〕集解徐廣曰：「漉，一作『灑』。」索隱漉沈澹菑。漉音鹿。菑音災。漢書作「澌沈澹灾」，解者云「澌作『灑』，灑，分也，音所綺反。澹，安；沈，深也。澹音徒暫反」。
〔二〕索隱案：謂非獨人勤，禹亦親其勞也。
〔三〕集解徐廣曰：「胝音竹移反。胈，踵也。一作『腠』，音湊。膚，理也。胈音魃。」索隱躬奏胝無胈。張揖曰：「奏，作『戚』。躬，體也。戚，腠理也。」韋昭曰：「胈，其中小毛也。」胝音丁私反。莊子云「禹腓無胈，脛不生毛」。李頤云「胈，白肉也，音蒲末反」。
「且夫賢君之踐位也。豈特委瑣握，〔一〕拘文牽俗，循誦習傳，當世取說云爾哉！必將崇論閎議，創業垂統，為萬世規。故馳騖乎兼容并包，而勤思乎參天貳地。〔二〕且詩不云乎：『普天之下，莫非王土；率土之濱，莫非王臣。』〔三〕是以六合之內，八方之外，浸潯〔四〕衍溢，懷生之物有不浸潤於澤者，賢君恥之。今封疆之內，冠帶之倫，咸獲嘉祉，靡有闕遺矣。而夷狄殊俗之國，遼絕異黨之地，舟輿不通，人跡罕至，政教未加，流風猶微。內之則犯義侵禮於邊境，外之則邪行橫作，放弒其上。君臣易位，尊卑失序，父兄不辜，幼孤為奴，係纍號泣，內嚮而怨，曰『蓋聞中國有至仁焉，德洋而恩普，物靡不得其所，今獨曷為遺己』。舉踵思慕，若枯旱之望雨。盭夫為之垂涕，〔五〕況乎上聖，又惡能已？故北出師以討彊胡，南馳使以誚勁越。四面風德，二方之君〔六〕鱗集仰流，願得受號者以億計。故乃關沬、若，〔七〕徼牂柯，鏤零山，梁孫原。創道德之塗，垂仁義之統。將博恩廣施，遠撫長駕，使疏逖不閉，〔八〕阻深闇昧〔九〕得耀乎光明，以偃甲兵於此，而息誅伐於彼。遐邇一體，中外提福，〔一〇〕不亦康乎？夫拯民於沈溺，奉至尊之休德，反衰世之陵遲，繼周氏之絕業，斯乃天子之急務也。百姓雖勞，又惡可以已哉？
〔一〕索隱孔文祥云：「委璅，細碎。握，局促也。」
〔二〕索隱案：天子比德於地，是貳地也。與己并天為三，是參天也。故禮曰「天子與天地參」是也。
〔三〕集解毛詩傳曰：「濱，涯也。」
〔四〕索隱浸淫。案：浸淫猶漸浸。
〔五〕集解徐廣曰：「盭音戾。」索隱張揖曰：「很戾之夫也。」字或作「戾」。盭，古「戾」字。
〔六〕索隱謂西夷邛、僰，南夷牂柯、夜郎也。
〔七〕集解漢書音義曰：「以沬、若水為關。」
〔八〕索隱逖，遠。言其疏遠者不被閉絕也。
〔九〕索隱曶爽闇昧。三蒼云：「曶爽，早朝也。曶音昧。」案：字林又音忽。
〔一〇〕集解徐廣曰：「提，一作『禔』，音支。」索隱禔福。說文云：「禔，安也。」市支反。
「且夫王事固未有不始於憂勤，而終於佚樂者也。然則受命之符，合在於此矣。〔一〕方將增泰山之封，加梁父之事，鳴和鸞，揚樂頌，上咸五，下登三。〔二〕觀者未睹指，聽者未聞音，猶鷦明已翔乎寥廓，而羅者猶視乎藪澤。悲夫！」
〔一〕索隱張揖云：「在於憂勤佚樂之中也。」
〔二〕集解徐廣曰：「咸，一作『函』。」駰案：韋昭曰「咸同於五帝，登三王之上」。索隱上減五，下登三。李奇曰：「五帝之德，漢比為減；三王之德，漢出其上：故云『減五登三』也。」虞憙志林云：「相如欲減五帝之一，以漢盈之。然以漢為五帝之數，自然是登於三王之上也。」今本「減」或作「咸」，是韋昭之說也。
於是諸大夫芒然喪其所懷來而失厥所以進，喟然並稱曰：「允哉漢德，此鄙人之所願聞也。百姓雖怠，請以身先之。」敞罔靡徙，〔一〕因遷延而辭避。
〔一〕索隱案：敞罔，失容也。靡徙，失正也。
其後人有上書言相如使時受金，失官。居歲餘，復召為郎。
相如口吃而善著書。常有消渴疾。與卓氏婚，饒於財。其進仕宦，未嘗肯與公卿國家之事，稱病閒居，不慕官爵。常從上至長楊獵，〔一〕是時天子方好自擊熊彘，馳逐野獸，相如上疏諫之。其辭曰：
〔一〕正義括地志云：「秦長楊宮在雍州盩厔縣東南三里。上起以宮，內有長楊樹，以為名。」
臣聞物有同類而殊能者，故力稱烏獲，〔一〕捷言慶忌〔二〕，勇期賁、育。〔三〕臣之愚，竊以為人誠有之，獸亦宜然。今陛下好陵阻險，射猛獸，卒然〔四〕遇軼材之獸，駭不存之地，〔五〕犯屬車之清塵，〔六〕輿不及還轅，人不暇施巧，雖有烏獲、逢蒙之伎，力不得用，〔七〕枯木朽株盡為害矣。是胡越起於轂下，而羌夷接軫也，豈不殆哉！雖萬全無患，然本非天子之所宜近也。
〔一〕索隱張揖曰：「秦武王力士，舉龍文鼎者也。」
〔二〕索隱張揖曰：「吳王僚之子」
〔三〕正義賁音奔。孟賁，古之勇士，水行不避蛟龍，陸行不避豺狼，發怒吐氣，聲音動天。夏育，亦古之猛士也。
〔四〕索隱猝然。廣雅云：「猝，暴也，音倉兀反。」
〔五〕索隱謂所不慮而猛獸駭發也。
〔六〕集解蔡邕曰：「古者諸侯貳車九乘，秦滅九國，兼其車服，故大駕屬車八十一乘。」
〔七〕集解吳越春秋曰：「羿傳射於逢蒙。」索隱孟子云「逢蒙學射於羿，盡羿之道」也。
且夫清道而後行，中路而後馳，猶時有銜橛之變，〔一〕而況涉乎蓬蒿，馳乎丘墳，前有利獸之樂而內無存變之意，其為禍也不亦難矣！夫輕萬乘之重不以為安，而樂出於萬有一危之塗以為娛，臣竊為陛下不取也。
〔一〕集解徐廣曰：「橛音巨月反。鉤逆者謂之橛矣。」索隱銜橛之變。張揖曰：「銜，馬勒銜也。橛，騑馬口長銜也。」周遷輿服志云：「鉤逆上者為橛。橛在銜中，以鐵為之，大如雞子。」鹽鐵論云：「無銜橛而禦捍馬。」橛音巨月反。
蓋明者遠見於未萌而智者避危於無形，禍固多藏於隱微而發於人之所忽者也。故鄙諺曰「家累千金，坐不垂堂」。〔一〕此言雖小，可以喻大。臣願陛下之留意幸察。
〔一〕索隱張揖云：「畏簷瓦墮中人。」樂產云：「垂，邊也。恐墮墜（之）也。」
上善之。還過宜春宮，〔一〕相如奏賦以哀二世行失也。其辭曰：
〔一〕正義括地志：「秦宜春宮在雍州萬年縣西南三十里。宜春苑在宮之東，杜之南。始皇本紀云葬二世杜南宜春苑中。」案：今宜春宮見二世陵，故作賦以哀也。
登陂阤〔一〕之長阪兮，坌入〔二〕曾宮之嵯峨。臨曲江之隑州兮，〔三〕望南山之參差。巖巖深山之谾谾兮，〔四〕通谷豁兮谽。〔五〕汩淢噏〔六〕習以永逝兮，注平皋之廣衍。觀眾樹之塕薆兮，〔七〕覽竹林之榛榛。東馳土山兮，北揭石瀨。〔八〕彌節容與兮，〔九〕歷弔二世。持身不謹兮，亡國失埶。信讒不寤兮，宗廟滅絕。嗚呼哀哉！操行之不得兮，墳墓蕪穢而不脩兮，魂無歸而不食。敻邈絕而不齊兮，彌久遠而愈佅。精罔閬而飛揚兮，拾九天而永逝。〔一〇〕嗚呼哀哉！
〔一〕索隱登陂陀。陂音普何反。陀音徒何反。
〔二〕集解漢書音義曰：「坌，並也。」索隱上音步反。
〔三〕集解漢書音義曰：「隑，長也。苑中有曲江之象，泉中有長洲也。」索隱案：隑音祈。隑即碕，謂曲岸頭也。張揖曰：「隑，長也。苑中有曲江之象，中有長州，又有宮閣路，謂之曲江，在杜陵西北五里。」又三輔舊事云「樂游原在北」是也。
〔四〕集解徐廣曰：「谾音力工反。」索隱谾音苦江反。晉灼曰：「音籠，古『豅』字。」蕭該云：「谾，或作『豅』，長大貌也。」
〔五〕索隱音呼加反。
〔六〕索隱上音于筆反。淢音域，疾貌也。噏音許及反。漢書作「靸」，靸，輕舉意也。
〔七〕索隱薆音薆，謂隱也。
〔八〕索隱說文云：「瀨，水流沙上也。」
〔九〕索隱容與，游戲貌也。
〔一〇〕正義太玄經云：「九天謂一為中天，二為羨天，三為從天，四為更天，五為晬天，六為廓天，七為減天，八為沈天，九為成天。」
相如拜為孝文園令。〔一〕天子既美子虛之事，相如見上好僊道，因曰：「上林之事未足美也，尚有靡者。臣嘗為大人賦，未就，請具而奏之。」相如以為列僊之傳居山澤閒，〔二〕形容甚臞，〔三〕此非帝王之僊意也，乃遂就大人賦。其辭曰：
〔一〕索隱百官志云「陵園令，六百石，掌案行掃除」也。
〔二〕索隱列仙之傳居山澤。案：傳者，謂相傳以列仙居山澤閒，音持全反。小顏及劉氏並作「儒」。儒，柔也，術士之稱，非。
〔三〕集解徐廣曰：「臞，瘦也。」索隱韋昭曰：「臞，瘠也。」舍人云：「臞，瘦也。」文子云：「堯臞瘦。」音巨俱反。
世有大人〔一〕兮，在于中州。宅彌萬里兮，曾不足以少留。悲世俗之迫隘兮，〔二〕朅輕舉而遠遊。垂絳幡之素蜺兮，載雲氣而上浮。建格澤之長竿兮，總光耀之采旄。〔三〕垂旬始以為幓兮，抴彗星而為髾。〔四〕掉指橋以偃蹇兮，〔五〕又旖旎以招搖。攬欃槍以為旌兮，〔六〕靡屈虹而為綢。〔七〕紅杳渺以眩湣兮，〔八〕猋風涌而雲浮。駕應龍象輿之蠖略逶麗兮，驂赤螭青虯之虯蟉蜿蜒。低卬夭蟜据以驕驁兮，〔九〕詘折隆窮蠼以連卷〔一〇〕沛艾赳螑仡以佁儗兮，〔一一〕放散畔岸驤以孱顏。〔一二〕跮踱輵轄容以委麗兮，綢繆偃蹇怵以梁倚。〔一三〕糾蓼叫奡蹋以艐路兮，〔一四〕蔑蒙踊躍騰而狂趡。〔一五〕蒞颯卉翕熛至電過兮，煥然霧除，霍然雲消。
〔一〕索隱張揖云：「喻天子。」向秀云：「聖人在位，謂之大人。」張華云：「相如作遠遊之體，以大人賦之也。」
〔二〕索隱如淳曰：「武帝云『誠得如黃帝，去妻子如脫屣』，是悲世俗迫隘也。」
〔三〕集解漢書音義曰：「格澤之氣如炎火狀，黃白色，起地上至天，以此氣為竿。旄，葆也，總，係也。係光耀之氣於長竿，以為葆者。」
〔四〕集解漢書音義曰：「旬始氣如雄雞，縣於葆下以為旒也。髾，燕尾也。抴彗星，綴著旒以為燕尾。」
〔五〕集解漢書音義曰：「指橋，隨風指靡。」索隱棹音徒弔反。指音居桀反。橋音矯。張揖曰：「指矯，隨風指靡。偃蹇，高貌。」應劭云：「旌旗屈撓之貌。」
〔六〕正義天官書云：「天欃長四丈，末銳。天槍長數丈，兩頭銳，其形類彗也。」
〔七〕集解漢書音義曰：「綢，韜也。以斷虹為旌杠之韜。」索隱綢音籌，或音韜。屈虹，斷虹也。
〔八〕集解漢書音義曰：「旬始，屈虹，氣色。紅杳渺，眩湣，闇冥無光也。」索隱紅杳眇以泫湣。蘇林曰：「泫音炫。湣音妤。」晉灼曰：「紅，赤色貌。杳眇，深遠；泫湣，混合也。」紅，或作「虹」也。
〔九〕索隱張揖曰：「据，直項也。驕驁，縱恣也。」据音據。驕音居召反。驁音五到反。
〔一〇〕索隱躩以連卷。韋昭曰：「龍之形貌也。」躩音起碧反。連卷音輦卷也。
〔一一〕集解漢書音義曰：「赳螑，申頸低卬也。佁儗，不前也。」索隱孟康曰：「赳螑，申頸低頭。」張揖曰；「赳螑，牙跳也。」赳音居幼反。螑音許救反。張揖曰；「仡，舉頭也。佁儗，不前也。」佁音敕吏反。儗音魚吏反也。
〔一二〕索隱服虔曰：「馬仰頭，其口開，正孱顏也。」韋昭曰：「顏音吾板反。」詩云「兩服上驤」，注云「驤，馬」是也。
〔一三〕集解徐廣曰：「跮踱，乍前乍卻也。跮音丑栗反。踱音敕略反。輵，烏葛反。轄音曷。綢，一作『雕』。音他略反。」駰案：漢書音義曰「怵，走也。梁倚，相著也」。索隱跮踱輵磍。張揖曰：「跮踱，疾行貌。輵磍，前卻也。」跮音褚栗反。踱音褚略反。輵音烏葛反。磍音曷。蜩蟉偃蹇。蜩音徒弔反。蟉音敕弔反。張揖曰：「偃蹇，卻距也。」廣雅曰：「偃蹇，夭矯之貌。」張揖曰：「怵，奔走。梁倚，相著。」韋昭曰：「音笞略反。相如傳云『倏遠去』，，視也。」
〔一四〕集解徐廣曰：「艐音介，至也。」索隱蓼音了。奡音五到反。小顏云：「叫奡，高舉貌。」踏音徒答反。艐音屆。三倉云：「踏，著地。」孫炎云：「艐，古『界』字也。」
〔一五〕集解漢書音義曰：「蔑蒙，飛揚也。趡，走。」索蒙。張揖曰：「蒙，飛揚也。趡，走貌。」
邪絕少陽而登太陰兮，與真人乎相求。〔一〕互折窈窕以右轉兮，橫厲飛泉以正東。〔二〕悉徵靈圉而選之兮，部乘眾神於瑤光。〔三〕使五帝先導兮，〔四〕反太一而從陵陽。〔五〕左玄冥而右含雷兮，〔六〕前陸離而後潏湟。〔七〕廝征伯僑〔八〕而役羨門兮，〔九〕屬岐伯使尚方。〔一〇〕祝融驚而蹕御兮，〔一一〕清雰氣而後行。屯余車其萬乘兮，綷雲蓋而樹華旗。〔一二〕使句芒其將行兮，〔一三〕吾欲往乎南嬉。
〔一〕集解漢書音義曰：「少陽，東極；太陰，北極。邪度，東極而升北極者也。
〔二〕正義厲，渡也。張云：「飛泉，谷也，在崑崙山西南。」
〔三〕集解漢書音義曰：「搖光，北斗杓頭第一星。」
〔四〕正義遵，導。應云「五帝，五畤，帝太皓之屬也」。
〔五〕集解漢書音義曰：「仙人陵陽子明也。」正義天官書云：「中官天極星，其一明者，太一常居也。」列仙傳云：「子明於沛銍縣旋溪釣得白龍，放之，後白龍來迎子明去，止陵陽山上百餘年，遂得仙也。」
〔六〕集解漢書音義曰：「含雷，黔嬴也，天上造化神名也。或曰水神。」
〔七〕集解漢書音義曰：「皆神名。」
〔八〕集解徐廣曰：「燕人也，形解而仙也。」索隱應劭曰：「冢，役也。」張揖曰：「王子喬也。」漢書郊祀志作「正伯僑」，此當別人，恐非王子喬也。
〔九〕正義張云：「羨門，碣石山上仙人羨門高也。」
〔一〇〕集解徐廣曰：「岐伯，黃帝臣。」駰案：漢書音義曰「尚，主也。岐伯，黃帝太醫，屬使主方藥」。
〔一一〕正義張云：「祝融，南方炎帝之佐也。獸身人面，乘兩龍，應火正也。火正祝融警蹕清氛氣也。」
〔一二〕索隱綷音祖內反。如淳曰：「綷，合也。合五綵雲為蓋也。」
〔一三〕正義張云：「句芒，東方青帝之佐也。鳥身人面，乘兩龍。」顏云：「將行，領從者也。」
歷唐堯於崇山兮，過虞舜於九疑。〔一〕紛湛湛〔二〕其差錯兮，雜遝膠葛〔三〕以方馳。騷擾衝蓯〔四〕其相紛挐兮，滂濞泱軋灑以林離。鑽羅列聚叢以蘢茸兮，衍曼流爛壇以陸離。〔五〕徑入雷室之砰磷鬱律兮，洞出鬼谷之崫礨嵬。〔六〕遍覽八紘而觀四荒兮，朅渡九江而越五河。〔七〕經營炎火而浮弱水兮，〔八〕杭絕浮渚而涉流沙。〔九〕奄息總極氾濫水嬉兮，〔一〇〕使靈媧鼓瑟而舞馮夷。〔一一〕時若薆薆將混濁兮，召屏翳〔一二〕誅風伯〔一三〕而刑雨師。〔一四〕西望崑崙〔一五〕之軋沕洸忽兮，直徑馳乎三危。〔一六〕排閶闔而入帝宮兮，〔一七〕載玉女而與之歸。〔一八〕舒閬風而搖集兮，〔一九〕亢烏騰而一止。〔二〇〕低回陰山翔以紆曲兮，〔二一〕吾乃今目睹西王母曤然白首。〔二二〕載勝而穴處兮，〔二三〕亦幸有三足烏為之使。〔二四〕必長生若此而不死兮，雖濟萬世不足以喜。
〔一〕正義張云：「崇山，狄山也。海外經云『狄山，帝堯葬其陽』。九疑山，零陵營道縣，舜所葬處。」
〔二〕索隱音徒感反。
〔三〕索隱膠輵。廣雅云：「膠輵，驅馳也。」
〔四〕索隱上昌勇反，下息冗反。
〔五〕集解徐廣曰：「壇音坦。」
〔六〕集解漢書音義曰：「鬼谷在北辰下，眾鬼之所聚也。楚辭曰『贅鬼谷于北辰』也。」正義，口骨反。礨音力罪反。嵬音烏迴反。音回。張云：「崫礨嵬，不平也。」
〔七〕正義顏云：「五色之河也。仙經云紫、碧、絳、青、黃之河也。」
〔八〕正義姚丞云：「大荒西經云崑崙之丘，其外有炎火之山，投物輒然。」括地志云：「弱水有二原，俱出女國北阿傉達山，南流會于國北，又南歷國北，東去一里，深丈餘，闊六十步，非乘舟不可濟，流入海。阿傉達山一名崑崙山，其山為天柱，在雍州西南一萬五千三百七十里。」又云：「弱水在甘州張掖縣南山下也。」
〔九〕集解漢書音義曰：「杭，船也。絕，渡也。浮渚，流沙中渚也。」
〔一〇〕集解漢書音義曰：「總極，蔥領山也，在西域中也。」
〔一一〕集解徐廣曰：「媧，一作『貽』。」駰案：漢書音義曰「靈媧，女媧也。馮夷，河伯字也。淮南子曰『馮夷得道，以潛大川』」。正義姓馮名夷，以庚日溺死。河常以庚日好溺死人。
〔一二〕正義應云：「屏翳，天神使也。」韋云：「雷師也。」
〔一三〕正義張云：「風伯字飛廉。」
〔一四〕正義沙州有雨師祠。
〔一五〕正義張云：「海內經云崑崙去中國五萬里，天帝之下都也。其山廣袤百里，高八萬仞，增城九重，面九井，以玉為檻，旁有五門，開明獸守之。」括地志云：「崑崙在肅州酒泉縣南八十里。十六國春秋後魏昭成帝建國十年，涼張駿酒泉太守馬岌上言：『酒泉南山即崑崙之體，周穆王見西王母，樂而忘歸，即謂此山。有石室，王母堂，珠璣鏤飾，煥若神宮。』又刪丹西河名云弱水，禹貢崑崙在臨羌之西，即此明矣。」括地志云：「又阿傉達山亦名建末達山，亦名崑崙山。恆河出其南吐師子口，經天竺入達山。媯水今名為滸海，出於崑崙西北隅吐馬口，經安息、大夏國入西海。黃河出東北隅吐牛口，東北流經濫澤，潛出大積石山，至華山北，東入海。其三河去山入海各三萬里。此謂大崑崙，肅州謂小崑崙也。禹本紀云『河出崑崙二千五百餘里，日月所相隱避為光明也』。」
〔一六〕集解三危，山名也。正義括地志云：「三危山在沙州東南三十里。」
〔一七〕正義韋昭云：「閶闔，天門也。淮南子曰『西方曰西極之山，閶闔之門』。」
〔一八〕正義張云：「玉女，青要、乘弋等也。」
〔一九〕正義張云：「閬風在崑崙閶闔之中。楚辭云『登閬風而絏馬』也。」
〔二〇〕集解漢書音義曰：「亢然高飛，如烏之騰也。」
〔二一〕正義張云：「陰山在大崑崙西二千七百里。」
〔二二〕集解徐廣曰：「曤音下沃反。」索隱曤音鶴也。正義張云：「西王母，其狀如人，豹尾，虎齒，蓬鬢，曤然白首。石城金穴，居其中。」
〔二三〕集解郭璞曰：「勝，玉勝也。」正義顏云：「勝（代），婦人首飾也，漢代謂之華勝也。」
〔二四〕正義張云：「三足烏，青烏也。主為西王母取食，在昆墟之北。」
回車朅來兮，絕道不周，〔一〕會食幽都。呼吸沆瀣〔兮〕餐朝霞（兮），噍咀芝英兮嘰瓊華。〔二〕嬐侵潯〔三〕而高縱兮，紛鴻涌而上厲。貫列缺之倒景兮，〔四〕涉豐隆之滂沛。〔五〕馳游道而脩降兮，〔六〕騖遺霧而遠逝。迫區中之隘陜兮，舒節出乎北垠。遺屯騎於玄闕兮，軼先驅於寒門。〔七〕下崢嶸而無地兮，上寥廓而無天。視眩眠而無見兮，聽惝恍而無聞。乘虛無而上假兮，超無友而獨存。〔八〕
〔一〕集解漢書音義曰：「不周山在崑崙東南。」
〔二〕集解徐廣曰：「嘰音祈，小食也。」駰案：韋昭曰「瓊華，玉英」。
〔三〕集解徐廣曰：「嬐音孅。」索隱漢書「嬐」作「僸」。僸，仰也，音襟。嬐音魚錦反。
〔四〕集解漢書音義曰：「列缺，天閃也。倒景，日在下。」
〔五〕正義張云：「豐崇，雲師也，淮南子云『季春三月，豐崇乃出以將雨』。」案：豐崇將雲雨，故云「滂沛」。
〔六〕正義游，游車也。道，道車也。脩，長也。降，下也。
〔七〕集解漢書音義曰：「玄闕，北極之山。寒門，天北門。」
〔八〕集解徐廣曰：「假音古下反，至也。」
相如既奏大人之頌，天子大說，飄飄有淩雲之氣，似游天地之閒意。
相如既病免，家居茂陵。天子曰：「司馬相如病甚，可往從悉取其書；若不然，後失之矣。」使所忠〔一〕往，而相如已死，家無書。問其妻，對曰：「長卿固未嘗有書也。時時著書，人又取去，即空居。長卿未死時，為一卷書，曰有使者來求書，奏之。無他書。」其遺札書言封禪事，奏所忠。忠奏其書，天子異之。其書曰：
〔一〕索隱張揖曰：「使者姓名，見食貨志。」正義姓所，名忠也。風俗通姓氏云：「漢書有諫大夫所忠氏。」
伊上古之初肇，自昊穹兮生民，歷撰〔一〕列辟，以迄于秦。率邇者踵武，〔二〕逖聽者風聲。〔三〕紛綸葳蕤，〔四〕堙滅而不稱者，不可勝數也。續昭夏，崇號謚，略可道者七十有二君。〔五〕罔若淑而不昌，疇逆失而能存？〔六〕
〔一〕集解徐廣曰：「撰，一作『選』。」索隱歷選。文穎曰：「選，數之也。」
〔二〕集解徐廣曰：「率，循也。邇，近也。武，跡也。循省近世之遺跡。」索隱案：率，循也。邇，近也。言循覽近代之事，則繼跡可知也。
〔三〕集解徐廣曰：「逖，遠也。聽察遠古之風聲。」索隱風聲，風雅之聲。以言聽遠古之事，則著在風雅之聲也。
〔四〕索隱紛綸威蕤。胡廣曰：「紛，亂也。綸，沒也。威蕤，委頓也。」張揖云：「亂貌。」
〔五〕集解漢書音義曰：「昭，明也。夏，大也。德明大，相繼封禪於泰山者七十有二人。」索隱七十有二君，韓詩外傳及封禪書皆然。
〔六〕集解徐廣曰：「若，順也。」駰案：韋昭曰「疇，誰也。言順善必昌，逆失必亡」。
軒轅之前，遐哉邈乎，其詳不可得聞也。五三六經〔一〕載籍之傳，維見可觀也。書曰「元首明哉，股肱良哉」。因斯以談，君莫盛於唐堯，臣莫賢於后稷。后稷創業於唐，公劉發跡於西戎，文王改制，爰周郅隆，〔二〕大行越成，〔三〕而後陵夷衰微，千載無聲，〔四〕豈不善始善終哉。然無異端，慎所由於前，謹遺教於後耳。故軌跡夷易，易遵也；湛恩濛涌，易豐也；憲度著明，易則也；垂統理順，易繼也。是以業隆於繈褓而崇冠于二后。〔五〕揆厥所元，終都攸卒，〔六〕未有殊尤絕跡可考于今者也。然猶躡梁父，登泰山，建顯號，施尊名。大漢之德，逢涌原泉，〔七〕沕潏漫衍，旁魄四塞，雲尃霧散，〔八〕上暢九垓，下泝八埏。〔九〕懷生之類霑濡浸潤，協氣橫流，武節飄逝，邇陜游原，迥闊泳沫，〔一〇〕首惡湮沒，闇昧昭晢，〔一一〕昆蟲凱澤，回首面內。〔一二〕然後囿騶虞之珍群，徼麋鹿之怪獸，〔一三〕{道禾}一莖六穗於庖，〔一四〕犧雙觡共抵之獸，〔一五〕獲周餘珍收龜于岐，〔一六〕招翠黃乘龍於沼。〔一七〕鬼神接靈圉，賓於閒館。〔一八〕奇物譎詭，俶儻窮變。欽哉，符瑞臻茲，猶以為薄，不敢道封禪。蓋周躍魚隕杭，休之以燎，〔一九〕微夫斯之為符也，以登介丘，不亦恧乎！〔二〇〕進讓之道，其何爽與？〔二一〕
〔一〕索隱胡廣云：「五，五帝也。三，三王也。六，六經也。」案：六經，詩、書、禮、樂、易、春秋也。
〔二〕集解徐廣曰：「『郅』蓋字誤。皇甫謐曰『王季徙郢』，故周書曰『維王季宅郢』。孟子稱『文王（生）〔卒〕於畢郢』。或者『郅』字宜為『郢』乎？或為『胵』，北地有郁郅縣。胵，大也，音質。」駰案：漢書音義曰「郅，至也」。索隱爰，於，及也。郅，大也。隆，盛也。應劭曰「郅，至也」。樊光云「郅，可見之大也」。徐及皇甫之說皆非也。以言文王改制，及周而大盛也。
〔三〕集解漢書音義曰：「行，道也。文王始開王業，改正朔，易服色，太平之道於是成矣。」索隱案：行，道也。越，於也。以言道德大行，於是而成之也。
〔四〕集解徐廣曰：「周之王四海，千載之後聲教乃絕。」駰案：韋昭曰「無惡聲」。
〔五〕集解漢書音義曰：「繈褓謂成王也。二后謂文、武也。周公負成王致太平，功德冠於文武者，道成法易故也。」
〔六〕集解漢書音義曰：「都，於；卒，終也。」
〔七〕集解韋昭曰：「漢德逢涌如泉原也。」索隱逢源泉。張揖曰：「逢，遇也。喻其德盛若遇泉源之流也。」又作「峰」，讀曰烽。胡廣曰：「自此已下，論漢家之德也。」
〔八〕集解徐廣曰：「尃音布。」
〔九〕集解徐廣曰：「音衍。」駰案：漢書音義曰「暢，達；垓，重也。泝，流也。埏音延，地之際也。言其德上達於九重之天，下流於地之八際也」。
〔一〇〕集解漢書音義曰：「邇，近；原，本也。迥，遠；闊，廣也。泳，浮也。恩德比之於水，近者游其原，遠者浮其沫。」
〔一一〕集解漢書音義曰：「始為惡者皆湮滅。闇昧，喻夷狄皆化。」
〔一二〕集解韋昭曰：「面，向也。」
〔一三〕集解漢書音義曰：「徼，遮也。麋鹿得其奇怪者，謂獲白麟也。」
〔一四〕集解徐廣曰：「{道禾}，瑞禾也。」駰案：漢書音義曰「謂嘉禾之米，於庖廚以供祭祀」。索隱{道禾}一莖六蕙。鄭玄云：「{道禾}，擇也。」說文云：「嘉禾一名{道禾}。」字林云：「禾一莖六蕙謂之{道禾}也。」
〔一五〕集解徐廣曰：「抵音底。」駰案：漢書音義曰「犧，牲也。觡，角也。底，本也。武帝獲白麟，兩角共一本，因以為牲也」。
〔一六〕集解徐廣曰：「一作『放龜』。」駰案：漢書音義曰「餘珍，得周鼎也。岐，水名也」。索隱餘珍，案謂得周鼎也。
〔一七〕集解漢書音義曰：「翠黃，乘黃也。龍翼馬身，黃帝乘之而登仙。言見乘黃而招呼之。禮樂志曰『訾黃其何不來下』。余吾渥洼水中出神馬，故曰乘龍於沼。」索隱服虔云「龍翠色」。又云「即乘黃也。乘四龍也」。周書云「乘黃似狐，背上有兩角」也。
〔一八〕集解徐廣曰：「言至德與神明通接，故靈圉為賓旅于閒館矣。」郭璞曰：「靈圉，仙人名也。」
〔一九〕索隱杭，舟也。胡廣云：「武王渡河，白魚入于王舟，俯取以燎。隕，墜之於舟中也。」
〔二〇〕集解漢書音義曰：「介，大；丘，山也。言周以白魚為瑞，登太山封禪，不亦慚乎！」
〔二一〕集解徐廣曰：「爽，差異也。」駰案：漢書音義曰「進，周也。讓，漢也。言周未可封禪而封禪為進，漢可封禪而不封禪為讓也」。索隱何其爽與。爽猶差也。言周未可封而封，漢可封而不封，為進讓之道皆差之也。
於是大司馬進曰：「陛下仁育群生，義征不憓，〔一〕諸夏樂貢，百蠻執贄，德侔往初，功無與二，休烈浹洽，符瑞眾變，期應紹至，不特創見。〔二〕意者泰山、梁父設壇場望幸，〔三〕蓋號以況榮，〔四〕上帝垂恩儲祉，將以薦成，〔五〕陛下謙讓而弗發也。挈三神之驩，〔六〕缺王道之儀，群臣恧焉。或謂且天為質闇，珍符固不可辭；〔七〕若然辭之，是泰山靡記而梁父靡幾也。〔八〕亦各並時而榮，咸濟世而屈，〔九〕說者尚何稱於後，〔一〇〕而云七十二君乎？夫修德以錫符，奉符以行事，不為進越。〔一一〕故聖王弗替，而修禮地祇，謁款天神，〔一二〕勒功中嶽，以彰至尊，舒盛德，發號榮，受厚福，以浸黎民也。皇皇哉斯事！天下之壯觀，王者之丕業，不可貶也。願陛下全之。而後因雜薦紳先生之略術，使獲燿日月之末光絕炎，以展采錯事，〔一三〕猶兼正列其義，校飭厥文，作春秋一藝，〔一四〕將襲舊六為七，〔一五〕攄之無窮，〔一六〕俾萬世得激清流，揚微波，蜚英聲，騰茂實。〔一七〕前聖之所以永保鴻名而常為稱首者用此，〔一八〕宜命掌故悉奏其義而覽焉。」〔一九〕
〔一〕集解漢書音義曰：「大司馬，上公也，故先進議。憓音惠，順也。」
〔二〕集解徐廣曰：「不但初顯符瑞而已，蓋將終以封禪之事。」索隱文穎曰：「不獨一物，造次見之。」胡廣云：「符瑞眾多，應期相繼而至也。」
〔三〕索隱設壇場望幸華。案：諸本或作「望華蓋」。華蓋，星名，在紫微太帝之上。今言望華蓋、太帝耳。且言設壇場望幸者，望聖帝之臨幸也，義亦兩通。而孟康、服虔注本皆云「望幸」下有「華」字，而摯虞流別集則唯云「望幸」，當是也，於義易通。直以後人見「幸」下有「蓋」字，又「幸」字似「華」字，因疑惑，遂定「華」字，使之誤也。
〔四〕集解徐廣曰：「以況受上天之榮為名號。」索隱案：文穎曰「蓋，合也。言考合前代之君，揆其榮而相比況而為號也」。大顏云「蓋，語辭也。言蓋欲紀功立號，受天之況賜榮名也」。於義為愜。然其文云「蓋」，詞義典質，又上與「幸」字連文，致令有「華蓋」之謬也。
〔五〕集解徐廣曰：「以眾瑞物初至封禪處，薦之上天，告成功也。」索隱薦，案漢書作「慶」，義亦通也。
〔六〕集解徐廣曰：「挈猶言垂也。」駰案：韋昭曰「挈，缺也。三神，上帝、泰山、梁父也」。索隱案：徐氏云「挈猶垂」，非也。應劭作「絕」，李奇、韋昭作「闕」，意亦不遠。三神，韋昭以為上帝、太山、梁父，如淳謂地祇、天神、山岳也。
〔七〕集解漢書音義曰：「言天道質昧，以符瑞見意，不可辭讓也。」索隱孟康曰：「言天道質昧，以符瑞見意，不可辭讓也。」
〔八〕集解漢書音義曰：「太山之上無所表記，梁父壇場無所庶幾。」索隱案：幾音冀。
〔九〕集解漢書音義曰：「屈，絕之也。言古帝王但作一時之榮，畢代而絕也。」索隱言自古封禪之帝王，是各並時而榮貴，咸有濟代之勳；而屈者，謂言抑屈總不封禪，使說者尚何稱述於後代也，如上文云「七十二君」者哉？
〔一〇〕集解徐廣曰：「若無封禪之遺跡，則榮盡於當時，至於歷世之後，人何所述？」
〔一一〕索隱文穎曰：「越，踰也。不為苟進踰禮也。」
〔一二〕集解漢書音義曰：「款，誠也。謁告之報誠也。」
〔一三〕集解徐廣曰：「錯音厝。」駰案：漢書音義曰「采，官也。使諸儒記功著業，得睹日月末光殊絕之用，以展其官職，設厝其事業者也」。
〔一四〕集解徐廣曰：「校，一作『祓』。祓猶拂也，音廢也。」駰案：漢書音義曰「春秋者，正天時，列人事，諸儒既得展事業，因兼正天時，列人事，敘述大義為一經」。
〔一五〕集解韋昭曰：「今漢書增一，仍舊六為七也。」
〔一六〕集解徐廣曰：「攄，一作『臚』。臚，敘也。」索隱廣雅云：「攄，張舒也。」
〔一七〕索隱胡廣曰：「飛揚英華之聲，騰馳茂盛之實也。」
〔一八〕索隱案：謂用此封禪。
〔一九〕集解漢書音義曰：「掌故，太史官屬，主故事也。」
於是天子沛然改容，曰：「愉乎，朕其試哉！」乃遷思回慮，總公卿之議，詢封禪之事，詩大澤之博，廣符瑞之富。〔一〕乃作頌曰：
〔一〕集解漢書音義曰：「詩，歌詠功德也，下四章之頌也。大澤之博，謂『自我天覆，雲之油油』。廣符瑞之富，謂『斑斑之獸』以下三章，言符瑞廣大富饒也。」
自我天覆，雲之油油。〔一〕甘露時雨，厥壤可游。滋液滲漉，〔二〕何生不育；嘉穀六穗，我穡曷蓄。〔三〕
〔一〕集解漢書音義曰：「油油，雲行貌。孟子曰『油然作雲，沛然下雨』。」
〔二〕集解徐廣曰：「滲音色蔭反。」索隱案：說文云「滲漉，水下流之貌也」。
〔三〕集解徐廣曰：「何所畜邪？畜嘉穀。」
非唯雨之，又潤澤之；非唯濡之，氾尃濩之。〔一〕萬物熙熙，懷而慕思。名山顯位，望君之來。〔二〕君乎君乎，侯不邁哉！〔三〕
〔一〕集解徐廣曰：「古『布』字作『尃』。」索隱胡廣曰：「氾，普也。言雨澤非偏於我，普遍布散，無所不濩之也。」
〔二〕集解韋昭曰：「名山，大山也。顯位，封禪也。」
〔三〕索隱李奇云：「侯，何也。言君何不行封禪之事也。」案：邁訓行也。如淳云「侯，維也」。
般般之獸，〔一〕樂我君囿；白質黑章，其儀可（嘉）〔喜〕；旼旼睦睦，君子之能。〔二〕蓋聞其聲，今觀其來。厥塗靡蹤，天瑞之徵。〔三〕茲亦於舜，虞氏以興。〔四〕
〔一〕索隱案：般般，文彩之貌也，音班。胡廣曰「謂騶虞也」。
〔二〕集解徐廣曰：「旼音旻，和貌也。能，一作『態』。」駰案：漢書音義曰「旻和穆敬，言和且敬，有似君子」。索隱旼音旻。
〔三〕集解徐廣曰：「其所來路非有跡，蓋自天降瑞，不行而至也。」
〔四〕索隱文穎曰：「舜百獸率舞，則騶虞亦在其中者已。」
濯濯之麟，〔一〕游彼靈畤。〔二〕孟冬十月，君俎郊祀。馳我君輿，帝以享祉。三濯濯之麟，〔一〕游彼靈畤。〔二〕孟冬十月，君俎郊祀。馳我君輿，帝以享祉。三
代之前，蓋未嘗有。
〔一〕索隱詩人云「麀鹿濯濯」，注云「濯濯，嬉遊貌」也。
〔二〕集解漢書音義曰：「武帝祠五畤，獲白麟，故言游靈畤。」
宛宛黃龍，〔一〕興德而升；采色炫燿，熿炳煇煌〔二〕。正陽顯見，〔三〕覺寤黎烝。宛宛黃龍，〔一〕興德而升；采色炫燿，熿炳煇煌。〔二〕正陽顯見，〔三〕覺寤黎烝。
於傳載之，云受命所乘。〔四〕
〔一〕索隱胡廣曰：「屈伸也。」
〔二〕集解徐廣曰：「熿音晃。煇音魂。」
〔三〕索隱文穎曰：「陽，明也。謂南面受朝也。」
〔四〕索隱如淳云：「書傳所載，揆其比類，以為漢土德，黃龍為之應，見之於成紀，故云受命所乘也。」
厥之有章，不必諄諄。〔一〕依類託寓，諭以封巒〔二〕。厥之有章，不必諄諄。〔一〕依類託寓，諭以封巒。〔二〕
〔一〕集解徐廣曰：「諄，止純反。告之丁寧。」駰案：漢書音義曰「天之所命，表以符瑞，章明其德，不必諄諄然有語言也。
〔二〕集解漢書音義曰：「寓，寄也。巒，山也。言依事類託寄，以喻封禪者。」
披藝觀之，天人之際已交，上下相發允答。聖王之德，兢兢翼翼也。故曰「興必慮衰，安必思危」。是以湯武至尊嚴，不失肅祗；舜在假典，〔一〕顧省厥遺：此之謂也。
〔一〕集解徐廣曰：「假，大也。」
司馬相如既卒〔一〕五歲，天子始祭后土。八年而遂先禮中嶽，〔二〕封于太山，〔三〕至梁父禪肅然。〔四〕
〔一〕集解徐廣曰：「元狩五年也。」
〔二〕正義嵩高也，在洛州陽城縣西北二十二里。
〔三〕正義在兗州博城縣西北三十里。
〔四〕集解徐廣曰：「小山，在泰山下趾東北。」
相如他所著，若遺平陵侯〔一〕書、與五公子相難、草木書篇不采，采其尤著公卿者云。
〔一〕集解徐廣曰：「蘇建也。」
太史公曰：春秋推見至隱，〔一〕易本隱之以顯，〔二〕大雅言王公大人而德逮黎庶，〔三〕小雅譏小己之得失，其流及上。〔四〕所以言雖外殊，其合德一也。相如雖多虛辭濫說，然其要歸引之節儉，此與詩之風諫何異。楊雄以為靡麗之賦，勸百風一，猶馳騁鄭衛之聲，曲終而奏雅，不已虧乎？余采其語可論者著于篇。
〔一〕集解韋昭曰：「推見事至於隱諱，謂若晉文召天子，經言『狩河陽』之屬。」索隱李奇曰：「隱猶微也。言其義彰而文微，若隱公見弒，而經不書，諱之。」韋昭曰：「推見事至于隱諱，謂若晉文召天子，經言『狩河陽』之屬。」
〔二〕集解韋昭曰：「易本隱微妙，出為人事乃顯著也。」索隱韋昭曰：「易本陰陽之微妙，出為人事乃更昭著也。」虞喜志林曰：「春秋以人事通天道，是推見以至隱也。易以天道接人事，是本隱以之明顯也。」
〔三〕集解韋昭曰：「先言王公大人之德，乃後及眾庶也。」索隱文穎曰：「大雅先言大人王公之德，後及眾庶。」
〔四〕集解韋昭曰：「小雅之人志狹小，先道己之憂苦，其流乃及上政之得失者。」索隱文穎曰：「小雅之人材志狹小，先道己之憂苦，其末流及上政之得失也。故禮緯云小雅譏己得失，及之於上也。」
【索隱述贊】相如縱誕，竊貲卓氏。其學無方，其才足倚。子虛過吒，上林非侈。四馬還邛，百金獻伎。惜哉封禪，遺文卓爾。
卷一百一十八　淮南衡山列傳第五十八
淮南厲王長者，高祖少子也，其母故趙王張敖美人。高祖八年，從東垣過趙，〔一〕趙王獻之美人。厲王母得幸焉，有身。趙王敖弗敢內宮，為築外宮而舍之。及貫高等謀反柏人事發覺，并逮治王，盡收捕王母兄弟美人，繫之河內。厲王母亦繫，告吏曰：「得幸上，有身。」吏以聞上，上方怒趙王，未理厲王母。厲王母弟趙兼因辟陽侯言呂后，呂后妒，弗肯白，辟陽侯不彊爭。及厲王母已生厲王，恚，即自殺。吏奉厲王詣上，上悔，〔二〕令呂后母之，而葬厲王母真定。真定，厲王母之家在焉，父世縣也。〔三〕
〔一〕正義趙，張耳所都，今邢州也。
〔二〕正義悔不理厲王母。
〔三〕索隱案：漢書曰「母家縣」。案：謂父祖代居真定也。
高祖十一年（十）〔七〕月，淮南王黥布反，立子長為淮南王，王黥布故地，凡四郡。〔一〕上自將兵擊滅布，厲王遂即位。厲王蚤失母，常附呂后，孝惠、呂后時以故得幸無患害，而常心怨辟陽侯，弗敢發。及孝文帝初即位，淮南王自以為最親，驕蹇，數不奉法。上以親故，常寬赦之。三年，入朝。甚橫。從上入苑囿獵，與上同車，常謂上「大兄」。厲王有材力，力能扛鼎，乃往請辟陽侯。辟陽侯出見之，即自袖鐵椎椎辟陽侯，〔二〕令從者魏敬剄之。〔三〕厲王乃馳走闕下，肉袒謝曰：「臣母不當坐趙事，其時辟陽侯力能得之呂后，弗爭，罪一也。趙王如意子母無罪，呂后殺之，辟陽侯弗爭，罪二也。呂后王諸呂，欲以危劉氏，辟陽侯弗爭，罪三也。臣謹為天下誅賊臣辟陽侯，報母之仇，謹伏闕下請罪。」孝文傷其志，為親故，弗治，赦厲王。當是時，薄太后及太子諸大臣皆憚厲王，厲王以此歸國益驕恣，不用漢法，出入稱警蹕，稱制，自為法令，擬於天子。
〔一〕集解徐廣曰：「九江、廬江、衡山、豫章也。」
〔二〕索隱案：漢書作「褏金椎椎之」。案：魏公子無忌使朱亥袖四十斤鐵椎槌之也。
〔三〕正義剄，古鼎反。剄謂刺頸。
六年，令男子但等七十人與棘蒲侯柴武太子奇謀，以輂車四十乘〔一〕反谷口，〔二〕令人使閩越、匈奴。事覺，治之，使使召淮南王。淮南王至長安。
〔一〕集解徐廣曰：「大車駕馬曰輂。音己足反。」
〔二〕集解漢書音義曰：「谷口在長安北，故縣也，處多險阻。」正義括地志云：「谷口故城在雍州醴泉縣東北四十里，漢谷口縣也。」
「丞相臣張倉、典客臣馮敬、行御史大夫事宗正臣逸、廷尉臣賀、備盜賊中尉臣福昧死言：淮南王長廢先帝法，不聽天子詔，居處無度，為黃屋蓋乘輿，出入擬於天子，擅為法令，不用漢法。及所置吏，以其郎中春為丞相，聚收漢諸侯人及有罪亡者，匿與居，為治家室，賜其財物爵祿田宅，爵或至關內侯，奉以二千石，〔一〕所不當得，〔二〕欲以有為。大夫但、〔三〕士五開章等七十人〔四〕與棘蒲侯太子奇謀反，〔五〕欲以危宗廟社稷。使開章陰告長，與謀使閩越及匈奴發其兵。開章之淮南見長，長數與坐語飲食，為家室娶婦，以二千石俸奉之。開章使人告但，已言之王。春使使報但等。吏覺知，使長安尉奇等往捕開章。長匿不予，與故中尉蕑忌〔六〕謀，殺以閉口。〔七〕為棺槨衣衾，葬之肥陵邑，〔八〕謾吏曰〔九〕『不知安在』。〔一〇〕又詳聚土，樹表其上，曰『開章死，埋此下』。及長身自賊殺無罪者一人；令吏論殺無罪者六人；為亡命棄市罪詐捕命者以除罪；〔一一〕擅罪人，罪人無告劾，繫治城旦舂以上十四人；赦免罪人，死罪十八人，城旦舂以下五十八人；賜人爵關內侯以下九十四人。前日長病，陛下憂苦之，使使者賜書、棗脯。長不欲受賜，不肯見拜使者。南海民處廬江界中者反，淮南吏卒擊之。陛下以淮南民貧苦，遣使者賜長帛五千匹，以賜吏卒勞苦者。長不欲受賜，謾言曰『無勞苦者』。南海民王織上書獻璧皇帝，忌擅燔其書，不以聞〔一三〕。吏請召治忌，長不遣，謾言曰『忌病』。春又請長，願入見，長怒曰『女欲離我自附漢』。長當棄市，臣請論如法。」
〔一〕集解如淳曰：「賜亡畔來者如賜其國二千石也。」瓚曰：「奉以二千石之秩祿。」
〔二〕索隱案：謂有罪之人不得關內侯及二千石。
〔三〕集解張晏曰：「大夫，姓也。上云『男子但』，明其姓大夫也。」瓚曰：「官為大夫，名但者也。」索隱張揖曰大夫姓，非也。案：上云「男子但」，此云「大夫但」及「士伍開章」，則知大夫是官也。
〔四〕集解如淳曰：「律『有罪失官爵稱士五』者也。開章，名。」
〔五〕集解徐廣曰：「棘蒲侯柴武以文帝後元年卒，謚剛。嗣子謀反，不得置後，國除。」
〔六〕索隱蕑，姓也，音姦。嚴助傳則作「閒忌」，亦同音姦。
〔七〕正義謀殺開章，以閉絕謀反之口也。
〔八〕正義括地志云：「肥陵故縣在壽州安豐縣東六十里，在故六城東北百餘里。」
〔九〕索隱上音慢。慢，誑也。
〔一〇〕索隱按：實葬肥陵，誑云不知處。肥陵，地名，在肥水之上也。
〔一一〕集解晉灼曰：「亡命者當棄市，而王藏之，詐捕不命者而言命，以脫命者之罪。」
〔一二〕集解文穎曰：「忌，蕑忌。」
制曰：「朕不忍致法於王，其與列侯二千石議。」
「臣倉、臣敬、臣逸、臣福、臣賀昧死言：臣謹與列侯吏二千石臣嬰等四十三人議，皆曰『長不奉法度，不聽天子詔，乃陰聚徒黨及謀反者，厚養亡命，欲以有為』。臣等議論如法。」
制曰：「朕不忍致法於王，其赦長死罪，廢勿王。」
「臣倉等昧死言：長有大死罪，陛下不忍致法，幸赦，廢勿王。臣請處蜀郡嚴道邛郵，〔一〕遣其子母從居，〔二〕縣為築蓋家室，皆廩食給薪菜鹽豉炊食器席蓐。臣等昧死請，請布告天下。」
〔一〕集解徐廣曰：「嚴道有邛僰九折阪，又有郵置。」駰案：張晏曰「嚴道，蜀郡縣」。索隱按：嚴道，蜀郡之縣也。縣有蠻夷曰道。嚴道有邛萊山，有郵置，故曰「嚴道邛郵」也。
〔二〕索隱案：樂產云「妾媵之有子者從去也」。
制曰：「計食長給肉日五斤，酒二斗。令故美人才人得幸者十人從居。他可。」〔一〕
〔一〕索隱按：謂他事可其制也。
盡誅所與謀者。於是乃遣淮南王，載以輜車，令縣以次傳。是時袁盎諫上曰：「上素驕淮南王，弗為置嚴傅相，以故至此。且淮南王為人剛，今暴摧折之。臣恐卒逢霧露病死。陛下為有殺弟之名，柰何！」上曰：「吾特苦之耳，今復之。」縣傳淮南王者皆不敢發車封。〔一〕淮南王乃謂侍者曰：「誰謂乃公勇者？〔二〕吾安能勇！吾以驕故不聞吾過至此。人生一世閒，安能邑邑如此！」乃不食死。至雍，〔三〕雍令發封，以死聞。上哭甚悲，謂袁盎曰：「吾不聽公言，卒亡淮南王。」盎曰：「不可柰何，願陛下自寬。」上曰：「為之柰何？」盎曰：「獨斬丞相、御史以謝天下乃可。」〔四〕上即令丞相、御史逮考諸縣傳送淮南王不發封餽侍者，皆棄市。乃以列侯葬淮南王於雍，守冢三十戶。
〔一〕集解漢書音義曰：「檻車有檻封也。」
〔二〕索隱乃，汝也。汝公，淮南王自謂也。
〔三〕正義今岐州雍縣也。
〔四〕索隱案：劉氏云「袁盎此言亦大過也」。
孝文八年，上憐淮南王，淮南王有子四人，皆七八歲，乃封子安為阜陵侯，子勃為安陽侯，子賜為陽周侯，子良為東成侯。
孝文十二年，民有作歌歌淮南厲王曰：「一尺布，尚可縫；一斗粟，尚可舂。兄弟二人不能相容。」〔一〕上聞之，乃歎曰：「堯舜放逐骨肉，〔二〕周公殺管蔡，天下稱聖。何者？不以私害公。天下豈以我為貪淮南王地邪？」乃徙城陽王王淮南故地，〔三〕而追尊謚淮南王為厲王，〔四〕置園復如諸侯儀。
〔一〕集解漢書音義曰：「尺布斗粟猶尚不棄，況於兄弟而更相逐乎。」瓚曰：「一尺布尚可縫而共衣，一斗粟尚可舂而共食也，況以天下之廣而不能相容。」
〔二〕正義帝系云堯，黃帝之後；舜，顓頊之後。四凶之內，有承黃帝、顓頊者，而堯舜竄之，故放逐骨肉耳。四凶者，共工、三苗、伯鯀及驩兜，皆堯舜之同姓，故云骨肉也。
〔三〕集解徐廣曰：「景王章之子。」
〔四〕正義謚法云：「暴慢無親曰厲。」
孝文十六年，徙淮南王喜〔一〕復故城陽。上憐淮南厲王廢法不軌，自使失國蚤死，乃立其三子：阜陵侯安為淮南王，安陽侯勃為衡山王，陽周侯賜為廬江王，皆復得厲王時地，參分之。東城侯良前薨，無後也。
〔一〕索隱故城陽景王之子也。
孝景三年，吳楚七國反，吳使者至淮南，淮南王欲發兵應之。其相曰：「大王必欲發兵應吳，臣願為將。」王乃屬相兵。淮南相已將兵，因城守，不聽王而為漢；漢亦使曲城侯〔一〕將兵救淮南：淮南以故得完。吳使者至廬江，廬江王弗應，而往來使越。吳使者至衡山，衡山王堅守無二心。孝景四年，吳楚已破，衡山王朝，上以為貞信，乃勞苦之曰：「南方卑溼。」徙衡山王王濟北，所以褒之。及薨，遂賜謚為貞王。廬江王邊越，數使使相交，故徙為衡山王，王江北。淮南王如故。
〔一〕集解徐廣曰：「曲城侯姓蟲名捷，其父名逢，高祖功臣。」
淮南王安為人好讀書鼓琴，不喜弋獵狗馬馳騁，亦欲以行陰德拊循百姓，流譽天下。時時怨望厲王死，時欲畔逆，未有因也。及建元二年，淮南王入朝。素善武安侯，武安侯時為太尉，乃逆王霸上，與王語曰：「方今上無太子，大王親高皇帝孫，〔一〕行仁義，天下莫不聞。即宮車一日晏駕，非大王當誰立者！」淮南王大喜，厚遺武安侯金財物。陰結賓客，〔二〕拊循百姓，為畔逆事。建元六年，彗星見，淮南王心怪之。或說王曰：「先吳軍起時，彗星出長數尺，然尚流血千里。今彗星長竟天，天下兵當大起。」王心以為上無太子，天下有變，諸侯並爭，愈益治器械攻戰具，積金錢賂遺郡國諸侯游士奇材。諸辨士為方略者，妄作妖言，諂諛王，王喜，多賜金錢，而謀反滋甚。
〔一〕正義漢書云：「武帝以安屬為諸父。」
〔二〕索隱淮南要略云安養士數千，高才者八人，蘇非、李尚、左吳、陳由、伍被、毛周、雷被、晉昌，號曰「八公」也。
淮南王有女陵，慧，有口辯。王愛陵，常多予金錢，為中詗〔一〕長安，約結上左右。元朔三年，上賜淮南王几杖，不朝。淮南王王后荼，王愛幸之。王后生太子遷，遷取王皇太后外孫修成君女為妃。〔二〕王謀為反具，畏太子妃知而內泄事，乃與太子謀，令詐弗愛，三月不同席。王乃詳為怒太子，閉太子使與妃同內三月，太子終不近妃。妃求去，王乃上書謝歸去之。王后荼、太子遷及女陵得愛幸王，擅國權，侵奪民田宅，妄致繫人。〔三〕
〔一〕集解徐廣曰：「詗，伺候采察之名也。音空政反。安平侯鄂千秋玄孫伯與淮南王女陵通而中絕，又遺淮南王書稱臣盡力，故棄市。」索隱鄧展曰：「詗，捕也。」徐廣曰：「伺候探察之名。」孟康曰：「詗音偵。西方人以反閒為偵。」劉氏及包愷並音丑政反。服虔云：「偵，候也。」
〔二〕集解應劭曰：「王太后先適金氏女也。」
〔三〕集解徐廣曰：「一云『毆擊』。」
元朔五年，太子學用劍，自以為人莫及，聞郎中雷被巧，〔一〕乃召與戲。被一再辭讓，〔二〕誤中太子。太子怒，被恐。此時有欲從軍者輒詣京師，被即願奮擊匈奴。太子遷數惡被於王，王使郎中令斥免，欲以禁後，〔三〕被遂亡至長安，上書自明。詔下其事廷尉、河南。〔四〕河南治，逮淮南太子，〔五〕王、王后計欲無遣太子，遂發兵反，計猶豫，十餘日未定。會有詔，即訊太子。〔六〕當是時，淮南相怒壽春丞留太子逮不遣，〔七〕劾不敬。王以請相，相弗聽。王使人上書告相，事下廷尉治。蹤跡連王，王使人候伺漢公卿，公卿請逮捕治王。王恐事發，太子遷謀曰：「漢使即逮王，王令人衣衛士衣，持戟居庭中，王旁有非是，則刺殺之，臣亦使人刺殺淮南中尉，乃舉兵，未晚。」是時上不許公卿請，而遣漢中尉宏〔八〕即訊驗王。王聞漢使來，即如太子謀計。漢中尉至，王視其顏色和，訊王以斥雷被事耳，王自度無何，〔九〕不發。中尉還，以聞。公卿治者曰：「淮南王安擁閼奮擊匈奴者雷被等，廢格明詔，〔一〇〕當棄市。」詔弗許。公卿請廢勿王，詔弗許。公卿請削五縣，詔削二縣。使中尉宏赦淮南王罪，罰以削地。中尉入淮南界，宣言赦王。王初聞漢公卿請誅之，未知得削地，聞漢使來，恐其捕之，乃與太子謀刺之如前計。及中尉至，即賀王，王以故不發。其後自傷曰：「吾行仁義見削，甚恥之。」然淮南王削地之後，其為反謀益甚。諸使道從長安來，〔一一〕為妄妖言，言上無男，漢不治，即喜；即言漢廷治，有男，王怒，以為妄言，非也。
〔一〕索隱案：巧，言善用劍也。
〔二〕索隱樂產云：「初一讓，至二讓，後遂不讓，故云一再讓而誤中。」
〔三〕正義言屏斥免郎中令官，而令後人不敢效也。
〔四〕正義雷被告章下廷尉及河南共治之。
〔五〕正義逮謂追赴河南也。
〔六〕索隱案：樂產云「即，就也。訊，問也。就淮南案之，不逮詣河南也」。
〔七〕集解如淳曰：「丞主刑獄囚徒，丞順王意，不遣太子應逮書。」
〔八〕索隱案：百官表姓殷也。
〔九〕集解如淳曰：「無何罪。」
〔一〇〕索隱崔浩云：「詔書募擊匈奴，而雍遏應募者，漢律所謂廢格。」案：如淳注梁孝王傳云「攱閣，不行也。音各也」。
〔一一〕索隱道長安來。如淳曰：「道猶言路。由長安來。」姚承云：「道，或作『從』。」
王日夜與伍被、〔一〕左吳等案輿地圖，〔二〕部署兵所從入。王曰：「上無太子，宮車即晏駕，廷臣必徵膠東王，不即常山王〔三〕，諸侯並爭，吾可以無備乎！且吾高祖孫，親行仁義，陛下遇我厚，吾能忍之；萬世之後，吾寧能北面臣事豎子乎！」
〔一〕集解漢書曰：「伍被，楚人。或言其先伍子胥後。」
〔二〕集解蘇林曰：「輿猶盡載之意。」索隱按：志林云「輿地圖漢家所畫，非出遠古也」。
〔三〕集解徐廣曰：「皆景帝子也。」
王坐東宮，召伍被與謀，曰：「將軍上。」被悵然曰：「上寬赦大王，王復安得此亡國之語乎！臣聞子胥諫吳王，吳王不用，乃曰『
臣今見麋鹿游姑蘇之臺也』。今臣亦見宮中生荊棘，露霑衣也。」王怒，繫伍被父母，囚之三月。復召曰：「將軍許寡人乎？」被曰：「不，直來為大王畫耳。臣聞聰者聽於無聲，明者見於未形，故聖人萬舉萬全。昔文王一動而功顯于千世，列為三代，此所謂因天心以動作者也，故海內不期而隨。此千歲之可見者。夫百年之秦，近世之吳楚，亦足以喻國家之存亡矣。臣不敢避子胥之誅，願大王毋為吳王之聽。昔秦絕聖人之道，殺術士，燔詩書，棄禮義，尚詐力，任刑罰，轉負海之粟致之西河。當是之時，男子疾耕不足於糟糠，女子紡績不足於蓋形。遣蒙恬築長城，東西數千里，暴兵露師常數十萬，死者不可勝數，僵尸千里，流血頃畝，百姓力竭，欲為亂者十家而五。又使徐福入海求神異物，還為偽辭曰：『臣見海中大神，言曰：「汝西皇之使邪？」臣答曰：「然。」「汝何求？」曰：「願請延年益壽藥。」神曰：「汝秦王之禮薄，得觀而不得取。」即從臣東南至蓬萊山，見芝成宮闕，有使者銅色而龍形，光上照天。於是臣再拜問曰：「宜何資以獻？」海神曰：「以令名男子若振女〔一〕與百工之事，即得之矣。」』秦皇帝大說，遣振男女三千人，資之五穀種種百工而行。徐福得平原廣澤，止王不來。〔二〕於是百姓悲痛相思，欲為亂者十家而六。又使尉佗踰五嶺攻百越。尉佗知中國勞極，止王不來，使人上書，求女無夫家者三萬人，以為士卒衣補。秦皇帝可其萬五千人。於是百姓離心瓦解，欲為亂者十家而七。客謂高皇帝曰：『時可矣。』高皇帝曰：『待之，聖人當起東南閒。』不一年，陳勝吳廣發矣。高皇始於豐沛，一倡天下不期而響應者不可勝數也。此所謂蹈瑕候閒，因秦之亡而動者也。百姓願之，若旱之望雨，故起於行陳之中而立為天子，功高三王，德傳無窮。今大王見高皇帝得天下之易也，獨不觀近世之吳楚乎？夫吳王賜號為劉氏祭酒，〔三〕復不朝，王四郡之眾，地方數千里，內鑄消銅以為錢，東煮海水以為鹽，上取江陵木以為船，一船之載當中國數十兩車，國富民眾。行珠玉金帛賂諸侯宗室大臣，獨竇氏不與。計定謀成，舉兵而西。破於大梁，敗於狐父，〔四〕奔走而東，至於丹徒，越人禽之，身死絕祀，為天下笑。夫以吳越之眾不能成功者何？誠逆天道而不知時也。方今大王之兵眾不能十分吳楚之一，天下安寧有萬倍於秦之時，願大王從臣之計。大王不從臣之計，今見大王事必不成而語先泄也。臣聞微子過故國而悲，於是作麥秀之歌，是痛紂之不用王子比干也。故孟子曰『紂貴為天子，死曾不若匹夫』。是紂先自絕於天下久矣，非死之日而天下去之。今臣亦竊悲大王棄千乘之君，必且賜絕命之書，為群臣先，死於東宮也。」〔五〕於是（王）氣怨結而不揚，涕滿匡而橫流，即起，歷階而去。
〔一〕集解徐廣曰：「西京賦曰『振子萬童』。」駰案：薛綜曰「振子，童男女」。
〔二〕正義括地志云：「亶州在東海中，秦始皇遣徐福將童男女，遂止此州。其後復有數洲萬家，其上人有至會稽市易者。」闕文。
〔三〕集解應劭曰：「禮『飲酒必祭，示有先也』，故稱祭酒，尊也。」
〔四〕集解徐廣曰：「在梁碭之閒。」
〔五〕集解如淳曰：「王時所居也。」
王有孽子不害，最長，王弗愛，王、王后、太子皆不以為子兄數。〔一〕不害有子建，材高有氣，常怨望太子不省其父；〔二〕又怨時諸侯皆得分子弟為侯，而淮南獨二子，一為太子，建父獨不得為侯。建陰結交，欲告敗太子，以其父代之。太子知之，數捕繫而榜笞建。建具知太子之謀欲殺漢中尉，即使所善壽春莊芷〔三〕以元朔六年上書於天子曰：「毒藥苦於口利於病，忠言逆於耳利於行。今淮南王孫建，材能高，淮南王王后荼、荼子太子遷常疾害建。建父不害無罪，擅數捕繫，欲殺之。今建在，可徵問，具知淮南陰事。」書聞，上以其事下廷尉，廷尉下河南治。是時故辟陽侯孫審卿善丞相公孫弘，怨淮南厲王殺其大父，乃深購淮南事於弘，弘乃疑淮南有畔逆計謀，深窮治其獄。河南治建，辭引淮南太子及黨與。淮南王患之，欲發，問伍被曰：「漢廷治亂？」伍被曰：「天下治。」王意不說，謂伍被曰：「公何以言天下治也？」被曰：「被竊觀朝廷之政，君臣之義，父子之親，夫婦之別，長幼之序，皆得其理，上之舉錯遵古之道，風俗紀綱未有所缺也。重裝富賈，周流天下，道無不通，故交易之道行。南越賓服，羌僰入獻，東甌入降，廣長榆，〔四〕開朔方，匈奴折翅傷翼，失援不振。雖未及古太平之時，然猶為治也。」王怒，被謝死罪。王又謂被曰：「山東即有兵，漢必使大將軍將而制山東，公以為大將軍何如人也？」被曰：「被所善者黃義，從大將軍擊匈奴，還，告被曰：『大將軍遇士大夫有禮，於士卒有恩，眾皆樂為之用。騎上下山若蜚，材幹絕人。』被以為材能如此，數將習兵，未易當也。及謁者曹梁使長安來，言大將軍號令明，當敵勇敢，常為士卒先。休舍，穿井未通，須士卒盡得水，乃敢飲。軍罷，卒盡已度河，乃度。皇太后所賜金帛，盡以賜軍吏。雖古名將弗過也。」王默然。
〔一〕集解如淳曰：「不以為子兄秩數。」
〔二〕集解服虔曰：「不省錄著兄弟數中。」
〔三〕索隱漢書作「嚴正」也。
〔四〕集解如淳曰：「廣謂拓大之也。長榆，塞名，王恢所謂『樹榆為塞』。」
淮南王見建已徵治，恐國陰事且覺，欲發，被又以為難，乃復問被曰：「公以為吳興兵是邪非也？」被曰：「以為非也。吳王至富貴也，舉事不當，身死丹徒，頭足異處，子孫無遺〔一〕類。臣聞吳王悔之甚。願王孰慮之，無為吳王之所悔。」王曰：「男子之所死者一言耳。〔二〕且吳何知反，〔三〕漢將一日過成皋者四十餘人。〔四〕今我令樓緩〔五〕先要成皋之口，〔六〕周被下潁川兵塞轘轅、伊闕之道，〔七〕陳定發南陽兵守武關。〔八〕河南太守獨有雒陽耳，何足憂。然此北尚有臨晉關、河東、上黨與河內、趙國。人言曰『絕成皋之口，天下不通』。據三川之險，〔九〕招山東之兵，舉事如此，公以為何如？」被曰：「臣見其禍，未見其福也。」王曰：「左吳、趙賢、朱驕如皆以為有福，什事九成，公獨以為有禍無福，何也？」被曰：「大王之群臣近幸素能使眾者，皆前繫詔獄，餘無可用者。」王曰：「陳勝、吳廣無立錐之地，千人之聚，起於大澤，奮臂大呼而天下響應，西至於戲而兵百二十萬。今吾國雖小，然而勝兵者可得十餘萬，非直適戍之眾，鐖鑿〔一〇〕棘矜也，公何以言有禍無福？」被曰：「往者秦為無道，殘賊天下。興萬乘之駕，作阿房之宮，收太半之賦，發閭左之戍，〔一一〕父不寧子，兄不便弟，政苛刑峻，天下熬然若焦，〔一二〕民皆引領而望，傾耳而聽，悲號仰天，叩心而怨上，故陳勝大呼，天下響應。當今陛下臨制天下，一齊海內，汎愛蒸庶，布德施惠。口雖未言，聲疾雷霆，令雖未出，化馳如神，心有所懷，威動萬里，下之應上，猶影響也。而大將軍材能不特章邯、楊熊也。大王以陳勝、吳廣諭之，被以為過矣。」王曰：「苟如公言，不可徼幸邪？」被曰：「被有愚計。」王曰：「柰何？」被曰：「當今諸侯無異心，百姓無怨氣。朔方之郡田地廣，水草美，民徙者不足以實其地。臣之愚計，可偽為丞相御史請書，徙郡國豪桀任俠及有耐罪以上，〔一三〕赦令除其罪，產五十萬以上者，皆徙其家屬朔方之郡，益發甲卒，急其會日。又偽為左右都司空上林中都官詔獄（逮）書，〔逮〕諸侯太子幸臣。〔一四〕如此則民怨，諸侯懼，即使辯武〔一五〕隨而說之，儻可徼幸什得一乎？」王曰：「此可也。雖然，吾以為不至若此。」於是王乃令官奴入宮，作皇帝璽，丞相、御史、大將軍、軍吏、中二千石、都官令、丞印，及旁近郡太守、都尉印，漢使節法冠，〔一六〕欲如伍被計。使人偽得罪而西，〔一七〕事大將軍、丞相；一日發兵，〔一八〕使人即刺殺大將軍青，而說丞相下之，如發蒙耳。〔一九〕
〔一〕集解徐廣曰：「一作『噍』，音寂笑反。」
〔二〕集解徐廣曰：「一本無此『言』字。」駰案：張晏曰「不成則死，一計耳」。瓚曰「或有一言之交，以死報之矣」。
〔三〕集解瓚曰：「言吳王不知舉兵反。」索隱案：知猶解。
〔四〕集解如淳曰：「言吳不塞成皋口，而令漢將得出之。」
〔五〕集解漢書直云「緩」，無「樓」字。樓緩乃六國時人，疑此後人所益也。李奇曰：「緩，似人姓名。」韋昭曰：「淮南臣名。」
〔六〕正義成皋故城在河南（澠）〔汜〕水縣東南二里。
〔七〕正義轘轅故關在河南緱氏縣南四十里。伊闕故關在河南縣南十九里。
〔八〕正義故武關在商州商洛縣東九十里。春秋時。闕文。
〔九〕正義即成皋關也。
〔一〇〕集解徐廣曰：「大鐮謂之剴，音五哀反。或是鐖乎？」索隱劉氏音上吾裏反，下自洛反。又鐖，鄒音機也。注「大鐮謂之剴」，鐮音廉，剴音五哀反。
〔一一〕正義閭左邊不役之民，秦則役之也。
〔一二〕索隱若燋。音即消反。
〔一三〕集解應劭曰：「輕罪不至於髡，完其耏鬢，故曰耏。古『耏』字從『彡』，髮膚之意。杜林以為法度之字皆從『寸』，後改如是。耐音若能。」如淳曰：「律『耐為司寇，耐為鬼薪、白粲』。耐猶任也。」蘇林曰：「一歲為罰作，二歲刑已上為耐。耐，能任其罪。」
〔一四〕集解晉灼曰：「百官表宗正有左右都司空，上林有水司空，皆主囚徒官也。」
〔一五〕集解徐廣曰：「淮南人名士曰武。」
〔一六〕集解蔡邕曰：「法冠，楚王冠也。秦滅楚，以其君冠賜御史。」索隱崔浩云：「一名獬廌冠。」按：蔡邕云「楚王冠也。秦滅楚，以其君冠賜御史」者也。
〔一七〕集解蘇林曰：「詐作罪人而西也。」
〔一八〕集解如淳曰：「發淮南兵也。」索隱崔浩云：「一日猶一朝，卒然無定時也。」
〔一九〕集解如淳曰：「以物蒙覆其頭，而為發去，其人欲之耳。」韋昭曰：「如蒙巾，發之甚易。」
王欲發國中兵，恐其相、二千石不聽。王乃與伍被謀，先殺相、二千石；偽失火宮中，相、二千石救火，至即殺之。計未決，又欲令人衣求盜衣，〔一〕持羽檄，從東方來，呼曰「南越兵入界」，欲因以發兵。乃使人至廬江、會稽為求盜，未發。王問伍被曰：「吾舉兵西鄉，諸侯必有應我者；即無應，柰何？」被曰：「南收衡山以擊廬江，有尋陽之船，守下雉之城，〔二〕結九江之浦，絕豫章之口〔三〕，彊弩臨江而守，以禁南郡之下，東收江都、會稽，〔四〕南通勁越，屈彊江淮閒，猶可得延歲月之壽。」王曰：「善，無以易此。急則走越耳。」
〔一〕集解漢書音義曰：「卒衣也。」
〔二〕集解徐廣曰：「在江夏。」駰案：蘇林曰「下雉，縣名。」索隱雉音徐爾反。案：縣名，在江夏。
〔三〕正義即彭蠡湖口，北流出大江者。
〔四〕正義江都，揚州也。會稽，蘇州也。
於是廷尉以王孫建辭連淮南王太子遷聞。上遣廷尉監因拜淮南中尉，逮捕太子。至淮南，淮南王聞，與太子謀召相、二千石，欲殺而發兵。召相，相至；內史以出為解。中尉曰：「臣受詔使，不得見王。」王念獨殺相而內史中尉不來，無益也，即罷相。王猶豫，計未決。太子念所坐者謀刺漢中尉，所與謀者已死，以為口絕，乃謂王曰：「群臣可用者皆前繫，今無足與舉事者。王以非時發，恐無功，臣願會逮。」王亦偷欲休，〔一〕即許太子。太子即自剄，不殊。〔二〕伍被自詣吏，因告與淮南王謀反，反蹤跡具如此。
〔一〕集解徐廣曰：「偷，苟且也。」
〔二〕集解晉灼曰：「不殊，不死。」
吏因捕太子、王后，圍王宮，盡求捕王所與謀反賓客在國中者，索得反具以聞。上下公卿治，所連引與淮南王謀反列侯二千石豪傑數千人，皆以罪輕重受誅。衡山王賜，淮南王弟也，當坐收，有司請逮捕衡山王。天子曰：「諸侯各以其國為本，不當相坐。與諸侯王列侯會肄丞相諸侯議。」〔一〕趙王彭祖、列侯臣讓等四十三人議，皆曰：「淮南王安甚大逆無道，謀反明白，當伏誅。」膠西王臣端議曰：「淮南王安廢法行邪，懷詐偽心，以亂天下，熒惑百姓，倍畔宗廟，妄作妖言。春秋曰『臣無將，將而誅』。安罪重於將，謀反形已定。臣端所見其書節印圖及他逆無道事驗明白，甚大逆無道，當伏其法。而論國吏二百石以上及比者，〔二〕宗室近幸臣不在法中者，不能相教，當皆免官削爵為士伍，毋得宦為吏。其非吏，他贖死金二斤八兩。〔三〕以章臣安之罪，使天下明知臣子之道，毋敢復有邪僻倍畔之意。」丞相弘、廷尉湯等以聞，天子使宗正以符節治王。未至，淮南王安自剄殺。〔四〕王后荼、太子遷諸所與謀反者皆族。天子以伍被雅辭多引漢之美，欲勿誅。廷尉湯曰：「被首為王畫反謀，被罪無赦。」遂誅被。國除為九江郡。〔五〕
〔一〕集解徐廣曰：「詣都座就丞相共議也。」索隱會肄丞相者。案：肄，習也，音異。
〔二〕集解徐廣曰：「比吏而非真。」
〔三〕集解蘇林曰：「非吏，故曰他。」
〔四〕集解徐廣曰：「即位凡四十二年，元狩元年十月死。」
〔五〕集解徐廣曰：「又為六安國，以陳縣為都。」
衡山王賜，王后乘舒〔一〕生子三人，長男爽為太子，次男孝，次女無采。又姬徐來生子男女四人，美人厥姬生子二人。衡山王、淮南王兄弟相責望禮節，閒不相能。衡山王聞淮南王作為畔逆反具，亦心結賓客以應之，恐為所并。
〔一〕正義衡山王后名也。
元光六年，衡山王入朝，其謁者衛慶有方術，欲上書事天子，王怒，故劾慶死罪，彊榜服之。衡山內史以為非是，卻其獄。王使人上書告內史，內史治，言王不直。王又數侵奪人田，壞人冢以為田。有司請逮治衡山王。天子不許，為置吏二百石以上。〔一〕衡山王以此恚，與奚慈、張廣昌謀，求能為兵法候星氣者，日夜從容王密謀反事。〔二〕
〔一〕集解如淳曰：「漢儀注吏四百石以下，自調除國中，今王惡，天子皆為置之。」
〔二〕集解徐廣曰：「密，豫作計校。」
王后乘舒死，立徐來為王后。厥姬俱幸。兩人相妒，厥姬乃惡王后徐來於太子曰：「徐來使婢蠱道殺太子母。」太子心怨徐來。徐來兄至衡山，太子與飲，以刃刺傷王后兄。王后怨怒，數毀惡太子於王。太子女弟無采，嫁棄歸，與奴姦，又與客姦。太子數讓無采，無采怒，不與太子通。王后聞之，即善遇無采。無采及中兄孝少失母，附王后，王后以計愛之，與共毀太子，王以故數擊笞太子。元朔四年中，人有賊傷王后假母者，〔一〕王疑太子使人傷之，笞太子。後王病，太子時稱病不侍。孝、王后、無采惡太子：「太子實不病，自言病，有喜色。」王大怒，欲廢太子，立其弟孝。王后知王決廢太子，又欲并廢孝。王后有侍者，善舞，王幸之，王后欲令侍者與孝亂以汙之，欲并廢兄弟而立其子廣代太子。太子爽知之，念后數惡己無已時，欲與亂以止其口。王后飲，太子前為壽，因據王后股，求與王后臥。王后怒，以告王。王乃召，欲縛而笞之。太子知王常欲廢己立其弟孝，乃謂王曰：「孝與王御者姦，無采與奴姦，王彊食，請上書。」即倍王去。王使人止之，莫能禁，乃自駕追捕太子。太子妄惡言，王械繫太子宮中。孝日益親幸。王奇孝材能，乃佩之王印，號曰將軍，令居外宅，多給金錢，招致賓客。賓客來者，微知淮南、衡山有逆計，日夜從容勸之。王乃使孝客江都人救赫、〔二〕陳喜作輣車鏃矢〔三〕，刻天子璽，將相軍吏印。王日夜求壯士如周丘等，數稱引吳楚反時計畫，以約束。衡山王非敢效淮南王求即天子位，畏淮南起并其國，以為淮南已西，發兵定江淮之閒而有之，望如是。
〔一〕集解漢書音義曰：「傅母屬。」
〔二〕索隱救，漢書作「枚」。劉向別錄云「易家有救氏注」也。
〔三〕集解徐廣曰：「輣車，戰車也，音扶萌反。」
元朔五年秋，衡山王當朝，（六年）過淮南，淮南王乃昆弟語，除前卻，約束反具。衡山王即上書謝病，上賜書不朝。
元朔六年中，衡山王使人上書請廢太子爽，立孝為太子。爽聞，即使所善白嬴〔一〕之長安上書，言孝作輣車鏃矢，與王御者姦，欲以敗孝。白嬴至長安，未及上書，吏捕嬴，以淮南事繫。王聞爽使白嬴上書，恐言國陰事，即上書反告太子爽所為不道棄市罪事。事下沛郡治。元（朔七）〔狩元〕年冬，有司公卿下沛郡求捕所與淮南謀反者未得，得陳喜於衡山王子孝家。吏劾孝首匿喜。孝以為陳喜雅數與王計謀反，恐其發之，聞律先自告除其罪，又疑太子使白嬴上書發其事，即先自告，告所與謀反者救赫、陳喜等。廷尉治驗，公卿請逮捕衡山王治之。天子曰：「勿捕。」遣中尉安、〔二〕大行息〔三〕即問王，王具以情實對。吏皆圍王宮而守之。中尉大行還，以聞，公卿請遣宗正、大行與沛郡雜治王。王聞，即自剄殺。孝先自告反，除其罪；坐與王御婢姦，棄市。王后徐來亦坐蠱殺前王后乘舒，及太子爽坐王告不孝，皆棄市。諸與衡山王謀反者皆族。國除為衡山郡。
〔一〕索隱音盈，人姓名也。
〔二〕索隱案：漢書表司馬安也。
〔三〕索隱案：漢書表李息也。
太史公曰：詩之所謂「戎狄是膺，荊舒是懲」，信哉是言也。淮南、衡山親為骨肉，疆土千里，列為諸侯，不務遵蕃臣職以承輔天子，而專挾邪僻之計，謀為畔逆，仍父子再亡國，各不終其身，為天下笑。此非獨王過也，亦其俗薄，臣下漸靡使然也。夫荊楚僄勇輕悍，好作亂，乃自古記之矣。
【索隱述贊】淮南多橫，舉事非正。天子寬仁，其過不更。轞車致禍，斗粟成詠。王安好學，女陵作詗。兄弟不和，傾國殞命。
卷一百一十九　循吏列傳第五十九
索隱案：謂本法循理之吏也。
太史公曰：法令所以導民也，刑罰所以禁姦也。文武不備，良民懼然身修者，官未曾亂也。奉職循理，亦可以為治，何必威嚴哉？
孫叔敖者，〔一〕楚之處士也。虞丘相進之於楚莊王，以自代也。三月為楚相，施教導民，上下和合，世俗盛美，政緩禁止，吏無姦邪，盜賊不起。秋冬則勸民山採，春夏以水，〔二〕各得其所便，民皆樂其生。
〔一〕正義說苑云：「孫叔敖為令尹，一國吏民皆來賀。有一老父衣麤衣，冠白冠，後來，弔曰：『有身貴而驕人者，民亡之；位已高而擅權者，君惡之；祿已厚而不知足者，患處之。』叔敖再拜，敬受命，願聞餘教。父曰：『位已高而意益下，官益大而心益小，祿已厚而慎不取。君謹守此三者，足以治楚。』」
〔二〕集解徐廣曰：「乘多水時而出材竹。」
莊王以為幣輕，更以小為大，百姓不便，皆去其業。市令言之相曰：「市亂，民莫安其處，次行不定。」相曰：「如此幾何頃乎？」市令曰：「三月頃。」相曰：「罷，吾今令之復矣。」後五日，朝，相言之王曰：「前日更幣，以為輕。今市令來言曰『市亂，民莫安其處，次行之不定』。臣請遂令復如故。」王許之，下令三日而市復如故。
楚民俗好庳車，〔一〕王以為庳車不便馬，欲下令使高之。相曰：「令數下，民不知所從，不可。王必欲高車，臣請教閭里使高其梱。〔二〕乘車者皆君子，君子不能數下車。」王許之。居半歲，民悉自高其車。
〔一〕索隱庳，下也，音婢。
〔二〕索隱音口本反。梱，門限也。
此不教而民從其化，近者視而效之，遠者四面望而法之。故三得相而不喜，知其材自得之也；三去相而不悔，知非己之罪也。〔一〕
〔一〕集解皇覽曰：「孫叔敖冢在南郡江陵故城中白土里。民傳孫叔敖曰『葬我廬江陂，後當為萬戶邑』。去故楚都郢城北三十里所。或曰孫叔敖激沮水作雲夢大澤之池也。」
子產者，鄭之列大夫也。鄭昭君之時，以所愛徐摯為相，〔一〕國亂，上下不親，父子不和。大宮子期言之君，以子產為相。〔二〕為相一年，豎子不戲狎，斑白不提挈，僮子不犁畔。二年，市不豫賈。〔三〕三年，門不夜關，〔四〕道不拾遺。四年，田器不歸。五年，士無尺籍，〔五〕喪期不令而治。治鄭二十六年而死，丁壯號哭，老人兒啼，曰：「子產去我死乎！民將安歸？」〔六〕
〔一〕索隱案：鄭系家云子產，鄭成公之少子。事簡公、定公。簡公封子產以六邑，子產受其半。子產不事昭君，亦無徐摯作相之事。蓋別有所出，太史記異耳。
〔二〕索隱子期亦鄭之公子也。左傳、國語亦無其說。案：系家鄭相子駟、子孔與子產同時，蓋亦子期之兄弟也。
〔三〕索隱下音價。謂臨時評其貴賤，不豫定也。
〔四〕集解徐廣曰：「一作『閉』。」
〔五〕正義言士民無一尺方板之籍書。什伍，什伍相保也。
〔六〕集解皇覽曰：「子產冢在河南新鄭，城外大冢是也。」索隱案：左傳及系家云子產死，孔子泣曰「子產，古之遺愛也」。又韓詩稱子產卒，鄭人耕者輟耒，婦人捐其佩玦也。
公儀休者，魯博士也。以高弟為魯相。奉法循理，無所變更，百官自正。使食祿者不得與下民爭利，受大者不得取小。
客有遺相魚者，相不受。客曰：「聞君嗜魚，遺君魚，何故不受也？」相曰：「以嗜魚，故不受也。今為相，能自給魚；今受魚而免，誰復給我魚者？吾故不受也。」
食茹而美，拔其園葵而棄之。見其家織布好，而疾出其家婦，燔其機，云「欲令農士工女安所讎〔一〕其貨乎」？
〔一〕索隱音售。
石奢者，楚昭王相也。堅直廉正，無所阿避。行縣，道有殺人者，相追之，乃其父也。縱其父而還自繫焉。使人言之王曰：「殺人者，臣之父也。夫以父立政，不孝也；廢法縱罪，非忠也；臣罪當死。」王曰：「追而不及，不當伏罪，子其治事矣。」石奢曰：「不私其父，非孝子也；不奉主法，非忠臣也。王赦其罪，上惠也；伏誅而死，臣職也。」遂不受令，自刎〔一〕而死。
〔一〕索隱音亡粉反。
李離者，晉文公之理也。〔一〕過聽殺人，自拘當死。文公曰：「官有貴賤，罰有輕重。下吏有過，非子之罪也。」李離曰：「臣居官為長，不與吏讓位；受祿為多，不與下分利。今過聽殺人，傅其罪下吏，非所聞也。」辭不受令。文公曰：「子則自以為有罪，寡人亦有罪邪？」李離曰：「理有法，失刑則刑，失死則死。公以臣能聽微決疑，〔二〕故使為理。今過聽殺人，罪當死。」遂不受令，伏劍而死。
〔一〕正義理，獄官也。
〔二〕索隱言能聽察微理，以決疑獄。故周禮司寇以五聽察獄，詞氣色耳目也。又尚書曰「服念五六日，至于旬時」是也。
太史公曰：孫叔敖出一言，郢市復。子產病死，鄭民號哭。公儀子見好布而家婦逐。石奢縱父而死，楚昭名立。李離過殺而伏劍，晉文以正國法。
【索隱述贊】奉職循理，為政之先。恤人體國，良史述焉。叔孫、鄭產，自昔稱賢。拔葵一利，赦父非愆。李離伏劍，為法而然。
卷一百二十　　汲鄭列傳第六十
汲黯字長孺，濮陽人也。其先有寵於古之衛君。〔一〕至黯七世，世為卿大夫。黯以父任，孝景時為太子洗馬，以莊見憚。〔二〕孝景帝崩，太子即位，黯為謁者。東越相攻，上使黯往視之。不至，至吳而還，報曰：「越人相攻，固其俗然，不足以辱天子之使。」河內失火，延燒千餘家，上使黯往視之。還報曰：「家人失火，屋比〔三〕延燒，不足憂也。臣過河南，河南貧人傷水旱萬餘家，或父子相食，臣謹以便宜，持節發河南倉粟以振貧民。臣請歸節，伏矯制之罪。」上賢而釋之，遷為滎陽令。黯恥為令，病歸田里。上聞，乃召拜為中大夫。以數切諫，不得久留內，遷為東海太守。黯學黃老之言，治官理民，好清靜，擇丞史而任之。〔四〕其治，責大指而已，不苛小。黯多病，臥閨閤內不出。歲餘，東海大治。稱之。上聞，召以為主爵都尉，列於九卿。治務在無為而已，弘大體，不拘文法。
〔一〕集解文穎曰：「六國時，衛但稱君。」
〔二〕索隱按：莊者，嚴也，謂嚴威也。按：自漢明帝諱莊，故已後「莊」皆云「嚴」。
〔三〕索隱音鼻。
〔四〕集解如淳曰：「律，太守、都尉、諸侯內史史各一人，卒史書佐各十人。今總言『丞史』，或以為擇郡丞及史使任之。鄭當時為大農，推官屬丞史，亦是也。」
黯為人性倨，少禮，面折，不能容人之過。合己者善待之，不合己者不能忍見，士亦以此不附焉。然好學，游俠，任氣節，內行脩絜，好直諫，數犯主之顏色，常慕傅柏、袁盎之為人也。〔一〕善灌夫、鄭當時及宗正劉棄。〔二〕亦以數直諫，不得久居位。
〔一〕集解應劭曰：「傅柏，梁人，為孝王將，素伉直。」索隱傅音付，人姓。柏，名。為梁將也。
〔二〕集解徐廣曰：「一云名棄疾。」索隱漢書名棄疾。
當是時，太后弟武安侯蚡為丞相，中二千石來拜謁，蚡不為禮。然黯見蚡未嘗拜，常揖之。天子方招文學儒者，上曰吾欲云云，〔一〕黯對曰：「陛下內多欲而外施仁義，柰何欲效唐虞之治乎！」上默然，怒，變色而罷朝。公卿皆為黯懼。上退，謂左右曰：「甚矣，汲黯之戇也！」〔二〕群臣或數黯，黯曰：「天子置公卿輔弼之臣，寧令從諛承意，陷主於不義乎？且已在其位，縱愛身，柰辱朝廷何！」
〔一〕集解張晏曰：「所言欲施仁義也。」
〔二〕索隱戇，愚也。音陟降反也。
黯多病，病且滿三月，上常賜告者數，〔一〕終不愈。最後病，莊助為請告。〔二〕上曰：「汲黯何如人哉？」助曰：「使黯任職居官，無以踰人。〔三〕然至其輔少主，守城深堅，招之不來，麾之不去，雖自謂賁育亦不能奪之矣。」上曰：「然。古有社稷之臣，至如黯，近之矣。」
〔一〕集解如淳曰：「杜欽所謂『病滿賜告詔恩』也。數者，非一也。或曰賜告，得去官歸家；與告，居官不視事。」索隱數音所角反。按：注「賜告，得去官家居；予告，居官不視事」也。
〔二〕集解徐廣曰：「最，一作『其』也。」
〔三〕索隱踰音庾。案：漢書作「瘉」，瘉猶勝也。此作「踰」，踰謂越過人也。
大將軍青侍中，上踞廁而視之。〔一〕丞相弘燕見，上或時不冠。至如黯見，上不冠不見也。上嘗坐武帳中，〔二〕黯前奏事，上不冠，望見黯，避帳中，使人可其奏。其見敬禮如此。
〔一〕集解如淳曰：「廁音側，謂床邊，踞床視之。一云溷廁也。廁，床邊側。」
〔二〕集解應劭曰：「武帳，織成為武士象也。」孟康曰：「今御武帳，置兵蘭五兵於帳中。」韋昭曰：「以武名之，示威。」
張湯方以更定律令為廷尉，黯數質責湯於上前，曰：「公為正卿，上不能褒先帝之功業，下不能抑天下之邪心，安國富民，使囹圄空虛，二者無一焉。非苦就行，放析就功，何乃取高皇帝約束紛更之為？〔一〕公以此無種矣。」黯時與湯論議，湯辯常在文深小苛，黯伉厲守高不能屈，忿發罵曰：「天下謂刀筆吏不可以為公卿，果然。必湯也，令天下重足而立，側目而視矣！」
〔一〕集解如淳曰：「紛，亂也。」
是時，漢方征匈奴，招懷四夷。黯務少事，乘上閒，常言與胡和親，無起兵。上方向儒術，尊公孫弘。及事益多，吏民巧弄。〔一〕上分別文法，湯等數奏決讞〔二〕以幸。而黯常毀儒，面觸弘等徒懷詐飾智以阿人主取容，而刀筆吏專深文巧詆，〔三〕陷人於罪，使不得反其真，以勝為功。上愈益貴弘、湯，弘、湯深心疾黯，唯天子亦不說也，欲誅之以事。弘為丞相，乃言上曰：「右內史界部中多貴人宗室，難治，非素重臣不能任，請徙黯為右內史。」為右內史數歲，官事不廢。
〔一〕索隱音路洞反。
〔二〕索隱音魚列反。
〔三〕索隱音丁禮反。
大將軍青既益尊，姊為皇后，然黯與亢禮。人或說黯曰：「自天子欲群臣下大將軍，大將軍尊重益貴，君不可以不拜。」黯曰：「夫以大將軍有揖客，反不重邪？」大將軍聞，愈賢黯，數請問國家朝廷所疑，遇黯過於平生。
淮南王謀反，憚黯，曰：「好直諫，守節死義，難惑以非。至如說丞相弘，如發蒙振落耳。」
天子既數征匈奴有功，黯之言益不用。
始黯列為九卿，而公孫弘、張湯為小吏。及弘、湯稍益貴，與黯同位，黯又非毀弘、湯等。已而弘至丞相，封為侯；湯至御史大夫；故黯時丞相史皆與黯同列，或尊用過之。黯褊心，不能無少望，見上，前言曰：「陛下用群臣如積薪耳，後來者居上。」上默然。有閒黯罷，上曰：「人果不可以無學，觀黯之言也日益甚。」
居無何，匈奴渾邪王率眾來降，漢發車二萬乘。縣官無錢，從民貰馬。〔一〕民或匿馬，馬不具。上怒，欲斬長安令。黯曰：「長安令無罪，獨斬黯，民乃肯出馬。且匈奴畔其主而降漢，漢徐以縣次傳之，何至令天下騷動，罷獘中國而以事夷狄之人乎！」上默然。及渾邪至，賈人與市者，坐當死者五百餘人。黯請閒，見高門，〔二〕曰：「夫匈奴攻當路塞，絕和親，中國興兵誅之，死傷者不可勝計，而費以巨萬百數。臣愚以為陛下得胡人，皆以為奴婢以賜從軍死事者家；所鹵獲，因予之，以謝天下之苦，塞百姓之心。今縱不能，渾邪率數萬之眾來降，虛府庫賞賜，發良民侍養，譬若奉驕子。愚民安知市買長安中物而文吏繩以為闌出財物于邊關乎？〔三〕陛下縱不能得匈奴之資以謝天下，又以微文殺無知者五百餘人，是所謂『庇其葉而傷其枝』者也，臣竊為陛下不取也。」上默然，不許，曰：「吾久不聞汲黯之言，今又復妄發矣。」後數月，黯坐小法，會赦免官。於是黯隱於田園。
〔一〕索隱貰音時夜反。貰，賒也。鄒氏音勢。
〔二〕集解如淳曰：「黃圖未央宮中有高門殿。」
〔三〕集解應劭曰：「闌，妄也。律，胡市，吏民不得持兵器出關。雖於京師市買，其法一也。」瓚曰：「無符傳出入為闌。」
居數年，會更五銖錢，〔一〕民多盜鑄錢，楚地尤甚。上以為淮陽，楚地之郊，乃召拜黯為淮陽太守。黯伏謝不受印，詔數彊予，然後奉詔。詔召見黯，黯為上泣曰：「臣自以為填溝壑，不復見陛下，不意陛下復收用之。臣常有狗馬病，力不能任郡事，臣願為中郎，出入禁闥，補過拾遺，臣之願也。」上曰：「君薄淮陽邪？吾今召君矣。〔二〕顧淮陽吏民不相得，吾徒得君之重，臥而治之。」黯既辭行，過大行李息，曰：「黯棄居郡，不得與朝廷議也。然御史大夫張湯智足以拒諫，詐足以飾非，務巧佞之語，辯數之辭，非肯正為天下言，專阿主意。主意所不欲，因而毀之；主意所欲，因而譽之。好興事，舞文法，〔三〕內懷詐以御主心，外挾賊吏以為威重。公列九卿，不早言之，公與之俱受其僇矣。」息畏湯，終不敢言。黯居郡如故治，淮陽政清。後張湯果敗，上聞黯與息言，抵息罪。令黯以諸侯相秩居淮陽。〔四〕七歲而卒。〔五〕
〔一〕集解徐廣曰：「元狩五年行五銖錢。」
〔二〕索隱今即今也。謂今日後即召君。
〔三〕集解如淳曰：「舞猶弄也。」
〔四〕集解如淳曰：「諸侯王相在郡守上，秩真二千石。律，真二千石俸月二萬，二千石月萬六千。」
〔五〕集解徐廣曰：「元鼎五年。」
卒後，上以黯故，官其弟汲仁至九卿，子汲偃至諸侯相。黯姑姊子司馬安亦少與黯為太子洗馬。安文深巧善宦，官四至九卿，以河南太守卒。昆弟以安故，同時至二千石者十人。濮陽段宏〔一〕始事蓋侯信，〔二〕信任宏，宏亦再至九卿。然衛人仕者皆嚴憚汲黯，出其下。
〔一〕索隱段客。案：漢書作「段宏」。
〔二〕集解徐廣曰：「太后兄王信。」
鄭當時者，字莊，陳人也。其先鄭君〔一〕嘗為項籍將；籍死，已而屬漢。高祖令諸故項籍臣名籍，鄭君獨不奉詔。詔盡拜名籍者為大夫，而逐鄭君。鄭君死孝文時。
〔一〕集解漢書音義曰：「當時父。」
鄭莊以任俠自喜，脫張羽於厄，〔一〕聲聞梁楚之閒。孝景時，為太子舍人。每五日洗沐，常置驛馬安諸郊，〔二〕存諸故人，請謝賓客，夜以繼日，至其明旦，常恐不遍。莊好黃老之言，其慕長者如恐不見。年少官薄，然其游知交皆其大父行，天下有名之士也。武帝立，莊稍遷為魯中尉、濟南太守、江都相，至九卿為右內史。以武安侯魏其時議，貶秩為詹事，遷為大農令。
〔一〕集解服虔曰：「梁孝王之將，楚相之弟。」
〔二〕集解如淳曰：「交道四通處也，請賓客便。」瓚曰：「諸郊謂長安四面郊祀之處，閑靜，可以請賓客。」索隱按：置即驛，馬謂於置著馬也。四面郊。
莊為太史，誡門下：「客至，無貴賤無留門者。」執賓主之禮，以其貴下人。莊廉，又不治其產業，仰奉賜以給諸公。然其餽遺人，不過算器食。〔一〕每朝，候上之閒，說未嘗不言天下之長者。其推轂士及官屬丞史，誠有味其言之也，常引以為賢於己。未嘗名吏，與官屬言，若恐傷之。聞人之善言，進之上，唯恐後。山東士諸公以此翕然稱鄭莊。
〔一〕集解徐廣曰：「算音先管反，竹器。」索隱算音先管反。按：謂竹器，以言無銅漆也。漢書作「具器食」。
鄭莊使視決河，自請治行五日。〔一〕上曰：「吾聞『鄭莊行，千里不齎糧』，請治行者何也？」然鄭莊在朝，常趨和承意，不敢甚引當否。及晚節，漢征匈奴，招四夷，天下費多，財用益匱。莊任人賓客為大農僦人，〔二〕多逋負。司馬安為淮陽太守，發其事，莊以此陷罪，贖為庶人。頃之，守長史。〔三〕上以為老，以莊為汝南太守。數歲，以官卒。
〔一〕集解如淳曰：「治行謂莊嚴也。」
〔二〕集解徐廣曰：「一作『入』。一云賓客為大農僦人，僦人蓋興生財利，如今方宜矣。」駰案：晉灼曰「當時為大農，而任使其賓客辜較任僦也」。瓚曰「任人謂保任見舉者」。索隱僦音即就反。辜較音姑角。按：謂當時作大農，任賓客就人取庸直也。或者貰物以應官取庸，故下云「多逋負」。「辜較」字亦作「酤榷」。榷者，獨也。言國家獨榷酤也。此云「辜較」，亦謂令賓客任人專其利，故云辜較也。
〔三〕集解如淳曰：「丞相長史。」
鄭莊、汲黯始列為九卿，廉，內行脩絜。此兩人中廢，家貧，賓客益落。〔一〕及居郡，卒後家無餘貲財。莊兄弟子孫以莊故，至二千石六七人焉。
〔一〕索隱按：落猶零落，謂散也。
太史公曰：夫以汲、鄭之賢，有勢則賓客十倍，無勢則否，況眾人乎！下邽〔一〕翟公有言，始翟公為廷尉，賓客闐門；及廢，門外可設雀羅。翟公復為廷尉，賓客欲往，翟公乃人署其門曰：「一死一生，乃知交情。一貧一富，乃知交態。一貴一賤，交情乃見。」汲、鄭亦云，悲夫！
〔一〕集解徐廣曰：「邽，一作『邳』。」索隱邽音圭，縣名，屬京兆。徐廣曰：「下邽作『下邳』。」
【索隱述贊】河南矯制，自古稱賢。淮南臥理，天子伏焉。積薪興歎，伉直愈堅。鄭莊推士，天下翕然。交道勢利，翟公愴旃。
卷一百二十一　儒林列傳第六十一
正義姚承云：「儒謂博士，為儒雅之林，綜理古文，宣明舊藝，咸勸儒者，以成王化者也。」
太史公曰：余讀功令，〔一〕至於廣厲學官之路，未嘗不廢書而歎也。曰：嗟乎！夫周室衰而關雎作，幽厲微而禮樂壞，諸侯恣行，政由彊國。故孔子閔王路廢而邪道興，於是論次詩書，修起禮樂。適齊聞韶，三月不知肉味。自衛返魯，然後樂正，雅頌各得其所。〔二〕世以混濁莫能用，是以仲尼干七十餘君〔三〕無所遇，曰「苟有用我者，期月而已矣」。西狩獲麟，曰「吾道窮矣」。故因史記作春秋，以當王法，其辭微而指博，後世學者多錄焉。〔四〕
〔一〕索隱案：謂學者課功著之於令，即今學令是也。
〔二〕正義鄭玄云：「魯哀公十一年。是時道衰樂廢，孔子還，修正之，故雅頌各得其所也。」
〔三〕索隱案：後之記者失辭也。案家語等說，云孔子歷聘諸國，莫能用，謂周、鄭、齊、宋、曹、衛、陳、楚、杞、莒、匡等。縱歷小國，亦無七十餘國也。
〔四〕集解徐廣曰：「錄，一作『繆』。」
自孔子卒後，七十子之徒散游諸侯，大者為師傅卿相，〔一〕小者友教士大夫，或隱而不見。故子路居衛，〔二〕子張居陳，〔三〕澹臺子羽居楚，〔四〕子夏居西河，〔五〕子貢終於齊。〔六〕如田子方、段干木、吳起、禽滑釐之屬，皆受業於子夏之倫，為王者師。是時獨魏文侯好學。後陵遲以至于始皇，天下並爭於戰國，懦術既絀焉，然齊魯之閒，學者獨不廢也。於威、宣之際，孟子、荀卿之列，咸遵夫子之業而潤色之，以學顯於當世。
〔一〕索隱案：子夏為魏文侯師。子貢為齊、魯聘吳、越，蓋亦卿也。而宰予亦仕齊為卿。餘未聞也。
〔二〕集解案：仲尼弟子列傳子路死於衛，時孔子尚存也。
〔三〕正義今陳州。
〔四〕正義今蘇州城南五里有澹臺湖，湖北有澹臺。
〔五〕正義今汾州。
〔六〕正義今青州。
及至秦之季世，焚詩書，阬術士，〔一〕六蓺從此缺焉。陳涉之王也，而魯諸儒持孔氏之禮器往歸陳王。於是孔甲為陳涉博士，〔二〕卒與涉俱死。陳涉起匹夫，驅瓦合適戍，〔三〕旬月以王楚，不滿半歲竟滅亡，其事至微淺，然而縉紳先生之徒負孔子禮器往委質為臣者，何也？以秦焚其業，積怨而發憤于陳王也。
〔一〕正義顏云：「今新豐縣溫湯之處號愍儒鄉。溫湯西南三里有馬谷，谷之西岸有阬，古相傳以為秦阬儒處也。衛宏詔定古文尚書序云『秦既焚書，恐天下不從所改更法，而諸生到者拜為郎，前後七百人，乃密種瓜於驪山陵谷中溫處，瓜實成，詔博士諸生說之。人言不同，乃令就視。為伏機，諸生賢儒皆至焉，方相難不決，因發機，從上填之以土，皆壓，終乃無聲』也。」
〔二〕集解徐廣曰：「孔子八世孫，名鮒字甲也。」
〔三〕索隱上音丁革反。
及高皇帝誅項籍，舉兵圍魯，魯中諸儒尚講誦習禮樂，弦歌之音不絕，豈非聖人之遺化，好禮樂之國哉？故孔子在陳，曰「歸與歸與！吾黨之小子狂簡，斐然成章，不知所以裁之」。夫齊魯之閒於文學，自古以來，其天性也。故漢興，然後諸儒始得脩其經蓺，講習大射鄉飲之禮。叔孫通作漢禮儀，因為太常，諸生弟子共定者，咸為選首，於是喟然歎興於學。然尚有干戈，平定四海，〔一〕亦未暇遑庠序之事也。孝惠、呂后時，公卿皆武力有功之臣。孝文時頗徵用，〔二〕然孝文帝本好刑名之言。及至孝景，不任儒者，而竇太后又好黃老之術，故諸博士具官待問，未有進者。
〔一〕正義顏云：「陳豨、盧綰、韓信、黥布之徒相次反叛，征討也。」
〔二〕正義言孝文稍用文學之士居位。
及今上即位，趙綰、王臧之屬明儒學，而上亦鄉之，於是招方正賢良文學之士。自是之後，言詩於魯則申培公，〔一〕於齊則轅固生，〔二〕於燕則韓太傅。〔三〕言尚書自濟南伏生。〔四〕言禮自魯高堂生。〔五〕言易自菑川田生。言春秋於齊魯自胡毋生，〔六〕於趙自董仲舒。及竇太后崩，武安侯田蚡為丞相，絀黃老、刑名百家之言，延文學儒者數百人，而公孫弘以春秋白衣為天子三公，〔七〕封以平津侯。天下之學士靡然鄉風矣。
〔一〕集解徐廣曰：「一作『陪』。」韋昭曰：「培，申公名，音扶尤反。」索隱徐廣云「培，一作『陪』，音裴」。韋昭曰「培，申公之名，音浮」。鄒氏音普來反也。
〔二〕正義申，轅，姓；培，固，名；公，生，其處號也。
〔三〕索隱韓嬰也。為常山王太傅也。
〔四〕索隱按：張華云名勝，漢紀云字子賤。
〔五〕索隱謝承云「秦氏季代有魯人高堂伯」，則「伯」是其字。云「生」者，自漢已來儒者皆號「生」，亦「先生」省字呼之耳。
〔六〕索隱毋音無。胡毋，姓。字子都。
〔七〕集解徐廣曰：「一云『自齊為天子三公』。」
公孫弘為學官，悼道之鬱滯，乃請曰：「丞相御史言：〔一〕制曰『蓋聞導民以禮，風之以樂。婚姻者，居屋之大倫也。今禮廢樂崩，朕甚愍焉。故詳延天下方正博聞之士，咸登諸朝。其令禮官勸學，講議洽聞興禮，以為天下先。太常議，與博士弟子，崇鄉里之化，以廣賢材焉』。謹與太常臧、〔二〕博士平等議曰：聞三代之道，鄉里有教，夏曰校，〔三〕殷曰序，〔四〕周曰庠。〔五〕其勸善也，顯之朝廷；其懲惡也，加之刑罰。故教化之行也，建首善自京師始，由內及外。今陛下昭至德，開大明，配天地，本人倫，勸學脩禮，崇化厲賢，以風四方，太平之原也。古者政教未洽，不備其禮，請因舊官而興焉。為博士官置弟子五十人，復其身。太常擇民年十八已上，儀狀端正者，補博士弟子。郡國縣道邑有好文學，敬長上，肅政教，順鄉里，出入不悖所聞者，令相長丞上屬所二千石，〔六〕二千石謹察可者，當與計偕，詣太常，〔七〕得受業如弟子。一歲皆輒試，能通一蓺以上，補文學掌故缺；其高弟可以為郎中者，太常籍奏。即有秀才異等，輒以名聞。其不事學若下材及不能通一蓺，輒罷之，而請諸不稱者罰。臣謹案詔書律令下者，明天人分際，通古今之義，文章爾雅，訓辭深厚，〔八〕恩施甚美。小吏淺聞，不能究宣，無以明布諭下。治禮次治掌故，〔九〕以文學禮義為官，遷留滯。請選擇其秩比二百石以上，及吏百石通一蓺以上，補左右內史、〔一〇〕大行卒史；比百石已下，補郡太守卒史：皆各二人，邊郡一人。先用誦多者，若不足，乃擇掌故補中二千石屬，〔一一〕文學掌故補郡屬，〔一二〕備員。請著功令。佗如律令。」制曰：「可。」自此以來，則公卿大夫士吏斌斌多文學之士矣。
〔一〕正義自此以下，皆弘奏請之辭。
〔二〕集解漢書百官表孔臧也。
〔三〕正義校，教也。可教道蓺也。
〔四〕正義序，舒也。言舒禮教。
〔五〕正義庠，詳也。言詳審經典。
〔六〕索隱上時兩反。屬音燭。屬，委也。所二千石，謂於所部之郡守相。
〔七〕索隱計，計吏也。偕，俱也。謂令與計吏俱詣太常也。
〔八〕索隱謂詔書文章雅正，訓辭深厚也。
〔九〕集解徐廣曰：「一云『次治禮學掌故』。」
〔一〇〕正義案：左右內史後改為左馮翊、右扶風。
〔一一〕索隱蘇林曰；「屬亦曹吏，今縣官文書解云『屬某甲』。」
〔一二〕索隱如淳云：「漢儀弟子射策，甲科百人補郎中，乙科二百人補太子舍人，皆秩比二百石；次郡國文學，秩百石也。」
申公者，魯人也。高祖過魯，申公以弟子從師入見〔一〕高祖于魯南宮。〔二〕呂太后時，申公游學長安，與劉郢同師。〔三〕已而郢為楚王，令申公傅其太子戊。〔四〕戊不好學，疾申公。及王郢卒，戊立為楚王，胥靡申公。〔五〕申公恥之，歸魯，退居家教，終身不出門，復謝絕賓客，獨王命召之乃往。〔六〕弟子自遠方至受業者百餘人。申公獨以詩經為訓以教，無傳（疑），疑者則闕不傳。〔七〕
〔一〕索隱按：漢書云「申公少與楚元王俱事齊人浮丘伯，受詩」。
〔二〕正義括地志云：「泮宮在兗州曲阜縣西南二百里魯城內宮之內。鄭云泮之言半也，其制半於天子之璧雍。」
〔三〕索隱案：漢書云「呂太后時，浮丘伯在長安，申公與元王郢客俱卒學」也。
〔四〕集解徐廣曰：「楚元王劉交以文帝元年薨，子夷王郢立，四歲薨，子戊立。郢以呂后二年封上邽侯，文帝元年立為楚王。」
〔五〕集解徐廣曰：「腐刑。」
〔六〕集解徐廣曰：「魯恭王也。」
〔七〕索隱謂申公不作詩傳，但教授，有疑則闕耳。
蘭陵王臧既受詩，以事孝景帝為太子少傅，免去。今上初即位，臧迺上書宿衛上，累遷，一歲中為郎中令。及代趙綰亦嘗受詩申公，綰為御史大夫。綰、臧請天子，欲立明堂以朝諸侯，不能就其事，乃言師申公。於是天子使使束帛加璧安車駟馬迎申公，弟子二人乘軺傳從。〔一〕至，見天子。天子問治亂之事，申公時已八十餘，老，對曰：「為治者不在多言，顧力行何如耳。」是時天子方好文詞，見申公對，默然。然已招致，則以為太中大夫，舍魯邸，議明堂事。太皇竇太后好老子言，不說儒術，得趙綰、王臧之過以讓上，上因廢明堂事，盡下趙綰、王臧吏，後皆自殺。申公亦疾免以歸，數年卒。
〔一〕集解徐廣曰：「馬車。」
弟子為博士者十餘人：孔安國至臨淮太守，〔一〕周霸至膠西內史，夏寬至城陽內史，碭魯賜至東海太守，蘭陵繆生〔二〕至長沙內史，徐偃為膠西中尉，鄒人闕門慶忌〔三〕為膠東內史。其治官民皆有廉節，稱其好學。學官弟子行雖不備，而至於大夫、郎中、掌故以百數。言詩雖殊，多本於申公。
〔一〕集解徐廣曰：「孔鮒之弟子襄為惠帝博士，遷為長沙太傅，生忠，忠生武及安國。安國為博士，臨淮太守。」
〔二〕索隱繆音亡救反。繆氏出蘭陵。一音穆。所謂穆生，為楚元王所禮也。
〔三〕集解漢書音義曰：「姓闕門，名慶忌。」
清河王太傅轅固生者，齊人也。以治詩，孝景時為博士。與黃生爭論景帝前。黃生曰：「湯武非受命，乃弒也。」轅固生曰：「不然。夫桀紂虐亂，天下之心皆歸湯武，湯武與天下之心而誅桀紂，桀紂之民不為之使而歸湯武，湯武不得已而立，非受命為何？」黃生曰：「冠雖敝，必加於首；履雖新，必關於足。何者，上下之分也。今桀紂雖失道，然君上也；湯武雖聖，臣下也。夫主有失行，臣下不能正言匡過以尊天子，反因過而誅之，代立踐南面，非弒而何也？」轅固生曰：「必若所云，是高帝代秦即天子之位，非邪？」於是景帝曰：「食肉不食馬肝，〔一〕不為不知味；言學者無言湯武受命，不為愚。」遂罷。是後學者莫敢明受命放殺者。
〔一〕正義論衡云：「氣熱而毒盛，故食馬肝殺人。又盛夏馬行多渴死，殺氣為毒也。」
竇太后好老子書，召轅固生問老子書。固曰：「此是家人言耳。」〔一〕太后怒曰：「安得司空城旦書乎？」〔二〕乃使固入圈刺豕。景帝知太后怒而固直言無罪，乃假固利兵，下圈刺豕，正中其心，一刺，豕應手而倒。太后默然，無以復罪，罷之。居頃之，景帝以固為廉直，拜為清河王太傅。〔三〕久之，病免。
〔一〕索隱此家人言耳。服虔云：「如家人言也。」案：老子道德篇近而觀之，理國理身而已，故言此家人之言也。
〔二〕集解徐廣曰：「司空，主刑徒之官也。」駰案：漢書音義曰「道家以儒法為急，比之於律令」。
〔三〕集解徐廣曰：「哀王乘也。」
今上初即位，復以賢良徵固。諸諛儒多疾毀固，曰「固老」，罷歸之。時固已九十餘矣。固之徵也，薛人公孫弘亦徵，〔一〕側目而視固。固曰：「公孫子，務正學以言，無曲學以阿世！」自是之後，齊言詩皆本轅固生也。諸齊人以詩顯貴，皆固之弟子也。
〔一〕集解徐廣曰：「薛縣在菑川。」
韓生者，〔一〕燕人也。孝文帝時為博士，景帝時為常山王太傅。〔二〕韓生推詩之意而為內外傳數萬言，其語頗與齊魯閒殊，然其歸一也。淮南賁生〔三〕受之。自是之後，而燕趙閒言詩者由韓生。韓生孫商為今上博士。
〔一〕集解漢書曰：「名嬰。」
〔二〕集解徐廣曰：「憲王舜也。」
〔三〕索隱賁音肥。
伏生者，〔一〕濟南人也。故為秦博士。孝文帝時，欲求能治尚書者，天下無有，乃聞伏生能治，欲召之。是時伏生年九十餘，老，不能行，於是乃詔太常使掌故朝錯往受之。秦時焚書，伏生壁藏之。其後兵大起，流亡，漢定，伏生求其書，亡數十篇，獨得二十九篇，即以教于齊魯之閒。學者由是頗能言尚書，諸山東大師無不涉尚書以教矣。
〔一〕集解張晏曰：「伏生名勝，伏氏碑云。」
伏生教濟南張生及歐陽生，〔一〕歐陽生教千乘兒寬。兒寬既通尚書，以文學應郡舉，詣博士受業，受業孔安國。兒寬貧無資用，常為弟子都養，〔二〕及時時閒行傭賃，以給衣食。行常帶經，止息則誦習之。以試第次，補廷尉史。是時張湯方鄉學，以為奏讞掾，以古法議決疑大獄，而愛幸寬。寬為人溫良，有廉智，自持，而善著書、書奏，敏於文，口不能發明也。湯以為長者，數稱譽之。及湯為御史大夫，以兒寬為掾，薦之天子。天子見問，說之。張湯死後六年，兒寬位至御史大夫。〔三〕九年而以官卒。寬在三公位，以和良承意從容得久，然無有所匡諫；於官，官屬易之，不為盡力。張生亦為博士。而伏生孫以治尚書徵，不能明也。
〔一〕集解漢書曰：「字和伯，千乘人。」
〔二〕索隱謂倪寬家貧，為弟子造食也。何休注公羊「灼烹為養」。案：有廝養卒，廝掌馬，養造食。
〔三〕集解徐廣曰：「元封元年。」
自此之後，魯周霸、孔安國，雒陽賈嘉，頗能言尚書事。孔氏有古文尚書，而安國以今文讀之，因以起其家。逸書〔一〕得十餘篇，蓋尚書滋多於是矣。
〔一〕索隱案：孔臧與安國書云「舊書潛于壁室，欻爾復出，古訓復申。唯聞尚書二十八篇取象二十八宿，何圖乃有百篇。即知以今讎古，隸篆推科斗，以定五十餘篇，並為之傳也」。藝文志曰二十九篇，得多十六篇。起者，謂起發以出也。
諸學者多言禮，而魯高堂生最本。禮固自孔子時而其經不具，及至秦焚書，書散亡益多，於今獨有士禮，高堂生能言之。
而魯徐生善為容。〔一〕孝文帝時，徐生以容為禮官大夫。傳子至孫延、徐襄。襄，其天姿善為容，不能通禮經；延頗能，未善也。襄以容為漢禮官大夫，至廣陵內史。延及徐氏弟子公戶滿意、〔二〕桓生、單次，〔三〕皆嘗為漢禮官大夫。而瑕丘蕭奮〔四〕以禮為淮陽太守。是後能言禮為容者，由徐氏焉。
〔一〕索隱漢書作「頌」，亦音容也。
〔二〕索隱公戶，姓；滿意，名也。案：鄧展云二人姓字，非也。
〔三〕索隱上音善。單，姓；次，名也。
〔四〕集解徐廣曰：「屬山陽也。」
自魯商瞿受易孔子，〔一〕孔子卒，商瞿傳易，六世至齊人田何，字子莊，〔二〕而漢興。田何傳東武人王同子仲，子仲傳菑川人楊何。〔三〕何以易，元光元年徵，官至中大夫。齊人即墨成以易至城陽相。廣川人孟但以易為太子門大夫。魯人周霸，莒人衡胡，〔四〕臨菑人主父偃，皆以易至二千石。然要言易者本於楊何之家。
〔一〕索隱案：商姓，瞿名，字子木。瞿音劬。
〔二〕索隱案：漢書云「商瞿授東魯橋庇子庸，子庸授江東馯臂子弓，子弓授燕周醜子家，子家授東武孫虞子乘」。仲尼弟子傳作「淳于人光羽子乘」，不同也。子乘授田何子裝，是六代孫也。
〔三〕索隱案：田何傳東武王同，同傳菑川楊何。
〔四〕集解徐廣曰：「莒一作『呂』。」
董仲舒，廣川人也。以治春秋，孝景時為博士。下帷講誦，弟子傳以久次相受業，或莫見其面，蓋三年董仲舒不觀於舍園，其精如此。進退容止，非禮不行，學士皆師尊之。今上即位，為江都相。〔一〕以春秋災異之變推陰陽所以錯行，故求雨閉諸陽，縱諸陰，其止雨反是。行之一國，未嘗不得所欲。中廢為中大夫，居舍，著災異之記。是時遼東高廟災，主父偃疾之，取其書奏之天子。〔二〕天子召諸生示其書，有刺譏。董仲舒弟子呂步舒〔三〕不知其師書，以為下愚。於是下董仲舒吏，當死，詔赦之。於是董仲舒竟不敢復言災異。
〔一〕索隱案：仲舒事易王。王，武帝兄也。
〔二〕集解徐廣曰：「建元六年。」索隱案：漢書以為遼東高廟及長陵園殿災也。仲舒為災異記，草而未奏，主父偃竊而奏之。
〔三〕集解徐廣曰：「一作『荼』，亦音舒。」
董仲舒為人廉直。是時方外攘四夷，公孫弘治春秋不如董仲舒，而弘希世用事，位至公卿。董仲舒以弘為從諛。弘疾之，乃言上曰：「獨董仲舒可使相繆西王。」膠西王素聞董仲舒有行，亦善待之。董仲舒恐久獲罪，疾免居家。至卒，終不治產業，以脩學著書為事。故漢興至于五世之閒，唯董仲舒名為明於春秋，其傳公羊氏也。
胡毋生，〔一〕齊人也。孝景時為博士，以老歸教授。齊之言春秋者多受胡毋生，公孫弘亦頗受焉。
〔一〕集解漢書曰：「字子都。」
瑕丘江生為穀梁春秋。自公孫弘得用，嘗集比其義，卒用董仲舒。
仲舒弟子遂者：蘭陵褚大，廣川殷忠，〔一〕溫呂步舒。褚大至梁相。步舒至長史，持節使決淮南獄，於諸侯擅專斷，不報，以春秋之義正之，天子皆以為是。弟子通者，至於命大夫；為郎、謁者、掌故者以百數。而董仲舒子及孫皆以學至大官。
〔一〕集解徐廣曰：「殷，一作『段』，又作『瑕』也。』
【索隱述贊】孔氏之衰，經書緒亂。言諸六學，始自炎漢。著令立官，四方扼腕。曲臺壞壁，書禮之冠。傳易言詩，雲蒸霧散。興化致理，鴻猷克贊。
卷一百二十二　酷吏列傳第六十二
孔子曰：「導之以政，齊之以刑，民免而無恥。〔一〕導之以德，齊之以禮，有恥且格。」〔二〕老氏稱：「上德不德，是以有德；下德不失德，是以無德。法令滋章，盜賊多有。」太史公曰：信哉是言也！法令者治之具，而非制治清濁之源也。昔天下之網嘗密矣〔三〕，然姦偽萌起，其極也，上下相遁，至於不振。當是之時，吏治若救火揚沸，〔四〕非武健嚴酷，惡能勝其任而愉快乎！言道德者，溺其職矣。故曰「聽訟，吾猶人也，必也使無訟乎」。「下士聞道大笑之」。非虛言也。漢興，破觚而為圜，〔五〕斲雕而為朴，〔六〕網漏於吞舟之魚，而吏治烝烝，不至於姦，黎民艾安。由是觀之，在彼不在此。〔七〕
〔一〕集解孔安國曰：「免，苟免也。」
〔二〕集解何晏曰：「格，正也。」
〔三〕索隱昔天下之罔嘗密矣。案：鹽鐵論云「秦法密於凝脂」。
〔四〕索隱言本弊不除，則其末難止。
〔五〕集解漢書音義曰：「觚，方。」索隱應劭云：「觚，八棱有隅者。高祖反秦之政，破觚為圜，謂除其嚴法，約三章耳。」
〔六〕索隱應劭云：「削琱為璞也。」晉灼云：「凋，弊也。斲理凋弊之俗，使反質樸。」
〔七〕集解韋昭曰：「在道德，不在嚴酷。」
高后時，酷吏獨有侯封，刻轢宗室，侵辱功臣。呂氏已敗，遂（
禽）〔夷〕侯封之家。孝景時，晁錯以刻深頗用術輔其資，而七國之亂，發怒於錯，錯卒以被戮。其後有郅都、寧成之屬。
郅都者，〔一〕楊人也。〔二〕以郎事孝文帝。孝景時，都為中郎將，敢直諫，面折大臣於朝。嘗從入上林，賈姬〔三〕如廁，野彘卒入廁。上目都，都不行。上欲自持兵救賈姬，都伏上前曰：「亡一姬復一姬進，天下所少寧賈姬等乎？陛下縱自輕，柰宗廟太后何！」上還，彘亦去。太后聞之，賜都金百斤，由此重郅都。
〔一〕索隱郅音質。
〔二〕集解徐廣曰：「屬河東。」索隱漢書云「河東大陽人」。正義括地志云：「故楊城本秦時楊國，漢楊縣城也，今晉州洪洞縣也。至隋為楊，唐初改為洪洞，以故洪洞鎮為名也。秦及漢皆屬河東郡。郅都墓在洪洞縣東南二十里。」漢書云「郅都，河東大陽人」，班固失之甚也。大陽，今陝州河北縣是，亦屬河東郡也。
〔三〕索隱案：姬生趙王彭祖也。
濟南瞷氏〔一〕宗人三百餘家，豪猾，二千石莫能制，於是景帝乃拜都為濟南太守。至則族滅瞷氏首惡，餘皆股栗。〔二〕居歲餘，郡中不拾遺。旁十餘郡守畏都如大府。
〔一〕集解漢書音義曰：「瞷音閒，小兒癇病也。」索隱荀悅音閑，鄒氏劉氏音並同也。
〔二〕集解徐廣曰：「髀腳戰搖也。」
都為人勇，有氣力，公廉，不發私書，問遺無所受，請寄無所聽。常自稱曰：「已倍親而仕，身固當奉職死節官下，終不顧妻子矣。」
郅都遷為中尉。丞相條侯至貴倨也，而都揖丞相。是時民朴，畏罪自重，而都獨先嚴酷，致行法不避貴戚，列侯宗室見都側目而視，號曰「蒼鷹」。
臨江王徵詣中尉府對簿，臨江王欲得刀筆為書謝上，而都禁吏不予。魏其侯使人以閒與臨江王。臨江王既為書謝上，因自殺。竇太后聞之，怒，以危法中都，〔一〕都免歸家。孝景帝乃使使持節拜都為鴈門太守，而便道之官，得以便宜從事。匈奴素聞郅都節，居邊，為引兵去，竟郅都死不近鴈門。匈奴至為偶人象郅都，〔二〕令騎馳射莫能中，見憚如此。匈奴患之。竇太后乃竟中都以漢法。景帝曰：「都忠臣。」欲釋之。竇太后曰：「臨江王獨非忠臣邪？」於是遂斬郅都。
〔一〕索隱案：中，如字。謂以法中傷之。
〔二〕索隱漢書作「寓人象」。案：寓即偶也，謂刻木偶類人形也。一云寄人形於木也。
寧成者，〔一〕穰人也。〔二〕以郎謁者事景帝。好氣，為人小吏，必陵其長吏；為人上，操下〔三〕如束溼薪。〔四〕滑賊任威。稍遷至濟南都尉，〔五〕而郅都為守。始前數都尉〔六〕皆步入府，因吏謁守如縣令，其畏郅都如此。及成往，直陵都出其上。都素聞其聲，於是善遇，與結驩。久之，郅都死，後長安左右宗室多暴犯法，於是上召寧成為中尉。〔七〕其治效郅都，其廉弗如，然宗室豪桀皆人人惴恐。
〔一〕集解徐廣曰：「寧，一作『甯』。」
〔二〕集解徐廣曰：「屬南陽。」
〔三〕索隱操音七刀反。操，執也。
〔四〕集解徐廣曰：「一無此字。」駰案：韋昭曰「言急也」。
〔五〕正義百官表云：「（都）〔郡〕尉，秦官，掌佐守典武職甲卒，秩比二千石，有丞，秩皆六百石，景帝中二年更名都尉。」若周之司馬。
〔六〕索隱數音所注反。
〔七〕正義百官表云：「中尉，秦官，掌徼循京師，武帝太初元年更名執金吾。」顏云：「金吾，鳥名也，主辟不祥。天子出行，職主先道，以禦非常，故執此鳥之象，因以名官。」
武帝即位，徙為內史。外戚多毀成之短，抵罪髡鉗。是時九卿罪死即死，少被刑，而成極刑，自以為不復收，於是解脫，〔一〕詐刻傳出關歸家。稱曰：「仕不至二千石，賈不至千萬，安可比人乎！」乃貰貸〔二〕買陂田千餘頃，假貧民，役使數千家。數年，會赦。致產數千金，為任俠，持吏長短，出從數十騎。其使民威重於郡守。
〔一〕索隱上音紀買反，下音他活反。謂脫鉗鈦。
〔二〕索隱上音食夜反。貰，賒也，又音勢。下音天得反。
周陽由者，其父趙兼以淮南王舅父侯周陽，故因姓周陽氏。〔一〕由以宗家任為郎，〔二〕事孝文及景帝。景帝時，由為郡守。武帝即位，吏治尚循謹甚，然由居二千石中，最為暴酷驕恣。所愛者，撓法活之；所憎者，曲法誅滅之。所居郡，必夷其豪。為守，視都尉如令。為都尉，必陵太守，奪之治。與汲黯俱為忮，〔三〕司馬安之文惡，〔四〕俱在二千石列，同車未嘗敢均茵伏。〔五〕
〔一〕集解徐廣曰：「侯五年，孝文六年國除。」正義周陽故城在絳州聞〔喜〕縣東二十九里。
〔二〕索隱案：與國家有外戚姻屬，比於宗室，故曰「宗家」也。
〔三〕集解漢書音義曰：「堅忮也。」
〔四〕集解漢書音義曰：「以文法傷害人。」
〔五〕集解徐廣曰：「漢書作『馮』。伏者，軾。」索隱案：均，等也。茵，車蓐也。伏，車軾也。言二人與由同載一車，尚不敢與之均茵軾也，謂下之也。漢書「伏」作「憑」也。
由後為河東都尉，時與其守勝屠公〔一〕爭權，相告言罪。勝屠公當抵罪，義不受刑，自殺，而由棄市。
〔一〕索隱風俗通云：「勝屠即申屠。」
自寧成、周陽由之後，事益多，民巧法，大抵吏之治類多成、由等矣。
趙禹者，斄人。〔一〕以佐史補中都官，〔二〕用廉為令史，事太尉亞夫。亞夫為丞相，禹為丞相史，府中皆稱其廉平。然亞夫弗任，曰：「極知禹無害，〔三〕然文深，〔四〕不可以居大府。」今上時，禹以刀筆吏積勞，稍遷為御史。上以為能，至太中大夫。與張湯論定諸律令，〔五〕作見知，吏傳得相監司。用法益刻，蓋自此始。
〔一〕集解徐廣曰：「屬扶風，音台。」索隱音胎。斄縣屬扶風。正義音胎。故斄城在雍武功縣西南二十二里。古邰國，后稷所封，漢斄縣也。
〔二〕索隱案：謂京師諸官府吏。正義若京都府史。
〔三〕索隱蘇林云：「言若無比也，蓋云其公平也。」
〔四〕集解漢書音義曰：「禹持文法深刻。」
〔五〕集解徐廣曰：「論，一作『編』。」
張湯者，杜人也。〔一〕其父為長安丞，出，湯為兒守舍。還而鼠盜肉，其父怒，笞湯。湯掘窟得盜鼠及餘肉，劾鼠掠治，傳爰書，訊鞫論報，〔二〕并取鼠與肉，具獄磔堂下。〔三〕其父見之，視其文辭如老獄吏，大驚，遂使書獄。〔四〕父死後，湯為長安吏，久之。
〔一〕集解徐廣曰：「爾時未為陵。」
〔二〕集解蘇林曰：「謂傳囚也。爰，易也。以此書易其辭處。鞫，窮也。」張晏曰：「傳，考證驗也。爰書，自證不如此言，反受其罪，訊考三日復問之，知與前辭同不也。鞫，一吏為讀狀，論其報行也。」索隱韋昭云：「爰，換也。古者重刑，嫌有愛惡，故移換獄書，使他官考實之，故曰『傳爰書』也。」
〔三〕集解鄧展曰：「罪備具。」
〔四〕集解如淳曰：「決獄之書，謂律令也。」
周陽侯始為諸卿時，〔一〕嘗繫長安，湯傾身為之。〔二〕及出為侯，大與湯交，遍見湯貴人。湯給事內史，為寧成掾，以湯為無害，言大府，調為茂陵尉，治方中。〔三〕
〔一〕集解徐廣曰：「田勝也。武帝母王太后之同母弟也。武帝始立而封為周陽侯。」
〔二〕集解韋昭曰：「為之先後。」
〔三〕集解漢書音義曰：「方中，陵上土作方也。湯主治之。」蘇林曰：「天子即位，豫作陵，諱之，故言『方中』。」如淳曰：「大府，幕府也。茂陵尉，主作陵之尉也。」韋昭曰：「太府，公府。」
武安侯為丞相，徵湯為史，時薦言之天子，補御史，使案事。治陳皇后蠱獄，深竟黨與。於是上以為能，稍遷至太中大夫。與趙禹共定諸律令，務在深文，拘守職之吏。〔一〕已而趙禹遷為中尉，徙為少府，而張湯為廷尉，兩人交驩，而兄事禹。禹為人廉倨。為吏以來，舍毋食客。公卿相造請禹，禹終不報謝，務在絕知友賓客之請，孤立行一意而已。見文法輒取，亦不覆案，求官屬陰罪。湯為人多詐，舞智以御人。〔二〕始為小吏，乾沒，〔三〕與長安富賈田甲、魚翁叔之屬交私。〔四〕及列九卿，收接天下名士大夫，己心內雖不合，然陽浮慕之。
〔一〕集解蘇林曰：「拘刻於守職之吏。」
〔二〕集解韋昭曰：「制御人。」
〔三〕集解徐廣日：「隨勢沈浮也。」駰案：服虔曰「射成敗也」。如淳曰「得利為乾，失利為沒」。索隱如淳曰：「得利為乾，失利為沒。」正義此二說非也。按：乾沒謂無潤及之而取他人也。又云陽浮慕為乾，心內不合為沒也。
〔四〕集解徐廣曰：「姓魚也。」
是時上方鄉文學，湯決大獄，欲傅古義，〔一〕乃請博士弟子治尚書、春秋補廷尉史，亭疑法。〔二〕奏讞疑事，必豫先為上分別其原，上所是，受而著讞決法廷尉，絜令〔三〕揚主之明。奏事即譴，湯應謝，〔四〕鄉上意所便，必引正、監、掾史賢者，〔五〕曰：「固為臣議，如上責臣，臣弗用，愚抵於此。」〔六〕罪常釋。（聞）〔七〕〔閒〕即奏事，上善之，曰：「臣非知為此奏，乃正、監、掾史某為之。」其欲薦吏，揚人之善蔽人之過如此。所治即上意所欲罪，予監史深禍者；即上意所欲釋，與監史輕平者。所治即豪，必舞文巧詆；即下戶羸弱，時口言，雖文致法，上財察。〔八〕於是往往釋湯所言。〔九〕湯至於大吏，內行脩也。通賓客飲食。於故人子弟為吏及貧昆弟，調護之尤厚。其造請諸公，不避寒暑。是以湯雖文深意忌不專平，然得此聲譽。而刻深吏多為爪牙用者，依於文學之士。丞相弘數稱其美。及治淮南、衡山、江都反獄，皆窮根本。嚴助及伍被，上欲釋之。湯爭曰：「伍被本畫反謀，而助親幸出入禁闥爪牙臣，乃交私諸侯如此，弗誅，後不可治。」於是上可論之。其治獄所排大臣自為功，多此類。於是湯益尊任，遷為御史大夫。〔一〇〕
〔一〕索隱傅音附。
〔二〕集解李奇曰：「亭，平也，均也。」索隱廷史，廷尉之吏也。亭，平也。使之平疑事也。
〔三〕集解韋昭曰：「在板絜。」正義按：謂律令也。古以板書之。言上所是，著之為正獄，以廷尉法令決平之，揚主之明監也。
〔四〕集解徐廣曰：「應，一作『權』。」
〔五〕正義百官表云：「廷尉，秦官。有正、左、右監，皆秩千石也。」按：上即責，湯應對謝之如上意，必引正、監等賢者本為臣建議如上意，臣不用，愚昧不從至此也。
〔六〕集解蘇林曰：「主坐不用諸掾語，故至於此。」
〔七〕集解徐廣曰：「詔，答聞也，如今制曰『聞』矣。」駰案：瓚曰「謂常見原」。
〔八〕集解李奇曰：「先見上，口言之，欲與輕平也。」
〔九〕集解李奇曰：「湯口所先言皆見原釋。」
〔一〇〕集解徐廣曰：「元狩二年。」
會渾邪等降，漢大興兵伐匈奴，山東水旱，貧民流徙，皆仰給縣官，縣官空虛。於是丞上指，請造白金及五銖錢，籠天下鹽鐵，排富商大賈，出告緡令，〔一〕鉏豪彊并兼之家，舞文巧詆以輔法。湯每朝奏事，語國家用，日晏，天子忘食。丞相取充位，〔二〕天下事皆決於湯。百姓不安其生，騷動，縣官所興，未獲其利，姦吏並侵漁，於是痛繩以罪。則自公卿以下，至於庶人，咸指湯。湯嘗病，天子至自視病，其隆貴如此。
〔一〕正義緡音岷，錢貫也。武帝伐四夷，國用不足，故稅民田宅船乘畜產奴婢等，皆平作錢數，每千錢一算，出一等，賈人倍之；若隱不稅，有告之，半與告人，餘半入官，謂緡。出此令，用鋤築豪強兼并富商大賈之家也。一算，百二十文也。
〔二〕集解徐廣曰：「時李蔡、莊青翟為丞相。」
匈奴來請和親，群臣議上前。博士狄山曰：「和親便。」上問其便，山曰：「兵者凶器，未易數動。高帝欲伐匈奴，大困平城，乃遂結和親。孝惠、高后時，天下安樂。及孝文帝欲事匈奴，北邊蕭然苦兵矣。孝景時，吳楚七國反，景帝往來兩宮閒，寒心者數月。吳楚已破，竟景帝不言兵，天下富實。今自陛下舉兵擊匈奴，中國以空虛，邊民大困貧。由此觀之，不如和親。」上問湯，湯曰：「此愚儒，無知。」狄山曰：「臣固愚忠，若御史大夫湯乃詐忠。若湯之治淮南、江都，以深文痛詆諸侯，別疏骨肉，使蕃臣不自安。臣固知湯之為詐忠。」於是上作色曰：「吾使生居一郡，能無使虜入盜乎？」曰：「不能。」曰：「居一縣？」對曰：「不能。」復曰：「居一障閒？」〔一〕山自度辯窮且下吏，曰：「能。」於是上遣山乘鄣。至月餘，匈奴斬山頭而去。自是以後，群臣震慴。
〔一〕正義障謂塞上要險之處別築城，置吏士守之，以扞寇盜也。
湯之客田甲，雖賈人，有賢操。始湯為小吏時，與錢通，〔一〕及湯為大吏，甲所以責湯行義過失，亦有烈士風。
〔一〕集解徐廣曰：「以利交。」
湯為御史大夫七歲，敗。
河東人李文嘗與湯有卻，已而為御史中丞，恚，數從中文書事有可以傷湯者，不能為地。湯有所愛史魯謁居，知湯不平，使人上蜚變告文姦事，事下湯，湯治論殺文，而湯心知謁居為之。上問曰：「言變事縱跡安起？」湯詳驚曰：「此殆文故人怨之。」謁居病臥閭里主人，湯自往視疾，為謁居摩足。趙國以冶鑄為業，王數訟鐵官事，湯常排趙王。趙王求湯陰事。謁居嘗案趙王，趙王怨之，并上書告：「湯，大臣也，史謁居有病，湯至為摩足，疑與為大姦。」事下廷尉。謁居病死，事連其弟，弟繫導官。〔一〕湯亦治他囚導官，見謁居弟，欲陰為之，而詳不省。謁居弟弗知，怨湯，使人上書告湯與謁居謀，共變告李文。事下減宣。宣嘗與湯有卻，及得此事，窮竟其事，未奏也。會人有盜發孝文園瘞錢，〔二〕丞相青翟朝，與湯約俱謝，至前，湯念獨丞相以四時行園，當謝，湯無與也，不謝。丞相謝，上使御史案其事。湯欲致其文丞相見知，〔三〕丞相患之。三長史皆害湯，欲陷之。
〔一〕集解如淳曰：「太官之別也，主酒。」
〔二〕集解如淳曰：「瘞埋錢於園陵以送死。」
〔三〕集解張晏曰：「見知故縱，以其罪罪之。」
始長史朱買臣，會稽人也。〔一〕讀春秋。莊助使人言買臣，買臣以楚辭與助俱幸，侍中，為太中大夫，用事；而湯乃為小吏，跪伏使買臣等前。已而湯為廷尉，治淮南獄，排擠莊助，買臣固心望。及湯為御史大夫，買臣以會稽守為主爵都尉，列於九卿。數年，坐法廢，守長史，見湯，湯坐床上，丞史遇買臣弗為禮。買臣楚士，〔二〕深怨，常欲死之。王朝，齊人也。以術至右內史。邊通，學長短〔三〕，剛暴彊人也，官再至濟南相。故皆居湯右，已而失官，守長史，詘體於湯。湯數行丞相事，知此三長史素貴，常淩折之。以故三長史合謀曰：「始湯約與君謝，已而賣君；今欲劾君以宗廟事，此欲代君耳。吾知湯陰事。」使吏捕案湯左田信等，〔四〕曰湯且欲奏請，信輒先知之，居物致富，與湯分之，及他姦事。事辭頗聞。上問湯曰：「吾所為，賈人輒先知之，益居其物，是類有以吾謀告之者。」湯不謝。湯又詳驚曰：「固宜有。」減宣亦奏謁居等事。天子果以湯懷詐面欺，使使八輩簿責湯。〔五〕湯具自道無此，不服。於是上使趙禹責湯。禹至，讓湯曰：「君何不知分也。君所治夷滅者幾何人矣？今人言君皆有狀，天子重致君獄，欲令君自為計，何多以對簿為？」湯乃為書謝曰：「湯無尺寸功，起刀筆吏，陛下幸致為三公，無以塞責。然謀陷湯罪者，三長史也。」遂自殺。
〔一〕正義朱買臣，吳人也，此時蘇州為會稽郡也。
〔二〕正義周末越王句踐滅吳，楚威王滅越，吳之地總屬楚，故謂朱買臣為楚士。
〔三〕集解漢書音義曰：「長短術興於六國時。行長入短，其語隱謬，用相激怒。」
〔四〕集解漢書音義曰：「左，證左也。」正義言湯與田信為左道之交，故言「左田信等」。
〔五〕集解蘇林曰：「簿音『主簿』之『簿』，悉責也。」
湯死，家產直不過五百金，皆所得奉賜，無他業。昆弟諸子欲厚葬湯，湯母曰：「湯為天子大臣，被汙惡言而死，何厚葬乎！」載以牛車，有棺無槨。天子聞之，曰：「非此母不能生此子。」乃盡案誅三長史。丞相青翟自殺。出田信。上惜湯。稍遷其子安世。
趙禹中廢，已而為廷尉。始條侯以為禹賊深，弗任。及禹為少府，比九卿。禹酷急，至晚節，事益多，吏務為嚴峻，而禹治加緩，而名為平。王溫舒等後起，治酷於禹。禹以老，徙為燕相。數歲，亂悖有罪，免歸。後湯十餘年，以壽卒于家。
義縱者，河東人也。為少年時，嘗與張次公俱攻剽〔一〕為群盜。縱有姊姁，〔二〕以醫幸王太后。王太后問：「有子兄弟為官者乎？」姊曰：「有弟無行，不可。」太后乃告上，拜義姁弟縱為中郎，〔三〕補上黨郡中令。〔四〕治敢行，少蘊藉，〔五〕縣無逋事，舉為第一。遷為長陵及長安令，直法行治，不避貴戚。以捕案太后外孫脩成君子仲，〔六〕上以為能，遷為河內都尉。至則族滅其豪穰氏之屬，河內道不拾遺。而張次公亦為郎，以勇悍從軍，敢深入，有功，為岸頭侯。〔七〕
〔一〕集解徐廣曰：「剽音扶召反。」索隱說文云：「剽，刺也。」一云剽劫，又音敷妙反。
〔二〕索隱李奇音吁，孟康音詡也。
〔三〕集解漢書音義曰：「姁音煦，縱姊名也。」
〔四〕索隱案：謂補上黨郡中之令，史失其縣名。
〔五〕集解漢書音義曰：「敢行暴政而少蘊藉也。」索隱蘊音慍。藉音才夜反。張晏云：「為人無所避，故少所假借也。」
〔六〕索隱案：王太后之女號脩成君，其子名仲。
〔七〕集解徐廣曰：「受封五年，與淮南王女淩姦及受財物，國除。」
寧成家居，上欲以為郡守。御史大夫弘曰：「臣居山東為小吏時，寧成為濟南都尉，其治如狼牧羊。成不可使治民。」上乃拜成為關都尉。歲餘，關東吏隸郡國出入關者，〔一〕號曰「寧見乳虎，無值寧成之怒」。義縱自河內遷為南陽太守，聞寧成家居南陽，及縱至關，寧成側行送迎，然縱氣盛，弗為禮。至郡，遂案寧氏，盡破碎其家。成坐有罪，及孔、暴之屬皆奔亡，〔二〕南陽吏民重足一跡。而平氏朱彊、杜衍、杜周為縱牙爪之吏，任用，遷為廷史。軍數出定襄，定襄吏民亂敗，於是徙縱為定襄太守。縱至，掩定襄獄中重罪輕繫二百餘人，及賓客昆弟私入相視亦二百餘人。縱一捕鞠，曰「為死罪解脫」。〔三〕是日皆報殺四百餘人。其後郡中不寒而栗，猾民佐吏為治。〔四〕
〔一〕集解漢書音義曰：「隸，閱也。」
〔二〕集解徐廣曰：「孔、暴二姓，大族。」
〔三〕集解漢書音義曰：「一切皆捕之也。律，諸囚徒私解脫桎梏鉗赭，加罪一等；為人解脫，與同罪。縱鞫相贍餉者二百人為解脫死罪，盡殺也。」
〔四〕索隱案：謂豪猾之人干豫吏政，故云「佐吏為理」也。
是時趙禹、張湯以深刻為九卿矣，然其治尚寬，輔法而行，而縱以鷹擊毛摯為治。〔一〕後會五銖錢白金起，民為姦，京師尤甚，乃以縱為右內史，王溫舒為中尉。溫舒至惡，其所為不先言縱，縱必以氣淩之，敗壞其功。其治，所誅殺甚多，然取為小治，姦益不勝，直指始出矣。吏之治以斬殺縛束為務，閻奉以惡用矣。縱廉，其治放郅都。上幸鼎湖，病久，已而卒起幸甘泉，〔二〕道多不治。上怒曰：「縱以我為不復行此道乎？」嗛之。〔三〕至冬，楊可方受告緡〔四〕，縱以為此亂民，部吏捕其為可使者。〔五〕天子聞，使杜式治，以為廢格沮事，〔六〕棄縱市。後一歲，張湯亦死。
〔一〕集解徐廣曰：「鷙鳥將擊，必張羽毛也。」
〔二〕索隱卒音七忽反。
〔三〕集解徐廣曰：「嗛音銜。」
〔四〕集解韋昭曰：「人有告言不出緡者，可方受之。」索隱緡，錢貫也。漢氏有告緡令，楊可主之。謂緡錢出入有不出算錢者，令得告之也。
〔五〕索隱謂求楊可之使。
〔六〕集解漢書音義曰：「武帝使楊可主告緡，沒入其財物，縱捕為可使者，此為廢格詔書，沮已成之事。」索隱應劭云：「沮敗已成之事。格音閣。」
王溫舒者，陽陵人也。〔一〕少時椎埋為姦。〔二〕已而試補縣亭長，數廢。為吏，以治獄至廷史。事張湯，遷為御史。督盜賊，殺傷甚多，稍遷至廣平都尉。擇郡中豪敢任吏十餘人，以為爪牙，皆把其陰重罪，而縱使督盜賊，快其意所欲得。此人雖有百罪，弗法；即有避，因其事夷之，亦滅宗。以其故齊趙之郊盜賊不敢近廣平，廣平聲為道不拾遺。上聞，遷為河內太守。
〔一〕集解徐廣曰：「屬馮翊。」
〔二〕集解徐廣曰：「椎殺人而埋之。或謂發冢。」
素居廣平時，皆知河內豪姦之家，及往，九月而至。令郡具私馬五十匹，為驛自河內至長安，部吏如居廣平時方略，捕郡中豪猾，郡中豪猾相連坐千餘家。上書請，大者至族，小者乃死，家盡沒入償臧。奏行不過二三日，得可事。論報，至流血十餘里。河內皆怪其奏，以為神速。盡十二月，郡中毋聲，毋敢夜行，野無犬吠之盜。其頗不得，失之旁郡國，黎來，〔一〕會春，溫舒頓足歎曰：「嗟乎，令冬月益展一月，足吾事矣！」其好殺伐行威不愛人如此。天子聞之，以為能，遷為中尉。其治復放河內，徙諸名禍猾吏〔二〕與從事，河內則楊皆、麻戊，〔三〕關中楊贛、成信等。義縱為內史，憚未敢恣治。及縱死，張湯敗後，徙為廷尉，而尹齊為中尉。
〔一〕索隱黎音犁。黎，比也。
〔二〕集解徐廣曰：「有殘刻之名。」索隱徒請名禍猾吏。案：漢書作「徒請召猜禍吏」。服虔曰：「徒，但也。猜，惡也」。應劭曰「猜，疑也。取吏名為好猜疑人作禍敗者而使之」。
〔三〕集解徐廣曰：「一云『麻成』。」
尹齊者，東郡茌平人。〔一〕以刀筆稍遷至御史。事張湯，張湯數稱以為廉武，使督盜賊，所斬伐不避貴戚。遷為關內都尉，聲甚於寧成。上以為能，遷為中尉，吏民益凋敝。尹齊木彊少文，豪惡吏伏匿而善吏不能為治，以故事多廢，抵罪。上復徙溫舒為中尉，而楊僕以嚴酷為主爵都尉。
〔一〕索隱茌音仕疑反。
楊僕者，宜陽人也。以千夫為吏。〔一〕河南守案舉以為能，遷為御史，使督盜賊關東。治放尹齊，以為敢摯行。稍遷至主爵都尉，列九卿。天子以為能。南越反，拜為樓船將軍，有功，封將梁侯。為荀彘所縛。〔二〕居久之，病死。
〔一〕集解漢書音義曰：「千夫若五大夫。武帝軍用不足，令民出錢穀為之。」
〔二〕集解徐廣曰：「受封四年，征朝鮮還，贖為庶人。」索隱案：漢書云「與左將軍荀彘俱擊朝鮮，為彘所縛。還，免為庶人，病死。」
而溫舒復為中尉。為人少文，居廷惛惛〔一〕不辯，至於中尉則心開。督盜賊，素習關中俗，知豪惡吏，豪惡吏盡復為用，為方略。吏苛察，盜賊惡少年投缿〔二〕購告言姦，置伯格長〔三〕以牧司姦盜賊。溫舒為人讇，善事有埶者；即無埶者，視之如奴。有埶家，雖有姦如山，弗犯；無埶者，貴戚必侵辱。舞文巧詆下戶之猾，以焄大豪。〔四〕其治中尉如此。姦猾窮治，大抵盡靡爛獄中，行論無出者。其爪牙吏虎而冠。於是中尉部中中猾以下皆伏，有勢者為游聲譽，稱治。治數歲，其吏多以權富。
〔一〕索隱音昏。
〔二〕集解徐廣曰：「音項，器名也，如今之投書函中。」索隱缿音項，器名。受投書之器，入不可出。三倉音胡江反。
〔三〕集解徐廣曰：「一作『落』。古『村落』字亦作『格』。街陌屯落皆設督長也。」索隱伯音阡陌，格音村落。言阡陌村落皆置長也。
〔四〕集解焄音熏。索隱以熏大豪。案：熏猶熏炙之。謂下戶之中有姦猾之人，令案之，以熏逐大姦。
溫舒擊東越還，〔一〕議有不中意者，坐小法抵罪免。是時天子方欲作通天臺〔二〕而未有人，溫舒請覆中尉脫卒，得數萬人作。上說，拜為少府。徙為右內史，治如其故，姦邪少禁。坐法失官。復為右輔，行中尉事。如故操。
〔一〕集解徐廣曰：「元鼎六年，出會稽破東越。」
〔二〕正義漢書元封三年。三輔舊事云：「起甘泉通天臺，高五十丈。」
歲餘，會宛軍發，〔一〕詔徵豪吏，溫舒匿其吏華成，及人有變告溫舒受員騎錢，他姦利事，罪至族，自殺。其時兩弟及兩婚家亦各自坐他罪而族。光祿徐自為曰：「悲夫，夫古有三族，而王溫舒罪至同時而五族乎！」
〔一〕集解漢書音義曰：「發兵伐大宛。」
溫舒死，家直累千金。後數歲，尹齊亦以淮陽都尉病死，家直不滿五十金。所誅滅淮陽甚多，及死，仇家欲燒其尸，尸亡去歸葬〔一〕。
〔一〕集解徐廣曰：「尹齊死未及斂，恐怨家欲燒之，屍亦飛去。」
自溫舒等以惡為治，而郡守、都尉、諸侯二千石欲為治者，其治大抵盡放溫舒，而吏民益輕犯法，盜賊滋起。南陽有梅免、白政，楚有殷中、〔一〕杜少，齊有徐勃，燕趙之閒有堅盧、范生之屬。大群至數千人，擅自號，攻城邑，取庫兵，釋死罪，縛辱郡太守、都尉，殺二千石，為檄告縣趣具食；小群（盜）以百數，掠鹵鄉里者，不可勝數也。於是天子始使御史中丞、丞相長史督之。猶弗能禁也，乃使光祿大夫范昆、諸輔都尉及故九卿張德等衣繡衣，持節，虎符發兵以興擊，斬首大部或至萬餘級，及以法誅通飲食，坐連諸郡，甚者數千人。數歲，乃頗得其渠率。散卒失亡，復聚黨阻山川者，往往而群居，無可柰何。於是作「沈命法」，〔二〕曰群盜起不發覺，發覺而捕弗滿品者，二千石以下至小吏主者皆死。其後小吏畏誅，雖有盜不敢發，恐不能得，坐課累府，府亦使其不言。故盜賊寖多，上下相為匿，以文辭避法焉。〔三〕
〔一〕集解徐中曰：「殷，一作『假』，人亦有姓假者也。」
〔二〕集解漢書音義曰：「沈，藏匿也。命，亡逃也。」索隱服虔云：「沈匿不發覺之法。」韋昭云：「沈，沒也。」
〔三〕集解徐廣曰：「詐為虛文，言無盜賊也。」
減宣者，楊人也。以佐史無害給事河東守府。衛將軍青使買馬河東，見宣無害，言上，徵為大廄丞。〔一〕官事辨，稍遷至御史及中丞。使治主父偃及治淮南反獄，所以微文深詆，殺者甚眾，稱為敢決疑。數廢數起，為御史及中丞者幾二十歲。王溫舒免中尉，而宣為左內史。其治米鹽，事大小皆關其手，自部署縣名曹實物，官吏令丞不得擅搖，痛以重法繩之。居官數年，一切郡中為小治辨，然獨宣以小致大，能因力行之，難以為經。中廢。為右扶風，坐怨成信，〔二〕信亡藏上林中，宣使郿令〔三〕格殺信，吏卒格信時，射中上林苑門，宣下吏詆罪，以為大逆，當族，自殺。而杜周任用。
〔一〕正義百官表云大僕屬官有大廄，各五丞一尉也。
〔二〕集解漢書曰：「成信，宣吏。」
〔三〕正義郿令，今岐州岐縣北，時屬右扶風。
杜周者，〔一〕南陽杜衍人。義縱為南陽守，以為爪牙，舉為廷尉史。事張湯，湯數言其無害，至御史。使案邊失亡，〔二〕所論殺甚眾。奏事中上意，任用，與減宣相編，更為中丞十餘歲。
〔一〕索隱地名也。正義杜氏譜云字長孺。
〔二〕集解文穎曰：「邊卒多亡也。或曰郡縣主守有所亡失也。」
其治與宣相放，然重遲，外寬，內深次骨。〔一〕宣為左內史，周為廷尉，其治大放張湯而善候伺。上所欲擠者，因而陷之；上所欲釋者，久繫待問而微見其冤狀。客有讓周曰：「君為天子決平，不循三尺法，〔二〕專以人主意指為獄。獄者固如是乎？」周曰：「三尺安出哉？前主所是著為律，後主所是疏為令，當時為是，何古之法乎！」
〔一〕集解李奇曰：「其用罪深刻至骨。」索隱次，至也。李奇曰：「其用法刻至骨。」
〔二〕集解漢書音義曰：「以三尺竹簡書法律也。」
至周為廷尉，詔獄亦益多矣。二千石繫者新故相因，不減百餘人。郡吏大府舉之廷尉，〔一〕一歲至千餘章。章大者連逮證案數百，小者數十人；遠者數千，近者數百里。會獄，吏因責如章告劾，不服，以笞掠定之。於是聞有逮皆亡匿。獄久者至更數赦〔二〕十有餘歲而相告言，大抵盡詆以不道〔三〕以上。廷尉及中都官詔獄逮至六七萬人，吏所增加十萬餘人。
〔一〕集解如淳曰：「郡吏，郡太守也。」孟康曰：「舉之廷尉，以章劾付廷尉治之。」
〔二〕集解張晏曰：「詔書赦，或有不從此令。」
〔三〕索隱大氐盡柢以不道。案：大氐猶大都也。氐音至。
周中廢，後為執金吾，逐盜，捕治桑弘羊、衛皇后昆弟子刻深，天子以為盡力無私，遷為御史大夫。〔一〕家兩子，夾河為守。其治暴酷皆甚於王溫舒等矣。杜周初徵為廷史，有一馬，且不全；及身久任事，至三公列，子孫尊官，家訾累數巨萬矣。
〔一〕集解徐廣曰：「天漢三年為御史大夫，四歲，太始三年卒。」
太史公曰：自郅都、杜周十人者，此皆以酷烈為聲。然郅都伉直，引是非，爭天下大體。張湯以知陰陽，人主與俱上下，時數辯當否，國家賴其便。趙禹時據法守正。杜周從諛，以少言為重。自張湯死後，網密，多詆嚴，官事寖以秏廢。九卿碌碌奉其官，救過不贍，何暇論繩墨之外乎！然此十人中，其廉者足以為儀表，其污者足以為戒，〔一〕方略教導，禁姦止邪，一切亦皆彬彬質有其文武焉。雖慘酷，斯稱其位矣。至若蜀守馮當暴挫，廣漢李貞擅磔人，東郡彌僕〔二〕鋸項，天水駱璧推咸，〔三〕河東褚廣妄殺，京兆無忌、馮翊殷周蝮鷙，〔四〕水衡閻奉朴擊賣請，何足數哉！何足數哉！
〔一〕集解徐廣曰：「一本無此四字。」
〔二〕索隱彌，姓；僕，名。
〔三〕集解徐廣曰：「一作『成』。」索隱上音直追反，下音減。一作「成」，是也。謂（推繫）〔椎擊〕之以成獄也。
〔四〕索隱上音蝮蛇，下音鷙鷹也。言其酷比之蝮毒鷹攫。
【索隱述贊】太上失德，法令滋起。破觚為圓，禁暴不止。姦偽斯熾，慘酷爰始。乳獸揚威，蒼鷹側視。舞文巧詆，懷生何恃！
卷一百二十三　大宛列傳第六十三
大宛〔一〕之跡，〔二〕見自張騫。張騫，漢中人。〔三〕建元中為郎。是時天子問匈奴降者，皆言匈奴破月氏王，〔四〕以其頭為飲器，〔五〕月氏遁逃而常怨仇匈奴，無與共擊之。漢方欲事滅胡，聞此言，因欲通使。道必更匈奴中，〔六〕乃募能使者。騫以郎應募，使月氏，與堂邑氏（故）胡奴甘父〔七〕俱出隴西。經匈奴，〔八〕匈奴得之，傳詣單于。單于留之，曰：「月氏在吾北，漢何以得往使？吾欲使越，漢肯聽我乎？」留騫十餘歲，與妻，有子，然騫持漢節不失。
〔一〕索隱音菀，又於袁反。
〔二〕正義漢書云：「大宛國去長安萬二千五百五十里，東至都護治，西南至大月氏，南亦至大月氏，北至康居。」括地志云：「率都沙郍國亦名蘇對沙郍國，本漢大宛國。」
〔三〕索隱陳壽益部耆舊傳云：「騫，漢中成固人。」
〔四〕正義氏音支。涼、甘、肅、瓜、沙等州，本月氏國之地。漢書云「本居敦煌、祈連閒」是也。
〔五〕集解韋昭曰：「飲器，椑榼也。單于以月氏王頭為飲器。」晉灼曰：「飲器，虎子之屬也。或曰飲酒器也。」索隱椑音白迷反。榼音苦盍反。案：謂今之偏榼也。正義漢書匈奴傳云：「元帝遣車騎都尉韓昌、光祿大夫張猛與匈奴盟，以老上單于所破月氏王頭為飲器者，共飲血盟。」
〔六〕索隱更，經也。音羹。
〔七〕集解漢書音義曰：「堂邑氏，姓；胡奴甘父，字。」索隱案：謂堂邑縣人家胡奴名甘父也。下云「堂邑父」者，蓋後史家從省，唯稱「堂邑父」而略「甘」字。甘，或其姓號。
〔八〕索隱謂道經匈奴也。
居匈奴中，益寬，騫因與其屬亡鄉月氏，西走數十日至大宛。大宛聞漢之饒財，欲通不得，見騫，喜，問曰：「若欲何之？」騫曰：「為漢使月氏，而為匈奴所閉道。今亡，唯王使人導送我。誠得至，反漢，漢之賂遺王財物不可勝言。」大宛以為然，遣騫，〔一〕為發導繹，抵康居，〔二〕康居傳致大月氏。〔三〕大月氏王已為胡所殺，立其太子為王。〔四〕既臣大夏而居，〔五〕地肥饒，少寇，志安樂，又自以遠漢，殊無報胡之心。騫從月氏至大夏，竟不能得月氏要領。〔六〕
〔一〕索隱謂大宛發遣騫西也。
〔二〕索隱為發道驛抵康居。發道，謂發驛令人導引而至康居也。導音道。抵，至也。居音渠也。正義抵，至也。居，其居反。括地志云：「康居國在京西一萬六百里。其西北可二千里有奄蔡，酒國也。」
〔三〕正義此大月氏在大宛西南，於媯水北為王庭。漢書云去長安萬一千六百里。
〔四〕集解徐廣曰：「一云『夫人為王』，夷狄亦或女主。」索隱案：漢書張騫傳云「立其夫人為王」也。
〔五〕索隱既臣大夏而君之。謂月氏以大夏為臣，而為之作君也。正義既，盡也。大夏國在媯水南。
〔六〕集解漢書音義曰：「要領，要契。」索隱李奇云「要領，要契也」。小顏以為衣有要領。劉氏云「不得其要害」，然頗是其意，於文字為疏者也。
留歲餘，還，並南山，〔一〕欲從羌中歸，〔二〕復為匈奴所得。留歲餘，單于死，〔三〕左谷蠡王攻其太子自立，國內亂，騫與胡妻及堂邑父俱亡歸漢。漢拜騫為太中大夫，堂邑父為奉使君。〔四〕
〔一〕正義並，白浪反。南山即連終南山，從京南東至華山過河，東北連延至海，即中條山也。從京南連接至蔥嶺萬餘里，故云「並南山」也。西域傳云「其南山東出金城，與漢南山屬焉」。
〔二〕正義說文云：「羌，西方牧羊人也。南方蠻閩從虫，北方狄從犬，東方貊從豸，西方羌從羊。」
〔三〕集解徐廣曰：「元朔三年。」
〔四〕索隱堂邑父之官號。
騫為人彊力，寬大信人，蠻夷愛之。堂邑父故胡人，善射，窮急射禽獸給食。初，騫行時百餘人，去十三歲，唯二人得還。
騫身所至者大宛、大月氏、大夏、康居，而傳聞其旁大國五六，具為天子言之。曰：
大宛在匈奴西南，在漢正西，去漢可萬里。其俗土著，耕田，田稻麥。有蒲陶酒。多善馬，〔一〕馬汗血，其先天馬子也。〔二〕有城郭屋室。其屬邑大小七十餘城，眾可數十萬。其兵弓矛騎射。其北則康居，西則大月氏，西南則大夏，東北則烏孫，東則扜冞〔三〕、于窴。〔四〕于窴之西，則水皆西流，注西海；其東水東流，注鹽澤。〔五〕鹽澤潛行地下，其南則河源出焉。〔六〕多玉石，河注中國。而樓蘭、姑師〔七〕邑有城郭，臨鹽澤。鹽澤去長安可五千里。匈奴右方居鹽澤以東，至隴西長城，南接羌，鬲漢道焉。
〔一〕索隱案：外國傳云「外國稱天下有三眾：中國人眾，大秦寶眾，月氏馬眾」。
〔二〕集解漢書音義曰：「大宛國有高山，其上有馬，不可得，因取五色母馬置其下，與交，生駒汗血，因號曰天馬子。」
〔三〕集解徐廣曰：「漢紀曰拘彌國去于窴三百里。」索隱扜冞，國名也，音汙彌二音。漢紀謂荀悅所譔漢紀。拘音俱，彌即冞也，則拘彌與扜冞是一也。
〔四〕索隱音殿。
〔五〕索隱鹽水也。太康地記云「河北得水為河，塞外得水為海」也。正義漢書云：「鹽澤去玉門、陽關三百餘里，廣袤三四百里。其水皆潛行地下，南出於積石山為中國河。」括地志云：「蒲昌海一名泑澤，一名鹽澤，亦名輔日海，亦名穿蘭，亦名臨海，在沙州西南。玉門關在沙州壽昌縣西六里。」
〔六〕索隱案：漢書西域傳云「河有兩源，一出蔥嶺，一出于窴」。山海經云「河出崑崙東北隅」。郭璞云「河出崑崙，潛行地下，至蔥嶺山于窴國，復分流岐出，合而東注泑澤，已而復行積石，為中國河」。泑澤即鹽澤也，一名蒲昌海。西域傳云「一出于闐南山下」，與郭璞注山海經不同。廣志云「蒲昌海在蒲類海東」也。
〔七〕正義二國名。姑師即車師也。
烏孫在大宛東北可二千里，行國，〔一〕隨畜，與匈奴同俗。控弦者數萬，敢戰。故服匈奴，及盛，取其羈屬，不肯往朝會焉。
〔一〕集解徐廣曰：「不土著。」
康居在大宛西北可二千里，行國，與月氏大同俗。控弦者八九萬人。與大宛鄰國。國小，南羈事月氏，東羈事匈奴。
奄蔡〔一〕在康居西北可二千里，行國，與康居大同俗。控弦者十餘萬。臨大澤，無崖，蓋乃北海云。
〔一〕正義漢書解詁云：「奄蔡即闔蘇也。」魏略云：「西與大秦通，東南與康居接。其國多貂，畜牧水草，故時羈屬康居也。」
大月氏〔一〕在大宛西可二三千里，居媯水北。其南則大夏，西則安息，北則康居。行國也，隨畜移徙，與匈奴同俗。控弦者可一二十萬。故時彊，輕匈奴，及冒頓立，攻破月氏，至匈奴老上單于，殺月氏王，以其頭為飲器。始月氏居敦煌、祁連閒，〔二〕及為匈奴所敗，乃遠去，過宛，西擊大夏而臣之，遂都媯水北，為王庭。其餘小眾不能去者，保南山羌，號小月氏。
〔一〕正義萬震南州志云：「在天竺北可七千里，地高燥而遠。國王稱『天子』，國中騎乘常數十萬匹，城郭宮殿與大秦國同。人民赤白色，便習弓馬。土地所出，及奇瑋珍物，被服鮮好，天竺不及也。」康泰外國傳云：「外國稱天下有三眾：中國為人眾，秦為寶眾，月氏為馬眾也。」
〔二〕正義初，月氏居敦煌以東，祁連山以西。敦煌郡今沙州。祁連山在甘州西南。
安息〔一〕在大月氏西可數千里。其俗土著，耕田，田稻麥，蒲陶酒。城邑如大宛。其屬小大數百城，地方數千里，最為大國。臨媯水，有市，民商賈用車及船，行旁國或數千里。以銀為錢，錢如其王面，〔二〕王死輒更錢，效王面焉。畫革旁行以為書記。〔三〕其西則條枝，北有奄蔡、黎軒。〔四〕
〔一〕正義地理志云：「安息國京西萬一千二百里。自西關西行三千四百里至阿蠻國，西行三千六百里至斯賓國，從斯賓南行度河，又西南行至于羅國九百六十里，安息西界極矣。自此南乘海乃通大秦國。」漢書云：「北康居，東烏弋山離，西條枝。國臨媯水。土著。以銀為錢，如其王面，王死輒更錢，效王面焉。」
〔二〕索隱漢書云：「文獨為王面，幕為夫人面。」荀悅云：「幕音漫，無文面也。」張晏云：「錢之文面作人乘馬，錢之幕作人面形。」韋昭曰：「幕，錢背也，音漫。」包愷音慢。
〔三〕集解漢書音義曰：「橫行為書記。」索隱畫音獲。小顏云：「革，皮之不柔者。」韋昭云：「外夷書皆旁行，今扶南猶中國，直下也。」
〔四〕索隱漢書作「犁靳」。續漢書一名「大秦」。按：三國並臨西海，後漢書云「西海環其國，惟西北通陸道」。然漢使自烏弋以還，莫有至條枝者。正義上力奚反。下巨言反，又巨連反。後漢書云：「大秦一名犁鞬，在西海之西，東西南北各數千里。有城四百餘所。土多金銀奇寶，有夜光璧、明月珠、駭雞犀、火浣布、珊瑚、琥珀、琉璃、瑯玕、朱丹、青碧，珍怪之物，率出大秦。」康氏外國傳云：「其國城郭皆青水精為〔礎〕，及五色水精為壁。人民多巧，能化銀為金。國土市買皆金銀錢。」萬震南州志云：「大家屋舍，以珊瑚為柱，琉璃為牆壁，水精為礎舄。海中斯調（州）〔洲〕上有木，冬月往剝取其皮，績以為布，極細，手巾齊數匹，與麻焦布無異，色小青黑，若垢污欲浣之，則入火中，便更精潔，世謂之火浣布。秦云定重參問門樹皮也。」括地志云：「火山國在扶風南東大湖海中。其國中山皆火，然火中有白鼠皮及樹皮，績為火浣布。魏略云大秦在安息、條支西大海之西，故俗謂之海西。從安息界乘船直載海西，遇風利時三月到，風遲或一二歲。其公私宮室為重屋，郵驛亭置如中國。從安息繞海北陸到其國，人民相屬，十里一亭，三十里一置。無盜賊。其俗人長大平正，似中國人而胡服。宋膺異物志云秦之北附庸小邑，有羊羔自然生於土中，候其欲萌，築牆繞之，恐獸所食。其臍與地連，割絕則死。擊物驚之，乃驚鳴，臍遂絕，則逐水草為群。又大秦金二枚，皆大如瓜，植之滋息無極，觀之如用則真金也。」括地志云：「小人國在大秦南，人纔三尺。其耕稼之時，懼鶴所食，大秦衛助之。即焦僥國，其人穴居也。」
條枝在安息西數千里，臨西海。暑溼。耕田，田稻。有大鳥，卵如甕。〔一〕人眾甚多，往往有小君長，而安息役屬之，以為外國。國善眩。〔二〕安息長老傳聞條枝有弱水、西王母，而未嘗見。〔三〕
〔一〕正義漢書云：「條支出師子、犀牛、孔雀、大雀，其卵如甕。和帝永元十三年，安息王滿屈獻師子、大鳥，世謂之『安息雀』。」廣志云：「鳥，鵄鷹身，蹄駱，色蒼，舉頭八九尺，張翅丈餘，食大麥，卵大如甕。」
〔二〕集解應劭曰：「眩，相詐惑。」正義顏云：「今吞刀、吐火、殖瓜、種樹、屠人、截馬之術皆是也。」
〔三〕索隱魏略云：「弱水在大秦西。」玄中記云：「天下之弱者，有崑崙之弱水，鴻毛不能載也。」山海經云：「玉山，西王母所居。」穆天子傳云：「天子觴西王母瑤池之上。」括地圖云：「崑崙弱水乘龍不至。有三足神烏，為王母取食。」正義此弱水、西王母既是安息長老傳聞而未曾見，後漢書云桓帝時大秦國王安敦遣使自日南徼外來獻，或云其國西有弱水、流沙，近西王母處，幾於日所入也。然先儒多引大荒西經云弱水云有二源，俱出女國北阿耨達山，南流會於女國東，去國一里，深丈餘，闊六十步，非毛舟不可濟，南流入海。阿耨達山即崑崙山也，與大荒西經合矣。然大秦國在西海中島上，從安息西界過海，好風用三月乃到，弱水又在其國之西。崑崙山弱水流在女國北，出崑崙山南。女國在于窴國南二千七百里。于窴去京凡九千六百七十里。計大秦與大崑崙山相去幾四五萬里，非所論及，而前賢誤矣。此皆據漢括地論之，猶恐未審，然弱水二所說皆有也。
大夏在大宛西南二千餘里媯水南。其俗土著，有城屋，與大宛同俗。無大（王）〔君〕長，往往城邑置小長。其兵弱，畏戰。善賈市。及大月氏西徙，攻敗之，皆臣畜大夏。大夏民多，可百餘萬。其都曰藍市城，有市販賈諸物。其東南有身毒國。〔一〕
〔一〕集解徐廣曰：「身，或作『乾』，又作『訖』。」索隱身音乾，毒音篤。孟康云：「即天竺也，所謂浮圖胡也。」正義一名身毒，在月氏東南數千里。俗與月氏同，而卑溼暑熱。其國臨大水，乘象以戰。其民弱於月氏。脩浮圖道，不殺伐，遂以成俗。土有象、犀、玳瑁、金、銀、鐵、錫、鉛。西與大秦通，有大秦珍物。明帝夢金人長大，頂有光明，以問群臣。或曰：「西方有神，名曰『佛』，其形長丈六尺而黃金色。」帝於是遣使天竺問佛道法，遂至中國，畫形像焉。萬震南州志云：「地方三萬里，佛道所出。其國王居城郭，殿皆彫文刻鏤。街曲市里，各有行列。左右諸大國凡十六，皆共奉之，以天地之中也。」浮屠經云：「臨兒國王生隱屠太子。父曰屠頭邪，母曰莫邪屠。身色黃，髮如青絲，乳有青色，爪赤如銅。始莫邪夢白象而孕，及生，從母右脅出。生有髮，墮地能行七步。」又云：「太子生時，有二龍王夾左右吐水，一龍水暖，一龍水冷，遂成二池，今猶一冷一暖。初行七步處，琉璃上有太子腳跡見在。生處名祗洹精舍，在舍衛國南四里，是長者須達所起。又有阿輸迦樹，是夫人所攀生太子樹也。」括地志云：「沙祗大國即舍衛國也，在月氏南萬里，即波斯匿王治處。此國共九十種。知身後事。城有祗樹給孤園。」又云：「天竺國有東、西、南、北、中央天竺國，國方三萬里，去月氏七千里。大國隸屬凡二十一。天竺在崑崙山南，大國也。治城臨恆水。」又云：「阿耨達山亦名建末達山，亦名崑崙山。水出，一名拔扈利水，一名恆伽河，即經稱〔恆〕河者也。自崑崙山以南，多是平地而下溼。土肥良，多種稻，歲四熟，留役駝馬，米粒亦極大。」又云：「佛上忉利天，為母說法九十日。波斯匿王思欲見佛，即刻牛頭旃檀象，置精舍內佛坐。此像是眾像之始，後人所法也。佛上天青梯，今變為石，沒入地，唯餘十二蹬，蹬閒二尺餘。彼耆老言，梯入地盡，佛法滅。」又云：「王舍國，胡語曰罪悅祗國。其國靈鷲山，胡語曰耆闍崛山。山是青石，石頭似鷲。鳥名耆闍，鷲也。崛，山石也。山周四十里，外周圍水，佛於此坐禪，及諸阿難等俱在此坐。」又云：「小孤石，石上有石室者，佛坐其中，天帝釋以四十二事問佛，佛一一以指畫石，其跡尚存。又於山上起塔，佛昔將阿難在此上山四望，見福田疆畔，因制七條衣割截之法於此，今袈裟衣是也。」
騫曰：「臣在大夏時，見邛竹杖、蜀布。〔一〕問曰：『安得此？』大夏國人曰：『吾賈人往市之身毒。身毒在大夏東南可數千里。其俗土著，大與大夏同，而卑溼暑熱云。其人民乘象以戰。其國臨大水焉。』〔二〕以騫度之，大夏去漢萬二千里，居漢西南。今身毒國又居大夏東南數千里，有蜀物，此其去蜀不遠矣。今使大夏，從羌中，險，羌人惡之；少北，則為匈奴所得；從蜀宜徑，〔三〕又無寇。」天子既聞大宛及大夏、安息之屬皆大國，多奇物，土著，頗與中國同業，而兵弱，貴漢財物；其北有大月氏、康居之屬，兵彊，可以賂遺設利朝也。且誠得而以義屬之，則廣地萬里，重九譯，〔四〕致殊俗，威德遍於四海。天子欣然，以騫言為然，乃令騫因蜀犍為〔五〕發閒使，四道並出：出駹，出冉，〔六〕出徙，〔七〕出邛、僰〔八〕，皆各行一二千里。其北方閉氐、筰，〔九〕南方閉巂、昆明〔一〇〕。昆明之屬無君長，善寇盜，輒殺略漢使，終莫得通。然聞其西可千餘里有乘象國，名曰滇越，〔一一〕而蜀賈姦出物者或至焉，於是漢以求大夏道始通滇國。初，漢欲通西南夷，費多，道不通，罷之。及張騫言可以通大夏，乃復事西南夷。
〔一〕正義邛都邛山出此竹，因名「邛竹」。節高實中，或寄生，可為杖。布，土蘆布。
〔二〕正義大水，河也。
〔三〕集解如淳曰：「徑，疾也。或曰徑，直。」
〔四〕正義言重重九遍譯語而致。
〔五〕正義犍，其連反。犍為郡今戎州也，在益州南一千餘里。
〔六〕正義茂州、向州等，冉、駹之地，在戎州西北也。
〔七〕集解徐廣曰：「屬漢嘉。」索隱李奇云：「徙音斯。蜀郡有徙縣也。」
〔八〕正義僰，蒲北反。徙在嘉州；邛，今邛州；僰，今雅州：皆在戎州西南也。
〔九〕集解服虔曰：「皆夷名，漢使見閉於夷也。」索隱韋昭云：「筰縣在越巂，音昨。」案：南越破後殺筰侯，以筰都為沈黎郡，又有定筰縣。正義氐，今成州及武等州也。筰，白狗羌也。皆在戎州西北也。
〔一〇〕正義巂州及南昆明夷也，皆在戎州西南。
〔一一〕集解徐廣曰：「一作『城』。」正義昆、郎等州皆滇國也。其西南滇越、越巂則通號越，細分而有巂、滇等名也。
騫以校尉從大將軍擊匈奴，知水草處，軍得以不乏，乃封騫為博望侯。〔一〕是歲元朔六年也。其明年，騫為衛尉，與李將軍俱出右北平擊匈奴。匈奴圍李將軍，軍失亡多；而騫後期當斬，贖為庶人。是歲漢遣驃騎破匈奴西（城）〔域〕數萬人，至祁連山。其明年，渾邪王率其民降漢，而金城、河西西並南山至鹽澤空無匈奴。匈奴時有候者到，而希矣。其後二年，漢擊走單于於幕北。
〔一〕索隱案：張騫封號耳，非地名。小顏云「取其能博廣瞻望」也。尋武帝置博望苑，亦取斯義也。正義地理志南陽博望縣。
是後天子數問騫大夏之屬。騫既失侯，因言曰：「臣居匈奴中，聞烏孫王號昆莫，昆莫之父，匈奴西邊小國也。匈奴攻殺其父，〔一〕而昆莫生棄於野。烏嗛肉蜚其上，〔二〕狼往乳之。單于怪以為神，而收長之。及壯，使將兵，數有功，單于復以其父之民予昆莫，令長守於西（城）〔域〕。昆莫收養其民，攻旁小邑，控弦數萬，習攻戰。單于死，昆莫乃率其眾遠徙，中立，不肯朝會匈奴。匈奴遣奇兵擊，不勝，以為神而遠之，因羈屬之，不大攻。今單于新困於漢，而故渾邪地空無人。蠻夷俗貪漢財物，今誠以此時而厚幣賂烏孫，招以益東，居故渾邪之地，與漢結昆弟，其勢宜聽，聽則是斷匈奴右臂也。既連烏孫，自其西大夏之屬皆可招來而為外臣。」天子以為然，拜騫為中郎將，將三百人，馬各二匹，牛羊以萬數，齎金幣帛直數千巨萬，多持節副使，道可使，使遺之他旁國。
〔一〕索隱按漢書，父名難兜靡，為大月氏所殺。
〔二〕集解徐廣曰：「讀『嗛』與『銜』同。酷吏傳『義縱不治道，上忿銜之』，史記亦作『嗛』字。」索隱嗛音銜。蜚亦「飛」字。
騫既至烏孫，烏孫王昆莫見漢使如單于禮，騫大慚，知蠻夷貪，乃曰：「天子致賜，王不拜則還賜。」昆莫起拜賜，其他如故。騫諭使指曰：「烏孫能東居渾邪地，則漢遣翁主為昆莫夫人。」烏孫國分，王老，而遠漢，未知其大小，素服屬匈奴日久矣，且又近之，其大臣皆畏胡，不欲移徙，王不能專制。騫不得其要領。昆莫有十餘子，其中子曰大祿，彊，善將眾，將眾別居萬餘騎。大祿兄為太子，太子有子曰岑娶，而太子蚤死。臨死謂其父昆莫曰：「必以岑娶為太子，無令他人代之。」昆莫哀而許之，卒以岑娶為太子。大祿怒其不得代太子也，乃收其諸昆弟，將其眾畔，謀攻岑娶及昆莫。昆莫老，常恐大祿殺岑娶，予岑娶萬餘騎別居，而昆莫有萬餘騎自備，國眾分為三，而其大總取羈屬昆莫，昆莫亦以此不敢專約於騫。
騫因分遣副使使大宛、康居、大月氏、大夏、安息、身毒、于窴、扜冞及諸旁國。烏孫發導譯送騫還，騫與烏孫遣使數十人，馬數十匹報謝，因令窺漢，知其廣大。
騫還到，拜為大行，列於九卿。歲餘，卒。
烏孫使既見漢人眾富厚，歸報其國，其國乃益重漢。其後歲餘，騫所遣使通大夏之屬者皆頗與其人俱來，〔一〕於是西北國始通於漢矣。然張騫鑿空，〔二〕其後使往者皆稱博望侯，以為質於外國〔三〕，外國由此信之。
〔一〕集解晉灼曰：「其國人。」
〔二〕集解蘇林曰：「鑿，開；空，通也。騫開通西域道。」索隱案：謂西域險阨，本無道路，今鑿空而通之也。
〔三〕集解如淳曰：「質，誠信也。博望侯有誠信，故後使稱其意以喻外國。」李奇曰：「質，信也。」
自博望侯騫死後，匈奴聞漢通烏孫，怒，欲擊之。及漢使烏孫，若〔一〕出其南，抵大宛、大月氏相屬，烏孫乃恐，使使獻馬，願得尚漢女翁主為昆弟。天子問群臣議計，皆曰「必先納聘，然後乃遣女」。初，天子發書易，〔二〕云「神馬當從西北來」。得烏孫馬好，名曰「天馬」。及得大宛汗血馬，益壯，更名烏孫馬曰「西極」，名大宛馬曰「天馬」云。而漢始築令居以西，〔三〕初置酒泉郡以通西北國。因益發使抵安息、奄蔡、黎軒、條枝、身毒國。而天子好宛馬，使者相望於道。諸使外國一輩大者數百，少者百餘人，人所齎操大放博望侯時。其後益習而衰少焉。漢率一歲中使多者十餘，少者五六輩，遠者八九歲，近者數歲而反。
〔一〕集解徐廣曰：「漢書作『及』，若意義亦及也。」
〔二〕集解漢書音義曰：「發易書以卜。」
〔三〕集解徐廣曰：「屬金城。」
是時漢既滅越，而蜀、西南夷皆震，請吏入朝。於是置益州、越巂、牂柯、沈黎、汶山郡，欲地接以前通大夏。〔一〕乃遣使柏始昌、呂越人等歲十餘輩，出此初郡〔二〕抵大夏，皆復閉昆明，為所殺，奪幣財，終莫能通至大夏焉。於是漢發三輔罪人，因巴蜀士數萬人，遣兩將軍郭昌、衛廣等往擊昆明之遮漢使者，〔三〕斬首虜數萬人而去。其後遣使，昆明復為寇，竟莫能得通。而北道酒泉抵大夏，使者既多，而外國益厭漢幣，不貴其物。
〔一〕集解李奇曰：「欲地界相接至大夏。」
〔二〕索隱按：謂越巂、汶山等郡。謂之「初」者，後背叛而併廢之也。
〔三〕集解徐廣曰：「元封二年。」
自博望侯開外國道以尊貴，其後從吏卒皆爭上書言外國奇怪利害，求使。天子為其絕遠，非人所樂往，聽其言，予節，募吏民毋問所從來，為具備人眾遣之，以廣其道。來還不能毋侵盜幣物，及使失指，天子為其習之，輒覆案致重罪，以激怒令贖，復求使。使端無窮，而輕犯法。其吏卒亦輒復盛推外國所有，言大者予節，言小者為副，故妄言無行之徒皆爭效之。其使皆貧人子，私縣官齎物，欲賤市以私其利外國。外國亦厭漢使人人有言輕重，〔一〕度漢兵遠不能至，而禁其食物以苦漢使。漢使乏絕積怨，至相攻擊。而樓蘭、姑師小國耳，〔二〕當空道，攻劫漢使王恢等尤甚。〔三〕而匈奴奇兵時時遮擊使西國者。使者爭遍言外國災害，皆有城邑，兵弱易擊。於是天子以故遣從驃侯破奴將屬國騎及郡兵數萬，至匈河水，欲以擊胡，胡皆去。其明年，擊姑師，破奴與輕騎七百餘先至，虜樓蘭王，遂破姑師。因舉兵威以困烏孫、大宛之屬。還，封破奴為浞野侯。〔四〕王恢〔
五〕數使，為樓蘭所苦，言天子，天子發兵令恢佐破奴擊破之，封恢為浩侯。〔六〕於是酒泉列亭鄣至玉門矣。〔七〕
〔一〕集解服虔曰：「漢使言於外國，人人輕重不實。」如淳曰：「外國人人自言數為漢使所侵易。」
〔二〕集解徐廣曰：「即車師。」
〔三〕集解徐廣曰：「恢，一作『怪』。」
〔四〕集解徐廣曰：「元封三年。」
〔五〕集解徐廣曰：「為中郎將。」
〔六〕集解徐廣曰：「捕得車師王，元封四年封浩侯。」
〔七〕集解韋昭曰：「玉門關在龍勒界。」索隱韋昭云：「玉門，縣名，在酒泉。又有玉關，在龍勒也。」正義括地志云：「沙州龍勒山在縣南百六十五里。玉門關在縣西北百一十八里。」
烏孫以千匹馬聘漢女，漢遣宗室女江都翁主〔一〕往妻烏孫，烏孫王昆莫以為右夫人。匈奴亦遣女妻昆莫，昆莫以為左夫人。昆莫曰「我老」，乃令其孫岑娶妻翁主。烏孫多馬，其富人至有四五千匹馬。
〔一〕集解漢書曰：「江都王建女。」
初，漢使至安息，安息王令將二萬騎迎於東界。東界去王都數千里。行比至，過數十城，人民相屬甚多。漢使還，而後發使隨漢使來觀漢廣大，以大鳥卵及黎軒善眩人〔一〕獻于漢。及宛西小國驩潛、大益，宛東姑師、扞冞、蘇薤之屬，皆隨漢使獻見天子。天子大悅。
〔一〕索隱韋昭云：「變化惑人也。」按：魏略云「犁靳多奇幻，口中吹火，自縛自解」。小顏亦以為植瓜等也。
而漢使窮河源，河源出于窴，其山多玉石，采來，〔一〕天子案古圖書，名河所出山曰崑崙云。
〔一〕集解瓚曰：「漢使采取，將持來至漢。」
是時上方數巡狩海上，乃悉從外國客，大都多人則過之，散財帛以賞賜，厚具以饒給之，以覽示漢富厚焉。於是大觳抵，出奇戲諸怪物，多聚觀者，行賞賜，酒池肉林，令外國客遍觀（名）〔各〕倉庫府藏之積，見漢之廣大，傾駭之。及加其眩者之工，而觳抵奇戲歲增變，甚盛益興，自此始。
西北外國使，更來更去。宛以西，皆自以遠，尚驕恣晏然，未可詘以禮羈縻而使也。自烏孫以西至安息，以近匈奴，匈奴困月氏也，匈奴使持單于一信，則國國傳送食，不敢留苦；及至漢使，非出幣帛不得食，不市畜不得騎用。所以然者，遠漢，而漢多財物，故必市乃得所欲，然以畏匈奴於漢使焉。宛左右以蒲陶為酒，富人藏酒至萬餘石，久者數十歲不敗。俗嗜酒，馬嗜苜蓿。漢使取其實來，於是天子始種苜蓿、蒲陶肥饒地。及天馬多，外國使來眾，則離宮別觀旁盡種蒲萄、苜蓿極望。自大宛以西至安息，國雖頗異言，然大同俗，相知言。其人皆深眼，多鬚髯，善市賈，爭分銖。俗貴女子，女子所言而丈夫乃決正。其地皆無絲漆，不知鑄錢器。〔一〕及漢使亡卒降，教鑄作他兵器。得漢黃白金，輒以為器，不用為幣。
〔一〕集解徐廣曰：「多作『錢』字，又或作『鐵』字。」
而漢使者往既多，其少從率多進熟於天子，〔一〕言曰：「宛有善馬在貳師城，匿不肯與漢使。」天子既好宛馬，聞之甘心，使壯士車令等持千金及金馬以請宛王貳師城善馬。宛國饒漢物，相與謀曰：「漢去我遠，而鹽水中數敗，〔二〕出其北有胡寇，出其南乏水草。又且往往而絕邑，乏食者多。漢使數百人為輩來，而常乏食，死者過半，是安能致大軍乎？無柰我何。且貳師馬，宛寶馬也。」遂不肯予漢使。漢使怒，妄言，〔三〕椎金馬而去。宛貴人怒曰：「漢使至輕我！」遣漢使去，令其東邊郁成遮攻殺漢使，取其財物。於是天子大怒。諸嘗使宛姚定漢等言宛兵弱，誠以漢兵不過三千人，彊弩射之，即盡虜破宛矣。天子已嘗使浞野侯攻樓蘭，以七百騎先至，虜其王，以定漢等言為然，而欲侯寵姬李氏，拜李廣利為貳師將軍，發屬國六千騎，及郡國惡少年數萬人，以往伐宛。期至貳師城取善馬，故號「貳師將軍」。趙始成為軍正，故浩侯王恢使導軍，〔四〕而李哆〔五〕為校尉，制軍事。是歲太初元年也。而關東蝗大起，蜚西至敦煌。
〔一〕集解漢書音義曰：「少從，不如計也。或云從行之微者也。進熟，美語如成熟者也。」
〔二〕集解服虔曰：「水名，道從外水中〔行〕。」如淳曰：「道絕遠，無穀草。」正義孔文祥云：「鹽，鹽澤也。言水廣遠，或致風波，而數敗也。」裴矩西域記云：「在西州高昌縣東，東南去瓜州一千三百里，並沙磧之地，水草難行，四面危，道路不可準記，行人唯以人畜骸骨及駝馬糞為標驗。以其地道路惡，人畜即不約行，曾有人於磧內時聞人喚聲，不見形，亦有歌哭聲，數失人，瞬息之閒不知所在，由此數有死亡。蓋魑魅魍魎也。」
〔三〕集解如淳曰：「罵詈。」
〔四〕集解徐廣曰：「恢先受封，一年，坐使酒泉矯制，國除。」
〔五〕索隱音尺奢反，又尺者反。
貳師將軍軍既西過鹽水，當道小國恐，各堅城守，不肯給食。攻之不能下。下者得食，不下者數日則去。比至郁成，士至者不過數千，皆飢罷。攻郁成，郁成大破之，所殺傷甚眾。貳師將軍與哆、始成等計：「至郁成尚不能舉，況至其王都乎？」引兵而還。往來二歲。還至敦煌，士不過什一二。使使上書言：「道遠多乏食；且士卒不患戰，患飢。人少，不足以拔宛。願且罷兵，益發而復往。」天子聞之，大怒，而使使遮玉門，曰軍有敢入者輒斬之！貳師恐，因留敦煌。
其夏，漢亡浞野之兵二萬餘於匈奴。〔一〕公卿及議者皆願罷擊宛軍，專力攻胡。天子已業誅宛，宛小國而不能下，則大夏之屬輕漢，而宛善馬絕不來，烏孫、侖頭易苦漢使矣，〔二〕為外國笑。乃案言伐宛尤不便者鄧光等，赦囚徒材官，益發惡少年及邊騎，歲餘而出敦煌者六萬人，負私從者不與。牛十萬，馬三萬餘匹，驢騾橐它以萬數。多齎糧，兵弩甚設，天下騷動，傳相奉伐宛，凡五十餘校尉。宛王城中無井，皆汲城外流水，於是乃遣水工徙其城下水空以空其城。〔三〕益發戍甲卒十八萬，酒泉、張掖北，置居延、休屠以衛酒泉，〔四〕而發天下七科適，〔五〕及載糒給貳師。轉車人徒相連屬至敦煌。而拜習馬者二人為執驅校尉，備破宛擇取其善馬云。
〔一〕集解徐廣曰：「太初二年，趙破奴為浚稽將軍，二萬騎擊匈奴，不還也。」
〔二〕集解晉灼曰：「易，輕也。」
〔三〕集解徐廣曰：「空，一作『穴』。蓋以水蕩敗其城也。言『
空』者，令城中渴乏。」
〔四〕集解如淳曰：「立二縣以衛邊也。或曰置二部都尉，以衛酒泉。」
〔五〕正義音謫。張晏云：「吏有罪一，亡命二，贅婿三，賈人四，故有市籍五，父母有市籍六，大父母有籍七：凡七科。武帝天漢四年，發天下七科謫出朔方也。」
於是貳師後復行，兵多，而所至小國莫不迎，出食給軍。至侖頭，侖頭不下，攻數日，屠之。自此而西，平行至宛城，漢兵到者三萬人。宛兵迎擊漢兵，漢兵射敗之，宛走入葆乘其城。貳師兵欲行攻郁成，恐留行而令宛益生詐，乃先至宛，決其水源，移之，則宛固已憂困。圍其城，攻之四十餘日，其外城壞，虜宛貴人勇將煎靡。宛大恐，走入中城。宛貴人相與謀曰：「漢所為攻宛，以王毋寡匿善馬而殺漢使。今殺王毋寡而出善馬，漢兵宜解；即不解，乃力戰而死，未晚也。」宛貴人皆以為然，共殺其王毋寡，持其頭遣貴人使貳師，約曰：「漢毋攻我。我盡出善馬，恣所取，而給漢軍食。即不聽，我盡殺善馬，而康居之救且至。至，我居內，康居居外，與漢軍戰。漢軍熟計之，何從？」是時康居候視漢兵，漢兵尚盛，不敢進。貳師與趙始成、李哆等計：「聞宛城中新得秦人，知穿井，而其內食尚多。所為來，誅首惡者毋寡。毋寡頭已至，如此而不許解兵，則堅守，而康居候漢罷而來救宛，破漢軍必矣。」軍吏皆以為然，許宛之約。宛乃出其善馬，令漢自擇之，而多出食食給漢軍。漢軍取其善馬數十匹。中馬以下牡牝三千餘匹，而立宛貴人之故待遇漢使善者名昧蔡〔一〕以為宛王，與盟而罷兵。終不得入中城。乃罷而引歸。
〔一〕索隱本大宛將也。上音末，下音先葛反。
初，貳師起敦煌西，以為人多，道上國不能食，乃分為數軍，從南北道。校尉王申生、故鴻臚壺充國等千餘人，別到郁成。郁成城守，不肯給食其軍。王申生去大軍二百里，（偵）〔偩〕而輕之，責郁成。郁成食不肯出，窺知申生軍日少，晨用三千人攻，戮殺申生等，軍破，數人脫亡，走貳師。貳師令搜粟都尉上官桀往攻破郁成。郁成王亡走康居，桀追至康居。康居聞漢已破宛，乃出郁成王予桀，桀令四騎士縛守詣大將軍。〔一〕四人相謂曰：「郁成王漢國所毒，今生將去，卒失大事。」欲殺，莫敢先擊。上邽騎士趙弟最少，拔劍擊之，斬郁成王，齎頭。弟、桀等逐及大將軍。
〔一〕集解如淳曰：「時多別將，故謂貳師為大將軍。」
初，貳師後行，天子使使告烏孫，大發兵并力擊宛。烏孫發二千騎往，持兩端，不肯前。貳師將軍之東，諸所過小國聞宛破，皆使其子弟從軍入獻，見天子，因以為質焉。貳師之伐宛也，而軍正趙始成力戰，功最多；及上官桀敢深入，李哆為謀計，軍入玉門者萬餘人，軍馬千餘匹。貳師後行，軍非乏食，戰死不能多，而將吏貪，多不愛士卒，侵牟之，以此物故眾。天子為萬里而伐宛，不錄過，封廣利為海西侯。又封身斬郁成王者騎士趙弟為新畤侯。軍正趙始成為光祿大夫，上官桀為少府，李哆為上黨太守。軍官吏為九卿者三人，諸侯相、郡守、二千石者百餘人，千石以下千餘人。奮行者官過其望，〔一〕以適過行者皆絀其勞。〔二〕士卒賜直四萬金。伐宛再反，凡四歲而得罷焉。
〔一〕集解漢書音義曰：「奮，迅。自樂入行者。」
〔二〕集解徐廣曰：「奮行者及以適行者，雖俱有功勞，今行賞計其前有罪而減其賜，故曰『絀其勞』也。絀，抑退也。此本以適行，故功勞不足重，所以絀降之，不得與奮行者齊賞之。」
漢已伐宛，立昧蔡為宛王而去。歲餘，宛貴人以為昧蔡善諛，使我國遇屠，乃相與殺昧蔡，立毋寡昆弟曰蟬封為宛王，而遣其子入質於漢。漢因使使賂賜以鎮撫之。
而漢發使十餘輩至宛西諸外國，求奇物，因風覽以伐宛之威德。而敦煌置〔一〕酒泉都尉；〔二〕西至鹽水，往往有亭。而侖頭有田卒數百人，因置使者護田積粟，以給使外國者。
〔一〕集解徐廣曰：「一本無『置』字。」
〔二〕集解徐廣曰：「一云『置都尉』。又云敦煌有淵泉縣，或者『酒』字當為『淵』字。」
太史公曰：禹本紀言「河出崑崙。崑崙其高二千五百餘里，日月所相避隱為光明也。其上有醴泉、瑤池」。今自張騫使大夏之後也，窮河源，惡睹本紀所謂崑崙者乎？〔一〕故言九州山川，尚書近之矣。至禹本紀、山海經所有怪物，余不敢言之也。〔二〕
〔一〕集解鄧展曰：「漢以窮河源，於何見崑崙乎？尚書曰『導河積石』，是為河源出於積石，積石在金城河關，不言出於崑崙也。」索隱惡睹夫謂昆侖者乎。惡音烏。烏，於何也。睹，見也。言張騫窮河源，至大夏、于窴，於何而見崑崙為河所出？謂禹本紀及山海經為虛妄也。然案山海經「河出崑崙東北隅」。西域傳云「南出積石山為中國河」。積石本非河之發源，猶尚書「導洛自熊耳」，然其實出於冢嶺山，乃東經熊耳。今推此義，河亦然矣。則河源本崑崙而潛流至于闐，又東流至積石始入中國，則山海經及禹貢各互舉耳。
〔二〕索隱余敢言也。案：漢書作「所有放哉」。如淳云「放蕩迂闊，言不可信也」。余敢言也，亦謂山海經難可信耳。而荀悅作「效」，失之素矣。
【索隱述贊】大宛之跡，元因博望。始究河源，旋窺海上。條枝西入，天馬內向。蔥嶺無塵，鹽池息浪。曠哉絕域，往往亭障。
卷一百二十四　游俠列傳第六十四
集解荀悅曰：「立氣齊，作威福，結私交，以立彊於世者，謂之游俠。」
韓子曰：「儒以文亂法，〔一〕而俠以武犯禁。」二者皆譏〔二〕，而學士多稱於世云。至如以術取宰相卿大夫，輔翼其世主，功名俱著於春秋，〔三〕固無可言者。及若季次、原憲，閭巷人也，〔四〕讀書懷獨行君子〔五〕之德，義不苟合當世，當世亦笑之。故季次、原憲終身空室蓬戶，〔六〕褐衣疏食不厭。〔七〕死而已四百餘年，而弟子志之不倦。今游俠，其行雖不軌於正義，然其言必信，其行必果，已諾必誠，不愛其軀，赴士之阨困，〔八〕既已存亡死生矣，而不矜其能，羞伐其德，蓋亦有足多者焉。
〔一〕正義言文之蔽，小人以僿。謂細碎苛法亂政。
〔二〕正義譏，非言也。儒敝亂法，俠盛犯禁，二道皆非，而學士多稱於世者，故太史公引韓子，欲陳游俠之美。
〔三〕索隱功名俱著春秋。案：春秋謂國史也。以言人臣有功名則見記于其國之史，是俱著春秋者也。
〔四〕集解徐廣曰：「仲尼弟子傳曰公皙哀字季次，未嘗仕，孔子稱之。」
〔五〕索隱行音下孟反。
〔六〕正義莊子云「原憲處居環堵之室，蓬戶不完。以桑為樞而甕牖，上漏下溼，獨坐而弦歌」也。
〔七〕索隱不饜。饜，飽也，於豔反。
〔八〕索隱上音厄。
且緩急，人之所時有也。太史公曰：昔者虞舜窘於井廩，伊尹負於鼎俎，傅說匿於傅險，呂尚困於棘津，〔一〕夷吾桎梏，百里飯牛，仲尼畏匡，菜色陳、蔡。此皆學士所謂有道仁人也，猶然遭此菑，況以中材而涉亂世之末流乎？其遇害何可勝道哉！
〔一〕集解徐廣曰：「在廣川。」正義尉繚子云太公望行年七十，賣食棘津云。古亦謂之石濟津，故南津。
鄙人有言曰：「何知仁義，已饗其利〔一〕者為有德。」故伯夷醜周，餓死首陽山，而文武不以其故貶王；跖、蹻暴戾，其徒誦義無窮。由此觀之，「竊鉤者誅，〔二〕竊國者侯，侯之門仁義存」〔三〕，非虛言也。
〔一〕索隱已音以。饗音享，受也。言已受其利則為有德，何知必仁義也。
〔二〕索隱以言小竊則為盜而受誅也。
〔三〕索隱言人臣委質於侯王門，則須存于仁義。若游俠輕健，亦何必肯存仁義也。
今拘學或抱咫尺之義，久孤於世，〔一〕豈若卑論儕俗，與世沈浮而取榮名哉！而布衣之徒，設取予然諾，千里誦義，為死不顧世，此亦有所長，非苟而已也。故士窮窘而得委命，此豈非人之所謂賢豪閒者邪？誠使鄉曲之俠，予季次、原憲比權量力，效功於當世，不同日而論矣。要以功見言信，俠客之義又曷可少哉！
〔一〕索隱言拘學守義之士或抱咫尺纖微之事，遂久以當代，孤負我志，而不若卑論儕俗以取榮寵也。
古布衣之俠，靡得而聞已。近世延陵、〔一〕孟嘗、春申、平原、信陵之徒，皆因王者親屬，藉於有土卿相之富厚，招天下賢者，顯名諸侯，不可謂不賢者矣。比如順風而呼，聲非加疾，其埶激也。至如閭巷之俠，脩行砥名，聲施〔二〕於天下，莫不稱賢，是為難耳。然儒、墨皆排擯不載。自秦以前，匹夫之俠，湮滅不見，余甚恨之。以余所聞，漢興有朱家、田仲、王公、劇孟、郭解之徒，雖時扞當世之文罔，〔三〕然其私義廉絜退讓，有足稱者。名不虛立，士不虛附。至如朋黨宗彊比周，設財役貧，豪暴侵淩孤弱，恣欲自快，游俠亦醜之。余悲世俗不察其意，而猥以朱家、郭解等令與暴豪之徒同類而共笑之也。
〔一〕集解徐廣曰：「代郡亦有延陵縣。」駰案：韓子云「趙襄子召延陵生，令車騎先至晉陽」。襄子時趙已并代，可有延陵之號，但未詳是此人非耳。
〔二〕索隱施音以豉反。
〔三〕索隱扞即捍也。違扞當代之法網，謂犯於法禁也。
魯朱家者，與高祖同時。魯人皆以儒教，而朱家用俠聞。所藏活豪士以百數，其餘庸人不可勝言。然終不伐其能，歆其德，諸所嘗施，唯恐見之。振人不贍，先從貧賤始。家無餘財，衣不完采，食不重味，乘不過軥牛。〔一〕專趨人之急，甚己之私。既陰脫季布將軍之阨，〔二〕及布尊貴，終身不見也。自關以東，莫不延頸願交焉。
〔一〕集解徐廣曰：「音雊。」駰案：漢書音義曰「小牛」。索隱上音古豆反。案：大牛當軶，小為軥牛。
〔二〕索隱陰脫季將軍之厄。案：季布為漢所購求，朱家以布髡鉗為奴，載以廣柳車而出之，及尊貴而不見之，亦高介至義之士。然布竟不見報朱家之恩。
楚田仲以俠聞，喜劍，父事朱家，自以為行弗及。田仲已死，而雒陽有劇孟。周人以商賈為資，而劇孟以任俠顯諸侯。吳楚反時，條侯為太尉，乘傳車將至河南，得劇孟，喜曰：「吳楚舉大事而不求孟，吾知其無能為已矣。」天下騷動，宰相得之若得一敵國云。劇孟行大類朱家，而好博，〔一〕多少年之戲。然劇孟母死，自遠方送喪蓋千乘。及劇孟死，家無餘十金之財。而符離人王孟亦以俠稱江淮之閒。
〔一〕索隱按：六博戲也。
是時濟南瞷氏、〔一〕陳周庸〔二〕亦以豪聞，景帝聞之，使使盡誅此屬。其後代諸白、〔三〕梁韓無辟、〔四〕陽翟薛兄、〔五〕陝韓孺〔六〕紛紛復出焉。
〔一〕索隱瞷音閒。案：為郅都所誅。
〔二〕索隱陳國人，姓周名庸。
〔三〕索隱代，代郡。人有白氏，豪俠非一，故言「諸」。
〔四〕索隱梁國人，韓姓，無辟名。辟音避。
〔五〕索隱音況。
〔六〕集解徐廣曰：「陝，疑當作『郟』字，潁川有郟縣。南越傳曰『郟壯士韓千秋』也。」索隱陝當為「郟」。陝音如冉反，郟音紀洽反。漢書作「寒孺」。
郭解，軹人也，〔一〕字翁伯，善相人者許負外孫也。解父以任俠，孝文時誅死。解為人短小精悍，不飲酒。少時陰賊，〔二〕慨不快意，身所殺甚眾。以軀借交報仇，藏命〔三〕作姦剽攻，（不）休（及）〔乃〕鑄錢掘冢，固不可勝數。適有天幸，窘急常得脫，若遇赦。及解年長，更折節為儉，以德報怨，厚施而薄望。然其自喜為俠〔四〕益甚。既已振人之命，不矜其功，其陰賊著於心，卒發於睚眥如故云。而少年慕其行，亦輒為報仇，不使知也。解姊子負解之勢，〔五〕與人飲，使之嚼。〔六〕非其任，彊必灌之。人怒，拔刀刺殺解姊子，亡去。解姊怒曰：「以翁伯之義，人殺吾子，賊不得。」棄其尸於道，弗葬，欲以辱解。解使人微知賊處。賊窘自歸，具以實告解。解曰：「公殺之固當，吾兒不直。」遂去其賊，〔七〕罪其姊子，乃收而葬之。諸公聞之，皆多解之義，益附焉。
〔一〕索隱漢書云河內軹人也。
〔二〕索隱以內心忍害。
〔三〕索隱案：謂亡命也。
〔四〕索隱蘇林云：「言性喜為俠也。」
〔五〕索隱負，恃也。
〔六〕集解徐廣曰；「音子妙反，盡酒也。」索隱即妙反。謂酒盡。
〔七〕集解徐廣曰：「遣使去。」
解出入，人皆避之。有一人獨箕倨視之，解遣人問其名姓。客欲殺之。解曰：「居邑屋至不見敬，是吾德不脩也，彼何罪！」乃陰屬尉史曰：「是人，吾所急也，〔一〕至踐更時脫之。」每至踐更，數過，吏弗求。〔二〕怪之，問其故，乃解使脫之。箕踞者乃肉袒謝罪。少年聞之，愈益慕解之行。
〔一〕索隱案：謂吾心中所急，言情切急之謂。漢書作「重」也。
〔二〕集解如淳曰：「更有三品，有卒更，有踐更，有過更。古有正卒無常人，皆當迭為之，一月一更，是為卒更也。貧者欲得顧更錢者，次直者出錢顧之，月二千，是為踐更也。律說卒更、踐更者，居縣中五月乃更也。後從尉律，卒踐更一月休十一月也。」索隱數音朔，謂頻免之也。又音色主反，數亦頻也。
雒陽人有相仇者，邑中賢豪居閒者以十數，〔一〕終不聽。客乃見郭解。解夜見仇家，仇家曲聽解。〔二〕解乃謂仇家曰：「吾聞雒陽諸公在此閒，多不聽者。今子幸而聽解，解柰何乃從他縣奪人邑中賢大夫權乎！」乃夜去，不使人知，曰：「且無用，〔三〕（待我）待我去，令雒陽豪居其閒，乃聽之。」
〔一〕索隱色具反。
〔二〕索隱仇家曲聽。謂屈曲聽解也。
〔三〕索隱按：漢書作「無庸」。蘇林曰「且無使用吾言，待我去，令洛陽豪居其閒也」。
解執恭敬，不敢乘車入其縣廷。之旁郡國，為人請求事，事可出，出之；不可者，各厭其意，然後乃敢嘗酒食。諸公以故嚴重之，爭為用。邑中少年及旁近縣賢豪，夜半過門常十餘車，請得解客舍養之。〔一〕
〔一〕索隱如淳云：「解多藏亡命者，故喜事年少與解同志者，知亡命者多歸解，故多將車來，欲為解迎亡者而藏之者也。」
及徙豪富茂陵也，解家貧，不中訾，〔一〕吏恐，不敢不徙。衛將軍為言：「郭解家貧不中徙。」上曰：「布衣權至使將軍為言，此其家不貧。」解家遂徙。諸公送者出千餘萬。軹人楊季主子為縣掾，舉徙解。解兄子斷楊掾頭。由此楊氏與郭氏為仇。
〔一〕索隱不中貲。案：貲不滿三百萬已上為不中。
解入關，關中賢豪知與不知，聞其聲，爭交驩解。解為人短小，不飲酒，出未嘗有騎。已又殺楊季主。楊季主家上書，人又殺之闕下。上聞，乃下吏捕解。解亡，置其母家室夏陽，〔一〕身至臨晉〔二〕。臨晉籍少公素不知解，解冒，因求出關。籍少公已出解，解轉入太原，所過輒告主人家。吏逐之，跡至籍少公。少公自殺，口絕。久之，乃得解。窮治所犯，為解所殺，皆在赦前。軹有儒生侍使者坐，客譽郭解，生曰：「郭解專以姦犯公法，何謂賢！」解客聞，殺此生，斷其舌。吏以此責解，解實不知殺者。殺者亦竟絕，莫知為誰。吏奏解無罪。御史大夫公孫弘議曰：「解布衣為任俠行權，以睚眥殺人，解雖弗知，此罪甚於解殺之。當大逆無道。」遂族郭解翁伯。
〔一〕集解徐廣曰：「屬馮翊。」正義故城在同州韓城縣南二十里，漢夏陽也。
〔二〕正義故城在同州馮翊縣西南二里。
自是之後，為俠者極眾，敖而無足數者。〔一〕然關中長安樊仲子，槐里趙王孫，長陵高公子，西河郭公仲，太原鹵公孺，〔二〕臨淮兒長卿，東陽田君孺，〔三〕雖為俠而逡逡有退讓君子之風。至若北道姚氏，〔四〕西道諸杜，南道仇景，東道趙他、羽公子，〔五〕南陽趙調之徒，此盜跖居民閒者耳，曷足道哉！此乃鄉者朱家之羞也。
〔一〕集解徐廣曰：「敖，倨也。」
〔二〕集解徐廣曰：「鴈門有鹵城也。」索隱太原鹵翁。漢書作「魯公孺」。魯，姓也，與徐廣之說不同也。
〔三〕索隱漢書作「陳君孺」。然陳田聲相近，亦本同姓。正義其東陽蓋貝州歷亭縣者，為近齊故也。
〔四〕索隱北道諸姚。蘇林云：「道猶方也。」如淳云：「京師四出道也。」
〔五〕索隱舊解以趙他、羽公子為二人，今案：此姓趙，名他羽，字公子也。
太史公曰：吾視郭解，狀貌不及中人，言語不足採者。然天下無賢與不肖，知與不知，皆慕其聲，言俠者皆引以為名。諺曰：「人貌榮名，豈有既乎！」〔一〕於戲，惜哉！
〔一〕集解徐廣曰：「人以顏狀為貌者，則貌有衰落矣；唯用榮名為飾表，則稱譽無極也。既，盡也。」
【索隱述贊】游俠豪倨，藉藉有聲。權行州里，力折公卿。朱家脫季，劇孟定傾。急人之難，免讎於更。偉哉翁伯，人貌榮名。
卷一百二十五　佞幸列傳第六十五
諺曰「力田不如逢年，善仕不如遇合」，〔一〕固無虛言。非獨女以色媚，而士宦亦有之。
〔一〕集解徐廣曰：「遇，一作『偶』。」
昔以色幸者多矣。至漢興，高祖至暴抗也，〔一〕然籍孺以佞幸；孝惠時有閎孺。〔二〕此兩人非有材能，徒以婉佞貴幸，與上臥起，公卿皆因關說。〔三〕故孝惠時郎侍中皆冠鵔鸃，貝帶，〔四〕傅脂粉，〔五〕化閎、籍之屬也。兩人徙家安陵。〔六〕
〔一〕索隱暴伉。伉音苦浪反。言暴猛伉直。
〔二〕正義籍，閎，皆名也。孺，幼小也。
〔三〕索隱按：關訓通也。謂公卿因之而通其詞說。劉氏云「有所言說，皆關由之」。
〔四〕集解漢書音義曰：「鵔鸃，鳥名。以毛羽飾冠，以貝飾帶。」索隱鵔鸃，應劭云：「鳥名，毛可以飾冠。」許慎云：「鷩鳥也。」淮南子云：「趙武靈王服貝帶鵔鸃。」漢官儀云：「秦破趙，以其冠賜侍中。」三倉云：「鵔鸃，神鳥也，飛光映天者也。」
〔五〕索隱上音付。
〔六〕正義惠帝陵邑。
孝文時中寵臣，士人則鄧通，宦者則趙同、〔一〕北宮伯子〔二〕。北宮伯子以愛人長者；而趙同以星氣幸，常為文帝參乘；鄧通無伎能。鄧通，蜀郡南安人也，〔三〕以濯船〔四〕為黃頭郎。〔五〕孝文帝夢欲上天，不能，有一黃頭郎從後推之上天，顧見其衣裻〔六〕帶後穿。覺〔七〕而之漸臺，〔八〕以夢中陰目求推者郎，即見鄧通，其衣後穿，夢中所見也。召問其名姓，姓鄧氏，名通，文帝說焉，〔九〕尊幸之日異。通亦愿謹，不好外交，雖賜洗沐，不欲出。於是文帝賞賜通巨萬以十數，〔一〇〕官至上大夫。文帝時時如鄧通家遊戲。然鄧通無他能，不能有所薦士，獨自謹其身以媚上而已。上使善相者相通，曰「當貧餓死」。文帝曰：「能富通者在我也。何謂貧乎？」於是賜鄧通蜀嚴道銅山，〔一一〕得自鑄錢，「鄧氏錢」〔一二〕布天下。其富如此。
〔一〕索隱案：漢書作「趙談」，此云「同」者，避太史公父名也。
〔二〕正義顏云「姓北宮，名伯子」也。按：伯子，名。北宮之宦者也。
〔三〕集解徐廣曰：「後屬犍為。」
〔四〕索隱濯音棹，遲教反。
〔五〕集解徐廣曰：「著黃帽也。」駰案：漢書音義曰「善濯船池中也。一說能持擢行船也。土，水之母，故施黃旄於船頭，因以名其郎曰黃頭郎」。
〔六〕集解徐廣曰：「一無此字。」索隱音篤。裻者，衫襦之橫腰者。
〔七〕索隱覺音教。
〔八〕正義括地志云：「漸臺在長安故城中。關中記云未央宮西有蒼池，池中有漸臺，王莽死於此臺。」
〔九〕索隱漢書云：「上曰『鄧猶登也』，悅之。」
〔一〇〕正義言賜通巨萬以至於十也。
〔一一〕正義括地志云：「雅州榮經縣北三里有銅山，即鄧通得賜銅山鑄錢者。」案：榮經即嚴道。
〔一二〕正義錢譜云：「文字稱兩，同漢四銖文。」
文帝嘗病癰，鄧通常為帝唶吮之。〔一〕文帝不樂，從容問通曰：「天下誰最愛我者乎？」通曰：「宜莫如太子。」太子入問病，文帝使唶癰，唶癰而色難之。已而聞鄧通常為帝唶吮之，心慚，由此怨通矣。及文帝崩，景帝立，鄧通免，家居。居無何，人有告鄧通盜出徼外鑄錢。下吏驗問，頗有之，遂竟案，盡沒入鄧通家，尚負責數巨萬。長公主〔二〕賜鄧通，吏輒隨沒入之，〔三〕一簪不得著身。於是長公主乃令假衣食。〔四〕竟不得名一錢，〔五〕寄死人家。
〔一〕索隱唶，仕格反。吮，仕兗反。
〔二〕集解韋昭曰：「景帝姊也。」索隱案：即館陶公主也。
〔三〕索隱吏輒沒入。謂長公主別有物賜通，吏輒沒入以充贓也。
〔四〕索隱謂公主令人假與衣食。
〔五〕索隱按：始天下名「鄧氏錢」，今皆沒入，卒竟無一錢之名也。
孝景帝時，中無寵臣，然獨郎中令周文仁，〔一〕仁寵最過庸，〔二〕乃不甚篤。
〔一〕索隱案：漢書稱「周仁」，此上稱「周文」，今兼「文」作，恐後人加耳。案：仁字文。
〔二〕索隱寵最過庸。案：庸，常也。言仁最被恩寵，過於常人，乃不甚篤，如韓嫣也。
今天子中寵臣，士人則韓王孫嫣，〔一〕宦者則李延年。嫣者，弓高侯〔二〕孽孫也。今上為膠東王時，嫣與上學書相愛。及上為太子，愈益親嫣。嫣善騎射，善佞。上即位，欲事伐匈奴，而嫣先習胡兵，以故益尊貴，官至上大夫，賞賜擬於鄧通。時嫣常與上臥起。江都王入朝，有詔得從入獵上林中。天子車駕蹕道未行，而先使嫣乘副車，從數十百騎，騖馳視獸。江都王望見，以為天子，辟從者，伏謁道傍。嫣驅不見。既過，江都王怒，為皇太后泣曰：「請得歸國入宿衛，〔三〕比韓嫣。」太后由此嗛嫣。〔四〕嫣侍上，出入永巷不禁，以姦聞皇太后。皇太后怒，使使賜嫣死。上為謝，終不能得，嫣遂死。而案道侯韓說，〔五〕其弟也，亦佞幸。
〔一〕索隱音偃，又音於建反。
〔二〕集解徐廣曰：「韓王信之子頹當也。」
〔三〕索隱謂還爵封於天子，而請入宿衛。
〔四〕集解徐廣曰：「嗛，讀與『銜』同，漢書作『銜』字。」
〔五〕索隱音悅。嫣弟。
李延年，中山人也。父母及身兄弟及女，皆故倡也。延年坐法腐，給事狗中。〔一〕而平陽公主言延年女弟善舞，上見，心說之，及入永巷，而召貴延年。延年善歌，為變新聲，而上方興天地祠，欲造樂詩歌弦之。延年善承意，弦次初詩。〔二〕其女弟亦幸，有子男。延年佩二千石印，號協聲律。與上臥起，甚貴幸，埒如韓嫣也。〔三〕久之，寖與中人亂，〔四〕出入驕恣。及其女弟李夫人卒後，愛弛，則禽誅延年昆弟也。
〔一〕集解徐廣曰：「主獵犬也。」索隱或犬監也。
〔二〕索隱歌初詩。按：初詩，即所新造樂章。
〔三〕集解徐廣曰：「埒，等也。蜀都賦曰『卓鄭埒名』。又云埒者，疇等之名。」
〔四〕集解徐廣曰：「一云坐弟季與中人亂。」
自是之後，內寵嬖臣大底外戚之家，然不足數也。衛青、霍去病亦以外戚貴幸，然頗用材能自進。
太史公曰：甚哉愛憎之時！彌子瑕〔一〕之行，足以觀後人佞幸矣。雖百世可知也。
〔一〕索隱衛靈公之臣，事見說苑也。
【索隱述贊】傳稱令色，詩刺巧言。冠鸃入侍，傅粉承恩。黃頭賜蜀，宦者同軒。新聲都尉，挾彈王孫。泣魚竊駕，著自前論。
卷一百二十六　滑稽列傳第六十六
索隱按：滑，亂也；稽，同也。言辨捷之人言非若是，說是若非，言能亂異同也。
孔子曰：「六蓺於治一也。〔一〕禮以節人，樂以發和，書以道事，詩以達意，易以神化，春秋以義。」太史公曰：天道恢恢，豈不大哉！談言微中，亦可以解紛。
〔一〕正義言六蓺之文雖異，禮節樂和，導民立政，天下平定，其歸一揆。至於談言微中，亦以解其紛亂，故治一也。
淳于髡〔一〕者，齊之贅婿〔二〕也。長不滿七尺，滑稽多辯，數使諸侯，未嘗屈辱。齊威王之時喜隱，〔三〕好為淫樂長夜之飲，沈湎不治，委政卿大夫。百官荒亂，諸侯並侵，國且危亡，在於旦暮，左右莫敢諫。淳于髡說之以隱曰：「國中有大鳥，止王之庭，三年不蜚又不鳴，不知此鳥何也？」王曰：「此鳥不飛則已，一飛沖天；不鳴則已，一鳴驚人。」於是乃朝諸縣令長七十二人，賞一人，誅一人，奮兵而出。諸侯振驚，皆還齊侵地。威行三十六年。語在田完世家中。
〔一〕索隱苦魂反。
〔二〕索隱女之夫也，比於子，如人疣贅，是餘剩之物也。
〔三〕索隱上許既反。喜，好也。喜隱謂好隱語。
威王八年，楚大發兵加齊。齊王使淳于髡之趙請救兵，齎金百斤，車馬十駟。淳于髡仰天大笑，冠纓索絕。〔一〕王曰：「先生少之乎？」髡曰：「何敢！」王曰：「笑豈有說乎？」髡曰：「今者臣從東方來，見道傍有禳田者，〔二〕操一豚蹄，酒一盂，祝曰：『甌窶滿篝，〔三〕汙邪滿車，〔四〕五穀蕃熟，穰穰滿家。』臣見其所持者狹而所欲者奢，故笑之。」於是齊威王乃益齎黃金千溢，白璧十雙，車馬百駟。髡辭而行，至趙。趙王與之精兵十萬，革車千乘。楚聞之，夜引兵而去。
〔一〕索隱案：索訓盡，言冠纓盡絕也。孔衍春秋後語亦作「冠纓盡絕」也。
〔二〕索隱案：謂為田求福禳。
〔三〕集解徐廣曰：「篝，籠也。」索隱案：甌窶猶杯樓也。窶音如婁，古字少耳。言豐年收掇易，可滿篝籠耳。正義窶音樓。篝音溝，籠也。甌樓謂高地狹小之區，得滿篝籠也。
〔四〕集解司馬彪曰：「汙邪，下地田也。」索隱按：司馬彪云「汙邪，下地田」。即下田之中有薪，可滿車。正義汙音烏。
威王大說，置酒後宮，召髡賜之酒。問曰：「先生能飲幾何而醉？」對曰：「臣飲一斗亦醉，一石亦醉。」威王曰：「先生飲一斗而醉，惡能飲一石哉！其說可得聞乎？」髡曰：「賜酒大王之前，執法在傍，御史在後，髡恐懼俯伏而飲，不過一斗徑醉矣。若親有嚴客，髡帣韝鞠〈月巹〉，〔一〕待酒於前，時賜餘瀝，奉觴上壽，數起，飲不過二斗徑醉矣。若朋友交遊，久不相見，卒然相睹，歡然道故，私情相語，飲可五六斗徑醉矣。若乃州閭之會，男女雜坐，行酒稽留，六博投壺，相引為曹，握手無罰，目眙不禁，〔二〕前有墮珥，後有遺簪，髡竊樂此，飲可八斗而醉二參。〔三〕日暮酒闌，合尊促坐，男女同席，履舄交錯，杯盤狼藉，堂上燭滅，主人留髡而送客，〔四〕羅襦襟解，微聞薌澤，當此之時，髡心最歡，能飲一石。故曰酒極則亂，樂極則悲；萬事盡然，言不可極，極之而衰。」以諷諫焉。齊王曰：「善。」乃罷長夜之飲，以髡為諸侯主客。〔五〕宗室置酒，髡嘗在側。
〔一〕集解徐廣曰：「帣，收衣褏也。褏，袂也。韝，臂捍也，音溝。鞠，曲也。〈月巹〉音其紀反，又與『跽』同，謂小詭也。」索隱帣音卷，紀免反，謂收袖也。韝音溝，臂扞也。鞠，曲躬也。〈月巹〉音其紀反，與「跽」同音，謂小跪。
〔二〕集解徐廣曰：「眙，吐甑反，直視貌。」索隱眙音與「瞪」同，謂直視也，丑甑反，又音丑二反。
〔三〕索隱案：上云「五六斗徑醉矣」，則此為樂亦甚，飲可八斗而未徑醉，故云「竊樂」。二參，言十有二參醉也。
〔四〕集解徐廣曰：「一本云『留髡坐，起送客』。」
〔五〕正義今鴻臚卿也。
其後百餘年，楚有優孟。
優孟，〔一〕故楚之樂人也。長八尺，多辯，常以談笑諷諫。楚莊王之時，有所愛馬，衣以文繡，置之華屋之下，席以露床，啗以棗脯。馬病肥死，使群臣喪之，欲以棺槨大夫禮葬之。左右爭之，以為不可。王下令曰：「有敢以馬諫者，罪至死。」優孟聞之，入殿門。仰天大哭。王驚而問其故。優孟曰：「馬者王之所愛也，以楚國堂堂之大，何求不得，而以大夫禮葬之，薄，請以人君禮葬之。」王曰：「何如？」對曰：「臣請以彫玉為棺，文梓為槨，楩楓豫章為題湊，〔二〕發甲卒為穿壙，老弱負土，齊趙陪位於前，韓魏翼衛其後〔三〕，廟食太牢，奉以萬戶之邑。諸侯聞之，皆知大王賤人而貴馬也。」王曰：「寡人之過一至此乎！為之柰何？」優孟曰：「請為大王六畜葬之。以壟灶為槨，〔四〕銅歷為棺，〔五〕齎以薑棗，〔六〕薦以木蘭，祭以糧稻，衣以火光，葬之於人腹腸。」〔七〕於是王乃使以馬屬太官，無令天下久聞也。
〔一〕索隱案：優者，倡優也。孟，字也。其優旃亦同，旃其字耳。優孟在楚，旃在秦者也。
〔二〕集解蘇林曰：「以木累棺外，木頭皆內向，故曰題湊。」正義楩，頻綿反。
〔三〕集解楚莊王時，未有趙、韓、魏三國。索隱案：此辨說者之詞，後人所增飾之矣。
〔四〕索隱按：皇覽亦說此事，以「壟灶」為「礱突」也。
〔五〕索隱按：歷即釜鬲也。
〔六〕索隱按：古者食肉用薑棗，禮內則云「實棗於其腹中，屑桂與薑，以洒諸其上而食之」是也。
〔七〕索隱皇覽云：「火送之箸端，葬之腸中。」
楚相孫叔敖知其賢人也，善待之。病且死，屬其子曰：「我死，汝必貧困。若往見優孟，言我孫叔敖之子也。」居數年，其子窮困負薪，逢優孟，與言曰：「我，孫叔敖子也。父且死時，屬我貧困往見優孟。」優孟曰：「若無遠有所之。」〔一〕即為孫叔敖衣冠，抵掌談語。〔二〕歲餘，像孫叔敖，楚王及左右不能別也。莊王置酒，優孟前為壽。莊王大驚，以為孫叔敖復生也，欲以為相。優孟曰：「請歸與婦計之，三日而為相。」莊王許之。三日後，優孟復來。王曰：「婦言謂何？」孟曰：「婦言慎無為，楚相不足為也。如孫叔敖之為楚相，盡忠為廉以治楚，楚王得以霸。今死，其子無立錐之地，貧困負薪以自飲食。必如孫叔敖，不如自殺。」因歌曰：「山居耕田苦，難以得食。起而為吏，身貪鄙者餘財，不顧恥辱。身死家室富，又恐受賕枉法，為姦觸大罪，身死而家滅。貪吏安可為也！念為廉吏，奉法守職，竟死不敢為非。廉吏安可為也！楚相孫叔敖持廉至死，方今妻子窮困負薪而食，不足為也！」於是莊王謝優孟，乃召孫叔敖子，封之寢丘〔三〕四百戶，以奉其祀。後十世不絕。此知可以言時矣。
〔一〕索隱案：謂優孟語孫叔敖之子曰「汝無遠有所之，適他境，恐王後求汝不得」者也。
〔二〕集解戰國策曰：「蘇秦說趙王華屋之下，抵掌而言。」張載曰：「談說之容則也。」
〔三〕集解徐廣曰：「在固始。」正義今光州固始縣，本寢丘邑也。呂氏春秋云：「楚孫叔敖有功於國，疾將死，戒其子曰：『王數欲封我，我辭不受。我死，必封汝。汝無受利地，荊楚閒有寢丘者，其為地不利，而前有妒谷，後有戾丘，其名惡，可長有也。』其子從之。楚功臣封二世而收，唯寢丘不奪也。」
其後二百餘年，秦有優旃。
優旃者，秦倡侏儒也。善為笑言，然合於大道，秦始皇時，置酒而天雨，陛楯者皆沾寒。優旃見而哀之，謂之曰：「汝欲休乎？」陛楯者皆曰：「幸甚。」優旃曰：「我即呼汝，汝疾應曰諾。」居有頃，殿上上壽呼萬歲。優旃臨檻〔一〕大呼曰：「陛楯郎！」郎曰：「諾。」優旃曰：「汝雖長，何益，幸雨立。我雖短也，幸休居。」於是始皇使陛楯者得半相代。
〔一〕正義御覽反。
始皇嘗議欲大苑囿，東至函谷關，西至雍、陳倉。〔一〕優旃曰：「善。多縱禽獸於其中，寇從東方來，令麋鹿觸之足矣。」始皇以故輟止。
〔一〕正義今岐州雍縣及陳倉縣也。
二世立，又欲漆其城。優旃曰：「善。主上雖無言，臣固將請之。漆城雖於百姓愁費，然佳哉！漆城蕩蕩，寇來不能上。即欲就之，易為漆耳，顧難為蔭室。」於是二世笑之，以其故止。居無何，二世殺死，優旃歸漢，數年而卒。
太史公曰：淳于髡仰天大笑，齊威王橫行。優孟搖頭而歌，負薪者以封。優旃臨檻疾呼，陛楯得以半更。豈不亦偉哉！
褚先生曰：臣幸得以經術為郎，而好讀外家傳語。〔一〕竊不遜讓，復作故事滑稽〔二〕之語六章，編之於左。可以覽觀揚意，以示後世好事者讀之，以游心駭耳，以附益上方太史公之三章。
〔一〕索隱按：東方朔亦多博觀外家之語，則外家非正經，即史傳雜說之書也。
〔二〕索隱楚詞云：「將突梯滑稽，如脂如韋。」崔浩云：「滑音骨。滑稽，流酒器也。轉注吐酒，終日不已。言出口成章，詞不窮竭，若滑稽之吐酒。故楊雄酒賦云『鴟夷滑稽，腹大如壺，盡日盛酒，人復藉沽』是也。」又姚察云：「滑稽猶俳諧也。滑讀如字，稽音計也。言諧語滑利，其知計疾出，故云滑稽。」
武帝時有所幸倡郭舍人者，發言陳辭雖不合大道，然令人主和說。武帝少時，東武侯母〔一〕常養帝，〔二〕帝壯時，號之曰「大乳母」。率一月再朝。朝奏入，有詔使幸臣馬游卿以帛五十匹賜乳母，又奉飲糒飧養乳母。乳母上書曰：「某所有公田，願得假倩之。」帝曰：「乳母欲得之乎？」以賜乳母。乳母所言，未嘗不聽。有詔得令乳母乘車行馳道中。當此之時，公卿大臣皆敬重乳母。乳母家子孫奴從者橫暴長安中，當道掣頓人車馬，奪人衣服。聞於中，不忍致之法。有司請徙乳母家室，處之於邊。奏可。乳母當入至前，面見辭。乳母先見郭舍人，為下泣。舍人曰：「即入見辭去，疾步數還顧。」乳母如其言，謝去，疾步數還顧。郭舍人疾言罵之曰：「咄！老女子！何不疾行！陛下已壯矣，寧尚須汝乳而活邪？尚何還顧！」於是人主憐焉悲之，乃下詔止無徙乳母，罰謫譖之者。〔三〕
〔一〕索隱案：東武，縣名；侯，乳母姓。
〔二〕正義高祖功臣表云東武侯郭家，高祖六年封。子他，孝景六年棄市，國除。蓋他母常養武帝。
〔三〕索隱罰適譖之者。謂武帝罰謫譖乳母之人也。
武帝時，齊人有東方生名朔，〔一〕以好古傳書，愛經術，多所博觀外家之語。朔初入長安，至公車上書，〔二〕凡用三千奏牘。公車令兩人共持舉其書，僅然能勝之。人主從上方讀之，止，輒乙其處，讀之二月乃盡。詔拜以為郎，常在側侍中。數召至前談語，人主未嘗不說也。時詔賜之食於前。飯已，盡懷其餘肉持去，衣盡汙。數賜縑帛，檐揭而去。徒用所賜錢帛，取少婦於長安中好女。率取婦一歲所者即棄去，更取婦。所賜錢財盡索之於女子。人主左右諸郎半呼之「狂人」。人主聞之，曰：「令朔在事無為是行者，若等安能及之哉！」朔任其子為郎，又為侍謁者，常持節出使。朔行殿中，郎謂之曰：「人皆以先生為狂。」朔曰：「如朔等，所謂避世於朝廷閒者也。古之人，乃避世於深山中。」時坐席中，酒酣，據地歌曰：「陸沈於俗，〔三〕避世金馬門。宮殿中可以避世全身，何必深山之中，蒿廬之下。」金馬門者，宦〔者〕署門也，門傍有銅馬，故謂之曰「金馬門」。
〔一〕索隱案：仲長統云遷為滑稽傳，序優旃事，不稱東方朔，非也。朔之行事，豈直旃、孟之比哉。而桓譚亦以遷為是，又非也。正義漢書云：「平原厭次人也。」輿地志云：「厭次，宜是富平縣之鄉聚名也。」括地〔志〕云：「富平故城在倉州陽信縣東南四十里，漢縣也。」
〔二〕正義百官表云衛尉屬官有公車司馬。漢儀注云：「公車司馬掌殿司馬門，夜徼宮，天下上事及闕下，凡所徵召皆總領之。秩六百石。」
〔三〕索隱司馬彪云：「謂無水而沈也。」
時會聚宮下博士諸先生與論議，共難之〔一〕曰：「蘇秦、張儀一當萬乘之主，而都卿相之位，澤及後世。今子大夫修先王之術，慕聖人之義，諷誦詩書百家之言，不可勝數。著於竹帛，自以為海內無雙，即可謂博聞辯智矣。然悉力盡忠以事聖帝，曠日持久，積數十年，官不過侍郎，位不過執戟，意者尚有遺行邪？其故何也？」東方生曰：「是固非子所能備也。彼一時也，此一時也，豈可同哉！夫張儀、蘇秦之時，周室大壞，諸侯不朝，力政爭權，相禽以兵，并為十二國，未有雌雄，得士者彊，失士者亡，故說聽行通，身處尊位，澤及後世，子孫長榮。今非然也。聖帝在上，德流天下，諸侯賓服，威振四夷，連四海之外以為席，安於覆盂，天下平均，合為一家，動發舉事，猶如運之掌中。賢與不肖，何以異哉？方今以天下之大，士民之眾，竭精馳說，並進輻湊者，不可勝數。悉力慕義，困於衣食，或失門戶。使張儀、蘇秦與僕並生於今之世，曾不能得掌故，安敢望常侍侍郎乎！傳曰：『天下無害菑，雖有聖人，無所施其才；上下和同，雖有賢者，無所立功。』故曰時異則事異。雖然，安可以不務修身乎？詩曰：『鼓鍾于宮，聲聞于外。鶴鳴九皋，聲聞于天。』。苟能修身，何患不榮！太公躬行仁義七十二年，逢文王，得行其說，封於齊，七百歲而不絕。此士之所以日夜孜孜，修學行道，不敢止也。今世之處士，時雖不用，崛然獨立，塊然獨處，上觀許由，下察接輿，策同范蠡，忠合子胥，天下和平，與義相扶，寡偶少徒，固其常也。子何疑於余哉！」於是諸先生默然無以應也。
〔一〕索隱與議論，共難之。案：方朔設詞對之，即下文是答對之難也。
建章宮〔一〕後閤重櫟〔二〕中有物出焉，其狀似麋。以聞，武帝往臨視之。問左右群臣習事通經術者，莫能知。詔東方朔視之。朔曰：「臣知之，願賜美酒粱飯大飧臣，臣乃言。」詔曰：「可。」已又曰：「某所有公田魚池蒲葦數頃，陛下以賜臣，臣朔乃言。」詔曰：「可。」於是朔乃肯言，曰：「所謂騶牙〔三〕者也。遠方當來歸義，而騶牙先見。其齒前後若一，齊等無牙，故謂之騶牙。」其後一歲所，匈奴混邪王果將十萬眾來降漢。乃復賜東方生錢財甚多。
〔一〕正義在長安縣西北二十里故城中。
〔二〕索隱上逐龍反，下音歷。重櫟，欄楯之下有重欄處也。
〔三〕索隱騶音鄒。按：方朔以意自立名而偶中也。以有九牙齊等，故謂之騶牙，猶騶騎然也。
至老，朔且死時，諫曰：「詩云『營營青蠅，止于蕃。愷悌君子，無信讒言。讒言罔極，交亂四國』。願陛下遠巧佞，退讒言。」帝曰：「今顧東方朔多善言？」怪之。居無幾何，朔果病死。傳曰：「鳥之將死，其鳴也哀；人之將死，其言也善。」此之謂也。
武帝時，大將軍衛青者，衛后兄也，〔一〕封為長平侯。從軍擊匈奴，至余吾水上而還，斬首捕虜，有功來歸，詔賜金千斤。將軍出宮門，齊人東郭先生以方士待詔公車，當道遮衛將軍車，拜謁曰：「願白事。」〔二〕將軍止車前，東郭先生旁車言曰：「王夫人新得幸於上，家貧。今將軍得金千斤，誠以其半賜王夫人之親，人主聞之必喜。此所謂奇策便計也。」衛將軍謝之曰：「先生幸告之以便計，請奉教。」於是衛將軍乃以五百金為王夫人之親壽。王夫人以聞武帝。帝曰：「大將軍不知為此。」問之安所受計策，對曰：「受之待詔者東郭先生。」詔召東郭先生，拜以為郡都尉。東郭先生久待詔公車，貧困飢寒，衣敝，履不完。行雪中，履有上無下，足盡踐地。道中人笑之，東郭先生應之曰：「誰能履行雪中，令人視之，其上履也，其履下處乃似人足者乎？」及其拜為二千石，佩青緺〔三〕出宮門，行謝主人。故所以同官待詔者，等比祖道於都門外。榮華道路，立名當世。〔四〕此所謂衣褐懷寶者也。〔五〕當其貧困時，人莫省視；至其貴也，乃爭附之。諺曰：「相馬失之瘦，相士失之貧。」其此之謂邪？
〔一〕集解徐廣曰：「衛青傳曰子夫之弟也。」
〔二〕集解徐廣曰：「衛青傳云甯乘說青而拜為東海都尉。」
〔三〕集解徐廣曰：「音瓜，一音螺，青綬。」
〔四〕集解徐廣曰：「東郭先生也。」
〔五〕索隱此指東郭先生也，言其身衣褐而懷寶玉。
王夫人病甚，人主至自往問之曰：「子當為王，欲安所置之？」對曰：「願居洛陽。」人主曰：「不可。洛陽有武庫、敖倉，當關口，天下咽喉。自先帝以來，傳不為置王。然關東國莫大於齊，可以為齊王。」王夫人以手擊頭，呼「幸甚」。王夫人死，號曰「齊王太后薨」。
昔者，齊王使淳于髡獻鵠於楚。〔一〕出邑門，道飛其鵠，徒揭空籠，造詐成辭，往見楚王曰：「齊王使臣來獻鵠，過於水上，不忍鵠之渴，出而飲之，去我飛亡。吾欲刺腹絞頸而死。恐人之議吾王以鳥獸之故令士自傷殺也。鵠，毛物，多相類者，吾欲買而代之，是不信而欺吾王也。欲赴佗國奔亡，痛吾兩主使不通。故來服過，叩頭受罪大王。」楚王曰：「善，齊王有信士若此哉！」厚賜之，財倍鵠在也。
〔一〕索隱案：韓詩外傳齊使人獻鵠於楚，不言髡。又說苑云魏文侯使舍人無擇獻鴻於齊，皆略同而事異，殆相涉亂也。
武帝時，徵北海太守〔一〕詣行在所。有文學卒史王先生者，自請與太守俱，「吾有益於君」，君許之。諸府掾功曹白云：「王先生嗜酒，多言少實，恐不可與俱。」太守曰：「先生意欲行，不可逆。」遂與俱。行至宮下，待詔宮府門。王先生徒懷錢沽酒，與衛卒僕射飲，日醉，不視其太守。太守入跪拜。王先生謂戶郎曰：「幸為我呼吾君至門內遙語。」戶郎為呼太守。太守來，望見王先生。王先生曰：「天子即問君何以治北海〔二〕令無盜賊，君對曰何哉？」對曰：「選擇賢材，各任之以其能，賞異等，罰不肖。」王先生曰：「對如是，是自譽自伐功，不可也。願君對言，非臣之力，盡陛下神靈威武所變化也。」太守曰：「諾。」召入，至于殿下，有詔問之曰：「何於治北海，令盜賊不起？」叩頭對言：「非臣之力，盡陛下神靈威武之所變化也。」武帝大笑，曰：「於呼！安得長者之語而稱之！安所受之？」對曰：「受之文學卒史。」帝曰：「今安在？」對曰：「在宮府門外。」有詔召拜王先生為水衡丞，以北海太守為水衡都尉。傳曰：「美言可以市，尊行可以加人。君子相送以言，小人相送以財。」
〔一〕索隱漢書宣帝徵渤海太守龔遂，非武帝時，此褚先生記謬耳。
〔二〕正義今青州。
魏文侯時，西門豹為鄴令。〔一〕豹往到鄴，會長老，問之民所疾苦。長老曰：「苦為河伯娶婦，〔二〕以故貧。」豹問其故，對曰：「鄴三老、廷掾常歲賦斂百姓，收取其錢得數百萬，用其二三十萬為河伯娶婦，與祝巫共分其餘錢持歸。當其時，巫行視小家女好者，云是當為河伯婦，即娉取。洗沐之，為治新繒綺縠衣，閒居齋戒；為治齋宮河上，張緹絳帷，〔三〕女居其中。為具牛酒飯食，（行）十餘日。共粉飾之，如嫁女床席，令女居其上，浮之河中。始浮，行數十里乃沒。其人家有好女者，恐大巫祝為河伯取之，以故多持女遠逃亡。以故城中益空無人，又困貧，所從來久遠矣。民人俗語曰『
即不為河伯娶婦，水來漂沒，溺其人民』云。」西門豹曰：「至為河伯娶婦時，願三老、〔四〕巫祝、父老送女河上，幸來告語之，吾亦往送女。」皆曰：「諾。」
〔一〕正義今相州縣也。
〔二〕正義河伯，華陰潼鄉人，姓馮氏，名夷。浴於河中而溺死，遂為河伯也。
〔三〕正義緹，他禮反。顧野王云：「黃赤色也。又音啼，厚繒也。」
〔四〕正義亭三老。
至其時，西門豹往會之河上。三老、官屬、豪長者、里父老皆會，以人民往觀之者三二千人。其巫，老女子也，已年七十。從弟子女十人所，皆衣繒單衣，立大巫後。西門豹曰：「呼河伯婦來，視其好醜。」即將女出帷中，來至前。豹視之，顧謂三老、巫祝、父老曰：「是女子不好，煩大巫嫗為入報河伯，得更求好女，後日送之。」即使吏卒共抱大巫嫗投之河中。有頃，曰：「巫嫗何久也？弟子趣之！」復以弟子一人投河中。有頃，曰：「弟子何久也？復使一人趣之！」復投一弟子河中。凡投三弟子。西門豹曰：「巫嫗弟子是女子也，不能白事，煩三老為入白之。」復投三老河中。西門豹簪筆磬折，〔一〕嚮河立待良久。長老、吏傍觀者皆驚恐。西門豹顧曰：「巫嫗、三老不來還，柰之何？」欲復使廷掾與豪長者一人入趣之。皆叩頭，叩頭且破，額血流地，色如死灰。西門豹曰：「諾，且留待之須臾。」須臾，豹曰：「廷掾起矣。狀河伯留客之久，若皆罷去歸矣。」鄴吏民大驚恐，從是以後，不敢復言為河伯娶婦。
〔一〕正義簪筆，謂以毛裝簪頭，長五寸，插在冠前，謂之為筆，言插筆備禮也。磬折，謂曲體揖之，若石磬之形曲折也。磬，一片黑石；凡十二片，樹在虡上擊之。其形皆中曲垂兩頭，言人腰側似也。
西門豹即發民鑿十二渠，引河水灌民田，〔一〕田皆溉。當其時，民治渠少煩苦，不欲也。豹曰：「民可以樂成，不可與慮始。今父老子弟雖患苦我，然百歲後期令父老子孫思我言。」至今皆得水利，民人以給足富。十二渠經絕馳道，到漢之立，而長吏以為十二渠橋絕馳道，相比近，不可。欲合渠水，且至馳道合三渠為一橋。鄴民人父老不肯聽長吏，以為西門君所為也，賢君之法式不可更也。長吏終聽置之。故西門豹為鄴令，名聞天下，澤流後世，無絕已時，幾可謂非賢大夫哉！
〔一〕正義括地志云：「按：橫渠首接漳水，蓋西門豹、史起所鑿之渠也。溝洫志云『魏文侯時，西門豹為鄴令，有令名。至文侯曾孫襄王，與群臣飲，祝曰：「令吾臣皆如西門豹之為人臣也。」史起進曰：「魏氏之行田也以百畝，鄴獨二百畝，是田惡也。漳水在其傍，西門不知用，是不智；知而不興，是不仁。仁智豹未之盡，何足法也！」於是史起為鄴令，遂引漳水溉鄴，以富魏之河內』。左思魏都賦云『西門溉其前，史起濯其後』也。」
傳曰：「子產治鄭，民不能欺；子賤治單父，民不忍欺；西門豹治鄴，民不敢欺。」三子之才能誰最賢哉？辨治者當能別之〔一〕。
〔一〕集解魏文帝問群臣：「三不欺，於君德孰優？」太尉鍾繇、司徒華歆、司空王朗對曰：「臣以為君任德，則臣感義而不忍欺；君任察，則臣畏覺而不能欺；君任刑，則臣畏罪而不敢欺。任德感義，與夫導德齊禮有恥且格等趨者也。任察畏罪，與夫導政齊刑免而無恥同歸者也。孔子曰：『為政以德，譬如北辰，居其所而眾星共之。』考以斯言，論以斯義，臣等以為不忍欺不能欺，優劣之縣在於權衡，非徒低卬之差，乃鈞銖之覺也。且前志稱『仁者安仁，智者利仁，畏罪者強仁』。校其仁者，功則無以殊；核其為仁者，則不得不異。安仁者，性善者也；利仁者，力行者也；強仁者，不得已者也。三仁相比，則安仁優矣。易稱『神而化之，使民宜之』。若君化使民然也。然則安仁之化與夫強仁之化，優劣亦不得不相縣絕也。然則三臣之不欺雖同，所以不欺異矣。則純以恩義崇不欺，與以威察成不欺，既不可同概而比量，又不得錯綜而易處。」索隱案：此三不欺自古傳記先達共所稱述，今褚先生因記西門豹而稱之以成說也。循吏傳記子產相鄭，仁而且明，故人不能欺之也。子賤為政清淨，唯彈琴，三年不下堂而化，是人見思，故不忍欺之。豹以威化御俗，故人不敢欺。其德優劣，鍾、華之評寔為允當也。
【索隱述贊】滑稽鴟夷，如脂如韋。敏捷之變，學不失詞。淳于索絕，趙國興師。楚優拒相，寢丘獲祠。偉哉方朔，三章紀之。
卷一百二十七　日者列傳第六十七
集解墨子曰：「墨子北之齊，遇日者。日者曰：『帝以今日殺黑龍於北方，而先生之色黑，不可以北。』墨子不聽，遂北，至淄水。墨子不遂而反焉。日者曰：『我謂先生不可以北。』」然則古人占候卜筮，通謂之「日者」。墨子亦云，非但史記也。索隱案：名卜筮曰「日者」以墨，所以卜筮占候時日通名「日者」故也。
自古受命而王，王者之興何嘗不以卜筮決於天命哉！其於周尤甚，及秦可見。代王之入，任於卜者。太卜之起，由漢興而有。〔一〕
〔一〕索隱案：周禮有太卜之官。此云由漢興者，謂漢自文帝卜大橫之後，其卜官更興盛焉。
司馬季主者，楚人也。〔一〕卜於長安東市。
〔一〕索隱按：云楚人而太史公不序其系，蓋楚相司馬子期、子反後，羋姓也。季主見列仙傳。
宋忠為中大夫，賈誼為博士，同日俱出洗沐，〔一〕相從論議，誦易先王聖人之道術，究遍人情，相視而歎。賈誼曰：「吾聞古之聖人，不居朝廷，必在卜醫之中。今吾已見三公九卿朝士大夫，皆可知矣。試之卜數中以觀采。」〔二〕二人即同輿而之市，游於卜肆中。天新雨，道少人，司馬季主閒坐，弟子三四人侍，方辯天地之道，日月之運，陰陽吉凶之本。二大夫再拜謁。司馬季主視其狀貌，如類有知者，即禮之，使弟子延之坐。坐定，司馬季主復理前語，分別天地之終始，日月星辰之紀，差次仁義之際，列吉凶之符，語數千言，莫不順理。
〔一〕正義漢官五日一假洗沐也。
〔二〕索隱卜數猶術數也。音所具反。劉氏云「數，筮也」，亦通。筮必〔用〕易（用）大衍之數者也。
宋忠、賈誼瞿然而悟，獵纓正襟〔一〕危坐，〔二〕曰：「吾望先生之狀，聽先生之辭，小子竊觀於世，未嘗見也。今何居之卑，何行之汙？」〔三〕
〔一〕索隱獵猶攬也。攬其冠纓而正其衣襟，謂變而自飾也。
〔二〕索隱免坐。謂俯俛為敬。
〔三〕索隱音烏故反。
司馬季主捧腹大笑曰：「觀大夫類有道術者，今何言之陋也，何辭之野也！今夫子所賢者何也？所高者誰也？今何以卑汙長者？」
二君曰：「尊官厚祿，世之所高也，賢才處之。今所處非其地，故謂之卑。言不信，行不驗，取不當，故謂之汙。夫卜筮者，世俗之所賤簡也。世皆言曰：『夫卜者多言誇嚴以得人情，〔一〕虛高人祿命以說人志，擅言禍災以傷人心，矯言鬼神以盡人財，厚求拜謝以私於己。』此吾之所恥，故謂之卑汙也。」
〔一〕索隱謂卜者自矜誇而莊嚴，說禍以誑人也。
司馬季主曰：「公且安坐。公見夫被髮童子乎？日月照之則行，不照則止，問之日月疵瑕吉凶，則不能理。由是觀之，能知別賢與不肖者寡矣。
「賢之行也，直道以正諫，三諫不聽則退。其譽人也不望其報，惡人也不顧其怨，以便國家利眾為務。故官非其任不處也，祿非其功不受也；見人不正，雖貴不敬也；見人有污，雖尊不下也；得不為喜，去不為恨；非其罪也，雖累辱而不愧也。
「今公所謂賢者，皆可為羞矣。卑疵〔一〕而前，孅趨〔二〕而言；相引以勢，相導以利；比周賓正，〔三〕以求尊譽，以受公奉；事私利，枉主法，獵農民；以官為威，以法為機，求利逆暴：譬無異於操白刃劫人者也。初試官時，倍力為巧詐，飾虛功執空文以誷主上，用居上為右；試官不讓賢陳功，見偽增實，以無為有，以少為多，以求便勢尊位；食飲驅馳，從姬歌兒，不顧於親，犯法害民，虛公家：此夫為盜不操矛弧者也，攻而不用弦刃者也，欺父母未有罪而弒君未伐者也。何以為高賢才乎？
〔一〕索隱疵音貲。
〔二〕索隱孅音纖。纖趍猶足恭也。
〔三〕集解徐廣曰：「客旅謂之賓，人求長官謂之正。」
「盜賊發不能禁，夷貊不服不能攝，姦邪起不能塞，官秏亂不能治，四時不和不能調，歲穀不孰不能適。〔一〕才賢不為，是不忠也；才不賢而託官位，利上奉，妨賢者處，是竊位也；〔二〕有人者進，有財者禮，是偽也。子獨不見鴟梟之與鳳皇翔乎？蘭芷芎藭棄於廣野，蒿蕭成林，使君子退而不顯眾，公等是也。
〔一〕索隱音釋。適猶調也。
〔二〕索隱奉音扶用反。
「述而不作，君子義也。今夫卜者，必法天地，象四時，順於仁義，分策定卦，旋式正棋，〔一〕然後言天地之利害，事之成敗。昔先王之定國家，必先龜策日月，而後乃敢代；正時日，乃後入家；產子必先占吉凶，後乃有之。〔二〕自伏羲作八卦，周文王演三百八十四爻而天下治。越王句踐放文王八卦〔三〕以破敵國，霸天下。由是言之，卜筮有何負哉！
〔一〕集解徐廣曰：「式音栻。」索隱按：式即栻也。旋，轉也。栻之形上圓象天，下方法地，用之則轉天綱加地之辰，故云旋式。棋者，筮之狀。正棋，蓋謂卜以作卦也。
〔二〕索隱謂若卜之不祥，則式不收也。卜吉而後有，故云「有之」。
〔三〕索隱放音方往反。
「且夫卜筮者，埽除設坐，正其冠帶，然後乃言事，此有禮也。言而鬼神或以饗，忠臣以事其上，孝子以養其親，慈父以畜其子，此有德者也。而以義置數十百錢，病者或以愈，且死或以生，患或以免，事或以成，嫁子娶婦或以養生：此之為德，豈直數十百錢哉！此夫老子所謂『上德不德，是以有德』。今夫卜筮者利大而謝少，老子之云豈異於是乎？
「莊子曰：『君子內無飢寒之患，外無劫奪之憂，居上而敬，居下不為害，君子之道也。』今夫卜筮者之為業也，積之無委聚，藏之不用府庫，徙之不用輜車，負裝之不重，止而用之無盡索之時。持不盡索之物，游於無窮之世，雖莊氏之行未能增於是也，子何故而云不可卜哉？天不足西北，星辰西北移；地不足東南，以海為池；日中必移，月滿必虧；先王之道，乍存乍亡。公責卜者言必信，不亦惑乎！
「公見夫談士辯人乎？慮事定計，必是人也，然不能以一言說人主意，故言必稱先王，語必道上古；慮事定計，飾先王之成功，語其敗害，以恐喜人主之志，以求其欲。多言誇嚴，〔一〕莫大於此矣。然欲彊國成功，盡忠於上，非此不立。今夫卜者，導惑教愚也。夫愚惑之人，豈能以一言而知之哉！言不厭多。
〔一〕集解徐廣曰：「一作『險』。」
「故騏驥不能與罷驢為駟，而鳳皇不與燕雀為群，而賢者亦不與不肖者同列。故君子處卑隱以辟眾，自匿以辟倫，微見德順以除群害，以明天性，助上養下，多其功利，不求尊譽。公之等喁喁者也，何知長者之道乎！」
宋忠、賈誼忽而自失，芒乎無色，〔一〕悵然噤〔二〕口不能言。於是攝衣而起，再拜而辭。行洋洋也，出門僅能自上車，伏軾低頭，卒不能出氣。
〔一〕索隱芒音莫郎反。
〔二〕索隱悵音暢。噤音禁。劉氏音其錦反。
居三日，宋忠見賈誼於殿門外，乃相引屏語相謂自歎曰：「道高益安，勢高益危。居赫赫之勢，失身且有日矣。夫卜而有不審，不見奪糈；〔一〕為人主計而不審，身無所處。〔二〕此相去遠矣，猶天冠地屨也。此老子之所謂『無名者萬物之始』也。天地曠曠，物之熙熙，或安或危，莫知居之。我與若，何足預彼哉！彼久而愈安，雖曾氏之義〔三〕未有以異也。」
〔一〕集解徐廣曰：「音所。」駰案：離騷經曰「懷椒糈而要之」，王逸云「糈，精米，所以享神」。索隱糈音所。糈者，卜求神之米也。
〔二〕索隱言卜之不中，乃不見奪其糈米。若為人主計不審，則身無所處也。
〔三〕集解徐廣曰：「曾，一作『莊』。」
久之，宋忠使匈奴，不至而還，抵罪。而賈誼為梁懷王傅，王墮馬薨，誼不食，毒恨而死。此務華絕根者也。〔一〕
〔一〕索隱言宋忠、賈誼皆務華而喪其身，是絕其根本也。
太史公曰：古者卜人所以不載者，多不見于篇。及至司馬季主，余志而著之。
褚先生曰：臣為郎時，游觀長安中，見卜筮之賢大夫，觀其起居行步，坐起自動，誓正其衣冠而當鄉人也，有君子之風。見性好解婦來卜，對之顏色嚴振，未嘗見齒而笑也。從古以來，賢者避世，有居止舞澤者，有居民閒閉口不言，有隱居卜筮閒以全身者。夫司馬季主者，楚賢大夫，游學長安，通易經，術黃帝、老子，博聞遠見。觀其對二大夫貴人之談言，稱引古明王聖人道，固非淺聞小數之能。及卜筮立名聲千里者，各往往而在。傳曰：「富為上，貴次之；既貴各各學一伎能立其身。」黃直，大夫也；陳君夫，婦人也：以相馬立名天下。齊張仲、曲成侯以善擊刺學用劍，立名天下。留長孺以相彘立名。滎陽褚氏以相牛立名。能以伎能立名者甚多，皆有高世絕人之風，何可勝言。故曰：「非其地，樹之不生；非其意，教之不成。」夫家之教子孫，當視其所以好，好含苟生活之道，因而成之。故曰：「制宅命子，足以觀士；子有處所，可謂賢人。」
臣為郎時，與太卜待詔為郎者同署，言曰：「孝武帝時，聚會占家問之，某日可取婦乎？五行家曰可，堪輿家曰不可，建除家曰不吉，叢辰家曰大凶，曆家曰小凶，天人家曰小吉，太一家曰大吉。辯訟不決，以狀聞。制曰：『避諸死忌，以五行為主。』」人取於五行者也。
【索隱述贊】日者之名，有自來矣。吉凶占候，著於墨子。齊楚異法，書亡罕紀。後人斯繼，季主獨美。取免暴秦，此焉終否。
卷一百二十八　龜策列傳第六十八
索隱龜策傳有錄無書，褚先生所補。其敘事煩蕪陋略，無可取。正義史記至元成閒十篇有錄無書，而褚少孫補景、武紀，將相年表，禮書、樂書、律書，三王世家，蒯成侯、日者、龜策列傳。日者、龜策言辭最鄙陋，非太史公之本意也。
太史公曰：自古聖王將建國受命，興動事業，何嘗不寶卜筮以助善！唐虞以上，不可記已。自三代之興，各據禎祥。塗山之兆從而夏啟世，飛燕之卜順故殷興，百穀之筮吉故周王。王者決定諸疑，參以卜筮，斷以蓍龜，不易之道也。
蠻夷氐羌雖無君臣之序，亦有決疑之卜。或以金石，或以草〔一〕木，國不同俗。然皆可以戰伐攻擊，推兵求勝，各信其神，以知來事。
〔一〕集解徐廣曰：「一作『革』。」
略聞夏殷欲卜者，乃取蓍龜，已則棄去之，以為龜藏則不靈，蓍久則不神。至周室之卜官，常寶藏蓍龜；又其大小先後，各有所尚，要其歸等耳。或以為聖王遭事無不定，決疑無不見，其設稽神求問之道者，以為後世衰微，愚不師智，人各自安，化分為百室，道散而無垠，故推歸之至微，要絜於精神也。或以為昆蟲之所長，聖人不能與爭。其處吉凶，別然否，多中於人。至高祖時，因秦太卜官。天下始定，兵革未息。及孝惠享國日少，呂后女主，孝文、孝景因襲掌故，未遑講試，雖父子疇官，世世相傳，其精微深妙，多所遺失。至今上即位，博開藝能之路，悉延百端之學，通一伎之士咸得自效，絕倫超奇者為右，無所阿私，數年之閒，太卜大集。會上欲擊匈奴，西攘大宛，〔一〕南收百越，卜筮至預見表象，先圖其利。及猛將推鋒執節，獲勝於彼，而蓍龜時日亦有力於此。上尤加意，賞賜至或數千萬。如丘子明之屬，富溢貴寵，傾於朝廷。至以卜筮射蠱道，巫蠱時或頗中。素有眥睚不快，因公行誅，恣意所傷，以破族滅門者，不可勝數。百僚蕩恐，皆曰龜策能言。後事覺姦窮，亦誅三族。
〔一〕集解徐廣曰：「攘，一作『襄』。襄，除也。」
夫摓策定數，〔一〕灼龜觀兆，變化無窮，是以擇賢而用占焉，可謂聖人重事者乎！周公卜三龜，而武王有瘳。紂為暴虐，而元龜不占。晉文將定襄王之位，卜得黃帝之兆，〔二〕卒受彤弓之命。獻公貪驪姬之色，卜而兆有口象，其禍竟流五世。楚靈將背周室，卜而龜逆，〔三〕終被乾谿之敗。兆應信誠於內，而時人明察見之於外，可不謂兩合者哉！君子謂夫輕卜筮，無神明者，悖；背〔四〕人道，信禎祥者，鬼神不得其正。故書建稽疑，五謀而卜筮居其二，五占從其多，明有而不專之道也。
〔一〕集解徐廣曰：「摓音逢。一作『達』。」索隱按：徐廣摓音逢。摓謂兩手執蓍分而扐之，故云摓策。
〔二〕集解左傳曰遇黃帝戰于阪泉之兆。
〔三〕集解左傳曰：「靈王卜，曰『余尚得天下』，不吉。投龜詬天而呼曰：『是區區者而不余畀，余必自取之。』」索隱詬音火候反。
〔四〕索隱上音倍，下音佩。
余至江南，觀其行事，問其長老，云龜千歲乃遊蓮葉之上，〔一〕蓍百莖共一根。〔二〕又其所生，獸無虎狼，草無毒螫。江傍家人常畜龜飲食之，以為能導引致氣，有益於助衰養老，豈不信哉！
〔一〕集解徐廣曰：「蓮，一作『領』。領與蓮聲相近，或假借字也。」
〔二〕集解徐廣曰：「劉向云龜千歲而靈，蓍百年而一本生百莖。」
褚先生曰：臣以通經術，受業博士，治春秋，以高第為郎，幸得宿衛，出入宮殿中十
有餘年。竊好太史公傳。太史公之傳曰：「三王不同龜，四夷各異卜，然各以決吉凶，略闚其要，故作龜策列傳。」臣往來長安中，求龜策列傳不能得，故之大卜官，問掌故文學長老習事者，寫取龜策卜事，編于下方。
聞古五帝、三王發動舉事，必先決蓍龜。傳曰：〔一〕「下有伏靈，上有兔絲；上有擣蓍，〔二〕下有神龜。」所謂伏靈者，在兔絲之下，狀似飛鳥之形。新雨已，天清靜無風，以夜捎兔絲去之，既以簼燭此地〔三〕燭之，火滅，即記其處，以新布四丈環置之，明即掘取之，入四尺至七尺，得矣，過七尺不可得。伏靈者，千歲松根也，食之不死。聞蓍生滿百莖者，其下必有神龜守之，其上常有青雲覆之。傳曰：「天下和平，王道得，而蓍莖長丈，其叢生滿百莖。」方今世取蓍者，不能中古法度，不能得滿百莖長丈者，取八十莖已上，蓍長八尺，即難得也。人民好用卦者，取滿六十莖已上，長滿六尺者，既可用矣。記曰：「能得名龜者，財物歸之，家必大富至千萬。」一曰「北斗龜」，二曰「南辰龜」，三曰「五星龜」，四曰「八風龜」，五曰「二十八宿龜」，六曰「日月龜」，七曰「九州龜」，八曰「玉龜」：凡八名龜。龜圖各有文在腹下，文云云者，此某之龜也。略記其大指，不寫其圖。取此龜不必滿尺二寸，民人得長七八寸，可寶矣。今夫珠玉寶器，雖有所深藏，必見其光，必出其神明，其此之謂乎！故玉處於山而木潤，淵生珠而岸不枯者，〔四〕潤澤之所加也。明月之珠出於江海，藏於蚌中，蚗龍伏之。〔五〕王者得之，長有天下，四夷賓服。能得百莖蓍，并得其下龜以卜者，百言百當，足以決吉凶。
〔一〕索隱此傳即太卜所得古占龜之說也。
〔二〕索隱擣音逐留反。按：即稠也。擣蓍即藂蓍，擣是古「稠」字也。
〔三〕集解徐廣曰：「簼，籠也。蓋然火而籠罩其上也。音溝。陳涉世家曰『夜簼火』也。」
〔四〕集解徐廣曰：「一無『不』字。許氏說淮南以為滋潤鍾於明珠，致令岸枯也。」
〔五〕集解徐廣曰：「許氏說淮南云蚗龍，龍屬也。音決。」索隱蚗蠪伏之。按：蚗當為「蛟」。蠪音龍，注音決，誤也。
神龜出於江水中，廬江郡常歲時生龜長尺二寸者二十枚輸太卜官，太卜官因以吉日剔取其腹下甲。龜千歲乃滿尺二寸。王者發軍行將，必鑽龜廟堂之上，以決吉凶。今高廟中有龜室，藏內以為神寶。
傳曰：「取前足臑骨〔一〕穿佩之，取龜置室西北隅懸之，以入深山大林中，不惑。」臣為郎時，見萬畢石朱方，傳曰：「有神龜在江南嘉林中。〔二〕嘉林者，獸無虎狼，鳥無鴟梟，草無毒螫，野火不及，斧斤不至，是為嘉林。龜在其中，常巢於芳蓮之上。左脅書文曰：『甲子重光，〔三〕得我者匹夫為人君，有土正，〔四〕諸侯得我為帝王。』求之於白蛇蟠杅〔五〕林中者，〔六〕齋戒以待，譺然，〔七〕狀如有人來告之，因以醮酒佗髮，〔八〕求之三宿而得。」由是觀之，豈不偉哉！故龜可不敬與？
〔一〕集解徐廣曰：「臑音乃毛反。臑，臂。」索隱臑音乃高反。臑，臂也。一音乃導反。
〔二〕索隱按：萬畢術中有石朱方，方中說嘉林中，故云傳曰。
〔三〕集解徐廣曰：「子，一作『于』。」
〔四〕集解徐廣曰：「正，長也。為有土之官長。」
〔五〕集解徐廣曰：「一孤反。」
〔六〕索隱按：林名白蛇蟠杅林，龜藏其中。杅音烏。謂白蛇嘗蟠杅此林中也。
〔七〕索隱音嶷。言求龜者齋戒以待，常譺然也。
〔八〕集解徐廣曰：「佗，一作『被』。」索隱佗音徒我反。按：謂被髮也。
南方老人用龜支床足，行二十餘歲，老人死，移床，龜尚生不死。龜能行氣導引。問者曰：「龜至神若此，然太卜官得生龜，何為輒殺取其甲乎？」近世江上人有得名龜，畜置之，家因大富。與人議，欲遣去。人教殺之勿遣，遣之破人家。龜見夢曰：「送我水中，無殺吾也。」其家終殺之。殺之後，身死，家不利。人民與君王者異道。人民得名龜，其狀類不宜殺也。以往古故事言之，古明王聖主皆殺而用之。
宋元王時得龜，亦殺而用之。謹連其事於左方，令好事者觀擇其中焉。
宋元王二年，江使神龜使於河，至於泉陽，漁者豫且〔一〕舉網得而囚之。置之籠中。夜半，龜來見夢於宋元王曰：「我為江使於河，而幕網當吾路。泉陽豫且得我，我不能去。身在患中，莫可告語。王有德義，故來告訴。」元王惕然而悟。乃召博士衛平〔二〕而問之曰：「今寡人夢見一丈夫，延頸而長頭，衣玄繡之衣而乘輜車，來見夢於寡人曰：『我為江使於河，而幕網當吾路。泉陽豫且得我，我不能去。身在患中，莫可告語。王有德義，故來告訴。』是何物也？」衛平乃援式而起，〔三〕仰天而視月之光，觀斗所指，定日處鄉。規矩為輔，副以權衡。四維已定，八卦相望。視其吉凶，介蟲先見。乃對元王曰：「今昔壬子，〔四〕宿在牽牛。河水大會，鬼神相謀。漢正南北，〔五〕江河固期，南風新至，江使先來。白雲壅漢，萬物盡留。斗柄指日，使者當囚。玄服而乘輜車，其名為龜。王急使人問而求之。」王曰：「善。」
〔一〕索隱下音子余切。泉陽人，網元龜者。
〔二〕索隱宋元君之臣也。
〔三〕集解徐廣曰：「式音敕。」
〔四〕索隱今昔猶昨夜也。以今日言之，謂昨夜為今昔。
〔五〕正義漢，天河。
於是王乃使人馳而往問泉陽令曰：「漁者幾何家？名誰為豫且？豫且得龜，見夢於王，王故使我求之。」泉陽令乃使吏案籍視圖，水上漁者五十五家，上流之廬，名為豫且。泉陽令曰：「諾。」乃與使者馳而問豫且曰：「今昔汝漁何得？」豫且曰：「夜半時舉網得龜。」〔一〕使者曰：「今龜安在？」曰：「在籠中。」使者曰：「王知子得龜，故使我求之。」豫且曰：「諾。」即系龜而出之籠中，獻使者。
〔一〕集解莊子曰得白龜圓五尺。
使者載行，出於泉陽之門。正晝無見，風雨晦冥。雲蓋其上，五采青黃；雷雨並起，風將而行。入於端門，見於東箱。身如流水，潤澤有光。望見元王，延頸而前，三步而止，縮頸而卻，復其故處。元王見而怪之，問衛平曰：「龜見寡人，延頸而前，以何望也？縮頸而復，是何當也？」衛平對曰：「龜在患中，而終昔囚，王有德義，使人活之。今延頸而前，以當謝也，縮頸而卻，欲亟去也。」元王曰：「善哉！神至如此乎，不可久留；趣駕送龜，勿令失期。」
衛平對曰：「龜者是天下之寶也，先得此龜者為天子，且十言十當，十戰十勝。生於深淵，長於黃土。知天之道，明於上古。游三千歲，不出其域。安平靜正，動不用力。壽蔽天地，莫知其極。與物變化，四時變色。居而自匿，伏而不食。春倉夏黃，秋白冬黑。明於陰陽，審於刑德。先知利害，察於禍福，以言而當，以戰而勝，王能寶之，諸侯盡服。王勿遣也，以安社稷。」
元王曰：「龜甚神靈，降于上天，陷於深淵。在患難中。以我為賢。德厚而忠信，故來告寡人。寡人若不遣也，是漁者也。漁者利其肉，寡人貪其力，下為不仁，上為無德。君臣無禮，何從有福？寡人不忍，柰何勿遣！」
衛平對曰：「不然。臣聞盛德不報，重寄不歸；天與不受，天奪之寶。今龜周流天下，還復其所，上至蒼天，下薄泥塗。還遍九州，未嘗愧辱，無所稽留。今至泉陽，漁者辱而囚之。王雖遣之，江河必怒，務求報仇。自以為侵，因神與謀。淫雨不霽，水不可治。若為枯旱，風而揚埃，蝗蟲暴生，百姓失時。王行仁義，其罰必來。此無佗故，其祟在龜。後雖悔之，豈有及哉！王勿遣也。」
元王慨然而歎曰：「夫逆人之使，絕人之謀，是不暴乎？取人之有，以自為寶，是不彊乎？寡人聞之，暴得者必暴亡，彊取者必後無功。桀紂暴彊，身死國亡。今我聽子，是無仁義之名而有暴彊之道。江河為湯武，我為桀紂。未見其利，恐離其咎。寡人狐疑，安事此寶，趣駕送龜，勿令久留。」
衛平對曰：「不然，王其無患。天地之閒，累石為山。高而不壞，地得為安。故云物或危而顧安，或輕而不可遷；人或忠信而不如誕謾，〔一〕或醜惡而宜大官，或美好佳麗而為眾人患。非神聖人，莫能盡言。春秋冬夏，或暑或寒。寒暑不和，賊氣相奸。同歲異節，其時使然。故令春生夏長，秋收冬藏。或為仁義，或為暴彊。暴彊有鄉，仁義有時。萬物盡然，不可勝治。大王聽臣，臣請悉言之。天出五色，以辨白黑。地生五穀，以知善惡。人民莫知辨也，與禽獸相若。谷居而穴處，不知田作。天下禍亂，陰陽相錯。怱怱疾疾，〔二〕通而不相擇。妖{薛女}數見，〔三〕傳為單薄。聖人別其生，使無相獲。禽獸有牝牡，置之山原；鳥有雌雄，布之林澤；有介之蟲，置之谿谷。故牧人民，為之城郭，內經閭術，外為阡陌。夫妻男女，賦之田宅，列其室屋。為之圖籍，別其名族。立官置吏，勸以爵祿。衣以桑麻，養以五穀。耕之耰之，〔四〕鉏之耨之。〔五〕口得所嗜，目得所美，身受其利。以是觀之，非彊不至。故曰田者不彊，囷倉不盈；〔六〕商賈不彊，不得其贏；婦女不彊，布帛不精；官御不彊，其勢不成；大將不彊，卒不使令；侯王不彊，沒世無名。故云彊者，事之始也，分之理也，物之紀也。所求於彊，無不有也。王以為不然，王獨不聞玉櫝隻雉，〔七〕出於昆山；明月之珠，出於四海；鐫石拌蚌，〔八〕傳賣於市；聖人得之，以為大寶。大寶所在，乃為天子。今王自以為暴，不如拌蚌於海也；自以為彊，不過鐫石於昆山也。取者無咎，寶者無患。今龜使來抵網，而遭漁者得之，見夢自言，是國之寶也，王何憂焉。」
〔一〕集解徐廣曰：「誕，一作『訑』，音吐和反。」索隱誕，田爛反；謾音漫，一音並如字。訑音吐禾反。
〔二〕集解徐廣曰：「一作『病』。」
〔三〕正義說文云「衣服歌謠草木之怪謂之妖，禽獸蟲蝗之怪謂之{薛女}」也。
〔四〕集解徐廣曰：「音憂。」正義耰，覆種也。說文云：「耰，摩田器。」
〔五〕集解徐廣曰：「耨，除草也。」
〔六〕正義說文云：「圓者謂之囷，方者謂之廩。」
〔七〕集解徐廣曰：「隻，一作『雙』。」
〔八〕集解徐廣曰：「鐫音子旋反。拌音判。」索隱拌音判。判，割也。
元王曰：「不然。寡人聞之，諫者福也，諛者賊也。人主聽諛，是愚惑也。雖然，禍不妄至，福不徒來。天地合氣，以生百財。陰陽有分，不離四時，十有二月，日至為期。聖人徹焉，身乃無災。明王用之，人莫敢欺。故云福之至也，人自生之；禍之至也，人自成之。禍與福同，刑與德雙。聖人察之，以知吉凶。桀紂之時，與天爭功，擁遏鬼神，使不得通。是固已無道矣，諛臣有眾。桀有諛臣，名曰趙梁。教為無道，勸以貪狼。繫湯夏臺，殺關龍逢。左右恐死，偷諛於傍。國危於累卵，皆曰無傷。稱樂萬歲，或曰未央。蔽其耳目，與之詐狂。湯卒伐桀，身死國亡。聽其諛臣，身獨受殃。春秋著之，至今不忘。紂有諛臣，名為左彊。誇而目巧，教為象郎。〔一〕將至於天，又有玉床。犀玉之器，象箸而羹。〔二〕聖人剖其心，壯士斬其胻。〔三〕箕子恐死，被髮佯狂。殺周太子歷，〔四〕囚文王昌。投之石室，將以昔至明。陰兢活之，〔五〕與之俱亡。入於周地，得太公望。興卒聚兵，與紂相攻。文王病死，載尸以行。太子發代將，號為武王。戰於牧野，破之華山之陽。紂不勝敗而還走，圍之象郎。自殺宣室，〔六〕身死不葬。頭懸車軫，四馬曳行。寡人念其如此，腸如涫湯。〔七〕是人皆富有天下而貴至天子，然而大傲。欲無猒時，舉事而喜高，貪很而驕。不用忠信，聽其諛臣，而為天下笑。今寡人之邦，居諸侯之閒，曾不如秋毫。舉事不當，又安亡逃！」
〔一〕集解禮記曰：「目巧之室。」鄭玄曰：「但用目巧善意作室，不由法度。」許慎曰：「象牙郎。」
〔二〕索隱箸音持慮反，則箸是筯，為與羹連，則或非箸，樽也。記曰「羹之有菜者用梜」。梜者，箸也。
〔三〕集解胻音衡，腳脛也。索隱劭音衡，即腳脛。
〔四〕索隱按：「殺周太子歷」文在「囚文王昌」之上，則近是季歷。季歷不被紂誅，則其言近妄，無容周更別有太子名歷也。
〔五〕集解徐廣曰：「兢，一作『竟』。」索隱陰，姓；兢，名。
〔六〕集解徐廣曰：「天子之居，名曰宣室。」
〔七〕集解徐廣曰：「涫音館。一作『沸』。」索隱上音館。涫，沸也。
衛平對曰：「不然。河雖神賢，不如崑崙之山；江之源理，不如四海，而人尚奪取其寶，諸侯爭之，兵革為起。小國見亡，大國危殆，殺人父兄，虜人妻子，殘國滅廟，以爭此寶。戰攻分爭，是暴彊也。故云取之以暴彊而治以文理，無逆四時，必親賢士；與陰陽化，鬼神為使；通於天地，與之為友。諸侯賓服，民眾殷喜。邦家安寧，與世更始。湯武行之，乃取天子；春秋著之，以為經紀。王不自稱湯武，而自比桀紂。桀紂為暴彊也，固以為常。桀為瓦室，〔一〕紂為象郎。徵絲灼之，〔二〕務以費（民）〔氓〕。賦斂無度，殺戮無方。殺人六畜，以韋為囊。囊盛其血，與人縣而射之，與天帝爭彊。逆亂四時，先百鬼嘗。諫者輒死，諛者在傍。聖人伏匿，百姓莫行。天數枯旱，國多妖祥。螟蟲歲生，五穀不成。民不安其處，鬼神不享。飄風日起，正晝晦冥。日月並蝕，滅息無光。列星奔亂，皆絕紀綱。以是觀之，安得久長！雖無湯武，時固當亡。故湯伐桀，武王剋紂，其時使然。乃為天子，子孫續世；終身無咎，後世稱之，至今不已。是皆當時而行，見事而彊，乃能成其帝王。今龜，大寶也，為聖人使，傳之賢（士）〔王〕。不用手足，雷電將之；風雨送之，流水行之。侯王有德，乃得當之。今王有德而當此寶，恐不敢受；王若遣之，宋必有咎。後雖悔之，亦無及已。」
〔一〕集解世本曰：「昆吾作陶。」張華博物記亦云「桀作瓦」。蓋是昆吾為桀作也。
〔二〕索隱按：灼謂燔也。燒絲以當薪，務費人也。
元王大悅而喜。於是元王向日而謝，〔一〕再拜而受。擇日齋戒，甲乙最良。乃刑白雉，及與驪羊；以血灌龜，於壇中央。以刀剝之，身全不傷。脯酒禮之，橫其腹腸。荊支卜之，必制其創。〔二〕理達於理，文相錯迎。使工占之，所言盡當。邦福重寶，〔三〕聞于傍鄉。殺牛取革，被鄭之桐。〔四〕草木畢分，化為甲兵。戰勝攻取，莫如元王。元王之時，衛平相宋，宋國最彊，龜之力也。
〔一〕索隱蓋欲神之以謝天也。天之質闇，日者天之光明，著見者莫過也。
〔二〕正義音瘡。
〔三〕集解徐廣曰：「福音副，藏也。」
〔四〕集解徐廣曰：「牛革桐為鼓也。」索隱徐氏云：「牛革桐為鼓。」
故云神至能見夢於元王，而不能自出漁者之籠。身能十言盡當，不能通使於河，還報於江，賢能令人戰勝攻取，不能自解於刀鋒，免剝刺之患。聖能先知亟見，而不能令衛平無言。言事百全，至身而攣；當時不利，又焉事賢！賢者有恆常，士有適然。是故明有所不見，聽有所不聞；人雖賢，不能左畫方，右畫圓；日月之明，而時蔽於浮雲。羿名善射，不如雄渠、蜂門；〔一〕禹名為辯智，而不能勝鬼神。地柱折，天故毋椽，又柰何責人於全？孔子聞之曰：「神龜知吉凶，而骨直空枯。〔二〕日為德而君於天下，辱於三足之烏。月為刑而相佐，見食於蝦蟆。蝟辱於鵲，〔三〕騰蛇之神而殆於即且〔四〕。竹外有節理，中直空虛；松柏為百木長，而守門閭。日辰不全，故有孤虛。〔五〕黃金有疵，白玉有瑕。事有所疾，亦有所徐。物有所拘，亦有所據。罔有所數，亦有所疏。人有所貴，亦有所不如。何可而適乎？物安可全乎？天尚不全，故世為屋，不成三瓦而陳之〔六〕，以應之天。天下有階，物不全〔七〕乃生也。」
〔一〕集解新序曰：「楚雄渠子夜行，見伏石當道，以為虎而射之，應弦沒羽。」淮南子曰：「射者重以逢門子之巧。」劉歆七略有蜂門射法也。
〔二〕正義凡龜其骨空中而枯也。直，語發聲也，今河東亦然。
〔三〕集解郭璞曰：「蝟能制虎，見鵲仰地。」淮南萬畢曰：「鵲令蝟反腹者，蝟憎其意而心惡之也。」
〔四〕集解郭璞曰：「騰蛇，龍屬也。蝍蛆，似蝗，大腹，食蛇腦也。」正義即，津日反。且，則餘反。即吳公也，狀如蚰蜒而大，黑色。
〔五〕集解甲乙謂之日，子丑謂之辰。六甲孤虛法：甲子旬中無戌亥，戌亥即為孤，辰巳即為虛。甲戌旬中無申酉，申酉為孤，寅卯即為虛。甲申旬中無午未，午未為孤，子丑即為虛。甲午旬中無辰巳，辰巳為孤，戌亥即為虛。甲辰旬中無寅卯，寅卯為孤，申酉即為虛。甲寅旬中無子丑，子丑為孤，午未即為虛。劉歆七略有風后孤虛二十卷。正義按：歲月日時孤虛，並得上法也。
〔六〕集解徐廣曰：「一云為屋成，欠三瓦而棟之也。」索隱劉氏云：「陳猶居也。」注作「棟」，音都貢反。正義言為屋不成，欠三瓦以應天，猶陳列而居之。
〔七〕正義言萬物及日月天地皆不能全，喻龜之不全也。
褚先生曰：漁者舉網而得神龜，龜自見夢宋元王，元王召博士衛平告以夢龜狀，平運式，定日月，分衡度，視吉凶，占龜與物色同，平諫王留神龜以為國重寶，美矣。古者筮必稱龜者，以其令名，所從來久矣。余述而為傳。
三月二月正月〔一〕十二月十一月中關內高外下〔二〕四月
首仰〔三〕足開肣開〔四〕首俛大〔五〕五月橫吉首俛大〔六〕
六月七月八月九月十月
〔一〕正義言正月、二月、三月右轉周環終十二月者，日月之龜，腹下十二黑點為十二月，若二十八宿龜也。
〔二〕正義此等下至「首俛大」者，皆卜兆之狀也。
〔三〕索隱音魚兩反。正義謂兆首仰起。
〔四〕索隱音琴。肣謂兆足斂也。
〔五〕索隱俛音免，兆首伏也。
〔六〕正義俛音免，謂兆首伏而大。
卜禁曰：子亥戌不可以卜及殺龜。日中如食已卜。暮昏龜之徼也，〔一〕不可以卜。庚辛可以殺，及以鑽之。常以月旦祓龜〔二〕，先以清水澡之，以卵祓之，〔三〕乃持龜而遂之，若常以為祖。〔四〕人若已卜不中，皆祓之以卵，東向立，灼以荊若剛木，土〔五〕卵指之者三，〔六〕持龜以卵周環之，祝曰：「今日吉，謹以粱卵焍黃〔七〕祓去玉靈之不祥。」玉靈必信以誠，知萬事之情，辯兆皆可占。不信不誠，則燒玉靈，揚其灰，以徵後龜。其卜必北向，龜甲必尺二寸。
〔一〕索隱徼音叫。謂徼繞不明也。
〔二〕索隱上音廢，又音拂。拂洗之以水，雞卵摩之而呪。
〔三〕正義以常月朝清水洗之，以雞卵摩而祝之。
〔四〕集解徐廣曰：「一作『視』。」索隱祖，法也。言以為常法。
〔五〕集解徐廣曰：「一作『十一』。」索隱按：古之灼龜，取生荊枝及生堅木燒之，斬斷以灼龜。按：「土」字合依劉氏說當連下句。
〔六〕正義言卜不中，以土為卵，三度指之，三周繞之，用厭不祥也。
〔七〕索隱粱，米也。卵，雞子也。焍，灼龜木也，音「次第」之「第」。言燒荊枝更遞而灼，故有焍名。一音梯，言灼之以漸，如有階梯也。黃者，以黃絹裹粱卵以祓龜也。必以黃者，中之色，主土而信，故用雞也。正義焍音題。焍，焦也。言以粱米雞卵祓去龜之不祥，令灼之不焦不黃。若色焦及黃，卜之不中也。
卜先以造〔一〕灼鑽，鑽中已，又灼龜首，各三；又復灼所鑽中曰正身，灼首曰正足，〔二〕各三。即以造三周龜，祝曰：「假之玉靈夫子。〔三〕夫子玉靈，荊灼而心，令而先知。而上行於天，下行於淵，諸靈數箣，〔四〕莫如汝信。今日良日，行一良貞。〔五〕某欲卜某，即得而喜，不得而悔。即得，發鄉我身長大，首足收人皆上偶。不得，發鄉我身挫折，中外不相應，首足滅去。」
〔一〕集解徐廣曰：「音灶也。」索隱造音灶，造謂燒荊之處。（荊若木）
〔二〕集解徐廣曰：「一作『止』。」
〔三〕索隱尊神龜而為之作號。
〔四〕集解徐廣曰：「音策。」索隱數。數，所具反；音近策，或是策之別名。此卜筮之書，其字亦無可覈，皆放此。
〔五〕集解徐廣曰：「行，一作『身』。」
靈龜卜祝曰：「假之靈龜，五巫五靈，不如神龜之靈，知人死，知人生。某身良貞，某欲求某物。即得也，頭見足發，內外相應；即不得也，頭仰足肣，內外自垂。可得占。」
卜占病者祝曰：「今某病困。死，首上開，內外交駭，身節折；不死，首仰足肣。」
卜病者祟曰：「今病有祟無呈，無祟有呈。兆有中祟有內，外祟有外。」
卜繫者出不出。不出，橫吉安；若出，足開首仰有外。
卜求財物，其所當得。得，首仰足開，內外相應；即不得，呈兆首仰足肣。
卜有賣若買臣妾馬牛。得之，首仰足開，內外相應；不得，首仰足肣，呈兆若橫吉安。
卜擊盜聚若干人，在某所，今某將卒若干人，往擊之。當勝，首仰足開身正，內自橋，外下；不勝，足肣首仰，身首〔一〕內下外高。
〔一〕集解徐廣曰：「一作『簡』。」
卜求當行不行。行，首足開；不行，足肣首仰，若橫吉安，安不行。
卜往擊盜，當見不見。見，首仰足肣有外；不見，足開首仰。
卜往候盜，見不見。見，首仰足肣，肣勝有外；不見，足開首仰。
卜聞盜來不來。來，外高內下，足肣首仰；不來，足開首仰，若橫吉安，期之自次。
卜遷徙去官不去。去，足開有肣外首仰；不去，自去，即足肣，呈兆若橫吉安。
卜居官尚吉不。吉，呈兆身正，若橫吉安；不吉，身節折，首仰足開。
卜居室家吉不吉。吉，呈兆身正，若橫吉安；不吉，身節折，首仰足開。
卜歲中禾稼孰不孰。孰，首仰足開，內外自橋外自垂；不孰，足肣首仰有外。
卜歲中民疫不疫。疫，首仰足肣，身節有彊外；不疫，身正首仰足開。
卜歲中有兵無兵。無兵，呈兆若橫吉安；有兵，首仰足開，身作外彊情。
卜見貴人吉不吉。吉，足開首仰，身正，內自橋；不吉，首仰，身節折，足肣有外，若無漁。
卜請謁於人得不得。得，首仰足開，內自橋；不得，首仰足肣有外。
卜追亡人當得不得。得，首仰足肣，內外相應；不得，首仰足開，若橫吉安。
卜漁獵得不得。得，首仰足開，內外相應；不得，足肣首仰，若橫吉安。
卜行遇盜不遇。遇，首仰足開，身節折，外高內下；不遇，呈兆。
卜天雨不雨。雨，首仰有外，外高內下；不雨，首仰足開，若橫吉安。
卜天雨霽不霽。霽，呈兆足開首仰；不霽，橫吉。
命曰橫吉安。以占病，病甚者一日不死；不甚者卜日瘳，不死。繫者重罪不出，輕罪環出；過一日不出，久毋傷也。求財物買臣妾馬牛，一日環得；過一日不得。（不得）行者不行。來者環至；過食時不至，不來。擊盜不行，行不遇；聞盜不來。徙官不徙。居官家室皆吉。歲稼不孰。民疾疫無疾。歲中無兵。見人行，不行不喜。請謁人不行不得。追亡人漁獵不得。行不遇盜。雨不雨。霽不霽。
命曰呈兆。病者不死。繫者出。行者行。來者來。市買得。追亡人得，過一日不得。問行者不到。
命曰柱徹。卜病不死。繫者出。行者行。來者來。（而）市買不得。憂者毋憂。追亡人不得。
命曰首仰足肣有內無外。占病，病甚不死。繫者解。求財物買臣妾馬牛不得。行者聞言不行。來者不來。聞盜不來。聞言不至。徒官聞言不徙。居官有憂。居家多災。歲稼中孰。民疾疫多病。歲中有兵，聞言不開。見貴人吉。請謁不行，行不得善言。追亡人不得。漁獵不得。行不遇盜。雨不雨甚。霽不霽。故其莫字皆為首備。問之曰，備者仰也，故定以為仰。此私記也。
命曰首仰足肣有內無外。占病，病甚不死。繫者不出。求財買臣妾不得。行者不行。來者不來。擊盜不見。聞盜來，內自驚，不來。徙官不徙。居官家室吉。歲稼不孰。民疾疫有病甚。歲中無兵。見貴人吉。請謁追亡人不得。亡財物，財物不出得。漁獵不得。行不遇盜。雨不雨。霽不霽。凶。
命曰呈兆首仰足肣。以占病，不死。繫者未出。求財物買臣妾馬牛不得。行不行。來不來。擊盜不相見。聞盜來不來。徙官不徙。居官久多憂。居家室不吉。歲稼不孰。民病疫。歲中毋兵。見貴人不吉。請謁不得。漁獵得少。行不遇盜。雨不雨。霽不霽。不吉。
命曰呈兆首仰足開。以占病，病篤死。繫囚出。求財物買臣妾馬牛不得。行者行。來者來。擊盜不見盜。聞盜來不來。徙官徙。居官不久。居家室不吉。歲稼不孰。民疾疫有而少。歲中毋兵。見貴人不見吉。請謁追亡人漁獵不得。行遇盜。雨不雨。霽小吉。
命曰首仰足肣。以占病，不死。繫者久，毋傷也。求財物買臣妾馬牛不得。行者不行。擊盜不行。來者來。聞盜來。徙官聞言不徙。居家室不吉。歲稼不孰。民疾疫少。歲中毋兵。見貴人得見。請謁追亡人漁獵不得。行遇盜。雨不雨。霽不霽。吉。
命曰首仰足開有內。以占病者，死。繫者出。求財物買臣妾馬牛不得。行者行。來者來。擊盜行不見盜。聞盜來不來。徙官徙。居官不久。居家室不吉。歲孰。民疾疫有而少。歲中毋兵。見貴人不吉。請謁追亡人漁獵不得。行不遇盜。雨霽。霽小吉，不霽吉。
命曰橫吉內外自橋。以占病，卜日毋瘳死。繫者毋罪出。求財物買臣妾馬牛得。行者行。來者來。擊盜合交等。聞盜來來。徙官徙。居家室吉。歲孰。民疫無疾。歲中無兵。見貴人請謁追亡人漁獵得。行遇盜。雨霽，雨霽大吉。
命曰橫吉內外自吉。以占病，病者死。繫不出。求財物買臣妾馬牛追亡人漁獵不得。行者不來。擊盜不相見。聞盜不來。徙官徙。居官有憂。居家室見貴人請謁不吉。歲稼不孰。民疾疫。歲中無兵。行不遇盜。雨不雨。霽不霽。不吉。
命曰漁人。以占病者，病者甚，不死。繫者出。求財物買臣妾馬牛擊盜請謁追亡人漁獵得。行者行來。聞盜來不來。徙官不徒。居家室吉。歲稼不孰。民疾疫。歲中毋兵。見貴人吉。行不遇盜。雨不雨。霽不霽。吉。
命曰首仰足肣內高外下。以占病，病者甚，不死。繫者不出。求財物買臣妾馬牛追亡人漁獵得。行不行。來者來。擊盜勝。徙官不徙。居官有憂，無傷也。居家室多憂病。歲大孰。民疾疫。歲中有兵不至。見貴人請謁不吉。行遇盜。雨不雨。霽不霽。吉。
命曰橫吉上有仰下有柱。病久不死。繫者不出。求財物買臣妾馬牛追亡人漁獵不得。行不行。來不來。擊盜不行，行不見。聞盜來不來。徙官不徙。居家室見貴人吉。歲大孰。民疾疫。歲中毋兵。行不遇盜。雨不雨。霽不霽。大吉。
命曰橫吉榆仰。以占病，不死。繫者不出。求財物買臣妾馬牛至不得。行不行。來不來。擊盜不行，行不見。聞盜來不來。徙官不徙。居官家室見貴人吉。歲孰。歲中有疾疫，毋兵。請謁追亡人不得。漁獵至不得。行不得。行不遇盜。雨霽不霽。小吉。
命曰橫吉下有柱。以占病，病甚不環有瘳無死。繫者出。求財物買臣妾馬牛請謁追亡人漁獵不得。行來不來。擊盜不合。聞盜來來。徙官居官吉，不久。居家室不吉。歲不孰。民毋疾疫。歲中毋兵。見貴人吉。行不遇盜。雨不雨。霽。小吉。
命曰載所。以占病，環有瘳無死。繫者出。求財物買臣妾馬牛請謁追亡人漁獵得。行者行。來者來。擊盜相見不相合。聞盜來來。徙官徙。居家室憂。見貴人吉。歲孰。民毋疾疫。歲中毋兵。行不遇盜。雨不雨。霽霽。吉。
命曰根格。以占病者，不死。繫久毋傷。求財物買臣妾馬牛請謁追亡人漁獵不得。行不行。來不來。擊盜盜行不合。聞盜不來。徙官不徙。居家室吉。歲稼中。民疾疫無死。見貴人不得見。行不遇盜。雨不雨。不吉。
命曰首仰足肣外高內下。卜有憂，無傷也。行者不來。病久死。求財物不得。見貴人者吉。
命曰外高內下。卜病不死，有祟。（而）市買不得。居官家室不吉。行者不行。來者不來。繫者久毋傷。吉。
命曰頭見足發有內外相應。以占病者，起。繫者出。行者行。來者來。求財物得。吉。
命曰呈兆首仰足開。以占病，病甚死。繫者出，有憂。求財物買臣妾馬牛請謁追亡人漁獵不得。行（行）不行。來不來。擊盜不合。聞盜來來。徙官居官家室不吉。歲惡。民疾疫無死。歲中毋兵。見貴人不吉。行不遇盜。雨不雨。霽。不吉。
命曰呈兆首仰足開外高內下。以占病，不死，有外祟。繫者出，有憂。求財物買臣妾馬牛，相見不會。行行。來聞言不來。擊盜勝。聞盜來不來。徙官居官家室見貴人不吉。歲中。民疾疫有兵。請謁追亡人漁獵不得。聞盜遇盜。雨不雨。霽。凶。
命曰首仰足肣身折內外相應。以占病，病甚不死。繫者久不出。求財物買臣妾馬牛漁獵不得。行不行。來不來。擊盜有用勝。聞盜來來。徙官不徙。居官家室不吉。歲不孰。民疾疫。歲中。有兵不至。見貴人喜。請謁追亡人不得。遇盜凶。
命曰內格外垂。行者不行。來者不來。病者死。繫者不出。求財物不得。見人不見。大吉。
命曰橫吉內外相應自橋榆仰上柱（上柱足）足肣。以占病，病甚不死。繫久，不抵罪。求財物買臣妾馬牛請謁追亡人漁獵不得。行不行。來不來。居官家室見貴人吉。徙官不徙。歲不大孰。民疾疫有兵。有兵不會。行遇盜。聞言不見。雨不雨。霽霽。大吉。
命曰頭仰足肣內外自垂。卜憂病者甚，不死。居官不得居。行者行。來者不來。求財物不得。求人不得。吉。
命曰橫吉下有柱。卜來者來。卜日即不至，未來。卜病者過一日毋瘳死。行者不行。求財物不得。繫者出。
命曰橫吉內外自舉。以占病者，久不死。繫者久不出。求財物得而少。行者不行。來者不來。見貴人見。吉。
命曰內高外下疾輕足發。求財物不得。行者行。病者有瘳。繫者不出。來者來。見貴人不見。吉。
命曰外格。求財物不得。行者不行。來者不來。繫者不出。不吉。病者死。求財物不得。見貴人見。吉。
命曰內自舉外來正足發。〔行〕者行。來者來。求財物得。病者久不死。繫者不出。見貴人見。吉。
此橫吉上柱外內（內）自舉足肣。以卜有求得。病不死。繫者毋傷，未出。行不行。來不來。見人不見。百事盡吉。
此橫吉上柱外內自舉柱足以作。以卜有求得。病死環起。繫留毋傷，環出。行不行。來不來。見人不見。百事吉。可以舉兵。
此挺詐有外。以卜有求不得。病不死，數起。繫禍罪。聞言毋傷。行不行。來不來。
此挺詐有內。以卜有求不得。病不死，數起。繫留禍罪無傷出。行不行。來者不來。見人不見。
此挺詐內外自舉。以卜有求得。病不死。繫毋罪。行行。來來。田賈市漁獵盡喜。
此狐貉。以卜有求不得。病死，難起。繫留毋罪難出。可居宅。可娶婦嫁女。行不行。來不來。見人不見。有憂不憂。
此狐徹。以卜有求不得。病者死。繫留有抵罪。行不行。來不來。見人不見。言語定。百事盡不吉。
此首俯足肣身節折。以卜有求不得。病者死。繫留有罪。望行者不來。行行。來不來。見人不見。
此挺內外自垂。以卜有求不晦。病不死，難起。繫留毋罪，難出。行不行。來不來。見人不見。不吉。
此橫吉榆仰首俯。以卜有求難得。病難起，不死。繫難出，毋傷也。可居家室，以娶婦嫁女。
此橫吉上柱載正身節折內外自舉。以卜病者，卜日不死，其一日乃死。
此橫吉上柱足肣內自舉外自垂。以卜病者，卜日不死，其一日乃死。
（為人病）首俯足詐有外無內。病者占龜未已，急死。卜輕失大，一日不死。
首仰足肣。以卜有求不得。以繫有罪。人言語恐之毋傷。行不行。見人不見。
大論曰：〔一〕外者人也，內者自我也；外者女也，內者男也。首俛者憂。大者身也，小者枝也。大法，病者，足肣者生，足開者死。行者，足開至，足肣者不至。行者，足肣不行，足開行。有求，足開得，足肣者不得。繫者，足肣不出，開出。其卜病也，足開而死者，內高而外下也。
〔一〕索隱按：褚先生所取太卜雜占卦體及命兆之辭，義蕪，辭重沓，殆無足採，凡此六十七條別是也。
【索隱述贊】三王異龜，五帝殊卜。或長或短，若瓦若玉。其記已亡，其繇後續。江使觸網，見留宋國。神能託夢，不衛其足。
卷一百二十九　貨殖列傳第六十九
索隱論語云：「賜不受命而貨殖焉。」廣雅云：「殖，立也。」孔安國注尚書云：「殖，生也。生資貨財利。」
老子曰：「至治之極，鄰國相望，〔一〕雞狗之聲相聞，民各甘其食，美其服，安其俗，樂其業，至老死不相往來。」必用此為務，輓近世塗民耳目，〔二〕則幾無行矣。
〔一〕正義音亡。
〔二〕索隱輓音晚，古字通用。
太史公曰：夫神農以前，吾不知已。至若詩書所述虞夏以來，耳目欲極聲色之好，口欲窮芻豢之味，身安逸樂，而心誇矜埶能之榮使。俗之漸民久矣，雖戶說以眇論，〔一〕終不能化。故善者因之，其次利道之，其次教誨之，其次整齊之，最下者與之爭。
〔一〕索隱上音妙，下如字。
夫山西饒材、竹、穀、纑、〔一〕旄、玉石；山東多魚、鹽、漆、絲、聲色；江南出柟、梓、〔二〕薑、桂、金、錫、連、〔三〕丹沙、犀、玳瑁、珠璣、齒革；龍門、碣石〔四〕北多馬、牛、羊、旃裘、筋角；銅、鐵則千里往往山出棋置：〔五〕此其大較〔六〕也。皆中國人民所喜好，謠俗被服飲食奉生送死之具也。故待農而食之，虞而出之，工而成之，商而通之。此寧有政教發徵期會哉？人各任其能，竭其力，以得所欲。故物賤之徵貴，〔七〕貴之徵賤，各勸其業，樂其事，若水之趨下，日夜無休時，不召而自來，不求而民出之。豈非道之所符，〔八〕而自然之驗邪？
〔一〕集解徐廣曰：「紵屬，可以為布。」索隱上音谷，又音雊。穀，木名，皮可為紙。纑，山中紵，可以為布，音盧。紵音佇，今山閒野紵，亦作「苧」。
〔二〕索隱南子二音。
〔三〕集解徐廣曰：「音蓮，鉛之未鍊者。」索隱下音蓮。
〔四〕正義龍門山在絳州龍門縣。碣石山在平州盧龍縣。
〔五〕索隱言如置棋子，往往有之。正義言出銅鐵之山方千里，如圍棋之置也。管子云：「凡天下名山五千二百七十，出銅之山四百六十七，出鐵之山三千六百有九。山上有赭，其下有鐵。山上有鉛，其下有銀。山上有銀，其下有丹。山上有磁石，其下有金也。」
〔六〕索隱音角。大較猶大略也。
〔七〕索隱徵者，求也。謂此處物賤，求彼貴賣之。
〔八〕索隱道之符。符謂合於道也。
周書曰：「農不出則乏其食，工不出則乏其事，商不出則三寶絕，虞不出則財匱少。」財匱少而山澤不辟〔一〕矣。此四者，民所衣食之原也。原大則饒，原小則鮮。上則富國，下則富家。貧富之道，莫之奪予，〔二〕而巧者有餘，拙者不足。故太公望封於營丘，地潟鹵，〔三〕人民寡，於是太公勸其女功，極技巧，通魚鹽，則人物歸之，繈至而輻湊。故齊冠帶衣履天下，海岱之閒斂袂而往朝焉。〔四〕其後齊中衰，管子修之，設輕重九府，〔五〕則桓公以霸，九合諸侯，一匡天下；而管氏亦有三歸，位在陪臣，富於列國之君。是以齊富彊至於威、宣也。
〔一〕索隱下音闢。辟，開也，通也。
〔二〕索隱音與。言貧富自由，無予奪。
〔三〕集解徐廣曰：「潟音昔。潟鹵，鹹地也。」
〔四〕索隱言齊既富饒，能冠帶天下，豐厚被於他邦，故海岱之閒斂衽而朝齊，言趨利者也。
〔五〕正義管子云「輕重」謂錢也。夫治民有輕重之法，周有大府、玉府、內府、外府、泉府、天府、職內、職金、職幣，皆掌財幣之官，故云九府也。
故曰：「倉廩實而知禮節，衣食足而知榮辱。」禮生於有而廢於無。故君子富，好行其德；小人富，以適其力。淵深而魚生之，山深而獸往之，人富而仁義附焉。富者得埶益彰，失埶則客無所之，以而不樂。夷狄益甚。諺曰：「千金之子，不死於市。」此非空言也。故曰：「天下熙熙，皆為利來；天下壤壤，皆為利往。」夫千乘之王，萬家之侯，百室之君，尚猶患貧，而況匹夫編戶之民乎！
昔者越王句踐困於會稽之上，乃用范蠡、計然。〔一〕計然曰：「知鬥則修備，時用則知物，〔二〕二者形則萬貨之情可得而觀已。故歲在金，穰；水，毀；木，饑；火，旱。〔三〕旱則資舟，水則資車，〔四〕物之理也。六歲穰，六歲旱，十二歲一大饑。夫糶，二十病農，九十病末。〔五〕末病則財不出，農病則草不辟矣。上不過八十，下不減三十，則農末俱利，平糶齊物，關市不乏，治國之道也。積著〔六〕之理，務完物，無息幣。〔七〕以物相貿易，腐敗而食之貨勿留，無敢居貴。論其有餘不足，則知貴賤。貴上極則反賤，賤下極則反貴。貴出如糞土，賤取如珠玉。〔八〕財幣欲其行如流水。」修之十年，國富，厚賂戰士，士赴矢石，如渴得飲，遂報彊吳，觀兵中國，稱號「五霸」。
〔一〕集解徐廣曰：「計然者，范蠡之師也，名研，故諺曰『研、桑心筭』。」駰案：范子曰「計然者，葵丘濮上人，姓辛氏，字文子，其先晉國亡公子也。嘗南游於越，范蠡師事之。」索隱計然，韋昭云范蠡師也。蔡謨云蠡所著書名「計然」，蓋非也。徐廣亦以為范蠡之師，名研，所謂「研、桑心計」也。范子曰「計然者，葵丘濮上人，姓辛氏，字文，其先晉之公子。南游越，范蠡事之」。吳越春秋謂之「計倪」。漢書古今人表計然列在第四，則「倪」之與「研」是一人，聲相近而相亂耳。
〔二〕索隱時用知物。案：言知時所用之物。
〔三〕索隱五行不說土者，土，穰也。
〔四〕索隱國語大夫種曰「賈人旱資舟，水資車以待」也。
〔五〕索隱言米賤則農夫病也。若米斗直九十，則商賈病，故云「病末」。末謂逐末，即商賈也。
〔六〕索隱音張呂反。
〔七〕索隱毋息弊。久停息貨物則無利。
〔八〕索隱夫物極貴必賤，極賤必貴。貴出如糞土者，既極貴後，恐其必賤，故乘時出之如糞土。賤取如珠玉者，既極賤後，恐其必貴，故乘時取之如珠玉。此所以為貨殖也。元注恐錯。
范蠡既雪會稽之恥，乃喟然而歎曰：「計然之策七，越用其五而得意。既已施於國，吾欲用之家。」乃乘扁舟〔一〕浮於江湖，〔二〕變名易姓，適齊為鴟夷子皮，〔三〕之陶〔四〕為朱公。朱公以為陶天下之中，諸侯四通，貨物所交易也。乃治產積居。與時逐〔五〕而不責於人。〔六〕故善治生者，能擇人而任時。十九年之中三致千金，再分散與貧交疏昆弟。此所謂富好行其德者也。後年衰老而聽子孫，子孫脩業而息之，遂至巨萬。〔七〕故言富者皆稱陶朱公。
〔一〕集解漢書音義曰：「特舟也。」索隱扁音篇，又音符殄反。服虔云：「特舟也。」國語云：「范蠡乘輕舟。」
〔二〕正義國語云句踐滅吳，反至五湖，范蠡辭於王曰：「君王勉之，臣不復入國矣。」遂乘輕舟，以浮於五湖，莫知其所終極。
〔三〕索隱大顏曰：「若盛酒者鴟夷也，用之則多所容納，不用則可卷而懷之，不忤於物也。」案：韓子云「鴟夷子皮事田成子，成子去齊之燕，子皮乃從之」也。蓋范蠡也。
〔四〕索隱服虔云：「今定陶也。」正義括地志云：「即陶山，在齊州平（陽）〔陵〕縣東三十五里陶山之陽也。今南五里猶有朱公冢。」又云：「曹州濟陽縣東南三里有陶朱公冢，又云在南郡華容縣西，未詳也。」
〔五〕集解漢書音義曰：「逐時而居貨。」索隱韋昭云：「隨時逐利也。」
〔六〕索隱案：謂擇人而與人不負之，故云不責於人也。
〔七〕集解徐廣曰：「萬萬也。」
子贛既學於仲尼，退而仕於衛，廢著〔一〕鬻財於曹、魯之閒，七十子之徒，賜最為饒益。原憲不厭糟糠，〔二〕匿於窮巷。子貢結駟連騎，束帛之幣以聘享諸侯，所至，國君無不分庭與之抗禮。夫使孔子名布揚於天下者，子貢先後之也。此所謂得埶而益彰者乎？
〔一〕集解徐廣曰：「子贛傳云『廢居』。著猶居也。著讀音如貯。」索隱著音貯。漢書亦作「貯」，貯猶居也。說文云：「貯，積也。」
〔二〕索隱饜，飽也。
白圭，周人也。當魏文侯時，李克〔一〕務盡地力，而白圭樂觀時變，故人棄我取，人取我與。夫歲孰取穀，予之絲漆；繭出取帛絮，予之食。〔二〕太陰在卯，穰；〔三〕明歲衰惡。至午，旱；明歲美。至酉，穰；明歲衰惡。至子，大旱；明歲美，有水。至卯，積著率〔四〕歲倍。欲長錢，取下穀；長石斗，取上種。能薄飲食，忍嗜欲，節衣服，與用事僮僕同苦樂，趨時若猛獸摯鳥之發。故曰：「吾治生產，猶伊尹、呂尚之謀，孫吳用兵，商鞅行法是也。是故其智不足與權變，勇不足以決斷，仁不能以取予，彊不能有所守，雖欲學吾術，終不告之矣。」蓋天下言治生祖白圭。白圭其有所試矣，能試有所長，非苟而已也。
〔一〕索隱案：漢書食貨志李悝為魏文侯作盡地力之教，國以富強。今此及漢書言「克」，皆誤也。劉向別錄則云「李悝」也。
〔二〕索隱謂穀。
〔三〕正義太陰，歲後二辰為太陰。
〔四〕正義貯律二音。
猗頓用盬鹽起。〔一〕而邯鄲郭縱以鐵冶成業，與王者埒富。
〔一〕集解孔叢子曰：「猗頓，魯之窮士也。耕則常飢，桑則常寒。聞朱公富，往而問術焉。朱公告之曰：『子欲速富，當畜五牸。』於是乃適西河，大畜牛羊于猗氏之南，十年之閒其息不可計，貲擬王公，馳名天下。以興富於猗氏，故曰猗頓。」索隱盬音古。案：周禮鹽人云「共苦鹽」，杜子春以為苦讀如盬。盬謂出鹽直用不煉也。一說云盬鹽，河東大鹽；散鹽，東海煮水為鹽也。正義案：猗氏，蒲州縣也。河東鹽池是畦鹽。作「畦」，若種韭一畦。天雨下，池中鹹淡得均，即畎池中水上畔中，深一尺許（坈）〔坑〕，日暴之五六日則成，鹽若白礬石，大小如雙陸及（暮）〔棋〕，則呼為畦鹽。或有花鹽，緣黃河鹽池有八九所，而鹽州有烏池，猶出三色鹽，有井鹽、畦鹽、花鹽。其池中鑿井深一二尺，去泥即到鹽，掘取若至一丈，則著平石無鹽矣。其色或白或青黑，名曰井鹽。畦鹽若河東者。花鹽，池中雨下，隨而大小成鹽，其下方微空，上頭隨雨下池中，其滴高起若塔子形處曰花鹽，亦曰即成鹽焉。池中心有泉井，水淡，所作池人馬盡汲此井。其鹽四分入官，一分入百姓也。池中又鑿得鹽塊，闊一尺餘，高二尺，白色光明洞徹，年貢之也。
烏氏倮 〔一〕畜牧及衆〔二〕，斥賣，求竒繒物〔三〕，間獻遺戎王〔四〕。 戎王什倍其償，與之畜， 〔五〕 畜至用谷量馬牛。 〔六〕 秦始皇帝令倮比封君，以時與列臣朝請。而巴蜀寡婦清， 〔七〕 其先得丹穴，〔八〕 而擅其利數世，家亦不訾。〔九〕清，寡婦也，能守其業，用財自衛，不見侵犯。秦皇帝以為貞婦而客之，為築女懷清臺。夫倮鄙人牧長，清窮郷寡婦，禮抗萬乗，名顯天下，豈非以富邪？
〔一〕集解 韋昭曰：「烏氏，縣名，屬安定。倮，名也。」索隱曰漢書作「臝」。烏氏，姓。氏音支。倮音魯可反。正義曰縣，古城在涇州安定縣東四十里。倮，名也。
〔二〕索隱謂畜牧及至眾多之時。
〔三〕索隱謂斥物賣之以求奇物也。
〔四〕集解徐廣曰：「閒，一作『奸』。不以公正謂之奸也。」索隱案：閒獻猶私獻也。
〔五〕索隱什倍其當，予之畜。謂戎王償之牛羊十倍也。「當」字漢書作「償」也。
〔六〕集解韋昭曰：「滿谷則具不復數。」索隱谷音欲。
〔七〕索隱漢書「巴寡婦清」。巴，寡婦之邑；清，其名也。
〔八〕集解徐廣曰：「涪陵出丹。」正義括地志云：「寡婦清臺山俗名貞女山，在涪州永安縣東北七十里也。」
〔九〕索隱案：謂其多，不可訾量。正義音子兒反。言資財眾多，不可訾量。一云清多以財餉遺四方，用衛其業，故財亦不多積聚。
漢興，海內為一，開關梁，弛山澤之禁，是以富商大賈周流天下，交易之物莫不通，得其所欲，而徙豪傑諸侯彊族於京師。
關中自汧、雍以東至河、華，膏壤沃野千里，自虞夏之貢以為上田，而公劉適邠，大王、王季在岐，文王作豐，武王治鎬，故其民猶有先王之遺風，好稼穡，殖五穀，地重，〔一〕重為邪。〔二〕及秦文、（孝）〔德〕、繆居雍，隙〔三〕隴蜀之貨物而多賈。〔四〕獻（孝）公徙櫟邑，〔五〕櫟邑北卻戎翟，東通三晉，亦多大賈。（武）〔孝〕、昭治咸陽，因以漢都，長安諸陵，四方輻湊並至而會，地小人眾，故其民益玩巧而事末也。南則巴蜀。巴蜀亦沃野，地饒卮、〔六〕薑、丹沙、石、銅、鐵、〔七〕竹、木之器。南御滇僰，僰僮。西近邛笮，笮馬、旄牛。然四塞，棧道千里，無所不通，唯褒斜綰轂其口，〔八〕以所多易所鮮。〔九〕天水、隴西、北地、上郡與關中同俗，然西有羌中之利，北有戎翟之畜，畜牧為天下饒。然地亦窮險，唯京師要其道。〔一〇〕故關中之地，於天下三分之一，而人眾不過什三；然量其富，什居其六。
〔一〕索隱言重耕稼也。
〔二〕索隱重音逐隴反。重者，難也。畏（言）〔罪〕不敢為姦邪。正義重並逐拱反。言關中地重厚，民亦重難不為邪惡。
〔三〕集解徐廣曰：「隙者，閒孔也。地居隴蜀之閒要路，故曰隙。」索隱徐氏云隙，閒孔也。隙者，隴雍之閒閑隙之地，故云「雍隙」也。正義雍，縣。岐州雍縣也。
〔四〕索隱音古。
〔五〕集解徐廣曰：「在馮翊。」索隱上音藥，即櫟陽。
〔六〕集解徐廣曰：「音支。煙支也，紫赤色也。」
〔七〕集解徐廣曰：「邛都出銅，臨邛出鐵。」
〔八〕集解徐廣曰：「在漢中。」索隱言褒斜道狹，綰其道口，有若車轂之湊，故云「綰轂」也。
〔九〕索隱易音亦。鮮音尟。言以所多易其所少。
〔一〇〕正義要音腰。言要束其路也。
昔唐人都河東，〔一〕殷人都河內，〔二〕周人都河南。〔三〕夫三河在天下之中，若鼎足，王者所更居也，建國各數百千歲，土地小狹，民人眾，都國諸侯所聚會，故其俗纖儉習事。楊、平陽陳〔四〕西賈秦、翟，〔五〕北賈種、代。〔六〕種、代，石北也，〔七〕地邊胡，數被寇。人民矜懻忮，〔八〕好氣，任俠為姦，不事農商。然迫近北夷，師旅亟往，中國委輸時有奇羨。〔九〕其民羯羠不均，〔一〇〕自全晉之時固已患其僄悍，而武靈王益厲之，其謠俗猶有趙之風也。故楊、平陽陳掾其閒，〔一一〕得所欲。溫、軹〔一二〕西賈上黨，〔一三〕北賈趙、中山。〔一四〕中山地薄人眾，猶有沙丘紂淫地餘民，〔一五〕民俗懁急，〔一六〕仰機利而食。丈夫相聚游戲，悲歌慷慨，起則相隨椎剽，〔一七〕休則掘冢作巧姦冶，〔一八〕多美物，〔一九〕為倡優。女子則鼓鳴瑟，跕屣，〔二〇〕游媚貴富，入後宮，遍諸侯。
〔一〕集解徐廣曰：「堯都晉陽也。」
〔二〕正義盤庚都殷墟，地屬河內也。
〔三〕正義周自平王已下都洛陽。
〔四〕索隱楊，平陽，二邑名，在趙之西。「陳」蓋衍字。以下有「楊平陽陳掾」，此因衍也。言二邑之人皆西賈於秦、翟，北賈於種、代。種、代在石邑之北也。
〔五〕正義賈音古。秦，關內也。翟，隰、石等州部落稽也。延、綏、銀三州皆白翟所居。
〔六〕正義上之勇反。種在恆州石邑縣北，蓋蔚州也。代，今代州。
〔七〕集解徐廣曰：「石邑縣也，在常山。」
〔八〕集解晉灼曰：「懻音慨。忮音堅忮。」瓚曰：「懻音慨。今北土名彊直為『懻中』也。」索隱上音冀，下音寘。
〔九〕索隱上音羈，下音羊戰反。奇羨謂奇有餘衍也。
〔一〇〕集解徐廣曰：「羠音兕，一音囚几反，皆健羊名。」索隱羯音己紇反。羠音慈紀反。徐廣云羠音兕，皆健羊也。其方人性若羊，健捍而不均。
〔一一〕索隱掾音逐緣反。陳掾猶經營馳逐也。
〔一二〕索隱二縣名，屬河內。
〔一三〕正義澤、潞等州也。
〔一四〕正義洛州及定州。
〔一五〕集解晉灼曰：「言地薄人眾，猶復有沙丘紂淫地餘民，通係之於淫風而言也。」正義沙丘在邢州也。
〔一六〕集解徐廣曰：「懁，急也，音絹。一作『儇』，一作『惠』也，音翾也。」索隱懁音絹。儇音翾。
〔一七〕索隱椎，即追反。椎殺人而剽掠之。
〔一八〕集解徐廣曰：「一作『蠱』。」
〔一九〕集解徐廣曰：「美，一作『弄』，一作『椎』。」
〔二〇〕集解徐廣曰：「跕音帖。」張晏曰：「跕，屣也。」瓚曰：「躡跟為跕也。」索隱上音帖，下所綺反。
然邯鄲亦漳、河之閒〔一〕一都會也。北通燕、涿，南有鄭、衛。鄭、衛俗與趙相類，然近梁、魯，微重而矜節。〔二〕濮上之邑徙野王，〔三〕野王好氣任俠，衛之風也。
〔一〕正義洺水本名漳水，邯鄲在其地。
〔二〕集解徐廣曰：「矜，一作『務』。」
〔三〕集解徐廣曰：「衛君角徙野王。」正義秦拔衛濮陽，徙其君於懷州野王。
夫燕亦勃、碣之閒〔一〕一都會也。南通齊、趙，東北邊胡。上谷至遼東，地踔遠，〔二〕人民希，數被寇，大與趙、代俗相類，而民雕捍〔三〕少慮，有魚鹽棗栗之饒。北鄰烏桓、〔四〕夫餘，東綰穢貉、〔五〕朝鮮、真番之利。〔六〕
〔一〕正義勃海、碣石在西北。
〔二〕索隱劉氏上音卓，一音敕教反，亦遠騰貌也。
〔三〕索隱人雕悍。言如雕性之捷捍也。
〔四〕索隱鄰，一作『臨』。臨者，亦卻背之義，他並類此也。
〔五〕索隱東綰穢貊。案：綰者，綰統其要津；則上云「臨」者，謂卻背之。
〔六〕正義番音潘。
洛陽東賈齊、魯，南賈梁、楚。故泰山之陽則魯，其陰則齊。
齊帶山海，〔一〕膏壤千里，宜桑麻，人民多文綵布帛魚鹽。臨菑亦海岱之閒一都會也。其俗寬緩闊達，而足智，好議論，地重，難動搖，怯於眾鬥，勇於持刺，故多劫人者，大國之風也。其中具五民。〔二〕
〔一〕集解徐廣曰：「齊世家曰齊自泰山屬之琅邪，北被于海，膏壤二千里，其民闊達多匿智。」
〔二〕集解服虔曰：「士農商工賈也。」如淳曰：「游子樂其俗不復歸，故有五方之民。」
而鄒、魯濱洙、泗，猶有周公遺風，俗好儒，備於禮，故其民齪齪。〔一〕頗有桑麻之業，無林澤之饒。地小人眾，儉嗇，畏罪遠邪。及其衰，好賈趨利，甚於周人。
〔一〕索隱齪音側角反，又音側齗反。
夫自鴻溝以東，〔一〕芒、碭以北，〔二〕屬巨野，〔三〕此梁、宋也。〔四〕陶、〔五〕睢陽〔六〕亦一都會也。昔堯作（游）〔
於〕成陽，〔七〕舜漁於雷澤，〔八〕湯止于亳。〔九〕其俗猶有先王遺風，重厚多君子，好稼穡，雖無山川之饒，能惡衣食，致其蓄藏。
〔一〕集解徐廣曰：「在滎陽。」
〔二〕集解徐廣曰：「今為臨淮。」
〔三〕正義鄆州鉅野縣（在）〔有〕鉅野澤也。
〔四〕集解徐廣曰：「今之浚儀。」正義鴻溝以東，芒、碭以北至鉅野，梁宋二國之地。
〔五〕集解徐廣曰：「今之定陶。」正義今曹州。
〔六〕正義今宋州宋城也。
〔七〕集解如淳曰：「作，起也。成陽在定陶。」
〔八〕集解徐廣曰：「在成陽。」正義澤在雷澤縣西北也。
〔九〕集解徐廣曰：「今梁國薄縣。」正義宋州穀熟縣西南四十五里南亳州故城是也。
越、楚則有三俗。〔一〕夫自淮北沛、陳、汝南、南郡，此西楚也。〔二〕其俗剽輕，易發怒，地薄，寡於積聚。江陵故郢都，〔三〕西通巫、巴，〔四〕東有雲夢之饒。〔五〕陳在楚夏之交，〔六〕通魚鹽之貨，其民多賈。徐、僮、取慮，〔七〕則清刻，矜己諾〔八〕。
〔一〕正義越滅吳則有江淮以北，楚滅越兼有吳越之地，故言「越楚」也。
〔二〕正義沛，徐州沛縣也。陳，今陳州也。汝，汝州也。南郡，今荊州也。言從沛郡西至荊州，並西楚也。
〔三〕正義荊州江陵縣故為郢，楚之都。
〔四〕正義巫郡、巴郡在江陵之西也。
〔五〕集解徐廣曰：「在華容。」
〔六〕正義夏都陽城。言陳南則楚，西及北則夏，故云「楚夏之交」。
〔七〕集解徐廣曰：「皆在下邳。」正義取音秋，慮音閭。徐即徐城，故徐國也。僮、取慮二縣並在下邳，今泗州。
〔八〕正義上音紀。
彭城以東，東海、吳、廣陵，此東楚也。〔一〕其俗類徐、僮。朐、繒以北，俗則齊。〔二〕浙江南則越。夫吳自闔廬、春申、王濞三人招致天下之喜游子弟，東有海鹽之饒，章山之銅，三江、五湖之利，亦江東一都會也。
〔一〕正義彭城，徐州治縣也。東海郡，今海州也。吳，蘇州也。廣陵，楊州也。言從徐州彭城歷楊州至蘇州，並東楚之地。
〔二〕正義朐，其俱反。縣在海州。故繒縣在沂州之承縣。言二縣之北，風俗同於齊。
衡山、〔一〕九江、〔二〕江南、〔三〕豫章、〔四〕長沙〔五〕，是南楚也，其俗大類西楚。郢之後徙壽春，〔六〕亦一都會也。而合肥受南北潮，〔七〕皮革、鮑、木輸會也。與閩中、干越雜俗，故南楚好辭，巧說少信。江南卑溼，丈夫早夭。多竹木。豫章出黃金，〔八〕長沙出連、錫，然堇堇〔九〕物之所有，取之不足以更費。〔一〇〕九疑、〔一一〕蒼梧以南至儋耳者，〔一二〕與江南大同俗，而楊越多焉。番禺〔一三〕亦其一都會也，珠璣、犀、玳瑁、果、布之湊。〔一四〕
〔一〕集解徐廣曰：「都邾。邾，縣，屬江夏。」正義故邾城在（潭）〔黃〕州東南百二十里。
〔二〕正義九江，郡，都陰陵。陰陵故城在濠州定遠縣西六十五里。
〔三〕集解徐廣曰：「高帝所置。江南者，丹陽也，秦置為鄣郡，武帝改名丹陽。」正義案：徐說非。秦置鄣郡在湖州長城縣西南八十里，鄣郡故城是也。漢改為丹陽郡，徙郡宛陵，今宣州地也。上言吳有章山之銅，明是東楚之地。此言大江之南豫章長沙二郡，南楚之地耳。徐、裴以為江南丹陽郡屬南楚，誤之甚矣。
〔四〕正義今洪州也。
〔五〕正義今潭州也。十三州志云「有萬里沙祠，而西自湘州至東萊萬里，故曰長沙也」。淮南衡山、九江二郡及江南豫章、長沙二郡，並為楚也。
〔六〕正義楚考烈王二十二年，自陳徙都壽春，號之曰郢，故言「郢之徙壽春」也。
〔七〕集解徐廣曰：「在臨淮。」正義合肥，縣，廬州治也。言江淮之潮，南北俱至廬州也。
〔八〕集解徐廣曰：「鄱陽有之。」正義括地志云：「江州潯陽縣有黃金山，山出金。」
〔九〕正義音謹。
〔一〇〕集解應劭曰：「堇，少也。更，償也。言金少少耳，取之不足用，顧費用也。」
〔一一〕集解徐廣曰：「山在營道縣南。」
〔一二〕正義今儋州在海中。廣州南去京七千餘里。言嶺南至儋耳之地，與江南大同俗，而楊州之南，越民多焉。
〔一三〕正義潘虞二音。今廣州。
〔一四〕集解韋昭曰：「果謂龍眼、離支之屬。布，葛布。」
潁川、南陽，夏人之居也。〔一〕夏人政尚忠朴，猶有先王之遺風。潁川敦愿。秦末世，遷不軌之民於南陽。南陽西通武關、鄖關，〔二〕東南受漢、江、淮。宛亦一都會也。俗雜好事，業多賈。其任俠，交通潁川，故至今謂之「夏人」。
〔一〕集解徐廣曰：「禹居陽翟。」正義禹居陽城。潁川、南陽皆夏地也。
〔二〕集解徐廣曰：「案漢中。一作『隕』字。」索隱鄖音雲。正義武關在商州。地理志云宛西通武關，而無鄖關。蓋「鄖」當為「徇」。徇水上有關，在金州洵陽縣。徐案漢中，是也。徇，亦作「郇」，與鄖相似也。
夫天下物所鮮所多，人民謠俗，山東食海鹽，山西食鹽鹵，〔一〕領南、沙北〔二〕固往往出鹽，大體如此矣。
〔一〕正義謂西方鹹地也。堅且鹹，即出石鹽及池鹽。
〔二〕正義謂池、漢之北也。
總之，楚越之地，地廣人希，飯稻羹魚，或火耕而水耨，〔一〕果隋〔二〕蠃蛤，不待賈而足，〔三〕地埶饒食，無飢饉之患，以故呰窳〔四〕偷生，無積聚〔五〕而多貧。是故江淮以南，無凍餓之人，亦無千金之家。沂、泗水以北，宜五穀桑麻六畜，地小人眾，數被水旱之害，民好畜藏，故秦、夏、梁、魯好農而重民。三河、宛、陳亦然，加以商賈。齊、趙設智巧，仰機利。燕、代田畜而事蠶。
〔一〕集解徐廣曰：「乃遘反。除草也。」正義言風草下種，苗生大而草生小，以水灌之，則草死而苗無損也。耨，除草也。
〔二〕集解徐廣曰：「地理志作『蓏』。」索隱下音徒火反。注蓏音郎果反。正義隋，今為「〈禾垂〉」，音同，上古少字也。蠃，力和反。果〈禾垂〉猶〈禾垂〉疊包裹也，今楚越之俗尚有「裹〈禾垂〉」之語。楚越水鄉，足螺魚鱉，民多採捕積聚，〈禾垂〉疊包裹，煮而食之。班固不曉「裹〈禾垂〉」之方言，脩太史公書述地志，乃改云「果蓏蠃蛤」，非太史公意，班氏失之也。
〔三〕正義賈音古。言楚越地勢饒食，不用他賈而自足，無飢饉之患。
〔四〕集解徐廣曰：「音紫。呰窳，苟且墮嬾之謂也。」駰案：應劭曰「呰，弱也」。晉灼曰「窳，病也」。索隱上音紫，下音庾。苟且懶惰之謂。應劭云「呰，弱也」。晉灼曰「窳，病也」。正義案：食螺蛤等物，故多羸弱而足病也。淮南子云「古者民食蠃蛖之肉，多疹毒之患」也。
〔五〕正義言江淮以南有水族，民多食物，朝夕取給以偷生而已。不為積聚，乃多貧也。
由此觀之，賢人深謀於廊廟，論議朝廷，守信死節隱居巖穴之士設為名高者安歸乎？歸於富厚也。是以廉吏久，久更富，廉賈歸富。〔一〕富者，人之情性，所不學而俱欲者也。故壯士在軍，攻城先登，陷陣卻敵，斬將搴旗，前蒙矢石，不避湯火之難者，為重賞使也。其在閭巷少年，攻剽椎埋，劫人作姦，掘冢鑄幣，任俠并兼，借交報仇，篡逐幽隱，不避法禁，走死地如騖者，〔二〕其實皆為財用耳。今夫趙女鄭姬，設形容，揳鳴琴，揄長袂，躡利屣，〔三〕目挑心招，〔四〕出不遠千里，不擇老少者，奔富厚也。游閑公子，飾冠劍，連車騎，亦為富貴容也。弋射漁獵，犯晨夜，冒霜雪，馳阬谷，不避猛獸之害，為得味也。博戲馳逐，鬥雞走狗，作色相矜，必爭勝者，重失負也。醫方諸食技術之人，焦神極能，為重糈也。吏士舞文弄法，刻章偽書，不避刀鋸之誅者，沒於賂遺也。農工商賈畜長，固求富益貨也。此有知盡能索耳，終不餘力而讓財矣。
〔一〕集解駰案：歸者，取利而不停貨也。
〔二〕集解徐廣曰：「騖，一作『流』。」
〔三〕集解徐廣曰：「揄音臾。躡，一作『跕』。跕音吐協反。屣音山耳反，舞屣也。」
〔四〕正義挑音田鳥反。
諺曰：「百里不販樵，千里不販糴。」居之一歲，種之以穀；十歲，樹之以木；百歲，來之以德。德者，人物之謂也。今有無秩祿之奉，爵邑之入，而樂與之比者。命曰「素封」。〔一〕封者食租稅，歲率〔二〕戶二百。千戶之君〔三〕則二十萬，朝覲聘享出其中。庶民農工商賈，率亦歲萬〔四〕息二千（戶），百萬之家則二十萬，而更傜租賦出其中。衣食之欲，恣所好美矣。故曰陸地牧馬二百蹄〔五〕，牛蹄角千，〔六〕千足羊，澤中千足彘，〔七〕水居千石魚陂，〔八〕山居千章之材。〔九〕安邑千樹棗；燕、秦千樹栗；蜀、漢、江陵千樹橘；淮北、常山已南，河濟之閒千樹萩；陳、夏千畝漆；齊、魯千畝桑麻；渭川千畝竹；及名國萬家之城，帶郭千畝畝鍾之田，〔一〇〕若千畝卮茜，〔一一〕千畦薑韭：〔一二〕此其人皆與千戶侯等。然是富給之資也，不窺市井，不行異邑，坐而待收，身有處士之義而取給焉。若至家貧親老，妻子軟弱，歲時無以祭祀進醵，〔一三〕飲食被服不足以自通，如此不慚恥，則無所比矣。是以無財作力，少有鬥智，〔一四〕既饒爭時，〔一五〕此其大經也。今治生不待危身取給，則賢人勉焉。是故本富為上，末富次之，姦富最下。無巖處奇士之行，而長貧賤，好語仁義，亦足羞也。
〔一〕索隱謂無爵邑之入，祿秩之奉，則曰「素封」。素，空也。正義言不仕之人自有園田收養之給，其利比於封君，故曰「素封」也。
〔二〕正義音律。
〔三〕索隱千戶之邑，戶率二百，故千戶二十萬。
〔四〕索隱息二千，故百萬之家亦二十萬。
〔五〕集解漢書音義曰：「五十匹。」索隱案：馬有四足，二百蹄有五十匹也。漢書則云「馬蹄噭千」，所記各異。
〔六〕集解漢書音義曰：「百六十七頭也。馬貴而牛賤，以此為率。」索隱牛足角千。案：馬貴而牛賤，以此為率，則牛有百六十六頭有奇也。
〔七〕集解韋昭曰；「二百五十頭。」索隱韋昭云：「二百五十頭。」
〔八〕集解徐廣曰：「魚以斤兩為計也。」索隱陂音詖。漢書作「皮」，音披。正義言陂澤養魚，一歲收得千石魚賣也。
〔九〕集解徐廣曰：「一作『楸』。」駰案：韋昭曰「楸木所以為轅，音秋」。索隱漢書作「千章之萩」，音秋。服虔云：「章，方也。」如淳云：「言任方章者千枚，謂章，大材也。」樂產云：「萩，梓木也，可以為轅。」
〔一〇〕集解徐廣曰：「六斛四斗也。」
〔一一〕集解徐廣曰：「卮音支，鮮支也。茜音倩，一名紅藍，其花染繒赤黃也。」索隱卮音支，鮮支也。茜音倩，一名紅藍花，染繒赤黃也。
〔一二〕集解徐廣曰：「千畦，二十五畝。」駰案：韋昭曰「畦猶隴」索隱韋昭云：「埒中畦猶隴也，謂五十畝也。」劉熙注孟子云：「今俗以二十五畝為小畦，五十畝為大畦。」王逸云：「畦猶區也。」
〔一三〕集解徐廣曰：「會聚食。」索隱音渠略反。
〔一四〕正義言少有錢財，則鬥智巧而求勝也。
〔一五〕正義既饒足錢財，乃逐時爭利也。
凡編戶之民，富相什則卑下之，伯則畏憚之，千則役，萬則僕，物之理也。夫用貧求富，農不如工，工不如商，刺繡文不如倚市門，此言末業，貧者之資也。通邑大都，酤一歲千釀，〔一〕醯醬千瓨，〔二〕漿千甔，〔三〕屠牛羊彘千皮，販穀糶千鍾，〔四〕薪稿千車，船長千丈，〔五〕木千章，〔六〕竹竿萬个，〔七〕其軺車百乘，〔八〕牛車千兩，〔九〕木器髹者千枚，〔一〇〕銅器千鈞，〔一一〕素木鐵器若卮茜千石，〔一二〕馬蹄躈千，〔一三〕牛千足，羊彘千雙，僮手指千，〔一四〕筋角丹沙千斤，其帛絮細布千鈞，文采千匹，榻布皮革千石，〔一五〕漆千斗，〔一六〕糱麴鹽豉千荅，〔一七〕鮐鮆〔一八〕千斤，鯫千石，鮑千鈞，〔一九〕棗栗千石者三之，〔二〇〕狐鼦〔二一〕裘千皮，羔羊裘千石，〔二二〕旃席千具，佗果菜千鍾，〔二三〕子貸金錢千貫，〔二四〕節駔會，〔二五〕貪賈三之，廉賈五之，〔二六〕此亦比千乘之家，其大率也。〔二七〕佗雜業不中什二，則非吾財也。〔二八〕
〔一〕正義釀千瓮。酤醯醋（云）〔也〕。酒酤。
〔二〕集解徐廣曰：「長頸罌。」索隱醯醢千缻。閑江反。
〔三〕集解徐廣曰：「大罌缶。」索隱醬千檐。下都甘反。漢書作「儋」。孟康曰「儋，石甖」。石甖受一石，故云儋石。一音都濫反。
〔四〕集解徐廣曰：「出穀也。糶音掉也。」
〔五〕索隱按：積數長千丈。
〔六〕集解漢書音義曰：「洪洞方稿。章，材也。舊將作大匠掌材曰章曹掾。」索隱案：將作大匠掌材曰章曹掾。洪，胡孔反；洞音動。又並如字也。
〔七〕集解徐廣曰：「古賀反。」索隱竹干萬个。釋名云：「竹曰箇，木曰枚。」方言曰：「个，枚也。」儀禮、禮記字為「个」。又功臣表「楊僅入竹三萬箇」。箇个古今字也。正義釋名云：「竹曰个，木曰枚。」
〔八〕集解徐廣曰：「馬車也。」正義軺音遙。說文云：「軺，小車也。」
〔九〕正義車一乘為一兩。風俗通云：「箱轅及輪，兩兩而偶之，稱兩也。」
〔一〇〕集解徐廣曰：「髹音休，漆也。」索隱髹者千。上音休。謂漆也。千謂千枚也。正義顏云「以漆物謂之髹」。又音許昭反。今關東俗器物一再漆者謂之「稍漆」，即髹聲之轉耳。今關西俗云黑髹盤，朱〔髹盤〕，兩義並通。
〔一一〕集解徐廣曰：「三十斤。」
〔一二〕集解徐廣曰：「百二十斤為石。」駰案：漢書音義曰「素木，素器也」。
〔一三〕集解徐廣曰：「躈音苦弔反，馬八髎也，音料。」索隱徐廣音苦弔反，馬八髎也，音料。埤倉云「尻骨謂八髎，一曰夜蹄」。小顏云「噭，口也。蹄與口共千，則為二百匹」。若顧胤則云「上文馬二百蹄，比千乘之家，不容亦二百。則躈謂九竅，通四蹄為十三而成一馬，所謂『生之徒十有三』是也。凡七十六匹馬」。案：亦多於千戶侯比，則不知其所。
〔一四〕集解漢書音義曰：「僮，奴婢也。古者無空手游日，皆有作務，作務須手指，故曰手指，以別馬牛蹄角也。」
〔一五〕集解徐廣曰：「榻音吐合反。」駰案：漢書音義曰「榻布，白疊也」。索隱荅布。注音吐合反，大顏音吐盍反。案：以為麤厚之布，與皮革同以石而秤，非白疊布也。吳錄云「有九真郡布，名曰白疊」。廣志云「疊，毛織也」。正義顏師古曰：「麤厚之布也。其價賤，故與皮革同重耳，非白疊也。荅者，厚之貌也。」案：白疊，木綿所織，非中國有也。
〔一六〕索隱漢書作「漆大斗」。案：謂大斗，大量也。言滿量千斗，即今之千桶也。
〔一七〕集解徐廣曰：「或作『台』，器名有瓵。孫叔然云瓵，瓦器，受斗六升合為瓵。音貽。」索隱鹽豉千蓋。下音貽。〔孫〕炎（
反）說（文）云「瓵，瓦器，受斗六合」，以解此「蓋」，非也。案：尚書大傳云「文皮千合」，則數兩謂之合也。三倉云「橢，盛鹽豉器，音他果反」，則蓋或橢之異名耳。
〔一八〕集解漢書音義曰：「音如楚人言薺，鮆魚與鮐魚也。」索隱說文云：「鮐，海魚。音胎。鮆魚，飲而不食，刀魚也。」爾雅謂之鮤魚也。鮆音才爾反，又音薺。正義鮐音臺，又音貽。說文云「鮐，海魚」也。鮆音齊禮反，刀魚也。
〔一九〕集解徐廣曰：「鯫音輒，膊魚也。」索隱鯫音輒，一音昨苟反。鯫，小魚也。鮑音抱，步飽反，今之鯫魚也。膊音鋪博反。案：破鮑不相離謂之膊，（兒）〔魚〕漬云鮑。聲類及韻集雖為此解，而「鯫生」之字見與此同。案：鯫者，小雜魚也。正義鯫音族苟反，謂雜小魚也。鮑，白也。然鮐鮆以斤論，鮑鯫以千鈞論，乃其九倍多，故知鮐是大好者，鯫鮑是雜者也。徐云鯫，膊魚也。膊，並各反。謂破開中頭尾不相離為鮑，謂之膊關者也，此亦大魚為之也。
〔二〇〕索隱案：三之者，三千石也。必三之者，取類上文故也。以棗栗賤，故三之為三千石也。正義謂三千石也。言棗栗三千石乃與上物相等。
〔二一〕索隱下音雕也。正義音彫。
〔二二〕索隱羔羊千石。謂秤皮重千石。
〔二三〕索隱果菜千種。千種者，言其多也。正義鍾，六斛四斗。果菜謂雜果菜，於山野采取之。
〔二四〕索隱案：子謂利息也。貸音土代反。
〔二五〕集解徐廣曰：「駔音祖朗反，馬儈也。」駰案：漢書音義曰「會亦是儈也。節，節物貴賤也。謂估儈其餘利比千乘之家」。索隱案：節者，節貴賤也。駔，舊音祖朗反，今音{龍馬}。駔者，度牛馬巿；云駔儈者，合市也，音古外反。淮南子云「段干木，晉國之大駔」，注云「干木，度市之魁也」。
〔二六〕集解漢書音義曰：「貪賈未當賣而賣，未可買而買，故得利少，而十得三。廉賈貴而賣，賤乃買，故十得五。」
〔二七〕正義率音律。
〔二八〕正義言雜惡業，而不在什分中得二分之利者，非世之美財也。
請略道當世千里之中，賢人所以富者，令後世得以觀擇焉。
蜀卓氏之先，〔一〕趙人也，用鐵冶富。秦破趙，遷卓氏。卓氏見虜略，獨夫妻推輦，行詣遷處。諸遷虜少有餘財，爭與吏，求近處，處葭萌。〔二〕唯卓氏曰：「此地狹薄。吾聞汶山之下，〔三〕沃野，下有蹲鴟，〔四〕至死不飢。民工於市，易賈。」乃求遠遷。致之臨邛，大喜，即鐵山鼓鑄，運籌策，〔五〕傾滇蜀之民，〔六〕富至僮千人。〔七〕田池射獵之樂，擬於人君。
〔一〕集解徐廣曰：「卓，一作『淖』。」索隱注「卓，一作『淖』」，並音斲，一音鬧。淖亦音泥淖，亦是姓，故齊有淖齒，漢有淖蓋，與卓氏同出，或以同音淖也。
〔二〕集解徐廣曰：「屬廣漢。」正義葭萌，今利州縣也。
〔三〕索隱汶山下。上音崏也。正義汶音珉。
〔四〕集解徐廣曰：「古『蹲』字作『踆』。」駰案：漢書音義曰「水鄉多鴟，其山下有沃野灌溉。一曰大芋」。正義蹲鴟，芋也。言邛州臨邛縣其地肥又沃，平野有大芋等也。華陽國志云汶山郡都安縣有大芋如蹲鴟也。
〔五〕索隱漢書云「運籌以賈滇」。
〔六〕正義滇，一作「沮」。漢書亦作「滇（池）〔蜀〕」。今益州郡有蜀州，亦因舊名及漢江為名。江在益州，南入導江，非漢中之漢江也。
〔七〕索隱漢書及相如列傳並云「八百人」也。
程鄭，山東遷虜也，亦冶鑄，賈椎髻之民，〔一〕富埒卓氏〔二〕，俱居臨邛。
〔一〕索隱魋結之人。上音椎髻，謂通賈南越也。
〔二〕索隱埒者，鄰畔，言鄰相次。
宛孔氏之先，梁人也，用鐵冶為業。秦伐魏，遷孔氏南陽。大鼓鑄，規陂池，連車騎，游諸侯，因通商賈之利，有游閑公子之賜與名。〔一〕然其贏得過當，愈於纖嗇，〔二〕家致富數千金，故南陽行賈盡法孔氏之雍容。
〔一〕集解韋昭曰：「優游閑暇也。」索隱謂通賜與於游閒公子，得其名。
〔二〕索隱謂孔氏以資給諸侯公子，既已得賜與之名，又蒙其所得之贏過於本資，故云「過當」，乃勝於細碎儉嗇之賈也。纖，細也。方言云「纖，小也。愈，勝也」。正義音色。嗇，吝也。言孔氏連車騎，游於諸侯，以資給之，兼通商賈之利，乃得游閑公子交名。然其通計贏利，過於所資給餉遺之當，猶有交游公子雍容，而勝於慳恡也。
魯人俗儉嗇，而曹邴氏〔一〕尤甚，以鐵冶〔二〕起，富至巨萬。然家自父兄子孫約，俛有拾，仰有取，貰貸行賈遍郡國。鄒、魯以其故多去文學而趨利者，以曹邴氏也。
〔一〕索隱邴音柄也。
〔二〕集解徐廣曰：「魯縣出鐵。」
齊俗賤奴虜，而刀閒〔一〕獨愛貴之。桀黠奴，人之所患也，唯刀閒收取，使之逐漁鹽商賈之利，或連車騎，交守相，然愈益任之。終得其力，起富數千萬。故曰「寧爵毋刀」，〔二〕言其能使豪奴自饒而盡其力。
〔一〕索隱上音雕，姓也。閒，如字。正義刀，丁遙反，姓名。
〔二〕集解漢書音義曰：「奴自相謂曰：『寧欲免去作民有爵邪？將止為刀氏作奴乎？』毋，發聲語助。」索隱案奴自相謂曰：「寧免去求官爵邪？」曰：「無刀。」無刀，相止之辭也，言不去，止為刀氏作奴也。
周人既纖，〔一〕而師史〔二〕尤甚，轉轂以百數，賈郡國，無所不至。洛陽街居在齊秦楚趙之中，〔三〕貧人學事富家，相矜以久賈，〔四〕數過邑不入門，設任此等，故師史能致七千萬。
〔一〕集解漢書音義曰：「儉，嗇也。」
〔二〕索隱師，姓；史，名。正義師史，人姓名。
〔三〕正義洛陽在齊秦楚趙之中，其街巷貧人，學於富家，相矜以久賈諸國，皆數歷里邑不入其門，故前云「洛陽東賈齊、魯，南賈梁、楚」是也。
〔四〕集解漢書音義曰：「謂街巷居民無田地，皆相矜久賈在此諸國也。」
宣曲〔一〕任氏之先，為督道倉吏。〔二〕秦之敗也，豪傑皆爭取金玉，而任氏獨窖倉粟。〔三〕楚漢相距滎陽也，民不得耕種，米石至萬，而豪傑金玉盡歸任氏，任氏以此起富。富人爭奢侈，而任氏折節為儉，力田畜。田畜人爭取賤賈，〔四〕任氏獨取貴善。〔五〕富者數世。然任公家約，非田畜所出弗衣食，公事不畢則身不得飲酒食肉。以此為閭里率，故富而主上重之。
〔一〕集解徐廣曰：「高祖功臣有宣曲侯。」索隱韋昭云：「地名。高祖功有宣曲侯。」上林賦云「西馳宣曲」，當在京輔，今闕其地。正義案：其地合在關內。張揖云「宣曲，宮名，在昆池西也」。
〔二〕集解漢書音義曰：「若今吏督租穀使上道輸在所也。」韋昭曰：「督道，秦時邊縣名。」
〔三〕集解徐廣曰：「窖音校，穿地以藏也。」
〔四〕索隱晉灼云：「爭取賤賈金玉也。」正義音價也。
〔五〕索隱謂買物必取貴而善者，不爭賤價也。
塞之斥也，〔一〕唯橋姚〔二〕已致馬千匹，〔三〕牛倍之，羊萬頭，粟以萬鍾計。吳楚七國兵起時，長安中列侯封君行從軍旅，齎貸子錢，〔四〕子錢家以為侯邑國在關東，關東成敗未決，莫肯與。唯無鹽氏出捐千金貸，〔五〕其息什之。〔六〕三月，吳楚平，一歲之中，則無鹽氏之息什倍，用此富埒關中。
〔一〕集解漢書音義曰：「邊塞主斥侯卒也。唯此人能致富若此。」索隱孟康云：「邊塞主斥候之卒也。」又案：斥，開也，相如傳云「邊塞益斥」是也。正義孟康云：「邊塞主斥候卒也。唯此人能致富若此。」顏云：「塞斥者，言國斥開邊塞，更令寬廣，故橋姚得恣其畜牧也。」
〔二〕索隱橋姓，姚名。正義姓橋，名姚也。
〔三〕索隱言橋姚因斥塞而致此資。風俗通云：「馬稱匹者，俗說云相馬及君子與人相匹，故云匹。或說馬夜行目照前四丈，故云一匹。或說度馬縱橫適得一匹。」又韓詩外傳云：「孔子與顏回登山，望見一匹練，前有藍，視之果馬，馬光景一匹長也。」
〔四〕索隱齎音子稽反。貨，假也，音吐得反。與人物云齎。周禮注「齎所給與」也。
〔五〕索隱吐代反。
〔六〕索隱謂出一得十倍。
關中富商大賈，大抵盡諸田，田嗇、田蘭。韋家栗氏，安陵、杜杜氏，〔一〕亦巨萬。
〔一〕集解徐廣曰：「安陵及杜，二縣名，各有杜姓也。宣帝以杜為杜陵。」
此其章章尤異者也。〔一〕皆非有爵邑奉祿弄法犯姦而富，盡椎埋去就，與時俯仰，獲其贏利，以末致財，用本守之，以武一切，用文持之，變化有概，故足術也。若至力農畜，工虞商賈，為權利以成富，大者傾郡，中者傾縣，下者傾鄉里者，不可勝數。
〔一〕集解徐廣曰：「異，一作『淑』，又作『較』。」
夫纖嗇筋力，治生之正道也，而富者必用奇勝。田農，掘業〔一〕，而秦揚以蓋一州。〔二〕掘冢，姦事也，而田叔以起。博戲，惡業也，而桓發〔三〕用（之）富。行賈，丈夫賤行也，而雍樂成以饒。販脂，〔四〕辱處也，而雍伯千金。〔五〕賣漿，小業也，而張氏千萬。洒削，〔六〕薄技也，而郅氏鼎食。胃脯，〔七〕簡微耳，濁氏連騎。馬醫，淺方，張里擊鍾。此皆誠壹之所致。
〔一〕集解徐廣曰：「古『拙』字亦作『掘』也。」
〔二〕索隱漢書作「甲一州」。服虔云：「富為州之中第一。」
〔三〕索隱漢書作「稽發」。正義桓發，人姓名。
〔四〕正義說文云「戴角者脂，無角者膏」也。
〔五〕集解徐廣曰：「雍，一作『翁』。」索隱雍，於恭反。漢書作「翁伯」也。
〔六〕集解徐廣曰：「洒，或作『細』。」駰案：漢書音義曰「治刀劍名」。索隱上音先禮反，削刀者名。洒削，謂摩刀以水洒之。又方言云「劍削，關東謂之削，音肖」。削，一依字讀也。
〔七〕索隱晉灼云：「太官常以十月作沸湯燖羊胃，以末椒薑粉之訖，暴使燥，則謂之脯，故易售而致富。」正義案：胃脯謂和五味而脯美，故易售。
由是觀之，富無經業，則貨無常主，能者輻湊，不肖者瓦解。千金之家比一都之君，巨萬者乃與王者同樂。豈所謂「素封」者邪？非也？
【索隱述贊】：貨殖之利，工商是營。廢居善積，倚巿邪贏。白圭富國，計然彊兵。倮參朝請，女築懷清。素封千戶，卓鄭齊名。
卷一百三十　　太史公自序第七十
昔在顓頊，命南正重以司天，北正黎以司地。〔一〕唐虞之際，紹重黎之後，使復典之，至于夏商，故重黎氏世序天地。其在周，程伯休甫其後也。〔二〕當周宣王時，失其守而為司馬氏。〔三〕司馬氏世典周史。〔四〕惠襄之閒，司馬氏去周適晉。〔五〕晉中軍隨會奔秦，〔六〕而司馬氏入少梁。〔七〕
〔一〕索隱南正重以司天，火正黎以司地。案：張晏云「南方，陽也。火，水配也。水為陰，故命南正重司天，火正黎兼地職」。臣瓚以為重黎氏是司天地之官，司地者宜曰北正，古文作「北」字，非也。揚雄、譙周並以為然。案：國語「黎為火正，以淳曜敦大，光照四海」，又幽通賦云「黎淳曜於高辛」，則「火正」為是也。
〔二〕集解應劭曰：「封為程國伯，休甫，字也。」索隱案：重司天而黎司地，是代序天地也。據左氏，重是少昊之子，黎乃顓頊之胤，二氏二正，所出各別，而史遷意欲合二氏為一，故總云「在周，程伯休甫其後」，非也。然（後）案〔後〕彪之序及干寶皆云司馬氏，黎之後是也。今總稱伯休甫是重黎之後者，凡言地即舉天，稱黎則兼重，自是相對之文，其實二官亦通職。然休甫則黎之後也，亦是太史公欲以史為己任，言先代天官，所以兼稱重耳。正義括地志云：「安陵故城在雍州咸陽東二十一里，周之程邑也。」
〔三〕正義司馬彪序云：「南正黎，後世為司馬氏。」
〔四〕索隱案：司馬，夏官卿，不掌國史，自是先代兼為史。衛宏云「司馬氏，周史佚之後」，不知何據。
〔五〕集解張晏曰：「周惠王、襄王有子穨、叔帶之難，故司馬氏奔晉。」
〔六〕索隱案左氏，隨會自晉奔秦，後乃奔魏，自魏還晉，故漢書云會奔秦魏也。
〔七〕索隱古梁國也，秦滅之，改曰少梁，後名夏陽。正義案春秋，隨會奔秦，其後自秦入魏而還晉也。隨會為晉中軍將。少梁，古梁國也，嬴姓，在同州韓城縣南二十二里，是時屬晉。
自司馬氏去周適晉，分散，或在衛，或在趙，或在秦。其在衛者，相中山。〔一〕在趙者，〔二〕以傳劍論顯，〔三〕蒯聵〔四〕其後也。在秦者名錯，與張儀爭論，於是惠王使錯將伐蜀，遂拔，因而守之。〔五〕錯孫靳，〔六〕事武安君白起。而少梁更名曰夏陽。靳與武安君阬趙長平軍，〔七〕還而與之俱賜死杜郵，〔八〕葬於華池。〔九〕靳孫昌，昌為秦主鐵官，當始皇之時。蒯聵玄孫卬〔一〇〕為武信君將〔一一〕而徇朝歌。諸侯之相王，王卬於殷。〔一二〕漢之伐楚，卬歸漢，以其地為河內郡。昌生無澤，〔一三〕無澤為漢巿長。無澤生喜，喜為五大夫，卒，皆葬高門。〔一四〕喜生談，談為太史公。〔一五〕
〔一〕集解徐廣曰：「名喜也。」
〔二〕索隱案：何法盛晉書及司馬氏系本名凱。正義何法盛晉書及晉譙王司馬無忌司馬氏系本皆云名凱。
〔三〕集解服虔曰：「世善傳劍也。」蘇林曰：「傳手搏論而釋之。」晉灼曰：「史記吳起贊曰『非信仁廉勇，不能傳劍論兵書』也。」索隱服虔云：「代善劍也。」按：解所以稱傳也。蘇林云傳作「搏」，言手搏論而釋之，所以知名也。
〔四〕正義五怪反。如淳云：「刺客傳之蒯聵也。」
〔五〕集解蘇林曰：「守，郡守也。」
〔六〕集解徐廣曰：「一作『蘄』。」索隱上音七各反，下音紀釁反。漢書作「蘄」。
〔七〕集解文穎曰：「趙孝成時。」
〔八〕索隱下音尤。李奇曰「地名，在咸陽西」。按三秦記，其地後改為李里者也。
〔九〕集解晉灼曰：「地名，在鄠縣。」索隱晉灼云在鄠縣，非也。案司馬遷碑在夏陽西北四里。正義括地志云：「華池在同州韓城縣西南七十里，在夏陽故城西北四里。」
〔一〇〕索隱案：晉譙國司馬無忌作司馬氏系本，云蒯聵生昭豫，昭豫生憲，憲生卬。
〔一一〕集解徐廣曰：「張耳傳云武臣自號武信君。」索隱案漢書，武臣號武信君。
〔一二〕索隱漢書云項羽封卬為殷王。
〔一三〕索隱漢書作「毋擇」，並音亦也。
〔一四〕集解蘇林曰：「長安北門也。」瓚曰：「長安城無高門。」索隱案：蘇說非也。案遷碑，在夏陽西北，去華池三里。正義括地志云：「高門原俗名馬門原，在同州韓城縣西南十八里。漢司馬遷墓在韓城縣南二十二里。夏陽縣故城東南有司馬遷冢，在高門原上也。」
〔一五〕集解如淳曰：「漢儀注太史公，武帝置，位在丞相上。天下計書先上太史公，副上丞相，序事如古春秋。遷死後，宣帝以其官為令，行太史公文書而已。」瓚曰：「百官表無太史公。茂陵中書司馬談以太史丞為太史令。」索隱案茂陵書，談以太史丞為太史令，則「公」者，遷所著書尊其父云「公」也。然稱「太史公」皆遷稱述其父所作，其實亦遷之詞，而如淳引衛宏儀注稱「位在丞相上」，謬矣。案百官表又無其官。且修史之官，國家別有著撰，則令郡縣所上圖書皆先上之，而後人不曉，誤以為在丞相上耳。正義虞喜志林云：「古者主天官者皆上公，自周至漢，其職轉卑，然朝會坐位猶居公上。尊天之道，其官屬仍以舊名尊而稱也。」案：下文「太史公既掌天官，不治民，有子曰遷」，又云「卒三歲而遷為太史公」，又云「太史公遭李陵之禍」，又云「汝復為太史，則續吾祖矣」，觀此文，虞喜說為長。乃書談及遷為「太史公」者，皆遷自書之。漢舊儀云「太史公秩二千石，卒史皆秩二百石」。然瓚及韋昭、桓譚之說皆非也。以桓譚之說釋在武本紀也。
太史公學天官於唐都，〔一〕受易於楊何，〔二〕習道論於黃子。〔三〕太史公仕於建元元封之閒，愍學者之不達其意而師悖，〔四〕乃論六家之要指曰：
〔一〕正義天官書云「星則唐都」也。
〔二〕集解徐廣曰：「菑川人。」
〔三〕集解徐廣曰：「儒林傳曰黃生，好黃老之術。」
〔四〕正義布內反。顏云：「悖，惑也。各習師書，惑於所見也。」
易大傳：〔一〕「天下一致而百慮，同歸而殊塗。」夫陰陽、儒、墨、名、法、道德，此務為治者也，直所從言之異路，有省不省耳。〔二〕嘗竊觀陰陽之術，大祥〔三〕而眾忌諱，使人拘而多所畏；〔四〕然其序四時之大順，不可失也。儒者博而寡要，勞而少功，是以其事難盡從；然其序君臣父子之禮，列夫婦長幼之別，不可易也。墨者〔五〕儉而難遵，是以其事不可遍循；〔六〕然其彊本節用，不可廢也。法家嚴而少恩；然其正君臣上下之分，不可改矣。名家使人儉而善失真；〔七〕然其正名實，不可不察也。道家使人精神專一，動合無形，贍足萬物。〔八〕其為術也，因陰陽之大順，采儒墨之善，撮名法之要，與時遷移，應物變化，立俗施事，無所不宜，指約而易操，事少而功多。儒者則不然。以為人主天下之儀表也，主倡而臣和，主先而臣隨。如此則主勞而臣逸。至於大道之要，去健羨，〔九〕絀聰明，〔一〇〕釋此而任術。夫神大用則竭，形大勞則敝。形神騷動，欲與天地長久，非所聞也。
〔一〕集解張晏曰：「謂易繫辭。」正義張晏云「謂易繫辭」。案：下二句是繫辭文也。
〔二〕索隱案：六家同歸於正，然所從之道殊塗，學或有傳習省察，或有不省者耳。
〔三〕集解徐廣曰：「一作『詳』。」駰案：李奇曰「月令星官，是其枝葉也」。索隱案：漢書作「大詳」，言我觀陰陽之術大詳。而今此作「祥」，於義為疏也。正義顧野王云：「祥，善也，吉凶之先見也。」
〔四〕正義言拘束於日時，令人有所忌畏也。
〔五〕正義韋云：「墨翟之術也，尚儉，後有隨巢子傳其術也。」
〔六〕索隱遍音遍。遍循，言難盡用也。
〔七〕索隱案：名家流出於禮官。古者名位不同，禮亦異數，孔子「必也正名乎」。案：名家知禮亦異數，是儉也；受命不受辭，或失其真也。
〔八〕索隱贍音巿豔反。漢書作「澹」，古今字異也。
〔九〕集解如淳曰：「『知雄守雌』，是去健也。『不見可欲，使心不亂』，是去羨也。」
〔一〇〕索隱如淳曰：「『不尚賢』，『絕聖棄智』也。」
夫陰陽四時、八位、十二度、二十四節〔一〕各有教令，順之者昌，逆之者不死則亡，未必然也，故曰「使人拘而多畏」。夫春生夏長，秋收冬藏，此天道之大經也，弗順則無以為天下綱紀，故曰「四時之大順，不可失也」。
〔一〕集解張晏曰：「八位，八卦位也。十二度，十二次也。二十四節，就中氣也。各有禁忌，謂日月也。」
夫儒者以六蓺為法。六蓺經傳以千萬數，累世不能通其學，當年不能究其禮，故曰「博而寡要，勞而少功」。若夫列君臣父子之禮，序夫婦長幼之別，雖百家弗能易也。
墨者亦尚堯舜道，言其德行曰：「堂高三尺，〔一〕土階三等，茅茨不翦，〔二〕采椽不刮。〔三〕食土簋，〔四〕啜土刑〔五〕，糲粱之食，〔六〕藜霍之羹。〔七〕夏日葛衣，冬日鹿裘。」其送死，桐棺三寸，〔八〕舉音不盡其哀。教喪禮，必以此為萬民之率。使天下法若此，則尊卑無別也。夫世異時移，事業不必同，故曰「儉而難遵」。要曰彊本節用，則人給家足之道也。此墨子之所長，雖百長弗能廢也。
〔一〕索隱案：自此已下韓子之文，故稱「曰」。
〔二〕正義屋蓋曰茨，以茅覆屋。
〔三〕索隱韋昭云：「采椽，櫟榱也。」正義採取為椽，不刮削也。
〔四〕集解徐廣曰：「一作『塯』。」駰案：服虔曰「土簋，用土作此器」。
〔五〕正義顏云：「簋，所以盛飯也。刑，所以盛羹也。土謂燒土為之，即瓦器也。」
〔六〕集解張晏曰：「一斛粟，七斗米，為糲。」瓚曰：「五斗粟，三斗米，為糲。音剌。」韋昭曰：「糲，礲也。」索隱服虔云：「糲，麤米也。」三倉云：「粱，好粟。」正義糲，麤米也，脫粟也。粱，粟也。謂食脫粟之麤飯也。
〔七〕正義藜，似藿而表赤。藿，豆葉也。
〔八〕正義以桐木為棺，厚三寸也。
法家不別親疏，不殊貴賤，一斷於法，則親親尊尊之恩絕矣。〔一〕可以行一時之計，而不可長用也，故曰「嚴而少恩」。若尊主卑臣，明分職不得相踰越，雖百家弗能改也。
〔一〕索隱案：禮，親親父為首，尊尊君為首也。
名家苛察繳繞，〔一〕使人不得反其意，專決於名而失人情，故曰「使人儉而善失真」。若夫控名責實，參伍不失，〔二〕此不可不察也。
〔一〕集解服虔曰：「繳音近叫呼，謂煩也。」如淳曰：「繳繞猶纏繞，不通大體也。」
〔二〕集解晉灼曰：「引名責實，參錯交互，明知事情。」
道家無為，又曰無不為，〔一〕其實易行，〔二〕其辭難知。〔三〕其術以虛無為本，以因循為用。〔四〕無成埶，無常形，故能究萬物之情。不為物先，不為物後，〔五〕故能為萬物主。有法無法，因時為業；〔六〕有度無度，因物與合。〔七〕故曰「聖人不朽，時變是守。〔八〕虛者道之常也，因者君之綱」也。〔九〕群臣並至，使各自明也。其實中其聲者謂之端，實不中其聲者謂之窾。〔一〇〕窾言不聽，姦乃不生，賢不肖自分，白黑乃形。在所欲用耳，何事不成。乃合大道，混混冥冥。〔一一〕光燿天下，復反無名。凡人所生者神也，所託者形也。神大用則竭，形大勞則敝，形神離則死。死者不可復生，離者不可復反，故聖人重之。由是觀之，神者生之本也，形者生之具也。〔一二〕不先定其神〔形〕，而曰「我有以治天下」，何由哉？
〔一〕正義無為者，守清淨也。無不為者，生育萬物也。
〔二〕正義各守其分，故易行也。
〔三〕正義幽深微妙，故難知也。
〔四〕正義任自然也。
〔五〕集解韋昭曰：「因物為制。」
〔六〕正義因時之物，成法為業。
〔七〕正義因其萬物之形成度與合也。
〔八〕索隱「故曰聖人不朽」至「因者君之綱」，此出鬼谷子，遷引之以成其章，故稱「故曰」也。正義言聖人教跡不朽滅者，順時變化。
〔九〕正義言因百姓之心以教，唯執其綱而已。
〔一〇〕集解徐廣曰：「音款，空也。」駰案：李奇曰「聲別名也」。索隱窾音款。漢書作「款」。款，空也。故申子云「款言無成」是也。聲者，名也。以言實不稱名，則謂之空，空有聲也。
〔一一〕正義上胡本反。混混者，元氣（神者）之貌也。
〔一二〕集解韋昭曰：「聲氣者，神也。枝體者，形也。」
太史公既掌天官，不治民。有子曰遷。
遷生龍門，〔一〕耕牧河山之陽。〔二〕年十歲則誦古文。〔三〕二十而南游江、淮，上會稽，探禹穴，〔四〕闚九疑，〔五〕浮於沅、湘；〔六〕北涉汶、泗，〔七〕講業齊、魯之都，觀孔子之遺風，鄉射鄒、嶧；厄困鄱、薛、〔八〕彭城，過梁、楚以歸。於是遷仕為郎中，奉使西征巴、蜀以南，南略邛、笮、昆明，還報命。〔九〕
〔一〕集解徐廣曰：「在馮翊夏陽縣。」駰案：蘇林曰「禹所鑿龍門也」。正義括地志云：「龍門在同州韓城縣北五十里。其山更黃河，夏禹所鑿者也。龍門山在夏陽縣，遷即漢夏陽縣人也，至唐改曰韓城縣。」
〔二〕正義河之北，山之南也。案：在龍門山南也。
〔三〕索隱案：遷及事伏生，是學誦古文尚書。劉氏以為左傳、國語、系本等書，是亦名古文也。
〔四〕集解張晏曰：「禹巡狩至會稽而崩，因葬焉。上有孔穴，民閒云禹入此穴。」索隱越絕書云：「禹上茅山大會計，更名曰會稽。」張勃吳錄云：「本名苗山，一名覆釜，禹會諸侯計功，改曰會稽。上有孔，號曰禹穴也。」正義括地志云：「石箐山一名玉笥山，又名宛委山，即會稽山一峰也，在會稽縣東南十八里。吳越春秋云『禹案黃帝中經九山，東南天柱，號曰宛委，赤帝左闕之填，承以文玉，覆以盤石，其書金簡青玉為字，編以白銀，皆瑑其文。禹乃東巡，登衡山，血白馬以祭。禹乃登山，仰天而笑，忽然而臥，夢見繡衣男子自稱玄夷倉水使者，卻倚覆釜之山，東顧謂禹曰：「欲得我山神書者，齊於黃帝之岳，岩（岩）〔嶽〕之下，三月季庚，登山發石。」禹乃登宛委之山，發石，乃得金簡玉字，以水泉之脈。山中又有一穴，深不見底，謂之禹穴』。史遷云『上會稽，探禹穴』，即此穴也。」
〔五〕索隱山海經云：「南方蒼梧之丘，蒼梧之泉，在營道南，其山九峰皆相似，故曰九疑。」張晏云：「九疑舜葬，故窺之。」尋上探禹穴，蓋以先聖所葬處有古冊文，故探窺之，亦搜採遠矣。正義九疑山在道州。
〔六〕正義沅水出朗州。湘水出道州北，東北入海。
〔七〕正義兩水出兗州東北而南歷魯。
〔八〕集解徐廣曰：「嶧音亦，縣名，有山也。鄱音皮。鄒、鄱、薛三縣屬魯。」索隱鄱本音蕃，今音皮。案：田襃魯記云「靈帝末，有汝南陳子游為魯相。子游，太尉陳蕃子也，國人諱而改焉」。若如其說，則「蕃」改「鄱」，鄱皮聲相近，後漸訛耳。然地理志魯國蕃縣，應劭曰邾國也，音皮。正義鄒，縣名。嶧，山名。嶧山在鄒縣北二十二里，地近曲阜，於此行鄉射之禮。括地志云：「徐州滕縣，漢蕃縣，音翻。漢末陳蕃子逸為魯相，改音皮。田襃魯記曰『靈帝末，汝南陳子斿為魯相，陳蕃子也，國人為諱而改焉』。」
〔九〕集解徐廣曰：「元鼎六年，平西南夷，以為五郡。其明年，元封元年是也。」
是歲天子始建漢家之封，而太史公留滯周南，〔一〕不得與從事，〔二〕故發憤且卒。而子遷適使反，見父於河洛之閒。太史公執遷手而泣曰：「余先周室之太史也。自上世嘗顯功名於虞夏，典天官事。後世中衰，絕於予乎？汝復為太史，則續吾祖矣。今天子接千歲之統，封泰山，而余不得從行，是命也夫，命也夫！余死，汝必為太史；為太史，無忘吾所欲論著矣。且夫孝始於事親，中於事君，終於立身。揚名於後世，以顯父母，此孝之大者。夫天下稱誦周公，言其能論歌文武之德，宣周邵之風，達太王王季之思慮，爰及公劉，以尊后稷也。幽厲之後，王道缺，禮樂衰，孔子脩舊起廢，論詩書，作春秋，則學者至今則之。自獲麟以來四百有餘歲，〔三〕而諸侯相兼，史記放絕。今漢興，海內一統，明主賢君忠臣死義之士，余為太史而弗論載，廢天下之史文，余甚懼焉，汝其念哉！」遷俯首流涕曰：「小子不敏，請悉論先人所次舊聞，弗敢闕。」
〔一〕集解徐廣曰：「摯虞曰古之周南，今之洛陽。」索隱張晏云：「自陝已東，皆周南之地也。」
〔二〕正義與音預。
〔三〕集解駰案：年表魯哀公十四年獲麟，至漢元封元年三百七十一年。
卒三歲而遷為太史令，〔一〕紬史記〔二〕石室金匱之書。〔三〕五年而當太初元年，〔四〕十一月甲子朔旦冬至，天曆始改，建於明堂，諸神受紀。〔五〕
〔一〕索隱博物志：「太史令茂陵顯武里大夫司馬遷，年二十八，三年六月乙卯除，六百石。」
〔二〕集解徐廣曰：「紬音抽。」索隱如淳云：「抽徹舊書故事而次述之。」徐廣音抽。小顏云：「紬謂綴集之也。」
〔三〕索隱案：石室、金匱皆國家藏書之處。
〔四〕集解李奇曰：「遷為太史後五年，適當於武帝太初元年，此時述史記。」正義案：遷年四十二歲。
〔五〕集解徐廣曰：「封禪序曰『封禪則萬靈罔不禋祀』。」駰案：韋昭曰「告於百神，與天下更始，著紀於是」。索隱虞喜志林云：「改曆於明堂，班之於諸侯。諸侯群神之主，故曰『諸神受紀』。」孟康云：「句芒、祝融之屬皆受瑞紀。」
太史公曰：「先人有言：〔一〕『自周公卒五百歲而有孔子。孔子卒後至於今五百歲，〔二〕有能紹明世，正易傳，繼春秋，本詩書禮樂之際？』意在斯乎！意在斯乎！小子何敢讓焉。」〔三〕
〔一〕索隱先人謂先代賢人也。正義太史公，司馬遷也。先人，司馬談也。
〔二〕索隱按：孟子稱堯舜至湯五百餘歲，湯至文王五百餘歲，文王至孔子五百餘歲。按：太史公略取於孟子，而楊雄、孫盛深所不然，所謂多見不知量也。以為淳氣育才，豈有常數，五百之期，何異瞬息。是以上皇相次，或有萬齡為閒，而唐堯、舜、禹比肩並列。降及周室，聖賢盈朝；孔子之沒，千載莫嗣，安在於千年五百乎？具述作者，蓋記注之志耳，豈聖人之倫哉。
〔三〕索隱讓，漢書作「攘」。晉灼云：「此古『讓』字，言己當述先人之業，何敢自嫌值五百歲而讓也。」
上大夫壺遂〔一〕曰：「昔孔子何為而作春秋哉？」太史公曰：「余聞董生曰：〔二〕『周道衰廢，孔子為魯司寇，諸侯害之，大夫壅之。孔子知言之不用，道之不行也，是非二百四十二年〔三〕之中，以為天下儀表，貶天子，退諸侯，討大夫，以達王事而已矣。』子曰：『我欲載之空言，〔四〕不如見之於行事之深切著明也。』〔五〕夫春秋，上明三王之道，下辨人事之紀，別嫌疑，明是非，定猶豫，善善惡惡，〔六〕賢賢賤不肖，存亡國，繼絕世，補敝起廢，王道之大者也。易著天地陰陽四時五行，故長於變；禮經紀人倫，故長於行；書記先王之事，故長於政；詩記山川谿谷禽獸草木牝牡雌雄，故長於風；樂樂所以立，故長於和；春秋辯是非，故長於治人。是故禮以節人，樂以發和，書以道事，詩以達意，易以道化，春秋以道義。撥亂世反之正，莫近於春秋。春秋文成數萬，其指數千。〔七〕萬物之散聚皆在春秋。春秋之中，弒君三十六，亡國五十二，諸侯奔走不得保其社稷者不可勝數。察其所以，皆失其本已。〔八〕故易曰『失之豪釐，差以千里』。〔九〕故曰『臣弒君，子弒父，非一旦一夕之故也，其漸久矣』。故有國者不可以不知春秋，前有讒而弗見，後有賊而不知。為人臣者不可以不知春秋，守經事而不知其宜，遭變事而不知其權。為人君父而不通於春秋之義者，必蒙首惡之名。為人臣子而不通於春秋之義者，必陷篡弒之誅，死罪之名。其實皆以為善，為之不知其義，〔一〇〕被之空言而不敢辭。〔一一〕夫不通禮義之旨，至於君不君，臣不臣，父不父，子不子。夫君不君則犯，〔一二〕臣不臣則誅，父不父則無道，子不子則不孝。此四行者，天下之大過也。以天下之大過予之，則受而弗敢辭。故春秋者，禮義之大宗也。夫禮禁未然之前，法施已然之後；法之所為用者易見，而禮之所為禁者難知。」
〔一〕索隱案：遂為詹事，秩二千石，故為上大夫也。
〔二〕集解服虔曰：「仲舒也。」
〔三〕索隱案：是非謂褒貶諸侯之得失也。
〔四〕索隱案：孔子之言見春秋緯，太史公引之以成說也。空言謂褒貶是非也。空立此文，而亂臣賊子懼也。
〔五〕索隱案：孔子言我徒欲立空言，設褒貶，則不如附見於當時所因之事。人臣有僭侈篡逆，因就此筆削以褒貶，深切著明而書之，以為將來之誡者也。
〔六〕索隱公羊傳曰「善善及其子孫，惡惡止其身」也。
〔七〕集解張晏曰：「春秋萬八千字，當言『減』，而云『成數』，字誤也。」駰謂太史公此辭是述董生之言。董仲舒自治公羊春秋，公羊經傳凡有四萬四千餘字，故云「文成數萬」也。不得如張議，但論經萬八千字，便謂之誤。索隱案：張晏曰「春秋萬八千字，此云『
文成數萬』，字誤也」。裴駰以遷述仲舒所論公羊經傳，凡四萬四千，故云「數萬」，又非也。小顏云「史遷豈以公羊傳為春秋乎」？又春秋經一萬八千，亦足稱數萬，非字之誤也。
〔八〕索隱案：弒君亡國及奔走者，皆是失仁義之道本耳。已者，語終之辭也。
〔九〕集解徐廣曰：「一云『差以毫釐』，一云『繆以千里』。」駰案：今易無此語，易緯有之。
〔一〇〕正義其心實善，為之不知義理，則陷於罪咎。
〔一一〕集解張晏曰：「趙盾不知討賊，而不敢辭其罪也。」
〔一二〕正義顏云：「為臣下所干犯也。一云違犯禮義。」
壺遂曰：「孔子之時，上無明君，下不得任用，故作春秋，垂空文以斷禮義，當一王之法。今夫子上遇明天子，下得守職，萬事既具，咸各序其宜，夫子所論，欲以何明？」
太史公曰：「唯唯，否否，〔一〕不然。余聞之先人曰：『伏羲至純厚，作易八卦。堯舜之盛，尚書載之，禮樂作焉。湯武之隆，詩人歌之。春秋采善貶惡，推三代之德，褒周室，非獨刺譏而已也。』漢興以來，至明天子，獲符瑞，封禪，改正朔，易服色，受命於穆清，〔二〕澤流罔極，海外殊俗，重譯款塞，〔三〕請來獻見者，不可勝道。臣下百官力誦聖德，猶不能宣盡其意。且士賢能而不用，有國者之恥；主上明聖而德不布聞，有司之過也。且余嘗掌其官，廢明聖盛德不載，滅功臣世家賢大夫之業不述，墮先人所言，罪莫大焉。余所謂述故事，整齊其世傳，非所謂作也，而君比之於春秋，謬矣。」
〔一〕集解晉灼曰：「唯唯，謙應也。否否，不通者也。」
〔二〕集解如淳曰：「受天命清和之氣。」正義於音烏。顏云：「於，歎辭也。穆，美也。言天子有美德而教化清也。」
〔三〕集解應劭曰：「款，叩也。皆叩塞門來服從也。」如淳曰：「款，寬也。請除守塞者，自保不為寇害。」正義重譯，更譯其言也。
於是論次其文。七年〔一〕而太史公遭李陵之禍，〔二〕幽於縲紲。乃喟然而歎曰：「是余之罪也夫！是余之罪也夫！身毀不用矣。」退而深惟曰：「夫詩書隱約者，〔三〕欲遂其志之思也。昔西伯拘羑里，〔四〕演周易；孔子厄陳蔡，作春秋；屈原放逐，著離騷；左丘失明，厥有國語；孫子臏腳，而論兵法；不韋遷蜀，世傳呂覽〔五〕；韓非囚秦，說難、孤憤；詩三百篇，大抵賢聖發憤之所為作也。此人皆意有所鬱結，不得通其道也，故述往事，思來者。」於是卒述陶唐以來，至于麟止，〔六〕自黃帝始。
〔一〕集解徐廣曰：「天漢三年。」正義案：從太初元年至天漢三年，乃七年也。
〔二〕正義太史公舉李陵，李陵降也。
〔三〕索隱案：謂其意隱微而言約也。正義詩、書隱微而約省者，遷深惟欲依其隱約而成其志意也。
〔四〕集解徐廣曰：「在湯陰。」
〔五〕正義即呂氏春秋也。
〔六〕集解張晏曰：「武帝獲麟，遷以為述事之端。上紀黃帝，下至麟止，猶春秋止於獲麟也。」索隱服虔云：「武帝至雍獲白麟，而鑄金作麟足形，故云『麟止』。遷作史記止於此，猶春秋終於獲麟然也。」史記以黃帝為首，而云「述陶唐者」，案五帝本紀贊云「五帝尚矣，然尚書載堯以來。百家言黃帝，其文不雅馴」，故述黃帝為本紀之首，而以尚書雅正，故稱「起於陶唐」。
維昔黃帝，法天則地，四聖遵序，〔一〕各成法度；唐堯遜位，虞舜不台；〔二〕厥美帝功，萬世載之。作五帝本紀〔三〕第一。
〔一〕集解徐廣曰：「顓頊，帝嚳，堯，舜。」
〔二〕索隱台音怡。悅也。或音胎，非也。
〔三〕索隱應劭云：「有本則紀，有家則代，有年則表，有名則傳。」
維禹之功，九州攸同，光唐虞際，德流苗裔；夏桀淫驕，乃放鳴條。作夏本紀第二。
維契〔一〕作商，爰及成湯；太甲居桐，德盛阿衡；武丁得說，乃稱高宗；帝辛湛湎，諸侯不享。作殷本紀第三。
〔一〕正義音薛也。
維棄作稷，德盛西伯；武王牧野，實撫天下；幽厲昏亂，既喪酆鎬；陵遲至赧；洛邑不祀。作周本紀第四。
維秦之先，伯翳佐禹；穆公思義，悼豪之旅；〔一〕以人為殉，詩歌黃鳥；昭襄業帝。作秦本紀第五。
〔一〕索隱案：豪即「崤」之異音。旅，師旅也。正義穆公封崤山軍旅之尸。
始皇既立，并兼六國，銷鋒鑄鐻，〔一〕維偃干革，尊號稱帝，矜武任力；二世受運，子嬰降虜。作始皇本紀第六。
〔一〕集解徐廣曰：「嚴安上書，銷其兵鑄以為鍾鐻也。」索隱下音巨。鐻，鐘也。
秦失其道，豪桀並擾；項梁業之，子羽接之；殺慶救趙，〔一〕諸侯立之；誅嬰背懷，天下非之。作項羽本紀第七。
〔一〕集解徐廣曰：「宋義為上將，號慶子冠軍。」
子羽暴虐，漢行功德；憤發蜀漢，還定三秦；誅籍業帝，天下惟寧，改制易俗。作高祖本紀第八。
惠之早霣，〔一〕諸呂不台；〔二〕崇彊祿、產，諸侯謀之；殺隱幽友，〔三〕大臣洞疑，〔四〕遂及宗禍。作呂太后本紀第九。
〔一〕正義音殞。
〔二〕集解徐廣曰：「無台輔之德也。一曰怡，懌也，不為百姓所說。」索隱徐廣音胎，非也。案：一音怡，此贊本韻，則怡懌為是。
〔三〕集解徐廣曰：「趙隱王如意，趙幽王友。」
〔四〕索隱案：洞是洞達為義，言所共疑也。
漢既初興，繼嗣不明，迎王踐祚，天下歸心；蠲除肉刑，開通關梁，廣恩博施，厥稱太宗。作孝文本紀第十。
諸侯驕恣，吳首為亂，京師行誅，七國伏辜，天下翕然，大安殷富。作孝景本紀第十一。
漢興五世，隆在建元，外攘夷狄，內脩法度，封禪，改正朔，易服色。作今上本紀第十二。
維三代尚矣，年紀不可考，蓋取之譜牒舊聞，本于茲，於是略推，作三代世表第一。
幽厲之後，周室衰微，諸侯專政，春秋有所不紀；而譜牒經略，五霸更盛衰，欲睹周世相先後之意，作十二諸侯年表第二。
春秋之後，陪臣秉政，彊國相王；以至于秦，卒并諸夏，滅封地，擅其號。作六國年表第三。
秦既暴虐，楚人發難，項氏遂亂，漢乃扶義征伐；八年之閒，天下三嬗，事繁變眾，故詳著秦楚之際月表第四。
漢興已來，至于太初百年，諸侯廢立分削，譜紀不明，有司靡踵，彊弱之原云以世。〔一〕作漢興已來諸侯年表第五。
〔一〕集解徐廣曰：「一作『云已』也。（天）漢序〔傳〕曰：『
敞、義依霍，庶幾云已』。」索隱案：踵謂繼也。「以」字當作「已」，「世」當作「也」，並誤耳。云，已，也，皆語助之辭也。正義言漢興已來百年，諸侯廢立分削，譜紀不能明其嗣，有司無所踵繼其後，乃云彊弱之原云以世相代，（相）不能有所錄紀也。
維高祖元功，輔臣股肱，剖符而爵，澤流苗裔，忘其昭穆，或殺身隕國。作高祖功臣侯者年表第六。
惠景之閒，維申功臣宗屬爵邑，作惠景閒侯者年表第七。
北討彊胡，南誅勁越，征伐夷蠻，武功爰列。作建元以來侯者年表第八。
諸侯既彊，七國為從，子弟眾多，無爵封邑，推恩行義，其埶銷弱，德歸京師。作王子侯者年表第九。
國有賢相良將，民之師表也。維見漢興以來將相名臣年表，賢者記其治，不賢者彰其事。作漢興以來將相名臣年表第十。
維三代之禮，所損益各殊務，然要以近性情，通王道，故禮因人質為之節文，略協古今之變。作禮書第一。
樂者，所以移風易俗也。自雅頌聲興，則已好鄭衛之音，鄭衛之音所從來久矣。人情之所感，遠俗則懷。〔一〕比樂書以述來古〔二〕，作樂書第二。
〔一〕集解徐廣曰：「樂者所以感和人情。人情既感，則遠方殊俗莫不懷柔向化也。」
〔二〕索隱案：來古即古來也。言比樂書以述自古已來樂之興衰也。
非兵不彊，〔一〕非德不昌，黃帝、湯、武以興，〔二〕桀、紂、二世以崩，可不慎歟？司馬法所從來尚矣，〔三〕太公、孫、吳、王子〔四〕能紹而明之，切近世，極人變。作律書第三。
〔一〕索隱案：此律書之贊而云「非兵不強」者，則此「律書」既「兵書」也。古者師出以律，則凡出軍皆聽律聲，故云「聞聲效勝負，望敵知吉凶」也。
〔二〕索隱黃帝有版泉之師，湯、武有鳴條、牧野之戰而克桀、紂。
〔三〕正義古者師出以律，凡軍出皆吹律聽聲。律書云「六律為萬事根本，其於兵械尤所重。望敵知吉凶，聞聲效勝負」。故云「司馬兵法所從來尚矣」乎？
〔四〕集解徐廣曰：「王子成甫。」
律居陰而治陽，曆居陽而治陰，律曆更相治，閒不容翲忽。〔一〕五家之文怫異，〔二〕維太初之元論。作曆書第四。〔三〕
〔一〕索隱案：忽者，總文之微也。翲者，輕也。言律曆窮陰陽之妙，其閒不容絲忽也。言「翲」，恐衍字耳。正義翲，匹遙反，今音匹沼反。字當作「秒」。秒，禾芒表也。忽，一蠶口出絲也。言律曆相治之閒，不容比微細之物也。
〔二〕索隱怫音悖，一音扶物反。怫亦悖也。言金木水火土五家之文，各相悖異不同也。正義五家謂黃帝、顓頊、夏、殷、周之曆，其文相戾，乖異不同，維太初之元論曆律為是，故曆書自太初之元論之也。
〔三〕集解徐廣曰：「論，一作『編』。」
星氣之書，多雜禨祥，不經；推其文，考其應，不殊。比集論其行事，驗于軌度以次，作天官書第五。
受命而王，封禪之符罕〔一〕用，用則萬靈罔不禋祀。追本諸神名山大川禮，作封禪書第六。
〔一〕集解徐廣曰：「一云『答應』。」
維禹浚川，九州攸寧；爰及宣防，決瀆通溝。作河渠書第七。
維幣之行，〔一〕以通農商；其極則玩巧，〔二〕并兼茲殖，爭於機利，去本趨末。作平準書以觀事變，第八。
〔一〕索隱維獘之行。上獘音「幣帛」之「幣」，錢也。
〔二〕索隱杬巧，上五官反；下苦孝反。
太伯避歷，江蠻是適；文武攸興，古公王跡。闔廬弒僚，賓服荊楚；夫差克齊，子胥鴟夷；信嚭親越，吳國既滅。嘉伯之讓，作吳世家第一。
申、呂肖矣，〔一〕尚父側微，卒歸西伯，文武是師；功冠群公，繆權于幽；〔二〕番番黃髮，〔三〕爰饗營丘。不背柯盟，桓公以昌，九合諸侯，霸功顯彰。田闞爭寵，姜姓解亡。〔四〕嘉父之謀，作齊太公世家第二。
〔一〕集解徐廣曰：「肖音痟。痟猶衰微。」索隱案：徐廣注肖音痟，痟猶衰微，其音訓不可知從出也。今案：肖謂微弱而省少，所謂「申呂雖衰」也。正義肖音痟。呂尚之祖封於申。申、呂後痟微，故尚父微賤也。
〔二〕集解徐廣曰：「繆，錯也，猶云纏結也。權智潛謀，幽昧不顯，所謂太公陰謀。」索隱案：繆謂綢繆也，音亡又反。又謂太公綢繆，為權謀於幽昧不明著，謂太公之陰謀也。正繆音武彪反。言呂尚綢繆於幽權之策，謂六韜、三略、陰符、七術之屬也。
〔三〕集解番音婆。毛萇云「番番，威勇武貌」也。案：黃髮，言老人髮白而更黃也。
〔四〕集解徐廣曰：「闞，一云『監』。解，一作『遷』。」
依之違之，周公綏之；憤發文德，天下和之；輔翼成王，諸侯宗周。隱桓之際，是獨何哉？三桓爭彊，魯乃不昌。嘉旦金縢，作周公世家第三。
武王克紂，天下未協而崩。成王既幼，管蔡疑之，淮夷叛之，於是召公率德，安集王室，以寧東土。燕（易）〔噲〕之禪，〔一〕乃成禍亂。嘉甘棠之詩，作燕世家第四。
〔一〕索隱謂王噲禪其相子之，後卒危亂也。
管蔡相武庚，將寧舊商；及旦攝政，二叔不饗；殺鮮放度，〔一〕周公為盟；大任十子，〔二〕周以宗彊。嘉仲悔過，〔三〕作管蔡世家第五。
〔一〕索隱案：系家云管叔名鮮，蔡叔名度，霍叔名處也。
〔二〕索隱太任，文王妃。十子，伯邑考、武王、管、蔡、霍、魯、衛、毛、聃、曹是也。
〔三〕正義蔡叔度之子蔡仲也。
王後不絕，舜禹是說；維德休明，苗裔蒙烈。百世享祀，爰周陳杞，楚實滅之。齊田既起，舜何人哉？作陳杞世家第六。
收殷餘民，叔封始邑，申以商亂，酒材是告，及朔之生，衛頃不寧；〔一〕南子惡蒯聵，子父易名。周德卑微，戰國既彊，衛以小弱，角獨後亡。喜彼康誥，作衛世家第七。
〔一〕索隱衛頃公也。
嗟箕子乎！嗟箕子乎！正言不用，乃反為奴。武庚既死，周封微子。襄公傷於泓，〔一〕君子孰稱。景公謙德，熒惑退行。剔成暴虐，〔二〕宋乃滅亡。喜微子問太師，作宋世家第八。
〔一〕正義泓，水名。公羊傳云：「宋與楚人期戰於泓之陽，宋師大敗，君子大其不鼓不成列，臨大事而不忘禮，雖文王之戰亦不過此也。」
〔二〕集解徐廣曰：「一云『偃』，宋剔成君生偃。」索隱上音逷成。
武王既崩，叔虞邑唐。君子譏名，〔一〕卒滅武公。驪姬之愛，亂者五世；重耳不得意，乃能成霸。六卿專權，〔二〕晉國以秏。嘉文公錫珪鬯，作晉世家第九。
〔一〕正義謂晉穆侯太子名仇，少子名成師也。
〔二〕正義智伯，范，中行，韓，魏，趙。
重黎業之，吳回接之；殷之季世，粥子牒之。周用熊繹，熊渠是續。莊王之賢，乃復國陳；〔一〕既赦鄭伯，班師華元。懷王客死，蘭咎屈原；好諛信讒，楚并於秦。嘉莊王之義，作楚世家第十。
〔一〕正義楚莊王都陳。
少康之子，實賓南海，〔一〕文身斷髮，黿鱓〔二〕與處，既守封禺，〔三〕奉禹之祀。句踐困彼，乃用種、蠡。嘉句踐夷蠻能脩其德，滅彊吳以尊周室，作越王句踐世家第十一。
〔一〕正義吳越春秋云：「啟使歲時祭禹於越，立宗廟南山之上，封少康庶子無餘於越，使祠禹，至句踐遷都山陰，立禹廟為始祖廟，越亡遂廢也。」案：今禹廟在會稽山下。
〔二〕索隱蚖鱓、元鼉二音。
〔三〕集解徐廣曰：「封禺山在武康縣南。」
桓公之東，太史是庸。及侵周禾，王人是議。祭仲要盟，鄭久不昌。子產之仁，紹世稱賢。三晉侵伐，鄭納於韓。嘉厲公納惠王，作鄭世家第十二。
維驥騄耳，乃章造父。趙夙事獻，衰續厥緒。〔一〕佐文尊王，卒為晉輔。襄子困辱，乃禽智伯。主父生縛，餓死探爵。王遷辟淫，良將是斥。嘉鞅討周亂，作趙世家第十三。
〔一〕正義衰，楚為反。
畢萬爵魏，卜人知之。及絳戮干，戎翟和之。文侯慕義，子夏師之。惠王自矜，齊秦攻之。既疑信陵，諸侯罷之。卒亡大梁，王假廝之。嘉武佐晉文申霸道，作魏世家第十四。
韓厥陰德，趙武攸興。紹絕立廢，晉人宗之。昭侯顯列，申子庸之。疑非不信，秦人襲之。嘉厥輔晉匡周天子之賦，作韓世家第十五。
完子避難，適齊為援，陰施五世，齊人歌之。成子得政，田和為侯。王建動心，乃遷于共。嘉威、宣能撥濁世而獨宗周，作田敬仲完世家第十六。
周室既衰，諸侯恣行。仲尼悼禮廢樂崩，追脩經術，以達王道，匡亂世反之於正，見其文辭，為天下制儀法，垂六蓺之統紀於後世。作孔子世家第十七。
桀、紂失其道而湯、武作，周失其道而春秋作。〔一〕秦失其政，而陳涉發跡，諸侯作難，風起雲蒸，卒亡秦族。天下之端，自涉發難。作陳涉世家第十八。
〔一〕正義周失其道，至秦之時，諸侯力事乎爭強。
成皋之臺，薄氏始基。詘意適代，厥崇諸竇。栗姬偩貴，王氏乃遂。陳后太驕，卒尊子夫。嘉夫德若斯，作外戚世家十九。
漢既譎謀，禽信於陳；越荊剽輕，乃封弟交為楚王，爰都彭城，以彊淮泗，為漢宗藩。戊溺於邪，禮復紹之。嘉游輔祖，〔一〕作楚元王世家二十。
〔一〕正義游，楚王交字也。祖，高祖也。
維祖師旅，劉賈是與；為布所襲，喪其荊、吳。營陵激呂，乃王琅邪；怵午〔一〕信齊，往而不歸，遂西入關，遭立孝文，獲復王燕。天下未集，賈、澤以族，為漢藩輔。作荊燕世家第二十一。
〔一〕正義謂祝午也。
天下已平，親屬既寡；悼惠先壯，實鎮東土。哀王擅興，發怒諸呂，駟鈞暴戾，京師弗許。厲之內淫，禍成主父。嘉肥股肱，作齊悼惠王世家第二十二。
楚人圍我滎陽，相守三年；蕭何填撫山西，〔一〕推計踵兵，給糧食不絕，使百姓愛漢，不樂為楚。作蕭相國世家第二十三。
〔一〕正義謂華山之西也。
與信定魏，破趙拔齊，遂弱楚人。續何相國，不變不革，黎庶攸寧。嘉參不伐功矜能，作曹相國世家第二十四。
運籌帷幄之中，制勝於無形，子房計謀其事，無知名，無勇功，圖難於易，為大於細。作留侯世家第二十五。
六奇既用，諸侯賓從於漢；呂氏之事，平為本謀，終安宗廟，定社稷。作陳丞相世家第二十六。
諸呂為從，謀弱京師，而勃反經合於權；吳楚之兵，亞夫駐於昌邑，以厄齊趙，而出委以梁。作絳侯世家第二十七。
七國叛逆，蕃屏京師，唯梁為扞；偩愛矜功，幾獲于禍。嘉其能距吳楚，作梁孝王世家第二十八。
五宗既王，親屬洽和，諸侯大小為藩，爰得其宜，僭擬之事稍衰貶矣。作五宗世家第二十九。
三子之王，文辭可觀。作三王世家第三十。
末世爭利，維彼奔義；讓國餓死，天下稱之。作伯夷列傳第一。
晏子儉矣，夷吾則奢；齊桓以霸，景公以治。作管晏列傳第二。
李耳無為自化，清淨自正；韓非揣事情，循埶理。作老子韓非列傳第三。
自古王者而有司馬法，穰苴能申明之。作司馬穰苴列傳第四。
非信廉仁勇不能傳兵論劍，與道同符，內可以治身，外可以應變，君子比德焉。作孫子吳起列傳第五。
維建遇讒，爰及子奢，尚既匡父，伍員奔吳。作伍子胥列傳第六。
孔氏述文，弟子興業，咸為師傅，崇仁厲義。作仲尼弟子列傳第七。
鞅去衛適秦，能明其術，彊霸孝公，後世遵其法。作商君列傳第八。
天下患衡秦毋饜，而蘇子能存諸侯，約從以抑貪彊。作蘇秦列傳第九。
六國既從親，而張儀能明其說，復散解諸侯。作張儀列傳第十。
秦所以東攘〔一〕雄諸侯，樗里、甘茂之策。作樗里甘茂列傳第十一。
〔一〕集解徐廣曰：「一作『襄』。」
苞河山，〔一〕圍大梁，使諸侯斂手而事秦者，魏冉之功。作穰侯列傳第十二。
〔一〕集解徐廣曰：「苞，一作『施』。」
南拔鄢郢，北摧長平，遂圍邯鄲，武安為率；破荊滅趙，王翦之計。作白起王翦列傳第十三。
獵儒墨之遺文，明禮義之統紀，絕惠王利端，列往世興衰。〔一〕作孟子荀卿列傳第十四。
〔一〕集解徐廣曰：「一作『壞』。」
好客喜士，士歸于薛，為齊扞楚魏。作孟嘗君列傳第十五。
爭馮亭以權，〔一〕如楚以救邯鄲之圍，使其君復稱於諸侯。作平原君虞卿列傳第十六。
〔一〕集解徐廣曰：「以，一作『反』。太史公譏平原曰『利令智昏』，故云爭馮亭反權。」
能以富貴下貧賤，賢能詘於不肖，唯信陵君為能行之。作魏公子列傳第十七。
以身徇君，遂脫彊秦，使馳說之士南鄉走楚者，黃歇之義。作春申君列傳第十八
能忍詬於魏齊，〔一〕而信威於彊秦，推賢讓位，二子有之。作范睢蔡澤列傳第十九。
〔一〕集解徐廣曰：「詬音逅。」索隱詬，火候反。詬，辱也。
率行其謀，連五國兵，為弱燕報彊齊之讎，雪其先君之恥。作樂毅列傳第二十。
能信意彊秦，而屈體廉子，用徇其君，俱重於諸侯。作廉頗藺相如列傳第二十一。
湣王既失臨淄而奔莒，唯田單用即墨破走騎劫，遂存齊社稷。作田單列傳第二十二。
能設詭說解患於圍城，輕爵祿，樂肆志。作魯仲連鄒陽列傳第二十三。
作辭以諷諫，連類以爭義，離騷有之。作屈原賈生列傳第二十四。
結子楚親，使諸侯之士斐然爭入事秦。作呂不韋列傳第二十五。
曹子匕首，魯獲其田，齊明其信；豫讓義不為二心。作刺客列傳第二十六。
能明其畫，因時推秦，遂得意於海內，斯為謀首。作李斯列傳第二十七。
為秦開地益眾，北靡匈奴，據河為塞，因山為固，建榆中。作蒙恬列傳第二十八。
填趙塞常山以廣河內，弱楚權，明漢王之信於天下。作張耳陳餘列傳第二十九。
收西河、上黨之兵，從至彭城；越之侵掠梁地以苦項羽。作魏豹彭越列傳第三十。
以淮南叛楚歸漢，漢用得大司馬殷，卒破子羽于垓下。〔一〕作黥布列傳第三十一。
〔一〕集解徐廣曰：「隄塘之名也。」
楚人迫我京索，而信拔魏趙，定燕齊，使漢三分天下有其二，以滅項籍。作淮陰侯列傳第三十二。
楚漢相距鞏洛，而韓信為填潁川，盧綰絕籍糧餉。作韓信盧綰列傳第三十三。
諸侯畔項王，唯齊連子羽城陽，漢得以閒遂入彭城。作田儋列傳第三十四。
攻城野戰，獲功歸報，噲、商有力焉，非獨鞭策，又與之脫難。作樊酈列傳第三十五。
漢既初定，文理未明，蒼為主計，整齊度量，序律曆。作張丞相列傳第三十六。
結言通使，約懷諸侯；諸侯咸親，歸漢為藩輔。作酈生陸賈列傳第三十七。
欲詳知秦楚之事，維周緤常從高祖，平定諸侯。作傅靳蒯成〔一〕列傳第三十八。
〔一〕索隱蒯成，上音裴，其字音從崩邑，又音浮。
徙彊族，都關中，和約匈奴；明朝廷禮，次宗廟儀法。作劉敬叔孫通列傳第三十九。
能摧剛作柔，卒為列臣；欒公不劫於埶而倍死。作季布欒布列傳第四十。
敢犯顏色以達主義，不顧其身，為國家樹長畫。作袁盎朝錯列傳第四十一。
守法不失大理，言古賢人，增主之明。作張釋之馮唐列傳第四十二。
敦厚慈孝，訥於言，敏於行，務在鞠躬，君子長者。作萬石張叔列傳第四十三。
守節切直，義足以言廉，行足以厲賢，任重權不可以非理撓。作田叔列傳第四十四。
扁鵲言醫，為方者宗，守數精明；後世（修）〔循〕序，弗能易也，而倉公可謂近之矣。作扁鵲倉公列傳第四十五。
維仲之省，〔一〕厥濞王吳，遭漢初定，以填撫江淮之閒。作吳王濞列傳第四十六。
〔一〕集解徐廣曰：「吳王之王由父省。」
吳楚為亂，宗屬唯嬰賢而喜士，士鄉之，率師抗山東滎陽。作魏其武安列傳第四十七。
智足以應近世之變，寬足用得人。作韓長孺列傳第四十八。
勇於當敵，仁愛士卒，號令不煩，師徒鄉之。作李將軍列傳第四十九。
自三代以來，匈奴常為中國患害；欲知彊弱之時，設備征討，作匈奴列傳第五十。
直曲塞，廣河南，破祁連，通西國，靡北胡。作衛將軍驃騎列傳第五十一。
大臣宗室以侈靡相高，唯弘用節衣食為百吏先。作平津侯列傳第五十二。
漢既平中國，而佗能集楊越以保南藩，納貢職。作南越列傳第五十三。
吳之叛逆，甌人斬濞，〔一〕葆守封禺〔二〕為臣。作東越列傳第五十四。
〔一〕集解徐廣曰：「今之永寧，是東甌也。」
〔二〕索隱上音保。言東甌被越攻破之後，保封禺之山，今在武康縣也。
燕丹散亂遼閒，滿收其亡民，厥聚海東，以集真藩，〔一〕葆塞為外臣。作朝鮮列傳第五十五。
〔一〕集解徐廣曰：「一作『莫』。藩音普寒反。」
唐蒙使略通夜郎，而邛笮之君請為內臣受吏。作西南夷列傳第五十六。
子虛之事，大人賦說，靡麗多誇，然其指風諫，歸於無為。作司馬相如列傳第五十七。
黥布叛逆，子長國之，以填江淮之南，安剽楚庶民。作淮南衡山列傳第五十八。
奉法循理之吏，不伐功矜能，百姓無稱，亦無過行。作循吏列傳第五十九。
正衣冠立於朝廷，而群臣莫敢言浮說，長孺矜焉；好薦人，稱長者，壯有溉。〔一〕作汲鄭列傳第六十。
〔一〕集解徐廣曰：「一作『慨』。」
自孔子卒，京師莫崇庠序，唯建元元狩之閒，文辭粲如也。作儒林列傳第六十一。
民倍本多巧，姦軌弄法，善人不能化，唯一切嚴削為能齊之。作酷吏列傳第六十二。
漢既通使大夏，而西極遠蠻，引領內鄉，欲觀中國。作大宛列傳第六十三。
救人於厄，振人不贍，仁者有乎；不既信，〔一〕不倍言，義者有取焉。作游俠列傳第六十四。
〔一〕集解徐廣曰：「一云『不慨信』。」
夫事人君能說主耳目，和主顏色，而獲親近，非獨色愛，能亦各有所長。作佞幸列傳第六十五。
不流世俗，不爭埶利，上下無所凝滯，人莫之害，以道之用。作滑稽列傳第六十六。
齊、楚、秦、趙為日者，各有俗〔一〕所用。欲循〔二〕觀其大旨，作日者列傳第六十七。
〔一〕索隱案：日者傳云「無以知諸國之俗」，今褚先生唯記司馬季主之事也。
〔二〕集解徐廣曰：「一作『總』。」
三王不同龜，四夷各異卜，然各以決吉凶。略闚其要，作龜策列傳〔一〕第六十八。
〔一〕索隱三王不同龜，四夷各異卜，其書既亡，無以紀其異。今褚少孫唯取太卜占龜之雜說，詞甚煩蕪，不能裁剪，妄皆穿鑿，此篇不才之甚也。
布衣匹夫之人，不害於政，不妨百姓，取與以時而息財富，智者有采焉。作貨殖列傳第六十九。
維我漢繼五帝末流，接三代（統）〔絕〕業。周道廢，秦撥去古文，焚滅詩書，故明堂石室金匱玉版〔一〕圖籍散亂。於是漢興，蕭何次律令，韓信申軍法，張蒼為章程，〔二〕叔孫通定禮儀，則文學彬彬稍進，詩書往往閒出矣。自曹參薦蓋公〔三〕言黃老，而賈生、晁錯明申、商，公孫弘以儒顯，百年之閒，天下遺文古事靡不畢集太史公。太史公仍父子相續纂其職。曰：「於戲！余維先人嘗掌斯事，顯於唐虞，至于周，復典之，故司馬氏世主天官。〔四〕至於余乎，欽念哉！欽念哉！」罔羅天下放失舊聞，〔五〕王跡所興，原始察終，見盛觀衰，論考之行事，略推三代，錄秦漢，上記軒轅，下至于茲，著十二本紀，既科條之矣。並時異世，年差不明，〔六〕作十表。禮樂損益，律曆改易，兵權山川鬼神，〔七〕天人之際，承敝通變，作八書。二十八宿環北辰，三十輻共一轂，〔八〕運行無窮，輔拂股肱之臣配焉，忠信行道，以奉主上，作三十世家。扶義俶儻，不令己失時，〔九〕立功名於天下，作七十列傳。凡百三十篇，五十二萬六千五百字，為太史公書。〔一〇〕序略，以拾遺補蓺，〔一一〕成一家之言，厥協六經異傳，〔一二〕整齊百家雜語，〔一三〕藏之名山，副在京師，〔一四〕俟後世聖人君子。〔一五〕第七十。〔一六〕
〔一〕集解如淳曰：「刻玉版以為文字。」
〔二〕集解如淳曰：「章，曆數之章術也。程者，權衡丈尺斛斗之平法也。」瓚曰：「茂陵書『丞相為工用程數其中』，言百工用材多少之量及制度之程品者是也。」
〔三〕索隱蓋，姓也，古合反。
〔四〕索隱案：此天官非周禮冢宰天官，乃謂知天文星曆之事為天官。且遷實黎之後，而黎氏後亦總稱重黎，以重本司天，故太史公代掌天官，蓋天官統太史之職。言史是歷代之職，恐非實事。然衛宏以為司馬氏，周史佚之後，故太史談云「予之先人，周之太史」，蓋或得其實也。
〔五〕索隱案：舊聞有遺失放逸者，網羅而考論之也。
〔六〕索隱案：並時則年曆差殊，亦略言，難以明辯，故作表也。
〔七〕索隱案：兵權，即律書也。遷沒之後，亡，褚少孫以律書補之，今律書亦略言兵也。山川，即河渠書也；鬼神，封禪書也，故云山川鬼神也。
〔八〕集解駰案：漢書音義曰「象黃帝以下三十世家，老子言車三十輻，運行無窮，以象王者如此也」。正義顏云：「此說非也。言眾星共繞北辰，諸輻咸歸車，群臣尊輔天子也。」
〔九〕索隱己音紀。言扶義倜儻之士能立功名於當代，不後於時者也。
〔一〇〕索隱案：桓譚云「遷所著書成，以示東方朔，朔皆署曰『太史公』，則謂『太史公』是朔稱也。亦恐其說未盡。蓋遷自尊其父著述，稱之曰『公』。或云遷外孫楊惲所稱，事或當爾也」。
〔一一〕集解李奇曰：「六蓺也。」索隱案：漢書作「補闕」，此云「蓺」，謂補六義之闕也。
〔一二〕索隱遷言以所撰取協於六經異傳諸家之說耳，謙不敢比經蓺也。異傳者，如子夏易傳、毛公詩及韓嬰外傳、伏生尚書大傳之流者也。
〔一三〕正義太史公撰史記，言其協于六經異文，整齊諸子百家雜說之語，謙不敢比經藝也。異傳，謂如丘明春秋外傳國語、子夏易傳、毛公詩傳、韓詩外傳、伏生尚書大傳之流也。
〔一四〕索隱言正本藏之書府，副本留京師也。穆天子傳云「天子北征，至于群玉之山，河平無險，四徹中繩，先王所謂策府」。郭璞云「古帝王藏策之府」。則此謂藏之名山是也。
〔一五〕索隱以俟後聖君子。此語出公羊傳。言夫子制春秋以俟後聖君子，亦有樂乎此也。
〔一六〕集解駰案：衛宏漢書舊儀注曰「司馬遷作景帝本紀，極言其短及武帝過，武帝怒而削去之。後坐舉李陵，陵降匈奴，故下遷蠶室。有怨言，下獄死」。
太史公曰：余述歷黃帝以來至太初而訖，百三十篇。〔一〕
〔一〕集解駰案：漢書音義曰「十篇缺，有錄無書」。張晏曰「遷沒之後，亡景紀、武紀、禮書、樂書、律書、漢興已來將相年表、日者列傳、三王世家、龜策列傳、傅靳蒯列傳。元成之閒，褚先生補闕，作武帝紀，三王世家，龜策、日者列傳，言辭鄙陋，非遷本意也」。索隱案：漢書曰「十篇有錄無書」。張晏曰「遷沒之後，亡景紀、武紀，禮書、樂書、兵書，將相表，三王世家，日者、龜策傳、傅靳等列傳也」。案：景紀取班書補之，武紀專取封禪書，禮書取荀卿禮論，樂取禮樂記，兵書亡，不補，略述律而言兵，遂分曆述以次之。三王系家空取其策文以緝此篇，何率略且重，非當也。日者不能記諸國之同異，而論司馬季主。龜策直太卜所得占龜兆雜說，而無筆削之功，何蕪鄙也。
【索隱述贊】太史良才，寔纂先德。周遊歷覽，東西南北。事覈詞簡，是稱實錄。報任投書，申李下獄。惜哉殘缺，非才妄續！
