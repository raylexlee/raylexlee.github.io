     第二篇　神話與傳說
　　第二篇神話與傳說
　　誌怪之作，莊子謂有齊諧，列子則稱夷堅，〔1〕然皆寓言，不足徵信。《漢誌》乃雲出於稗官，然稗官者，職惟採集而非創作，“街談巷語”自生於民間，固非一誰某之所獨造也，探其本根，則亦猶他民族然，在於神話與傳說。
　　昔者初民，見天地萬物，變異不常，其諸現象，又出於人力所能以上，則自造眾說以解釋之：凡所解釋，今謂之神話。神話大抵以一“神格”為中樞，又推演為敘說，而於所敘說之神，之事，又從而信仰敬畏之，於是歌頌其威靈，致美於壇廟，久而愈進，文物遂繁。故神話不特為宗教之萌芽，美術所由起，且實為文章之淵源。惟神話雖生文章，而詩人則為神話之仇敵，蓋當歌頌記敘之際，每不免有所粉飾，失其本來，是以神話雖託詩歌以光大，以存留，然亦因之而改易，而銷歇也。如天地開闢之說，在中國所留遺者，已設想較高，而初民之本色不可見，即其例矣。
　　天地混沌如雞子，盤古生其中，一萬八千歲。天地開闢，陽清為天，陰濁為地，盤古在其中，一日九變，神於天，聖於地。天日高一丈，地日厚一丈，盤古日長一丈，如此萬八千歲，天數極高，地數極深，盤古極長。後乃有三皇。（《藝文類聚》一引徐整《三五歷記》）
　　天地，亦物也。物有不足，故昔者女媧氏練五色石以補其闕，斷鰲之足以立四極。其後共工氏與顓頊爭為帝，怒而觸不周之山，折天柱，絕地維，故天傾西北，日月星辰就焉，地不滿東南，故百川水潦歸焉。（《列子》《湯問》）
　　迨神話演進，則為中樞者漸近於人性，凡所敘述，今謂之傳說。傳說之所道，或為神性之人，或為古英雄，其奇才異能神勇為凡人所不及，而由於天授，或有天相者，筒狄吞燕卵而生商〔2〕，劉媼得交龍而孕季〔3〕，皆其例也。此外尚甚眾。
　　堯之時，十日並出，焦禾稼，殺草木，而民無所食。
　　猰貐鑿齒九嬰大風封豨脩蛇，皆為民害。堯乃使羿……
　　上射十日而下殺猰貐。……萬民皆喜，置堯以為天子。
　　（《淮南子》《本經訓》）
　　羿請不死之藥於西王母，姮娥竊以奔月。（《淮南子》《覽冥訓》。高誘註曰，姮娥羿妻。羿請不死之藥於西王母，未及服之。姮娥盜食之，得仙，奔入月中為月精。）
　　昔堯殛鯀於羽山，其神化為黃熊以入於羽淵。（《春秋》《左氏傳》）
　　瞽瞍使舜上塗廩，從下縱火焚廩，舜乃以兩笠自扞而下去，得不死。瞽瞍又使舜穿井，舜穿井為匿空，旁出。（《史記》《舜本紀》）〔4〕中國之神話與傳說，今尚無集錄為專書者，僅散見於古籍，而《山海經》中特多。《山海經》今所傳本十八卷，記海內外山川神祇異物及祭祀所宜，以為禹益作者固非，而謂因《楚辭》而造者亦未是；
　　〔5〕所載祠神之物多用糈（精米），與巫術合，蓋古之巫書也，然秦漢人亦有增益。其最為世間所知，常引為故實者，有昆侖山與西王母。
　　昆侖之丘，是實惟帝之下都，神陸吾司之，其神狀虎身而九尾，人面而虎爪。是神也，司天之九部及帝之囿時。（《西山經》）
　　玉山，是西王母所居也。西王母其狀如人，豹尾虎齒而善嘯，蓬發戴勝，是司天之厲及五殘。（同上）
　　昆侖之墟方八百裏，高萬仞；上有木禾，長五尋，大五圍；面有九井，以玉為檻；面有九門，門有開明獸守之。百神之所在。在八隅之巖，赤水之際，非仁羿莫能上。（《海內西經》）
　　西王母梯幾而戴勝杖（案此字當衍），其南有三青鳥，為西王母取食，在昆侖墟北。（《海內北經》）
　　大荒之中有山，名曰豐沮玉門，日月所入。有靈山，巫鹹巫即巫朌巫彭巫姑巫真巫禮巫抵巫謝巫羅十巫從此升降，百藥爰在。（《大荒西經》）
　　西海之南，流沙之濱，赤水之後，黑水之前，有大山，名曰昆侖之丘。有神人面虎身有尾皆白處之。其下有弱水之淵環之。其外有炎火之山，投物輒然。有人戴勝，虎齒豹尾，穴處，名曰西王母。此山萬物盡有。（同上）
　　晉鹹寧五年，汲縣民不準盜發魏襄王冢〔6〕，得竹書《穆天子傳》五篇，又雜書十九篇。《穆天子傳》今存，凡六卷；前五卷記周穆王駕八駿西征之事，後一卷記盛姬卒於途次以至反葬，蓋即雜書之一篇。傳亦言見西王母，而不敘諸異相，其狀已頗近於人王。
　　吉日甲子，天子賓於西王母，乃執白圭玄璧以見西王母。好獻錦組百純，C組三百純，西王母再拜受之。C乙醜。天子觴西王母於瑤池之上。西王母為天子謠，曰，“白雲在天，山〔7〕自出，道裏悠遠，山川間之，將子無死，尚能復來。”天子答之曰，“予歸東土，和治諸夏，萬民平均，吾願見汝，比及三年，將復而野。”天子遂驅升於弇山，乃紀丌跡於弇山之石，而樹之槐，眉曰西王母之山。（卷三）
　　有虎在乎葭中。天子將至。七萃之士高奔戎請生捕虎，必全之，乃生捕虎而獻之。天子命之為柙而畜之東虞，是為虎牢。天子賜奔戎畋馬十駟，歸之太牢，奔戎再拜稽首。（卷五）
　　漢應劭〔8〕說，《周書》為虞初小說所本，而今本《逸周書》中惟《克殷》《世俘》《王會》《太子晉》〔9〕四篇，記述頗多誇飾，類於傳說，余文不然。至汲冢所出周時竹書中，本有《瑣語》十一篇，為諸國蔔夢妖怪相書，今佚，《太平禦覽》〔10〕間引其文；又汲縣有晉立《呂望表》〔11〕，亦引《周誌》，皆記夢驗，甚似小說，或虞初所本者為此等，然別無顯證，亦難以定之。
　　齊景公伐宋，至曲陵，夢見有短丈夫賓於前。晏子曰，“君所夢何如哉？”公曰，“其賓者甚短，大上小下，其言甚怒，好俯。”晏子曰，“如是，則伊尹也。伊尹甚大而短，大上小下，赤色而髯，其言好俯而下聲。”公曰，“是矣。”晏子曰，“是怒君師，不如違之。”遂不果伐宋。
　　（《太平禦覽》三百七十八）
　　文王夢天帝服玄禳以立於令狐之津。帝曰，“昌，賜汝望。”文王再拜稽首，太公於後亦再拜稽首。文王夢之之夜，太公夢之亦然。其後文王見太公而訆之曰，“而名為望乎？”答曰，“唯，為望。”文王曰，“吾如有所見於汝。”太公言其年月與其日，且盡道其言，“臣以此得見也。”文王曰，“有之，有之。”遂與之歸，以為卿士。
　　（晉立《太公呂望表》石刻，以東魏立《呂望表》補闕字。）
　　他如漢前之《燕丹子》，漢楊雄〔12〕之《蜀王本紀》，趙曄之《吳越春秋》〔13〕，袁康，吳平之《越絕書》〔14〕等，雖本史實，並含異聞。若求之詩歌，則屈原所賦，尤在《天問》〔15〕中，多見神話與傳說，如“夜光何德，死則又育？厥利惟何，而顧菟在腹？”“鯀何所營？禹何所成？康回憑怒，地何故以東南傾？”“昆侖縣圃，其凥安在？增城九重，其高幾裏？”“鯪魚何所？鬿堆焉處？羿焉弓畢日？烏焉解羽？”是也。王逸〔16〕曰，“屈原放逐，仿徨山澤，見楚有先王之廟及公卿祠堂，圖畫天地山川神靈琦瑋譎佹及古賢聖怪物行事，……因書其壁，何而問之。”（本書註）是知此種故事，當時不特流傳人口，且用為廟堂文飾矣。其流風至漢不絕，今在墟墓間猶見有石刻神祇怪物聖哲士女之圖。晉既得汲冢書，郭璞〔17〕為《穆天子傳》作註，又註《山海經》，作圖贊，其後江灌〔18〕亦有圖贊，蓋神異之說，晉以後尚為人士所深愛。然自古以來，終不聞有薈萃融鑄為鉅製，如希臘史詩〔19〕者，第用為詩文藻飾，而於小說中常見其跡象而已。
　　中國神話之所以僅存零星者，說者〔20〕謂有二故：一者華土之民，先居黃河流域，頗乏天惠，其生也勤，故重實際而黜玄想，不更能集古傳以成大文。二者孔子出，以修身齊家治國平天下等實用為教，不欲言鬼神，太古荒唐之說，俱為儒者所不道，故其後不特無所光大，而又有散亡。
　　然詳案之，其故殆尤在神鬼之不別。天神地祇人鬼，古者雖若有辨，而人鬼亦得為神祇。人神淆雜，則原始信仰無由蛻盡；原始信仰存則類於傳說之言日出而不已，而舊有者於是僵死，新出者亦更無光焰也。如下例，前二為隨時可生新神，後三為舊神有轉換而無演進。
　　蔣子文，廣陵人也，嗜酒好色，佻撻無度；常自謂骨青，死當為神。漢末為秣陵尉，逐賊至鍾山下，賊擊傷額，因解綬縛之，有頃遂死。及吳先主之初，其故吏見文於道，……謂曰，“我當為此土地神，以福爾下民，爾可宣告百姓，為我立廟，不爾，將有大咎。”是歲夏大疫，百姓輒相恐動，頗有竊祠之者矣。（《太平廣記》二九三引《搜神記》）
　　世有紫姑神，古來相傳雲是人家妾，為大婦所嫉，每以穢事相次役，正月十五日感激而死。故世人以其日作其形，夜於廁間或豬欄邊迎之。……投者覺重（案投當作捉，持也），便是神來，奠設酒果，亦覺貌輝輝有色，即跳躞不住；能佔眾事，蔔未來蠶桑，又善射鉤；好則大儛，惡便仰眠。（《異苑》五）
　　滄海之中，有度朔之山，上有大桃木，……其枝間東北曰鬼門，萬鬼所出入也。上有二神人，一曰神荼，一曰鬱壘，主閱領萬鬼，害惡之鬼，執以葦索而以食虎。於是黃帝乃作禮，以時驅之，立大桃人，門戶畫神荼鬱壘與虎，懸葦索，以禦兇魅。（《論衡》二十二引《山海經》，案今本中無之。）
　　東南有桃都山，……下有二神，左名隆，右名窌，並執葦索，伺不祥之鬼，得而煞之。今人正朝作兩桃人立門旁，……蓋遺象也。（《太平禦覽》二九及九一八引《玄中記》以《玉燭寶典》註補）
　　門神，乃是唐朝秦叔保胡敬德二將軍也。按傳，唐太宗不豫，寢門外拋磚弄瓦，鬼魅呼號。……太宗懼之，以告羣臣。秦叔保出班奏曰，“臣平生殺人如剖瓜，積屍如聚蟻，何懼魍魎乎？願同胡敬德戎裝立門外以伺。”太宗可其奏，夜果無警，太宗嘉之，命畫工圖二人之形像，……懸於宮掖之左右門，邪祟以息。後世沿襲，遂永為門神。（《三教搜神大全》七）
　　※※※
　　〔1〕齊諧《莊子·逍遙遊》載：“齊諧者，誌怪者也。”後人有以齊諧為誌怪小說集書名的，如劉宋東陽無疑《齊諧記》、梁吳均《續齊諧記》。夷堅，《列子·湯問》載：溟海有鯤、鵬，“禹行而見之，伯益知而名之，夷堅聞而誌之。”後人有以夷堅為誌怪小說集書名的，如宋洪邁《夷堅誌》、金元好問《續夷堅誌》。
　　〔2〕簡狄吞燕卵而生商見《史記·殷本紀》：“殷契，母曰簡狄，有娀氏之女，為帝嚳次妃。三人行浴，見玄鳥墮其卵，簡狄取而吞之，因孕生契。”商，即契，商朝的始祖。
　　〔3〕劉媼得交龍而孕季見《史記·高祖本紀》：“劉媼嘗息大澤之陂，夢與神遇。是時雷電晦冥，太公往視，則見蛟龍於其上。已而有身，遂產高祖。”蛟龍，《漢書·高帝紀》作“交龍”。季，漢高祖。
　　劉邦，字季。
　　〔4〕關於瞽瞍欲害舜事，《史記·五帝本紀》原作：“瞽叟尚復欲殺之，使舜上塗廩，瞽叟從下縱火焚廩。舜乃以兩笠自扞而下，去，得不死。後瞽叟又使舜穿井，舜穿井為匿空旁出。舜既入深，瞽叟與象共下土實井，舜從匿空出，去。”
　　〔5〕關於《山海經》作者，稱它為禹、益所作，見漢劉歆《上山海經表》：“禹別九州，任土作貢，而益等類物善惡，著《山海經》”；漢王充《論衡·別通篇》：“禹、益並治洪水，……以所聞見作《山海經》。”《山海經》因《楚辭》而造，見宋朱熹《楚辭辨證》（下）：“大抵古今說《天問》者，皆本此二書（按指《山海經》和《淮南子》），今以文意考之，疑此二書，本皆緣解此《問》而作。”
　　〔6〕不準盜發魏襄王冢《晉書·武帝紀》載：鹹寧五年（279）冬十月，“汲郡人不準掘魏襄王冢，得竹簡小篆古書十餘萬言。”
　　不準，人名。魏襄王冢，一說安釐王冢。據《晉書·束皙傳》載：從汲冢中得竹書數十車，“其《紀年》十三篇，記夏以來至周幽王為犬戎所滅，以事接之，三家分，仍述魏事至安釐王之二十年。……《瑣語》十一篇，諸國蔔夢妖怪相書也。……《穆天子傳》五篇，言周穆王遊行四海，見帝臺、西王母。……又雜書十九篇：《周食田法》、《周書》、《論楚事》、《周穆王美人盛姬死事》。”
　　〔7〕陵的異體字。下文的“丌”、“稽”分別為“其”、“稽”的異體字。
　　〔8〕應劭字仲遠，東漢汝南南頓（今河南項城）人。曾任泰山太守。撰有《風俗通義》、《漢書集解音義》等。
　　〔9〕《克殷》見《逸周書》第三十六，記周武王在牧野戰勝殷紂事。《世俘》，見《逸周書》第四十，記周武王滅殷後，繼續追擊殷諸侯國及以俘虜祭祀事。《王會》，見《逸周書》第五十九，記周成王大會諸侯，各國進獻奇珍異物事。《太子晉》，見《逸周書》第六十四，記周靈王太子晉與晉大夫師曠對話時能言善辯事。
　　〔10〕《太平禦覽》類書，北宋李昉等人奉旨編輯，太平興國八年（983）書成。共一千卷，分五十五門，引書多至一六九○種。該書引有《瑣語》十七則。
　　〔11〕晉立《呂望表》石刻碑文，一名《太公碑》。宋趙明誠《金石錄》載：“晉太康十年三月，汲縣令盧無忌立。”表內引有《周誌》“文王夢天帝”一段文字。《周誌》，《左傳》文公二年：“誌者記也，謂之《周誌》，明是周世之書，不知其書何所名也。”下文“東魏立《呂望表》”，據清畢沅《中州金石記》載，晉立太公碑損裂後，於東魏武定八年（548）四月再立。由穆子容書寫。
　　〔12〕楊雄（前53—18）亦作揚雄，字子雲，西漢蜀郡成都（今屬四川）人，成帝時為給事黃門郎。其著作有明人所輯《揚子雲集》，六卷。所撰《蜀王本紀》，一卷，記蜀國開國至秦時諸蜀王的異事。
　　〔13〕趙曄字長君，東漢山陰（今浙江紹興）人。所撰《吳越春秋》，《隋書·經籍誌》著錄十二卷，內容記述吳國自太伯至夫差，越國自無餘至勾踐的歷史故事，其中有不少民間傳說。
　　〔14〕袁康東漢會稽（今浙江紹興）人。吳平，字君高，東漢會稽人。《越絕書》，內容記述吳越的歷史地理及夫差、伍子胥、文種、範蠡等人的活動。《舊唐書·經籍誌》著錄十六卷，題子貢撰。按該書記事下及秦漢，撰者不可能是子貢。《四庫全書總目提要》推斷為“會稽袁康所作，同郡吳平所定。”
　　〔15〕《天問》《楚辭》篇名，屈原撰。全詩由一百七十多個問題組成，對某些古代史事、神話傳說和自然現象提出疑問。魯迅《摩羅詩力說》稱此詩“懷疑自遂古之初直至百物之瑣末，放言無憚，為前人所不敢言。”
　　〔16〕王逸字叔師，東漢南郡宜城（今屬湖北）人。安帝元初中為校書郎，順帝時進侍中。所撰《楚辭章句》，系《楚辭》最早註本。
　　下文“本書註”，指王逸《楚辭章句》中《天問》章句序，這裏有刪節。
　　〔17〕郭璞（276—324）字景純，晉河東聞喜（今屬山西）人。
　　曾任著作佐郎、王敦記室參軍。圖贊，《隋書·經籍誌》著錄郭璞《山海經圖贊》二卷，是以《山海經》內容為題材的圖畫的贊詩。
　　〔18〕江灌字道羣，晉陳留（今屬河南開封縣）人，官至吳郡太守。據《舊唐書·經籍誌》、《新唐書·藝文誌》，江灌所撰系《爾雅圖贊》。
　　〔19〕希臘史詩指長詩《伊利亞特》、《奧德賽》，相傳為公元前九世紀盲詩人荷馬所作，經過長期的口頭傳誦，公元前六世紀整理成書。作品串聯許多神話和歷史傳說，為後世的文學藝術創作提供了豐富的素材。
　　〔20〕說者指日本鹽谷溫。他解釋中國古代神話很少的兩個原因，見他所著《中國文學概論講話》第六章（孫俍工譯）。
