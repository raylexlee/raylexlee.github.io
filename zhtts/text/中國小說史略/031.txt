     後記
　　後記
　　右中國小說史略二十八篇其第一至第十五篇以去年十月中印訖已而於朱彜尊〔1〕明詩綜卷八十知雁宕山樵陳忱字遐心胡適為後水滸傳序〔2〕考得其事尤眾於謝無量平民文學之兩大文豪〔3〕第一編知說唐傳舊本題廬陵羅本撰粉妝樓相傳亦羅貫中作惜得見在後不及增修其第十六篇以下草稿則久置案頭時有更定然識力儉隘觀覽又不周洽不特於明清小說闕略尚多即近時作者如魏子安韓子雲輩之名亦緣他事相牽未遑博訪況小說初刻多有序跋可借知成書年代及其撰人而舊本希覯僅獲新書賈人草率於本文之外大率刊落用以編錄亦復依據寡薄時慮訛謬惟更歷歲月或能小小妥帖耳而時會交迫當復印行乃任其不備輒付排印顧疇昔所懷將以助聽者之聆察釋寫生之煩勞之誌願則於是乎畢矣一千九百二十四年三月三日校竟記〔4〕
　　※※※
　　〔1〕朱彜尊（1629—1709）字錫鬯，號竹垞，清秀水（今浙江嘉興）人。所撰《明詩綜》，一百卷，卷八十輯錄陳忱詩一首，稱“忱字遐心，烏程人”。
　　〔2〕《後水滸傳序》即《水滸續集兩種序》，見《胡適文存》二集卷四。
　　〔3〕謝無量（1884—1964），名蒙，四川梓潼人，曾任上海中華書局編輯。撰有《中國大文學史》、《中國婦女文學史》等。《平民文學之兩大文豪》，後改名《羅貫中與馬致遠》。
　　〔4〕本文原無標點，為便於讀者，試加標點如下。
　　右《中國小說史略》二十八篇，其第一至第十五篇以去年十月中印訖。已而於朱彜尊《明詩綜》卷八十知雁宕山樵陳忱字遐心，胡適為《後水滸傳序》考得其事尤眾；於謝無量《平民文學之兩大文豪》第一編知《說唐傳》舊本題廬陵羅本撰，《粉妝樓》相傳亦羅貫中作，惜得見在後，不及增修。其第十六篇以下草稿，則久置案頭，時有更定，然識力儉隘，觀覽又不周洽，不特於明清小說闕略尚多，即近時作者如魏子安、韓子雲輩之名，亦緣他事相牽，未遑博訪。況小說初刻，多有序跋，可借知成書年代及其撰人，而舊本希覯，僅獲新書，賈人草率，於本文之外，大率刊落；用以編錄，亦復依據寡薄，時慮訛謬，惟更歷歲月，或能小小妥帖耳。而時會交迫，當復印行，乃任其不備，輒付排印。顧疇昔所懷將以助聽者之聆察、釋寫生之煩勞之誌願，則於是乎畢矣。一千九百二十四年三月三日校竟記。
