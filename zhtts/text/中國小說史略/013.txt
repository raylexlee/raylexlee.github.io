     第十一篇　宋之誌怪及傳奇文
　　第十一篇宋之誌怪及傳奇文
　　宋既平一宇內，收諸國圖籍，而降王臣佐多海內名士，或宣怨言，遂盡招之館閣，厚其廩餼，使修書，成《太平禦覽》《文苑英華》各一千卷；又以野史傳記小說諸家成書五百卷，目錄十卷，是為《太平廣記》，以太平興國二年（九七七）三月奉詔撰集，次年八月書成表進，八月奉敕送史館，六年正月奉旨雕印板（據《宋會要》及《進書表》），後以言者謂非後學所急，乃收版貯太清樓，故宋人反多未見。《廣記》採摭宏富，用書至三百四十四種，自漢晉至五代之小說家言，本書今已散亡者，往往賴以考見，且分類纂輯，得五十五部，視每部卷帙之多寡，亦可知晉唐小說所敘，何者為多，蓋不特稗說之淵海，且為文心之統計矣。今舉較多之部於下，其末有雜傳記九卷，則唐人傳奇文也。
　　神仙五十五卷女仙十五卷異僧十二卷報應三十三卷徵應（休咎也）十一卷定數十五卷夢七卷神二十五卷鬼四十卷妖怪九卷精怪六卷再生十二卷龍八卷虎八卷狐九卷《太平廣記》以李昉〔1〕監修，同修者十二人，中有徐鉉〔2〕，有吳淑，皆嘗為小說，今俱傳。鉉字鼎臣，揚州廣陵人，南唐翰林學士，從李煜入宋，官至直學士院給事中散騎常侍，淳化二年坐累謫靜難行軍司馬，中寒卒於貶所，年七十六（九一六——九九一），事詳《宋史》《文苑傳》。鉉在唐時已作誌怪，歷二十年成《稽神錄》六卷，僅一百五十事，比修《廣記》，常希收採而不敢自專，使宋白〔3〕問李昉，昉曰，“詎有徐率更言無稽者！”遂得見收。然其文平實簡率，既失六朝誌怪之古質，復無唐人傳奇之纏綿，當宋之初，誌怪又欲以“可信”見長，而此道於是不復振也。
　　廣陵有王姥，病數日，忽謂其子曰，“我死，必生西溪浩氏為牛，子當贖之，而我腹下有‘王’字是也。”頃之遂卒，其西溪者，海陵之西地名也；其民浩氏，生牛，腹有白毛成“王”字。其子尋而得之，以束帛贖之以歸。
　　（卷二）
　　瓜村有漁人，妻得勞瘦疾，轉相傳染，死者數人。或雲：取病者生釘棺中，棄之，其病可絕。頃之，其女病，即生釘棺中，流之於江，至金山，有漁人見而異之，引之至岸，開視之，見女子猶活，因取置漁舍中，多得鰻鯬魚以食之，久之病癒，遂為漁人之妻，至今尚無恙。
　　（卷三）
　　吳淑，徐鉉婿也，字正儀，潤州丹陽人，少而俊爽，敏於屬文，在南唐舉進士，以校書郎直內史，從李煜歸宋，仕至職方員外郎，鹹平五年卒，年五十六（九四七——一○○二），亦見《宋史》《文苑傳》。所著《江淮異人錄》三卷，今有從《永樂大典》〔4〕輯成本，凡二十五人，皆傳當時俠客術士及道流，行事大率詭怪。唐段成式作《酉陽雜俎》，已有《盜俠》一篇，敘怪民奇異事，然僅九人，至薈萃諸詭幻人物，著為專書者，實始於吳淑，明人鈔《廣記》偽作《劍俠傳》又揚其波，而乘空飛劍之說日熾；至今尚不衰。
　　成幼文為洪州錄事參軍，所居臨通衢而有窗。一日坐窗下，時雨霽泥濘而微有路，見一小兒賣鞋，狀甚貧窶，有一惡少年與兒相遇，鞋墮泥中。小兒哭求其價，少年叱之不與。兒曰，“吾家且未有食，待賣鞋營食，而悉為所汙。”有書生過，憫之，為償其值。少年怒曰，“兒就我求食，汝何預焉？”因辱罵之。生甚有慍色；成嘉其義，召之與語，大奇之，因留之宿。夜共話，成暫入內，及復出，則失書生矣，外戶皆閉，求之不得，少頃復至前曰，“旦來惡子，吾不能容，已斷其首。”乃擲之於地。成驚曰，“此人誠忤君子，然斷人之首，流血在地，豈不見累乎？”書生曰，“無苦。”乃出少藥，傅於頭上，捽其發摩之，皆化為水，因謂成曰，“無以奉報，願以此術授君。”成曰，“某非方外之士，不敢奉教。”書生於是長揖而去，重門皆鎖閉，而失所在。
　　宋代雖雲崇儒，並容釋道，而信仰本根，夙在巫鬼，故徐鉉吳淑而後，仍多變怪讖應之談，張君房之《乘異記》〔5〕（鹹平元年序），張師正之《括異誌》，〔6〕聶田之《祖異誌》〔7〕（康定元年序），秦再思之《洛中紀異》，〔8〕畢仲詢之《幕府燕閑錄》〔9〕（元豐初作），皆其類也。迨徽宗惑於道士林靈素，篤信神仙，自號“道君”，而天下大奉道法。至於南遷，此風未改，高宗退居南內，亦愛神仙幻誕之書，時則有知興國軍歷陽郭彖字次象作《睽車誌》〔10〕五卷，翰林學士鄱陽洪邁字景盧作《夷堅誌》四百二十卷，似皆嘗呈進以供上覽。諸書大都偏重事狀，少所鋪敘，與《稽神錄》略同，顧《夷堅誌》獨以著者之名與卷帙之多稱於世。
　　洪邁幼而強記，博極羣書，然從二兄試博學宏詞科獨被黜，年五十始中第，為敕令所刪定官。父皓曾忤秦檜，憾並及邁，遂出添差敕授福州，累遷吏部郎兼禮部；嘗接伴金使，頗折之，旋為報聘使，以爭朝見禮不屈，幾被抑留，還朝又以使金辱命論罷，尋起知泉州，又歷知吉州，贛州，婺州，建寧及紹興府，淳熙二年以端明殿學士致仕卒，年八十（一○九六——一一七五）〔11〕，謚文敏，有傳在《宋史》。邁在朝敢於讜言，又廣見洽聞，多所著述，考訂辨證，並越常流，而《夷堅誌》則為晚年遣興之書，始刊於紹興末，絕筆於淳熙初，十餘年中，凡成甲至癸二百卷，支甲至支癸三甲至三癸備一百卷，四甲四乙各十卷，卷帙之多，幾與《太平廣記》等，今惟甲至丁八十卷支甲至支戊五十卷三誌若幹卷，又摘鈔本五十卷及二十卷存。奇特之事，本緣希有見珍，而作者自序，乃甚以繁夥自憙，耄期急於成書，或以五十日作十卷，妄人因稍易舊說以投之，至有盈數卷者，亦不暇刪潤，徑以入錄（陳振孫《直齋書錄解題》十一雲），蓋意在取盈，不能如本傳所言“極鬼神事物之變”也。惟所作小序三十一篇，什九“各出新意，不相重復”，趙與旹嘗撮其大略入所著《賓退錄》〔12〕（八），嘆為“不可及”，則於此書可謂知言者已。
　　傳奇之文，亦有作者：今訛為唐人作之《綠珠傳》〔13〕一卷，《楊太真外傳》〔14〕二卷，即宋樂史之撰也，《宋誌》又有《滕王外傳》《李白外傳》《許邁傳》〔15〕各一卷，今俱不傳。史字子正，撫州宜黃人，自南唐入宋為著作佐郎，出知陵州，以獻賦召為三館編修，又累獻所著書共四百二十餘卷，皆記敘科第孝弟神仙之事者，遷著作郎，直史館，轉太常博士，出知舒州，知黃州，又知商州，復職後再入文館，掌西京勘磨司〔16〕，賜金紫，景德四年卒，年七十八（九三○——一○○七），事詳《宋史》《樂黃目傳》首。史又長於地理，有《太平寰宇記》〔17〕二百卷，徵引羣書至百餘種，而時雜以小說家言，至綠珠太真二傳，本薈萃稗史成文，則又參以輿地誌語；篇末垂誡，亦如唐人，而增其嚴冷，則宋人積習如是也，於《綠珠傳》最明白：
　　……趙王倫亂常，孫秀使人求綠珠，……崇勃然曰，“他無所愛，綠珠不可得也！”秀自是譖倫族之。收兵忽至，崇謂綠珠曰，“我今為爾獲罪。”綠珠泣曰，“願效死於君前！”於是墮樓而死。崇棄東市，後人名其樓曰綠珠樓。樓在步庚裏，近狄泉；泉在正城之東。綠珠有弟子宋褘，有國色，善吹笛，後入晉明帝宮中。今白州有一派水，自雙角山出，合容州江，呼為綠珠江，亦猶歸州有昭君村昭君場，吳有西施谷脂粉塘，蓋取美人出處為名。又有綠珠井，在雙角山下，故老傳雲，汲此井飲者，誕女必多美麗，裏閭有識者以美色無益於時，因以巨石鎮之，爾後有產女端妍者，而七竅四肢多不完具。異哉，山水之使然！……
　　……其後詩人題歌舞妓者，皆以綠珠為名。……其故何哉？蓋一婢子，不知書，而能感主恩，憤不顧身，誌烈懍懍，誠足使後人仰慕歌詠也。至有享厚祿，盜高位，亡仁義之性，懷反復之情，暮四朝三，唯利是務，節操反不若一婦人，豈不愧哉？今為此傳，非徒述美麗，窒禍源，且欲懲戒辜恩背義之類也。……
　　其後有亳州譙人秦醇〔18〕字子復（一作子履），亦撰傳奇，今存四篇，見於北宋劉斧所編之《青瑣高議前集》及《別集》〔19〕。其文頗欲規撫唐人，然辭意皆蕪劣，惟偶見一二好語，點綴其間；又大抵託之古事，不敢及近，則仍由士習拘謹之所致矣，故樂史亦如此。一曰《趙飛燕別傳》，序雲得之李家墻角破筐中，記趙後入宮至自縊，復以冥報化為大黿事，文中有“蘭湯灩灩，昭儀坐其中，若三尺寒泉浸明玉”語，明人遂或擊節詫為真古籍，與今人為楊慎偽造之漢《雜事祕辛》所惑正同。所謂漢伶玄撰之《飛燕外傳》亦此類，但文辭殊勝而已。二曰《驪山記》，三曰《溫泉記》，言張俞不第還蜀，於驪山下就故老問楊妃逸事，故老為具道；他日俞再經驪山，遇楊妃遣使相召，問人間事，且賜浴，明日敕吏引還，則驚起如夢覺，乃題詩於驛，後步野外，有牧童送酬和詩，雲是前日一婦人之所託也。四曰《譚意歌傳》，則為當時故事：意歌本良家子，流落長沙為倡，與汝州民張正字者相悅，婚約甚堅，而正字迫於母命，竟別娶；越三年妻歿，適有客來自長沙，責正字負義，且述意歌之賢，遂迎以歸。後其子成進士，意歌“終身為命婦，夫妻偕老，子孫繁茂”，蓋襲蔣防之《霍小玉傳》，而結以“團圓”者也。
　　不知何人作者有《大業拾遺記》〔20〕二卷，題唐顏師古撰，亦名《隋遺錄》。跋言會昌年間得於上元瓦棺寺閣上，本名《南部煙花錄》，乃《隋書》遺稿，惜多缺落，因補以傳；末無名，蓋與造本文者出一手。記起於煬帝將幸江都，命麻叔謀開河，次及途中諸縱恣事，復造迷樓，怠荒於內，時之人望，乃歸唐公，宇文化及將謀亂，因請放官奴分直上下，詔許之，“是有焚草之變”〔21〕。其敘述頗陵亂，多失實，而文筆明麗，情致亦時有綽約可觀覽者。
　　……長安貢禦車女袁寶兒，年十五，腰肢纖墮，騃冶多態，帝寵愛之特厚。時洛陽進合蒂迎輦花，雲得之嵩山塢中，人不知名，採者異而貢之。……帝令寶兒持之，號曰“司花女”。時虞世南草徵遼指揮德音敕於帝側，寶兒註視久之。帝謂世南曰，“昔傳飛燕可掌上舞，朕常謂儒生飾於文字，豈人能若是乎？及今得寶兒，方昭前事；然多憨態，今註目於卿，卿才人，可便嘲之！”世南應詔為絕句曰，“學畫鴉黃半未成，垂肩嚲袖太憨生，緣憨卻得君王惜：長把花枝傍輦行。”帝大悅。……
　　……帝昏湎滋深，往往為妖祟所惑，嘗遊吳公宅雞臺，恍惚間與陳後主相遇。……舞女數十許，羅侍左右，中一人迥美，帝屢目之。後主雲，“殿下不識此人耶？即麗華也。每憶桃葉山前乘戰艦與此子北渡，爾時麗華最恨，方倚臨春閣試東郭皴紫毫筆，書小砑紅綃作答江令‘璧月’句，詩詞未終，見韓擒虎躍青驄駒，擁萬甲直來衝人，都不存去就，便至今日。”俄以綠文測海蠡酌紅粱新醞勸帝，帝飲之甚歡，因請麗華舞“玉樹後庭花”，麗華辭以拋擲歲久，自井中出來，腰肢依拒，無復往時姿態，帝再三索之，乃徐起終一曲。後主問帝，“蕭妃何如此人？”帝曰，“春蘭秋菊，各一時之秀也。”……
　　又有《開河記》一卷，敘麻叔謀奉隋煬詔開河，虐民掘墓，納賄，食小兒，事發遂誅死；《迷樓記》一卷，敘煬帝晚年荒恣，因王義切諫，獨居二日，以為不樂，復入宮，後聞童謠，自識運盡。《海山記》二卷，則始自降生，次及興土木，見妖鬼，幸江都，詢王義，以至遇害，無不具記。三書與《隋遺錄》相類，而敘述加詳，顧時雜俚語，文采遜矣。《海山記》已見於《青瑣高議》中，自是北宋人作，餘當亦同，今本有題唐韓偓〔22〕撰者，明人妄增之。帝王縱恣，世人所不欲遭而所樂道，唐人喜言明皇，宋則益以隋煬，明羅貫中復撰集為《隋唐誌傳》〔23〕，清褚人獲又增改以為《隋唐演義》〔24〕。
　　《梅妃傳》一卷亦無撰人，蓋見當時圖畫有把梅美人號梅妃者，泛言唐明皇時人，因造此傳，謂為江氏名採蘋，入宮因太真妒復見放，值祿山之亂，死於兵。有跋，略謂傳是大中二年所寫，在萬卷朱遵度〔25〕家，今惟葉少蘊〔26〕與予得之；末不署名，蓋亦即撰本文者，自雲與葉夢得同時，則南渡前後之作矣。今本或題唐曹鄴〔27〕撰，亦明人妄增之。
　　※※※
　　〔1〕李昉（925—996）字明遠，北宋深州饒陽（今屬河北）人，官至右僕射、中書侍郎平章事。曾參與編修《舊五代史》，並監修《太平禦覽》、《太平廣記》和《文苑英華》。據《太平廣記·進書表》所記，同修《太平廣記》之十二人為呂文仲、吳淑、陳鄂、趙鄰幾、董淳、王克貞、張洎、宋白、徐鉉、湯悅、李穆、扈蒙。
　　〔2〕徐鉉（916—991）北宋揚州廣陵（今江蘇江都）人。仕南唐，後隨李煜入宋為太子率更令。下文李昉語見宋袁褧《楓窗小牘》捲上。所撰《稽神錄》，《宋史·藝文誌》著錄十卷。已散佚，元末明初陶宗儀編《說郛》卷三、卷十四有輯本。
　　〔3〕宋白字太素，宋大名（今屬河北）人，官至吏部尚書。曾參與編撰《太平廣記》、《文苑英華》。
　　〔4〕《永樂大典》明永樂年間解縉等所輯類書。初名《文獻大成》，後更廣收各類圖書七八千種，輯成二二八七七卷，凡例、目錄六十卷，定名《永樂大典》。已散佚，今有影印出版的佚文七三○卷。
　　〔5〕張君房參看本卷第79頁註〔23〕。他曾主持修校祕閣所藏道書，摘要編成《雲笈七籤》一二二卷。所撰《乘異記》，《宋史·藝文誌》著錄三卷。
　　〔6〕張師正字不疑，宋熙寧年間為辰州帥。所撰《括異誌》，《宋史·藝文誌》著錄十卷。
　　〔7〕聶田生平不詳。《祖異誌》，陶宗儀編《說郛》卷六有輯本，無卷數及撰人姓名。清陶珽重輯《說郛》卷一一八著錄《徂異記》一卷，題宋聶田撰。
　　〔8〕秦再思生平不詳。所撰《洛中紀異》，《宋史·藝文誌》著錄十卷。
　　〔9〕畢仲詢宋元豐時為嵐州推官。所撰《幕府燕閑錄》，《宋史·藝文誌》著錄十卷。
　　〔10〕郭彖字伯象，北宋和州歷陽（今安徽和縣）人。由進士歷官知興國軍。所撰《睽車誌》，《宋史·藝文誌》著錄一卷，宋陳振孫《直齋書錄解題》作五卷。
　　〔11〕洪邁生卒年，據錢大昕《洪文敏公年譜》，洪邁生於一一二三年，死於一二○二年。
　　〔12〕趙與旹（1172—1228）字行之，宋宗室，曾官麗水丞。所撰《賓退錄》，十卷。
　　〔13〕《綠珠傳》《宋史·藝文誌》著錄曾致堯《廣中臺記》八十卷，又《綠珠傳》一卷。但馬端臨《文獻通考·經籍考》、晁公武《郡齋讀書誌》等書則以為宋樂史撰。魯迅《唐宋傳奇集》曾輯錄。
　　〔14〕《楊太真外傳》《宋史·藝文誌》著錄《楊妃外傳》一卷，註雲“不作作者”。陳振孫《直齋書錄解題》指明“《楊妃外傳》一卷，直史館臨川樂史子正撰”。魯迅《唐宋傳奇集》曾輯錄。
　　〔15〕《滕王外傳》、《李白外傳》、《許邁傳》，《宋史·藝文誌》均著錄，各一卷。前二者題樂史撰，後者不題撰者。
　　〔16〕勘磨司據《宋史·樂黃目傳》作“磨勘司”。
　　〔17〕《太平寰宇記》北宋樂史編撰的地理總誌，二百卷。成於太平興國年間，內容以敘述地區沿革為主，兼及風俗、人物、經濟、文化等。
　　〔18〕秦醇北宋人。劉斧《青瑣高議》所收《趙飛燕別傳》署“譙川秦醇子復撰”，《溫泉記》署“亳州秦醇子履撰”。餘事不詳。
　　〔19〕劉斧約宋仁宗、哲宗時人，《青瑣高議》卷首孫副樞序稱之為“劉斧秀才”。餘事不詳。《青瑣高議》，近人董康據士禮居寫本所刻，前後集各十卷，《別集》七卷。
　　〔20〕《大業拾遺記》《宋史·藝文誌》小說類著錄顏師古《隋遺錄》一卷，傳記類著錄顏師古《大業拾遺》一卷。關於《大業拾遺記》本文與跋撰者問題，魯迅《唐宋傳奇集·稗邊小綴》曾雲，此書“本文與跋，詞意荒率，似一手所為。而託之師古，其術與葛洪之《西京雜記》，謂鈔自劉歆之《漢書》遺稿者正等。然才識遠遜，故罅漏殊多，不待吹求，已知其偽。”
　　〔21〕焚草之變據《隋書·宇文化及傳》載，宇文化及等發動兵變時，司馬德戡曾集兵城內舉火與城外相應，隋煬帝聞聲問是何事，裴虔通偽稱：“草坊被焚，外人救火，故喧囂耳。”煬帝信以為真，未加提防，遂被殺。史稱此次兵變為“焚草之變”。
　　〔22〕韓偓（844—923）字致堯（一作致光），小字冬郎，唐京兆萬年（今陜西西安）人，曾官翰林學士、中書舍人。
　　〔23〕羅貫中及《隋唐誌傳》，參看本書第十四篇。
　　〔24〕褚人獲及《隋唐演義》，參看本書第十四篇及其註〔11〕。
　　〔25〕朱遵度南唐青州（今屬山東）人。好藏書，有“朱萬卷”之稱，隱居不仕。撰有《羣書麗藻目錄》等。
　　〔26〕葉少蘊（1077—1148）名夢得，號石林居士，南宋吳縣（今屬江蘇）人，曾任江東安撫制置大使，兼知建康府。撰有《避暑錄話》、《石林詞》等。
　　〔27〕曹鄴字業之，一作鄴之，唐桂州（治所今廣西桂林）人，曾任祠部郎中、洋州刺史。撰有《曹祠部集》。
