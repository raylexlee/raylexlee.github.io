△卷三十七　　志第二十七
州郡三　　　　荊州　郢州　湘州　雍州　梁州　秦州
荊州刺史，漢治武陵漢壽，魏、晉治江陵，王敦治武昌，陶侃前治沔陽，後治武昌，王廙治江陵，庾亮治武昌，庾翼進襄陽，復還夏口，桓溫治江陵，桓沖治上明，王忱還江陵，〔一〕此後遂治江陵。宋初領郡三十一，後分南陽、順陽、襄陽、新野、竟陵為雍州，湘川十郡為湘州，江夏、武陵屬郢州，〔二〕隨郡、義陽屬司州，北義陽省，凡餘十一郡。文帝世，又立宋安左郡，領拓邊、綏慕、樂寧、慕化、仰澤、革音、歸德七縣，後省改。汶陽郡又度屬。今領郡十二，縣四十八。戶六萬五千六百四。去京都水三千三百八十。
南郡太守，秦立。漢高帝元年，為臨江國，景帝中二年復故〔三〕。晉武帝太康元年改曰新郡，尋復故。宋初領縣九，後州陵、監利度屬巴陵；旌陽文帝元嘉十八年省併枝江。二漢無旌陽，見晉太康地志，疑是吳所立。凡餘六縣。戶一萬四千五百四十四，口七萬五千八十七。
江陵公相，漢舊縣。
華容公相，漢舊縣，晉武太康元年省，後復立。
當陽男相，漢舊縣。
臨沮伯相，漢舊縣。晉太康、永寧地志屬襄陽，後度。
編縣男相，漢舊縣。
枝江侯相，漢舊縣。
南平內史，吳南郡治江南，領江陵、華容諸縣。晉武帝太康元年，分南郡江南為南平郡，治作唐，後治江安。領縣四。戶一萬二千三百九十二，口四萬五千四十九。去州水二百五十。去京都水三千五百，無陸。
江安侯相，晉武帝太康元年立。
孱陵侯相，二漢舊縣，屬武陵，晉太康地志屬南平。
作唐侯相，前漢無，後漢屬武陵，晉太康地志屬南平。
南安令，晉武帝分江安立。〔四〕
天門太守，吳孫休永安六年，分武陵立。充縣有松梁山，山有石，石開處數十丈，其高以努仰射不至，其上名「天門」，因此名郡。充縣後省。孝武孝建元年，度郢州，明帝泰始三年復舊。領縣四。戶三千一百九十五。去州水一千二百，陸六百。去京都水三千五百。
澧陽令，晉武帝太康四年立。
臨澧令，晉武帝太康四年立。
零陽令，漢舊縣，屬武陵。
漊中令，二漢無，晉太康地志有，疑是吳立。
宜都太守，太康地志、王隱地道、何志並云吳分南郡立；張勃吳錄云劉備立。按吳志，呂蒙平南郡，據江陵，陸遜別取宜都，獲秭歸、枝江、夷道縣。初權與劉備分荊州，而南郡屬備，則是備分南郡立宜都，非吳立也。習鑿齒云，魏武平荊州，分南郡枝江以西為臨江郡，建安十五年，劉備改為宜都。領縣四。戶一千八百四十三，口三萬四千二百二十。去州水三百五十，無陸。去京都水三千七百三十。
夷道令，漢舊縣。
佷山男相，前漢屬武陵，後漢屬南郡，晉武帝太康元年改為興山，後復舊。
宜昌令，何志晉武帝立。按太康、永寧地志並無，疑是此後所立。
夷陵令，漢舊縣，吳改曰西陵，晉武帝太康元年復舊。
巴東公相，譙周巴記云，初平元年，〔五〕荊州帳下司馬趙韙建議分巴郡諸縣安漢以下為永寧郡。建安六年，劉璋改永寧為巴東郡，〔六〕以涪陵縣分立丹興、漢葭二縣，立巴東屬國都尉，後為涪陵郡。晉太康地志，巴東屬梁州，惠帝太安二年度益州，穆帝永和初平蜀，度屬荊州。永初郡國志無巴渠、黽陽二縣。領縣七。戶一萬三千七百九十五，口四萬五千二百三十七。去州水一千三百。去京都水四千六百八十。
魚復侯相，漢舊縣，屬巴郡，劉備章武二年，改為永安，晉武帝太康元年復舊。
朐〈月忍〉令，漢舊縣，屬巴郡。
新浦令，何志新立。
南浦令，劉禪建興八年十月，益州牧閻宇表改羊渠立。〔七〕羊渠不詳，何志吳立。
漢豐令，何志不注置立。〔八〕太康地志巴東有漢昌縣，疑是。
巴渠令，何志不注置立。
黽陽令，何志不注置立。晉末平吳時，峽中立武陵郡，有黽陽、黔陽縣，咸寧元年並省。
汶陽太守，何志新立。〔九〕先屬梁州，文帝元嘉十一年度。宋初有四縣，後省汶陽縣。今領三縣。戶九百五十八，口四千九百一十四。去州水七百，陵四百。去京都四千一百。
僮陽令，何志新立。
沮陽令，何志新立。
高安令，何志新立。
南義陽太守，義陽郡別見。晉末以義陽流民僑立。宋初有四縣，孝武孝建二年，以平陽縣併厥西。平陽本為郡，江左僑立。魏世分河東為平陽郡，晉末省為縣。〔一０〕今領縣二。戶一千六百七，口九千七百四十一。
厥西令，二漢無，晉太康地志屬義陽。
平氏令，漢舊名，屬南陽。
新興太守，魏志建安二十年，省雲中、定襄、五原、朔方四郡，郡立一縣，合為此郡，屬并州。晉江左僑立。宋初六縣，後省雲中，漢舊名，屬雲中。孝武孝建二年，又省九原縣漢舊名，屬五原。併定襄，宕渠流寓立。併廣牧。凡今領縣三。戶二千三百一，口九千五百八十四。
定襄令，漢舊名。
廣牧男相，漢舊名，屬朔方。
新豐令，漢舊名，屬京兆。僑流立。
南河東太守，河東郡，秦立。晉成帝咸康三年，征西將軍庾亮以司州僑戶立。宋初八縣，孝武孝建二年，以廣戚前漢屬沛，後漢、晉太康地志屬彭城。江左流寓立。併聞喜，弘農、江左立僑郡，後併省為縣。臨汾併松滋，安邑併永安。臨汾、安邑漢舊名。臨汾後屬平陽。〔一一〕今領縣四。戶二千四百二十三，口一萬四百八十七。去州水一百二十。去京都水三千五百。
聞喜令，故曲沃，秦改為左邑，漢武帝元鼎六年，行幸至此，聞南越破，改名聞喜。
永安令，前漢彘縣，順帝陽嘉二年更名，後屬平陽。
松滋令，前漢屬廬江，後漢無，晉屬安豐。疑是有流民寓荊土，故立。
譙縣令，別見。譙流民寓立。
建平太守，吳孫休永安三年，分宜都立，領信陵、興山、秭歸、沙渠四縣。晉又有建平都尉，領巫、北井、泰昌、建始四縣。晉武帝咸寧元年，改都尉為郡，於是吳、晉各有建平郡。太康元年吳平，併合。五年，省建始縣，後復立。永初郡國有南陵、建始、信陵、興山、永新、永寧、平樂七縣，今並無。按太康地志無南陵、永新、永寧、平樂、新鄉五縣，疑是江左所立。信陵、興山、沙渠，疑是吳立。建始，晉初所立也。領縣七。戶一千三百二十九，口二萬八百一十四。去州水陸一千。去京都水四千三百八十。
巫令，漢舊縣。
秭歸侯相，漢舊縣
歸鄉公相，何志，故屬秭歸，吳分。按太康地志云，秭歸有歸鄉，故夔子國，楚滅之，而無歸鄉縣，何志所言非也。〔一二〕
北井令，晉太康地志有。先屬巴東，晉武帝泰始五年度建平。
泰昌令，晉太康地志有。
沙渠令，晉起居注，太康元年立。按沙渠是吳建平郡所領，吳平不應方立，不詳。
新鄉令。
永寧太守，晉安帝僑立為長寧郡，宋明帝以名與文帝陵同，改為永寧。宋初五縣，後省綏安。〔一三〕晉安帝立。孝武孝建二年後，以僮陽晉安帝立。併長寧，綏寧晉安帝立。併上黃。今領縣二。戶一千一百五十七，口四千二百七十四。去州陸六十。去京都三千四百三十。
長寧侯相，晉安帝立。
上黃男相，宋初屬襄陽，後度。二漢、晉並無此縣。
武寧太守，晉安帝隆安五年，桓玄以沮、漳降蠻立。領縣二。戶九百五十八，口四千九百一十四。
樂鄉令，晉安帝立。
長林男相，晉安帝立。
郢州刺史，魏文帝黃初三年，以荊州江北諸郡為郢州，其年罷并荊，非今地。吳又立郢州。孝武孝建元年，分荊州之江夏、竟陵、隨、武陵、天門，湘州之巴陵，江州之武昌，豫州之西陽，又以南郡之州陵、監利二縣度屬巴陵，立郢州。天門後還荊。領郡六，縣三十九。戶二萬九千四百六十九，口十五萬八千五百八十七。去京都水二千一百。
江夏太守，漢高帝立，本屬荊州。永初郡國及何志並治安陸，此後治夏口。又有安陸、曲陵，曲後別郡。〔一四〕領縣七。戶五千七十二，口二萬三千八百一十。
汝南侯相，本沙羡土，晉末汝南郡民流寓夏口，因立為汝南縣。沙羡令，漢舊縣，吳省。晉武太康元年復立，治夏口。孝武太元三年，省併沙陽，後以其地為汝南實土。
沌陽子相，江左立。
孝昌侯相，永初郡國、何志並無，徐志有，疑是孝武世所立。
惠懷子相，江左立。
沙陽男相，二漢舊縣，本名沙羡，屬武昌，晉武帝太康元年更名，又立沙羡，而沙陽徙今所治。文帝元嘉十六年度巴陵，孝武孝建元年度江夏。
羡陽子相，晉惠帝世，安陸人朱伺為陶侃將，求分安陸東界為此縣。〔一五〕
蒲圻男相，晉武帝太康元年立。本屬長沙，文帝元嘉十六年度巴陵，孝武孝建元年度江夏。
竟陵太守，晉惠帝元康九年，分江夏西界立。何志又有宋縣，徐無。領縣六。戶八千五百九十一，口四萬四千三百七十五。去州水一千四百。去京都水三千四百。
萇壽令，明帝泰始六年立。
竟陵侯相，漢舊縣，屬江夏。
新市子相，漢舊縣，屬江夏。
霄城侯相，〔一六〕永初郡國有，何、徐不注置立。
新陽男相，永初郡國有，何、徐不注置立。
雲杜侯相，漢舊縣，屬江夏。
武陵太守，前漢地理志，高帝立。續漢郡國志云，秦昭王立，名黔中郡，高帝五年更名。本屬荊州。領縣十。戶五千九十，口三萬七千五百五十五。去州水一千。去京都水三千。
臨沅男相，漢舊縣。
龍陽侯相，晉太康地理志、何志吳立。
漢壽伯相，前漢立，〔一七〕後漢順帝陽嘉三年更名。吳曰吳壽，晉武帝復舊。
沅南令，漢光武建武二十六年立。
遷陵侯相，漢舊縣。
辰陽男相，漢舊縣。
舞陽令，前漢作無陽，後漢無，晉太康地志有。
酉陽長，漢舊縣。
黚陽長，二漢無，晉太康地志有。
沅陵令，漢舊縣。
巴陵太守，文帝元嘉十六年，分長沙之巴陵、蒲圻、下雋，江夏之沙陽四縣立，屬湘州，孝武孝建元年，割南郡之監利、州陵度江夏，〔一八〕屬郢州。二年，又度長寧之綏安屬巴陵。何志訖元嘉二十年，巴陵郡以十六年立，應在何志而闕。領縣四。戶五千一百八十七，口二萬五千三百一十六。去州水五百。去京都水二千五百。
巴陵男相，晉武帝太康元年立，屬長沙。本領度支校尉，立郡省。
下雋侯相，漢舊縣，屬長沙。
監利侯相，按晉起居注，太康四年，復立南郡之監利縣，尋復省之。言由先有而被省也，疑是吳所立，又是吳所省。孝武孝建元年度。
州陵侯相，漢舊縣，屬南郡，晉武帝太康元年復立，疑是吳所省也。孝武孝建元年度。明帝泰始四年，以綏安縣併州陵。
武昌太守，晉起居注，太康元年，改江夏為武昌郡。領縣三。戶二千五百四十六，口一萬一千四百一十一。去京都水一千一百。
武昌侯相，魏文帝黃初二年，孫權改鄂為武昌。〔一九〕
陽新侯相，吳立。
鄂令，漢舊縣，屬江夏。吳改鄂為武昌，晉武帝太康元年，復立鄂縣，而武昌如故。
西陽太守，本縣名，二漢屬江夏，魏立弋陽郡，又屬焉。晉惠帝又分弋陽為西陽國，屬豫州，宋孝武孝建元年，度郢州，明帝泰始五年，又度豫，後又還郢。永初郡國、何、徐並有弋陽縣。今領縣十。戶二千九百八十三，口一萬六千一百二十。去州水二百八十。去京都水一千七百二十。
西陽令，漢舊縣，屬江夏，後屬弋陽。
西陵男相，漢舊縣，屬江夏，後屬弋陽。
孝寧侯相，本軑縣，漢舊縣。孝武自此伐逆，即位改名。
蘄陽令，二漢江夏郡有蘄春縣，吳立為郡，晉武帝太康元年，省蘄春郡，〔二０〕而縣屬弋陽，後屬新蔡，孝武大明八年，還西陽。
義安令，明帝泰始二年以來流民立。
蘄水左縣長，文帝元嘉二十五年，以豫部蠻民立建昌、南川、長風、赤亭、魯亭、陽城、彭波、遷溪、東丘、東安、西安、南安、房田、希水、高坡、直水、蘄水、清石十八縣，屬西陽。孝武大明八年，赤亭、彭波併陽城，其餘不詳何時省。
東安左縣長，前廢帝永光元年，復以西陽蘄水、直水、希水三屯為縣。
建寧左縣長，孝武大明八年省建寧左郡為縣，屬西陽。徐志有建寧縣，當是此後為郡。
希水左縣長。
陽城左縣長，本屬建寧左郡，孝武大明八年，省西陽之赤亭、陽城、彭波三縣併建寧之陽城縣，而以縣屬西陽。
湘州刺史，晉懷帝永嘉元年，分荊州之長沙、衡陽、湘東、邵陵、零陵、營陽、建昌，江州之桂陽八郡立，治臨湘。成帝咸和三年省。安帝義熙八年復立，十二年又省。宋武帝永初三年又立，文帝元嘉八年省。十六年又立，〔二一〕二十九年又省。孝武孝建元年又立。建昌郡，晉惠帝元康九年，分長沙東北下雋諸縣立，成帝咸康元年省。元嘉十六年立巴陵郡屬湘州，後度郢。領郡十，縣六十二。戶四萬五千八十九，口三十五萬七千五百七十二。去京都水三千三百。
長沙內史，秦立。宋初十縣，下雋、蒲圻、巴陵屬巴陵。今領縣七。戶五千六百八十四，口四萬六千二百一十三。
臨湘侯相，漢舊縣。
醴陵侯相，後漢立。
瀏陽侯相，吳立。
吳昌侯相，後漢立曰漢昌，吳更名。
羅縣侯相，漢舊縣。
攸縣子相，漢舊縣。
建寧子相，吳立。
衡陽內史，吳孫亮太平二年，分長沙西部都尉立。領縣七。戶五千七百四十六，口二萬八千九百九十一。去州水二百二十。去京都水三千七百。
湘西令，吳立。
湘南男相，漢舊縣，屬長沙。
益陽侯相，漢舊縣，屬長沙。
湘鄉男相，前漢無，後漢屬零陵。
新康男相，吳曰新陽，晉武帝太康元年更名。
重安侯相，前漢曰鍾武，後漢順帝永建三年更名，屬零陵。
衡山男相，吳立曰衡陽，晉惠帝更名。
桂陽太守，漢高立，屬荊州，晉惠帝元康元年度江州。領縣六。戶二千二百一十九，口二萬二千一百九十二。去州水一千四百。去京都水四千九百四十。
郴縣伯相，漢舊縣。
耒陽子相，漢舊縣。
南平令，漢舊縣。
臨武令，漢舊縣。
汝城令，〔二二〕江左立。
晉寧令，漢順帝永和元年立，曰漢寧，吳改曰陽安，晉武帝太康元年改曰晉寧。
零陵內史，漢武帝元鼎六年立。領縣七。戶三千八百二十八，口六萬四千八百二十八。去州一千四百。去京都水四千八百。
泉陵子相，漢舊縣。
洮陽侯相，漢舊縣。
零陵子相，漢舊縣。
祁陽子相，吳立。明帝泰始初度湘東，五年復舊。
應陽男相，晉惠帝分觀陽立。
觀陽男相，吳立。
永昌令，吳立。
營陽太守，江左分零陵立。領縣四。戶一千六百八，口二萬九百二十七。去州水一千七百一。去京都水五千五百五十。
營浦侯相，漢舊縣，屬零陵。
營道侯相，漢舊縣，屬零陵。
舂陵令，前漢舊縣，舂陵侯徙國南陽，省。吳復立，屬零陵。
泠道令，漢舊縣，屬零陵。
湘東太守，吳孫亮太平二年，分長沙東部都尉立。晉世七縣，孝武太元二十年，省酃、漢舊縣。利陽、新平張勃吳錄有此二縣，利作梨，晉作利音。三縣。今領縣五。戶一千三百九十六，口一萬七千四百五十。去州水陸七百。去京都水三千六百。
臨烝伯相，吳屬衡陽，晉太康地志屬湘東。
新寧令，吳立。
茶陵子相，漢舊縣，屬長沙。
湘陰男相，後廢帝元徽二年，分益陽、羅、湘西及巴、硤流民立。
陰山令，陰山乃是漢舊縣，而屬桂陽。吳湘東郡有此陰山縣，疑是吳所立。
邵陵太守，吳孫皓寶鼎元年，分零陵北部都尉立。領縣七。戶一千九百一十六，口二萬五千五百六十五。去州水七百，陸一千三百。去京都水四千五百。
邵陵子相，何志屬長沙。按二漢無，吳錄屬邵陵。
武剛令，〔二三〕晉武分都梁立。
建興男相，晉武帝分邵陵立。
高平男相，吳立。晉武帝太康元年，改曰南高平，後更曰高平。
都梁令，漢舊縣，屬零陵。
邵陽男相，吳立曰昭陽，晉武改。
扶縣令，漢舊縣，至晉曰夫夷。漢屬零陵，晉屬邵陵。案今云扶者，疑是避桓溫諱去「夷」，「夫」不可為縣名，故為「扶」云。
廣興公相，吳孫皓甘露元年，分桂陽南部都尉，〔二四〕立為始興郡。晉武帝平吳，以屬廣州，成帝度荊州，宋文帝元嘉二十九年，又度廣州，三十年，復度湘州。明帝泰始六年，立岡湲縣，割始興之封陽、陽山、含洭三縣，立宋安郡，〔二五〕屬湘州。泰豫元年復□，〔二六〕省岡湲縣，改始興曰廣興。領縣七。戶一萬一千七百五十六，口七萬六千三百二十八。去州水二千三百九十。去京都水五千。
曲江侯相，漢舊縣，屬桂陽。
桂陽令，〔二七〕漢舊縣，屬桂陽。
陽山侯相，漢舊縣，後漢曰陰山，〔二八〕屬桂陽。吳始興郡無此縣，當是晉後立。
貞陽侯相，漢舊縣，名湞陽，屬桂陽。宋明帝泰始三年，改「湞」為「貞」。
含洭男相，漢舊縣，屬桂陽。
始興令，吳立。
中宿令，漢舊縣，屬南海，吳度。
臨慶內史，吳分蒼梧立為臨賀郡，屬廣州，晉成帝度荊州，宋文帝元嘉二十九年，度廣州，三十年，復度湘州。明帝改名。領縣九。戶三千七百一十五，口三萬一千五百八十七。去州水陸二千八百。去京都水陸五千五百七十。
臨賀侯相，漢舊縣。晉太康地志、王隱云屬南海，而二漢屬蒼梧，當是吳所度。
馮乘侯相，漢舊縣，屬蒼梧。
富川令，漢舊縣，屬蒼梧。
封陽侯相，漢舊縣。
興安侯相，吳立曰建興，晉武帝太康元年更名。
謝沐長，漢舊縣，屬蒼梧。
寧新令，二漢無，當是吳所立，屬蒼梧，晉武帝太康元年更名。
開建令，文帝分封陽立宋昌、宋興、開建、武化、徃徃、徃音生。永固、綏南七縣。後又分開建、武化、宋昌三縣立宋建郡，屬廣州。孝武大明元年悉省，唯餘開建縣。
撫寧令，宋末立。
始建內史，吳孫皓甘露元年，分零陵南部都尉立始安郡，屬廣州，晉成帝度荊州，宋文帝元嘉二十九年，度廣州，三十年，復度湘州。明帝改名。領縣七。戶三千八百三十，口二萬二千四百九十。去州水二千八十，陸二千六百三十。去京都水五千五百九十。
始安子相，漢舊縣，屬零陵。
熙平令，吳立為尚安，晉武改。
永豐男相，吳立。
荔浦令，漢舊縣，屬蒼梧。
平樂侯相，吳立。
建陵男相，吳立，屬蒼梧，宋末度。
樂化左令，宋末立。
雍州刺史，晉江左立。胡亡氐亂，雍、秦流民多南出樊、沔，晉孝武始於襄陽僑立雍州，并立僑郡縣。宋文帝元嘉二十六年，割荊州之襄陽、南陽、新野、順陽、隨五郡為雍州，而僑郡縣猶寄寓在諸郡界。孝武大明中，又分實土郡縣以為僑郡縣境。徐志雍州有北上洛、北京兆、義陽三郡。北上洛，晉孝武立，領上洛、北商、酆陽、陽亭、北拒陽五縣。北京兆領北藍田、霸城、山北三縣。並云景平中立。義陽，云晉安帝立，領平氏、襄鄉二縣。酆陽、陽亭、北拒陽，並云安帝立，餘縣不注置立。今並無此三郡。今領郡十七，縣六十。戶三萬八千九百七十五，口十六萬七千四百六十七。去京都水四千四百，陸二千一百。
襄陽公相，魏武帝平荊州，分南郡編以北及南陽之山都立，屬荊州。魚豢云，魏文帝立。永初郡國、何志並有宜城、漢舊縣，屬南郡。鄀、上黃縣，並別見。徐志無。領縣三。戶四千二十四，口一萬六千四百九十六。
襄陽令，漢舊縣，屬南郡。
中廬令，漢舊縣，屬南郡。
〈巴阝〉縣令，〔二九〕漢舊縣，屬南郡。
南陽太守，秦立，屬荊州。永初郡國有比陽、魯陽、赭陽、西鄂、犨、葉、雉、博望八縣。並漢舊縣。何志無犨、雉。徐志無比陽、魯陽、赭陽、西鄂、博望，而有葉，餘並同。孝武大明元年，省葉縣。領縣七。戶四千七百二十七，口三萬八千一百三十二。去州三百六十。去京都水四千四百。
宛縣令，漢舊縣。
涅陽令，漢舊縣。
雲陽男相，漢舊縣。故名育陽，晉孝武改。
冠軍令，漢舊縣，武帝分穰立。
酈縣令，漢舊縣。
舞陰令，漢舊縣。
許昌男相，徐志無，此後所立。本屬潁川。
新野太守，何志晉惠帝分南陽立。永初郡國、何志有棘陽、別見。蔡陽、鄧縣。並漢舊縣。徐無。孝武大明元年，省蔡陽。今領縣五。戶四千二百三十五，口一萬四千七百九十三。去州一百八十。去京都水四千五百八十。
新野侯相，漢舊縣，屬南陽。文帝元嘉末省，孝武大明元年復立。
山都男相，漢舊縣，屬南陽，晉太康地志屬襄陽，永初郡國及何、徐屬新野。〔三０〕
池陽令，漢舊名，屬馮翊，晉太康地志屬京兆。僑立亦屬京兆。孝武大明中土斷，又屬此。
穰縣令，漢舊縣，屬南陽。
交木令，孝武大明元年立。
順陽太守，魏分南陽立曰南鄉，晉武帝更名。成帝咸康四年，復立南鄉，後復舊。永初郡國及何志有朝陽、武當、酇、陰、汎陽、筑、並別見。析、前漢屬弘農，後漢屬南陽。脩陽唯見永初郡國。凡八縣。徐志唯增朝陽。朝陽，孝武大明元年省。領縣七。戶四千一百六十三，口二萬三千一百六十三。
南鄉令，前漢無，後漢有，屬南陽。
槐里男相，漢舊名，屬扶風，晉太康地志屬始平。僑立亦屬始平。大明土斷屬此。
順陽侯相，前漢曰博山，後漢明帝更名，屬南陽。
清水令，前漢屬天水，後漢為天水漢陽，〔三一〕無此縣。晉太康地志屬略陽。僑立屬始平。大明土斷屬此。
朝陽令，漢舊縣。
丹水令，前漢屬弘農，後漢屬南陽。何志魏立，非也。
鄭縣令，漢舊名，屬京兆。僑立亦屬京兆，後度此。
京兆太守，故秦內史，漢高帝元年，屬塞國，二年，更為渭南郡，九年罷，復為內史。武帝建元六年，分為右內史，太初元年，更為京兆尹，魏改為京兆郡。初僑立，寄治襄陽。朱序沒氐。孝武太元十一年復立。大明土斷，割襄陽西界為實土。雍州僑郡先屬府，武帝永初元年屬州。永初郡國有藍田、漢舊縣。鄭、池陽、並別見。南霸城、本霸陵，漢舊縣。太康地志曰，霸城何志魏□。新康五縣。何志無新康而有新豐。徐無。孝武大明元年，省京兆之盧氏、藍田、霸城縣。盧氏當是何志後所立，二漢屬弘農，晉太康地志屬上洛。新康疑是晉末所立。領縣三。戶二千三百七，口九千二百二十三。
杜令，二漢曰杜陵，魏改。
鄧縣令，漢舊縣，屬南陽。
新豐令，漢舊縣。
始平太守，晉武帝泰始二年，分京兆、扶風立。後分京兆、扶風僑立，治襄陽。今治武當。永初郡國唯有始平、平陽、清水別見。三縣。何志有槐里、別見。宋寧、宋嘉何志新立。三縣，而清水、始平與永初郡國同。領縣四。戶二千七百九十七，口五千五百十二。
武當侯相，漢舊縣，屬南陽，後屬順陽。
始平令，魏立。
武功令，漢舊名，故屬扶風，晉太康地志屬始平。
平陽子相，江左平陽郡民流寓，立此。
扶風太守，故秦內史。高帝元年，屬雍國，二年，更為中地郡，九年罷。後為內史。武帝建元六年，分為右內史，太初元年更名為右扶風。僑立，治襄陽，今治筑口。永初郡國及何志唯有郿、魏昌縣，〔三二〕魏昌，魏立，屬中山。孝武大明元年省魏昌。領縣三。戶二千一百五十七，口七千二百九十。
筑陽令，漢舊縣，屬南陽，又屬順陽。大明土斷屬此。
郿縣令，漢舊名，屬扶風，晉太康地志屬秦國。
汎陽令，晉武帝太康五年立，屬南鄉，仍屬順陽。大明土斷屬此。
南上洛太守，永初郡國、何志雍州並有南上洛郡，寄治魏興，今梁州之上洛是也。此上洛蓋是何志以後僑立耳。今治臼。何、徐志雍州南上洛，晉武帝立，北上洛云晉孝武立，非也。徐有南北陽亭、陽安縣，不注置立。今領縣二。戶一百四十四，口四百七十七。
上洛男相。別見
商縣令。別見
河南太守，故秦三川郡，漢高帝更名。光武都雒陽，建武十五年，改曰河南尹。〔三三〕僑立，始治襄陽，孝武大明中，分沔北為境。永初郡國及何志並又有陽城、緱氏縣，漢舊名，並屬河南。徐無此二縣，而有僑洛陽。漢舊名。陽城縣，孝武大明元年省。洛陽，當是何志後立。領縣五。戶三千五百四十一，口一萬三千四百七十。去州陸三十五。
河南令，漢舊名。
新城令，漢舊名。
河陰子相，魏立。
棘陽令，漢縣，故屬南陽，晉太康地志屬義陽，後屬新野。大明土斷屬此。
襄鄉令，前漢無，後漢有，屬南陽。徐志屬義陽。當是大明土斷屬此。
廣平太守，別見。江左僑立，治襄陽，今為實土。永初郡國及何志並又有易陽、曲周、邯鄲，並見在。無酇、比陽。徐無復邯鄲縣。易陽、曲周，孝武大明元年省。邯鄲應是土斷省。領縣四。戶二千六百二十七，口六千二百九十三。
廣平令，漢舊名。徐志，南度以朝陽縣境立。
酇縣令，漢舊縣，屬南陽，後屬順陽。
比陽令，漢舊縣，屬南陽。
陰縣令，漢舊縣，屬南陽。
義成太守，晉孝武立，治襄陽，今治均。永初郡國又有下蔡、平阿縣，二縣前漢屬沛，後漢屬九江，晉太康地志屬淮南。何同。孝武大明元年省下蔡，始亦流寓立也。平阿當是何志後省。領縣二。戶一千五百二十一，口五千一百一。
義成侯相，晉孝武立。
萬年令，漢舊名，屬馮翊。
馮翊太守，故秦內史，高帝元年，屬塞國，二年，更名為河上郡，〔三四〕九年罷，復為內史。武帝建元六年，分為左內史，太初元年，更名。三輔流民出襄陽，文帝元嘉六年立，則何志應有而無。治襄陽。今治鄀。〔三五〕領縣三。疑〔三六〕戶二千七十八，口五千三百二十一。
鄀縣令，漢舊縣，屬南郡，作「若」字。晉太康地志作「鄀」。永初郡國及何志屬襄陽，徐屬此。
高陸令，晉太康地志屬京兆。永初郡國、何志並無，孝武大明元年復立。
南天水太守，天水郡別見。徐志本西戎流寓。今治巖州。永初郡國、何志並無，當是何志後所立。又有冀縣，漢舊名。孝武大明元年省。領縣四。戶六百八十七，口三千一百二十二。
華陰令，前漢屬京兆，後漢、魏、晉屬弘農。
西縣令，前漢屬隴西，後漢屬漢陽，即天水，魏、晉屬天水。
略陽侯相。別見。
河陽令。別見。〔三七〕。
建昌太守，孝建元年，刺史朱脩之免軍戶為永興、安寧二縣，立建昌郡，又立永寧為昌國郡，並寄治襄陽。昌國後省。徐志，建昌又有永寧縣，今無。領縣二。戶七百三十二，口四千二百六十四。
永興令。
安寧男相。
華山太守，胡人流寓，孝武大明元年立。今治大隄。領縣三。戶一千三百九十九，口五千三百四十二。
華山令，與郡俱立
藍田令，漢舊名，本屬京兆。
上黃令，本屬襄陽，立郡割度。
北河南太守，晉孝武太元十年立北河南郡，後省。永初郡國、何、徐志並無。明帝泰始末復立。寄治宛中。領縣八。
新蔡令。別見。
汝陰令。別見。
苞信令。別見。
上蔡令。別見。
固始令。別見。
緱氏令。別見。
新安令。別見。
洛陽令。別見。
弘農太守，漢武帝元鼎四年立。〔三八〕宋明帝末立，寄治五壟。領縣三。
邯鄲令，漢舊名，屬趙國。晉太康地志無此縣。
圉縣令，前漢屬淮陽，後漢屬陳留。晉太康地志無此縣。
盧氏令。別見。
梁州刺史，禹貢舊州，周以梁併雍，漢以梁為益，治廣漢雒縣。魏元帝景元四年平蜀，復立梁州，治漢中南鄭，而益州治成都。李氏據梁、益，江左於襄陽僑立梁州。李氏滅，復舊。譙縱時，又沒漢中。〔三九〕刺史治魏興。縱滅，刺史還治漢中之苞中縣，所謂南城也。文帝元嘉十年，刺史甄法護於南城失守，刺史蕭思話還治南鄭。永初郡國又有宕渠郡、北宕渠郡。宋起居注，元嘉十六年，割梁州宕渠郡度益州。今益部宕渠郡曰南宕渠。何、徐並有北宕渠郡，唯領宕渠一縣。何云，本巴西流民。今無。
漢中太守，秦立。漢獻帝建安二十年，魏武平張魯，復漢寧郡為漢中，疑是此前改漢中曰漢寧也。〔四０〕晉地記云，孝武太元十五年，梁州刺史周瓊表立。〔四一〕又疑是李氏所省，李氏平後復立。永初郡國又有苞中、懷安漢、晉、何、徐並無二縣。二縣。〔四二〕領縣四。戶一千七百八十六。口一萬三百三十四。
南鄭令，漢舊縣。
城固令，漢舊縣。
沔陽令，漢舊縣。
西鄉令，蜀立曰南鄉，晉武帝太康二年更名。
魏興太守，魏文帝以漢中遺民在東垂者立，屬荊州。江左還本。領縣十三。疑〔四三〕去州一千二百。去京都水六千七百。
西城令，漢舊縣，屬漢中。
鄖鄉令，本錫縣，〔四四〕二漢舊縣，屬漢中，後屬魏興，魏、晉世為郡，後省。武帝太康五年，改為鄖鄉。何志晉惠帝立，非也。
錫縣令，前漢長利縣，屬漢中，後漢省。晉武帝太康四年復立，屬魏興。五年，改長利為錫。
廣城令，永初郡國、何、徐並有，不注置立。
興晉令，魏立曰平陽，晉武帝太康元年更名。
旬陽令，前漢有，後漢無，晉武帝太康四年復立。
上廉令，〔四五〕晉太康地志、永初郡國、徐並屬上庸，何無。
長樂令，永初郡國、何、徐並屬晉昌。本蜀郡流民。
廣昌子相，何志屬上庸，晉成帝立。晉地記，武帝太康元年，改上庸之廣昌為庸昌，二年省。疑是魏所立。
安晉令，永初郡國、何、徐屬晉昌。本蜀郡流民。
延壽令，永初郡國、何、徐屬晉昌。本蜀郡流民。
宣漢令，永初郡國、何、徐屬晉昌。本建平流離民。
新興太守，永初郡國、何、徐云新興、吉陽、東關三縣，屬晉昌郡。何云晉元帝立，本巴、漢流民。宋末省晉昌郡，立新興郡，以晉昌之長樂、安晉、延壽、安樂屬魏興郡，宣漢屬巴渠郡，寧都屬安康郡。永初郡國有永安縣，何、徐無。今亦無復新興縣。何云巴東夷人。今領縣二。
吉陽令，本益州流民。
東關令，本建平流民。
新城太守，故屬漢中，魏文帝分立，屬荊州。江左還本。領縣六。戶一千六百六十八，口七千五百九十四。去州陸一千五百。去京都水五千三百。
房陵令，漢舊縣，屬漢中，太康地志、王隱無。
綏陽令，魏立，後改為秭歸，晉武帝太康二年，復為綏陽。
昌魏令，魏立。
祁鄉令，何志魏立。晉太康地志作「沶」。音祁。
閬陽令，何志不注置立。
樂平令，何志不注置立。
上庸太守，魏明帝太和二年，分新城之上庸、武陵、北巫為上庸郡。景初元年，又分魏興之魏陽，錫郡之安富、上庸為郡。疑是太和後省，景初又立也。魏屬荊州，江左還本。永初郡國有上庸、廣昌。何有廣昌。領縣七。戶四千五百五十四，口二萬六百五十三。去州陸二千三百。去京都水六千七百。
上庸令，漢舊縣，屬漢中。
安富令，晉太康地志、永初郡國、何、徐並有。
北巫令，何志晉武帝立。按魏所分新城之北巫，應即是此縣，〔四六〕然則非晉武立明矣。
微陽令，魏立曰建始，晉武帝改。
武陵令，前漢屬漢中，後漢、晉太康地志、王隱並無。
新安令，永初郡國、何、徐有。何云本建平流民。
吉陽令，永初郡國云北吉陽，何、徐無。
晉壽太守，晉地記云，孝武太元十五年，梁州刺史周瓊表立〔四七〕。何志故屬梓潼。而益州南晉壽郡悉有此諸縣。永初郡國、徐又有南晉壽、南興、樂南、興安縣。何無南興樂，云南晉壽，惠帝立，餘並不注置立。今領縣四。去州陸一千二百。去京都水一萬。
晉壽令，屬梓潼。何志晉惠帝立。按晉起居注，武帝太康元年，改梓潼之漢壽曰晉壽。漢壽之名，疑是蜀立，云惠帝立，非也。
白水令，漢舊縣，屬廣漢，晉太康地志屬梓潼。
邵歡令，永初郡國、何、徐並有，不注置立，疑是蜀立曰昭歡，晉改也。
興安令，永初郡國、何、徐並有，不注置立。
華陽太守，徐志新立。永初郡國、何並無，〔四八〕寄治州下。領縣四。戶二千五百六十一，口萬五千四百九十四。
華陽令。
興宋令。
宕渠令。
嘉昌令，徐不注置立。
新巴太守，晉安帝分巴西立。何、徐又有新歸縣，何云新立，今無。領縣三。戶三百九十三，口二千七百四十九。
新巴令，〔四九〕晉安帝立。
晉城令，晉安帝立。
晉安令，晉安帝立。
北巴西太守，何志不注置立。宋起居注，文帝元嘉十二年，於劍南立北巴西郡，屬益州。今益州無此郡。又永初郡國、何、徐梁州並有北巴西而益州無，疑是益部僑立，尋省；梁州北巴西是晉末所立也。永初郡國領閬中、漢昌二縣。何又有宋昌縣，云新立。徐無宋昌，有宋壽。何、徐並領縣四，今六。疑〔五０〕去州一千四百。去京都水九千九百。
閬中令。別見。
安漢令。別見。
南國令。即南充國，別見。
西國令。即西充國，別見。
平周令，益州巴西有平州縣。
北陰平太守，晉太康地志故廣漢屬國都尉。何志蜀分立。永初郡國曰北陰平，領陰平、綿竹、平武、資中、冑旨五縣。何、徐直曰陰平，領二縣與此同。戶五百六，口二千一百二十四。寄治州下。
陰平令，前漢、後漢屬廣漢屬國，名宙底。〔五一〕晉太康地志陰平郡陰平縣注云，宙底。當是故宙底為陰平。永初郡國冑旨縣，即宙底也。當是後又立此縣，而字誤也。
平武令，蜀立曰廣武，晉武帝太康元年更名。
南陰平太守，永初郡國唯領陰平一縣。徐志無南字，云陰平舊民流寓立，唯領懷舊一縣。何無。今領縣二。戶四百七。
陰平令。
懷舊令，徐志不注置立。
巴渠太守，何志新立。領縣七。戶五百，口二千一百八十三。
宣漢令，別見。與郡新立。
始興令，何志新立。
巴渠令，何志新立。
東關令，何志新立。
始安令，何志新立。
下蒲令，何志無，徐志不注置立。
晉興令，何志晉安帝立。案永初郡國，梁部諸郡，唯巴西有此縣，不容是此晉興。若是晉安帝時立，便應在永初郡國，疑何謬也。
懷安太守，何志新立。領縣二。戶四百七，口二千三百六十六。寄治州下。
懷安令，何志新立。
義存令，何志新立。
宋熙太守，何、徐志新立。領縣五。戶一千三百八十五，口三千一百二十八。去州七百。去京都九千八百。
興樂令。〔五二〕
歸安令。
宋安令。
元壽令。
嘉昌令，何志五縣並新立。
白水太守，永初郡國、何並無，徐志仇池氐流寓立。有漢昌縣。今領縣六。戶六百五。
新巴令。
漢德令。
晉壽令。
益昌令。
興安令。
平周令，徐志作「平州」。此五縣，徐並不注置立。
南上洛太守，晉太康地志分京兆立上洛郡，屬司隸。永初郡國、何志並屬雍州，僑寄魏興，即此郡也。徐志巴民新立。徐志時已屬梁州矣。永初郡國無豐陽而有陽亭，何、徐有，何不注陽亭置立。領縣六。
上洛令，前漢屬弘農，後漢屬京兆。何云魏立，非也。
商縣令，上洛同。
流民令，何不注置立。
豐陽長，〔五三〕永初郡國無，何作酆陽，新立。徐作豐。
渠陽令，永初郡國、何、徐並作拒陽。
義縣令，永初郡國、何、徐並無。
北上洛太守，徐志巴民新立。〔五四〕領縣七。戶二百五十四。
北上洛令。
豐陽令。〔五五〕
流民令。
陽亭令。
拒陽令，「拒」字與南上洛不同。
商縣令，徐志無。
西豐陽令，〔五六〕徐志無。
安康太守，宋末分魏興之安康縣及晉昌之寧都縣立。
安康令，二漢安陽縣，屬漢中，漢末省。魏復立，屬魏興。晉武帝太康元年更名。何云魏立，非也。
寧都令，蜀郡流民。
南宕渠太守，永初郡國有宕渠郡，領宕渠、漢興、宣漢三縣，屬梁州，元嘉十六年，度屬益州，非此南宕渠也。何、徐梁並無此郡，疑是徐志後所立。
宕渠令。
漢安令。
宣漢令。
宋康令。三縣並新置。
懷漢太守，孝武孝建二年立。〔五七〕領縣三。戶四百十九。
永豐長。
綏來長。〔五八〕
預德長。
秦州刺史，晉武帝泰始五年，分隴右五郡及涼州金城、梁州陰平并七郡為秦州，治天水冀縣。太康三年併雍州，惠帝元康七年復立。何志晉孝武復立，寄治襄陽。安帝世在漢中南鄭。領郡十四，縣四十二。戶八千七百三十二，口四萬八百八十八。
武都太守，漢武帝元鼎六年立。永初郡國又有河池、故道縣。並漢舊縣。今領縣三。戶一千二百七十四，口六千一百四十。
下辨令，漢舊縣。
上祿令，漢舊縣，後省，晉武帝太康三年又立。
陳倉令，漢舊縣，屬扶風，晉太康地志屬秦國。
略陽太守，晉太康地志屬天水。〔五九〕何志故曰漢陽，魏分立曰廣魏，武帝更名。永初郡國有清水縣，別見。何、徐無。領縣三。戶一千三百五十九，口五千六百五十七。
略陽令，前漢屬天水，後漢漢陽即天水，晉太康地志屬略陽。雍州南天水、益州安固郡又有此縣。
臨漢令，何志新立。
上邽令，前漢屬隴西，後漢屬漢陽，晉太康地志屬天水。何志流寓割配。
安固太守，永初郡國志有安固郡，又有南安固郡，元嘉十六年度益州。今領縣二。戶一千五百五，口二千四十四。
桓陵令。別見。
南桓陵令，永初郡國及何志安固郡唯領桓陵一縣，徐志又有此縣。
西京兆太守，晉末三輔流民出漢中僑立。領縣三。戶六百九十三，口四千五百五十二。
藍田令，別見。永初郡國志無。
杜令。別見。
鄠令，二漢屬扶風，晉太康地志屬始平。
南太原太守，太原別見。何志云，故屬并州，流寓割配。永初郡國又有清河、別見。高堂縣。別見冀州平原郡，〔六０〕作高唐。領縣一。戶二百三十三，口一千一百五十六。
平陶令，漢舊名。
南安太守，何志云故屬天水，魏分立。永初郡國無。領縣二。戶六百二十，口三千八十九。
桓道令，漢舊名，屬天水，後漢屬漢陽，作「獂」。
中陶令，何志魏立。晉太康地志有。
馮翊太守，三輔流民出漢中，文帝元嘉二年僑立。領縣五。戶一千四百九十，口六千八百五十四。
蓮芍令。別見。
頻陽令，漢舊名。
下辨令，徐志故屬略陽，流寓割配。何無此縣。
高陸令，二漢魏無，晉太康地志有，屬京兆。何志流寓割配。
萬年令。別見。
隴西太守，秦立。文帝元嘉初，關中民三千二百三十六戶歸化，六年立。今領縣六。戶一千五百六十一，口七千五百三十。
襄武令，漢舊名。
臨洮令，漢舊名。
河關令，前漢屬金城，後漢、晉太康地志屬隴西。
狄道令，漢舊名。
大夏令，漢舊名，晉太康地志無。
首陽令。〔六一〕
始平太守，別見。永初郡國無。領縣三。戶八百五十九，口五千四百四十一。
始平令，太康地志有，何志晉武帝立，而雍州始平郡之始平縣何云魏立。按此縣末雖各立，本是一縣，何為不同？
槐里令。別見。
宋熙令，何無，徐新立。
金城太守，漢昭帝始元六年立。永初郡國無，何、徐領縣二。戶三百七十五，口一千。
金城令，漢舊名。
榆中令，漢舊名。
安定太守，漢武帝元鼎三年立。永初郡國志無。領縣二。戶六百四十，口二千五百一十八。
朝那令，漢舊名。
宋興令，何志新立。
天水太守，漢武元鼎三年立，明帝改曰漢陽。雍州已有此郡〔六二〕。永初郡國無。領縣二。戶八百九十三，口五千二百二十八。
阿陽令，漢舊名，晉太康地志無。
新陽令，〔六三〕晉太康地志有，何志魏立。
西扶風太守，扶風郡別見。晉末三輔流民出漢中僑立。領縣二。戶百四十四。
郿令。別見。
武功令。別見。
北扶風太守，孝武孝建二年，以秦、雍流民立。領縣三。時又有廣長郡，又立成階縣，領氐民，尋省。
武功令。別見。
華陰令。別見。
始平縣。〔六四〕別見。
校勘記
〔一〕　王忱還江陵　「王忱」各本並作「王說」，據南齊書州郡志改。洪頤楫諸史考異云：「王說是王忱之訛。晉書忱傳，太元中，出為荊州刺史。」
〔二〕　江夏武陵屬郢州　「武陵」各本並作「武陽」，孫虨宋書考論云：「武陽當是武陵。」按孫說是，今改正。
〔三〕　南郡太守秦立漢高帝元年為臨江國景帝中二年復故　「漢高帝」各本作「漢文帝」，「中二年」各本作「中元年」，並據漢書地理志改。漢書地理志南郡下云：「秦置，高帝元年，更為臨江郡，五年，復故。景帝二年（當作七年），復為臨江，中二年復故。」宋志略去高帝五年省臨江國復置南郡，景帝七年復為臨江國一節，「高帝」又訛「文帝」，「中二年」又訛「中元年」。漢書高帝紀，元年以懷王柱國共敖為臨江王，則宋志作臨江國是，漢志作臨江郡者誤。景帝七年復為臨江國，以廢太子榮為臨江王，至中二年榮自殺，國除。
〔四〕　南安令晉武帝分江安立　「南安」各本並作「安南」，據成孺宋書州郡志校勘記說乙正。按水經油水注：「晉太康元年，分孱陵立南安縣。」
〔五〕　初平元年　「元年」各本並作「六年」，據晉書地理志改。成孺宋書州郡志校勘記云：「案獻帝初平紀元僅四年，六年疑有誤。晉志益州下云，獻帝初平元年，劉璋分巴郡立永寧郡。知『六』為『元』字之誤，當據正。」
〔六〕　劉璋改永寧為巴東郡　廿二史考異云：「據華陽國志，建安六年，乃改固陵為巴東。若永寧之分，雖與固陵同時，其後改稱巴西，與巴東不相涉。」
〔七〕　南浦令劉禪建興八年十月益州牧閻宇表改羊渠立　華陽國志；「南浦縣，晉初置。」
〔八〕　漢豐令何志不注置立　華陽國志：「漢豐縣，建安二十一年置。」
〔九〕　汶陽太守何志新立　廿二史考異云：「據南齊書蠻傳，汶陽本臨沮西界二百里。桓溫時割以為郡。然則汶陽郡晉時已有之，何承天以為新立者，非也。」
〔一０〕魏世分河東為平陽郡晉末省為縣　洪亮吉東晉疆域志云：「平陽本平春，晉太元中，避鄭太后諱乃改，與河東郡之平陽迥別，沈志合以為一，非是。」
〔一一〕臨汾後屬平陽　「平陽」各本並作「陽平」。成孺宋書州郡志校勘記云：「按晉志，司州平陽郡臨汾，今據乙正。」按成校是，今訂正。
〔一二〕而無歸鄉縣何志所言非也　洪亮吉東晉疆域志云：「考晉書劉弘傳有仇勃為歸鄉令，是晉有此縣矣。何志所言不誣，沈非之，誤也。」
〔一三〕後省綏安　「綏安」各本並作「經安」。巴陵郡下云，明帝泰始四年，以綏安縣併州陵，即此縣。今改正。
〔一四〕又有安陸曲陵曲後別郡　「曲後別郡」四字費解。按安陸、曲陵二縣，曾屬江夏郡，孝武帝孝建元年，別為安陸郡。「曲後為郡」或是「後別為郡」之誤。
〔一五〕求分安陸東界為此縣　「安陸」各本並作「安陵」，據洪亮吉東晉疆域志改。孫虨宋書考論亦云：「陵當作陸。」
〔一六〕霄城侯相　「霄城」各本並作「宵城」，魯爽傳、水經沔水注亦作「宵城」。趙倫之傳、南齊書州郡志、梁書范雲傳、隋書地理志並作「霄城」。今改作「霄城」。
〔一七〕前漢立　成孺宋書州郡志校勘記云：「漢志，武陵郡索。續志，武陵郡，故索，陽嘉三年更名。據志例推之，『立』字衍，前漢下脫『曰索』二字。」
〔一八〕孝武孝建元年割南郡之監利州陵度江夏　成孺宋書州郡志校勘記云：「案監利、州陵二縣，歷代未隸江夏郡。考本志郢州刺史下云，孝武孝建元年，又以南郡之州陵、監利二縣度屬巴陵，立郢州。據此，則江夏二字當為巴陵之訛。」
〔一九〕魏文帝黃初二年孫權改鄂為武昌　「黃初二年」各本並作「黃初三年」，據三國志吳志吳主權傳改。
〔二０〕省蘄春郡　「省」字下各本並有「為」字，據成校刪。成孺宋書州郡志校勘記云：「晉太康省郡，而縣改屬弋陽，故晉志弋陽郡有蘄春縣。『為』字當衍。」
〔二一〕十六年又立　「十六年」各本並作「十七年」，據文帝紀改。成孺宋書州郡志校勘記云：「文帝紀，元嘉十六年正月，復分荊州為湘州。二月，以始興王濬為刺史。七當作六。」
〔二二〕汝城令　「汝城」毛本及晉書地理志作「汝成」。南齊書州郡志、水經耒水注作「汝城」。
〔二三〕武剛令　水經資水注作「武岡」。
〔二四〕分桂陽南部都尉　各本並脫「部」字，據三國志吳志孫皓傳補。成孺宋書州郡志校勘記云：「三國志孫皓傳，甘露元年十一月，以桂陽南部為始興郡。據此『南』下似脫『部』字。」
〔二五〕割始興之封陽陽山含洭三縣立宋安郡　「三縣」各本並作「四縣」。成孺宋書州郡志校勘記云：「四當作三。」按成校是，今改正。
〔二六〕泰豫元年復□　成孺宋書州郡志校勘記云：「復下所闕，當是『故』字。」
〔二七〕桂陽令　各本並脫「陽」字，據漢志、續漢志、晉書地理志、南齊書州郡志補。水經深水注：「桂陽縣，本隸桂陽郡，後割隸始興。」成孺宋書州郡志校勘記云：「桂下誤脫『陽』字，當補。」
〔二八〕陽山侯相漢舊縣後漢曰陰山　惠棟云：「前志亦有陰山縣，沈說非也。」按前志桂陽郡有陽山縣，又有陰山縣。應劭陽山下云：「今陰山也。」顏師古駁應云：「下自有陰山，應說非也。」沈志亦從應說而誤。
〔二九〕〈巴阝〉縣令　三朝本、北監本、毛本作「〈巴阝〉」。殿本、局本作〈已阝〉　按前漢志南郡有〈已阝〉縣。孟康曰：「音忌。」師古曰：「音其已反。」舊本續漢志訛作「印」。集解引惠棟曰：「前志及本傳皆作〈已阝〉。章懷音其紀反。」錢大昕曰：「淄川王終子柱，封〈已阝〉侯。」說文邑部：「〈已阝〉，南郡縣也。從邑已聲。」水經：「禹貢三澨沱，在南郡〈已阝〉縣北。」南齊書州郡志、晉書地理志並作「〈已阝〉」。或謂「〈巴阝〉」字不誤，古漢上之巴國邑此，待考。
〔三０〕永初郡國及何徐屬新野　「新野」各本並作「新陽」。孫虨宋書考論云：「新陽當作新野。」按孫說是，今改正。
〔三一〕後漢為天水漢陽　孫虨宋書考論云：「當云後漢天水為漢陽。」
〔三二〕永初郡國及何志唯有郿魏昌縣　「郿」各本並作「郡」，據孫虨說改。孫虨宋書考論云：「『郡』疑『郿』字之訛。」
〔三三〕建武十五年改曰河南尹　各本並脫「十」字，據續漢書郡國志補。續漢書郡國志：「建武十五年，改曰河南尹。」
〔三四〕二年更名為河上郡　「二年」各本並作「三年」，據漢書地理志改。
〔三五〕今治鄀　「鄀」各本並作「郡」，成孺宋書州郡志校勘記據下文正，是，今改正。
〔三六〕領縣三疑　成孺宋書州郡志校勘記云：「三下原注『疑』字。馮翊祇統鄀、高陸二縣，而乃曰領縣三，故校者注云疑也。今按南齊志馮翊郡縣三，曰鄀，曰蓮勺，曰高陸，疑此志本亦屬縣三，而傳寫者誤脫蓮勺歟？」楊守敬云：「按晉志、齊志、魏志馮翊並有蓮勺縣，是知此脫蓮勺一縣。」按成、楊二家說是。鄀縣下，高陸縣上似脫「蓮勺令，漢舊縣，屬馮翊」云云一條。
〔三七〕河陽令別見　「河陽」後天水太守作「阿陽」，疑作阿陽者是。漢志、續漢志、魏書地形志、水經漾水注並作「阿陽」。顏師古漢書高帝紀注云：「阿陽，天水之縣也。今流俗本或作河陽者非。」按阿陽之作河陽，最早見於此志及南齊書州郡志。其後周書獨孤信傳、隋志、元和志、寰宇記並作「河陽」。寰宇記且云：「河陽，漢置縣，在河之西北，故曰河陽。」
〔三八〕弘農太守漢武帝元鼎四年立　「四年」各本並作「六年」，據漢書地理志改。
〔三九〕譙縱時又沒漢中　「沒」各本並作「治」。孫虨宋書考論云：「或即歿、沒字形訛也。」按南齊書州郡志云：「後為譙縱所沒。」作「沒」是，今據改。
〔四０〕魏武平張魯復漢寧郡為漢中疑是此前改漢中曰漢寧也　各本並脫「曰漢寧也」之「寧」字，據上文補。
〔四一〕梁州刺史周瓊表立　各本並脫「瓊」字。　孫虨宋書考論云：「按時梁州刺史周瓊，脫『瓊』字。」今補正。晉書周訪傳曾孫瓊附傳，瓊代楊亮為梁州刺史，在孝武世。
〔四二〕永初郡國又有苞中懷安二縣　「苞」字下各本並衍「縣作」二字，今刪去。上梁州刺史下云：「刺史還治漢中之苞中縣，所謂南城也。」是有苞中無苞縣之證。又三朝本、北監本、毛本作二縣，是；殿本、局本作三縣，誤。
〔四三〕領縣十三疑　成孺宋書州郡志校勘記云：「領縣十三下，原注疑字。魏興所隸祇有十二縣，故校者注云疑也。今案新興太守下云，宋末以晉昌之長樂、安晉、延壽、安樂屬魏興郡。疑沈志此郡本有安樂令而傳寫者失之，故縣數不符。」
〔四四〕鄖鄉令本錫縣　「錫」續漢書郡國志、晉書地理志、南齊書州郡志同宋志。漢書地理志作「鍚」。應劭曰：「音陽。」師古曰：「即春秋所謂鍚穴。」如應劭音，字本作「鍚」。然左傳文公十一年，至于鍚穴。經典釋文：「鍚字本作錫。」則作鍚作錫，魏、晉、南北朝、隋、唐之世，已無定論。
〔四五〕上廉令　「上廉」各本並作「上庸」。楊守敬云：「上廉誤作上庸。晉志、南齊志並有上廉縣。別有上庸縣屬上庸。」按楊說是，今改正。
〔四六〕按魏所分新城之北巫應即是此縣　各本並脫「北」字，據成校補。成孺宋書州郡志校勘記云：「據上庸太守序云，魏明帝太和二年，分新城之上庸、武陵、北巫為上庸郡，知此『巫』上脫『北』字。」
〔四七〕孝武太元十五年梁州刺史周瓊表立　「周瓊」各本並作「周馥」。按周馥見晉書周浚傳從弟馥附傳，西晉末為鎮東將軍、都督揚州諸軍事，未嘗為梁州刺史。周瓊見晉書周訪傳曾孫瓊附傳，孝武世，代楊亮為梁州刺史。知周馥為周瓊之誤，今改正。
〔四八〕永初郡國何並無　「何」下各本並有「徐」字，孫虨宋書考論云：「徐字疑衍。」按上云徐志新立，此不當更出「徐」字，孫說是，今刪去。
〔四九〕新巴令　「新巴」各本並作「新安」，據南齊書州郡志改。成孺宋書州郡志校勘記云：「南齊志新巴郡領縣三，新巴、晉城、晉安。疑宋志亦作新巴，寫者涉下晉安，遂訛為新安耳。」
〔五０〕何徐並領縣四今六疑　按「今六」下注疑字，本志北巴西祇有五縣，故校者注云疑。孫虨宋書考論云：「南齊志七縣，有漢昌、宋壽，上蓋闕漢昌。」
〔五一〕名宙底　「宙底」漢書地理志廣漢郡、續漢書郡國志廣漢屬國都尉、華陽國志陰平郡作「甸底」。「宙」「甸」形似而訛。然永初郡國作「冑旨」，「冑」與「宙」音近，又似宋志作「宙底」者或有所本。
〔五二〕興樂令　「興樂」南齊書州郡志作「興平」。
〔五三〕豐陽長　「豐陽」各本並作「農陽」。成孺宋書州郡志校勘記云：「疑農即豐字形近之訛。」按成校是，此縣南齊書州郡志作北豐陽，可證「農陽」是豐陽之訛。今改正。
〔五四〕徐志巴民新立　各本並脫「民」字，據成校補。成孺宋書州郡志校勘記云：「南上洛引徐志云巴民新立，則此新立上亦當有民字。」
〔五五〕豐陽令　「豐陽」各本並作「農陽」，據南齊書州郡志改。南齊志北上洛郡有豐陽縣。
〔五六〕西豐陽令　各本並脫「陽」字，據南齊書州郡志補。成孺宋書州郡志校勘記云：「北上洛、南上洛已有豐陽，故此冠以西。疑宋志本亦作西豐陽。」
〔五七〕懷漢太守孝武孝建二年立　宋書孝武帝紀：「大明元年三月，梁州獠求內屬，立懷漢郡。」此云孝建二年立，未知孰是。
〔五八〕綏來長　「綏來」南齊書州郡志作「綏成」。
〔五九〕略陽太守晉太康地志屬天水　成孺宋書州郡志校勘記云：「略陽、天水各自為郡，略陽太守何得屬天水邪？疑太康地志下脫『故』字。」
〔六０〕別見冀州平原郡　「冀州」各本並作「青州」，據成校改。成孺宋書州郡志校勘記云：「平原郡高唐，漢屬青州，晉、宋屬冀州。此當是指本志言之，青當作冀。青州無高唐也。」
〔六一〕首陽令　各本並脫「令」字，據志例補。
〔六二〕雍州已有此郡　「郡」各本並作「縣」。孫虨宋書考論云：「縣當作郡。」按孫說是，今改正。
〔六三〕新陽令　各本並脫「陽」字，據晉書地理志、南齊書州郡志補。成孺宋書州郡志校勘記云：「晉志、南齊志天水郡並有新陽，無新縣。疑『新』下脫『陽』字。」
〔六四〕始平縣　「縣」字據志例當作「令」字。
