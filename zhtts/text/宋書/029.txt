△卷二十九　　志第十九
符瑞下
嘉禾，五穀之長，王者德盛，則二苗共秀。於周德，三苗共穗；於商德，同本異穟；於夏德，異本同秀。
漢宣帝元康四年，嘉穀玄稷，降于郡國。
漢章帝元和中，嘉禾生郡國。
漢安帝延光二年六月，嘉禾生九真，百五十六本，七百六十八穗。
漢桓帝建和二年四月，嘉禾生大司農帑藏。
漢桓帝永康元年八月，嘉禾生魏郡。
魏文帝黃初元年，郡國三言嘉禾生。
吳孫權黃龍三年十月，會稽南始平言嘉禾生。〔一〕
孫權赤烏七年秋，宛陵言嘉禾生。
晉武帝泰始八年十月，瀘水胡王彭護獻嘉禾。
晉武帝太康四年十二月，嘉禾生扶風雍。
太康五年七月，嘉禾生豫章南昌。
太康八年閏三月，嘉禾生東夷校尉園。
太康八年九月，嘉禾生東萊掖。
晉愍帝建興元年八月癸亥，嘉禾生襄平縣，一莖七穗。
建興二年六月，嘉禾生平州治，三實同蔕。
建興三年七月，嘉禾生襄平縣，異體同蔕。
宋文帝元嘉二年十月，嘉禾生潁川陽翟，太守垣苗以聞。
元嘉九年三月，嘉禾生義陽，豫州刺史長沙王義欣以獻。
元嘉十年八月，嘉禾生汝南苞信，豫州刺史長沙王義欣以獻。
元嘉十一年八月，嘉禾一莖九穗生北汝陰，太守王玄謨以獻。
元嘉二十年六月，嘉禾一莖九穗生上庸新安，梁州刺史劉真道以獻。〔二〕
元嘉二十一年，嘉禾生新野鄧縣，雍州刺史蕭思話以獻。
元嘉二十二年六月，嘉禾生籍田，一莖九穗。
元嘉二十二年七月癸酉，嘉禾生平虜陵，徐州刺史臧質以獻。
元嘉二十二年九月，嘉禾生太尉府田，太尉江夏王義恭以聞。
元嘉二十二年九月，嘉禾生揚州東耕田，刺史始興王濬以聞。
元嘉二十二年，嘉禾生華林園，百六十穗，園丞陳襲祖以聞。
元嘉二十二年，嘉禾生潁川曲陽，〔三〕豫州刺史趙伯符以獻。
元嘉二十三年七月乙丑，嘉禾旅生籍田，籍田令褚熙伯以聞。
元嘉二十三年七月庚午，嘉禾生丹陽椒唐里，揚州刺史始興王濬以聞。
元嘉二十三年七月庚辰，嘉禾生醴湖屯，屯主王世宗以聞。
元嘉二十三年八月己酉，嘉禾生華林園，園丞陳襲祖以聞。
元嘉二十三年九月庚申，嘉禾生沛郡蕭，征北大將軍衡陽王義季以聞。
元嘉二十三年，嘉禾生江夏汝南，荊州刺史南譙王義宣以聞。
元嘉二十四年七月乙卯，嘉禾旅生華林園及景陽山，園丞梅道念以聞。太尉江夏王義恭上表曰：
臣聞居高聽卑，上帝之功；天且弗違，聖王之德。故能影響二儀，甄陶萬有。鑒觀今古，採驗圖緯，未有道闕化虧，而禎物著明者也。自皇運受終，辰曜交和，是以卉木表靈，山淵效寶。伏惟陛下體乾統極，休符襲逮。若乃鳳儀西郊，龍見東邑，海酋獻改緇之羽，河祇開俟清之源。三代象德，不能過也。有幽必闡，無遠弗屆，重譯歲至，休瑞月臻。前者躬籍南畝，嘉穀仍植，神明之應，在斯尤盛。四海既穆，五民樂業，思述汾陽，經始靈囿。蘭林甫樹，嘉露頻流，板築初就，祥穟如積。太平之符，於是乎在。臣以寡立，承乏槐鉉，沐浴芳津，預睹冥慶，不勝抃舞之情。謹上嘉禾甘露頌一篇，不足稱揚美烈，追用悚汗。其頌曰：
二象攸分，三靈樂主。齊應合從，在今猶古。天道誰親，唯仁斯輔。皇功帝績，理冠區宇。四民均極，我后體茲。惟機惟神，敬昭文思。九族既睦，萬邦允釐。德以位敘，道致雍熙。於穆不已，顯允東儲。生知夙叡，嶽茂淵虛。因心則哲，令問弘敷。繼徽下武，儷景辰居。軒制合宮，漢興未央。矧伊聖朝，九有已康。率由舊典，思燭前王。乃造陵霄，遂作景陽。有藹景陽，天淵之涘。清暑爽立，雲堂特起。植類斯育，動類斯止。極望江波，遍對岳峙。化德惟達，休瑞惟懋。誕降嘉種，呈祥初構。甘露春凝，禎穟秋秀。含滋匪烈〔四〕，嗣歲仍富。昔在放勳，曆莢數朝。降及重華，倚扇清庖。鑠矣皇慶，比物競昭。倫彼典策，被此風謠。資臣六蔽，任兼兩司。既恧仲袞，又慚鄭緇。豈忘衡泌，樂道明時。敢述休祉，愧闕令辭。
中領軍吉陽縣侯沈演之奏上嘉禾頌曰：「煥炳禎圖，昭晰瑞典。運傾方閟，時亨始顯。綈狀既章，鳥文斯辨。於皇聖辟，承物紀遠。明兩辰麗，昌輝天衍。其一理妙位崇，事神業盛。淵渥德澤，虛寂道政。協化安心，調樂移性。玉衡從體，瑤光得正。巨星垂采，景雲立慶。其二極仁所被，罔幽不攘。至和所感，靡況弗彰。鴛出丹穴，鸚起西湘。白鹿踰海，素鳥越江。結響穹陰，儀形鍾陽。其三治人奉天，迺勤迺格。黛耒俶載，高廩已積。嘉禾重穋，甘露流液。擢秀辰畦，揚穎角澤。離穟合豪，榮區蔭斥。其四盈箱徵殷，貫桑表周。今我大宋，靈貺綢繆。帝終撝謙，繹思勿休。躬薦宗廟，溫恭率由。降福以誠，孝享虔羞。其五頒趾推功，登徽叡詔。恩覃隱顯，賞延荒徼。河溓海夷，山華岳燿。憬琛敻賮，兼澤委效。日表地外，改服請教。其六茂對盛時，綏萬屢豐。厭厭歸素，秩秩大同。上藏諸用，下知所從。仰式王度，俯歌南風。鴻名稱首，永保無窮。其七」
元嘉二十四年八月乙巳，嘉禾生魚城內晉陵，南徐州刺史廣陵王誕以聞。
元嘉二十五年六月壬寅，嘉禾旅生華林園，十株七百穗，園丞梅道念以聞。
元嘉二十五年六月壬子，嘉禾生籍田，籍田令褚熙伯以獻。
元嘉二十五年七月壬辰，嘉禾生北海，青、冀二州刺史杜坦以獻。
元嘉二十五年八月丙午，嘉禾生太尉江夏王義恭果園，江夏國典書令陳穎以聞。
元嘉二十五年八月壬子，嘉禾生建康化義里，令丘珍孫以獻。
元嘉二十五年八月癸丑，嘉禾生華林園，園丞梅道念以獻。
元嘉二十五年十一月，嘉禾生巴東，荊州刺史南譙王義宣以聞。
元嘉二十六年五月癸酉，嘉禾生建康禁中里，揚州刺史始興王濬以獻。
元嘉二十六年六月甲寅，嘉禾生籍田，籍田令褚熙伯以獻。
元嘉二十六年七月，嘉禾生巴東朐〈月忍〉，荊州刺史南譙王義宣以獻。
元嘉二十七年十月己丑，嘉禾生北海，青州刺史杜坦以聞。
元嘉二十八年七月戊戌，嘉禾生廣陵邵伯埭，兗州刺史江夏王義恭以聞。
孝武帝孝建二年六月癸巳，嘉禾二株生江夏王義恭東田。
孝建二年九月己丑朔，嘉禾異畝同穎生齊郡廣饒縣。
孝建三年七月庚午，嘉禾生吳興武康。
孝武帝大明元年五月戊午，嘉禾一株五莖生清暑殿鴟尾中。
大明元年八月甲申，嘉禾生青州，異根同穗。
大明三年九月乙亥，嘉禾生北海都昌縣，青州刺史顏師伯以聞。
大明六年八月辛未，嘉禾生樂陵，青、冀二州刺史劉道隆以聞。
明帝泰始二年七月己酉，嘉禾生會稽永興，太守巴陵王休若以獻。
漢章帝元和中，嘉麥生郡國。
晉武帝太康十年六月，嘉麥生扶風郡，〔五〕一莖四穗。是歲收三倍。
宋文帝元嘉二十三年，醴湖屯生嘉粟，一莖九穗，屯主王世宗以聞。
元嘉二十五年六月壬子，嘉黍生籍田，籍田令褚熙伯以獻。
吳孫權黃龍三年，由拳野稻生，改由拳為禾興。
吳孫亮五鳳元年，交阯稗草化為稻。
宋文帝元嘉二十三年，吳郡嘉興鹽官縣野稻自生三十許種，揚州刺史始興王濬以聞。
元嘉二十八年七月癸卯，尋陽柴桑菽粟旅生，彌漫原野，江州刺史建平王宏以聞。
漢章帝元和中，嘉瓜生郡國。
漢安帝元初三年三月，東平陵有瓜異處共生，八瓜同蔕。
漢桓帝建和二年七月，河東有嘉瓜，兩體共蔕。
晉武帝太康三年六月，嘉瓜異體同蔕，生河南洛陽輔國大將軍王濬園。
晉武帝太康元年十二月戊子，嘉瓠生寧州，寧州刺史費統以聞。
宋文帝元嘉二十五年四月戊辰，嘉瓠生京邑新園，園丞徐道興以獻。
孝武帝大明五年五月，嘉瓜生建康蔣陵里，丹陽尹王僧朗以獻。
明帝泰始二年八月戊午，嘉瓜生南豫州，南豫州刺史山陽王休祐以獻。
文帝元嘉七年七月乙酉，建康頟檐湖二蓮一蔕。
元嘉十六年七月壬申，華林池雙蓮同榦。
元嘉十年七月己丑，〔六〕華林天淵池芙蓉異花同蔕。
元嘉十九年八月壬子，揚州後池二蓮合華，刺史始興王濬以獻。
元嘉二十年五月，廬陵郡池芙蓉二花一蔕，太守王淵以聞。
元嘉二十年六月壬寅，〔七〕華林天淵池芙蓉二花一蔕，園丞陳襲祖以聞。
元嘉二十年夏，永嘉郡後池芙蓉二花一蔕，太守臧藝以聞。
元嘉二十年七月，吳興郡後池芙蓉二花一蔕，太守孔山士以聞。
元嘉二十年，揚州後池芙蓉二花一蔕，刺史始興王濬以獻。
元嘉二十一年六月丙午，華林園天淵池二蓮同榦，園丞陳襲祖以聞。
元嘉二十二年四月，〔八〕樂游苑池二蓮同榦，苑丞梅道念以聞。
元嘉二十二年七月，東宮玄圃園池二蓮同榦，內監殿守舍人宮勇民以聞。
元嘉二十三年六月壬寅，華林天淵池芙蓉二花一蔕，園丞陳襲祖以聞。
元嘉二十三年六月辛丑，太子西池二蓮共榦，池統胡永祖以聞。
元嘉二十三年八月己酉，魚邑三周池二蓮同榦，園丞徐道興以聞。
孝武帝孝建二年六月庚寅，玄武湖二蓮同榦。
孝武帝大明五年，籍田芙蓉二花同蔕，大司農蕭邃以獻。
明帝泰始二年八月丙辰，五城澳池二蓮同榦，都水使者羅僧愍以獻。
泰始二年八月己未，豫州刺史山陽王休祐獻蓮，二花一蔕。
泰始五年六月甲子，嘉蓮生湖熟，南臺侍御史竺曾度以聞。
泰始六年六月壬子，嘉蓮生東宮玄圃池，皇太子以聞。
晉武帝泰始二年六月壬申，嘉柰一蔕十實，生酒泉。
泰始七年六月己亥，東宮玄圃池芙蓉二花一蔕，皇太子以獻。
晉成帝咸和六年，鎮西將軍庾亮獻嘉橘，一蔕十二實。
晉安帝隆安三年，武陵臨沅獻安石榴，一蔕六實。
雲有五色，太平之應也，曰慶雲。若雲非雲，若煙非煙，五色紛縕，謂之慶雲。
漢宣帝神爵四年春，齋戒之莫，神光顯著。薦鬯之夕，神光交錯，或降于天，或登于地，或從四方，來集于壇上。
漢章帝元和三年正月，車駕北巡，以太牢祠北岳山，見黃白氣。
宋孝武帝大明元年五月壬子，紫氣從景陽樓上層出，狀如煙，回薄良久。
明帝泰始二年三月丙午，黃紫雲從景陽樓出，隨風回，久乃消，華林園令臧延之以聞。
泰始二年六月己卯，日入後，有黃白赤白氣東西竟天，光明潤澤，久乃消。
泰始四年十一月辛未，崇寧陵令上書言，自大明八年至今四年二月，宣太后陵明堂前後數有光及五色雲，又芳香四滿，又五采雲在松下，狀如車蓋。
泰始七年四月戊申夜，京邑崇虛館堂前有黃氣，狀如寶蓋，高十許丈，漸有五色，道士陸脩靜以聞。
白兔，王者敬耆老則見。
漢光武建武十三年九月，南越獻白兔。
章帝元和中，白兔見郡國。
魏文帝黃初中，郡國十九言白兔見。
晉武帝泰始五年七月己亥，白兔見北海即墨，即墨長獲以獻。
晉武帝咸寧二年十月癸亥，白兔二見河南陽翟，陽翟令華衍獲以獻。
咸寧四年六月，白兔見天水。
晉武帝太康二年八月壬子，白兔見彭城。
太康二年十月，白兔見趙國平鄉，趙王倫獲以獻。
太康四年十一月癸未，白兔見北地富平。
太康八年十二月庚戌，白兔見陳留酸棗，關內侯成公忠獲以獻。
晉穆帝永和十二年九月甲申，白兔見鄱陽，太守王耆之以獻，并上頌一篇。
晉穆帝升平三年十二月庚申，北中郎將郗曇獻白兔。
晉海西公太和九年四月，陽穀獻白兔。
晉孝武帝太元十五年三月，白兔見淮南壽陽。
晉安帝義熙二年四月，無錫獻白兔。
義熙二年四月，壽陽獻白兔。
宋文帝元嘉六年九月，長廣昌陽淳于邈獲白兔，青州刺史蕭思話以獻。
元嘉八年閏六月丁亥，司徒府白從伊生於淮南繁昌獲白兔以獻。
元嘉十三年七月甲戌，濟南朝陽王道獲白兔，青州刺史段宏以獻。
元嘉十四年正月丙申，白兔見山陽縣，山陽太守劉懷之以獻。
元嘉十五年七月壬申，山陽師齊獲白兔，南兗州刺史江夏王義恭以獻。
元嘉二十二年三月，白兔見東萊當利，青州刺史杜驥以聞。〔九〕
元嘉二十四年七月丁巳，白兔見兗州，刺史徐瓊以聞。
元嘉二十四年七月己酉，白兔見東莞，太守趙球以獻。
元嘉二十七年二月壬辰，白兔見竟陵，荊州刺史南譙王義宣以獻。
元嘉二十七年六月丙午，白兔見南汝陰，豫州刺史南平王鑠以獻。
孝武帝孝建二年正月庚戌，白兔見淮南，太守申坦以聞。
孝建三年閏三月乙丑，〔一０〕白兔見平原，獲以獻。
孝武大明元年六月庚子，白兔見即墨，獲以獻。
大明六年八月辛未，白兔見北海，青、冀二州刺史劉道隆以獻。
大明六年六月乙丑，白兔見，青、冀二州刺史劉道隆以獻。
斗殞精，王者孝行溢則見。闕
赤烏，周武王時銜穀至，兵不血刃而殷服。
漢章帝元和中，赤烏見郡國。
吳孫權赤烏元年，有赤烏集於殿前。
吳孫休永安三年三月，西陵言赤烏見。
晉元帝永昌二年正月，赤烏見暨陽。
宋武帝永初二年二月，赤烏六見北海都昌。
孝武帝大明五年六月戊子，赤烏見蜀郡，益州刺史劉思考以獻。
白燕者，師曠時，銜丹書來至。
漢章帝元和中，白燕見郡國。
晉惠帝元康元年七月，白燕二見酒泉祿福，〔一一〕太守索靖以聞。
宋文帝元嘉元年七月壬戌，白燕集齊郡城，游翔庭宇，經九日乃去，眾燕隨從無數。
元嘉十四年，白燕集荊州府門，刺史臨川王義慶以聞。
元嘉十八年六月，白燕產丹徒縣，南徐州刺史南譙王義宣以聞。
元嘉二十年五月，白燕集南平郡府內，〔一二〕內史臧綽以聞。
元嘉二十一年，白燕見廣陵，南兗州刺史廣陵王誕以獻。
元嘉二十四年五月辛未，白燕集司徒府西園，太尉江夏王義恭以聞。
元嘉二十五年八月壬子，白燕見廣陵城，南兗州刺史徐湛之以聞。
元嘉二十六年五月戊寅，白燕產衡陽王墓亭，郎中令朱曠之獲以聞。
元嘉二十七年五月甲戌，白燕產京口，南徐州刺史始興王濬以聞。
元嘉二十七年六月壬辰，白燕見秣陵，丹陽尹徐湛之以獻。
孝武帝大明二年五月乙巳，白燕產南郡江陵民家，荊州刺史朱脩之以獻。
大明二年五月甲子，白燕二產山陽縣舍，南兗州刺史竟陵王誕以獻。
大明二年六月甲戌，白燕產吳郡城內，太守王翼之以獻。
大明三年五月甲申，白燕產武陵臨沅民家，郢州刺史孔靈符以聞。
大明四年六月乙卯，白燕見平昌，青州刺史劉道隆以獻。
明帝泰始二年六月，白燕見零陵，獲以獻。
金車，王者至孝則出。闕
三足烏，王者慈孝天地則至。
漢章帝元和中，三足烏見郡國。
象車者，山之精也。王者德澤流洽四境則出。闕
白烏，王者宗廟肅敬則至。
漢桓帝永壽元年四月，白烏見齊國。〔一三〕
晉武帝咸寧五年七月戊辰，白烏見濟南隰陰，〔一四〕太守獲以獻。
晉武帝太康元年五月庚午，白烏見襄城。〔一五〕
太康十年五月丁丑，白烏見京兆長安。
晉惠帝元康元年四月，白烏見河南成皋，縣令劉機獲以聞。
元康元年五月戊戌，白烏見梁國睢陽。
元康元年七月辛丑，白烏見陳留，獲以獻。
元康四年十月，白烏見鄱陽。
晉明帝太寧二年十一月，白烏見京都。
太寧三年三月，白烏見吳郡海虞，獲以獻，群官畢賀。
晉孝武帝太元十一年八月乙酉，白烏集江州寺庭，群烏翔衛。
太元二十一年五月癸卯，白烏見吳國，獲以獻。
宋武帝永初二年六月丁酉，白烏見吳郡婁縣，太守孟顗以獻。
文帝元嘉二年十一月丙辰，白烏見山陽，太守阮寶以聞。
元嘉三年三月甲戌，丹陽湖熟薛爽之獲白烏以獻。
元嘉十一年六月乙巳，吳郡海鹽王說獲白烏，揚州刺史彭城王義康以獻。
元嘉十三年三月戊辰，義興陽羨令獲白烏，太守劉禎以獻。
元嘉十九年五月，海陵王文秀獲白烏，南兗州刺史臨川王義慶以獻。
元嘉十九年十月，白烏產晉陵暨陽僑民彭城劉原秀宅樹，原秀以聞。
元嘉二十年七月，彭城劉原秀又獲白烏以獻。
元嘉二十四年八月乙巳，白烏見晉陵，南徐州刺史廣陵王誕以獻。
孝武帝大明元年四月甲申，白烏見南郡江陵。
明帝泰始二年六月丁巳，白烏見吳郡海鹽，太守顧覬之以獻。
泰始二年九月壬寅，白烏見吳興烏程，太守郄顒以獻。
白雀者，王者爵祿均則至。
漢章帝元和初，白雀見郡國。
魏文帝初，郡國十九言白雀見。
晉武帝咸寧元年，白雀見梁國，梁王肜獲以獻。
晉武帝太康二年六月丁卯，白雀二見河內南陽，〔一六〕太守阮侃獲以獻。
太康二年六月，白雀二見河南，河南尹向雄獲以獻。
太康七年七月庚午，白雀見豫章。
太康八年八月，白雀見河南洛陽。
太康十年五月丁亥，白雀見宣光北門，華林園令孫邵獲以獻。
晉愍帝建武元年四月，尚書僕射刁協獻白雀於晉王。
晉孝武帝太元十六年十二月，〔一七〕白雀見南海增城縣民吳比屋。
晉安帝隆安五年十一月，白雀見宜都。
晉安帝元興三年六月丙申，白雀見豫章新淦，獲以獻。
宋文帝元嘉元年七月己巳，白雀見齊郡昌國。
元嘉四年七月乙酉，白雀見北海劇。
元嘉八年五月辛丑，白雀集左衛府。
元嘉十一年五月丁丑，齊郡西安宗顯獲白雀，青州刺史段宏以獻。
元嘉十四年五月甲午，白雀集費縣員外散騎侍郎顏敬家，獲以獻。
元嘉十四年，白雀二見荊州府客館。
元嘉十五年五月辛未，白雀集建康都亭里，揚州刺史彭城王義康以聞。
元嘉十五年六月，白雀見建康定陰里，彭城王義康以獻。
元嘉十五年八月，白雀見西陽，江州刺史南譙王義宣以獻。
元嘉十七年五月壬寅，白雀二集荊州後園，刺史衡陽王義季以聞。
元嘉十八年七月，吳郡鹽官于玄獲白雀，太守劉禎以獻。
元嘉二十年五月乙卯，秣陵衛猗之獲白雀，丹陽尹徐湛之以獻。
元嘉二十二年四月丙子，白雀見東安郡，徐州刺史臧質以獻。
元嘉二十二年閏五月丙午，白雀見華林園，員外散騎侍郎長沙王瑾獲以獻。
元嘉二十二年六月庚申，南彭城蕃縣時佛護獲白雀以獻。
元嘉二十四年四月，白雀產吳郡鹽官民家，太守劉禎以獻。
元嘉二十四年六月己亥，白雀五集長沙廟，長沙王瑾以聞。
元嘉二十五年五月丁丑，白雀二見京都，材官吏黃公歡、軍人丁田夫各獲以獻。
元嘉二十七年六月乙卯，白雀見濟南郡，薛榮以獻。
元嘉二十八年八月己巳，崇義軍人獲白雀一雙，太子左率王錫以獻。
元嘉二十九年四月癸丑，白雀見會稽山陰，太守東海王褘獲以獻。
孝武帝孝建元年五月己亥，臨沂縣魯尚期於城上得白雀，太傅假黃鉞江夏王義恭以獻。
孝建二年六月丙子，左衛軍獲白雀以獻。
孝建三年閏三月辛酉，黃門侍郎庾徽之家獲白雀以獻。
孝建三年五月丁卯，白雀見建康，獲以獻。
孝武帝大明元年四月戊申，白雀見尋陽。
大明元年五月甲寅，白雀二見渤海，獲以獻。
大明元年五月甲子，白雀見建康，獲以獻。
大明元年六月丁亥，白雀見零陵祁陽，獲以獻。
大明元年七月辛亥，白雀見南陽宛，獲以獻。
大明二年五月丁未，白雀見建康，揚州刺史西陽王子尚以獻。
大明二年六月丁亥，白雀見河東定襄縣，荊州刺史朱脩之以聞。
大明三年四月庚戌，白雀見秣陵，丹陽尹劉秀之以獻。
大明三年五月壬午，太宰府崇蓺軍人獲白雀，太宰江夏王義恭以獻。
大明四年五月辛巳，白雀見廣陵，侍中顏師伯以獻。
大明五年四月庚戌，白雀見晉陵，太守沈文叔以獻。
大明五年五月癸未，白雀二見尋陽，江州刺史桂陽王休範以獻。
大明五年五月癸未，白雀二見濟南，青州刺史劉道隆以獻。
大明五年十月，白雀見太原，青州刺史劉道隆以獻。
大明六年八月辛巳，白雀見齊郡，青、冀二州刺史劉道隆以獻。
大明七年四月乙未，白雀集廬陵王第，廬陵王敬先以獻。
大明七年四月乙丑，白雀見歷陽，太守建平王景素以獻。
大明七年五月辛未，白雀見汝陰，豫州刺史垣護之以獻。
大明七年六月，白雀見寶城，〔一八〕南豫州刺史尋陽王子房以獻。
大明七年十月丁卯，白雀見建康，丹陽尹永嘉王子仁以獻。
大明七年十一月，車駕南巡，肄水師於梁山，〔一九〕中江，白雀二集華蓋。
前廢帝永光元年四月乙亥，白雀見會稽，東揚州刺史尋陽王子房以獻。
永光元年六月丙子，白雀見彭城，徐州刺史義陽王昶以聞。
明帝泰始二年七月戊子，白雀見虎檻洲，都督征討諸軍建安王休仁以聞。
泰始六年七月壬午，白雀二見廬陵吉陽，內史江孜以聞。
明帝泰豫元年六月辛丑，白雀見廣州，刺史孫超以獻。
後廢帝元徽五年四月己巳，白雀二見尋陽柴桑，江州刺史邵陵王友以獻。
孝武帝大明六年三月丙午，青雀見華林園。
明帝泰始二年九月庚寅，青雀見京城內，南徐州刺史桂陽王休範以獻。
玉馬，王者精明，尊賢者則出。闕
根車者，德及山陵則出。闕
白鳩，成湯時來至。
魏文帝黃初初，郡國十九言白鳩見。
吳孫權赤烏十二年八月癸丑，白鳩見章安。
晉武帝泰始八年五月甲辰，白鳩二集太廟南門，議郎董冑獲以獻。
晉武帝太康二年七月，白鳩見太僕寺。
太康四年十二月，白鳩見安定臨涇。
太康十年正月乙亥，白鳩見河南新城。
宋文帝元嘉十八年八月庚午，會稽山陰商世寶獲白鳩，眼足並赤，揚州刺史始興王濬以獻。太子率更令何承天上表曰：
謹考尋先典，稽之前志，王德所覃，物以應顯。是以玄扈之鳳，昭帝軒之鴻烈，酆宮之雀，徵姬文之徽祚。伏惟陛下重光嗣服，永言祖武，洽惠和於地絡，燭皇明於天區。故能九服混心，萬邦含愛，圓神降祥，方祇薦裕，休珍雜沓，景瑞畢臻。去七月上旬，時在昧旦，黃暉洞照，宇宙開朗，徽風協律，甘液灑津。雖朱晃瑰瑋於運衡，榮光圖靈於河紀，蔑以尚茲。臣不量卑懵，竊慕擊壤有作，〔二０〕相杵成謳。近又豫白鳩之觀，目翫奇偉，心歡盛烈。謹獻頌一篇。野思古拙，意及庸陋，不足以發揮清英，敷讚幽旨，瞻前顧後，亦各其志。謹冒以聞。其白鳩頌曰：
三極協情，五靈會性。理感冥符，道實玄聖。於赫有皇，光天配命。〔二一〕朝景升躔，八維同映。休祥載臻，榮光播慶。宇宙照爛，日月光華。陶山練澤，是生柔嘉。回龍表粹，離穗合柯。翩翩者鳩，亦皎其暉。理翮台領，揚鮮帝畿。匪仁莫集，〔二二〕匪德莫歸。暮從儀鳳，棲閣廕闈。
烝哉明后，昧旦乾乾。惟德之崇，其峻如山。惟澤之贍，其潤如淵。禮樂四達，頌聲遐宣。窮髮納貢，九譯導言。伊昔唐萌，愛逢慶祚。余生既辰，而年之暮。提心命耋，式歌王度。晨晞永風，夕漱甘露。思樂靈臺，〔二三〕不遐有固。
元嘉二十四年九月，白鳩又見。庚戌，中領軍沈演之上表曰：
臣聞貞裕之美，介於盛王，休瑞之臻，罔違哲后。故鳴鳳表垂衣之化，翔鷦徵解網之仁。陛下道德嗣基，聖明纘世，教清鳥紀，治昌雲官，禮漸同川，澤浹朱徼。天嘉明懿，民樂薰風，星辰以之炳煥，日月以之光華。神圖祇緯，盈觀閟序，白質黑章，充牣靈囿。應感之符畢臻，而因心之祥未屬。以素鳩自遠，毨翰歸飛，資性閑淑，羽貌鮮麗，既聞之先說，又親睹嘉祥，不勝藻抃，上頌一首。辭不稽典，文乏采章，〔二四〕愧不足式昭皇慶，崇讚盛美，蓋率輿誦，備之篇末。其頌曰：
有哲其儀，時惟皓鳩。性勰五教，名編素丘。殷曆方昌，婉翹來遊。漢錄克韡，爰降爰休。其一於顯盛宋，叡慶遐傳。聖皇在上，道照鴻軒。稱施既平，孝思永言。人和於地，神豫于天。其二禮樂孔秩，靈物咸昭。白雀集苞，丹鳳棲郊。文騶儷跡，嘉穎擢苗。灼灼縞羽，從化馴朝。其三豈伊赴林，必周之栩。豈伊歸義，必商之所。惟德是依，惟仁是處。育景陽嶽，濯姿帝宇。其四刑曆頒興，理感迭通。雉飛越常，鷺起西雍。烝然戾止，實兼斯容。壹茲民聽，穆是王風。其五
玉羊，師曠時來至。闕
玉雞，王者至孝則至。闕
璧流離，王者不隱過則至。闕
玉英，五常並修則見。闕
玄圭，水泉流通，四海會同則出。闕
漢桓帝永興二年四月，光祿勳府吏舍，夜壁下有青氣，得玉鉤、玦各一。鉤長七寸三分，玦周五寸四分，身中皆雕鏤。
晉懷帝永嘉六年二月壬子，玉龜出灞水。
晉愍帝建興二年十月，大將軍劉琨掘地得玉璽，使參軍郎碩奉之歸于京師。
建興二年十二月，涼州刺史張寔遣使獻行璽一紐，封送璽使關內侯。
晉愍帝建武元年三月己酉，丹陽江寧民虞由墾土得白麒麟璽一紐，文曰「長壽萬年」。獻晉王。
晉成帝咸康八年九月，廬江舂穀縣留珪夜見門內有光，取得玉鼎一枚，外圍四寸。豫州刺史路永以獻。著作郎曹毗上玉鼎頌。
晉安帝義熙十二年六月，左衛兵陳陽於東府前淮水中得玉璽一枚。
宋孝武帝大明元年五月戊寅，江乘縣民朱伯地中得玉璧，徑五寸八分，以獻。
大明四年二月乙巳，徐州刺史劉道隆於汴水得白玉戟，以獻。
明帝泰始五年十月庚辰，郢州獲玄璧，廣八寸五分，安西將軍蔡興宗以獻。
後廢帝元徽四年十一月乙巳，吳興烏程余山道人慧獲蒼玉璧，太守蕭惠開以獻。
金勝，國平盜賊，四夷賓服則出。
晉穆帝永和元年二月，舂穀民得金勝一枚，長五寸，狀如織勝。明年，桓溫平蜀。
永和元年三月，廬江太守路永上言，於舂穀城北，見水岸邊有紫赤光，取得金狀如印，遣主簿李邁表送。
吳孫皓天璽元年，吳郡言掘地得銀一，長尺，廣三分，刻上有年月字。
丹甑五穀豐熟則出。闕
白魚，武王度孟津，中流入于王舟。
宋明帝泰始二年十月己巳，幸華林天淵池，白魚躍入御舟。
漢章帝元和三年正月，車駕北巡，以太牢具祠北岳，有神魚躍出十數。
金人，王者有盛德則游後池。闕
木連理，王者德澤純洽，八方合為一，則生。
漢章帝元和中，木連理生郡國。
安帝元初三年正月丁丑，東平陵樹連理。〔二五〕
漢安帝延光三年七月，左馮翊衙有木連理。
延光三年七月，潁川定陵有木連理。
漢桓帝建和二年七月，河東有木連理。
吳孫權黃武四年六月，皖口言有木連理。
魏文帝黃初初，郡國二言木連理。
晉武帝泰始元年十二月，木連理生遼東力城。〔二六〕
泰始二年八月，木連理生河南成皋。
泰始八年正月，木連理生東平范。
泰始八年五月甲辰，木連理生東平壽張。
泰始八年十月，木連理生建寧。
晉武帝咸寧元年正月，木連理生汝陰南頓。
咸寧二年四月，木連理生清河靈。
咸寧二年六月，木連理生燕國。
咸寧三年七月壬辰，木連理生始平鄠。
咸寧四年八月，木連理生陳留長垣。
咸寧五年，木連理生義陽。
咸寧五年，木連理生樂安臨濟。
晉武帝太康元年正月，木連理生涪陵永平。
太康元年四月，木連理生頓丘。
太康元年五月，木連理二生濟陰乘氏，沛國。
太康元年七月，木連理生馮翊粟邑。
太康二年正月，木連理生滎陽密。
太康二年十月，木連理十三生南安羱道。
太康三年四月，木連理生琅邪華。
太康三年六月，木連理生廣陵海西。
太康四年正月，木連理生馮翊臨晉，蜀郡成都。
太康四年十二月，木連理生扶風。
太康七年三月，木連理生河南新安。
太康七年六月，木連理生始興中宿，南鄉筑陽。〔二七〕
太康八年四月，木連理生廬陵東昌。
太康八年九月，木連理生東萊盧鄉。
太康九年九月，木連理生陳留浚儀。
太康十年十一月，木連理生鄱陽鄡陽。〔二八〕
晉武帝太熙元年二月，木連理生河南梁。
晉惠帝元康元年五月，木連理三生成都臨邛。
元康元年七月辛丑，梁國內史任式上言，武平界有柞櫟二樹，合為一體，連理。
晉愍帝建興二年三月庚辰，木連理生朱提。
建興二年三月，木連理二生益州雙柏。
建興二年六月，木連理生襄平。
晉愍帝建武元年閏月乙丑，木連理生嵩山。
建武元年八月甲午，木連理生汝陰。
建武元年十一月，木連理生武昌，大將軍王敦以聞晉王。
建武元年十一月癸酉，木連理生汝陰，太守以聞。
晉元帝太興元年七月戊辰，木連理生武昌，大將軍王敦以聞。
太興三年十一月，木連理生零陵永昌。
晉成帝咸和八年五月己巳，木連理生昌黎咸和。
咸康三年三月庚戌，木連理生平州世子府治故園中。
咸康七年十二月，吳國內史王恬上言，木連理生吳縣沙里。
晉穆帝永和五年二月癸丑，臨海太守藍田侯述言郡界木連理。
晉孝武帝寧康三年六月辛卯，江寧縣建興里僑民留康家樹，異本連理。
晉孝武帝太元十一年四月壬申，琅邪費有榆木，異根連理，相去四尺九寸。
太元十八年十月戊午，臨川東興令惠欣之言，縣東南溪傍有白銀樹、芳靈樹、李樹，並連理。
太元十九年正月丁亥，華林園延賢堂西北李樹連理。
太元二十一年正月丙子，木連理生南康寧都縣社後。
晉安帝隆安三年十一月，木連理生汝陽，太守垣苗以聞。
元興元年正月，木連理生泰山武陽。
宋文帝元嘉八年四月乙亥，東莞莒縣松樹連理，太守劉玄以聞。
元嘉八年八月，木連理生東安新泰縣。
元嘉九年六月，木連理生營陽泠道，太守展禽以聞。
元嘉十二年二月丁卯，南郡江陵庾和園甘樹連理，荊州刺史臨川王義慶以獻。
元嘉十二年三月，馬頭濟陽柞樹連理，豫州刺史長沙王義欣以聞。
元嘉十四年二月，宮內螽斯堂前梨樹連理，豫州刺史長沙王義欣以聞。
元嘉十四年，南郡江陵光禕之園甘李二連理。
元嘉十五年二月，太子家令劉徵園中林檎樹連理，徵以聞。
元嘉十七年七月，武昌崇讓鄉程僧愛家候風木連理，江州刺史臨川王義慶以聞。
元嘉十七年十月，尋陽弘農祐幾湖芙蓉連理，臨川王義慶以聞。
元嘉十八年十二月，木連理生歷陽劉成之家，南豫州刺史武陵王駿以聞。
元嘉二十年七月，盱眙考城縣柞樹二株連理，南兗州刺史臨川王義慶以聞。
元嘉二十年八月，木連理生汝陰，豫州刺史劉遵考以聞。
元嘉二十一年，木連理生歷陽烏江，南豫州刺史武陵王駿以聞。
元嘉二十一年，木連理生晉陵無錫，南徐州刺史南譙王義宣以聞。
元嘉二十二年七月辛巳，南頓櫟連理，豫州刺史趙伯符以聞。
元嘉二十二年九月，木連理生建康，建康令張永以聞。
元嘉二十二年，木連理生武昌，江州刺史廬陵王紹以聞。
元嘉二十三年二月辛亥，木連理生南陰柔縣，太守以聞。〔二九〕
元嘉二十三年，木連理生淮南當塗，揚州刺史始興王濬以聞。
元嘉二十四年二月壬午，臨川王第梨樹連理，臨川王燁以聞。
元嘉二十四年七月壬子，晉陵無錫榖櫟樹連理，南徐州刺史廣陵王誕以聞。
元嘉二十四年七月乙卯，木連理生會稽諸暨，揚州刺史始興王濬以聞。會稽太守羊玄保上改連理所生處康亭村為「木連理」。
元嘉二十四年七月乙卯，臨川王第梨樹連理，臨川王燁以聞。
元嘉二十五年四月戊辰，木連理生晉陵，南徐州刺史廣陵王誕以聞。
元嘉二十八年正月戊子，木連理生尋陽柴桑，又生州城內，江州刺史建平王宏以聞。
元嘉二十九年十月丁未，木連理生南琅邪，太守劉成以聞。
孝武帝孝建二年三月己酉，木連理生南郡江陵，荊州刺史朱脩之以聞。
孝建三年五月，木連理生北海都昌，冀州刺史垣護之以聞。
孝建三年七月癸未，木連理生歷陽，歷陽太守袁敳以聞。
孝武帝大明元年正月乙亥，木連理生高平。
大明元年二月壬寅，華林園雙橘樹連理。
大明元年九月乙丑，華林園梨樹連理。
大明元年十月丁丑朔，木連理生豫章南昌。
大明二年四月辛丑，木連理生汝南，豫州刺史宗愨以聞。
大明三年九月甲午，木連理生丹陽秣陵，材官將軍范悅時以聞。
大明四年三月丁亥，木連理生華林園曜靈殿北。
大明四年四月壬子，木連理生華林園日觀臺北。
大明四年六月戊戌，木連理生會稽山陰，揚州刺史西陽王子尚以聞。
大明五年閏九月，木連理生邊城，豫州刺史垣護之以聞。
大明五年十二月戊寅，淮南松木連理，豫州刺史尋陽王子房以聞。
大明六年二月乙丑，木連理生晉陵，南徐州刺史新安王子鸞以聞。
大明六年四月戊辰，木連理生營陽，湘州刺史建安王休仁以聞。
大明六年八月乙丑，木連理生彭城城內，徐州刺史王玄謨以聞。
大明七年正月己酉，珊瑚連理生鬱林，安始太守劉勉以聞。
明帝泰始二年七月，木連理生丹陽秣陵。
泰始四年三月庚戌，太子西池冬生樹連理，園丞周〈犭禽〉猗以獻。
泰始六年四月丙午，〔三０〕木連理生會稽永興，太守蔡興宗以聞。
泰始六年十二月壬辰，木連理生豫章南昌，太守劉愔之以聞。
泰始七年二月戊寅，木連理生吳郡錢唐，太守王延之以聞。
昇明二年，木連理生豫州界內，刺史劉懷珍以聞。〔三一〕
比目魚，王者德及幽隱則見。闕
珊瑚鉤，王者恭信則見。闕
芝草，王者慈仁則生。食之令人度世。
漢武帝元封二年，甘泉宮內產芝，九莖連葉。
漢宣帝元康四年，金芝九莖，產于函德殿銅池中。
漢明帝永平十七年春，芝生前殿。
漢桓帝建和元年四月，芝草生中黃藏府。
宋從帝昇明二年，宣城山中生紫芝一株，在所獲以獻。
明月珠，王者不盡介鱗之物則出。
漢高后景帝時，會稽人朱仲獻三寸四寸珠。
漢章帝元和中，郡國獻明珠。
巨鬯，三禺之禾，一稃二米，王者宗廟修則出。
黃帝時，南夷乘白鹿來獻鬯。
漢章帝元和中，秬秠生郡國。
華平，其枝正平，王者有德則生。德剛則仰，德弱則低。
漢章帝元和中，華平生郡國。
平露，如蓋，以察四方之政。其國不平，則隨方而傾。闕
蓂莢，一名歷莢，夾階而生，一日生一葉，從朔而生，望而止，十六日，日落一葉，若月小，則一葉萎而不落。堯時生階。闕
萐甫，一名倚扇，狀如蓬，大枝葉小，根根如絲，轉而成風，殺蠅。堯時生於廚。闕
朱草，草之精也，世有聖人之德則生。
漢光武建武中元元年五月，〔三二〕京師有赤草生水涯。
漢章帝元和中，朱草生郡國。
魏文帝初，朱草生文昌殿側。〔三三〕
宋文帝元嘉十一年，朱草生蜀郡郫縣王之家，益州刺史甄法崇以聞。
景星，大星也。狀如半月，於晦朔助月為明。闕
賓連闊達，生於房室，王者御后妃有節則生。闕
渠搜，禹時來獻裘。闕
浪井，不鑿自成，王者清靜則應。闕
西王母，舜時來獻白環白琯。闕
越常，周公時來獻白雉、象牙。闕
漢平帝元始元年正月，越常重譯獻白雉一，黑雉二，詔三公薦宗廟。
漢光武建武十三年九月，〔三四〕南越獻白雉。
漢章帝元和中，白雉見郡國。
漢桓帝永康元年十一月，白雉見西河。
漢獻帝延康元年四月丁巳，饒安縣言白雉見；又郡國十九言白雉見。
晉武帝咸寧元年四月丁巳，白雉見安豐松滋。
咸寧元年十二月丙午，白雉見梁國睢陽，梁王肜獲以獻。
咸寧三年十一月，白雉見渤海饒安，相阮溫獲以獻。
晉武帝太康元年九月庚戌，〔三五〕白雉見中山。
晉愍帝建興三年十二月戊午，白雉見襄平。
建興三年十二月戊午，白雉見。
安帝義熙七年五月，白雉見豫章南昌。
宋文帝元嘉五年五月庚辰，白雉見東莞莒縣，太守劉玄以聞。
元嘉十六年二月，白雉見陳郡，豫州刺史長沙王義欣以獻。
元嘉十八年二月癸亥，白雉見南汝陰宋縣，太守文道恩以獻。
元嘉二十年六月，白雉見高平方與縣，徐州刺史臧質以獻。
元嘉二十六年三月戊寅，白雉見東安，沛郡各一，徐、兗二州刺史武陵王獲以獻。
孝武帝大明二年三月己巳，白雉雌雄各一見海陵，南兗州刺史竟陵王誕以獻。
大明五年十二月，白雉見秦郡，〔三六〕南兗州刺史晉安王子勛以獻。
大明八年二月丁卯，白雉見南郡江陵，荊州刺史臨海王子頊以獻。
前廢帝永光元年正月丙午，白雉見渤海，青州刺史王玄謨以獻。
永光元年三月甲午朔，白雉見新蔡，豫州刺史劉德願以獻。
黃銀紫玉，王者不藏金玉，則黃銀紫玉光見深山。
宋明帝泰始二年八月，於赭圻城南得紫玉一段，圍三尺二寸，長一尺，厚七尺。太宗攻為二爵，以獻武、文二廟。
玉女，天賜妾也。禮含文嘉曰：「禹卑宮室，盡力溝洫，百穀用成，神龍女降。」闕
地珠，王者不以財為寶則生珠。闕
天鹿者，純靈之獸也。五色光耀洞明，王者道備則至。闕
角端者，日行萬八千里，又曉四夷之語，明君聖主在位，明達方外幽遠之事，則奉書而至。闕
周印者，神獸之名也，星宿之變化。王者德盛則至。闕
飛菟者，神馬之名也，日行三萬里。禹治水勤勞歷年，救民之害，天應其德而至。闕
澤獸，黃帝時巡狩至於東濱，澤獸出，能言，達知萬物之精，以戒於民，為時除害。賢君明德幽遠則來。闕
（暂缺）者，幽隱之獸也，有明王在位則來，為時辟除災害。闕
騕者，神馬也，與飛菟同，亦各隨其方而至，以明君德也。闕
同心鳥，王者德及遐方，四夷合同則至。闕
趹蹄者，后土之獸，自能言語。王者仁孝於國則來。禹治水而至。闕
紫達，王者仁義行則見。闕
小鳥生大鳥，王者土地開闢則至。闕
河精者，人頭魚身，師曠時所受讖也。闕
延嬉，王者孝道行則至。闕
大貝，王者不貪財寶則出。闕
威蕤，王者禮備則生於殿前。闕
醴泉，水之精也，甘美。王者修理則出。
漢光武建武中元元年五月，醴泉出京師及郡國。飲醴泉者，痼病皆愈；獨眇者蹇者不差。
魏文帝初，邵國二言醴泉出。
宋文帝元嘉十二年，衡陽湘鄉醴泉出縣庭，荊州刺史臨川王義慶以聞。
孝武帝孝建三年九月甲戌，細仗隊省井泉春夏深不盈尺，忽至一丈，有五色，水清澄，醴味，汲引不窮。
孝武帝大明二年三月壬子，北汝陰樓煩平地出醴泉，豫州刺史宗愨以聞。
明帝泰豫元年四月乙酉，會稽山陰思義醴泉出，太守蔡興宗以聞。
日月揚光，日者，人君象也，人君不假臣下之權，則日月揚光明。闕
芝英者，王者親近耆老，養有道，則生。
漢章帝元和中，芝英生郡國。
碧石者，玩好之物棄則至。闕
玉罋者，不汲而滿，王者清廉則出。闕
山車者，山藏之精也。不藏金玉，山澤以時，通山海之饒，以給天下，則山成其車。闕
雞駭犀，王者賤難得之物則出。闕
陵出黑丹，王者修至孝則出。闕
神鼎者，質文之精也。知吉知凶，能重能輕，不炊而沸，五味自生，王者盛德則出。
漢武帝元鼎元年五月五日，得鼎汾水上。
漢明帝永平六年二月，〔三七〕廬江太守獻寶鼎。出王雒山。雒或作雄。
漢章帝建初七年十月，車駕西巡至槐里，右扶風禁上美陽得銅器於岐山，似酒尊。詔在道晨夕以為百官熱酒。
漢和帝永元元年，竇憲征匈奴，於漠北酒泉得仲山甫鼎，容五斗。
吳孫權赤烏十二年六月戊戌，寶鼎出臨平湖。又出東部酃縣。
吳孫皓寶鼎元年八月，在所言得大鼎。
晉成帝咸和元年十月辛卯，宣城舂穀縣山岸崩，獲石鼎重二斤，受斛餘。〔三八〕
晉成帝咸康五年，豫章南昌民掘地得銅鍾四枚，太守褚裒以獻。
晉穆帝升平五年二月乙未，南掖門有馬足陷地，得銅鍾一枚。
宋文帝元嘉十三年四月辛丑，武昌縣章山水側自開出神鼎，江州刺史南譙王義宣以獻。
元嘉十九年九月戊申，廣陵肥如石梁澗中出石鍾九口，大小行次，引列南向，南兗州刺史臨川王義慶以獻。
元嘉二十一年十二月，新陽獲古鼎於水側，有篆書四十二字，雍州刺史蕭思話以獻。
元嘉二十二年，豫章豫寧縣出銅鍾，江州刺史廣陵王紹以獻。
孝武帝孝建三年四月丁亥，臨川宜黃縣民田中得銅鍾七口，內史傅徽以獻。
孝建三年四月甲辰，晉陵延陵得古鍾六口，徐州刺史竟陵王誕以獻。
孝武帝大明七年六月，江夏蒲圻獲銅路鼓，四面獨足，郢州刺史安陸王子綏以獻。
明帝泰始四年二月丙申，豫章望蔡獲古銅鍾，高一尺七寸，圍二尺八寸，太守張辯以獻。
泰始五年五月壬戌，豫章南昌獲古銅鼎，容斛七斗，江州刺史王景文以獻。
泰始七年六月甲寅，義陽郡獲銅鼎，受一斛，并蓋並隱起鏤，豫州刺史段佛榮以獻。
從帝昇明二年九月，建寧萬歲山澗中得銅鍾，長二尺一寸，豫州刺史劉懷珍以獻。
漢宣帝元康二年夏，神雀集雍。
元康三年春，神雀集泰山。
宣帝元康三年春，〔三九〕五色雀以萬數，飛過屬縣。
元康四年三月，神雀五采以萬數，飛過集長樂、未央、北宮、高寢、甘泉泰畤殿。元康四年，神雀仍集。
漢宣帝五鳳三年正月，神雀集京師。
漢明帝永平十七年春，神雀五色集京師。
漢章帝元和中，神雀見郡國。
宋文帝元嘉二十二年，白鵲見新野鄧縣，雍州刺史蕭思話以聞
元嘉二十六年五月癸酉，白鵲見建康崇孝里，揚州刺史始興王濬以獻。
孝武帝大明七年三月辛巳，白鵲見汝南安陽，太守申令孫以獻。
晉惠帝永嘉元年五月，白鼠見東宮，皇太子獲以獻。
宋明帝泰始三年二月壬寅，白鼠見樂安，青州刺史沈文秀以獻。
漢昭帝始元元年二月，黃鵠下建章宮太液池中。
漢章帝元和二年二月，車駕東巡，柴祭岱宗。禮畢，黃鵠三十從西南來，經祠壇上東北過。
漢武帝太初三年二月五日，行幸東海，獲赤雁。
魏文帝初，鑊中生赤魚。
孫權時，神雀巢朱雀門。
孫皓天璽元年，臨海郡吏伍曜在海水際得石樹，高三尺餘，枝莖紫色，詰屈傾靡，有光采。山海經所載玉碧樹之類也。
晉武帝泰始二年六月壬申，白鴿見酒泉延壽，延壽長王音以獻。
晉成帝咸和九年五月癸酉，白鵝見吳國錢塘，內史虞潭以獻。
安帝義熙元年，南康雩都嵩山有金雞，青黃色，飛集巖間。
宋文帝元嘉二十二年，湘州刺史南平王鑠獻赤鸚鵡。
孝武帝大明三年正月丙申，媻皇國獻赤白鸚鵡各一。
宋文帝元嘉二十四年十月甲午，揚州刺史始興王濬獻白鸚鵡。
孝武帝大明五年正月丙子，交州刺史垣閎獻白孔雀。
明帝泰始三年五月乙亥，白鴝鵒見京兆，雍州刺史巴陵王休若以獻。
漢桓帝延熹九年四月，濟陰、東郡、濟北、平原河水清。
宋文帝元嘉二十四年二月戊戌，河、濟俱清，龍驤將軍、青冀二州刺史杜坦以聞。
文帝元嘉二十五年五月，征北長史、廣陵太守范邈上言：「所領輿縣，前有大浦，控引潮流，水常淤濁。自比以來，源流清潔，纖鱗呈形。古老相傳，以為休瑞。」
孝武帝孝建三年九月，濟、河清，冀州刺史垣護之以聞。
孝武帝大明五年九月庚戌，河、濟俱清，平原太守申纂以聞。
明帝泰始元年二月丙寅，揚、淮水清潔有異於常，州治中從事史張緒以聞。
漢光武建武初，野繭、穀充給百姓。其後耕蠶稍廣，二事漸息。
吳孫權黃龍三年夏，野蠶繭大如卵。
宋文帝元嘉十六年，宣城宛陵廣野蠶成繭，大如雉卵，彌漫林谷，年年轉盛。
孝武帝大明三年五月癸巳，宣城宛陵縣石亭山生野蠶，三百餘里，太守張辯以聞。
孝武帝大明三年十一月己巳，肅慎氏獻楛矢石砮，高麗國譯而至。
大明五年正月戊午元日，花雪降殿庭。時右衛將軍謝莊下殿，雪集衣。還白，上以為瑞。於是公卿並作花雪詩。史臣按詩云：「先集為霰。」韓詩曰：「霰，英也。」花葉謂之英。離騷云：「秋菊之落英。」左思云「落英飄颻」是也。然則霰為花雪矣。草木花多五出，花雪獨六出。
明帝泰始二年五月甲寅，赭中獲石柏長三尺二寸，廣三尺五寸，揚州刺史建安王休仁以獻。
泰始三年十一月乙卯，盱眙獲石柏，寧朔將軍段佛榮以獻。〔四０〕
漢和帝在位十七年，郡國言瑞應八十餘品，帝讓而不宣。
校勘記
〔一〕　會稽南始平言嘉禾生　「南始平」各本並作「南平始」，據三國志吳志吳主權傳改。按本書州郡志：「臨海太守領始豐令，吳立曰始平，晉武帝太康元年更名。」
〔二〕　梁州刺史劉真道以獻　各本並脫「真」字，據劉懷肅傳弟子真道附傳補。
〔三〕　嘉禾生潁川曲陽　「曲陽」各本並作「陽白」，元龜二０一作「陽曲」。孫虨宋書考論云：「陽白疑是曲陽。」按州郡志，豫州潁川太守領曲陽令。孫說是，今改正。
〔四〕　含滋匪烈　「含滋」二字，三朝本空白，北監本、毛本、殿本、局本作「于今」。元龜一九二作「含滋」。今據元龜訂正。
〔五〕　嘉麥生扶風郡　「郡」御覽八三八引晉起居注作「郿」。
〔六〕　元嘉十年七月己丑　按元嘉十年七月戊戌朔，是月無己丑。此條之前為元嘉十六年，此條之後為元嘉十九年。元嘉十七年七月丁亥朔，初三日己丑；元嘉十八年七月辛巳朔，初九日己丑。此二年之七月，並有己丑日。則此處之元嘉十年恐為元嘉十七或十八年之誤。
〔七〕　元嘉二十年六月壬寅　「壬寅」元龜二０一作「壬子」。按是年六月庚午朔，無壬寅，亦無壬子。日干支當有誤。
〔八〕　元嘉二十二年四月　「二十二年」各本並作「二十年」，據元龜二０一訂正。按上條有「二十一年六月」，下條有「二十二年七月」，此條當是二十二年四月事。
〔九〕　青州刺史杜驥以聞　「杜驥」各本並作「杜冀」，按本書卷六五杜驥傳，驥時為青、冀二州刺史，今據改。
〔一０〕孝建三年閏三月乙丑　「閏三月」各本並作「閏二月」，據建康實錄改。按是年閏三月丙辰朔，初十日乙丑。
〔一一〕白燕二見酒泉祿福　「祿福」各本並作「祥福」，元龜二二作「福祿」。按漢書地理志酒泉郡有祿福。三國志魏志龐淯傳及皇甫謐列女傳載龐娥事云，祿福趙君安之女，又云祿福長尹嘉。曹全碑亦云拜酒泉祿福長。續漢書郡國志、晉書地理志始作「福祿」。今改從漢書地理志及三國志魏志作「祿福」。
〔一二〕白燕集南平郡府內　「郡」各本並作「鄉」，據元龜二０一改。
〔一三〕白烏見齊國　「齊國」各本並作「商國」，據後漢書桓帝紀改。
〔一四〕白烏見濟南隰陰　「濟南隰陰」各本並作「齊南隰」。按齊國無南隰縣。普初濟南郡有隰陰縣，杜預左傳哀五年注云濟南有隰陰縣是也。隰陰，二漢屬平原郡，普初改隸濟南郡。普書地理志已無此縣，蓋旋廢縣。
〔一五〕白烏見襄城　各本並脫「城」字，據元龜二二補。
〔一六〕白雀二見河內南陽　各本同，元龜二二無「南陽」二字。據晉書地理志，河內郡屬縣有河陽、山陽，無南陽。南陽當是河陽或山陽之訛。
〔一七〕晉孝武帝太元十六年十二月　「太元」各本並作「太康」，據元龜二二訂正。按太康為晉武帝年號，孝武帝年號為太元。
〔一八〕白雀見寶城　「寶城」各本並作「寶成」，按州郡志司州義陽郡下有寶城令。今據改。
〔一九〕肄水師於梁山　「肄」各本並作「隸」。張森楷校勘記、孫虨宋書考論並云隸當作肄。按張、孫說是，今改正。
〔二０〕竊慕擊壤有作　「壤」各本並作「轅」，據元龜一九二改。
〔二一〕光天配命　「光」各本並作「先」，據元龜一九二改。
〔二二〕匪仁莫集　四字各本並空白闕文，據元龜一九二補。
〔二三〕思樂靈臺　「靈臺」各本並作「靈基」，據元龜一九二改。按此用文王靈臺事。
〔二四〕文乏采章　「文」各本並作「分」，據元龜一九二改。
〔二五〕東平陵樹連理　「東平陵」後漢書安帝紀作「東平陸」。
〔二六〕木連理生遼東力城　「力城」各本並作「方城」。按晉書地理志，遼東國統力城縣。「方城」當是「力城」之訛。今改正。
〔二七〕木連理生始興中宿南鄉筑陽　「筑陽」各本並作「范陽」。按續漢書郡國志，筑陽縣屬南陽郡，晉初筑陽改屬南鄉郡，杜預左傳桓七年注有南鄉筑陽縣可證。晉書地理志，筑陽屬順陽郡，蓋太康中，又改隸順陽。「范陽」當是「筑陽」之誤，今改正。
〔二八〕木連理生鄱陽鄡陽　「鄡陽」各本並作「鄡鄉」，按晉書地理志，鄱陽郡有「鄡陽」，無「鄡鄉」。今據改。
〔二九〕木連理生南陰柔縣太守以聞　按本書州郡志無「南陰柔縣」，此處太守上又無郡名，疑文有訛脫。
〔三０〕泰始六年四月丙午　「丙午」各本並作「景午」。按沈約不當避唐諱，蓋後人所追改，今改回。
〔三一〕刺史劉懷珍以聞　各本並脫「刺」字，據南齊書劉懷珍傳補。按懷珍傳，懷珍昇明初為豫州刺史。
〔三二〕漢光武建武中元元年五月　各本並脫「中元」二字，據後漢書光武紀補。
〔三三〕魏文帝初朱草生文昌殿側　本條舊在「漢章帝元和中朱草生郡國」條上。按年代次序，今前後對易。
〔三四〕漢光武建武十三年九月　「建武」各本並作「建元」，據後漢書光武紀改。
〔三五〕晉武帝太康元年九月庚戌　各本並脫「九月」二字，據元龜二二補。按是年九月乙酉朔，二十六日庚戌。
〔三六〕白雉見秦郡　「秦郡」各本並作「泰郡」。按州郡志，南兗州下有秦郡，無「泰郡」，今改正。
〔三七〕漢明帝永平六年二月　「二月」各本並作「三月」，據後漢書明帝紀改。
〔三八〕獲石鼎重二斤受斛餘　「二斤」疑當作「二百斤」。按受斛餘之鼎，豈有僅重二斤之理，文有訛奪無疑。據御覽七五六引晉中興書云：「成帝咸和元年，宣城舂穀山崩，得古鼎重三百斤，容可三斛餘。」二斤作三百斤，斛餘作三斛餘，石鼎作古鼎，義皆較宋志為長。
〔三九〕宣帝元康三年春　「三年」各本並作「二年」，據漢書宣帝紀改。
〔四０〕寧朔將軍段佛榮以獻　「段佛榮」各本並作「段榮」。按同卷泰始七年六月甲寅義陽郡獲銅鼎條有豫州刺史段佛榮，同書建平王宏傳有南豫州刺史段佛榮，蓋即其人。今補「佛」字。
