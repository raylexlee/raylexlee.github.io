△卷五十　　列傳第十
胡藩　劉康祖　垣護之　張興世
胡藩字道序，豫章南昌人也。祖隨，散騎常侍。父仲任，治書侍御史。
藩少孤，居喪以毀稱。太守韓伯見之，〔一〕謂藩叔尚書少廣曰：「卿此姪當以義烈成名。」州府辟召，不就。須二弟冠婚畢，及參郗恢征虜軍事。時殷仲堪為荊州刺史，藩外兄羅企生為仲堪參軍，藩請假還，過江陵省企生。仲堪要藩相見，接待甚厚。藩因說仲堪曰：「桓玄意趣不常，每怏怏於失職。節下崇待太過，非將來之計也。」仲堪色不悅。藩退而謂企生曰：「倒戈授人，必至之禍。若不早規去就，後悔無及。」玄自夏口襲仲堪，藩參玄後軍軍事。仲堪敗，企生果以附從及禍。藩轉參太尉、大將軍、相國軍事。〔二〕
義旗起，玄戰敗將出奔，藩於南掖門捉玄馬控，曰：「今羽林射手猶有八百，皆是義故西人，一旦捨此，欲歸可復得乎？」玄直以馬鞭指天而已，於是奔散相失。追及玄於蕪湖，玄見藩，喜謂張須無曰：「卿州故為多士，今乃復見王叔治。」桑落之戰，藩艦被燒，全鎧入水潛行三十許步，方得登岸。義軍既迫，不復得西，乃還家。高祖素聞藩直言於殷氏，又為玄盡節，召為員外散騎侍郎，參鎮軍軍事。
從征鮮卑，賊屯聚臨朐，藩言於高祖曰：「賊屯軍城外，留守必寡，今往取其城，而斬其旗幟，此韓信所以克趙也。」高祖乃遣檀韶與藩等潛往，既至，即克其城。賊見城陷，一時奔走，還保廣固累月。將拔之夜，佐史並集，忽有鳥大如鵝，蒼黑色，飛入高祖帳裏，眾皆駭愕，以為不祥。〔三〕藩起賀曰：「蒼黑者，胡虜之色，胡虜歸我，大吉之祥也。」明旦，攻城，陷之。從討盧循於左里，頻戰有功，封吳平縣五等子，除正員郎。尋轉寧遠將軍、鄱陽太守。
從伐劉毅。毅初當之荊州，表求東道還京辭墓，去都數十里，不過拜闕。高祖出倪塘會之。藩勸於坐殺毅，高祖不從。至是謂藩曰：「昔從卿倪塘之謀，無今舉也。」又從征司馬休之，復為參軍，加建武將軍，領游軍於江津。徐逵之敗沒，高祖怒甚，即日於馬頭岸渡江，而江津岸峭，壁立數丈，休之臨岸置陣，無由可登。高祖呼藩令上，藩有疑色，高祖奮怒，命左右錄來，欲斬之。藩不受命，顧曰：「藩寧前死耳！」以刀頭穿岸，劣容腳指，於是徑上，隨之者稍多。既得登岸，殊死戰，賊不能當，引退。因而乘之，一時奔散。
高祖伐羌，假藩寧朔將軍，參太尉軍事，統別軍。至河東，暴風漂藩重艦渡北岸，〔四〕索虜牽得此艦，取其器物。藩氣厲心憤，率左右十二人，乘小船逕往河北。賊騎五六百見藩來，並笑之。藩素善射，登岸射，賊應弦而倒者十許人，賊皆奔退，悉收所失而反。又遣藩及朱超石等追索虜於半城，虜騎數重，藩及超石所領皆割配新軍，不盈五千，率厲力戰，大破之。又與超石等擊姚業於蒲阪，超石失利退還，藩收超石所捨資實，徐行而反，業不敢追。
高祖還彭城，參相國軍事。時盧循餘黨與蘇淫賊大相聚結，〔五〕以為始興相。論平司馬休之及廣固功，封陽山縣男，食邑五百戶。少帝景平元年，坐守東府，開掖門，免官，尋復其職。元嘉四年〔六〕，遷建武將軍、江夏內史。七年，徵為游擊將軍。到彥之北伐，南兗州刺史長沙王義欣進據彭城，藩出戍廣陵，行府州事。轉太子左衛率。十年，卒，時年六十二，諡曰壯侯。
子隆世嗣，官至西陽太守。隆世卒，子乾秀嗣。藩庶子六十人，多不遵法度。藩第十四子遵世，為臧質寧遠參軍，去職還家，與孔熙先同逆謀，太祖以藩功臣，不欲顯其事，使江州以他事收殺之。二十四年，藩第十六子誕世、第十七子茂世率群從二百餘人攻破郡縣，殺太守桓隆之、令諸葛和之，欲奉庶人義康。值交州刺史檀和之至豫章，討平之。誕世兄車騎參軍新興太守景世、景世弟寶世，詣廷尉歸罪，並徙遠州。乾秀奪國。世祖初，徙者並得還。
劉康祖，彭城呂人。世居京口。伯父簡之，有志榦，為高祖所知。高祖將謀興復，收集才力之士，嘗再造簡之，值有賓客。簡之悟其意，謂弟虔之曰：「劉下邳頻再來，必當有意。既不得共語，汝可試往見之。」既至，高祖已克京城，虔之即便投義。簡之聞之，殺耕牛，會聚徒眾，率以赴高祖。簡之歷官至通直常侍，少府，太尉諮議參軍。簡之弟謙之，好學，撰晉紀二十卷，義熙末，為始興相。東海人徐道期流寓廣州，無士行，為僑舊所陵侮。因刺史謝欣死，合率群不逞之徒作亂，攻沒州城，殺士庶素憾者百餘，傾府庫，招集亡命，出攻始興。謙之破走之，進平廣州，誅其黨與，仍行州事。即以為振威將軍、廣州刺史。後為太中大夫。虔之誕節，不營產業，輕財好施。高祖西征司馬休之、魯宗之等，遣參軍檀道濟、朱超石步騎出襄陽，虔之時為江夏相，率府郡兵力出溳城，屯三連，立橋聚糧以待。道濟等積日不至，為宗之子軌所襲，眾寡不敵。參軍孫長庸流涕勸退軍，虔之厲色曰：「我仗順伐罪，理無不克。如其不幸，命也。」戰敗見殺，追贈梁、秦二州刺史，封新康縣男，食邑五百戶。
康祖，虔之子也，襲封，為長沙王義欣鎮軍參軍，轉員外散騎侍郎。便弓馬，膂力絕人，在閭里不治士業，以浮蕩蒱酒為事。每犯法，為郡縣所錄，輒越屋踰牆，莫之能禽。夜入人家，為有司所圍守，康祖突圍而去，並莫敢追。因夜還京口，半夕便至，明旦，守門詣府州要職。俄而建康移書錄之，府州執事者並證康祖其夕在京口，遂見無恙。前後屢被糾劾，太祖以勳臣子，每原貸之。為員外郎十年，再坐摴蒱戲免。
轉太子左積弩將軍，隨射聲校尉裴方明西征仇池，與方明同下廷尉，康祖免官。頃之，世祖為豫州刺史，鎮歷陽，以康祖為征虜中兵參軍，既被委任，折節自修。轉太子翊軍校尉。久之，遷南平王鑠安蠻府司馬。
元嘉二十七年春，索虜托拔燾親率大眾攻圍汝南，太祖遣諸軍救援，康祖總統為前驅。軍次新蔡，與虜戰，俱前百餘里，濟融水。虜眾大至，奮擊破之，斬偽殿中尚書任城公乞地真，去縣瓠四十里，燾燒營退走。轉左軍將軍。太祖欲大舉北伐，康祖以歲月已晚，請待明年，上以河北義徒並起，若頓兵一周，沮向義之志，不許。其年秋，蕭斌、王玄謨、沈慶之等入河，康祖率豫州軍出許、洛。玄謨等敗歸，虜引大眾南度。南平王鑠在壽陽，上慮為所圍，召康祖速反。康祖回軍，未至壽陽數十里，會虜永昌王庫仁真以長安之眾八萬騎，與康祖相及於尉武。康祖凡有八千人，軍副胡盛之欲附山依險，間行取至。康祖怒曰：「吾受命本朝，清蕩河洛。寇今自送，不復遠勞王師，犬羊雖多，實易摧滅。吾兵精器練，去壽陽裁數十里，援軍尋至，亦何患乎。」乃結車營而進。虜四面來攻，大戰一日一夜，殺虜填積。虜分眾為三，且休且戰，以騎負草燒車營。康祖率厲將士，無不一當百，虜死者太半。會矢中頸死，於是大敗，舉營淪覆，為虜所殺盡，自免者裁數十人。虜傳康祖首示彭城，面如生。
胡盛之為虜生禽，托跋燾寵之，常在左右。盛之有勇力，初為長沙王義欣鎮軍參軍督護，討劫譙郡，縣西劫有馬步七十，逃隱深榛，盛之挺身獨進，手斬五十八級。
二十八年，詔曰：「康祖班師尉武，戎律靡忒。對眾以寡，殲殄太半。猛氣雲騰，志申力屈，沒世徇節，良可嘉悼。宜加甄寵，以旌忠烈。可贈益州刺史，諡曰壯男。」傳國至齊受禪，國除。
垣護之字彥宗，略陽桓道人也。祖敞，仕苻氏，為長樂國郎中令。慕容德入青州，以敞為車騎長史。德兄子超襲偽位，伯父遵、父苗復見委任。遵為尚書，苗京兆太守。高祖圍廣固，遵、苗踰城歸降，並以為太尉行參軍。太祖元嘉中，遵為員外散騎常侍，苗屯騎校尉。
護之少倜儻，不拘小節，形狀短陋，而氣榦強果。從高祖征司馬休之，為世子中軍府長史，兼行參軍。永初中，補奉朝請。元嘉初，為殿中將軍。隨到彥之北伐，彥之將回師，護之為書諫曰：「外聞節下欲回師反旆，竊所不同。何者？殘虜畏威，望風奔迸，八載侵地，不戰克復。方當長驅朔漠，窮掃遺醜，況乃自送，無假遠勞。宜使竺靈秀速進滑臺助朱脩之固守，節下大軍進擬河北，則牢、洛遊魂〔七〕，自然奔退。且昔人有連年攻戰，失眾乏糧者，猶張膽爭前，莫肯輕退。況今青州豐穰，濟漕流通，士馬飽逸，威力無損。若空棄滑臺，坐喪成業，豈是朝廷受任之旨。」彥之不納，散敗而歸。太祖聞而善之，以補江夏王義恭征北行參軍、北高平太守。以載禁物繫尚方，久之蒙宥。又補衡陽王義季征北長流參軍，遷宣威將軍、鍾離太守。
隨王玄謨入河，玄謨攻滑臺，護之百舸為前鋒，進據石濟。石濟在滑臺西南百二十里。及虜救至，又馳書勸玄謨急攻，曰：「昔武皇攻廣固，死沒者亦眾。況事殊曩日，豈得計士眾傷疲，願以屠城為急。」不從。玄謨敗退，不暇報護之。護之聞知，而虜悉已牽玄謨水軍大艚，連以鐵鎖三重斷河，欲以絕護之還路。〔八〕河水迅急，護之中流而下，每至鐵鎖，以長柯斧斷之，虜不能禁。唯失一舸，餘舸並全。留戍靡溝城。
還為江夏王義恭驃騎戶曹參軍，戍淮陰。加建武將軍，領濟北太守。率二千人復隨張永攻碻磝，先據委粟津。虜杜道雋與偽尚書伏連來援碻磝，〔九〕護之拒之，賊因引軍東去。蕭思話遣護之迎軍至梁山，偽尚書韓元興率精騎卒至，護之依險拒戰，斬其都軍長史，甲首數十，賊乃退。思話將引還，誑護之云：「沈慶之救軍垂至，可急於濟口立橋。」護之揣知其意，即分遣白丁。思話復令度河戍乞活堡以防追軍。〔一０〕三十年春，太祖崩，還屯歷下。聞世祖入討，率所領馳赴，上嘉之，以為督冀州青州之濟南樂安太原三郡諸軍事、寧遠將軍、冀州刺史。〔一一〕
孝建元年，南郡王義宣反，兗州刺史徐遺寶，護之妻弟也，遠相連結，與護之書，勸使同逆。護之馳使以聞。遺寶時戍湖陸，護之留子恭祖守歷城，自率步騎襲遺寶。道經鄒山，破其別戍。未至湖陸六十里，遺寶焚城西走。
兗土既定，徵為游擊將軍。隨沈慶之等擊魯爽，加輔國將軍。義宣率大眾至梁山，與王玄謨相持。柳元景率護之及護之弟詢之、柳叔仁、鄭琨等諸軍，出鎮新亭。玄謨見賊強盛，遣司馬管法濟求救甚急。上遣元景等進據南州，護之水軍先發。賊遣將龐法起率眾襲姑孰，適值護之、鄭琨等至，奮擊，大破之，斬獲及投水死略盡。玄謨馳信告元景曰：「西城不守，唯餘東城，眾寡相懸，請退還姑孰，更議進取。」元景不許，將悉眾赴救，護之勸分軍援之。元景然其計，乃以精兵配護之赴梁山。及戰，護之見賊舟艦累沓，〔一二〕謂玄謨曰：「今當以火平之。」即使隊主張談等燒賊艦，風猛水急，賊軍以此奔散。梁山平，護之率軍追討，會朱脩之已平江陵，至尋陽而還。遷督徐兗二州豫州之梁郡諸軍事、寧朔將軍、徐州刺史，封益陽縣侯，食邑千戶。
弟詢之，驍敢有氣力，元凶夙聞其名，以副輔國將軍張柬。時張超首行大逆，〔一三〕亦領軍隸柬。詢之規殺之，慮柬不同，〔一四〕柬宿有此志，又未測詢之同否，〔一五〕互相觀察。會超來論事，柬色動，詢之覺之，即共定謀，遣信召超。超疑之不至，改宿他所。詢之不知其移，逕斫之，殺其僕於床，因與柬南奔。柬溺淮死，詢之得至。時世祖已即位，以為積弩將軍。梁山之役力戰，為流矢所中，死，追贈冀州刺史。
二年，護之坐論功挾私，免官。復為游擊將軍。俄遷大司馬〔一六〕，輔國將軍，領南東海太守。未拜，復督青冀二州諸軍事、寧遠將軍、青冀二州刺史，鎮歷城。明年，進號寧朔將軍，進督徐州之東莞東安二郡軍事。〔一七〕世祖以歷下要害，欲移青州并鎮歷城，議者多異。護之曰：「青州北有河、濟，又多陂澤，非虜所向。每來寇掠，必由歷城，二州并鎮，此經遠之略也。北又近河，歸順者易，近息民患，遠申王威，安邊之上計也。」由是遂定。
大明三年，徵為右衛將軍。還，於道聞司空竟陵王誕於廣陵反叛，護之即率部曲受車騎大將軍沈慶之節度。事平，轉西陽王子尚撫軍司馬、臨淮太守。明年，出為使持節、督豫司二州諸軍事、輔國將軍、豫州刺史、淮南太守。復隸沈慶之伐西陽蠻。護之所蒞多聚斂，賄貨充積。七年，坐下獄，免官。明年，復起為太中大夫，未拜，其年卒，時年七十，諡曰壯侯。前廢帝永光元年，追贈冠軍將軍、豫州刺史。
子承祖嗣。承祖卒，子顯宗嗣。齊受禪，國除。護之次子恭祖，勇果有父風。太宗泰始初，以軍功為梁、南秦二州刺史。
遵子閬，元嘉中，為員外散騎侍郎。母墓為東阿寺道人曇洛等所發，閬與弟殿中將軍閎共殺曇洛等五人，詣官歸罪，見原。閬，大明三年，自義興太守為寧朔將軍、兗州刺史，為竟陵王誕所殺。追贈征虜將軍，刺史如故。
閎，順帝昇明末，右衛將軍。
張興世字文德，竟陵竟陵人也。本單名世，太宗益為興世。少時家貧，南郡宗珍之為竟陵郡，興世依之為客。竟陵舊置軍府，以補參軍督護，不就。白衣隨王玄謨伐蠻，每戰，輒有禽獲，玄謨舊部曲諸將不及也，甚奇之。還都，白太祖，稱其膽力。〔一八〕
後隨世祖鎮尋陽，以補南中郎參軍督護。入討元凶，隸柳元景為前鋒，事定。轉員外將軍，領從隊。南郡王義宣反，又隨玄謨出梁山，有戰功。除建平王宏中軍行參軍，領長刀。又隸西平王子尚為直衛。坐從子尚入臺，棄仗游走，下獄免官。復以白衣充直衛。
大明末，除員外散騎侍郎，仍除宣威將軍、隨郡太守。未行，太宗即位，四方反叛。進興世號龍驤將軍，領水軍，距南賊於赭圻。築二城於湖口，〔一九〕偽龍驤將軍陳慶領舸於前為游軍。興世率龍驤將軍佼長生、董凱之攻克二城，因擊慶，慶戰大敗，投水死者數千人。時臺軍據赭圻，南賊屯鵲尾，相持久不決。興世建議曰：「賊據上流，兵強地勝。我今雖相持有餘，而制敵不足。今若以兵數千，潛出其上，因險自固，隨宜斷截，使其首尾周遑，進退疑沮，中流一梗，糧運自艱。制賊之奇，莫過於此。」沈攸之、吳喜並贊其計。時豫州刺史殷琰據壽陽同逆，〔二０〕為劉勉所攻，南賊遣龐孟虯率軍助琰，劉勉遣信求援甚急。建安王休仁欲遣興世救之，問沈攸之。攸之曰：「孟虯蟻寇，必無能為。遣別將馬步數千，足以相制。若有意外，且以江西餌之。上流若捷，〔二一〕不憂不殄。興世之行，是安危大機，必不可輟。」乃遣段佛榮等援勉。
興世欲率所領直取大雷，而軍旅未集，不足分張。會薛索兒平定，太宗使張永以步騎五千留戍盱眙，餘眾二萬人悉遣南討。山陽又尋平，徵阮佃夫所領諸軍，悉還南伐，眾軍大集。乃分戰士七千配興世，興世乃令輕舸泝流而上，旋復回還，一二日中，輒復如此，使賊不為之備。劉胡聞興世欲上，笑之曰：「我尚不敢越彼下取揚州，張興世何物人，欲輕據我上！」興世謂攸之等曰：「上流唯有錢谿可據，地既險要，江又甚狹，去大眾不遠，應赴無難。江有洄洑，船下必來泊，岸有橫浦，可以藏船舸，二三為宜。」乃夜渡湖口，至鵲頭〔二二〕，因復回下疑之。其夜四更，值風，仍舉颿直前。賊亦遣胡靈秀諸軍，於東岸相翼而上。興世夕住景江浦宿，賊亦不進。夜潛遣黃道標領七十舸，徑據錢谿，營立城柴。明旦，興世與軍齊集。停一宿，劉胡自領水步二十六軍平旦來攻。將士欲迎擊之，興世禁曰：〔二三〕「賊來尚遠，而氣盛矢驟，驟既力盡，盛亦易衰，此曹劌之所以破齊也。」令將士不得妄動，治城如故。俄而賊來轉近，舫入洄洑，興世乃命壽寂之、任農夫率壯士數百擊之，眾軍相繼進，胡於是敗走。斬級數百，投水者甚眾，胡收軍而下。
時興世城壘未固，司徒建安王休仁慮賊并力更攻錢谿，欲分其形勢，命沈攸之、吳喜、佼長生、劉靈遺等以皮艦二十，攻賊濃湖，苦戰連日，斬獲千數。是日，劉胡果率眾軍，欲更攻興世。未至錢谿數十里，袁顗以濃湖之急遽追之，錢溪城柴由此得立。賊連戰轉敗，興世又遏其糧道，尋陽遣運至南陵，不敢下，賊眾漸饑。劉胡乃遣顗安北府司馬、偽右軍沈仲玉領千人步取南陵，迎接糧運。仲玉至南陵，領米三十萬斛，錢布數十舫，豎榜為城，規欲突過。行至貴口，不敢進，遣間信報胡，令遣重軍援接。興世、壽寂之、任農夫、李安民等三千人至貴口擊之，與仲玉相值。交戰盡日，仲玉走還顗營，悉虜其資實，賊眾大敗，胡棄軍遁走，顗仍亦奔散。興世率軍追討，與吳喜共平江陵。遷左軍將軍，尋為督豫司二州南豫州之梁郡諸軍事，〔二四〕封作唐縣侯，食邑千戶。
徵為游擊將軍。海道北伐，假輔國將軍，加節置佐，無功而還。四年，遷太子右衛率，又以本官領驍騎將軍，與左衛將軍沈攸之參員置。五年，轉左衛將軍。六年，中領軍劉勉當鎮廣陵，興世權兼領軍。泰豫元年，為持節、督雍梁南北秦郢州之竟陵隨二郡諸軍事、冠軍將軍、雍州刺史，尋加寧蠻校尉。桂陽王休範反，興世遣軍赴朝廷，未發而事平，進號征虜將軍。廢帝元徽三年，徵為通直散騎常侍、左衛將軍。五年，以疾病徙光祿大夫，常侍如故。順帝昇明二年，卒，時年五十九。追贈本官。
興世居臨沔水，沔水自襄陽以下，至于九江，二千里中，先無洲嶼。興世初生，當其門前水中，一旦忽生洲，年年漸大，及至興世為方伯，而洲上遂十餘頃。父仲子，由興世致位給事中。〔二五〕興世欲將往襄陽，愛戀鄉里，不肯去。嘗謂興世：「我雖田舍老公，樂聞鼓角，可送一部，行田時吹之。」興世素恭謹畏法憲，譬之曰：「此是天子鼓角，非田舍老公所吹。」興世欲拜墓，仲子謂曰：「汝衛從太多，先人必當驚怖。」興世減撤而後行。
興世子欣業，〔二六〕當嗣封，會齊受禪，國除。
史臣曰：兵固詭道，勝在用奇。當二帝爭雄，天人之分未決，南北連兵，相阨而不得進者，半歲矣。蓋乃趙壁拔幟之機，官渡熸師之日，〔二七〕至於鵲浦投戈，實興世用奇之力也。建旆垂組，豈徒然哉！
校勘記
〔一〕　太守韓伯見之　各本並脫「之」字，據南史補。
〔二〕　藩轉參太尉大將軍相國軍事　「大將軍」各本並作「將軍」，脫「大」字，據南史補。按玄時自加大將軍。
〔三〕　眾皆駭愕以為不祥　各本並脫「眾」字，據元龜七一六、御覽九一九引補。
〔四〕　暴風漂藩重艦渡北岸　「藩」各本及元龜七二四同，元龜三四四作「輜」，疑是。
〔五〕　時盧循餘黨與蘇淫賊大相聚結　「蘇淫」元龜六七一作「蘇溪」。
〔六〕　元嘉四年　各本並脫「元嘉」二字，按上有少帝景平元年，下有七年，景平無四年，當為文帝元嘉四年，今補「元嘉」二字。
〔七〕　則牢洛遊魂　三朝本作「牢洛」，北監本、毛本、殿本、局本作「牢落」。按三朝本是。牢謂虎牢，洛謂洛陽。「牢洛」本書屢見。
〔八〕　欲以絕護之還路　各本並脫「還」字，據南史、藝文類聚七一引、御覽七七０引、元龜四一四、通鑑宋文帝元嘉二十七年補。
〔九〕　虜杜道雋與偽尚書伏連來援碻磝　「杜」各本並作「壯」，據元龜三六三改。孫虨宋書考論云：「壯當作杜。魏平南將軍南康公杜道雋也。」
〔一０〕以防追軍　「追」各本並作「眾」，據元龜三六三改。
〔一一〕以為督冀州青州之濟南樂安太原三郡諸軍事寧遠將軍冀州刺史　各本並無「青州」二字。廿二史考異云：「是時冀州寄治歷城。而濟南、樂安、太原三郡，乃在青州管內，常以冀州刺史兼督之。張永、申恬傳並云『督冀州青州之濟南樂安太原三郡諸軍事、冀州刺史』，可證也。此冀州下，當有『青州』二字。」按錢說是，今據補。
〔一二〕護之見賊舟艦累沓　「累沓」各本並作「累水」，據元龜三六三改。
〔一三〕時張超首行大逆　「張超」二凶傳作「張超之」。南北朝人名後之「之」字，有時可省去。
〔一四〕慮柬不同　各本並脫「柬不同」三字，據南史、元龜三七一補。
〔一五〕又未測詢之同否　各本並脫「未」字，據元龜三七一補。
〔一六〕俄遷大司馬　廿二史考異云：「大司馬下，當有脫文，是時江夏王義恭以大司馬領南徐州刺史，除護之為大司馬僚佐兼郡守，非遷大司馬也。」
〔一七〕進督徐州之東莞東安二郡軍事　各本「東安」二字並空白，據錢氏考異說補。廿二史考異云：「時垣護之以青、冀二州刺史鎮歷城。故事，青州刺史常兼督徐州之東安、東莞二郡，則此闕文，當為『東安』二字。」孫虨宋書考論亦云：「闕處是『東安』二字，杜驥、顏師伯傳可證。」
〔一八〕還都白太祖稱其膽力　「還都」上，各本並有「興世」二字，據元龜七二四刪。張森楷校勘記云：「興世二字衍文。此言王玄謨稱興世膽力於文帝之前也。」
〔一九〕築二城於湖口　按下文云興世攻克二城，則此二城乃非興世所築。孫虨宋書考論云：「築上當云賊。鄧琬傳曰，孫沖之等於湖白口築二城。」
〔二０〕時豫州刺史殷琰據壽陽同逆　「殷琰」下各本並衍「之」字，今刪去。
〔二一〕上流若捷　「捷」各本並作「據」，據元龜四０三改。
〔二二〕至鵲頭　「鵲頭」各本並作「散頭」，據元龜二一六改。
〔二三〕興世禁曰　「禁」字下，元龜二一六、通鑑宋明帝泰始二年有「之」字，是。
〔二四〕尋為督豫司二州南豫州之梁郡諸軍事　「之梁」二字，各本並作「六」一字。孫虨宋書考論云：「六字當作之梁二字。據殷琰及山陽王休祐傳，豫州刺史必帶督南豫州之梁郡。梁郡即壽春，為豫州治，而又屬南豫不屬豫州故也。」按孫說是，今改正。
〔二五〕由興世致位給事中　各本並脫「中」字，據南史、御覽五一一引補。
〔二六〕興世子欣業　張熷讀史舉正云：「欣業當從南史作欣泰。」張森楷校勘記云：「欣業當作欣華，欣華見南齊書張欣泰傳。」按張興世諸子，欣業見此，欣華、欣泰、欣時見南齊書及南史。疑有欣業其人，不必改欣華、欣泰。
〔二七〕官渡熸師之日　「熸師」各本並作「潛師」，張元濟校勘記云：「潛師當作熸師，見三國志。」按張說是，今改正。熸師，即殲師。左傳襄公二十六年，「王夷師熸」。杜預注：「吳、楚之間，謂火滅為熸。」孔穎達疏云：「言軍師之敗，若火滅然。」
