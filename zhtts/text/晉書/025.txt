△卷二十五志第十五輿服
史臣曰：昔者乘雲效駕，卷領垂衣，則黃帝皁衣纁裳，放勳彤車白馬，協三微之序，舍寅丑之建，玄戈玉刃，作會相暉。若乃參旗分景，帝車含曜，又所以營衛南宮，增華北極。月令季夏之月，「命婦官染綵」，赬丹班次，各有品章矣。高旗有日月之象，式視有威儀之選，衣兼鞙珮，衡載鳴和，是以閑邪屏棄，不可入也。若乃正名百物，補緝四維，疏懷山之水，靜傾天之害，功尤彰者飾彌煥，德愈盛者服彌尊，莫不質良，用成其美。書曰：「明試以功，車服以庸。」禮記曰：「鸞車，有虞氏之路也。鉤車，夏后氏之路也。大路，殷路也。乘路，周路也。」而韍火山龍，以通其意。前史以為聖人見鳥獸容貌，草木英華，始創衣冠，而玄黃殊采；見秋蓬孤轉，杓觿旁建，乃作輿輪，而方圓異則。遇物成象，觸類興端，周因於殷，其來已舊。成王之會，壇垂陰羽，五方之盛，有八十物者焉。宗馬鳥旌，奚往不格，殷公、曹叔，此焉低首。周禮，巾車氏建大赤以朝，大白以戎。雅制弘多，式遵遺範，賓入異憲，師行殊則，是以有嚴有翼，用光其武，鉤膺鞗革，乃暢其文。六服之冕，五時之路，王之常制，各有等差。逮禮業彫訛，人情馳爽，諸侯征伐，憲度淪亡，一紫亂於齊飾，長纓混於鄒翫。孔子曰：「君子其學也博，其服也鄉。」若乃豪傑不經，庶人干典，彯鷸冠於鄭伯之門，躡珠履於春申之第。及秦皇并國，攬其餘軌，豐貂東至，獬豸南來，又有玄旗皁旒之制，旄頭罕車之飾，寫九王之廷於咸陽北阪，車輿之綵，各樹其文，所謂秦人大備，而陳戰國之後車者也。及凝脂布網，經書咸燼，削滅三代，以金根為帝軫，除棄六冕，以袀玄為祭服。高祖入關，既因秦制。世宗挺英雄之略，總文景之資，揚霓拂翳，皮軒記鼓，橫汾河而祠后土，登甘泉而祭昊天，奉常獻儀，謂之大駕，車千乘而騎萬匹。至於成帝，〔一〕以幸姬趙飛燕置屬車間豹尾中，又楊雄所謂彏天狼之威弧，張曜日之靈旄，駢羅列布，霧集雲合者也。於後王氏擅朝，武車常軔，赤眉之亂，文物無遺。建武十三年，吳漢平蜀，始送葆車輿輦，充庭之飾，漸以周備。明帝採周官、禮記，更服袞章，天子冠通天而佩玉璽。魏明以黼黻之美，有疑於僭，於是隨章儐略，而損者半焉。高堂隆奏曰：「改正朔、殊徽號者，帝王所以神明其政，變民耳目也。」帝從其議，改青龍五年為景初元年，服色尚黃，從地正也。世祖武皇帝接天人之貺，開典午之基，受終之禮，皆如唐虞故事。晉氏金行，而服色尚赤，豈有司失其傳歟！
玉、金、象、革、木等路，是為五路，並天子之法車，皆朱班漆輪，畫為〈木虡〉文。三十輻，法月之數；重轂貳轄。以赤油，廣八寸，長三尺，注地，繫兩軸頭，謂之飛軨。金薄繆龍之為輿倚較，較重，為文獸伏軾，龍首銜軛，左右吉陽筩，鸞雀立衡，〈木虡〉文畫轅及轓。青蓋，黃為裏，謂之黃屋。金華施橑末，〔二〕橑二十八以象宿。兩箱之後，皆玳瑁為鶤翅，加以金銀雕飾，故世人亦謂之金鶤車。斜注旂旗於車之左，又加棨戟於車之右，皆橐而施之。棨戟韜以黻繡，上為亞字，繫大蛙蟆幡。軛長丈餘。於戟之杪，以氂牛尾，大如斗，置左騑馬軛上，是為左纛。轅皆曲向上，取禮緯「山車垂句」之義，言不揉而能自曲。
玉、金、象三路，各以其物飾車，因以為名。革者漆革，木者漆木。其制，玉路最尊，建太常，十有二旒，九仞委地，畫日月升龍，以祀天。金路建大旂，九旒，以會萬國之賓，亦以賜上公及王子母弟。象路建大赤，通赤無畫，所以視朝，亦以賜諸侯。革路建大白，以即戎兵事，亦以賜四鎮諸侯。木路建大麾，以田獵，其麾色黑，亦以賜藩國。玉路駕六黑馬，餘四路皆駕四馬，馬並以黃金為文髦，插以翟尾。象鑣而鏤鍚，〔三〕鍚在馬面，所謂當顱者也。金{灭又}而方釳，金灭又謂以金灭又為文。釳以鐵為之，〔四〕其大三寸，中央兩頭高，如山形，貫中以翟尾而結著之也。繁纓赤罽易茸，金就十有二。繁纓，馬飾纓，〔五〕在馬膺前，如索帬。五路皆有鍚鸞之飾，和鈴之響，鉤膺玉瓖，鉤膺，即繁纓也。瓖，馬帶玦名也。龍輈華轙輈，車轅也，頭為龍象。轙，謂車衡上環受鸞者也。朱幩。幩，飾也，人君以朱纏鑣扇汗，以為飾也。法駕行則五路各有所主，不俱出；臨軒大會則陳乘輿車輦旌鼓於其殿庭。
車，坐乘者謂之安車，倚乘者謂之立車，亦謂之高車。案周禮，惟王后有安車也，王亦無之。自漢以來制乘輿，乃有之。有青立車、青安車、赤立車、赤安車、黃立車、黃安車、白立車、白安車、黑立車、黑安車，合十乘，名為五時車，俗謂之五帝車。天子所御則駕六，其餘並駕四。建旂十二，各如車色。立車則正豎其旂，安車則邪注。駕馬，馬亦各隨五時之色，白馬則朱其〈臘，中“月改馬”〉尾。左右騑驂，金{灭又}鏤鍚，黃屋左纛，如金根之制，行則從後。五牛旗，平吳後所造，以五牛建旗，車設五牛，青赤在左，黃在中，白黑在右。豎旗於牛背，行則使人輿之。牛之為義，蓋取其負重致遠而安穩也。旗常纏不舒，所謂德車結旌也。天子親戎則舒，謂武車綏旌也。
金根車，駕四馬，不建旗幟，其上如畫輪車，下猶金根之飾。
耕根車，駕四馬，建赤旗，十有二旒，天子親耕所乘者也。一名芝車，一名三蓋車。置耒耜於軾上。魏景初元年，改正朔，易服色，色尚黃，牲用白，戎事乘黑首白馬，建大赤之旂，朝會則建大白，行殷之時也。泰始二年，有司奏：「宜如有虞遵唐故事，皆用前代正朔服色，其金根、耕根車，並以建赤旗。」帝從之。
輦，案自漢以來為人君之乘，魏晉御小出即乘之。
戎車，駕四馬，天子親戎所乘者也。載金鼓、羽旗、幢翳，置弩於軾上，其建矛麾悉斜注。
獵車，駕四馬，天子校獵所乘也。重輞漫輪，繆龍繞之。一名闒戟車，一名蹋豬車。魏文帝改名蹋獸車。記云「國君不乘奇車」，奇車亦獵車也。古天子獵則乘木輅，後人代以獵車也。
遊車，九乘，駕四，先驅之乘是也。
雲罕車，駕四。
皮軒車，駕四，以獸皮為軒。
鸞旗車，駕四，先輅所載也。鸞旗者，謂析羽旄而編之，列繫幢傍也。
建華車，駕四，凡二乘，行則分居左右。
輕車，駕二，古之戰車也。〔六〕前後二十乘，分居左右。輿輪洞朱，不巾不蓋，建矛戟麾幢，置弩箙於軾上。大駕法駕出，射聲校尉、司馬、吏士、戰士載，以次屬車。
司南車，一名指南車，駕四馬，其下制如樓，三級，四角金龍銜羽葆，刻木為仙人。衣羽衣，立車上，車雖回運而手常南指。大駕出行，為先啟之乘。
記里鼓車，駕四，形制如司南，其中有木人執槌向鼓，行一里則打一槌。
羊車，一名輦車，其上如軺，伏兔箱，漆畫輪軛。武帝時，護軍羊琇輒乘羊車，司隸劉毅糾劾其罪。
畫輪車，駕牛，以綵漆畫輪轂，故名曰畫輪車。上起四夾杖，左右開四望，綠油幢，朱絲絡，青交路，其上形制事事如輦，其下猶如犢車耳。古之貴者不乘牛車，漢武帝推恩之末，諸侯寡弱，貧者至乘牛車，其後稍見貴之。自靈獻以來，天子至士遂以為常乘，至尊出朝堂舉哀乘之。
屬車，一曰副車，一曰貳車，一曰左車。漢因秦制，大駕屬車八十一乘，行則中央左右分為行。
法駕屬車三十六乘。最後車懸豹尾，豹尾以前比之省中。屬車皆皁蓋朱裏云。
御衣車、御書車、御軺車、御藥車，皆駕牛。
陽遂四望繐窗皁輪小形車，駕牛。
象車，漢鹵簿最在前。武帝太康中平吳後，南越獻馴象，詔作大車駕之，以載黃門鼓吹數十人，使越人騎之。元正大會，駕象入庭。
中朝大駕鹵簿
先象車，鼓吹一部，十三人，中道。次靜室令，駕一，中道。式道候二人，駕一，分左右也。次洛陽尉二人，騎，分左右。次洛陽亭長九人，赤車，駕一，分三道，各吹正二人引。次洛陽令，皁車，駕一，中道。次河南中部掾，中道。河橋掾在左，功曹史在右，並駕一。次河南尹，駕駟，戟吏六人。次河南主簿，駕一，中道。次河南主記，駕一，中道。次司隸部河南從事，中道。都部從事居左，別駕從事居右，並駕一。次司隸校尉，駕三，戟吏八人。次司隸主簿，駕一，中道。次司隸主記，駕一，中道。次廷尉明法掾，中道。五官掾居左，功曹史居右，並駕一。次廷尉卿，駕駟，戟吏六人。次廷尉主簿、主記，並駕一，在左。太僕引從如廷尉，在中。宗正引從如廷尉，在右。次太常，駕駟，中道，戟吏六人。太常外部掾居左，五官掾、功曹史居右，並駕一。次光祿引從，中道。太常主簿、主記居左，衛尉引從居右，並駕一。次太尉外督令史，駕一，中道。次西東賊倉戶等曹屬，並駕一，引從。次太尉，駕駟，中道。太尉主簿、舍人各一人，祭酒二人，並駕一，在左。次司徒引從，駕駟，中道。次司空引從，駕駟，中道。三公騎令史戟各八人，鼓吹各一部，七人。次中護軍，中道，駕駟。鹵簿左右各二行，戟楯在外，弓矢在內，鼓吹一部，七人。次步兵校尉在左，長水校尉在右，並駕一。各鹵簿左右二行，戟楯在外，刀楯在內，鼓吹各一部，七人。次射聲校尉在左，翊軍校尉在右，並駕一。各鹵簿左右各二行，戟楯在外，刀楯在內，鼓吹各一部，七人。次驍騎將軍在左，游擊將軍在右，並駕一。皆鹵簿左右引各二行，戟楯在外，刀楯在內，鼓吹各一部，七人。騎隊，五在左，五在右，隊各五十匹，命中督二人分領左右。各有戟吏二人，麾幢獨揭，鼓在隊前。次左將軍在左，前將軍在右，並駕一。皆鹵簿左右各二行，戟楯在外，刀楯在內，鼓吹各一部，七人。次黃門麾騎，中道。次黃門前部鼓吹，左右各一部，十三人，駕駟。八校尉佐仗，左右各四行，外大戟楯，次九尺楯，次弓矢，次弩，並熊渠、佽飛督領之。次司南車，駕駟，中道。護駕御史，騎，夾左右。次謁者僕射，駕駟，中道。次御史中丞，駕一，中道。次武賁中郎將，騎，中道。次九遊車，中道，武剛車夾左右，並駕駟。次雲罕車，駕駟，中道。次闒戟車，駕駟，中道，長戟邪偃向後。次皮軒車，駕駟，中道。次鸞旗車，中道，建華車分左右，並駕駟。次護駕尚書郎三人，都官郎中道，駕部在左，中兵在右，並騎。又有護駕尚書一人，騎，督攝前後無常。次相風，中道。次司馬督，在前，中道。左右各司馬史三人引仗，左右各六行，外大戟楯二行，次九尺楯，次刀楯，次弓矢，次弩。次五時車，左右有遮列騎。次典兵中郎，中道，督攝前卻無常。左殿中御史，右殿中監，並騎。次高蓋，中道，左罼，右罕。次御史，中道，左右節郎各四人。次華蓋，中道。次殿中司馬，中道。殿中都尉在左，殿中校尉在右，左右各四行，細楯一行在弩內，又殿中司馬一行，殿中都尉一行，殿中校尉一行。次〈扌罡〉鼓，中道。次金根車，駕六馬，中道。太僕卿御，大將軍參乘。〔七〕左右又各增三行，為九行。司馬史九人，引大戟楯二行，九尺楯一行，刀楯一行，由基一行，細弩一行，跡禽一行，椎斧一行，力人刀楯一行。連細楯，殿中司馬，殿中都尉，殿中校尉，為左右各十二行。金根車建青旂十二，左將軍騎在左，右將軍騎在右，〔八〕殿中將軍持鑿腦斧夾車，車後衣書主職步從，六行，合左右三十二行。次曲華蓋，中道。侍中、散騎常侍、黃門侍郎並騎，分左右。次黃鉞車，駕一，在左，御麾騎在右。次相風，中道。次中書監騎左，祕書監騎右。次殿中御史騎左，殿中監騎右。，赤青在左，黃在中，白黑在右。次大輦，中道。太官令丞在左，太醫令丞在右。次五牛旗，赤青在左，黃在中，白黑在右。次大輦，中道。太官令丞在左，太醫令丞在右。
次金根車，駕駟，不建旗。次青立車，次青安車，次赤立車，次赤安車，次黃立車，次黃二，熊渠督左，佽飛督右。次御軺車，次御四望車，次御衣車，次御書車，次御藥車，並駕牛，中道。次尚書令在左，尚書僕射在右，又尚書郎六人，分次左右，並駕。又治書侍御史二人，分左右，又侍御史二人，分次左右，又蘭臺令史分次左右，並騎。次豹尾車，駕一。自豹尾車後而鹵簿盡矣。但以神弩二十張夾道，至後部鼓吹，其五張神弩置一將，左右各二將。次輕車二十乘，左右分駕。次流蘇馬六十匹。次金鉞車，駕三，中道。左右護駕尚書郎并令史，並騎，各一人。次金鉦車，駕三，中道。左右護駕侍御史并令史等，並騎，各一人。次黃門後部鼓吹，左右各十三人。次戟鼓車，駕牛，二乘，分左右。次左大鴻臚外部掾，右五官掾、功曹史，並駕。次大鴻臚，駕駟，鉞吏六人。次大司農引從，中道，左大鴻臚主簿、主記，右少府引從。次三卿，並騎，吏四人，鈴下二人，執馬鞭辟車六人，執方扇羽林十人，〔九〕朱衣。次領軍將軍，中道。鹵簿左右各二行，九尺楯在外，弓矢在內，鼓吹如護軍。次後軍將軍在左，〔一０〕右將軍在右，各鹵簿鼓吹如左軍、前軍。次越騎校尉在左，屯騎校尉在右，各鹵簿鼓吹如步兵、射聲。次領護驍騎、游軍校尉，〔一一〕皆騎，吏四人，乘馬夾道，都督兵曹各一人，乘馬在中。騎將軍四人，騎校、鞉角、金鼓、鈴下、信幡、軍校並駕一。功曹吏、主簿並騎從。〈巾散〉扇幢麾各一騎，鼓吹一部，七騎。次領護軍，加大車斧，五官掾騎從。次騎十隊，隊各五十匹。將一人，持幢一人，鞉一人，並騎在前，督戰伯長各一人，並騎在後，羽林騎督、幽州突騎督分領之。郎簿十隊，隊各五十人。絳袍將一人，騎、鞉各一人，在前，督戰伯長各一人，步，在後。騎皆持槊。次大戟一隊，九尺楯一隊，刀楯一隊，弓一隊，弩一隊，隊各五十人。黑袴褶將一人，騎校、鞉角各一人，步，在前，督戰伯長各一人，步，在後。金顏督將并領之。
皇太子安車，駕三，左右騑。朱班輪，倚獸較，伏鹿軾。九旒，畫降龍。青蓋，金華蚤二十八枚。黑〈木虡〉文畫轓，文輈，黃金塗五采。〔一二〕亦謂之鸞路。非法駕則乘畫輪車，上開四望，綠油幢，朱絲繩絡，兩箱裏飾以金錦，黃金塗五采。其副車三乘，形制如所乘，但不畫輪耳。
王青蓋車，皇孫綠蓋車，並駕三，左右騑。
雲母車，以雲母飾犢車。臣下不得乘，以賜王公耳。
皁輪車，駕四牛，形制猶如犢車，但皁漆輪轂，上加青油幢，朱絲繩絡。諸王三公有勳德者特加之。位至公或四望、三望、夾望車。
油幢車，駕牛，形制如皁輪，但不漆轂耳。王公大臣有勳德者特給之。
通幰車，駕牛，猶如今犢車制，但舉其幰通覆車上也。諸王三公並乘之。
諸公給朝車駕四、安車黑耳駕三各一乘，皁輪犢車各一乘。自祭酒掾屬以下及令史，皆皁零，辟朝服。其武官公又別給大車。
特進及車騎將軍驃騎將軍以下諸大將軍不開府非持節都督者，給安車黑耳駕二，軺車施耳後戶一乘。
三公、九卿、中二千石、二千石、河南尹、謁者僕射，郊廟明堂法出，皆大車立乘，駕駟。前後導從大車駕二，右騑。他出乘安車。其去位致仕告老，賜安車駟馬。
郡縣公侯，安車駕二，右騑。皆朱班輪，倚鹿較，伏熊軾，黑輜，〔一三〕皁繒蓋。
公旗旂八旒，侯七旒，卿五旒，皆畫降龍。
中二千石、二千石，皆皁蓋，朱兩轓，銅五采，駕二。中二千石以上，右騑。千石、六百石，朱左轓。車轓長六尺，下屈廣八寸，上業廣尺二寸，九丈，十二初，〔一四〕後謙一寸，若月初生，示不敢自滿也。
王公之世子攝命理國者，安車，駕三，旗旂七旒，其封侯之世子五旒。
太康四年，制：「依漢故事，給九卿朝車駕四及安車各一乘。」八年，詔：「諸尚書軍校加侍中常侍者，皆給傳事乘軺車，給劍，得入殿省中，與侍臣升降相隨。」
大使車，立乘，駕四，赤帷裳，騶騎導從。舊公卿二千石郊廟上陵從駕，乘大使車，他出乘安車也。
小使車，不立乘，駕四，輕車之流也。蘭輿皆朱，赤轂，赤屏泥，白蓋，赤帷裳，從騶騎四十人。又別有小使車，赤轂皁蓋，追捕考案有所執取者之所乘也。凡諸使車皆朱班輪，赤衡軛。
追鋒車，去小平蓋，加通幰，如軺車，駕二。追鋒之名，蓋取其迅速也，施於戎陣之間，是為傳乘。
軺車，古之時軍車也。一馬曰軺車，二馬曰軺傳。漢世貴輜軿而賤軺車，魏晉重軺車而賤輜軿。三品將軍以上、尚書令軺車黑耳有後戶，僕射但有後戶無耳，並皁輪。尚書及四品將軍則無後戶，漆轂輪。其中書監令如僕射、侍中、黃門、散騎，初拜及謁陵廟，亦得乘之。
皇太后、皇后法駕，乘重翟羽蓋金根車，駕青輅，〔一五〕青帷裳，雲〈木虡〉畫轅，黃金塗五采，蓋爪施金華，駕三，左右騑。其廟見小駕，則乘紫罽軿車，雲〈木虡〉畫輈，黃金塗五采，駕三。非法駕則皇太后乘輦，皇后乘畫輪車。皇后先蠶，乘油畫雲母安車，駕六騩馬；騩，淺黑色。油畫兩轅安車，駕五騩馬，為副。又，金薄石山軿、紫絳罽軿車，皆駕三騩馬，為副。女旄頭十二人，持棨戟二人，共載安車，儷駕。女尚輦十二人，乘輜車，儷駕。女長御八人，乘安車，儷駕。三夫人油軿車，駕兩馬，左騑。其貴人駕節畫輈。三夫人助蠶，乘青交路，安車，駕三，皆以紫絳罽軿車，九嬪世婦乘軿車，駕三。
長公主赤罽軿車，駕兩馬。公主、王太妃、王妃，皆油軿車，駕兩馬，右騑。公主油畫安車，駕三，青交路，以紫絳罽軿車駕三為副，王太妃、三夫人亦如之。公主助蠶，乘油畫安車，駕三。公主有先置者，乘青交路安車，駕三。
諸王妃、公太夫人、夫人、縣鄉君、諸郡公侯特進夫人助蠶，乘皁交路安車，駕三。
諸侯監國世子之世婦、侍中常侍尚書中書監令卿校世婦、命婦助蠶，乘皁交路安車，儷駕。
郡縣公侯、中二千石、二千石夫人會朝及蠶，各乘其夫之安車，皆右騑，皁交路，皁帷裳。自非公會則不得乘軺車，止乘漆布輜軿，銅五采而已。
王妃、特進夫人、封郡君，安車，駕三，皁交路。封縣鄉君油軿車，駕兩馬，右騑。
自過江之後，舊章多缺。元帝踐極，始造大路、戎路各一，皆即古金根之制也，無復充庭之儀。至於郊祀大事，則權飾餘車以周用。六師親征則用戎路，去其蓋而乘之，屬車但五乘而已。加綠油幢，朱絲路，飾青交路，黃金塗五采，其輪轂猶素，兩箱無金錦之飾。其一車又是軺車。舊儀，天子所乘駕六，是時無復六馬之乘，五路皆駕四而已，同用黑，是為玄牡。無復五時車，有事則權以馬車代之，建旗其上。其後但以五色木牛象五時車，豎旗於牛背，行則使人輿之。牛之義，蓋取其負重致遠安而穩也。旗常纏而不舒旆，所謂德車結旌者也。惟天子親戎，五旗舒旆，所謂武車綏旌者也。指南車，過江亡失，及義熙五年，劉裕屠廣固，始復獲焉，乃使工人張綱補緝周用〔一六〕。十三年，裕定關中，又獲司南、記里諸車，制度始備。其輦，過江亦亡制度，太元中謝安率意造焉，及破苻堅於淮上，獲京都舊輦，形制無差，大小如一，時人服其精記。義熙五年，劉裕執慕容超，獲金鉦輦、豹尾，舊式猶存。
元帝太興三年，皇太子釋奠。制曰：「今草創，未有高車，可乘安車也。」太元中，東宮建，乘路有青赤旂，致疑。徐邈議，太子既不備五路，赤旂宜省。漢制，太子鸞路皆以安車為名。自晉過江，禮儀疏舛，王公以下，車服卑雜，惟有東宮禮秩崇異，上次辰極，下納侯王。而安帝為皇太子乘石山安車，制如金路，義不經見，事無所出。
中宮初建及祀先蠶，皆用法駕，太僕妻御，大將軍妻參乘，侍中妻陪乘，丹楊尹建康令及公卿之妻奉引，各乘其夫車服，多以宮人權領其職。
周禮，弁師掌六冕，司服掌六服。自后王之制爰及庶人，〔一七〕各有等差。及秦變古制，郊祭之服皆以袀玄，舊法掃地盡矣。漢承秦弊，西京二百餘年猶未能有所制立。及中興後，明帝乃始採周官、禮記、尚書及諸儒記說，還備袞冕之服。天子車乘冠服從歐陽氏說，公卿以下從大小夏侯氏說，始制天子、三公、九卿、特進之服，侍祠天地明堂，〔一八〕皆冠旒冕，兼五冕之制，一服而已。天子備十二章，三公諸侯用山龍九章，九卿以下用華蟲七章，皆具五采。魏明帝以公卿袞衣黼黻之飾，疑於至尊，多所減損，始制天子服刺繡文，公卿服織成文。及晉受命，遵而無改。天子郊祀天地明堂宗廟，元會臨軒，黑介幘，〔一九〕通天冠，平冕。冕，皁表，朱綠裏，廣七寸，長二尺二寸，〔二０〕加於通天冠上，前圓後方，垂白玉珠，十有二旒，以朱組為纓，無緌。佩白玉，垂珠黃大旒，綬黃赤縹紺四采。衣皁上，絳下，前三幅，後四幅，衣畫而裳繡，為日、月、星辰、山、龍、華蟲、藻、火、粉米、黼、黻之象，凡十二章。素帶廣四寸，朱裏，以朱綠裨飾其側。中衣以絳緣其領袖。赤皮為韍，絳袴袜，赤舄。未加元服者，空頂介幘。其釋奠先聖，則皁紗袍，絳緣中衣，絳袴袜，黑舄。其臨軒，亦袞冕也。其朝服，通天冠高九寸，金博山顏，黑介幘，絳紗袍，皁緣中衣。其拜陵，黑介幘，單衣。其雜服，有青赤黃白緗黑色，介幘，五色紗袍，五梁進賢冠，遠遊冠，平上幘武冠。其素服，白〈巾臽〉單衣。後漢以來，天子之冕，前後旒用真白玉珠。魏明帝好婦人之飾，改以珊瑚珠。晉初仍舊不改。及過江，服章多闕，而冕飾以翡翠珊瑚雜珠。侍中顧和奏：「舊禮，冕十二旒，用白玉珠。今美玉難得，不能備，可用白璇珠。」從之。
通天冠，本秦制。高九寸，正豎，頂少斜卻，乃直下，鐵為卷梁，前有展筩，冠前加金博山述，乘輿所常服也。
平冕，王公、卿助祭於郊廟服之。王公八旒，卿七旒。以組為纓，色如其綬。王公衣山龍以下九章，卿衣華蟲以下七章。
游遠冠，傅玄云秦冠也。似通天而前無山述，有展筩橫于冠前。皇太子及王者後、帝之兄弟、帝之子封郡王者服之。諸王加官者自服其官之冠服，惟太子及王者後常冠焉。太子則以翠羽為緌，綴以白珠，其餘但青絲而已。
緇布冠，蔡邕云即委貌冠也。太古冠布，齊則緇之。緇布冠，始冠之冠也。其制有四形，一似武冠，又一似進賢，其一上方，其下如幘顏；其一剌上而方下。行鄉射禮則公卿委貌冠，以皂絹為之。形如覆杯，與皮弁同制，長七寸，高四寸。衣黑而裳素，其中衣以皁緣領袖。其執事之人皮弁，以鹿皮為之。
進賢冠，古緇布遺象也，斯蓋文儒者之服。前高七寸，後高三寸，長八寸，有五梁、三梁、二梁、一梁。人主元服，始加緇布，則冠五梁進賢。三公及封郡公、縣公、郡侯、縣侯、鄉亭侯，則冠三梁。卿、大夫、八座、尚書，關中內侯、二千石及千石以上，則冠兩梁。中書郎、祕書丞郎、著作郎、尚書丞郎、太子洗馬舍人、六百石以下至于令史、門郎、小史，並冠一梁。漢建初中，太官令冠兩梁，親省御膳為重也。博士兩梁，崇儒也。宗室劉氏亦得兩梁冠，示加服也。
武冠，一名武弁，一名大冠，一名繁冠，一名建冠，一名籠冠，即古之惠文冠。或曰趙惠文王所造，因以為名。亦云，惠者蟪也，其冠文輕細如蟬翼，故名惠文。或云，齊人見千歲涸澤之神，名曰慶忌，冠大冠，乘小車，好疾馳，因象其冠而服焉。漢幸臣閎孺為侍中，皆服大冠。天子元服亦先加大冠，左右侍臣及諸將軍武官通服之。侍中、常侍則加金璫，附蟬為飾，插以貂毛，黃金為竿，侍中插左，常侍插右。胡廣曰：「昔趙武靈王為胡服，以金貂飾首。秦滅趙，以其君冠賜侍臣。」應劭漢官云：「說者以為金取剛強，百鍊不耗。蟬居高飲清，口在掖下。貂內勁悍而外柔縟。」又以蟬取清高飲露而不食，貂則紫蔚柔潤而毛采不彰灼，金則貴其寶瑩，於義亦有所取。或以為北土多寒，胡人常以貂皮溫額，後世效此，遂以附冠。漢貂用赤黑色，王莽用黃貂，各附服色所尚也。
高山冠，一名側注，高九寸，鐵為卷梁，制似通天。頂直豎，不斜卻，無山述展筩。高山者，詩云「高山仰止」，取其矜莊賓遠者也。中外官、謁者、謁者僕射所服。〔二一〕胡廣曰：「高山，齊王冠也。傳曰『桓公好高冠大帶』。秦滅齊，以其君冠賜謁者近臣。」應劭曰：「高山，今法冠也，秦行人使官亦服之。」而漢官儀云「乘輿冠高山之冠，飛翮之纓」，然則天子亦有時服焉。傅子曰：「魏明帝以其制似通天、遠游，故改令卑下。」
法冠，一名柱後，或謂之獬豸冠。高五寸，以縰為展筩。鐵為柱卷，取其不曲撓也。侍御史、廷尉正監平，凡執法官皆服之。或謂獬豸神羊，能觸邪佞。異物志云：「北荒之中，有獸名獬豸，一角，性別曲直。見人鬥，觸不直者。聞人爭，咋不正者。楚王嘗獲此獸，因象其形以制衣冠。」胡廣曰：「春秋左氏傳晉侯觀于軍府，見鍾儀，曰『南冠而縶者誰也』？南冠即楚冠。秦滅楚，以其冠服賜執法臣也。」
長冠，一名齊冠。高七寸，廣三寸，漆纚為之，制如版，以竹為裏。漢高祖微時，以竹皮為此冠，其世因謂劉氏冠。後除竹用漆纚。司馬彪曰：「長冠蓋楚制。人間或謂之鵲尾冠，非也。救日蝕則服長冠，而祠宗廟諸祀冠之。此高祖所造，後世以為祭服，尊敬之至也。」
建華冠，以鐵為柱卷，貫大銅珠九枚，古用雜木珠，原憲所冠華冠是也。又春秋左氏傳鄭子臧好聚鷸冠，謂建華是也。祀天地、五郊、明堂，舞人服之。漢育命舞樂人所服。
方山冠，其制似進賢。鄧展曰：「方山冠，以五采縠為之。」漢大予、八佾、五行樂人所服，冠衣各如其行方之色而舞焉。
巧士冠，前高七寸，要後相通，直豎。此冠不常用，漢氏惟郊天，黃門從官四人冠之；在鹵簿中，夾乘輿車前，以備宦者四星。或云，掃除從官所服。
卻非冠，高五寸，制似長冠。宮殿門吏僕射冠之。負赤幡，青翅燕尾，諸僕射幡皆如之。
卻敵冠，前高四寸，通長四寸，後高三寸，制似進賢。凡當殿門衛士服之。
樊噲冠，廣九寸，高七寸，前後出各四寸，制似平冕。昔楚漢會於鴻門，項籍圖危高祖，樊噲常持鐵楯，聞急，乃裂裳苞楯，戴以為冠，排入羽營，因數羽罪，漢王乘間得出。後人壯其意，乃制冠象焉。凡殿門司馬衛士服之。
術氏冠，前圓，吳制，差池四重。趙武靈王好服之。或曰，楚莊王復讎冠是也。
鶡冠，加雙鶡尾，豎插兩邊。鶡，鳥名也，形類鷂而微黑，性果勇，其鬥到死乃止。上黨貢之，趙武靈王以表顯壯士。至秦漢，猶施之武人。
皮弁，以鹿皮淺毛黃白色者為之。禮「王皮弁，會五采玉〈王綦〉，象邸玉笄」，謂之合皮為弁。〔二二〕其縫中名曰會，以采玉朱為〈王綦〉。〈王綦〉，結也。天子五采，諸侯三采。邸，冠下抵也，象骨為之，音帝也。天子則縫有十二，公九，侯伯七，子男五，孤四，卿大夫三。
韋弁，制似皮弁，頂上尖，韎草染之，色如淺絳。
爵弁，一名廣冕。高八寸，長尺二寸，〔二三〕如爵形，前小後大。增其上似爵頭色。有收持笄，所謂夏收殷冔者也。祠天地、五郊、明堂，雲翹舞樂人服之。〔二四〕
幘者，古賤人不冠者之服也。漢元帝額有壯髮，始引幘服之。王莽頂禿，又加其屋也。漢注曰，冠進賢者宜長耳，今介幘也。冠惠文者宜短耳，今平上幘也。始時各隨所宜，遂因冠為別。介幘服文吏，平上幘服武官也。童子幘無屋者，示未成人也。又有納言幘，幘後收又一重，方三寸。又有赤幘，騎吏、武吏、乘輿鼓吹所服。救日蝕，文武官皆免冠著幘，對朝服，示武威也。
漢儀，立秋日獵，服緗幘。及江左，哀帝從博士曹弘之等議，立秋御讀令，改用素白〈巾臽〉。案漢末王公名士多委王服，以幅巾為雅，是以袁紹、崔鈞之徒，雖為將帥，皆著縑巾。魏武以天下凶荒，資財乏匱，擬古皮弁，裁縑帛以為〈巾臽〉，合乎簡易隨時之義，以色別其貴賤，本施軍飾，非為國容也。徐爰曰：「俗說〈巾臽〉本未有岐，荀文若巾之行，觸樹枝成岐，謂之為善，因而弗改。」今通以為慶弔服。
巾，以葛為之，形如〈巾臽〉而橫著之，古尊卑共服也。故漢末妖賊以黃為巾，世謂黃巾賊。
帽名猶冠也，義取於蒙覆其首，其本纚也。古者冠無幘，冠下有纚，以繒為之。後世施幘於冠，因或裁纚為帽。自乘輿宴居，下至庶人無爵者皆服之。成帝咸和九年，制聽尚書八座丞郎、門下三省侍官乘車，〔二五〕白〈巾臽〉低幃，出入掖門。又，二宮直官著烏紗〈巾臽〉。然則往往士人宴居皆著〈巾臽〉矣。而江左時野人已著帽，人士亦往往而然，但其頂圓耳，後乃高其屋云。
漢制，自天子至於百官，無不佩劍，其後惟朝帶劍。晉世始代之以木，貴者猶用玉首，賤者亦用蚌、金銀、玳瑁為雕飾。
乘輿六璽，秦制也。曰「皇帝行璽」、「皇帝之璽」、「皇帝信璽」、「天子行璽」、「天子之璽」、「天子信璽」，漢遵秦不改。又有秦始皇藍田玉璽，螭獸紐，在六璽之外，文曰「受天之命，皇帝壽昌」。漢高祖佩之，後世名曰傳國璽，與斬白蛇劍俱為乘輿所寶。斬白蛇劍至惠帝時武庫火燒之，遂亡。及懷帝沒胡，傳國璽沒於劉聰，後又沒於石勒。及石季龍死，胡亂，穆帝世乃還江南。
革帶，古之鞶帶也，謂之鞶革，文武眾官牧守丞令下及騶寺皆服之。其有囊綬，〔二六〕則以綴於革帶，其戎服則以皮絡帶代之。八坐尚書荷紫，〔二七〕以生紫為袷囊，綴之服外，加於左肩。昔周公負成王，制此服衣，至今以為朝服。或云漢世用盛奏事，負之以行，未詳也。
車前五百者，卿行旅從，五百人為一旅。漢氏一統，故去其人，留其名也。
袴褶之制，未詳所起，近世凡車駕親戎、中外戒嚴服之。服無定色，冠黑帽，綴紫摽，摽以繒為之，長四寸，廣一寸，腰有絡帶以代鞶。中官紫摽，外官絳摽。又有纂嚴戎服而不綴摽，行留文武悉同。其畋獵巡幸，則惟從官戎服帶鞶革，文官不下纓，武官脫冠。
漢制，一歲五郊，天子與執事者所服各如方色，百官不執事者服常服絳衣以從。魏祕書監秦靜曰：「漢氏承秦，改六冕之制，但玄冠絳衣而已。」魏已來名為五時朝服，又有四時朝服，又有朝服。自皇太子以下隨官受給。百官雖服五時朝服，據今止給四時朝服，闕秋服。三年一易。
諸假印綬而官不給鞶囊者，得自具作，其但假印不假綬者，不得佩綬。鞶，古制也。漢世著鞶囊者，側在腰間，或謂之傍囊，或謂之綬囊，然則以紫囊盛綬也。或盛或散，各有其時。
笏，古者貴賤皆執笏，其有事則搢之於腰帶，所謂搢紳之士者，搢笏而垂紳帶也。紳垂長三尺。笏者，有事則書之，故常簪筆，今之白筆是其遺象。三臺五省二品文官簪之，王、公、侯、伯、子、男、卿尹及武官不簪，加內侍位者乃簪之。手版即古笏矣。尚書令、僕射、尚書手版頭復有白筆，以紫皮裹之，名曰笏。
皇太子金璽龜鈕，朱黃綬，四采：赤、黃、縹、紺。給五時朝服，遠遊冠，介幘、翠緌。佩瑜玉，垂組。朱衣絳紗襮，皁緣白紗，其中衣白曲領。帶劍，火珠素首。革帶，玉鉤燮獸頭鞶囊。其大小會祠宗廟朔望五日還朝皆朝服，常還上宮則朱服，預上宮正會則於殿下脫劍舄。又有三梁進賢冠。其侍祀則平冕九旒，袞衣九章，白紗絳緣中單，絳繒韠，采畫織成袞帶，金辟邪首，紫綠二色帶，采畫廣領、曲領各一，赤舄絳袜。若講，則著介幘單衣；釋奠，則遠遊冠，玄朝服，絳緣中單，絳袴袜，玄舄。若未加元服，則中舍人執冕從，介幘單衣玄服。〔二八〕
諸王金璽龜鈕，纁朱綬，四采：朱、黃、縹、紺。五時朝服，遠遊冠介幘，亦有三梁進賢冠。朱衣絳紗襮皁緣，中衣表素。革帶，黑舄，佩山玄玉，垂組，大帶。若加餘官，則服其加官之服也。
皇后謁廟，其服皁上皁下，親蠶則青上縹下，皆深衣制，隱領袖緣以絛。首飾則假髻，步搖，俗謂之珠松是也，簪珥。步搖以黃金為山題，貫白珠為支相繆。八爵九華，熊、獸、〔二九〕赤羆、天鹿、辟邪、南山豐大特六獸，諸爵獸皆以翡翠為毛羽，金題白珠璫，繞以翡翠為華。元康六年，詔曰：「魏以來皇后蠶服皆以文繡，非古義也。今宜純服青，以為永制。」
貴人、夫人、貴嬪，是為三夫人，皆金章紫綬，章文曰貴人、夫人、貴嬪之章。佩于窴玉。淑妃、淑媛、淑儀、修華、修容、修儀、婕妤、容華、充華，是為九嬪，銀印青綬，佩采瓄玉。貴人、貴嬪、夫人助蠶，服純縹為上與下，〔三０〕皆深衣制。太平髻，七〈金奠〉蔽髻，黑玳瑁，又加簪珥。九嬪及公主、夫人五〈金奠〉，世婦三〈金奠〉。助蠶之義，自古而然矣。
皇太子妃金璽龜鈕，纁朱綬，佩瑜玉。
諸王太妃、妃、諸長公主、公主、封君金印紫綬，佩山玄玉。
長公主、公主見會，太平髻，七〈金奠〉蔽髻。其長公主得有步搖，皆有簪珥，衣服同制。
自公主、封君以上皆帶綬，以綵組為緄帶，各如其綬色，金辟邪首為帶玦。
郡公侯縣公侯太夫人、夫人銀印青綬，佩水蒼玉，其特加乃金紫。公特進侯卿校世婦、中二千石二千石夫人紺繒幗，黃金龍首銜白珠，魚須擿長一尺為簪珥。〔三一〕入廟佐祭者皁絹上下，助蠶者縹絹上下，皆深衣制緣。
自二千石夫人以上至皇后，皆以蠶衣為朝服。
校勘記
〔一〕至於成帝各本無此四字，殿本有。趙飛燕為成帝后，故從殿本。
〔二〕金華施橑末「末」原作「朱」。李校：「朱」當作「末」。後漢書輿服志在本志校記中以後簡稱續漢志上注及宋書禮志五作「末」。按：通典六四注亦作「末」。今據改。
〔三〕象鑣而鏤鍚「鑣」原作「鹿」。校文：「鹿」為「鑣」字之訛文，續漢志上可證。按：通典六四亦作「鑣」。今據改。
〔四〕釳以鐵為之「釳」，各本誤作「旄」，今從殿本作「釳」。
〔五〕繁纓馬飾纓「繁纓」，各本倒作「纓繁」，今從殿本作「繁纓」，通考一一六亦作「繁纓」。
〔六〕古之戰車也「戰」原作「獸」，今據續漢志上、宋書禮志五改。
〔七〕太僕卿御大將軍參乘「御」字原脫。續漢志上云：「乘輿大駕，公卿奉行，太僕御，大將軍參乘。」通鑑一三六胡注引此文亦作「太僕卿御」，今據補。
〔八〕左將軍騎在左右將軍騎在右姚鼐惜抱軒筆記謂當云左軍將軍、右軍將軍。此脫兩「軍」字，與前引從之左將軍右將軍無別矣。
〔九〕羽林各本作「羽林郎」，宋本無「郎」字，今從宋本。通典六六、通志四八、通考一一六、通鑑一三六胡注引皆無「郎」字。
〔一０〕次後軍將軍在左「後軍將軍」當作「後將軍」，前、後、左、右四將軍本漢官，魏晉因之，又別有前軍、後軍、左軍、右軍四將軍，則宿衛之職。前者金印，後者銀印，見宋書禮志五，不相混同也。
〔一一〕游軍校尉周校：「游擊」誤「游軍」。
〔一二〕黃金塗五采商榷：「采」當作「末」。下文重句同。
〔一三〕黑輜李校：「輜」當作「轓」，續漢志作「轓」。
〔一四〕九丈十二初續漢志上作「九文，十二初」。
〔一五〕駕青輅通典六五、通志四八作「加青絡」。
〔一六〕乃使工人張綱補緝周用「乃」，各本作「及」，今從殿本作「乃」，與通考一一六合。
〔一七〕自后王之制爰及庶人「自」，各本作「非」，今從殿本作「自」。
〔一八〕始制天子三公九卿特進之服侍祠天地明堂續漢志下云「天子、三公、九卿、特進、侯、侍祠侯祀天地明堂」，據此，此當作「始制天子、三公、九卿、特進、侍祠祀天地明堂之服」。通典六一、通志四七亦可證。
〔一九〕黑介幘各本無「黑」字，今從宋本，與宋書禮志五、通典五七、通志四七合。
〔二０〕長二尺二寸蔡邕獨斷、續漢志下、宋書禮志五、通典五七、通志四七皆作「尺二寸」，古冕無長二尺以上者，「二」者疑衍。
〔二一〕謁者謁者僕射所服續漢志下不重「謁者」二字。
〔二二〕謂之合皮為弁各本無「皮」字，宋本有，今從宋本。
〔二三〕長尺二寸原無「尺」字。商榷：「長」下脫「尺」字。按：獨斷、續漢志下皆有「尺」字，今據補。
〔二四〕雲翹舞原無「雲」字。李校：「翹」上脫「雲」字，應據續漢志增。按：通典五七及御覽六八六引董巴輿服志皆作「雲翹舞」。雲翹舞又見續漢書祭祀志中。今據補。
〔二五〕門下三省侍官乘車李校：宋書禮志五「侍官」作「侍郎」。
〔二六〕囊綬周校：「綬」當在「囊」上。按：下文及宋書禮志五云「或謂之綬囊」，御覽六九一引謝承與步騭書「虎頭綬囊」，均可證。
〔二七〕荷紫李校：「荷紫」當作「紫荷」。按：「紫荷」見宋書禮志五、南齊書輿服志。
〔二八〕介幘單衣玄服宋本無「幘單衣玄服」五字，局本作「介一中元玄」，今從殿本。
〔二九〕獸當從續漢志下作「虎」，此唐人避諱改。
〔三０〕服純縹為上與下「與」，各本作「輿」，今從殿本作「與」。
〔三一〕魚須擿長一尺為簪珥原「為」下重一「簪」字。續漢志下及通典六二述漢制、魏制、陳制皆以魚須擿長一尺為簪珥，俱不重「簪」字，茲據刪。
