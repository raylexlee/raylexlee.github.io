△卷五帝紀第五
孝懷帝
孝懷皇帝諱熾，字豐度，武帝第二十五子也。太熙元年，封豫章郡王。屬惠帝之時，宗室構禍，帝沖素自守，門絕賓游，不交世事，專玩史籍，有譽于時。初拜散騎常侍，及趙王倫篡，見收。倫敗，為射聲校尉。累遷車騎大將軍、都督青州諸軍事，未之鎮。
永興元年，改授鎮北大將軍、都督鄴城守諸軍事。十二月丁亥，立為皇太弟，帝以清河王覃本太子也，懼不敢當。典書令廬陵脩肅曰：「二相經營王室，志寧社稷，儲貳之重，宜歸時望，親賢之舉，非大王而誰？清河幼弱，未允眾心，是以既升東宮，復贊藩國。今乘輿播越，二宮久曠，常恐氐羌飲馬於涇川，螘眾控弦於霸水。宜及吉辰，時登儲副，上翼大駕，早寧東京，下允黔首喁喁之望。」帝曰：「卿，吾之宋昌也。」乃從之。
光熙元年十一月庚午，孝惠帝崩。羊皇后以於太弟為嫂，不得為太后，催清河王覃入，已至尚書閤，侍中華混等急召太弟。癸酉，即皇帝位，大赦，尊皇后羊氏為惠皇后，居弘訓宮，追尊所生太妃王氏為皇太后，立妃梁氏為皇后。
十二月壬午朔，日有食之。己亥，封彭城王植子融為樂城縣王。南陽王模殺河間王顒于雍谷。辛丑，以中書監溫羨為司徒，尚書左僕射王衍為司空。己酉，葬孝惠皇帝于太陽陵。李雄別帥李離寇梁州。
永嘉元年春正月癸丑朔，〔一〕大赦，改元，除三族刑。以太傅、東海王越輔政，殺御史中丞諸葛玟。
二月辛巳，東萊人王彌起兵反，寇青、徐二州，長廣太守宋羆、東牟太守龐伉並遇害。
三月己未朔，〔二〕平東將軍周馥斬送陳敏首。丁卯，改葬武悼楊皇后。庚午，立豫章王詮為皇太子。〔三〕辛未，大赦。庚辰，東海王越出鎮許昌。以征東將軍、高密王簡為征南大將軍、都督荊州諸軍事，鎮襄陽；改封安北將軍、東燕王騰為新蔡王、都督司冀二州諸軍事，鎮鄴；以征南將軍、南陽王模為征西大將軍、都督秦雍梁益四州諸軍事，鎮長安。并州諸郡為劉元海所陷，刺史劉琨獨保晉陽。
夏五月，馬牧帥汲桑聚眾反，敗魏郡太守馮嵩，遂陷鄴城，害新蔡王騰。燒鄴宮，火旬日不滅。又殺前幽州刺史石尟於樂陵，入掠平原，山陽公劉秋遇害。洛陽步廣里地陷，有二鵝出，色蒼者沖天，白者不能飛。建寧郡夷攻陷寧州，死者三千餘人。
秋七月己酉朔，東海王越進屯官渡，以討汲桑。己未，以平東將軍、琅邪王睿為安東將軍、都督揚州江南諸軍事、假節，鎮建鄴。
八月己卯朔，撫軍將軍苟晞敗汲桑於鄴。甲辰，曲赦幽、并、司、冀、兗、豫等六州。分荊州、江州八郡為湘州。
九月戊申，苟晞又破汲桑，陷其九壘。辛亥，有大星如日，小者如斗，自西方流於東北，天盡赤，俄有聲如雷。始修千金堨於許昌以通運。
冬十一月戊申朔，日有蝕之。甲寅，以尚書右僕射和郁為征北將軍，鎮鄴。
十二月戊寅，并州人田蘭、薄盛等斬汲桑於樂陵。甲午，以前太傅劉寔為太尉。庚子，以光祿大夫、延陵公高光為尚書令。東海王越矯詔囚清河王覃于金墉城。癸卯，越自為丞相。以撫軍將軍苟晞為征東大將軍。
二年春正月丙午朔，日有蝕之。丁未，大赦。
二月辛卯，清河王覃為東海王越所害。庚子，石勒寇常山，安北將軍王浚討破之。
三月，東海王越鎮鄄城。劉元海侵汲郡，略有頓丘、河內之地。王彌寇青、徐、兗、豫四州。夏四月丁亥，入許昌，諸郡守將皆奔走。
五月甲子，彌遂寇洛陽，司徒王衍帥眾禦之，彌退走。
秋七月甲辰，劉元海寇平陽，太守宋抽奔京師，河東太守路述力戰，死之。
八月丁亥，東海王越自鄄城遷屯于濮陽。
九月，石勒寇趙郡，征北將軍和郁自鄴奔于衛國。
冬十月甲戌，劉元海僭帝號于平陽，仍稱漢。
十一月乙巳，尚書令高光卒；丁卯，以太子少傅荀藩為尚書令。己酉，〔四〕石勒寇鄴，魏郡太守王粹戰敗，死之。
十二月辛未朔，大赦。立長沙王乂子碩為長沙王，尟為臨淮王。
三年春正月甲午，〔五〕彭城王釋薨。
三月戊申，征南大將軍、高密王簡薨。以尚書左僕射山簡為征南將軍、都督荊湘交廣等四州諸軍事，司棣校尉劉暾為尚書左僕射。丁巳，東海王越歸京師。乙丑，勒兵入宮，於帝側收近臣中書令繆播、帝舅王延等十餘人，並害之。丙寅，曲赦河南郡。丁卯，太尉劉寔請老，以司徒王衍為太尉。東海王越領司徒。劉元海寇黎陽，遣車騎將軍王堪擊之，王師敗績于延津，死者三萬餘人。大旱，江、漢、河、洛皆竭，可涉。
夏四月，左積弩將軍朱誕叛奔於劉元海。石勒攻陷冀州郡縣百餘壁。
秋七月戊辰，當陽地裂三所，各廣三丈，長三百餘步。辛未，平陽人劉芒蕩自稱漢後，誑誘羌戎，僭帝號於馬蘭山。支胡五斗叟郝索聚眾數千為亂，屯新豐，與芒蕩合黨。劉元海遣子聰及王彌寇上黨，圍壺關。并州刺史劉琨使兵救之，為聰所敗。淮南內史王曠、將軍施融、曹超及聰戰，又敗，超、融死之。上黨太守龐淳以郡降賊。〔六〕
九月丙寅，劉聰圍浚儀，遣平北將軍曹武討之。丁丑，王師敗績。東海王越入保京城。聰至西明門，越禦之，戰于宣陽門外，大破之。石勒寇常山，安北將軍王浚使鮮卑騎救之，大破勒於飛龍山。征西大將軍、南陽王模使其將淳于定破劉芒蕩、五斗叟，並斬之。使車騎將軍王堪、平北將軍曹武討劉聰，王師敗績，堪奔還京師。李雄別帥羅羨以梓潼歸順。〔七〕劉聰攻洛陽西明門，不克。宜都夷道山崩，荊、湘二州地震。〔八〕
冬十一月，石勒陷長樂，安北將軍王斌遇害，因屠黎陽。乞活帥李惲、薄盛等帥眾救京師，聰退走。惲等又破王彌于新汲。
十二月乙亥，〔九〕夜有白氣如帶，自地升天，南北各二丈。
四年春正月乙丑朔，大赦。
二月，石勒襲鄄城，兗州刺史袁孚戰敗，為其部下所害。勒又襲白馬，車騎將軍王堪死之。李雄將文碩殺雄大將軍李國，以巴西歸順。戊午，吳興人錢璯反，自稱平西將軍。
三月，丞相倉曹屬周玘帥鄉人討璯，斬之。
夏四月，大水。〔一０〕將軍祁弘破劉元海將劉靈曜于廣宗〔一一〕。李雄陷梓潼，兗州地震。
五月，石勒寇汲郡，執太守胡寵，遂南濟河，滎陽太守裴純奔建鄴。大風折木。地震。幽、并、司、冀、秦、雍等六州大蝗，食草木、牛馬毛，皆盡。
六月，劉元海死，其子和嗣偽位，和弟聰弒和而自立。
秋七月，劉聰從弟曜及其將石勒圍懷，詔征虜將軍宋抽救之，為曜所敗，抽死之。
九月，河內人樂仰執太守裴整叛，降于石勒。徐州監軍王隆自下邳棄軍奔于周馥。雍州人王如舉兵反于宛，殺害令長，自號大將軍、司雍二州牧，大掠漢沔，新平人龐寔、馮翊人嚴嶷、京兆人侯脫等各起兵應之。征南將軍山簡、荊州刺史王澄、南中郎將杜蕤並遣兵援京師，及如戰于宛，諸軍皆大敗；王澄獨以眾進至沶口，眾潰而歸。
冬十月辛卯，晝昏，至于庚子。大星西南墜，有聲。壬寅，石勒圍倉垣，陳留內史王讚擊敗之，勒走河北。壬子，以驃騎將軍王浚為司空，平北將軍劉琨為平北大將軍。京師饑。東海王越羽檄徵天下兵，帝謂使者曰：「為我語諸征鎮，若今日，尚可救，後則無逮矣。」時莫有至者。石勒陷襄城，太守崔曠遇害，遂至宛。王浚遣鮮卑文鴦帥騎救之，勒退。浚又遣別將王申始討勒于汶石津，〔一二〕大破之。
十一月甲戌，東海王越帥眾出許昌，以行臺自隨。宮省無復守衛，荒饉日甚，殿內死人交橫，府寺營署並掘塹自守，盜賊公行，枹鼓之音不絕。越軍次項，自領豫州牧，以太尉王衍為軍司。丁丑，流氐隗伯等襲宜都，〔一三〕太守嵇晞奔建鄴。王申始攻劉曜、王彌于瓶壘，破之。鎮東將軍周馥表迎大駕遷都壽陽，越使裴碩討馥，〔一四〕為馥所敗，走保東城，請救于琅邪王睿。襄陽大疫，死者三千餘人。加涼州刺史張軌安西將軍。〔一五〕
十二月，征東大將軍苟晞攻王彌別帥曹嶷，破之。乙酉，〔一六〕平陽人李洪帥流人入定陵作亂。
五年春正月，帝密詔苟晞討東海王越。壬申，晞為曹嶷所破。乙未，〔一七〕越遣從事中郎將楊瑁、徐州刺史裴盾共擊晞。癸酉，勒入江夏，太守楊珉奔于武昌。〔一八〕乙亥，李雄攻陷涪城，梓潼太守譙登遇害。湘州流人杜弢據長沙反。〔一九〕戊寅，安東將軍、琅邪王睿使將軍甘卓攻鎮東將軍周馥于壽春，馥眾潰。庚辰，太保、平原王幹薨。
二月，石勒寇汝南，汝南王祐奔建鄴。
三月戊午，詔下東海王越罪狀，告方鎮討之。以征東大將軍苟晞為大將軍。丙子，東海王越薨。
四月戊子，石勒追東海王越喪，及于東郡，〔二０〕將軍錢端戰死，軍潰，太尉王衍、吏部尚書劉望、廷尉諸葛銓、尚書鄭豫、武陵王澹等皆遇害，王公已下死者十餘萬人。東海世子毗及宗室四十八王尋又沒于石勒。賊王桑、冷道陷徐州，刺史裴盾遇害，桑遂濟淮，至于歷陽。
五月，益州流人汝班、梁州流人蹇撫作亂于湘州，虜刺史苟眺，〔二一〕南破零、桂諸郡，東掠武昌，安城太守郭察、〔二二〕邵陵太守鄭融、衡陽內史滕育並遇害。進司空王浚為大司馬，征西大將軍、南陽王模為太尉，太子太傅傅祗為司徒，尚書令荀藩為司空，安東將軍、琅邪王睿為鎮東大將軍。
東海王越之出也，使河南尹潘滔居守。大將軍苟晞表遷都倉垣，帝將從之，諸大臣畏滔，不敢奉詔，且宮中及黃門戀資財，不欲出。至是饑甚，人相食，百官流亡者十八九。帝召群臣會議，將行而警衛不備。帝撫手歎曰：「如何曾無車輿！」乃使司徒傅祗出詣河陰，修理舟楫，為水行之備，朝士數十人導從。帝步出西掖門，至銅駝街，為盜所掠，不得進而還。
六月癸未，〔二三〕劉曜、王彌、石勒同寇洛川，王師頻為賊所敗，死者甚眾。庚寅，司空荀藩、光祿大夫荀組奔轘轅，太子左率溫畿夜開廣莫門奔小平津。丁酉，劉曜、王彌入京師。帝開華林園門，出河陰藕池，欲幸長安，為曜等所追及。曜等遂焚燒宮廟，逼辱妃后，吳王晏、竟陵王楙、尚書左僕射和郁、〔二四〕右僕射曹馥、尚書閭丘沖、袁粲、王緄、河南尹劉默等皆遇害，百官士庶死者三萬餘人。帝蒙塵于平陽，劉聰以帝為會稽公。荀藩移檄州鎮，以琅邪王為盟主。豫章王端東奔苟晞，晞立為皇太子，自領尚書令，具置官屬，保梁國之蒙縣。百姓饑儉，米斛萬餘價。
秋七月，大司馬王浚承制假立太子，置百官，署征鎮。石勒寇穀陽，沛王滋戰敗遇害。
八月，劉聰使子粲攻陷長安，太尉、征西將軍、南陽王模遇害，長安遺人四千餘家奔漢中。
九月癸亥，石勒襲陽夏，至於蒙縣，大將軍苟晞、豫章王端並沒于賊。
冬十月，勒寇豫州諸郡，至江而還。
十一月，猗盧寇太原，平北將軍劉琨不能制，徙五縣百姓於新興，以其地居之。
六年春正月，帝在平陽。劉聰寇太原。故鎮南府牙門將胡亢聚眾寇荊土，自號楚公。
二月壬子，日有蝕之。癸丑，鎮東大將軍、琅邪王睿上尚書，檄四方以討石勒。大司馬王浚移檄天下，稱被中詔承制，以荀藩為太尉。汝陽王熙為石勒所害。〔二五〕
夏四月丙寅，征南將軍山簡卒。
秋七月，歲星、熒惑、太白聚于牛斗。〔二六〕石勒寇冀州。劉粲寇晉陽，平北將軍劉琨遣部將郝詵帥眾禦粲，詵敗績，死之，太原太守高喬以晉陽降粲。
八月庚戌，劉琨奔于常山。己亥，〔二七〕陰平都尉董沖逐太守王鑒，以郡叛降于李雄。辛亥，劉琨乞師于猗盧，表盧為代公。
九月己卯，猗盧使子利孫赴琨，不得進。辛巳，前雍州刺史賈疋討劉粲於三輔，走之，關中小定，乃與衛將軍梁芬、京兆太守梁綜共奉秦王鄴為皇太子於長安。
冬十月，猗盧自將六萬騎次于盂城。
十一月甲午，劉粲遁走，劉琨收其遺眾，保于陽曲。
是歲大疫。
七年春正月，劉聰大會，使帝著青衣行酒。侍中庾珉號哭，聰惡之。
丁未，帝遇弒，〔二八〕崩于平陽，時年三十。
帝初誕，有嘉禾生于豫章之南昌。先是望氣者云「豫章有天子氣」，其後竟以豫章王為皇太弟。在東宮，恂恂謙損，接引朝士，講論書籍。及即位，始遵舊制，臨太極殿，使尚書郎讀時令，又於東堂聽政。至於宴會，輒與群官論眾務，考經籍。黃門侍郎傅宣歎曰：「今日復見武帝之世矣！」秘書監荀崧又常謂人曰：「懷帝天姿清劭，少著英猷，若遭承平，足為守文佳主。而繼惠帝擾亂之後，東海專政，無幽厲之釁，而有流亡之禍。」
孝愍帝
孝愍皇帝諱鄴，字彥旗，武帝孫，吳孝王晏之子也。出繼後伯父秦獻王柬，襲封秦王。
永嘉二年，拜散騎常侍、撫軍將軍。及洛陽傾覆，避難於滎陽密縣，與舅荀藩、荀組相遇，自密南趨許潁。豫州刺史閻鼎與前撫軍長史王毗、司徒長史劉疇、中書郎李昕及藩、組等同謀奉帝歸於長安，〔二九〕而疇等中塗復叛，鼎追殺之，藩、組僅而獲免。鼎遂挾帝乘牛車，自宛趣武關，頻遇山賊，士卒亡散，次于藍田。鼎告雍州刺史賈疋，疋遽遣州兵迎衛，達于長安，又使輔國將軍梁綜助守之。時有玉龜出霸水，神馬鳴城南焉。
六年九月辛巳，奉秦王為皇太子，登壇告類，建宗廟社稷，大赦。加疋征西大將軍，以秦州刺史、南陽王保為大司馬。賈疋討賊張連，遇害，眾推始平太守麴允領雍州刺史，為盟主，承制選置。
建興元年夏四月丙午，奉懷帝崩問，舉哀成禮。壬申，即皇帝位，大赦，改元。以衛將軍梁芬為司徒，雍州刺史麴允為使持節、領軍將軍、錄尚書事，京兆太守索綝為尚書右僕射。石勒攻龍驤將軍李惲於上白，惲敗，死之。
五月壬辰，以鎮東大將軍、琅邪王睿為侍中、左丞相、大都督陝東諸軍事，大司馬、南陽王保為右丞相、大都督陝西諸軍事。又詔二王曰：「夫陽九百六之厄，雖在盛世，猶或遘之。朕以幼沖，纂承洪緒，庶憑祖宗之靈，群公義士之力，蕩滅凶寇，拯拔幽宮，瞻望未達，肝心分裂。昔周邵分陝，姬氏以隆；平王東遷，晉鄭為輔。今左右丞相茂德齊聖，國之昵屬，當恃二公，掃除鯨鯢，奉迎梓宮，克復中興。令幽、并兩州勒卒三十萬，直造平陽。右丞相宜帥秦、涼、梁、雍武旅三十萬，徑詣長安。左丞相帥所領精兵二十萬，徑造洛陽。分遣前鋒，為幽并後駐。赴同大限，克成元勳。」
又詔琅邪王曰：「朕以沖昧，纂承洪緒，未能梟夷凶逆，奉迎梓宮，枕戈煩冤，肝心抽裂。前得魏浚表，知公帥先三軍，已據壽春，傳檄諸侯，協齊威勢，想今漸進，已達洛陽。涼州刺史張軌，乃心王室，連旗萬里，已到汧隴；梁州刺史張光，亦遣巴漢之卒，屯在駱谷：秦川驍勇，其會如林。間遣使適還，具知平陽定問，云幽并隆盛，餘胡衰破，然猶恃險，當須大舉。未知公今所到，是以息兵秣馬，未便進軍。今為已至何許，當須來旨，便乘輿自出，會除中原也。公宜思弘謀猷，勖濟遠略，使山陵旋反，四海有賴。故遣殿中都尉劉蜀、〔三０〕蘇馬等具宣朕意。公茂德昵屬，宣隆東夏，恢融六合，非公而誰！但洛都陵廟，不可空曠，公宜鎮撫，以綏山東。右丞相當入輔弼，追蹤周邵，以隆中興也。」
六月，石勒害兗州刺史田徽。是時，山東郡邑相繼陷于勒。
秋八月癸亥，劉蜀等達于揚州。改建鄴為建康，改鄴為臨漳。杜弢寇武昌，焚燒城邑。弢別將王真襲沌陽，〔三一〕荊州刺史周顗奔于建康。
九月，司空荀藩薨于滎陽。劉聰寇河南，河南尹張髦死之。
冬十月，荊州刺史陶侃討杜弢黨杜曾於石城，為曾所敗。己巳，大雨雹。庚午，大雪。
十一月，流人楊武攻陷梁州。
十二月，河東地震，雨肉。
二年春正月己巳朔，黑霧著人如墨，連夜，五日乃止。辛未，辰時日隕于地。又有三日相承，出於西方而東行。丁丑，大赦。楊武大略漢中，遂奔李雄。
二月壬寅，以司空王浚為大司馬，衛將軍荀組為司空，涼州刺史張軌為太尉，封西平郡公，并州刺史劉琨為大將軍。
三月癸酉，石勒陷幽州，殺侍中、大司馬、幽州牧、博陵公王浚，焚燒城邑，害萬餘人。杜弢別帥王真襲荊州刺史陶侃於林鄣，侃奔灄中。
夏四月甲辰，地震。
五月壬辰，太尉、領護羌校尉、涼州刺史、西平公張軌薨。
六月，劉曜、趙冉寇新豐諸縣，〔三二〕安東將軍索綝討破之。
秋七月，曜、冉等又逼京都，領軍將軍麴允討破之，冉中流矢而死。
九月，北中郎將劉演克頓丘，〔三三〕斬石勒所署太守邵攀。丙戌，麟見襄平。單于代公猗盧遣使獻馬。蒲子馬生人。
三年春正月，盜殺晉昌太守趙珮。吳興人徐馥害太守袁琇。以侍中宋哲為平東將軍，屯華陰。
二月丙子，進左丞相、琅邪王睿為大都督、督中外諸軍事，〔三四〕右丞相、南陽王保為相國，司空荀組為太尉，大將軍劉琨為司空。進封代公猗盧為代王。荊州刺史陶侃破王真於巴陵。杜弢別將杜弘、張彥與臨川內史謝摛戰于海昏，摛敗績，死之。
三月，豫章內史周訪擊杜弘，走之，斬張彥於陳。
夏四月，大赦。
五月，劉聰寇并州。
六月，盜發漢霸、杜二陵及薄太后陵，太后面如生，得金玉綵帛不可勝記。時以朝廷草創，服章多闕，敕收其餘，以實內府。丁卯，地震。〔三五〕辛巳，大赦。敕雍州掩骼埋胔，修復陵墓，有犯者誅及三族。
秋七月，石勒陷濮陽，害太守韓弘。劉聰寇上黨，劉琨遣將救之。
八月癸亥，戰于襄垣，王師敗績。荊州刺史陶侃攻杜弢，弢敗走，道死，湘州平。
九月，劉曜寇北地，命領軍將軍麴允討之。
冬十月，允進攻青白城。〔三六〕以豫州牧、征東將軍索綝為尚書僕射、都督宮城諸軍事。劉聰陷馮翊，太守梁肅奔萬年。
十二月，涼州刺史張寔送皇帝行璽一紐。盜殺安定太守趙班。
四年春三月，代王猗盧薨，其眾歸于劉琨。
夏四月丁丑，劉曜寇上郡，太守藉韋率其眾奔于南鄭。涼州刺史張寔遣步騎五千來赴京都。石勒陷廩丘，北中郎將劉演出奔。
五月，平夷太守雷炤害南廣太守孟桓，帥二郡三千餘家叛，降于李雄。
六月丁巳朔，日有蝕之。大蝗。
秋七月，劉曜攻北地，麴允帥步騎三萬救之。王師不戰而潰，北地太守麴昌奔于京師。曜進至涇陽，渭北諸城悉潰，建威將軍魯充、散騎常侍梁緯、少府皇甫陽等皆死之。
八月，劉曜逼京師，內外斷絕，鎮西將軍焦嵩、平東將軍宋哲、始平太守竺恢等同赴國難，〔三七〕麴允與公卿守長安小城以自固，散騎常侍華輯監京兆、馮翊、弘農、上洛四郡兵東屯霸上，鎮軍將軍胡崧帥城西諸郡兵屯遮馬橋，並不敢進。
冬十月，京師饑甚，米斗金二兩，人相食，死者太半。太倉有麴數十〈麥并〉，麴允屑為粥以供帝，至是復盡。帝泣謂允曰：「今窘厄如此，外無救援，死于社稷，是朕事也。然念將士暴離斯酷，今欲聞城未陷為羞死之事，庶令黎元免屠爛之苦。行矣遣書，朕意決矣。」
十一月乙未，使侍中宋敞送牋于曜，〔三八〕帝乘羊車，肉袒銜璧，輿櫬出降。群臣號泣攀車，執帝之手，帝亦悲不自勝。御史中丞吉朗自殺。曜焚櫬受璧，使宋敞奉帝還宮。初，有童謠曰：「天子何在豆田中。」〔三九〕時王浚在幽州，以豆有藿，殺隱士霍原以應之。及帝如曜營，營實在城東豆田壁。辛丑，帝蒙塵于平陽，麴允及群官並從。劉聰假帝光祿大夫、懷安侯。壬寅，聰臨殿，帝稽首于前，麴允伏地慟哭，因自殺。尚書梁允、〔四０〕侍中梁濬、散騎常侍嚴敦、左丞臧振、〔四一〕黃門侍郎任播、張偉、杜曼及諸郡守並為曜所害，華輯奔南山。石勒圍樂平，司空劉琨遣兵援之，為勒所敗，樂平太守韓據出奔。〔四二〕司空長史李弘以并州叛，降于勒。
十二月乙卯朔，〔四三〕日有蝕之。己未，劉琨奔薊。依段匹磾。
五年春正月，帝在平陽。庚子，虹霓彌天，三日並照。平東將軍宋哲奔江左。李雄使其將李恭、羅寅寇巴東。
二月，劉聰使其將劉暢攻滎陽，太守李矩擊破之。〔四四〕
三月，琅邪王睿承制改元，稱晉王于建康。
夏五月丙子，日有蝕之。〔四五〕
秋七月，大旱，司、冀、青、雍等四州螽蝗。石勒亦競取百姓禾，時人謂之「胡蝗」。
八月，劉聰使趙固襲衛將軍華薈于定潁，〔四六〕遂害之。
冬十月丙子，日有蝕之。〔四七〕劉聰出獵，令帝行車騎將軍，戎服執戟為導，百姓聚而觀之，故老或歔欷流涕，聰聞而惡之。聰後因大會，使帝行酒洗爵，反而更衣，又使帝執蓋，晉臣在坐者多失聲而泣，尚書郎辛賓抱帝慟哭，為聰所害。
十二月戊戌，帝遇弒，崩于平陽，時年十八。帝之繼皇統也，屬永嘉之亂，天下崩離，長安城中戶不盈百，牆宇穨毀，蒿棘成林。朝廷無車馬章服，唯桑版署號而已。眾唯一旅，公私有車四乘，器械多闕，運饋不繼。巨猾滔天，帝京危急，諸侯無釋位之志，征鎮闕勤王之舉，故君臣窘迫，以至殺辱云。
史臣曰：昔炎暉杪暮，英雄多假于宗室；金德韜華，顛沛共推于懷愍。樊陽寂寥，〔四八〕兵車靡會，豈力不足而情有餘乎？喋喋遺萌，苟存其主，譬彼詩人，愛其棠樹。夫有非常之事，而無非常之功，詳觀發跡，用非天啟，是以輿棺齒劍，可得而言焉。于是五嶽三塗，並皆淪寇，龍州、牛首，故以立君。股肱非挑戰之秋，劉石有滔天之勢，療飢中斷，嬰戈外絕，兩京淪狄，再駕徂戎。周王隕首於驪峰，衛公亡肝於淇上，思為一郡，其可得乎！干寶有言曰：
昔高祖宣皇帝以雄才碩量，應時而仕，值魏太祖創基之初，籌畫軍國，嘉謀屢中，遂服輿軫，驅馳三世。性深阻有若城府，而能寬綽以容納；行任數以御物，而知人善采拔。故賢愚咸懷，大小畢力。爾乃取鄧艾于農瑣，引州泰于行役，委以文武，各善其事。故能西禽孟達，東舉公孫，內夷曹爽，外襲王淩。神略獨斷，征伐四克，維御群后，大權在己。于是百姓與能，大象始構。
世宗承基，太祖繼業，玄豐亂內，欽誕寇外，潛謀雖密，而在機必兆；淮浦再擾，而許洛不震：咸黜異圖，用融前烈。然後推轂鍾鄧，長驅庸蜀，三關電埽，而劉禪入臣，天符人事，於是信矣。始當非常之禮，終受備物之錫。至于世祖，遂享皇極。仁以厚下，儉以足用，和而不弛，寬而能斷，故民詠維新，四海悅勸矣。聿修祖宗之志，思輯戰國之苦。腹心不同，公卿異議，而獨納羊祜之策，杖王杜之決，役不二時，江湘來同。掩唐虞之舊域，班正朔於八荒，天下書同文，車同軌，牛馬被野，餘糧委畝，故于時有「天下無窮人」之諺。雖太平未洽，亦足以明吏奉其法，民樂其生矣。
武皇既崩，山陵未乾，而楊駿被誅，母后廢黜。尋以二公、楚王之變，宗子無維城之助，師尹無具瞻之貴，至乃易天子以太上之號，而有免官之謠。民不見德，惟亂是聞，朝為伊周，夕成桀蹠，善惡陷於成敗，毀譽脅於世利，內外混淆，庶官失才，名實反錯，天綱解紐。國政迭移於亂人，禁兵外散於四方，方岳無鈞石之鎮，關門無結草之固。李辰、石冰傾之於荊楊，元海、王彌撓之於青冀，戎羯稱制，二帝失尊，何哉？樹立失權，託付非才，四維不張，而苟且之政多也。
夫作法於治，其弊猶亂；作法於亂，誰能救之！彼元海者，離石之將兵都尉；王彌者，青州之散吏也。蓋皆弓馬之士，驅走之人，非有吳先主、諸葛孔明之能也；新起之寇，烏合之眾，非吳蜀之敵也；脫耒為兵，裂裳為旗，非戰國之器也；自下逆上，非鄰國之勢也。然而擾天下如驅群羊，舉二都如拾遺芥，將相王侯連頸以受戮，后嬪妃主虜辱於戎卒，豈不哀哉！天下，大器也；群生，重畜也。愛惡相攻，利害相奪，其勢常也。若積水于防，燎火于原，未嘗暫靜也。器大者，不可以小道治；勢重者，不可以爭競擾。古先哲王知其然也，是以扞其大患，禦其大災。百姓皆知上德之生己，而不謂浚己以生也，是以感而應之，悅而歸之，如晨風之鬱北林，龍魚之趣藪澤也。然後設禮文以理之，斷刑罰以威之，謹好惡以示之，審禍福以喻之，求明察以官之，尊慈愛以固之。故眾知向方，皆樂其生而哀其死，悅其教而安其俗；君子勤禮，小人盡力，廉恥篤於家閭，邪辟消於胸懷。故其民有見危以授命，而不求生以害義，又況可奮臂大呼，聚之以干紀作亂乎！基廣則難傾，根深則難拔，理節則不亂，膠結則不遷，是以昔之有天下者之所以長久也。夫豈無僻主，賴道德典刑以維持之也。
昔周之興也，后稷生於姜嫄，而天命昭顯，文武之功起於后稷。至於公劉，遭夏人之亂，〔四九〕去邰之豳，身服厥勞。至於太王，為戎翟所逼，而不忍百姓之命，杖策而去之。故從之如歸市，一年成邑，二年成都，三年五倍其初。至于王季，能貊其德音；至于文王，而維新其命。由此觀之，周家世積忠厚，仁及草木，內隆九族，外尊事黃耇，以成其福祿者也。而其妃后躬行四教，尊敬師傅，服澣濯之衣，修煩辱之事，化天下以成婦道。是以漢濱之女，守潔白之志，中林之士，有純一之德，始於憂勤，終於逸樂。以三聖之知，伐獨夫之紂，猶正其名教，曰逆取順守。及周公遭變，陳后稷先公風化之所由，致王業之艱難者，則皆農夫女工衣食之事也。故自后稷之始基靖民，十五王而文始平之，十六王而武始居之，十八王而康克安之。故其積基樹本，經緯禮俗，節理人情，恤隱民事，如此之纏綿也。
今晉之興也，功烈於百王，事捷於三代。宣景遭多難之時，誅庶孽以便事，不及修公劉、太王之仁也。受遺輔政，屢遇廢置，故齊王不明，不獲思庸於亳；高貴沖人，不得復子明辟也。二祖逼禪代之期，不暇待參分八百之會也。是其創基立本，異於先代者也。加以朝寡純德之人，鄉乏不貳之老，風俗淫僻，恥尚失所，學者以老莊為宗而黜六經，談者以虛蕩為辨而賤名檢，行身者以放濁為通而狹節信，進仕者以苟得為貴而鄙居正，當官者以望空為高而笑勤恪。是以劉頌屢言治道，傅咸每糾邪正，皆謂之俗吏；其倚杖虛曠，依阿無心者皆名重海內。若夫文王日旰不暇食，仲山甫夙夜匪懈者，蓋共嗤黜以為灰塵矣。由是毀譽亂于善惡之實，情慝奔于貨欲之塗。選者為人擇官，官者為身擇利，而執鈞當軸之士，身兼官以十數。大極其尊，小錄其要，而世族貴戚之子弟，陵邁超越，不拘資次。悠悠風塵，皆奔競之士，列官千百，無讓賢之舉。子真著崇讓而莫之省，子雅制九班而不得用。其婦女，莊櫛織紝皆取成於婢僕，未嘗知女工絲枲之業，中饋酒食之事也。先時而婚，任情而動，故皆不恥淫泆之過，不拘妒忌之惡，父兄不之罪也，天下莫之非也。又況責之聞四教於古，修貞順於今，以輔佐君子者哉！禮法刑政於此大壞，如水斯積而決其隄防，如火斯畜而離其薪燎也。國之將亡，本必先顛，其此之謂乎！
故觀阮籍之行，而覺禮教崩弛之所由也。察庾純、賈充之爭，而見師尹之多僻；考平吳之功，而知將帥之不讓；思郭欽之謀，而寤戎狄有釁；覽傅玄、劉毅之言，而得百官之邪；核傅咸之奏、錢神之論，而睹寵賂之彰。民風國勢如此，雖以中庸之才，守文之主治之，辛有必見之於祭祀，季札必得之於聲樂，范燮必為之請死，賈誼必為之痛哭，又況我惠帝以放蕩之德臨之哉！懷帝承亂得位，羈於強臣，愍帝奔播之後，徒廁其虛名，天下之政既去，非命世之雄才，不能取之矣！淳耀之烈未渝，故大命重集於中宗元皇帝。
贊曰：懷佩玉璽，愍居黃屋。鼇墜三山，鯨吞九服。獯入金商，穹居未央。圜顱盡仆，方趾咸僵。大夫反首，徙我平陽。主憂臣哭，于何不臧！
校勘記
〔一〕正月癸丑朔正月壬子朔，非癸丑。
〔二〕三月己未朔三月辛亥朔，己未乃月之初九日，疑此「朔」字為衍文。
〔三〕立豫章王詮為皇太子清河康王傳「詮」作「銓」。
〔四〕己酉己酉在丁卯前，此失日序。
〔五〕正月甲午上月辛未朔，甲午為上年十二月二十四日，是年正月不得有甲午。
〔六〕龐淳劉琨傳作「襲醇」。
〔七〕羅羨李雄載記、華陽國志八皆作「羅羕」，疑是。
〔八〕劉聰攻洛陽至地震據通鑑八七，聰攻洛陽在十月，梓潼降亦在十月；又據五行志下、宋書五行志五，山崩、地震並在十月。紀混十月事於九月，失之。
〔九〕十二月乙亥十二月乙未朔，無乙亥。殿本天文志下作「十一月」。
〔一０〕大水據五行志上、宋書五行志四，「大水」上當有「江東」二字。
〔一一〕劉靈曜通鑑八七作「劉靈」，無「曜」字。斠注據御覽三八六引趙書有劉靈，為元海之將，因謂此「曜」字衍。按：石勒載記有劉零，即此人，此「曜」字蓋衍文。
〔一二〕王申始石勒載記作「王甲始」，下同。
〔一三〕流氐隗伯等襲宜都「伯」下原有「苻」字。舉正據通鑑八五有「氐苻成隗伯」之文，謂此「苻」下少一「成」字。按：隗伯、苻成二人，此僅舉其一，今據宋本刪「苻」字。
〔一四〕裴碩討馥「裴碩」原作「裴頠」。周校：「裴頠」馥傳作「裴碩」。惠帝時頠已為趙王倫所害，此時不得復存。按：周說是，茲據馥傳及通鑑八七改。
〔一五〕加涼州刺史張軌安西將軍通鑑八七從軌傳「安西」作「鎮西」。通鑑考異云：惠帝永興二年已加軌安西將軍。
〔一六〕乙酉舉正：「案通鑑長曆，是年八月辛卯朔，十二月不當有乙酉。」
〔一七〕乙未「乙未」為二月初八，下文「癸酉」為正月十五，「乙亥」為正月十七；「乙未」不當在「癸酉」、「乙亥」之前，失序。
〔一八〕楊珉石勒載記作「楊岠」。
〔一九〕湘州流人杜弢據長沙反杜弢傳敘此事與紀文不同，杜弢既非流人，入長沙又在五月。通鑑述此事本杜弢傳，當以傳為確。
〔二０〕及于東郡舉正：東郡是時已省，越傳作「苦縣」。按：通鑑八七亦作「苦縣」。胡注云「苦縣屬陳郡」，疑此「東」字乃「陳」字之誤。
〔二一〕苟眺杜弢傳、通鑑八七並作「荀眺」。
〔二二〕安城太守郭察周校：地理志、杜弢傳「安城」俱作「安成」。
〔二三〕六月癸未舉正：通鑑此日在五月。按：五月丁巳朔，癸未為二十七日。下文「庚寅」，始入六月；六月丁亥朔，庚寅為初四，「六月」二字當移于「庚寅」上。
〔二四〕和郁傅祗傳謂洛陽陷後，和郁與傅宣徵義兵，苟晞傳、和郁傳均謂郁奔晞，則和郁此時未死，疑紀文有誤。
〔二五〕汝陽王熙「汝陽」原作「汝陰」。周校：「汝陽」誤「汝陰」，武十三王傳別有汝陰王謨。按：熙傳云：「熙初封汝陽公，進爵為王。永嘉末沒於石勒。」今據改。
〔二六〕歲星熒惑太白聚于牛斗考異：據元紀及王廙傳，此脫「鎮星」。按：天文志中、宋書天文志二、御覽七引中興書並有「鎮星」。
〔二七〕己亥上文有八月庚戌，據長曆，庚戌為朔日，則此月不得有己亥。
〔二八〕丁未帝遇弒校文：御覽一九０（按當作一一九）引前趙錄作「二月丁未」，通鑑同。按：正月丁丑朔，丁未宜在二月。
〔二九〕李昕舉正：「昕」，閻鼎傳作「暅」，王浚傳、通鑑八七作「絙」。
〔三０〕殿中都尉「尉」原作「督」，宋本及通鑑八八作「尉」。無論殿中都尉或殿中都督，職官志均未載，輿服志大駕鹵簿有殿中都尉，今從宋本。
〔三一〕王真陶侃傳、通鑑八八並作「王貢」。
〔三二〕趙冉斠注：南陽王模、苟晞、索綝、麴允諸傳及劉聰載記俱作「趙染」。按：通鑑八九及御覽四五四引前趙錄亦作「趙染」，但劉琨傳又作「趙冉」。
〔三三〕劉演原作「劉寅」。周校：即劉琨傳及石勒載記之劉演。按：元紀勸進表有定襄侯劉演，亦即此人。今據改。下四年「劉演」同。
〔三四〕進左丞相琅邪王睿為大都督督中外諸軍事據元紀、通鑑八九，「大都督」上當有「丞相」二字。此廢左右丞相，由左丞相而為丞相，故言「進」。若無「丞相」二字，依史文例，只能言「加」。
〔三五〕地震校文：五行志作「長安地震」，此脫「長安」二字。
〔三六〕青白城麴允傳亦作「青白城」，斠注：當從劉聰載記作「黃白城」。
〔三七〕始平太守竺恢周校：「始平」一作「新平」。麴允傳新平太守竺恢與始平太守楊像並列，一時不得有兩始平太守，宜作「新平」為是。
〔三八〕宋敞通鑑八九作「宗敞」。通鑑考異云從晉春秋。
〔三九〕天子何在豆田中類聚八五、御覽八四一引王隱晉書作「天子在何許?近在豆田中」。紀文省約，不似童謠矣。
〔四０〕尚書梁允「梁允」上本有「辛賓」二字。杭世駿諸史然疑：「辛賓」二字衍。按：下文五年述尚書郎辛賓抱帝慟哭，足證辛賓死在後，因據刪。
〔四一〕左丞臧振「左丞」原作「左丞相」，此時左丞相已廢，且按所敘諸人次序，臧振非「左丞相」可知，「相」字衍文，因刪。
〔四二〕韓據「據」原作「璩」，據宋本及通鑑八九、通志一０上改。
〔四三〕十二月乙卯朔「乙卯」原作「甲申」，通鑑考異云：帝紀、天文志皆誤作「甲申朔」。宋志作「乙卯朔」，與長曆合。按：通鑑考異說是，今據通鑑八九改。
〔四四〕李矩「矩」原作「距」，今據本傳、祖逖傳、郭默傳、劉聰載記及通鑑九０改。
〔四五〕五月丙子日有蝕之通鑑考異云：帝紀、天文志皆云「五月丙子日食」，按長曆是月壬午朔，無丙子。
〔四六〕襲衛將軍華薈于定潁校文：「定潁」當作臨潁。按：據薈傳，薈時適避居其弟潁川太守華恒所，因而遇害。臨潁屬潁川，若定潁則屬汝南矣。以作「臨潁」為是。
〔四七〕冬十月丙子日有蝕之宋本作「十一月丙子」，天文志中同。通鑑九０作「十一月己酉朔，日有蝕之」。通鑑考異謂長曆是月己酉朔。
〔四八〕樊陽寂寥「樊陽」疑當作「陽樊」，句蓋謂時無勤王之師也。「陽樊」見左傳僖公二十五年。
〔四九〕至於公劉遭夏人之亂文選晉紀總論「夏人」作「狄人」。
