穠歌艷舞不成歡，列陣挽戈為自得。
賈政寫出，眾人都道：「只這第三句便古樸老健，極妙。
這第四句平敘，也最得體。
」賈政道：「休謬加獎譽，且看轉的如何。
寶玉念道：
　　　　　眼前不見塵沙起，將軍俏影紅燈裡。
眾人聽了這兩句，便都叫：妙！好個『不見塵沙起』！又續了一句『俏影紅燈裡』，用字用句，皆入神化了。
」寶玉道：
　　　　　叱吒時聞口舌香，霜矛雪劍嬌難舉。
眾人聽了更拍手笑道：「越發畫出來了！當日敢是寶公也在坐，見其嬌而且聞其香？不然，何體貼至此？」寶玉笑道：「閨閣習武，任其勇悍，怎似男人？不問而可知嬌怯之形了。
」賈政道：「還不快續！這又有你說嘴的了。
」寶玉只得又想了一想，念道：
　　　　　丁香結子芙蓉絛，眾人都道：「轉『蕭』韻更妙。
這纔流利飄逸；而且這句子也綺靡秀媚得妙。
」賈政寫了道：「這一句不好，已有過了『口舌香』，『嬌難舉』，何必又如此？這是力量不加，故又弄出這些堆砌貨來搪塞。
」寶玉笑道：「長歌也須得要些詞藻點綴點綴；不然，便覺蕭索。
」賈政道：「你只顧說那些，這一句底下如何轉至武事呢？若再多說兩句，豈不蛇足了？」寶玉道：「如此，底下一句兜轉煞住，想也使得。
」賈政冷笑道：「你有多大本領！上頭說了一句大開門的散話，如今又要一句連轉帶煞，豈不心有餘而力不足呢？」
　　寶玉聽了，垂頭想了一想，說了一句道：
　　　　　不繫明珠繫寶刀。
忙問：「這一句可還使得？」眾人拍案叫絕。
賈政笑道：「且放著再續。
」寶玉道：「使得我便一氣聯下去了；若使不得，索性塗了，我再想別的意思出來，再另措詞。
」賈政聽了，便喝道：「多話！不好了再做。
便做十篇百篇，還怕辛苦了不成？」寶玉聽了，只得想了一會，便念道：
　　　　　戰罷夜闌心力怯，脂痕粉漬污鮫綃。
賈政道：「這又是一段了。
底下怎麼樣？」寶玉道：
　　　　　明年流寇走山東，強吞虎豹勢如蜂。
眾人道：「好個『走』字，便見得高低了。
且通句轉的也不板。
」寶玉又念道：
　　　　　王率天兵思剿滅，一戰再戰不成功。
腥風吹折隴中麥，日照旌旗虎帳空。
青山寂寂水澌澌，正是恆王戰死時。
雨淋白骨血染草，月冷黃昏鬼守屍。
眾人都道：「妙極，妙極！佈置敘事詞藻，無不盡美。
且看如何至四娘，必另有妙轉奇句。
」寶玉又念道：
　　　　紛紛將士只保身，青州眼見皆灰塵。
不期忠義明閨閣，憤起恆王得意人。
眾人都道：「鋪敘得委婉！」賈政道：「太多了，底下只怕累贅呢。
」寶玉又道：
　　　　恆王得意數誰行？姽嫿將軍林四娘。
號今秦姬驅趙女，穠桃艷李臨疆場。
繡鞍有淚春愁重，鐵甲無聲夜氣涼。
勝負自難先預定，誓盟生死報前王。
賊勢猖獗不可敵，柳折花殘血凝碧。
馬踐胭脂骨髓香，魂依城郭家鄉隔。
星馳時報入京師，誰家兒女不傷悲？天子驚慌愁失守，此時文武皆垂首。
何事文武立朝綱，不及閨中林四娘？我為四娘長歎息，歌成餘意尚徬徨！念畢，眾人都大讚不止。
又從頭看了一遍。
賈政笑道：「雖說了幾句，到底不大懇切。
」因說：「去罷。
」三人如放了赦的一般，一齊出來，各自回房。
　　眾人皆無別話，不過至晚安歇而已。
獨有寶玉一心淒楚，回至園中，猛見池上芙蓉，想起小丫鬟說睛雯做了芙蓉之神，不覺又喜歡起來，乃看著芙蓉嗟歎了一會。
忽又想起：「死後並未至靈前一祭，如今何不在芙蓉前一祭，豈不盡了禮？」想畢，便欲行禮。
忽又止道，「雖如此，亦不可太草率了，須得衣冠整齊，奠儀周備，方為誠敬。
」想了一想：「古人云，『潢污行潦，荇藻蘋繁之賤，可以羞王公，薦鬼神』，原不在物之貴賤，只在心之誠敬而已。
然非自作一篇誄文，這一段淒慘酸楚，竟無處可以發洩了。
」因用晴雯素日所喜之冰鮫縠一幅，楷字寫成，名曰《芙蓉女兒誄》，－－前序後歌－－又備了晴雯素喜的四樣吃食。
於是黃昏人靜之時，命那小丫頭捧至芙蓉前，先行禮畢，將那誄文即掛於芙蓉枝上，乃泣涕念曰：
　　　　　維太平不易之元，蓉桂競芳之月，無可奈何之日，怡紅院濁玉，謹以群花之蕊，冰鮫之縠，沁芳之泉，楓露之茗，－－四者雖微，聊以達誠申信－－乃致祭於白帝宮中撫司秋豔芙蓉女兒之前曰：
　　　　竊思女兒自臨人世，迄今凡十有六載。
其先之鄉籍姓氏，湮淪而莫能考者久矣。
而玉得於衾枕櫛沐之間，棲息宴遊之夕，親暱狎褻，相與共處者，僅五年八月有奇。
憶女曩生之昔：其為質則金玉不足喻其貴；其為體則冰雪不足喻其潔。
其為神則星日不足喻其精；其為貌則花月不足喻其色。
姊娣悉慕媖嫺，嫗媼咸仰慧德。
孰料鳩鴆惡其高，鷹鷙翻遭罦罬；薋葹妒其臭，茝蘭竟被芟蒩！花原自怯，豈奈狂飆？柳本多愁，何禁驟雨？偶遭蠱蠆之讒，遂抱膏肓之疾。
故櫻脣紅褪，韻吐呻吟；杏臉香枯，色陳顑頷。
諑謠謑詬，出自屏帷；荊棘蓬榛，蔓延戶牖。
既懷幽沉於不盡，復含罔屈於無窮。
高標見嫉，閨闈恨比「長沙」；貞烈遭危，巾幗慘於「雁塞」。
自蓄辛酸，誰憐夭折？仙雲既散，芳趾難尋。
洲迷聚窟，何來卻死之香？海失靈槎，不獲回生之藥。
眉黛煙青，昨猶我畫；指環玉冷，今倩誰溫？鼎爐之剩藥猶存，襟淚之餘痕尚漬。
鏡分鸞影，愁開麝月之奩；梳化龍飛，哀折檀雲之齒。
委金鈿於草莽，拾翠盒於塵埃。
樓空鳷鵲，從懸七夕之針；帶斷鴛鴦，誰續五絲之縷？況乃金天屬節，白帝司時，孤衾有夢，空室無人。
桐階月暗，芳魂與倩影同消；蓉帳香殘，嬌喘共細腰俱絕。
連天衰草，豈獨蒹葭？匝地悲聲，無非蟋蟀。
露階晚砌，穿簾不度寒砧；雨荔秋垣，隔院希聞怨笛。
芳名未泯，簷前鸚鵡猶呼；豔質將亡，檻外海棠預萎。
捉迷屏後，蓮瓣無聲；鬥草庭前，蘭芳枉待。
拋殘繡線，銀箋綵袖誰裁？摺斷冰絲，金斗御香未熨。
昨承嚴命，既趨車而遠陟芳園；今犯慈威，復拄杖而遣拋孤柩。
及聞蕙棺被燹，頓違共穴之情；石槨成災，愧逮同灰之誚。
爾乃西風古寺，淹滯青燐；落日荒邱，零星白骨。
楸榆颯颯，蓬艾蕭蕭。
隔霧壙以啼猿，繞煙塍而泣鬼。
豈道紅綃帳裡，公子情深；始信黃士隴中，女兒命薄！汝南斑斑淚血，灑向西風；梓澤默默餘衷，訴憑冷月。
嗚呼！固鬼蜮之為災，豈神靈之有妒？毀詖奴之口，討豈從寬？剖悍婦之心，忿猶未釋！在卿之塵緣雖淺，而玉之鄙意尤深。
因蓄惓惓之思，不禁諄諄之問。
始知上帝垂旌，花宮待詔，生儕蘭蕙，死轄芙蓉。
聽小婢之言，似涉無稽；據濁玉之思，深為有據。
何也？昔葉法善攝魂以撰碑，李長吉被詔而為記，事雖殊，其理則一也。
故相物以配才，苛非其人，惡乃濫乎？始信上帝委託權衡，可謂至洽至協，庶不負其所秉賦也。
因希其不昧之靈，或陟降於茲，特不揣鄙俗之詞，有污慧聽。
乃歌而招之曰：
　　　　　天何如是之蒼蒼兮，乘玉虯以游乎穹窿耶？地何如是之茫茫兮，駕瑤象以降乎泉壤耶？望繖蓋之陸離兮，抑箕尾之光耶？列羽葆而為前導兮，衛危虛於旁耶？驅豐隆以為庇從兮，望舒月以臨耶？聽車軸而伊軋兮，御鸞鷖以征耶？聞馥郁而飄然兮，紉蘅杜以為佩耶？斕裙裾之爍爍兮，鏤明月以為璫耶？藉葳蕤而成壇畤兮，擎蓮焰以燭蘭膏耶？文瓠瓟以為觶斝兮，灑醽醁以浮桂醑耶？瞻雲氣而凝眸兮，仿佛有所覘耶？俯波痕而屬耳兮，恍惚有所聞耶？期汗漫而無際兮，捐棄予於塵埃耶？倩風廉之為余驅車兮，冀聯轡而攜歸耶？余中心為之慨然兮，徒噭噭而何為耶？卿偃然而長寢兮，豈天運之變於斯耶？既窀穸且安穩兮，反其真而又奚化耶？余猶桎梏而懸附兮，靈格余以嗟來耶！來兮止兮，卿其來耶！
　　　　　若夫鴻濛而居，寂靜以處，雖臨於茲，余亦莫睹。
搴煙蘿而為步障，列蒼蒲而森行伍。
警柳眼之貪眠，釋蓮心之味苦。
素女約於桂巖，宓妃迎於蘭渚。
弄玉吹笙，寒簧擊敔。
徵嵩嶽之妃，啟驪山之姥。
龜呈洛浦之靈，獸作咸池之舞。
潛赤水兮龍吟，集珠林兮鳳翥。
爰格爰誠，匪苕匪簠。
發軔乎霞城，還旌乎玄圃。
既顯微而若逋，復氤氳而倏阻。
離合兮煙雲，空濛兮霧雨。
塵霾歛兮星高，溪山麗兮月午。
何心意之怦怦，若寤寐之栩栩？余乃欷歔悵怏，泣涕徬徨。
人語兮寂歷，天籟兮篔簹。
鳥驚散而飛，魚唼喋以響。
志哀兮是禱，成禮兮期祥。
嗚呼哀哉！尚饗！
　　讀畢，遂焚帛奠茗，依依不捨。
小丫鬟催至再四，方纔回身。
忽聽山石之後有一人笑道：「且請留步。
」二人聽了，不覺大驚。
那小丫鬟回頭一看，卻是個人影兒從芙蓉花裡走出來，他便大叫：「不好，有鬼！晴雯真來顯魂了！」嚇得寶玉也忙看時－－
　　究竟不知是人是鬼，下回分解。
。