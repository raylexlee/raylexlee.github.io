△卷五十六　　列傳第四十四
魏收　魏長賢　魏季景子澹　魏蘭根族子愷
魏收字伯起，小字佛助，鉅鹿下曲陽人也。自序：漢初魏無知封高良侯，子均。均子恢。恢子彥。彥子歆，字子胡，幼孤，有志操，博洽經史，位終本郡太守。〔一〕子悅，字處德，〔二〕性沉厚，有度量，宣城公趙國李孝伯見而重之，以女妻焉。位濟陰太守，以善政稱。
悅子子建，字敬忠，釋褐奉朝請，累遷太尉從事中郎。初，宣武時平氐，遂於武興立鎮，尋改為東益州。其後鎮將刺史，乖失人和，群氐作梗，遂為邊患。乃除子建東益州刺史。子建布以恩信，遠近清靜。正光五年，南北二秦城人莫折念生、韓祖香、張長命相繼搆逆。僉以州城之人，莫不勁勇，同類悉反，宜先收其器械。子建以為城人數當行陣，盡皆驍果，安之足以為用，急之腹背為憂。乃悉召居城老壯，曉示之，并上言諸城人本非罪坐而來者，悉求聽免。明帝優詔從之。子建漸分其父兄子弟，外居郡戍，內外相顧，終獲保全。及秦賊乘勝，屯營黑水，子建乃潛使掩襲，前後斬獲甚眾，威名赫然。先反者，及此悉降。乃間使上聞，帝甚嘉之，詔子建兼尚書為行臺，刺史如故。於是威振蜀土。其梁、巴、二益、兩秦之事，皆所節度。
梁州刺史傅豎眼子敬仲心以為愧，〔三〕在洛大行貨賄，以圖行臺。先是子建亦屢求歸京師，至此，乃遣刺史唐永代焉。〔四〕豎眼因為行臺。子建將還，群氐慕戀，相率斷道。主簿楊僧覆先行曉喻，諸氐忿曰：「我留刺史，爾送出也？」斫之數創，幾死。子建徐加慰譬，旬月方得前行。吏人贈遺，一無所受。而東益氐、蜀尋反，攻逼唐永，永棄城而走，乃喪一藩矣。初永之走，子建客有沙門曇璨及鉅鹿人耿顯皆沒落氐手，及知子建之客，垂泣追衣物還之，送出白馬。遺愛所被如此。
初，子建為前軍將軍，十年不徙，在洛閑暇，與吏部尚書李韶、韶從弟延寔頗為弈棋，時人謂為耽好。子建每曰：「棋於廉勇之際，得之深矣。且吾未為時用，博弈可也。」及一臨邊事，凡經五年，未曾對局。
還洛後，累遷衛尉卿。初，元顥內逼，莊帝北幸，子建謂所親盧義僖曰：「北海自絕社稷，稱藩蕭衍，吾老矣，豈能為陪臣！」遂攜家口居洛南。顥平乃歸。先苦風痺，及此遂甚。以卿任有務，屢上書乞身，特除右光祿大夫。邢杲之平，太傅李延寔子侍中彧為大使，撫慰東土。時外戚貴盛，送客填門，子建亦往候別。延寔曰：「小兒今行，何以相勗？」子建曰：「益以盈滿為誡。」延寔悵然久之。及莊帝殺尒朱榮，遇禍於河陰者，其家率相弔賀。太尉李虔第二子仁曜，子建之女婿，往亦見害。子建謂姨弟盧道虔曰：「朝廷誅翦權強，兇徒尚梗，未聞有奇謀異略，恐不可濟。此乃李門禍始，弔賀無乃匆匆！」及永安之後，李氏宗族流離，彧遇誅夷，如其所慮。後歷左光祿大夫，加散騎常侍、驃騎大將軍。
子建自出為藩牧，董司山南，居脂膏之中，遇天下多事，正身潔己，不以財利經懷。及歸京師，家人衣食，常不周贍，清素之跡，著於終始。性存重慎，不雜交游，唯與尚書盧義僖、姨弟涇州刺史盧道裕雅相親昵。及疾篤，顧敕二子曰：「死生大分，含氣所同。世有厚葬，吾平生不取；蘧篨裸身，又非吾意。氣絕之後，斂以時服。吾平生契闊，前後三娶，合葬之事，抑又非古。且汝二母，先在舊塋，墳地久固，已有定別。唯汝次母墓在外耳，可遷入兆域，依班而定行於吾墓之後，如此足矣，不須祔合。當順吾心，勿令吾有遺恨。」永熙二年春，卒于洛陽孝義里舍，時年六十。又贈儀同三司、〔五〕定州刺史，諡曰文靜。
二子，收、祚。
收少機警，不持細行。年十五，頗已屬文。及隨父赴邊，好習騎射，欲以武藝自達。滎陽鄭伯調之曰：「魏郎弄戟多少？」收慚，遂折節讀書。夏月，坐板床，隨樹陰諷誦。積年，床板為之銳減，而精力不輟。以文華顯。
初除太學博士。及尒朱榮於河陰濫害朝士，收亦在圍中，以日晏獲免。吏部尚書李神雋重收才學，奏授司徒記室參軍。永安三年，除北主客郎中。節閔帝立，妙簡近侍，詔試收為封禪書。收下筆便就，不立藁草，文將千言，所改無幾。時黃門郎賈思同侍立，深奇之，白帝曰：「雖七步之才，無以過此。」遷散騎侍郎，尋敕典起居注，并修國史，俄兼中書侍郎，時年二十六。
孝武初，又詔收攝本職，文誥填積，事咸稱旨。黃門郎崔〈忄夌〉從齊神武入朝，熏灼於世，收初不詣門。〈忄夌〉為帝登阼赦云：「朕託體孝文。」收嗤其率直。正員郎李慎以告之，〈忄夌〉深忿忌。時節閔帝殂，令收為詔。〈忄夌〉乃宣言：收普泰世出入幃幄，一日造詔，優為詞旨，然則義旗之士，盡為逆人。又收父老，合解官歸侍。南臺將加彈劾，賴尚書辛雄為言於中尉綦雋，乃解。收有賤生弟仲同，先未齒錄，因此怖懼，上籍，遣還鄉扶侍。孝武嘗大發士卒，狩於嵩少之南，旬有六日。時寒，朝野嗟怨。帝與從官及諸妃主，〔六〕奇伎異飾，多非禮度。收欲言則懼，欲默不能已，乃上南狩賦以諷焉，年二十七。雖富言淫麗，而終歸雅正。帝手詔報焉，甚見褒美。鄭伯謂曰：「卿不遇老夫，猶應逐兔。」
初，神武固讓天柱大將軍，〔七〕魏帝敕收為詔，令遂所請。欲加相國，問收相國品秩，收以實對，帝遂止。收既未測主、相之意，以前事不安，求解，詔許焉。久之，除帝兄子廣平王贊開府從事中郎，收不敢辭，乃為庭竹賦以致己意。尋兼中書舍人。與濟陰溫子昇、河間邢子才齊譽，世號三才。時孝武內有間隙，收遂以疾固辭而免。舅崔孝芬怪而問之，收曰：「懼有晉陽之甲。」尋而神武南上，〔八〕帝西入關。
收兼通直散騎常侍，副王昕聘梁。〔九〕昕風流文辯，收辭藻富逸，梁主及其群臣咸加敬異。先是，南北初和，李諧、盧元明首通使命，二人才器，並為鄰國所重。至此，梁主稱曰：「盧、李命世，王、魏中興，未知後來，復何如耳。」收在館，遂買吳婢入館；其部下有買婢者，收亦喚取，遍行奸穢。梁朝館司，皆為之獲罪。人稱其才，而鄙其行。在途作聘游賦，辭甚美盛。使還，尚書右僕射高隆之求南貨於昕、收，不能如志，遂諷御史中尉高仲密禁止昕、收於其臺，久之得釋。
及孫搴死，司馬子如薦收，召赴晉陽，以為中外府主簿。以受旨乖忤，頻被嫌責，加以箠楚，久不得志。會司馬子如奉使霸朝，收假其餘光。子如因宴戲言於神武曰：「魏收，天子中書郎，一國大才，願大王借與顏色。」由此轉府屬，然未甚優禮。
收從叔季景有文學，〔一０〕歷官著名，並在收前，然收常所欺忽。季景、收初赴并，頓丘李庶者，故大司農諧之子也，以華辯見稱，曾謂收曰：「霸朝便有二魏。」收率爾曰：「以從叔見比，便是邪輸之比卿。」邪輸者，故尚書令陳留公繼伯之子，愚癡有名，好自入市肆，高價買物，商賈共所嗤翫。收忽以季景方之，不遜例多如此。
收本以文才，必望穎脫見知，位既不遂，求修國史。崔暹為言於文襄曰：「國史事重，公家父子霸王功業，皆須具載，非收不可。」文襄乃啟收兼散騎常侍，修國史，武定二年，除正常侍，領兼中書侍郎，仍修國史。
魏帝宴百僚，問何故名「人日」，皆莫能知。收對曰：「晉議郎董勛答問禮俗云：正月一日為雞，二日為狗，三日為豬，四日為羊，五日為牛，六日為馬，七日為人。」時邢卲亦在側，甚恧焉。自魏、梁和好，書下紙每云：「想彼境內寧靜，此率土安和。」梁後使其書乃去「彼」字，自稱猶著「此」，欲示無外之意。收定報書云：「想境內清晏，今萬國安和。」梁人復書，依以為體。
後神武入朝，靜帝授相國，固讓，令收為啟。啟成呈上，文襄時侍側，神武指收曰：「此人當復為崔光。」四年，神武於西門豹祠宴集，謂司馬子如曰：「魏收為史官，書吾善惡，聞北伐時諸貴常餉史官飲食，司馬僕射頗曾餉不？」因共大笑。仍謂收曰：「卿勿見元康在吾目下趨走，謂吾以為勤勞。我後世身名在卿手，勿謂我不知。」尋加兼著作郎。
收昔在京洛，輕薄尤甚，人號云「魏收驚蛺蝶」。文襄曾游東山，令給事黃門侍郎顥等宴。〔一一〕文襄曰：「魏收恃才無宜適，須出其短。」往復數番，收忽大唱曰：「楊遵彥理屈，已倒。」愔從容曰：「我綽有餘暇，山立不動。若遇當塗，恐翩翩遂逝。」當塗者魏，翩翩者蝶也。文襄先知之，大笑稱善。文襄又曰：「向語猶微，宜更指斥。」愔應聲曰：「魏收在并作一篇詩，對眾讀訖，云：『打從叔季景出六百斗番，〔一二〕亦不辨此。』遠近所知，非敢妄說。」文襄喜曰：「我亦先聞。」眾人皆笑。收雖自申雪，不復抗拒，終身病之。
侯景叛入梁，寇南境。文襄時在晉陽，令收為檄五十餘紙，不日而就。又檄梁朝，令送侯景，初夜執筆，三更便了，文過七紙。文襄善之。魏帝曾季秋大射，普令賦詩，收詩末云：「尺書徵建鄴，折簡召長安。」文襄壯之，顧謂人曰：「在朝今有魏收，便是國之光采。雅俗文墨，通達縱橫。我亦使子才、子昇，時有所作，至於詞氣，並不及之。吾或意有所懷，忘而不語，語而不盡，意有未及，收呈草，皆以周悉。此亦難有。」又敕兼主客郎，接梁使謝珽、徐陵。侯景既陷梁，梁鄱陽王範時為合州刺史，文襄敕收以書喻之。範得書，仍率部伍西上，州刺史崔聖念入據其城。文襄謂收曰：「今定一州，卿有其力，猶恨『尺書徵建鄴』未效耳。」
文襄崩，文宣如晉陽，令與黃門郎崔季舒、高德正、吏部郎中尉瑾於北第參掌機密。轉祕書監，兼著作郎，又除定州大中正。時齊將受禪，楊愔奏收置之別館，令撰禪代詔冊諸文，遣徐之才守門，不聽出。
天保元年，除中書令，仍兼著作郎，封富平縣子。〔一三〕二年，詔撰魏史。四年，除魏尹，故優以祿力，專在史閣，不知郡事。初，帝令群臣各言志，收曰：「臣願得直筆東觀，早出魏書。」故帝使收專其任。又詔平原王高隆之總監之，署名而已。帝敕收曰：「好直筆，我終不作魏太武，誅史官。」
始，魏初鄧彥海撰代記十餘卷，其後崔浩典史，游雅、高允〔一四〕、程駿、李彪、崔光、李琰之郎知世修其業。〔一五〕浩為編年體，彪始分作紀、表、志、傳，書猶未出。宣武時，命邢巒追撰孝文起居注，書至太和十四年。又命崔鴻、王遵業補續焉，下訖孝明，事甚委悉。濟陰王暉業撰辨宗室錄三十卷。收於是與通直常侍房延祐、司空司馬辛元植、國子博士刁柔、裴昂之、尚書郎高孝幹博總斟酌，以成魏書。〔一六〕辨定名稱，隨條甄舉。又搜採亡遺，綴續後事，備一代史籍，表而上聞之。勒成一代大典：凡十二紀，〔一七〕九十二列傳，合一百一十卷。五年三月，奏上之。秋，除梁州刺史。收以志未成，奏請終業，許之。十一月復奏十志：天象四卷，地形三卷，律曆二卷，禮樂四卷，食貨一卷，刑罰一卷，靈徵二卷，官氏二卷，釋老一卷，凡二十卷。續於紀傳，合一百三十卷。分為十二袠，其史三十五例，二十五序，九十四論，前後二表一啟，皆獨出於收。
收所引史官，恐其陵逼，唯取學流先相依附者。其房延祐、辛元植、眭仲讓雖夙涉朝位，並非史才；刁柔、裴昂之以儒業見知，全不堪編緝；高孝幹以左道求進。修史諸人，宗祖姻戚，多被書錄，飾以美言。收頗急，不甚能平，夙有怨者，多沒其善。每言：「何物小子，敢共魏收作色！舉之則使上天，按之當使入地。」初，收在神武時為太常少卿，修國史，得陽休之助。因謝休之曰：「無以謝德，當為卿作佳傳。」休之父固，魏世為北平太守，以貪虐為中尉李平所彈獲罪，載在魏起居注。收書云：「固為北平，甚有惠政，坐公事免官。」又云：「李平深相敬重。」尒朱榮於魏為賊，收以高氏出自尒朱，且納榮子金，故減其惡而增其善，論云：「若修德義之風，則韋、彭、伊、霍，夫何足數。」〔一八〕
時論既言收著史不平，文宣詔收於尚書省與諸家子孫共加論討。前後投訴，百有餘人，云遺其家世職位；或云其家不見記錄；或云妄有非毀。收皆隨狀答之。范陽盧斐父同附出族祖玄傳下；頓丘李庶家傳，稱其本是梁國蒙人。〔一九〕斐、庶譏議，云史書不直。收性急，不勝其憤，啟誣其欲加屠害。帝大怒，親自詰責。斐曰：「臣父仕魏，位至儀同，功業顯著，名聞天下，與收無親，遂不立傳。博陵崔綽，位至本郡功曹，更無事跡，是收外親，乃為傳首。」收曰：「綽雖無位，道義可嘉，所以合傳。」帝曰：「卿何由知其好人？」收曰：「高允曾為綽讚，稱有道德。」帝曰：「司空才士，為人作讚，正應稱揚。亦如卿為人作文章，道其好者，豈能皆實？」收無以對，戰慄而已。但帝先重收才，不欲加罪。時太原王松年亦謗史，及斐、庶並獲罪，各被鞭配甲坊，或因以致死。盧思道亦抵罪。然猶以群口沸騰，敕魏史且勿施行，令群官博議。聽有家事者入署，不實者陳牒。於是眾口諠然，號為「穢史」，投牒者相次，收無以抗之。時左僕射楊愔、右僕射高德正二人勢傾朝野，與收皆親。收遂為其家並作傳，二人不欲言史不實，抑塞訴辭，終文宣世，更不重論。
又尚書陸操嘗謂愔曰：「魏收魏書可謂博物宏才，有大功於魏室。」愔嘗謂收曰：「此謂不刊之書，傳之萬古。但恨論及諸家枝葉親姻，過為繁碎，與舊史體例不同耳。」收曰：「往因中原喪亂，人士譜牒遺逸略盡，是以具書其枝派。望公觀過知仁，以免尤責。」
八年夏，除太子少傅，監國史。復參修律令。三臺成，文宣曰：「臺成，須有賦。」愔先以告收，收上皇居新殿臺賦，其文甚壯麗。時所作者自邢卲已下，咸不逮焉。收上賦前數日，乃告邢卲，卲後告人曰：「收甚惡人，不早言之。」帝曾游東山，敕收作詔，宣揚威德，譬喻關西。俄頃而訖，辭理宏壯，帝對百僚大嗟賞之。仍兼太子詹事。收娶其舅女，崔昂之妹，〔二０〕產一女，無子。魏太常劉芳孫女、中書郎崔肇師女，夫家坐事，帝並賜收為妻。時人比之賈充置左右夫人。然無子。後病甚，恐身後嫡媵不平，乃放二姬。及疾瘳追憶，作懷離賦以申意。
文宣每以酣宴之次，云太子性懦，宗社事重，終當傳位常山。收謂楊愔曰：「古人云：太子國之根本，不可動搖。至尊三爵後，每言傳位常山，令臣下疑貳。若實，便須決行；〔二一〕若戲此言，〔二二〕魏收既忝師傅，正當守之以死，但恐國家不安。」愔以收言奏帝，自此便止。帝數宴喜，收每預侍從。皇太子之納鄭良娣也，有司備設牢饌。帝既酣飲，起而自毀覆之，仍詔收曰：「知我意不？」收曰：「臣愚謂良娣既東宮之妾，理不須牢，仰惟聖懷，緣此毀去。」帝大笑，握收手曰：「卿知我意。」安德王延宗納趙郡李祖收女為妃，〔二三〕後帝幸李宅宴，而妃母宋氏薦二石榴於帝前。問諸人莫知其意，帝投之。收曰：「石榴房中多子，王新婚，妃母欲子孫眾多。」帝大喜，詔收：「卿還將來。」仍賜收美錦二疋。
十年，除儀同三司。帝在宴席，口敕以為中書監，命中書郎李愔於樹下造詔。愔以收一代盛才，難於率爾，久而未訖。比成，帝已醉醒，遂不重言，愔仍不奏，事竟寢。及帝崩於晉陽，驛召收及中山太守陽休之參議吉凶之禮，并掌詔誥。仍除侍中，遷太常卿，文宣諡及廟號、陵名，皆收議也。
及孝昭居中宰事，命收禁中為諸詔文，積日不出。轉中書監。皇建元年，除兼侍中、右光祿大夫，仍儀同，監史。收先副王昕使梁，不相協睦，時昕弟晞親密，而孝昭別令休之兼中書，在晉陽典誥詔，收留在鄴，蓋晞所為。收大不平，謂太子舍人盧詢祖曰：「若使卿作文誥，我亦不言。」又除祖珽為著作郎，欲以代收。司空主簿李翥，文詞士也，聞而告人曰：「詔誥悉歸陽子烈，著作復遣祖孝徵，文史頓失，恐魏公發背。」於時詔議二王三恪，收執王肅、杜預義，以元、司馬氏為二王，通曹備三恪。詔諸禮學之官皆執鄭玄五代之議〔二四〕。孝昭后姓元，議恪不欲廣及，故議從收。又除兼太子少傅，解侍中。
帝以魏史未行，詔收更加研審，收奉詔，頗有改正。及詔行魏史，收以為直置祕閣，外人無由得見，於是命送一本付并省，一本付鄴下，任人寫之。
太寧元年，加開府。河清二年，兼右僕射。時武成酣飲終日，朝事專委侍中高元海，凡庸不堪大任。以收才名振俗，都官尚書畢義雲長於斷割，乃虛心倚仗。收畏避，不能匡救，為議者所譏。帝於華林別起玄洲苑，備山水臺觀之麗，詔於閣上畫收，其見重如此。
始收比溫子昇、邢卲稍為後進，卲既被疏出，子昇以罪死，收遂大被任用，獨步一時。議論更相訾毀，各有朋黨。收每議陋邢文。卲又云：「江南任昉，文體本疏，魏收非直模擬，亦大偷竊。」收聞乃曰：「伊常於沈約集中作賊，何意道我偷任。」任、沈俱有重名，邢、魏各有所好。武平中，黃門郎顏之推以二公意問僕射祖珽。珽答曰：「見邢、魏之臧不，即是任、沈之優劣。」收以溫子昇全不作賦，邢雖有一兩首，又非所長，常云：「會須能作賦，始成大才士。唯以章表碑志自許，此外更同兒戲。」〔二五〕自武定二年以後，國家大事詔命，軍國文詞，皆收所作。每有警急，受詔立成。或時中使催促，收筆下有同宿構，敏速之工，邢、溫所不逮也。其參議典禮，與邢相埒。
既而趙郡公增年獲免，〔二六〕收知而過之，事發除名。其年，又以託附陳使封孝琰，牒令其門客與行，遇崑崙舶至，得奇貨：猓然褥表、美玉盈尺等數十件。罪當流，以贖論。三年，起除清都尹〔二七〕。尋遣黃門郎元文遙敕收曰：「卿舊人，事我家最久，前者之罪，情在可恕。比令卿為尹，非謂美授，但初起卿，斟酌如此。朕豈可用卿之才而忘卿身？待至十月，當還卿開府。」天統元年，除左光祿大夫。二年，行齊州刺史，尋為真。
收以子姪年少，申以戒厲，著枕中篇。其詞曰：
吾曾覽管子之書，其言曰：「任之重者莫如身，途之畏者莫如口，期之遠者莫如年。以重任行畏途至遠期，惟君子為能及矣。」追而味之，喟然長息。
若夫岳立而重，有潛戴而不傾；山藏稱固，亦趨負而不停；呂梁獨浚，能行歌而匪惕；焦原作險，或躋踵而不驚。〔二八〕九陔方集，故眇然而迅舉；五紀當定，想窅乎而上征。苟任重也有度，則任之而愈固。乘危也有術，蓋乘之而靡恤。彼期遠而能通，果應之而可必。豈神理之獨爾，亦人事其如一。
嗚呼！處天壤之間，勞死生之地，攻之以嗜欲，牽之以名利，粱肉不期而共臻，珠玉無足而俱致，於是乎驕奢仍作，危亡旋至。然則上智大賢，惟幾惟哲，或出或處，不常其時。〔二九〕其舒也濟世成務，其卷也聲銷跡滅。玉帛子女，椒蘭律呂，諂諛無所先；稱肉度骨，膏唇挑舌，怨惡莫之前。〔三０〕勳名共山河同久，志業與金石比堅。斯蓋厚棟不橈，游刃砉然。逮於厥德不常，喪其金璞，馳騖人世，鼓動流俗，挾湯日而謂寒，包溪壑而未足。源不清而流濁，表不端而影曲。嗟乎！膠漆詎堅，寒暑甚促，反利而成害，化榮而就辱，欣戚更來，得喪仍續。至有身禦魑魅，魂沉狴獄。詎非足力不強，迷在當局！孰可謂車戒前傾，人師先覺？
聞諸君子，雅道之士，游遨經術，厭飫文史。筆有奇鋒，談有勝理。孝悌之至，神明通矣。審蹈而行，量路而止。自我及物，先人後己。情無繫於榮悴，心靡滯於慍喜。不養望於丘壑，不待價於城市。言行相顧，慎終猶始。有一於斯，鬱為羽儀。恪居展事，知無不為，或左或右，則髦士攸宜，無悔無吝，故高而不危。異乎勇進忘退，苟得患失；射千金之產，徼萬鍾之秩；投烈風之門，趣炎火之室。載蹶而墜其貽宴，或蹲乃喪其貞吉。可不畏歟！可不戒歟！
門有倚禍，事不可不密；牆有伏寇，言不可而失。宜諦其言，宜端其行。言之不善，行之不正，鬼執強梁，人囚徑挺，幽奪其魄，明夭其命。不服非法，不行非道。公鼎為己信，私玉非身寶。過涅為紺，踰藍作青，持繩視直，置水觀平。時然後取，未若無欲，知止知足，庶免於辱。是以為必察其幾，舉必慎於微。知幾慮微，斯亡則稀；既察且慎，福祿攸歸。昔蘧瑗識四十九非，顏子鄰幾三月不違。跬步無已，至於千里；覆簣而進，及於萬仞。故云行遠自邇，登高自卑，〔三一〕可大可久，與世推移。
月滿如規，從夜則虧；槿榮于枝，望暮而萎。夫奚益而不損？孰有損而不害？益不欲多，利不欲大。唯居德者畏其甚，體真者懼其大。道尊則群謗集，任重而眾怨會。其達也則尼父栖遑，其忠也而周公狼狽。無曰人之我狹，在我不可而覆；無曰人之我厚，在我不可而咎。如山之大，無不有也；如谷之虛，無不受也。能剛能柔，重可負也；能信能順，險可走也；能智能愚，期可久也。
周廟之人，三緘其口，漏卮在前，欹器留後，俾諸來裔，傳之坐右。
其後群臣多言魏史不實，武成復敕更審。收又迴換，遂為盧同立傳，崔綽反更附出。楊愔家傳本云「有魏以來，一門而已」，至是改此八字。〔三二〕又先云「弘農華陰人」，乃改「自云弘農」以配王慧龍「自云太原人」，此其失也。尋除開府、中書監。
武成崩，未發喪，在內諸公以後主即位有年，疑於赦令。諸公引收訪焉。收固執宜有恩澤，乃從之。掌詔誥，除尚書右僕射，總議監五禮事，位特進。收奏請趙彥深、和士開、徐之才共監，先以告士開，士開驚，辭以不學。收曰：「天下事皆由王，〔三三〕五禮非王不決。」士開謝而許之。多引文士令執筆，儒者馬敬德、熊安生、權會實主之。
武平三年薨，贈司空、尚書左僕射，諡文貞。有集七十卷。
收碩學大才，然性褊，不能達命體道。見當塗貴游，每以言色相悅。然提獎後輩，以名行為先，浮華輕險之徒，雖有才能，弗重也。初，河間邢子才、子明及季景與收，並以文章顯，世稱大邢小魏，言尤俊也。收少子才十歲，子才每曰：「佛助，僚人之偉。」後收稍與子才爭名，文宣貶子才曰：「爾才不及魏收。」收益得志，自序云：「先稱溫、邢，後曰邢、魏。」然收內陋邢，心不許也。收既輕疾，好聲樂，善胡舞。文宣末，數於東山與諸優為獼猴與狗鬥，帝寵狎之。收外兄博陵崔巖嘗以雙聲嘲收曰：「遇魏收衰曰愚魏。」魏答曰：「顏巖腥瘦，是誰所生，羊頤狗頰，頭團鼻平，飯房笭龍，著孔嘲玎。」〔三四〕其辯捷不拘若是。既緣史筆，多憾於人，齊亡之歲，收冢被發，棄其骨于外。
先養弟子仁表為嗣，位至尚書膳部郎中。隋開皇中，卒於溫縣令。
子建族子惇，字仲讓。容貌魁偉，性通率。永安末，除安東將軍、光祿大夫。尒朱仲遠鎮東郡，以事捕惇，遇出外，執惇兄子胤而去。惇聞哭曰：「若害胤寧無吾也。」乃見仲遠，叩頭曰：「家事在惇，胤何知也？乞以身罪。」仲遠義而捨之。天平中，拜衛將軍，右光祿大夫，卒。
惇叔偃，字盤虯。有當世幹用，位驍騎將軍。性浮動，晚乃曲附高肇。彭城王勰之死也，偃構成其事，為時所患。
子質，字懷素。幼有立志，年十四，啟母求就徐遵明受業，母以其年幼不許。質遂密將一奴，遠赴徐學，留書一紙，置所臥床。內外見之，相視悲歎。五六年中，便通諸經大義。自學言歸，生徒輻湊，皆同衣食，情若兄弟。後避葛榮難，客居趙國飛龍山，為亂賊所害。士友傷惜之。興和二年，侍中李神雋、〔三五〕祕書監常景等三十二人申辭於尚書，為請贈諡。事下太常，博士考行，諡曰貞烈先生。
魏長賢，收之族叔也。祖釗，本名顯義，字弘理，魏世祖賜名，〔三六〕仍命以顯義為字。雅性俊辯，博涉群書，有當世才，兼資文武，知名梁、楚、淮、泗之間。世祖南伐，聞而召之，既至，與語大悅。謂釗曰：「今我此行，是卿建功之日，勉之，勿憂不富貴也。」授內都直，侍左右。師次淮南，諸城未有下者。釗乃進曰：「陛下百萬之軍，風行電掃，攻城略地，所向無前，雖有智者，莫能為計。然而師次淮南，已經累日，義陽諸城，猶敢拒守，此非不懼亡滅，自謂必可保全也。但陛下卒徒果銳，殺掠尚多，人皆畏威，未甚懷惠，恐一旦降下，妻子不全，所以遲疑，未肯先發。臣請間入城內，見其豪右，宣達聖心，示以誠信，必當大小相率，面縛請罪。陛下拔其英楚，因而任之，此外諸城，可不勞兵而自定。」世祖大喜曰：「所以召卿，本為是耳。卿今所言，副吾所望。」釗遂夜入城中，示以危亡之期，開以生全之路，城中大小欣悅，明旦開門出降。自此而南，望塵款附。世祖謂釗曰：「卿之一言，踰於十萬之師。揚我信義，播于四表，實卿一人之力。」即授義陽太守、陵江將軍。又令釗與諸將，統兵討襲，所當無不摧破，軍中服其勇敢。世祖益喜，謂群臣曰：「中國士人，吾拔擢咸盡，文武膽略，未有若釗儔。」加授建忠將軍，追贈其父處順州刺史。時經略江左，方大用之，遇風疾發動，頻降醫藥，竟不痊復。卒時年六十四。
父彥，字惠卿，博學善屬文。趙郡王幹辟開府參軍，廣陵王羽辟記室，並不行。陳留公李崇甚重之，引為鎮西參軍事。崇討叛氐楊靈珍、〔三七〕叛蠻魯北燕，又請為記室參軍。中山王英討淮南，又請為記室參軍。軍還，求為著作郎，思樹不朽之業。以晉書作者多家，體制繁雜，欲正其紕繆，刪其遊辭，勒成一家之典。俄而彭城王聞李崇稱之，復請為掾，兼知主客郎中，書遂不成。王遇害，退歸田里。清河王復引為諮議。王勢高名重，深為權倖所疾，恐罹其禍，固辭以疾。〔三八〕肅宗初，拜驃騎長史，尋轉光州刺史。年六十八，卒。
兄伯胤之歸也，〔三九〕留長賢與弟德振，使宦學於洛中。孝靜北遷，亦徙居鄴。博涉經史，詞藻清華，舉秀才，除汝南王悅參軍事。〔四０〕入齊，平陽王淹辟為法曹參軍，轉著作佐郎。更撰晉書，欲還成先志。
河清中，上書譏刺時政，大忤權幸，為上黨屯留令。親故以長賢不相時而動，或為書以相規責。長賢復書曰：
日者惠書，義高旨遠。誨僕以自求諸己，思不出位，國之大事，君與執政所圖。又謂僕祿不足以代耕，位不登於執戟，干非其議，自貽悔咎。勤勤懇懇，誠見故人之心。靜言再思，無忘寤寐。
僕雖固陋，亦嘗奉教於君子矣。以為士之立身，其路不一。故有負鼎俎以趨世，隱漁釣以待時，操築傅巖之下，取履圯橋之上者矣。或有釋賃車以匡霸業，委挽輅以定王基，由斬袪以見禮，因射鉤而受相者矣。或有三黜不移，屈身以直道；九死不侮，甘心於苦節者矣。皆奮於泥滓，自致青雲。雖事有萬殊，而理終一致，榷其大要，歸乎忠孝而已矣。
夫孝則竭力所生，忠則致身所事，未有孝而遺其親，忠而後其君者也。僕自射策金馬，記言麟閣，寒暑迭運，五稔于茲。不能勒成一家，潤色鴻業，善述人事，功既闕如，顯親揚名，邈焉無冀。每一念之，曷云其已。自頃王室板蕩，彝倫攸斁，大臣持祿而莫諫，小臣畏罪而不言，虛痛朝危，空哀主辱。匪躬之故，徒聞其語；有犯無隱，未見其人。此梅福所以獻書，朱雲所以請劍者也。抑又聞之，嫠不恤緯而憂宗周之亡，女不懷歸而悲太子之少，況僕之先人，世傳儒業，訓僕以為子之道，厲僕以事君之節？今僕之委質，有年世矣，安可自同於匹庶，取笑於兒女子哉！是以腸一夕而九回，心終朝而百慮，懼當年之不立，恥沒世而無聞，慷慨懷古，自強不息，庶幾伯夷之風，以立懦夫之志。吾子又謂僕干進務入，不畏友朋；居下訕上，欲益反損。僕誠不敏，以貽吾子之羞，默默苟容，又非平生之意。故願得鋤彼草茅，逐茲鳥雀，去一惡，樹一善，不違先旨，以沒九泉。求仁得仁，其誰敢怨？
但言與不言在我，用與不用在時。若國道方屯，時不我與，以忠獲罪，以信見疑，貝錦成章，青蠅變色，良田敗於邪徑，黃金鑠於眾口，窮達運也，其如命何！吾子忠告之言，敢不敬承嘉惠。然則僕之所懷，未可一二為俗人道也。投筆而已，夫復何言！
是出也，人皆為之怏怏，而長賢處之怡然，不屑懷抱，識者以此多焉。
武平中，辭疾去職，終於齊代，不復出仕。周武平齊，搜揚才俊，辟書屢降，固以疾辭。卒年七十四。貞觀中，贈定州刺史。子徵。
魏季景，收族叔也。父鸞字雙和，為魏文賜名。有器幹，體貌魁偉，以有容儀，為奉車都尉。曾升輅車，觸毀金翼，歛容請罪。帝笑曰：「卿體貌過人，素不便習，何足懼也？」車駕南征漢陽，除鸞統軍。帝歷幸其營，嘆賞之。及在馬圈不豫，敕兼武衛將軍，領宿衛左右。景明中，六輔之廢，鸞頗預其事。後除光州刺史，更滿還朝，卒。諡曰夷。
季景少孤，〔四一〕清苦自立，博學有文才，弱冠有名京師。時邢子明稱有才學，殆與子才相侔，季景與收相亞，洛中號兩邢二魏。莊帝時，為中書侍郎。普泰中，為尚書右丞。季景善附會，宰要當朝，必先事其左右。尒朱世隆特賞愛之。於時才名甚盛，頗過其實。太昌中，位給事黃門侍郎，甚見信待，除定州大中正。孝武帝釋奠，季景與溫子昇、李業興、竇瑗等俱為擿句。天平初，因遷都，遂居柏人西山。內懷憂悔，乃為擇居賦。元象初，兼給事黃門侍郎，後兼散騎常侍，使梁。還，歷大司農卿、魏郡尹。卒，家無餘財，遺命薄葬，贈散騎常侍、衛尉卿。所著文筆二百餘篇。子澹知名。
澹字彥深。年十五而孤，專精好學，高才善屬文。仕齊，殿中侍御史，預修五禮，及撰御覽。除殿中郎、中書舍人，與李德林修國史。入周為納言中士。隋初，為行臺禮部侍郎，尋為聘陳使主。還，除太子舍人。廢太子勇深禮之，令注庾信集，撰笑苑，世稱博物。遷著作郎，仍為太子學士。
帝以魏收所撰後魏書褒貶失實，平繪為中興書事不倫序，詔澹別成魏史。澹自道武下及恭帝，為十二紀，七十八列傳。別為史論及例，各一卷，合九十二卷。義例與魏收多所不同。
其一曰：「臣聞天子者繼天立稱，終始絕名。故穀梁傳：『太上不名。』曲禮：『天子不言出，諸侯不生名。』諸侯尚不生名，況天子乎？若為太子，必須書名。良由子者對父生稱，父前子名，禮之意也。至如馬遷，周之太子，並皆言名，漢之儲兩，俱沒其諱，以尊漢卑周，臣子之意也。竊謂雖立此理，恐非其義。何者？春秋、禮記，太子必書名，天王不言出，此仲尼之褒貶，皇王之稱謂，非當時與異代，遂為優劣也。班固、范曄、陳壽、王隱、沈約參差不同，尊卑失序。至於魏收諱儲君之名，書天子之字，過又甚焉。今所撰，諱皇帝名，書太子字，欲尊君卑臣，依春秋之義。」
二曰：「魏氏平文以前，部落之君長耳。太祖遠追二十八帝，並極崇高，違堯舜憲章，越周公典禮。但道武出自結繩，未師典誥，當須南董直筆，裁而正之；反更飾非，豈是觀過？但力微天女所誕，靈異絕世，尊為始祖，得禮之宜。平文、昭成，雄據塞表，英風漸盛，圖南之業，基自此始。長孫斤之亂也，兵交御坐，太子授命，昭成獲免。道武此時，后緡方娠，宗廟復存，社稷有主，大功大孝，實在獻明。此之三世，稱諡可也；自茲以外，未之敢聞。」
其三曰：「幽王死於驪山，厲王出奔於彘，未嘗隱諱，直筆書之，欲以勸善懲惡，詒誡將來。而太武、獻文，並遭非命，前史立紀，不異天年，言論之間，頗露首尾。殺主害君，莫知姓名，逆臣賊子，何所懼哉？今分明直書，不敢回避。」
四曰：「自晉德不競，宇宙分崩，或帝或王，各自署置。其生略如敵國，書死便同庶人。凡處華夏之地者，皆書曰卒，同之吳、楚。」〔四二〕
澹又以為「司馬遷創立紀傳已來，述者非一，人無善惡，皆為立論。計在身行跡，具在正書，事既無奇，不足懲勸，再述乍同銘頌，重敘唯覺繁文。案丘明亞聖之才，發揚聖旨，言『君子曰』者，無非甚泰；其間尋常，直言而已。今所撰史，竊有慕焉，可為勸戒者，論其得失；其無損益者，所不論也」。〔四三〕上覽而善之。未幾而卒。有集三十卷。子罕言。
澹弟彥玄，位洧州司馬。子滿行。
魏蘭根字蘭根，收族叔也。父伯成，中山太守。
蘭根身長八尺，儀貌奇偉，博學高才，機警有識悟。起家北海王國侍郎。母憂，居喪有孝稱。將葬，常山郡境先有董卓祠，祠有柏樹，蘭根以卓凶逆，不應遺祠至今，乃啟刺史，請伐為槨。左右人言有靈，蘭根了無疑懼。父喪，廬於墓側，負土成墳，憂毀殆於滅性。
正光末，尚書令李崇為大都督，討蠕蠕，以蘭根為長史。因說崇曰：「緣邊諸鎮，控攝長遠，昔時初置，地廣人稀，或徵發中原強宗子弟，或國之肺腑寄以爪牙。中年以來，有司乖實，號曰府戶，役同冢養，官婚班齒，致失清流。而本宗舊類，各各榮顯，顧瞻彼此，理當憤怨。宜改鎮立州，分置郡縣。凡是府戶，悉免為平人，入仕次第，一準其舊。此計若行，國家庶無北顧之慮。」崇以奏聞，事寢不報。
孝昌初，為岐州刺史，從行臺蕭寶夤討破宛川。俘其人為奴婢，以美女十人賞蘭根。蘭根辭曰：「此縣介於強虜，故成背叛。今當恤其飢寒，奈何並充僕隸？」於是盡以歸其父兄。部內麥多五穗。鄰州田鼠為災，犬牙不入岐境。及蕭寶夤敗於涇州，岐州人囚蘭根降賊。寶夤兵威復振，城人復斬賊刺史侯莫陳仲和，推蘭根復任。朝廷以蘭根得西土人心，加都督涇、岐、東秦、南岐四州諸軍事，兼四州行臺尚書。
孝昌末，河北流人南度，以蘭根兼尚書，使齊、濟、二兗四州安撫，并置郡縣。蘭根甥邢杲反於青、光間，復詔蘭根慰勞。杲不下，仍隨元天穆討之。還，拜中書令。
莊帝之將誅尒朱榮，蘭根泄之於兄子周達，周達告尒朱世隆。及榮死，蘭根憂，不知所出。時應詔王道習見信於莊帝，蘭根乃託附之，求出立功。乃兼尚書右僕射、河北行臺，於定州率募鄉曲，〔四四〕欲防井陘。為榮將侯深所敗，走依勃海高乾。屬乾兄弟義舉，因在其中。〔四五〕神武以宿望深禮之。中興初，為尚書右僕射。
神武將入洛陽，時廢立未決，令蘭根察節閔帝。帝神采高明，蘭根恐於後難測，遂與高乾兄弟及黃門侍郎崔〈忄夌〉同請。神武不得已，遂立武帝。太昌初，加侍中、開府儀同三司、鉅鹿縣侯，啟授兄子周達。蘭根既預勳業，位居端副，始敘復岐州勳，封永興侯。高乾之死，蘭根懼，以病免。天平初，言病篤，以開府儀同歸本鄉，門施行馬。武定三年，薨。〔四六〕贈司徒公，諡曰文宣。長子相如襲爵。
相如性亢直，有文藻，與族兄愷齊名，雅為當時所貴。早卒。孝昭時，佐命功臣配饗，不及蘭根，次子敬仲表訴，竟不允。敬仲以才器稱，卒於章武太守。子餉，字孝衡。幼孤，學涉有時譽，居喪以孝聞。隋饒州司倉參軍事。子景義、景禮並有才行，鄉人呼為雙鳳，早卒。敬仲弟少政，位至洛州刺史。子孝該、孝幾。
愷自散騎常侍遷青州長史，固辭。文宣大怒曰：「何物漢子，與官不就！」時帝已失德，朝廷為之懼，愷容色坦然。帝曰：「死與長史，任卿所擇。」答曰：「能殺臣者陛下，不受長史者愚臣。」帝謂楊愔曰：「何慮無人，苦用此漢！放還，永不須收。」由是積年沈廢。後遇愔於路，微自陳。愔云：「咸由中旨。」愷應聲曰：「雖復零雨自天，終待雲興四岳，公豈得言不知？」楊愔欣然曰：「此言極為簡要。」數日，除霍州刺史，在職有政理。後卒於膠州刺史。
論曰：伯起少頗疏放，不拘行檢，及折節讀書，鬱為偉器。學博今古，才極從橫，體物之旨，尤為富贍，足以入相如之室，游尼父之門。勒成魏籍，追蹤班、馬，婉而有則，繁而不蕪，持論序言，鉤深致遠。但意存實錄，好抵陰私，至於親故之家，一無所說，不平之議，見於斯矣。王松年、李庶等並論正家門，未為謗議，遂憑附時宰，鼓動淫刑，庶因鞭撻而終，此公之失德。
長賢思樹風聲，抗言昏俗，有朱子游之風。季景父子，雅業相傳，抑弓冶之義。蘭根道冠時英，功參霸業，亦一代之偉人也。
校勘記
〔一〕　位終本郡太守　魏書卷一０四（補）自序作「成帝世，位終鉅鹿太守，仍家焉」。則魏氏之為鉅鹿人，始於魏歆之為鉅鹿太守。此作「位終本郡太守」，則似本為鉅鹿人，疑誤。
〔二〕　子悅字處德　錢氏考異卷四０云：「按魏悅與李孝伯同時，孝伯以女妻之，蓋在太武之世。自漢初至後魏太武時，計六百餘年，而無知至魏悅僅傳六世，此理之所必無也。魏收自序今已不傳，後人又取此篇補之。要之，必有脫文矣。」按元和姓纂輯本卷八，魏歆漢成帝時人。歆八代孫植，晉御史中丞。植孫攀，攀玄孫子建。則自歆至子建共十四代。又魏書卷九二魏溥妻房氏傳云：「溥子緝，事在序傳。緝子悅，為濟陰太守。」則魏書自序本有魏緝事跡，今本不載，顯是脫缺。今本魏書「子悅」上有「歆」字，乃後人妄加。北齊書卷三七（補）魏收傳稱收「曾祖緝，祖韶，父子建」，則又誤「悅」作「韶」。參北齊書卷三七校勘記。
〔三〕　梁州刺史傅豎眼子敬仲心以為愧　諸本「敬仲」訛作「故中」，據通志卷一五０魏子建傳改。魏書自序作「敬和」。按傅豎眼二子，長敬和，次敬仲。「中」顯是「仲」之訛，故從通志。
〔四〕　乃遣刺史唐永代焉　按「刺史」上脫州名。據本書卷六七唐永傳，永於正光中曾為南豳州刺史，則永當是自南豳遷東益以代子建。疑此脫「南豳州」三字。
〔五〕　時年六十又贈儀同三司　魏書「又」作「三」。按不見初贈，何來又贈？疑當從魏書。
〔六〕　帝與從官及諸妃主　諸本「主」訛作「王」，據魏書、北齊書卷三七、通志卷一五五魏收傳改。又魏書作：「帝與從官皆胡服而騎，宮人及諸妃主雜其間。」疑北史有脫文。
〔七〕　初神武固讓天柱大將軍　諸本無「初」字，魏書、北齊書、通志有。按魏書卷一一出帝紀，高歡讓天柱大將軍，在永熙元年五月，孝武獵嵩山，在二年十二月。高歡事在前而敘在後，顯是追述，當有「初」字，今據補。
〔八〕　尋而神武南上　按自晉陽向洛，當云「南下」。疑「上」字誤。
〔九〕　收兼通直散騎常侍副王昕聘梁　通志「收」上有「天平初，與邢卲等同召赴鄴，詔」十二字。按魏收與邢卲於天平初被召入朝，事見本書卷四二邢昕傳、邢卲傳。據魏書卷一二孝靜紀，王昕等使梁在興和元年，距孝武入關已六年。上文言收已辭中書舍人，中間未言其復職轉官與否，逕即敘其使梁，甚為突兀，疑是中間有脫文。此十二字即脫文之一部分。
〔一０〕收從叔季景有文學　諸本無「從」字，北齊書有。按下文即作「從叔」，此脫文，今據補。
〔一一〕令給事黃門侍郎顥等宴　按「顥」上無姓，當有脫誤。
〔一二〕打從叔季景出六百斗番　南、北、汲、殿四本及北齊書「斗番」作「斛米」。百衲本及通志作「斗番」。按俱不可解，疑有訛誤。
〔一三〕仍兼著作郎封富平縣子諸本脫「封」字，據魏書、北齊書、通志補。
〔一四〕游雅高允諸本脫「雅高」二字，據魏書補。二人參預修史，事見本書卷三一高允傳，魏書卷五四游雅傳。
〔一五〕李琰之郎知世修其業魏書無「郎知」二字。北齊書三朝本作「徒知」，殿本作「徒」一字。按「郎知」似是人名，而不見史籍，疑是衍文。
〔一六〕博總斟酌以成魏書南、北、汲、殿四本「博」作「專」，百衲本作「傳」。按冊府卷五五六作「博」。「博總」即「博綜」，諸本並誤，今從冊府改。
〔一七〕凡十二紀諸本「二」作「一」。按今本魏書共十二紀，其中孝靜紀雖是後人所補，但魏收原書必有此紀。作「十一」誤，今從魏書、北齊書改。
〔一八〕則韋彭伊霍夫何足數諸本「韋」作「韓」。錢氏考異云「魏書卷七四尒朱榮論本作彭、韋，謂大彭、豕韋也。此作韓、彭，亦後人妄改。」按錢說是。北齊書三朝本正作「韋彭」，今據改。
〔一九〕頓丘李庶家傳稱其本是梁國蒙人諸本「蒙」作「家」。李慈銘云：「『家人』當作『蒙人』。李庶為魏文成元皇后兄嶷之曾孫。魏書元皇后傳云：『梁國蒙縣人。』又外戚李峻傳亦同，峻即嶷之兄也。」按李說是。李庶欲附頓丘郡望，故以魏書為不直。今據改。
〔二０〕收娶其舅女崔昂之妹諸本脫「昂」字，據北齊書補。魏收為崔昂妹夫，見北齊書卷三０崔昂傳。
〔二一〕令臣下疑貳若實便須決行　諸本誤叠「疑貳」二字，據北齊書刪。
〔二二〕若戲此言　北齊書殿本作「此言若戲」，三朝本及冊府卷七一五作「此言非戲」。按於文作「此言非戲」較長。但通志也作「若戲此言」，疑是「戲」下脫「為」字。
〔二三〕安德王延宗納趙郡李祖收女為妃　墓誌集釋李憲墓誌圖版二九三末，稱憲長子希遠妻廣平宋氏。希遠子祖牧。趙萬里考釋以為本傳之祖收即祖牧之訛，當是。
〔二四〕詔諸禮學之官皆執鄭玄五代之議　按疑「詔」字衍。
〔二五〕唯以章表碑志自許此外更同兒戲　按此語，與上文「會須能作賦，始成大才士」之意不符。御覽卷五八七引三國典略作：「唯以章表自許，此同兒戲。」似是。
〔二六〕既而趙郡公增年獲免　張森楷云：「據崔昂（本書卷三二）及彭城王浟傳（本書卷五一），當是趙郡李公統母崔氏增年獲免。此誤脫文。」按張說是。
〔二七〕三年起除清都尹　諸本「都」訛「郡」，據北齊書、通志改。清都尹見隋書百官志中，及本書卷五二齊宗室諸王下文宣諸子傳。
〔二八〕焦原作險或躋踵而不驚　諸本「躋」作「削」，北齊書三朝本作「躋」。按尸子云：「莒國有名焦原者，長五十步，臨百仞之溪，莒國莫敢近也。有以勇見莒子者，獨卻行齊踵焉。」「齊」與「躋」通。禮記樂記：「地氣上齊」。鄭注云：「齊讀為躋，躋升也。」則字當作「躋」，今據改。
〔二九〕不常其時　按「時」與上文「哲」，下文「滅」不同韻，北齊書「時」作「節」。
〔三０〕稱肉度骨膏唇挑舌怨惡莫之前　諸本脫「唇」字，「之前」作「不」字，語不可通。今據北齊書補改。
〔三一〕故云行遠自邇登高自卑　諸本脫「自邇登高」四字，據北齊書及冊府卷八一七補。
〔三二〕楊愔家傳本云有魏以來一門而已至是改此八字　諸本「改」作「加」。冊府卷五六二作「改」。按北史卷四一卷末論楊播等人，全襲魏書史臣論，獨多「有魏以來，一門而已」八字。蓋魏收原論，本有此語，後來刪去。李延壽以為不當刪，故重復增入。冊府作「改」是，今從之。
〔三三〕天下事皆由王　諸本脫「王」字，據北齊書補。
〔三四〕著孔嘲玎　錢氏考異云：「『孔』與『著』非雙聲，當是『札』之訛。或云：『著』當作『看』。」
〔三五〕侍中李神雋　諸本脫「神」字，據通志補。李神雋於東魏孝靜帝時曾官侍中，見本書卷一００序傳。
〔三六〕魏世祖賜名　通志卷一五０下魏釗傳，「世祖」作「孝文」，下同。按北史例稱諡號，此稱廟號，與慣例不合。且「世祖」諡「太武」，「高祖」方諡「孝文」。據下文言世祖召魏釗從軍南伐，說下義陽（今河南信陽附近。）考魏時親自率軍南伐者惟太武、孝文二帝。太武於太平真君十一年四路進攻劉宋，直到瓜步，但未聞進攻義陽（見魏書卷四下世祖紀。）孝文於太和十八年十二月南伐，一路由劉昶率領進攻義陽（見魏書卷七下高祖紀。）到二十二年，又遣王肅進攻義陽（見魏書卷六三王肅傳。）則魏釗之游說義陽，當在孝文時。又下文言其子彥為趙郡王幹（孝文弟）辟開府參軍，則魏釗亦不得早在太武之世，疑通志是。魏書無魏釗傳，北史當是據魏徵家傳補。語涉誇誕，不可盡信。
〔三七〕崇討叛氐楊靈珍　諸本「楊」作「陽」，通志卷一五０魏釗傳作「楊」。按楊靈珍見本書卷四三李崇傳及卷九六氐傳，今據改。
〔三八〕恐罹其禍固辭以疾　通志上有「彥」字。
〔三九〕兄伯胤之歸也　按此上當有脫文。
〔四０〕除汝南王悅參軍事　張森楷云：「悅死於永熙末，不及見孝靜之立。此敘於遷鄴後，疑有訛誤。」
〔四一〕季景少孤　諸本「季景」上有「子」字。按上文已見「父鸞」，則此不應有「子」字，今從通志卷一五０下魏季景傳刪。
〔四二〕其生略如敵國書死便同庶人凡處華夏之地者皆書曰卒同之吳楚　隋書卷五八魏澹傳作：「當其生日，聘使往來，略如敵國；及其終也，書之曰死，便同庶人。存沒頓殊，能無懷愧？今所撰史，諸國凡在華夏之地者皆書曰卒，同之吳、楚。」按北史刪節後，文意不明。「今所撰史」四字，尤不應刪。「其生略如敵國，書死便同庶人」，是魏澹譏前史之失。「凡處華夏之地，皆書曰卒」。是魏澹仿春秋書吳楚之君曰卒所定的體例。無此四字，便混淆不清。
〔四三〕其無損益者所不論也　諸本脫「損」字，據隋書補。
〔四四〕於定州率募鄉曲　諸本脫「於」字，據通志卷一五五魏蘭根傳補。
〔四五〕因在其中　諸本「因」訛作「固」，據北齊書卷二三魏蘭根傳改。
〔四六〕武定三年薨　北齊書作「天平二年」。按金石錄卷二一魏蘭根碑跋稱：「碑云：死於天平二年。北齊書是。
