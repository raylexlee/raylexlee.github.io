△卷五　　魏本紀第五
敬宗孝莊皇帝諱子攸，彭城王勰之第三子也。母曰李妃。明帝初，以勰有魯陽翼衛之勳，封帝武城縣公。幼侍明帝書於禁中，及長，風神秀慧，姿貌甚美，雅為明帝親待。孝昌二年八月，進封長樂王，歷位侍中、中軍將軍。以兄彭城王劭事，轉為衛將軍、左光祿大夫、中書監，實見出也。武泰元年二月，明帝崩，大都督尒朱榮謀廢立，以帝家有忠勳，且兼人望，陰與帝通，率眾來赴。帝與兄弟夜北度河，會榮於河陽。
永安元年夏四月戊戌，帝南濟河，即皇帝位。以皇兄彭城王劭為無上王，皇弟霸城公子正為始平王，以尒朱榮為使持節、侍中、都督中外諸軍事、大將軍、尚書令、領軍將軍、領左右，封太原王。己亥，百僚相率，有司奉璽綬，備法駕，奉迎於河梁。西至陶渚，榮以兵權在己，遂有異志，乃害靈太后及幼主，次害無上王劭、始平王子正，又害丞相、高陽王雍已下王公卿士二千人，列騎衛帝，遷於便幕。榮尋悔，稽顙謝罪。
辛丑，車駕入宮，御太極殿，大赦，改武泰為建義元年。壬寅，榮表請追諡無上王為皇帝；餘死河陰者，諸王、刺史贈三司，三品者令僕，五品者刺史，七品已下及庶人，郡、鎮。諸死者子孫，聽立後，授封爵。詔從之。癸卯，以前太尉、江陽王繼為太師、司州牧；以相州刺史、北海王顥為太傅、開府，〔一〕仍刺史；封光祿大夫、清泉縣侯李延寔為陽平王，〔二〕位太保，遷太傅；以并州刺史元天穆為太尉，封上黨王；以儀同三司楊椿為司徒；以儀同三司、頓丘郡公穆紹為司空，領尚書令，進爵為王；以雍州刺史長孫承業為開府儀同三司，進封馮翊王；以殿中尚書元諶為尚書右僕射，封魏郡王；以給事黃門侍郎元瑱為東海王。甲辰，以敷城王坦為咸陽王，以諫議大夫元貴平為東萊王，以直閤將軍元肅為魯郡王，以祕書郎中元曄為長廣王，以馮翊郡公源紹景復先爵隴西王，扶風郡公馮冏、東郡公陸子彰、北平公長孫悅並復先王爵，以北平王超還復為安定王。丁未，詔中外解嚴。庚戌，封大將軍尒朱榮次子釜羅為梁郡王。詔蠕蠕王阿那瑰讚拜不名，上書不稱臣。
是月，汝南王悅、北海王顥、臨淮王彧前後奔梁。
五月丁巳朔，以右僕射元羅為東道大使，光祿勳元欣副之，循方黜陟，先行後聞。辛酉，大將軍尒朱榮還晉陽，帝餞於邙陰。
六月癸卯，以高昌王世子光為平西將軍、瓜州刺史，襲爵泰臨縣伯、高昌王。帝以寇難未夷，避正殿，責躬撤膳。又班募格，收集忠勇。有直言正諫之士者，集華林園，面論時事。幽州平北府主簿河間邢杲率河北流移人萬餘戶，反於北海，〔三〕自署漢王，年號天統。
秋七月乙丑，加大將軍尒朱榮柱國大將軍、錄尚書事。壬子，光州人劉舉聚眾反於濮陽，自稱皇武大將。〔四〕
是月，高平鎮人万俟醜奴僭稱大位。臨淮王彧自江南還朝。
八月，太山太守羊侃據郡反。甲辰，詔大都督宗正珍孫討劉舉，平之。
九月己巳，以齊州刺史元欣為沛郡王。壬申，柱國大將軍尒朱榮率騎七千討葛榮於滏口，破禽之，冀、定、滄、瀛、殷五州平。乙亥，以葛榮平，大赦，改元為永安。辛巳，以尒朱榮為大丞相，進榮子平昌郡公文殊、昌樂郡公文暢爵並為王，以司徒楊椿為太保，城陽王徽為司徒。
冬十月丁亥，尒朱榮檻送葛榮於京師。帝臨閶闔門，榮稽顙謝罪，斬於都市。戊戌，江陽王繼薨。〔五〕癸丑，復膠東縣侯李侃希祖爵南郡王。是月，大都督費穆大破梁軍，禽其將曹義宗，檻送京師。
梁以北海王顥為魏王，年號孝基，入據南兗之銍城。
十一月戊午，以無上王世子韶為彭城王，陳留王子寬為陳留王，寬弟剛為浮陽王，剛弟質為林慮王。癸亥，行臺于暉等大破羊侃於瑕丘，侃奔梁。戊寅，封前軍元凝為東安王。
是歲，葛榮餘黨韓樓復據幽州反。
二年春二月甲午，追尊皇考為文穆皇帝，廟號肅祖。皇妣為文穆皇后。
夏四月癸未，遷文穆皇帝及文穆皇后神主于太廟，降畿內死罪已下刑。辛丑，上黨王天穆大破邢杲於濟南，杲降，送於京師，斬於都市。
五月壬子朔，元顥剋梁國。乙丑，內外戒嚴。癸酉，元顥陷滎陽。甲戌夜，車駕北巡。乙亥，幸河內。丙子，元顥入洛。丁丑，進封城陽縣公元祉為平原王，安昌縣公元鷙為華山王。〔六〕戊寅，太原王尒朱榮會車駕於長子，即日反旆。上黨王天穆北度，會車駕於河內。
秋七月戊辰，都督尒朱兆、賀拔勝從硤石夜濟，破顥子冠受及安豐王延明軍，元顥敗走。庚午，車駕入居華林園，升大夏門大赦。壬申，以柱國大將軍、太原王尒朱榮為天柱大將軍。癸酉，臨潁縣卒江豐斬元顥，傳首京師。甲戌，以大將軍、上黨王天穆為太宰，以司徒、城陽王徽為大司馬、太尉。己卯，以南青州刺史元旭為襄城王，南兗州刺史元暹為汝陽王。閏月辛巳，帝始居宮內。辛卯，以兼吏部尚書楊津為司空。八月己未，以太傅李延寔為司徒。丁卯，封瓜州刺史元太榮為東陽王。〔七〕
九月，大都督侯深破韓樓於薊，斬之，幽州平。
冬十月己酉朔，日有蝕之。〔八〕丁丑，以前司空、丹楊王蕭贊為司徒。
十一月己卯，就德興自營州遣使請降。〔九〕丙午，以大司馬、太尉、城陽王徽為太保，以司徒、丹楊王蕭贊為太尉，以雍州刺史長孫承業為司徒。
三年夏四月丁卯，雍州刺史尒朱天光討万俟醜奴、蕭寶夤於安定，破禽之，囚送京師。甲戌，以關中平，大赦。斬醜奴於都市，賜寶夤死。
六月戊午，嚈噠國獻師子一。
是月，白馬龍涸胡王慶雲僭稱帝號於水洛城。〔一０〕秋七月丙子，尒朱天光平水洛城，禽慶雲。
九月辛卯，天柱大將軍尒朱榮、上黨王天穆自晉陽來朝。戊戌，帝殺榮、天穆於明光殿，及榮子菩提。乃升閶闔門大赦。遣武衛將軍奚毅、前燕州刺史侯深率眾鎮北中。〔一一〕是夜，左僕射尒朱世隆、榮妻鄉郡長公主率榮部曲，自西陽門出屯河陰，己亥，攻河橋，禽毅等，屠害之，據北中城，南逼京師。
冬十月癸卯朔，封大鴻臚卿寶炬為南陽王，汝陽縣公脩為平陽王，〔一二〕新陽伯誕為昌樂王，琅邪公昶為太原王。甲辰，徙封魏郡王諶為趙郡王，諶弟子趙郡王寘為平昌王。〔一三〕戊申，皇子生，大赦。乙卯，通直散騎常侍李苗以火船焚河橋，尒朱世隆退走。壬申，世隆停建興之高都，尒朱兆自晉陽來會之，共推長廣王曄為主，大赦所部，年號建明。徐州刺史尒朱仲遠反，率眾向京師。
十一月乙亥，以司徒長孫承業為太尉，以臨淮王彧為司徒。丙子，進雍州刺史、廣宗郡公尒朱天光爵為王。
十二月甲辰，尒朱兆、尒朱度律自富平津上率騎涉度以襲京城。事出倉卒，禁衛不守。帝步出雲龍門。兆逼帝幸永寧寺，殺皇子。亂兵殺司徒臨淮王彧、左僕射范陽王誨。戊申，尒朱度律自鎮京師。甲寅，尒朱兆遷帝於晉陽。甲子，帝遇弒於城內三級佛寺，時年二十四。并害陳留王寬。中興二年，廢帝奉諡為武懷皇帝。及孝武立，又以廟諱故，改諡孝莊皇帝，廟號敬宗。葬靜陵。
節閔皇帝諱恭，字脩業，廣陵惠王羽之子也。母曰王氏。帝少有志度，事祖母、嫡母以孝聞。正始中，襲爵。位給事黃門侍郎。帝以元叉擅權，託稱瘖病，絕言垂一紀。居於龍花佛寺，無所交通。永安末，有白莊帝，言帝不語，將有異圖。人間遊聲，又云常有天子氣。帝懼禍，遂逃匿上洛。尋見追躡，送京師，拘禁多日，以無狀獲免。
及莊帝崩，尒朱世隆等以元曄疏遠，又非人望所推；以帝有過人之量，將謀廢立。恐實不語，乃令帝所親申意，兼迫脅。帝曰：「天何言哉。」世隆等大悅。及元曄至邙南，世隆等奉帝東郭外，行禪讓禮。太尉尒朱度律奉路車，進璽紱。服袞冕，百官侍衛，入自建春、雲龍門。
普泰元年春二月己巳，皇帝即位於太極前殿，群臣拜賀。禮畢，遂登閶闔門大赦。以魏為大魏，改建明二年為普泰元年。罷稅市及稅鹽之官。庚午，詔曰：「自秦之末，競為皇帝，忘負乘之深殃，垂貪鄙於萬葉。予今稱帝，巳為褒矣！可普告令知。」
是月，鎮遠將軍清河崔祖螭聚青州七郡之眾圍東陽。幽州刺史劉靈助起兵於薊。河北大使高乾及其弟昂夜襲冀州，執刺史元嶷，共推前河內太守封隆之行州事。
三月癸酉，封長廣王曄為東海王；以青州刺史、魯郡王肅為太師；沛郡王欣為太傅、司州牧，改封淮陽王；以徐州刺史彭城王尒朱仲遠、雍州刺史隴西王尒朱天光並為大將軍；以柱國大將軍、并州刺史、潁川王尒朱兆為天柱大將軍；封晉州刺史、平陽郡公高歡為勃海王；以特進、清河王亶為太傅；以尚書令、樂平王尒朱世隆為太保；以趙郡王諶為司空。丙申，定州刺史侯深破劉靈助於安國城，斬之，傳首京師。
夏四月壬子，享太廟。癸亥，隴西王尒朱天光破宿勤明達，〔一四〕禽送京師，斬之。丙寅，以侍中尒朱彥伯為司徒。詔有司不得復稱偽梁，罷細作之條，無禁鄰國還往。
五月丙子，尒朱仲遠使其都督魏僧勗等討崔祖螭於東陽，斬之。
六月己亥朔，日有蝕之。庚申，勃海王高歡起兵信都，以誅尒朱氏為名。
秋七月壬申，尒朱世隆等害前太保楊椿、前司空楊津。丙戌，司徒尒朱彥伯以旱遜位。九月，以彭城王尒朱仲遠為太宰。庚辰，以隴西王尒朱天光為大司馬。癸巳，追尊皇考為先帝，皇妣王氏為先太妃。封皇弟永業為高密王，皇子子恕為勃海王。
冬十月壬寅，高歡推勃海太守元朗即皇帝位於信都。
二年春閏三月，高歡敗尒朱天光等於韓陵。〔一五〕
夏四月辛巳，高歡與廢帝至芒山，使魏蘭根慰喻洛邑，且觀帝之為人。蘭根忌帝雅德，還致毀謗，竟從崔〈忄夌〉議，廢帝於崇訓佛寺，而立平陽王脩，是為孝武帝。
帝既失位，乃賦詩曰：「朱門久可患，紫極非情翫，顛覆立可待，一年三易換。時運正如此，唯有修真觀。」五月丙申，帝遇弒，殂於門下外省，時年三十五。孝武帝詔百司赴會，葬用王禮，加九旒、鑾輅、黃屋、左纛，班劍百二十人。後西魏追諡節閔皇帝。
廢帝諱朗字仲哲，章武王融第三子也。母曰程氏。帝少稱明悟。元曄建明二年正月戊子，為勃海太守。普泰元年十月，勃海王高歡奉帝以主號令。
中興元年冬十月壬寅，皇帝即位於信都西，大赦，改普泰元年為中興。以勃海王高歡為丞相、都督中外諸軍事，以河北大使高乾為司空。辛亥，高歡大破尒朱兆於廣阿。
十一月，梁將元樹入據譙城。
二年春二月甲子，以勃海王高歡為大丞相、柱國大將軍、太師。
及歡敗尒朱氏於韓陵，四月辛巳，帝於河陽遜位於別邸。五月，孝武封帝為安定郡王。十一月，殂於門下外省。時年二十。永熙二年，葬於鄴西南野馬崗。
孝武皇帝諱脩，字孝則，廣平武穆王懷之第三子也。母曰李氏。帝性沈厚，學涉，好武事，遍體有鱗文。年十八，封汝陽縣公。夢人有從諱謂己曰：〔一六〕「汝當大貴，得二十五年。」永安三年，封平陽王。普泰中，為侍中、尚書左僕射。
中興二年，高歡既敗尒朱氏，廢帝自以疏遠，請遜大位。歡乃與百僚議，以孝文不可無後，時召汝南王悅於梁，至，將立之，宿昔而止。又諸王皆逃匿，帝在田舍。先是，嵩山道士潘彌望見洛陽城西有天子氣，候之乃帝也。於是造第密言之。居五旬而高歡使斛斯椿求帝。椿從帝所親王思政見帝，帝變色曰：「非賣我耶？」椿遂以白歡。歡遣四百騎奉迎帝入氈帳，陳誠，泣下霑襟。讓以寡德。歡再拜，帝亦拜。歡出，備服御，進湯沐。達夜嚴警。昧爽，文武執鞭以朝。使斛斯椿奉勸進表。椿入帷門，罄折延首而不敢前。帝令思政取表，曰：「視，便不得不稱朕矣。」於是假廢帝安定王詔策而禪位焉。即位于東郭之外，用代都舊制，以黑氈蒙七人，歡居其一，帝於氈上西向拜天訖，自東陽、雲龍門入。
永熙元年夏四月戊子，皇帝御太極前殿，群臣朝賀，禮畢，升閶闔門大赦。改中興二年為太昌元年。壬辰，高歡還鄴。
五月丙申，節閔帝殂。以太傅、淮陽王欣為太師，改封沛郡王，以司徒、趙郡王諶為太保，以司空、南陽王寶炬為太尉，以太保長孫承業為太傅。辛丑，復前司空高乾位。己酉，以儀同三司、清河王亶為司徒。乙卯，內外解嚴。
六月癸亥朔，帝於華林園納訟。丁卯，南陽王寶炬坐事，降為驃騎大將軍，開府，以王歸第。己卯，臨顯陽殿納訟。丙戌，詔曰：「間者，凶權誕恣，法令變常，遂立夷貊輕賦，冀收天下之意。隨以箕斂之重，終納十倍之征，掩目捕雀，何能過此！今歲租調，且兩收一丐，明年復舊。」
秋七月庚子，以南陽王寶炬為太尉。乙卯，帝臨顯陽殿，親理冤獄。是月，東南道大行臺樊子鵠大破梁軍於譙城，禽其將元樹。八月丁卯，封西中郎將元寧為高平王。九月癸卯，進燕郡公賀拔允爵為王。癸丑，改封沛郡王欣為廣陵王，節閔子勃海王子恕為沛郡王。
冬十月辛酉朔，日有蝕之。十一月丁酉，祀圓丘。甲辰，殺安定王朗及東海王曄。己酉，以汝南王悅為侍中、大司馬，開府。葬太后胡氏。十二月丁亥，殺大司馬、汝南王悅。大赦，改元為永興。以同明元時年號，尋改為永熙。
是歲，蠕蠕、嚈噠、高麗、契丹、庫莫奚、高昌等國並遣使朝貢。
二年春正月庚寅朔，朝饗群臣于太極前殿。丁酉，勃海王高歡大敗尒朱氏，山東平，罷諸行臺。丁巳，追尊皇考為武穆皇帝，太妃馮氏為武穆皇后，皇妣李氏曰皇太妃。二月，以咸陽王坦為司空。三月甲午，太師、魯郡王肅薨。丁巳，以太保、趙郡王諶為太尉，以太尉、南陽王寶炬為尚書令、太保，開府。是月，阿至羅十萬戶內附。詔復以勃海王高歡為大行臺，隨機裁處。
夏四月己未朔，日有蝕之。
秋七月壬辰，以太師、廣陵王欣為大司馬，以太尉、趙郡王諶為太師，並開府。庚戌，以前司徒、燕郡王賀拔允為太尉。
冬十月癸未，以衛將軍、瓜州刺史、泰臨縣伯、高昌王麴子堅為儀同三司，〔一七〕進爵郡公。十二月丁巳，狩於嵩陽，士卒寒苦。己巳，遂幸溫湯。丁丑，還宮。
三年春二月壬戌，大赦。壬午，封左衛將軍元斌之為潁川王。
夏四月癸丑朔，日有蝕之。辛未，高平王寧坐事降爵為公。五月丙戌，置勳府庶子，箱別六百人；騎官，箱別二百人；閤內部曲，數千人。帝內圖高歡，乃以斛斯椿為領軍，使與王思政等統之，以為心膂。軍謀朝政，咸決於椿。分置督將及河南、關西諸刺史。辛卯，下詔戒嚴，揚聲伐梁，實謀北討。
是夏，契丹、高麗、吐谷渾並遣使朝貢。
秋七月己丑，帝親總六軍十餘萬，次河橋。高歡引軍東度。丙午，帝率南陽王寶炬、清河王亶、廣陽王湛、斛斯椿以五千騎宿於瀍西楊王別舍，〔一八〕沙門都維那惠臻負璽持千牛刀以從。有牛百頭，盡殺以食軍士。眾知帝將出，其夜亡者過半。清河、廣陽二王亦逃歸。略陽公宇文泰遣都督駱超、李賢和各領數百騎赴。駱超先至。戊申，賢和會帝於崤中。〔一九〕己酉，高歡入洛，遣婁昭及河南尹元子思領左右侍官追帝，請迴駕。高昂率勁騎及帝於陝西。帝鞭馬長騖至湖城，飢渴甚，有王思村人以麥飯壺漿獻帝，帝甘之，復一村十年。是歲二月，熒惑入南斗，眾星北流，群鼠浮河向鄴。梁武跣而下殿，以禳星變，及聞帝之西，慚曰：「虜亦應天乎？」帝至稠桑，潼關大都督毛洪賓迎獻食。
八月，宇文泰遣大都督趙貴、梁禦甲騎二千來赴，乃奉迎。帝過河謂禦曰：「此水東流而朕西上，若得重謁洛陽廟，是卿等功也。」帝及左右皆流涕。宇文泰迎帝於東陽，帝勞之，將士皆呼萬歲。遂入長安，以雍州公廨為宮，大赦。甲寅，高歡推司徒、清河王亶為大司馬，承制總萬機，居尚書省。歡追車駕至潼關。
九月己酉，歡東還洛陽。帝親督眾攻潼關，斬其行臺薛長瑜〔二０〕，又克華州。
其冬十月，高歡推清河王亶子善見為主，徙都鄴，是為東魏。魏於此始分為二。
帝之在洛也，從妹不嫁者三：一曰平原公主明月，南陽王同產也；二曰安德公主，清河王懌女也；三曰蒺｛艹梨｝，亦封公主。帝內宴，今諸婦人詠詩，或詠鮑照樂府曰：「朱門九重門九閨，願逐明月入君懷。」帝既以明月入關，蒺｛艹梨｝自縊。宇文泰使元氏諸王取明月殺之。帝不悅，或時彎弓，或時推案，君臣由此不安平。
閏十二月癸巳，潘彌奏言：「今日當甚有急兵。」〔二一〕其夜，帝在逍遙園宴阿至羅，顧侍臣曰：「此處彷彿華林園，使人聊增悽怨。」命取所乘波斯騮馬，使南陽王躍之，將攀鞍，蹶而死，帝惡之。日晏還宮，至後門，馬驚不前，鞭打入。謂潘彌曰：「今日幸無他不？」彌曰：「過夜半則大吉。」須臾，帝飲酒，遇酖而崩，時年二十五。諡曰孝武。殯於草堂佛寺，十餘年乃葬雲陵。始宣武、孝明間謠曰：「狐非狐，貉非貉，焦梨狗子齧斷索。」識者以為索謂本索髮，〔二二〕焦梨狗子指宇文泰，俗謂之黑獺也。
文皇帝諱寶炬，孝文皇帝之孫，京兆王愉之子也。母曰楊氏。帝正始初坐父愉罪，兄弟皆幽宗正寺。及宣武崩，乃得雪。正光中，拜直閤將軍。時胡太后多嬖寵，帝與明帝謀誅之，事泄，免官。武泰中，封邵縣侯。永安三年，進封南陽王。孝武即位，拜太尉，加侍中。永熙二年，進位太保、開府、尚書令。三年，孝武與高歡構難，以帝為中軍四面大都督。及從入關，拜太宰、錄尚書事。孝武崩，丞相、略陽公宇文泰率群公卿士奉表勸進，三讓乃許焉。
大統元年春正月戊申，皇帝即位於城西，大赦，改元。追尊皇考為文景皇帝，皇妣楊氏為皇后。己酉，進丞相、略陽公宇文泰都督中外諸軍、錄尚書事、大行臺，改封安定郡公。以尚書令斛斯椿為太保，廣平王贊為司徒。乙卯，立妃乙氏為皇后，立皇子欽為皇太子。甲子，以廣陵王欣為太傅，以儀同三司万俟壽樂干為司空。東魏將侯景攻陷荊州。二月，前南青州刺史大野拔斬兗州刺史樊子鵠，以州降東魏。
夏五月，降罪人。加安定公宇文泰位柱國。
秋七月，以開府儀同三司念賢為太尉，以司空万俟壽樂干為司徒，以開府儀同三司越勒肱為司空。梁州刺史元羅以州降梁。九月，有司奏煎御香澤，〔二三〕須錢萬貫。帝以軍旅在外，停之。
冬十月，太師、上黨王長孫承業薨。十二月，以太尉念賢為太傅，以河州刺史梁景叡為太尉。
二年春正月辛亥，祀南郊，改以神元皇帝配。東魏攻陷夏州。二月，儀同三司段敬討叛羌梁仚定平之。三月，以涼州刺史李叔仁為司徒，以司徒万俟壽樂干為太宰。
夏五月，司空越勒肱薨。秦州刺史、建忠王万俟普撥〔二四〕及其子太宰壽樂干率所部奔東魏。
秋九月，以扶風王孚為司空，以太保斛斯椿為太傅。
冬十一月，追改始祖神元皇帝為太祖，道武皇帝為烈祖。
是歲，關中大飢，人相食，死者十七八。
三年春二月，槐里獲神璽，大赦。
夏四月，太傅斛斯椿薨。五月，以廣陵王欣為太宰，賀拔勝為太師。六月，以司空、扶風王孚為太保，以太尉梁景叡為太傅，以司徒、廣平王贊為太尉，以開府儀同三司王盟為司空。
冬十月，安定公宇文泰大破東魏軍於沙苑，拜泰柱國大將軍。十二月，司徒李叔仁自涼州通使於東魏，〔二五〕建昌太守賀蘭植攻斬之。
四年春正月辛酉，拜天於清暉室，終帝世遂為常。
二月，東魏攻陷南汾、潁、豫、廣四州。廢皇后乙氏。三月，立蠕蠕女郁久閭氏為皇后，大赦。以司空王盟為司徒。
秋七月，東魏將侯景等圍洛陽，帝與安定公宇文泰東伐。九月，車駕至自東伐。以撫軍將軍梁仚定為南洮州刺史，安西蕃。
五年春二月，赦京城內。
夏五月，以開府儀同三司李弼為司空。免妓樂雜役之徒，皆從編戶。
秋七月，詔自今恒以朔望親閱京師見禁囚徒。以司空、扶風王孚為太尉。〔二六〕
冬十月，於陽武門外縣鼓，置紙筆，以求得失。
六年春正月庚戌，朝群臣。自西遷至此，禮樂始備。太尉、扶風王孚薨。二月，鑄五銖錢。降罪人。
冬十一月，太師念賢薨。
七年春二月，幽州刺史、順陽王仲景以罪賜死。〔二七〕三月，夏州刺史劉平謀反，大都督于謹討禽之。
秋九月，詔班政事之法六條。
冬十一月，叛羌梁仚定徒黨屯於赤水城，秦州刺史獨孤信擊平之。尚書奏班十二條制。十二月，御憑雲觀，引見諸王，敘家人之禮，手詔為宗誡十條以賜之。
八年春三月，初置六軍。
夏四月，鄯善王兄鄯朱那率眾內附。
秋八月，以太尉王盟為太保。
冬十月，詔皇太子鎮河東。十二月，行幸華州，起萬壽殿於沙苑北。
九年春正月，降罪人。禁中外及從母兄弟姊妹為婚。閏月，車駕至自華州。
二月，東魏北豫州刺史高仲密據武牢內附，以仲密為侍中、司徒，封勃海郡公。
秋七月，大赦。以太保王盟為太傅，以太尉、廣平王贊為司空。
冬十二月，以司空李弼為太尉。
十年春正月甲子，詔公卿已下，每月上封事三條，極言得失。刺史二千石銅墨已上，有讜言嘉謀，勿有所諱。
夏五月，太師賀拔勝薨。
秋七月，更權衡度量。
十一年夏五月，太傅王盟薨，詔諸鞫大辟獄，皆命三公覆審，然後加刑。
冬，始築圓丘於城南。封皇子儉。
十二年春二月，涼州刺史宇文仲和反，秦州刺史獨孤信討平之。三月，鑄五銖錢。
夏五月，詔女年不滿十三以上，勿得以嫁。
秋九月，東魏勃海王高歡攻玉壁，晉州刺史韋孝寬力戰禦之。冬十二月，歡燒營而退。〔二八〕
十三年春正月，開白渠以溉田。二月，詔自今應宮刑者，直沒官，勿刑。亡奴婢應黥者，止科亡罪。以開府儀同三司若干惠為司空。
東魏勃海王高歡薨。其司徒侯景據潁川率河南六州內附，〔二九〕授景太傅、河南大行臺、上谷郡公。三月，大赦。
夏五月，以太傅侯景為大將軍，以開府儀同三司獨孤信為大司馬。晉王謹薨。
秋七月，司空若干惠薨。大將軍侯景據豫州叛。封皇子寧為趙王。
十四年春正月，赦潁、豫、廣、北、洛、東荊、襄等七州。〔三０〕以開府儀同三司趙貴為司空。皇孫生，大赦。
夏五月，以安定公宇文泰為太師，廣陵王欣為太傅，太尉李弼為大宗伯，前太尉趙貴為大司寇，以司空于謹為大司空。
十五年己巳五月，侯景殺梁武帝。初詔諸代人太和中改姓者，並令復舊。六月，東魏勃海王高澄攻陷潁川。
秋八月，盜殺東魏勃海王高澄。
冬十二月，封梁雍州刺史、岳陽王蕭察為梁王。
十六年夏四月，封皇子儒為燕王，公為吳王。五月，東魏靜帝遜位于齊。
秋七月，安定公宇文泰東伐，至恒農，齊師不出，乃還。九月，大赦。
十七年春三月庚戌，帝崩于乾安殿，時年四十五。夏四月庚辰，葬於永陵，上諡曰文皇帝。
帝性強果，始為太尉時，侍中高隆之恃勃海王高歡之黨，驕狎公卿。因公會，帝勸酒不飲，怒而毆之，罵曰：「鎮兵，何敢爾也！」孝武以歡故，免帝太尉，歸第，命羽林守衛，月餘復位。及歡將改葬其父，朝廷追贈太師，百僚會吊者盡拜。帝獨不屈，曰：「安有生三公而拜贈太師耶！」
及躋大位，權歸周室。嘗登逍遙觀望嵯峨山，因謂左右曰：「望此，令人有脫屣之意。若使朕年五十，便委政儲宮，尋山餌藥，不能一日萬機也。」既而大運未終，竟保天祿云。
廢帝諱欽，文皇帝之長子也。母曰乙皇后。大統元年正月乙卯，立為皇太子。十七年三月，即皇帝位。是月，梁邵陵王蕭綸侵安陸，大將軍楊忠討禽之。
元年冬十一月，梁湘東王蕭繹討侯景，禽之。遣其舍人魏彥來告，仍嗣位於江陵。
二年秋八月，大將軍尉遲迥剋成都，劍南平。
冬十一月，安定公宇文泰殺尚書元烈。
三年春正月，安定公宇文泰廢帝而立齊王廓。帝自元烈之誅，有怨言。淮安王育、廣平王贊等並垂泣諫，帝不聽，故及於辱。
恭皇帝諱廓，文皇之第四子也。大統十四年，封為齊王。廢帝三年正月，即皇帝位，改元。
元年夏四月，蠕蠕乙旃達官寇廣武。五月，柱國李弼追擊之〔三一〕，斬首數千級，收輜重而還。
冬十一月，魏師滅梁，戕梁元帝。梁太尉王僧辯奉元帝子方智為王，承制，居建業。
二年秋七月，梁太尉王僧辯納貞陽侯蕭明於齊，奉以為主。梁王方智為太子。九月，梁司空陳霸先殺僧辯，廢蕭明，復奉方智為帝。
是歲，梁廣州刺史王琳寇邊，大將軍豆盧寧帥師討之。
三年春正月丁丑，初行周禮，建六官，以安定公宇文泰為太師、冢宰，〔三二〕以柱國李弼為大司徒，〔三三〕趙貴為太保、大宗伯，以尚書令獨孤信為大司馬，以于謹為大司寇，以侯莫陳崇為大司空。
冬十月乙亥，安定公宇文泰薨。
十二月庚子，帝遜位於周。周閔帝元年正月，封帝為宋公，尋殂。
東魏孝靜皇帝諱善見，清河文宣王亶之世子也。母曰胡妃。永熙三年八月，拜開府儀同三司。孝武帝既入關，勃海王高歡乃與百僚會議，推帝以奉明帝之後，時年十一。
天平元年冬十月丙寅，皇帝即位于城東北，大赦，改元。庚午，以太師、趙郡王諶為大司馬，以司空、咸陽王坦為太尉，以開府儀同三司高盛為司徒，以開府儀同三司高昂為司空。壬申，享太廟。丙子，車駕北遷于鄴。詔勃海王高歡留後部分。改司州為洛州，以尚書令元弼為儀同三司、洛州刺史，鎮洛陽。
十一月兗州刺史樊子鵠、南青州刺史大野拔據瑕丘反。庚寅，車駕至鄴，居北城相州之廨。改相州刺史為司州牧，魏郡太守為魏尹。徙鄴舊人西徑百里，以居新遷人。分鄴置臨漳縣。以魏郡、林慮、廣平、陽平、頓丘、汲郡、黎陽、東郡、濮陽、清河、廣宗等郡為皇畿。〔三四〕
十二月丁卯，燕郡王賀拔允薨。庚午，詔內外戒嚴，百司悉依舊章，從容雅服，不得以務衫從事。〔三五〕丙子，遣侍中封隆之等五人為大使，〔三六〕巡喻天下。丁丑，赦畿內。
閏月，梁以元慶和為魏王，入據平瀨鄉。孝武崩于長安。初置四中郎將，於礓石橋置東中，蒲泉置西中，濟北置南中，洺水置北中。
二年春正月乙亥，兼尚書右僕射、東南道行臺元晏討元慶和，破走之。二月壬午，以太尉、咸陽王坦為太傅，以司州牧、西河王悰為太尉。己丑，前南青州刺史大野拔斬樊子鵠以降，兗州平。戊戌，梁司州刺史陳慶之寇豫州，刺史堯雄擊走之。三月辛酉，以司徒高盛為太尉，以司空高昂為司徒，濟陰王暉業為司空。勃海王高歡討平山胡劉蠡升。辛未，以旱故，詔京邑及諸州郡縣收瘞骸骨。
是春，高麗、契丹並遣使朝貢。
夏四月，前青州刺史侯深反，〔三七〕攻掠青、齊。癸未，濟州刺史蔡雋討平之。壬辰，降京師見囚。夏五月，大旱，勒城門殿門及省府寺署坊門澆人，不簡王公，無限日，得雨乃止。六月，元慶和寇南頓，豫州刺史堯雄大破之。
秋七月甲戌，封汝南王悅孫綽為琅邪王。八月辛卯，司空、濟陰王暉業坐事免。甲午，發眾七萬六千人，營新宮。九月丁巳，以開府儀同三司、襄城王旭為司空。
冬十一月丁未，〔三八〕梁柳仲禮寇荊州，刺史王元軌擊破之。〔三九〕癸丑，祀圓丘。甲寅，閶闔門災。龍見并州人家井中。十二月壬午，車駕狩于鄴東。甲午，文武百官量事各給祿。
是歲，西魏文帝大統元年也。
三年春正月癸卯朔，饗群臣於前殿。戊申，詔百官舉士，舉不稱才者，兩免之。二月丁未，梁光州刺史郝樹以州內附。丁酉，加勃海王世子澄為尚書令、大行臺、大都督。三月甲寅，以開府儀同三司、華山王鷙為大司馬。丁卯，陽夏太守盧公纂據郡南叛，大都督元整破之。
夏四月丁酉，昌樂王誕薨。五月癸卯，賜鰥寡孤獨貧窮者衣物各有差。丙辰，以錄尚書事、西河王悰為司州牧。戊辰，太尉高盛薨。六月辛巳，趙郡王諶薨。
秋七月庚子，大赦。梁夏州刺史田獨鞞、潁川防城都督劉鸞慶並以州內附。八月，并、肆、涿、建四州霜霣，〔四０〕大飢。九月壬寅，以定州刺史侯景兼尚書右僕射、南道行臺，節度諸軍南討。丙辰，陽平人路季禮聚眾反。〔四一〕辛酉，御史中尉竇泰討平之。
冬十一月戊申，詔遣使巡檢河北流移飢人。侯景攻剋梁楚州，獲刺史桓和。十二月，以并州刺史尉景為太保。辛未，遣使者板假老人官，百歲已下，各有差。壬申，大司馬、清河王亶薨。癸未，以太傅、咸陽王坦為太師。
是歲，高麗、勿吉並遣使朝貢。
四年春正月，以汝陽王暹為錄尚書事。
夏四月辛未，遷七帝神主入新廟，大赦，內外百官普進一階。先是，滎陽人張儉等聚眾反於大騩山，通西魏，壬辰，武衛將軍高元咸討破之。〔四二〕六月己巳，幸華林園理訟。辛未，詔尚書掩骼埋胔，推錄囚徒。壬午，閶闔門災。
秋七月甲辰，遣兼散騎常侍李諧聘于梁。〔四三〕八月，西魏剋陝州，刺史李徽伯死之。九月，侍中元子思與其弟子華謀西入，並賜死。閏月乙丑，衛將軍、右光祿大夫蔣天樂謀反，伏誅。禁京師酤酒。
冬十月，以咸陽王坦為錄尚書事。壬辰，勃海王高歡西討，敗于沙苑。己酉，西魏行臺宮景壽、都督楊白駒寇洛州，大都督韓賢大破之。西魏又遣其大行臺元季海、大都督獨孤信逼洛州，刺史廣陽王湛棄城歸闕，季海、信遂據金墉。十一月丙子，以驃騎大將軍、儀同三司万俟普為太尉。十二月甲寅，梁人來聘。河間人邢磨納、范陽人盧仲禮等各聚眾反。
是歲，高麗、蠕蠕並遣使朝貢。
元象元年春正月辛酉朔，日有蝕之。有巨象自至碭郡陂中，南兗州獲送于鄴。丁卯，大赦，改元。二月丙辰，遣兼散騎常侍鄭伯猷聘于梁。
夏四月庚寅，曲赦畿內，開酒禁。六月壬辰，帝幸華林都堂，聽訟。
是夏，山東大水，蝦蟆鳴于樹上。
秋七月乙亥，高麗遣使朝貢。八月辛卯，〔四四〕大敗西魏于河陰。九月，大都督賀拔仁擊邢磨納、盧仲禮等破平之。
冬十月，梁人來聘。十二月庚寅，遣陸操聘于梁。
興和元年春正月辛酉，以尚書令孫騰為司徒。三月甲寅朔，封常山郡王〈召已〉第二子曜為陳郡王。
五月甲戌，立皇后高氏。乙亥，大赦。是月，高麗遣使朝貢。六月乙酉，以尚書左僕射司馬子如為山東黜陟大使，尋為東北道行臺，差選勇士。庚寅，前潁州刺史奚思業為河南大使，簡發勇士。丁酉，梁人來聘。戊申，開府儀同三司、汝陽王暹薨。
秋八月壬辰，遣兼散騎常侍王元景聘于梁。九月甲子，發畿內十萬人城鄴，四十日罷。辛未，曲赦畿內死罪已下，各有差。
冬十一月癸亥，以新宮成，大赦，改元。八十已上賜綾帽及杖；七十旁無期親及有疾廢者，各賜粟帛；築城之夫，給復一年。
二年春正月壬申，以太保尉景為太傅，以驃騎大將軍、開府儀同三司厙狄干為太保。丁丑，徙御新宮，大赦。內外百官普進一階，營構主將別優一階。三月乙卯，梁人來聘。
夏五月己酉，西魏行臺宮延和、陝州刺史宮元慶率戶內屬，置之河北馬場，振廩各有差。壬子，遣兼散騎常侍李象聘于梁。閏月丁丑朔，日有蝕之。己丑，封皇兄景植為宜陽王，皇弟威為清河王，謙為潁川王。六月壬子，大司馬、華山王鷙薨。〔四五〕
冬十月丁未，梁人來聘。十二月乙卯，遣兼散騎常侍崔長謙聘於梁。
是歲，高麗、蠕蠕、勿吉並遣使朝貢。
三年春二月甲辰，阿至羅出吐拔那渾大率部來降。三月乙酉，梁州人公孫貴賓聚眾反，自號天王，陽夏鎮將討禽之。
夏四月戊申，阿至羅國主副伏羅越居子去賓來降，〔四六〕封為高車王。六月乙丑，梁人來聘。
秋七月己卯，宜陽王景植薨。八月甲子，遣兼散騎常侍李騫聘於梁。
先是，詔群官於麟趾閣議定新制，冬十月甲寅，班於天下。己巳，發夫五萬人築漳濱堰，三十五日罷。癸亥，車駕狩于西山。十一月戊寅，還宮。丙戌，以開府儀同三司、彭城王韶為太尉，以度支尚書胡僧敬為司空。
是歲，蠕蠕、高麗、勿吉國並遣使朝貢。
四年春正月丙辰，梁人來聘。
夏四月丙寅，遣兼散騎常侍李繪聘于梁。乙酉，以侍中、廣陽王湛為太尉，以尚書右僕射高隆之為司徒，以太尉、彭城王韶為錄尚書事。丁亥，太傅尉景坐事，降為驃騎大將軍、開府儀同三司。辛卯，以太保厙狄干為太傅，以領軍將軍婁昭為大司馬，封祖裔為尚書右僕射。六月丙申，復前侍中、樂良王忠爵。丁酉，復陳留王景皓、常山王紹宗、高密王永業爵。
秋八月庚戌，以開府儀同三司、吏部尚書侯景為兼尚書僕射、河南行臺，隨機討防。
冬十月甲寅，梁人來聘。十一月壬午，驃騎大將軍、開府儀同三司、青州刺史、西河王悰薨。十二月辛亥，使兼散騎常侍陽斐使于梁。
是歲，蠕蠕、高麗、吐谷渾並遣使朝貢。
武定元年春正月壬戌朔，大赦，改元。己巳，車駕蒐于邯鄲之西山。癸酉，還宮。二月壬申，北豫州刺史高仲密據武牢西叛。三月丙午，帝親納訟。戊申，勃海王高歡大敗西魏師于邙山，追奔至恒農而還，豫、洛二州平。
夏四月，封彭城王韶弟襲為武安王。五月壬辰，以剋復武牢，降天下死罪已下囚。乙未，以吏部尚書侯景為司空。六月乙亥，梁人來聘。戊寅，封前員外散騎侍郎元長春為南郡王。
八月乙丑，以汾州刺史斛律金為大司馬。壬午，遣兼散騎常侍李渾聘于梁。
冬十一月甲午，車駕狩于西山。乙巳，還宮。
是歲，吐谷渾、高麗、蠕蠕並遣使朝貢。
二年春二月丁卯，徐州人劉烏黑聚眾反，遣行臺慕容紹宗討平之。三月，梁人來聘。以旱故，宥死罪已下囚。丙午，以開府儀同三司孫騰為太保。壬子，以勃海王世子高澄為大將軍，領中書監，元弼為錄尚書事，以尚書左僕射司馬子如為尚書令，以太原公高洋為左僕射。
夏五月甲午，遣散騎常侍魏季景聘于梁。丁酉，太尉、廣陽王湛薨。
秋八月癸酉，尚書令司馬子如坐事免。九月甲申，以開府儀同三司、濟陰王暉業為太尉。太師、咸陽王坦坐事免，以王還第。
冬十月丁巳，太保孫騰、大司馬高隆之各為括戶大使，凡獲逃戶六十餘萬。十一月，西河地陷，有火出。甲申，以司徒高隆之為尚書令，以前大司馬婁昭為司徒。庚子，祀圓丘。辛丑，梁人來聘。
是歲，吐谷渾、地豆干、室韋、高麗、蠕蠕、勿吉等並遣使朝貢。
三年春正月丙申，遣兼散騎常侍李獎聘于梁。二月庚申，吐谷渾國奉其從妹以備後庭，納為容華嬪。
夏五月甲辰，大赦。
秋七月庚子，梁人來聘。
冬十月，遣中書舍人尉瑾聘于梁。十二月，以司空侯景為司徒，以中書令韓軌為司空。戊子，以太保孫騰為錄尚書事。
是歲，高麗、吐谷渾、蠕蠕並遣使朝貢。
四年夏五月壬寅，梁人來聘。六月庚子，以司徒侯景為河南大行臺，應機討防。
秋七月壬寅，遣兼散騎常侍元廓聘于梁。八月，移洛陽漢魏石經于鄴。
是歲，室韋、勿吉、地豆干、高麗、蠕蠕並遣使朝貢。
五年春正月己亥朔，日有蝕之。丙午，勃海王高歡薨。辛亥，司徒侯景降于西魏以求救，西魏遣其將李弼、王思政赴之。思政等入據潁川，景乃出走豫州。乙丑，梁人來聘。二月，侯景復背西魏歸梁。
夏四月壬申，大將軍高澄來朝。甲午，遣兼散騎常侍李緯聘于梁。五月丁酉朔，大赦。戊戌，以尚書右僕射、襄城王旭為太尉。甲辰，以太原公高洋為尚書令，領中書監，以青州刺史尉景為大司馬，以開府儀同三司厙狄干為太師，以錄尚書事孫騰為太傅，以汾州刺史賀拔仁為太保，以司空韓軌為司徒，以領軍將軍可朱渾道元為司空，以司徒高隆之錄尚書事，以徐州刺史慕容紹宗為尚書左僕射，高陽王斌為右僕射。戊午，大司馬尉景薨。六月乙酉，帝為勃海王舉哀於東堂，服緦衰。
秋九月辛丑，梁貞陽侯蕭明寇徐州，堰泗水於寒山，灌彭城，以應侯景。冬十一月乙酉，以尚書左僕射慕容紹宗為東南道行臺，與大都督高岳、潘相樂大破禽之，及其二子瑀、道。〔四七〕十二月乙亥，蕭明至，帝御閶闔門，讓而宥之。岳等迴師討侯景。
是歲，高麗、勿吉並遺使朝貢。
六年春正月己亥，大都督高岳等於渦陽大破侯景，俘斬五萬餘人，其餘溺死於渦水，水為不流。景走淮南。二月己卯，梁遣使求和，許之。三月癸巳，以太尉、襄城王旭為大司馬，以開府儀同三司高岳為太尉。辛亥，以冬春亢旱，赦罪人各有差。
夏四月甲子，吏部令史張永和、青州人崔闊等偽假人官，事覺糾檢，首者六萬餘人。甲戌，太尉高岳、司徒韓軌、大都督劉豐等討王思政於潁川，〔四八〕引洧水灌其城。
九月乙酉，梁人來聘。
冬十月戊申，侯景濟江，推梁臨賀王正德為主，以攻建業。
是歲，高麗，室韋、蠕蠕、吐谷渾並遣使朝貢。
七年春正月戊辰，梁北徐州刺史、封山侯蕭正表以鎮內附，〔四九〕封蘭陵郡公、吳郡王。三月丁卯，侯景剋建業。
夏五月丙辰，侯景殺梁武帝。戊寅，勃海王高澄帥師赴潁川。六月，剋之，獲西魏大將軍王思政等。
秋八月辛卯，立皇子長仁為太子。盜殺勃海王高澄。癸巳，大赦，內外百官並進二級。甲午，太原公高洋如晉陽。
冬十月癸未，以開府儀同三司、咸陽王坦為太傅。甲午，以開府儀同三司潘相樂為司空。十二月甲辰，吳郡王蕭正表薨。己酉，以并州刺史彭樂為司徒。
是歲，蠕蠕、地豆干、室韋、高麗、吐谷渾並遣使朝貢。
八年春正月辛酉，帝為勃海王高澄舉哀於東堂。戊辰，詔太原公高洋嗣事，徙封齊郡王。甲戌，地豆干、契丹並遣使朝貢。二月庚寅，以尚書令高隆之為太保。三月庚申，進齊郡王高洋爵為齊王。
夏四月乙巳，蠕蠕遣使朝貢。
五月甲寅，詔齊王為相國，總百揆，備九錫之禮。以齊國太妃為王太后，王妃為王后。丙辰，遜帝位於齊。天保元年己未，封帝為中山王，邑一萬戶，上書不稱臣，答不稱詔，載天子旌旗，行魏正朔，乘五時副車。封王諸子為縣公，邑各一千戶。奉絹一萬疋，錢一萬貫，粟二萬石，奴婢三百人，水碾一具，田百頃，園一所，於中山國立魏宗廟。二年十二月己酉，中山王殂，時年二十八。三年二月，奉諡曰孝靜皇帝。葬於鄴西漳北。其後發之，陵崩，死者六十人。
帝好文，美容儀，力能挾石師子以踰牆，射無不中。嘉辰宴會，多命群臣賦詩，從容沉雅，有孝文風。勃海王高澄嗣事，甚忌焉，以大將軍中兵參軍崔季舒為中書、黃門侍郎，令監察動靜，小大皆令季舒知。澄與季舒書曰：「癡人復何似？癡勢小差未？」帝嘗與獵於鄴東，馳逐如飛。監衛都督烏那羅受工伐從後呼帝曰：「天子莫走馬，大將軍怒！」澄嘗侍帝飲，大舉觴曰：「臣澄勸陛下。」帝不悅曰：「自古無不亡之國，朕亦何用此活！」澄怒曰：「朕，朕，狗腳朕！」澄使季舒敺帝三拳，奮衣而出。明日，澄使季舒勞帝，帝亦謝焉。賜絹，季舒未敢受，以啟澄，澄使取一段。帝束百疋以與之，曰：「亦一段爾。」
帝不堪憂辱，詠謝靈運詩曰：「韓亡子房奮，秦帝魯連恥，本自江海人，志義動君子。」〔五０〕常侍、侍講荀濟知帝意，乃與華山王大器、元瑾密謀於宮中，偽為山而作地道向北城。至千秋門，門者覺地下響動，以告澄。澄勒兵入宮，曰：「陛下何意反耶？臣父子功存社稷，何負陛下耶？」及將殺諸妃嬪，帝正色曰：「王自欲反，何關於我？我尚不惜身，何況妃嬪！」澄下床叩頭，大啼，謝罪。於是酣飲，夜久乃出。居三日，幽帝於含章堂。大器、瑾等皆見烹於市。
及將禪位於文宣，襄城王旭〔五一〕及司徒潘相樂、侍中張亮、黃門郎趙彥深等求入奏事。帝在昭陽殿見之。旭曰：「五行遞運，有始有終。齊王聖德欽明，萬姓歸仰，臣等昧死聞奏，願陛下則堯禪舜。」帝便斂容答曰：「此事推挹已久，謹當遜避。」又云：「若爾，須作詔書。」侍郎崔劼、裴讓之奏云：「詔已作訖。」即付楊愔進於帝，凡十條。〔五二〕書訖，曰：「將安朕何所？復若為而去？」楊愔對曰：「在北城，別有館宇，還備法駕，依常仗衛而去。」帝乃下御座，步就東廊，口詠范蔚宗後漢書贊云：「獻生不辰，身播國屯，終我四百，永作虞賓。」所司奏請發，帝曰：「古人念遺簪弊履，欲與六宮別，可乎？」高隆之曰：「今天下猶陛下之天下，況在後宮！」乃與夫人嬪以下訣，莫不欷歔掩涕。嬪趙國李氏誦陳思王詩云：「王其愛玉體，俱享黃髮期。」皇后已下皆哭。直長趙德以故犢車一乘，候於東上閤。帝上車，德超上車，持帝。帝肘之，曰：「朕畏天順人，授位相國，何物奴，敢逼人！」趙德尚不下。及出雲龍門，王公百僚衣冠拜辭，帝曰：「今日不減常道鄉公、漢獻帝。」眾皆悲愴，高隆之泣灑。遂入北城，下司馬子如南宅。
及文宣行幸，常以帝自隨。帝后封太原公主，常為帝嘗食，以護視焉。竟遇酖而崩。
論曰：莊帝運接交喪，招納勤王，雖時事孔棘，而卒有四海。猾逆剪除，權強擅命，神慮獨斷，芒刺未除，而天未忘亂，禍不旋踵。自茲之後，魏室土崩，始則制屈強胡，終乃權歸霸政。主祭祀者不殊於寄坐，遇黜辱者有甚於弈棋。雖以節閔之明，孝武之長，祗以速是奔波。文帝以剛強之質，終以守雌自寶。靜、恭運終天祿，高蹈唐、虞，各得其時也。
校勘記
〔一〕　以前太尉江陽王繼為太師司州牧以相州刺史北海王顥為太傅開府　諸本「司州」上有「以」字，「相州」上無「以」字。魏書卷一０孝莊紀並無「以」字。按本書卷一六繼本傳云：「建義初，復以繼為太師、司州牧。」本書卷一九顥本傳，顥其時方任相州刺史，即由相州奔梁，未嘗為司州牧。此「以」字誤置於「司州」上。今移正。
〔二〕　封光祿大夫清泉縣侯李延寔為陽平王　魏書「泉」作「淵」，北史避唐諱改。又諸本「寔」作「實」，從魏書及本書卷一００寔本傳改。
〔三〕　河間邢杲率河北流移人萬餘戶反於北海　魏書「萬餘戶」作「十餘萬戶」。按本書卷一五元天穆傳，言杲反時，所在流人率來從之，「旬朔之間，眾踰十萬」。通鑑卷一五二作「十萬餘戶」。疑此「萬」上脫「十」字。
〔四〕　自稱皇武大將　魏書「將」下有「軍」字，疑此脫。
〔五〕　戊戌江陽王繼薨　魏書「戊戌」作「壬子」。按魏書：十月戊戌，加尒朱榮太師。庚子，命于暉、高歡討羊侃。壬子，元繼死。北史刪前兩事，而留「戊戌」，去「壬子」，誤。
〔六〕　安昌縣公元鷙為華山王　魏書「公」作「侯」。按墓誌集釋元鷙墓誌圖版四二，言鷙先封昌安縣侯，永安二年改封華山郡王。這裏「公」字誤，「安昌」亦當為「昌安」誤倒。
〔七〕　封瓜州刺史元太榮為東陽王　諸本「榮」作「宗」，魏書作「榮」。按本書卷六七、周書卷三六令狐整傳，本書卷六九、周書卷三二申徽傳都作「榮」。今據改。
〔八〕　冬十月己酉朔日有蝕之　諸本「己」作「乙」，魏書天象志作「己」。按是年十月己酉朔。今據改。
〔九〕　就德興自營州遣使請降　諸本「營」作「榮」，魏書作「營」。按就德興起於營州，見本書卷四明帝紀正光五年十月。今據改。
〔一０〕白馬龍涸胡王慶雲僭稱帝號於水洛城　諸本及魏書「水」皆作「永」。通鑑卷一五四作「水」。胡注云：「水經注卷一七滑水注：水洛水導源隴山，西逕水洛亭西，南注略陽川。九域志：水洛城在德順軍西南一百里。范仲淹曰：朝那之西，秦亭之東，有水洛城。」今據改。以後逕改，不另出校記。
〔一一〕遣武衛將軍奚毅前燕州刺史侯深率眾鎮北中　魏書「侯深」作「崔淵」。御覽卷一０四引後魏書作「侯淵」。通鑑從魏書。按疑當作「侯淵」，北史避唐諱改「淵」作「深」。此侯淵乃侯剛之子，見魏書卷二五長孫稚傳，與本書卷四九、魏書卷八０有傳者非一人。
〔一二〕汝陽縣公脩為平陽王　諸本「汝陽」作「汝南」，魏書作「汝陽」。按本卷孝武紀、魏書卷一一出帝紀並言脩始封汝陽縣公。今據改。
〔一三〕諶弟子趙郡王寘為平昌王　諸本「寘」作「宣」，魏書作「寘」。按魏書卷二一上趙郡王幹傳作「寘」，今據改。
〔一四〕宿勤明達　諸本「勤」作「勒」，魏書卷一一前廢帝紀作「勤」。按宿勤明達見本書卷四九、周書卷一四賀拔岳傳，魏書卷七五尒朱天光傳。作「勒」誤，今據改。
〔一五〕二年春閏三月高歡敗尒朱天光等於韓陵　諸本「三」作「二」，魏書前廢帝紀作「三」，但無「閏」字，通志卷一五下後魏紀作「閏三月」。按本書卷六齊神武紀，魏書卷一一後廢帝紀，都記韓陵之戰於閏三月。通志是，今據改。
〔一六〕夢人有從諱謂己曰　魏書卷一一出帝紀無此語。按「從諱」不可解，疑是北史避「虎」字改作「諱」。
〔一七〕高昌王麴子堅為儀同三司　各本「麴」作「趙」，殿本據魏書改作「麴」。按高昌王姓麴氏。麴堅，麴嘉子。見本書卷九七高昌傳。殿本是，今從之。
〔一八〕以五千騎宿於瀍西楊王別舍　通鑑卷一五六「楊王」作「南陽王」，通志後魏紀作「廣陽王」。按「楊王」不可解，疑誤。
〔一九〕戊申賢和會帝於崤中　諸本「戊申」作「甲戌」，通鑑卷一五六作「戊申」。按上有丙午，下有己酉，中間不得有甲戌。是年七月辛巳朔，丙午二十六日，戊申二十八日，己酉二十九日，日序正合。蓋「戊申」倒誤為「甲戌」。今據通鑑改。
〔二０〕斬其行臺薛長瑜　諸本「薛」作「華」。按本書卷六齊神武紀云：「命行臺尚書長史薛瑜守潼關。」本書卷九、周書卷一文帝紀云：「神武留其將薛瑾守關而退，帝乃進軍斬瑾。」魏書卷四二薛辯傳附見薛長瑜云：天平中，「擊賊潼關，沒於陣」。其人當是名瑾字長瑜，「華」乃「薛」之誤，今據改。
〔二一〕今日當甚有急兵　殿本「甚」作「慎」。按作「慎」於文較洽，但各本及通志並作「甚」，或本是衍文，殿本以意改。今不從之。
〔二二〕識者以為索謂本索髮　通志「謂」下有「魏」字。按當時宋、齊稱北魏為「索頭虜」，即因其辮髮之故。此疑脫「魏」字。
〔二三〕有司奏煎御香澤　諸本「奏」作「詔」，冊府卷五六作「奏」，通志作「請」。按作「詔」不通。「奏」「詔」雙聲，「詔」、「請」形近，都有致誤的可能。今姑從冊府改。
〔二四〕秦州刺史建忠王万俟普撥　諸本「忠」作「中」。本書卷六齊神武紀、卷九周文帝紀作「忠」。按建忠郡見隋書地理志上京兆郡三原縣條。本書卷四九毛鴻賓傳，稱魏孝明帝「改三原縣為建中郡以旌其兄弟」。字作「中」。但太平寰宇記卷三耀州三原縣條引周地圖記卻說：「置建忠郡以旌其功。」既是旌表毛氏兄弟，則字本當作「忠」。今據改。
〔二五〕司徒李叔仁自涼州通使於東魏　諸本「涼」作「梁」。按上文二年三月條及本書卷三七李叔仁傳並作「涼州」。下文言「建昌太守賀蘭植攻斬之」。建昌郡屬涼州，見魏書地形志下。作「梁」誤，今據改。
〔二六〕以司空扶風王孚為太尉　張森楷云：「『司空』當作『太保』。上三年已書『以司空扶風王孚為太保』。」
〔二七〕幽州刺史順陽王仲景以罪賜死　按西魏境內無幽州，疑是「豳州」之訛。但本書卷一七京兆王子推傳附見元仲景，也作「幽州」。
〔二八〕冬十二月歡燒營而退　按本書卷六齊神武紀，言高歡班師在十一月庚子一日。魏書卷一二孝靜紀也作武定四年十一月。周書卷二文帝紀下大統十二年稱高歡於九月圍玉壁，六旬而退。也應在十一月。這裏作「十二月」當誤。
〔二九〕東魏勃海王高歡薨其司徒侯景據潁川率河南六州內附　按本書下文及魏書卷一二孝靜紀，稱高歡死於武定五年正月丙午八日，侯景即於辛亥十三日降西魏。本書卷九、周書卷二文帝紀大統十三年，亦記其事於正月。這裏系於二月，誤。
〔三０〕赦潁豫廣北洛東荊襄等七州　按「北洛」無此州名。且「北洛」若為一州，只得六州。疑「北」下脫「荊」字。北荊州見魏書地形志中及隋書卷三０地理志中河南郡陸渾縣條。此州本東魏武定二年置，治伊陽，與潁州（治長社）豫州（治懸弧）洛州（治洛陽）廣州（治魯陽）東荊（治淮安）襄州（治赭陽）並在今河南中部。蓋侯景降西魏後，初為西魏所得，故赦。
〔三一〕柱國李弼追擊之　周書卷二文帝紀「李弼」作「趙貴」。按事見周書卷一六趙貴傳。卷一五李弼傳不載此事。此疑誤。
〔三二〕以安定公宇文泰為太師冢宰　本書卷九、周書卷二文帝紀「冢宰」上有「大」字，是。此誤脫。
〔三三〕以柱國李弼為大司徒　周書文帝紀及卷一五李弼傳並云弼「為太傅、大司徒」。按當時宇文泰為太師，李弼為太傅，趙貴為太保，即所謂三師。這裏宇文泰、趙貴皆書，不應李弼獨否。蓋脫文。
〔三四〕以魏郡林慮廣平陽平頓丘汲郡黎陽東郡濮陽清河廣宗等郡為皇畿　諸本「陽平、頓丘」作「陽丘」，「東郡、濮陽」作「東濮陽」，魏書卷一二孝靜帝紀同。錢氏考異卷二八云：「按地形志司州無『陽邱郡』，當是陽平、頓邱二郡各脫一字。志亦無『東濮陽』，『東』下當脫『郡』字。志尚有北廣平郡，紀亦脫之。」按錢說是，今據補「平頓」、「郡」三字。「北廣平」不補。
〔三五〕詔內外戒嚴百司悉依舊章從容雅服不得以務衫從事　魏書「戒」作「解」。按據下文文義，作「解」是。又魏書、通志「務衫」都作「矛釤」。張森楷所據本作「絳衫」。按：「釤」是刀名，「不得以矛釤從事」，猶云不得佩帶武器，可通。「務衫」不可考。「絳衫」乃南北朝通行之戎服。南齊書卷四七王融傳，稱齊武帝垂死時，「融戎服絳衫，於中書省閤口斷東宮仗不得進」。卷五一崔慧景傳附見崔恭祖，有「恭祖禿馬絳衫，手刺倒賊」語。作「絳衫」較長，但不知張氏所據何本。
〔三六〕遣侍中封隆之等五人為大使　諸本「遣」訛作「進」，據魏書改。
〔三七〕前青州刺史侯深反　諸本及魏書「深」作「梁」。按本書卷四九侯深傳，言深先行青州事，後以封延之為青州刺史，深遂反。又北齊書卷一九蔡雋傳，言雋為濟州刺史時，「侯深反，復以雋為大都督，率眾討之」。與此紀合。「梁」乃「深」之訛，今據改。
〔三八〕冬十一月丁未　諸本無「一」字，魏書有。按是年十月甲戌朔，無丁未；十一月癸卯朔，丁未是五日。今據補。
〔三九〕刺史王元軌擊破之　諸本無「軌」字。按魏書卷九八蕭衍傳，天平二年十一月云：「衍雍州刺史蕭恭遣將柳仲禮寇荊州，刺史王元軌破之於牛飲。」北齊書卷二０王則傳，言則字元軌，天平初為荊州刺史。此脫「軌」字，今據補。
〔四０〕八月并肆涿建四州霜霣　按魏書地形志無「涿州」，疑是「汾」之訛。
〔四一〕陽平人路季禮聚眾反　諸本「陽平」誤倒，據魏書乙。路氏是陽平大族，見本書卷四五、魏書卷七二路恃慶傳。
〔四二〕武衛將軍高元咸討破之　魏書「咸」作「盛」。按魏書下文武定五年見「豫州刺史高元成」，本書卷七、北齊書卷三文襄紀同。梁書卷五六侯景傳作「高成」。疑即此人。「咸」「盛」皆當是「成」之訛。
〔四三〕遣兼散騎常侍李諧聘于梁　諸本及魏書「諧」作「楷」，御覽卷一０四作「諧」。按李諧本傳（見本書卷四三、魏書卷六五）說他與盧元明使梁，事又見本書卷五六魏收傳。魏書記其副使正為盧元明。作「楷」誤，今據御覽改。
〔四四〕秋七月乙亥高麗遣使朝貢八月辛卯　諸本「秋七月乙亥，高麗遣使朝貢」十一字誤移於上文「是夏，山東大水，蝦蟆鳴于樹上」之前。據魏書移正。又諸本「八月」上衍「秋」字，據魏書刪。
〔四五〕六月壬子大司馬華山王鷙薨　魏書同。按本書卷一五高涼王孤附鷙傳，言鷙死於興和三年。墓誌集釋元鷙墓誌圖版四二言鷙死於興和三年六月九日，與傳合。此置於二年，誤。
〔四六〕阿至羅國主副伏羅越居子去賓來降　諸本「居」訛作「君」，據魏書及本書卷九八、魏書卷一０三高車傳改。
〔四七〕冬十一月乙酉以尚書左僕射慕容紹宗為東南道行臺與大都督高岳潘相樂大破禽之及其二子瑀道　按魏書作「冬十月乙酉，以尚書左僕射慕容紹宗為東南道行臺，與驃騎大將軍儀同三司大都督高岳、潘相樂討淵明。十有一月，大破之，擒淵明及其二子瑀、道」。則遣慕容紹宗是十月乙酉，而破蕭明是在十一月。北史刪簡，改「十月」為「十一月」以就破蕭明之時間，卻不去「乙酉」二字，遂似兩事俱在「十一月乙酉」。查是年魏曆十月乙丑朔，乙酉為二十一日；十一月甲午朔，無乙酉。北史誤。
〔四八〕甲戌太尉高岳司徒韓軌大都督劉豐等討王思政於潁川　魏書「甲戌」上有「秋八月」三字，下有「以尚書左僕射慕容紹宗為大行臺，與」十五字。按此承上文，則當是四月甲戌。但本書卷六齊文襄紀言高澄遣慕容紹宗、高岳、劉豐等攻王思政是在八月庚寅。據本書卷六二王思政傳，稱大統十四年（即武定六年，公元五四八）「九月，東魏太尉高岳、行臺慕容紹宗、儀同劉豐生等率步騎十萬來攻潁川」。不可能高岳等四月受命，九月方到潁川。疑作「八月」是。但通鑑卷一六一亦作四月甲戌。當是以是年四月壬戌朔，甲戌為十三日；八月己丑朔，月內無甲戌之故。疑此及魏書之「甲戌」亦誤，當從齊文襄紀作「八月庚寅」（八月二日）。又此次戰役，東魏將帥為高岳、慕容紹宗、劉豐三人，歷見相關紀傳。此脫慕容紹宗，而多出韓軌。
〔四九〕梁北徐州刺史封山侯蕭正表以鎮內附　諸本及魏書「封」作「中」。御覽卷一０四引後魏書作「封」。按梁書卷二二臨川王宏傳云：「正表，封山侯。」南史卷五一宏傳作「封封山侯」。封山縣屬交州新昌郡，見南齊書卷十四州郡志。蓋魏書本不誤，後人以「封山」少見，遂妄改為「中山」。今從御覽回改。
〔五０〕志義動君子　魏書、通志及北齊書卷三文襄紀、宋書卷六七謝靈運傳「志」作「忠」。
〔五一〕襄城王旭　諸本「旭」作「昶」，魏書作「旭」。按襄城王旭見魏書卷一九下城陽王長壽傳。「昶」誤，今據改。
〔五二〕凡十條　李慈銘北史札記云（以後簡稱李慈銘云）：「按北齊書卷三０高德政傳作『凡有十餘條』，此當脫『餘』字。」
