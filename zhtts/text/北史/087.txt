△卷八十七　　列傳第七十五
酷吏　　　　于洛侯　胡泥　李洪之子神　張赦提趙霸　崔暹　邸珍　田式　燕榮　元弘嗣　王文同
夫為國之體有四焉：一曰仁義，二曰禮制，三曰法令，四曰刑罰。仁義、禮制，教之本也；法令、刑罰，教之末也。無本不立，無末不成。然教化遠而刑罰近，可以助化而不可以專行，可以立威而不可以繁用。老子曰：「其政察察，其人缺缺。」又曰：「法令滋章，盜賊多有。」然則，令之煩苛，吏之嚴酷，不可致化，百世可知。考覽前載，有時而用之矣。
昔秦任獄吏，赭衣滿道。漢革其風，矯枉過正，禁網疏闊，遂漏吞舟，故大姦巨猾，犯義悖禮。郅都、寧成之倫，猛氣奮發，摧拉凶邪，一切以救時弊，雖乖教義，或有所取焉。于洛侯之徒，前書編之酷吏。或因餘緒，或以微功，遭遇時來，忝竊高位。肆其褊性，多行無禮，君子小人，咸罹其毒。凡所蒞職，莫不懍然。居其下者，視之如蛇虺；過其境者，逃之如寇讎。與人之恩，心非好善；加人之罪，事非疾惡。其所笞辱，多在無辜。察其所為，豺狼之不若也。其禁姦除猾，殆與郅、寧之倫異乎。君子賤之，故編於酷吏。
魏有于洛侯、胡泥、李洪之、高遵、張赦提、羊祉、崔暹、酈道元、谷楷。齊有邸珍、宋遊道、盧斐、畢義雲。周書不立此篇。隋書有厙狄士文、田式、燕榮、趙仲卿、崔弘度、元弘嗣、王文同。今檢高遵、羊祉、酈道元、谷楷、宋遊道、盧斐、畢義雲、厙狄士文、趙仲卿、崔弘度各從其家傳，其餘並列於此云。
于洛侯，代人也。為秦州刺史，貪酷安忍。部人富熾奪人呂勝脛纏一具，洛侯輒鞭富熾一百，截其右腕。百姓王隴客刺殺人王羌奴、王愈二人，依律罪死。而洛侯生拔隴客舌，刺其本，并刺胸腹二十餘瘡，隴客不堪苦痛，隨刀戰動。乃立四柱，磔其手足，命將絕，始斬其首，支解四體，分懸道路。見者無不傷楚歎愕。百姓王元壽等一時反叛。有司糾劾，孝文詔使者於州常刑人處，宣告兵人，然後斬洛侯以謝百姓。
胡泥，代人也。歷官至司衛監，賜爵永成侯。泥率勒禁中，不憚豪貴。殿中尚書叔孫侯頭應內直而闕於一時，泥以法繩之。侯頭恃寵，遂與口諍。孝文聞而嘉焉，賜泥衣服一襲。出為幽州刺史，假范陽公。〔一〕以北平陽尼碩學，遂表薦之。轉為定州刺史，以暴虐，刑罰酷濫，受納貨賄，徵還戮之。將就法，孝文臨太華殿引見，遣侍臣宣詔責之，遂就家賜盡。
李洪之本名文通，恒農人也。少為沙門，晚乃還俗。真君中，為狄道護軍，賜爵安陽男。會永昌王仁隨太武南征，得元后姊妹二人，洪之潛相餉遺，結為兄弟，遂便如親。頗得元后在南兄弟名字，乃改名洪之。及仁坐事誅，元后入宮，得幸於文成，生獻文。元后臨崩，昭太后問其親，〔二〕因言洪之為兄，與相訣經日。具條列南方諸兄珍之等，手以付洪之。遂號為獻文親舅。太安中，珍之等兄弟至都，與洪之相見，敘元后平生故事，計長幼為昆季。
以外戚為河內太守，進爵任城侯，威儀一同刺史。河內北連上黨，南接武牢，地險人悍，數為劫害，長吏不能禁。洪之至郡，嚴設科防，募斬賊者，便加重賞，勤勸務本，盜賊止息。誅鋤姦黨，過為酷虐。後為懷州刺史，封汲郡公，徵拜內都大官。河西羌胡領部落反叛，獻文親征，命洪之與侍中、東郡王陸定總統諸軍。輿駕至并州，詔洪之為河西都將，討山胡。皆保險距戰，洪之築壘於石樓南白雞原以對之。時諸將悉欲進攻，洪之乃開以大信，聽其復業，胡人遂降。獻文嘉之，遷拜尚書、外都大官。
後為使持節、安南將軍、秦益二州刺史。至任，設禁姦之制，有帶刃行者，罪與劫同，輕重品格，各有條章。於是大饗州中豪傑長老，示之法制。乃夜密遣騎分部覆諸要路，有犯禁者，輒捉送州，宣告斬決。其中枉見殺害者，至有百數。赤葩渴郎羌深居山谷，雖相羈縻，王人罕到。洪之芟山為道，廣十餘步，示以軍行之勢。乃興軍臨其境，山人驚駭。洪之將數十騎至其里閭，撫其妻子，問所疾苦，因資遺之。眾羌喜悅，求編課調，所入十倍於常。洪之善御戎夷，頗有威惠，而刻害之聲，聞於朝野。
初，洪之微時妻張氏，亦聰強婦人，自貧賤至富貴，多所補益，有男女幾十人。洪之後得劉芳從姊，重之，疏張氏。亦多所產育。為兩宅別居，偏厚劉室。由是二妻妒競，兩宅母子，往來如讎。及蒞西州，以劉自隨。
洪之素非廉清，每有受納。時孝文始建祿制，法禁嚴峻，遂鎖洪之赴京，親臨太華，庭集群臣數之。以其大臣，聽在家自裁。洪之志性慷慨，多所堪忍。疹病灸療，艾炷圍將二寸，首足十餘處，一時俱下，言笑自若，接賓不輟。及臨盡，沐浴衣幍，防卒扶持，出入遍巡家庭，如是再三，泣歎良久，乃臥而引藥。
始洪之託為元后兄，公私自同外戚。至此罪後，孝文乃稍對百官辯其誣假。而諸李猶善相視，恩紀如親。洪之始見元后，計年為兄。及珍之等至，洪之以元后素定長幼，其呼拜坐，皆如家人。暮年，數延攜之宴飲，醉酣之後，時或言及本末，洪之則起而加敬，笑語自若。富貴赫奕，當舅戚之家。〔三〕遂棄宗，專附珍之等。後頗存振本屬，而猶不顯然。
劉氏四子。
長子神，少有膽略，以氣尚為名。以軍功封長樂縣男，累遷平東將軍、太中大夫。孝昌中，行相州事，尋正加撫軍。葛榮盡銳攻之，久不能剋。會葛榮見禽，以功進爵為公。元顥入洛，莊帝北巡，以神為侍中。又除殿中尚書，仍行相州事。車駕還宮，改封安康郡公。普泰元年，進驃騎大將軍、儀同三司、相州大中正。薨，贈司徒公，冀州刺史。子士〈素勺〉襲。〔四〕齊受禪，例降。
張赦提，中山安喜人也。性雄武，有規畫。初為武賁中郎，時京畿盜魁，首稱豹子、彪子，〔五〕並善弓馬，於靈丘、雁門間聚為劫害，〔六〕至乃斬人首，射其口，刺人臍，引腸遶樹而共射之，以為戲笑。其暴酷如此。軍騎掩捕，久弗能獲，行者患焉。赦提為逐賊軍將，未幾而獲彪子、豹子及其黨與，盡送京師，斬於闕下，自是清靜。其靈丘羅思祖，宗門豪溢，家處隘險，多止亡命，與之為劫。獻文怒之，孥戮其家。而思祖家黨，相率寇盜。赦提募求捕逐，以赦提為遊徼軍將，前後擒獲，殺之略盡。因此，濫有屠害，尤為忍酷。既資前稱，又藉此功，除幽州刺史，假安喜侯。
赦提克己厲約，遂有清稱。後頗縱妻段氏，多有受納，命僧尼因事通請，貪虐流聞。中散李真香出使幽州，採訪牧守政績，真香驗案其罪，赦提懼死欲逃。其妻姑為太尉、東陽王丕妻，恃丕親貴，自許詣丕申訴求助，謂赦提曰：「當為訴理，幸得申雪，願寬憂，不為異計。」赦提以此，差自解慰。段乃陳列：真香昔嘗因假而過幽州，知赦提有好牛，從索不果。今臺使心挾前事，〔七〕故威逼部下，拷楚過極，橫以無辜，證成誣罪。執事恐有不盡，使駕部令趙秦州重往究訊，事狀如前，處赦提大辟。孝文詔賜死於第。將就盡，命妻而責之曰：「貪濁穢吾者卿也，又安吾而不得免禍，九泉之下，當為仇讎矣。」
又有華山太守趙霸，酷暴非理。大使崔光奏霸云：「不遵憲度，威虐任情，至乃手擊吏人，僚屬奔走。不可以君人字下，納之軌物。輒禁止在州。」詔免所居官。
崔暹字元欽，本云清河東武城人也，世家于滎陽、潁川之間。性猛酷，少仁恕，姦猾好利，能事勢家，初以秀才累遷南兗州刺史，盜用官瓦，贓污狼籍，為御史中尉李平所糾，免官。後行豫州事。尋即真。遣子析戶，〔八〕分隸三縣，廣占田宅，藏匿官奴，障吝陂葦，侵盜公私，為御史中尉王顯所彈，免官。後累遷瀛州刺史，貪暴安忍，人庶患之。嘗出獵州北，單騎至人村，有汲水婦人，暹令飲馬，因問曰：「崔瀛州何如？」婦人不知是暹，答曰：「百姓何罪！得如此癩兒刺史。」暹默然而去。以不稱職，被解還京。
武川鎮反，詔暹為都督，隸大都督李崇討之。〔九〕違崇節度，為賊所敗，單騎潛還。禁於廷尉，以女妓園田貨元叉獲免。建義初，遇害於河陰。贈司徒公、冀州刺史，追封武津縣公。
子瓚，字結珍，位兼尚書左丞，卒。瓚妻，莊帝姊也，後封襄城長公主，故特贈瓚冀州刺史。子茂，字祖昂，襲祖爵。
邸珍字安寶，本中山上曲陽人也，魏太和中，徙居武川鎮。〔一０〕孝昌中，六鎮兵起，珍遂從杜洛周賊。洛周為葛榮所吞，珍入榮軍。榮為尒朱榮所破，珍與其餘黨，俱徙并州。從齊神武出山東。神武起義信都，拜珍長史，封上曲陽縣侯，〔一一〕除殷州刺史。珍求取無厭，大為州人所疾苦。後兼尚書右僕射、大行臺，節度諸軍事，擊梁將成景雋等，解東徐圍，〔一二〕回軍彭城。珍御下殘酷，士眾離心，至於土人豪族，遇之無禮，遂為州人所害。後贈定州刺史、司空公。
田式字顯標，馮翊下邽人也。祖安興、父長樂，仕魏，俱為本郡太守。
式性剛果，多武藝，拳勇絕人。仕周，位渭南太守，政尚嚴猛，吏人重足而立，無敢違法。遷本郡太守，親故屏跡，請託不行。周武帝聞而善之，進位儀同三司，賜爵信都縣公，擢拜延州刺史。從平齊，以功授上開府，徙為建州刺史，改封梁泉縣公。後從韋孝寬討尉遲迥，以功拜大將軍，進爵武山郡公。
及隋文帝受禪，拜襄州總管。專以立威為務，每視事于外，必盛氣以待之。其下官屬，股慄無敢仰視。有犯禁者，雖至親昵無所容貸。其女婿京兆杜寧自長安省之，式誡寧無出外。寧久之不得還，竊上北樓，以暢羈思。式知之，杖寧五十。其所愛奴，嘗詣式白事，有蟲上其衣衿，揮袖拂去之，式以為慢己，立棒殺之。或僚吏姦贓，部內劫盜者，無問輕重，悉禁地阱中，寢處糞穢，令受苦毒，自非身死，終不得出。每赦書到州，式未暇省讀，先召獄卒殺重囚，然後宣示百姓，其刻暴如此。
由是為上所譴，除名。式慚恚不食，妻子至其所輒怒，唯侍僮二人，給使左右。從家中索椒，欲自殺，家人不與。陰遣侍僮詣市買毒藥，妻子又奪棄之。式恚臥，其子信時為儀同，至式前流涕曰：「大人既是朝廷重臣，又無大過，比見公卿放辱者多矣，旋復外用，大人何能久乎？乃至於此！」式欻起抽刀斫信，信避之，刃中於門。上知之，以式為罪己之深，復其官爵，尋拜廣州總管，卒官。
燕榮字貴公，華陰弘農人也。〔一三〕父侃，周大將軍。
榮性剛嚴，有武藝。仕周，為內侍上士。從武帝伐齊，以功授開府儀同三司，封高邑縣公。隋文帝受禪，進位大將軍，進封落叢郡公，拜晉州刺史。尋從河間王弘擊突厥，以功拜上柱國，遷青州總管。在州，選絕有力者為伍伯，吏人過之者，必加詰問，輒楚撻之，創多見骨。姦盜屏跡，境內肅然。他州縣人經其界者，畏若寇讎，不敢休息。後因入朝覲，特加恩遇。榮以母老，請每歲入朝，上許之。
伐陳之役，以為行軍總管，率水軍自東萊傍海入太湖，取吳郡。既破丹陽，吳人共立蕭瓛，為宇文述所敗，退保包山。榮率精甲躡之，瓛敗走，為榮所執。事平，檢校揚州總管。尋徵為武候將軍，後除幽州總管。
榮性嚴酷，有威容，長吏見者，莫不惶懼自失。范陽盧氏，世為著姓，榮皆署為吏卒，以屈辱之。鞭笞左右，動至千數，流血盈前，飲噉自若。嘗按部，道次見叢荊，堪為笞箠，命取之，輒以試人。人或自陳無咎，榮曰：「後有罪，當免。」及後犯細過，將撾之，人曰：「前日被杖，許有罪宥之。」榮曰：「無過尚爾，況有過邪！」榜捶如舊。榮每巡省管內，聞人吏妻有美色，輒舍其室而淫之，貪暴放縱日甚。
時元弘嗣除幽州長史，懼辱，固辭。上知之，敕榮曰：「弘嗣杖十已上罪，皆奏聞。」榮忿曰：「豎子何敢弄我！」乃遣弘嗣監納倉粟，〔一四〕颺得一糠一秕，罰之，每笞不滿十，然一日中或至三數。如是歷年，怨隙日搆。榮遂收付獄，禁絕其糧。弘嗣飢，抽衣絮雜水咽之。其妻詣闕稱冤，上遣考功侍郎劉士龍馳驛鞫問，奏榮毒虐，又贓穢狼籍，遂徵還京，賜死。先是，榮家寢室無故有蛆數斛從地墳出。未幾，榮死於蛆出之處。有子詢。
元弘嗣，河南洛陽人也。祖剛，魏漁陽王。父經，周漁陽郡公。
弘嗣少襲爵，十八為左親衛。開皇九年，從晉王平陳，〔一五〕以功授上儀同。後除觀州長史，以嚴峻任事，州人多怨之。轉幽州。時總管燕榮肆虐於弘嗣，每笞辱。弘嗣心不伏，遂被禁。及榮誅，弘嗣為政，酷又甚之。每鞫囚，多以酢灌鼻，或椓弋其下竅，無敢隱情，姦偽屏息。仁壽末，授木工監，修營東都。
大業初，煬帝潛有遼東意，遣弘嗣於東萊海口監造船。諸州役丁苦其捶楚，官人當作，晝夜立水中，略不敢息，自腰已下無不蛆生，死者十三四。尋遷黃門侍郎，轉殿中少監。〔一六〕遼東之役，進位金紫光祿大夫。後奴賊寇隴西，詔弘嗣擊之。
及玄感反，弘嗣屯兵安定。或告之謀應玄感，代王侑遣執送行在所。以無反形當釋，〔一七〕帝疑之，除名徙日南，道死。
有子仁觀。
王文同，京兆頻陽人也。性明辯，有幹用。開皇中，以軍功拜儀同，授桂州司馬。煬帝嗣位，為光祿少卿。以忤旨，出為恒山郡贊務。有一人豪猾，每持長吏長短，前後守令咸憚之。文同下車，聞其名，召而數之。〔一八〕因令剡木為大橛，埋之於庭，出尺餘，四面各埋小橛，令其人踣心於木橛上，縛四支於小橛，以棒打其背，應時潰爛。郡中大駭，吏人懾氣。
及帝征遼東，令文同巡察河北諸郡，文同見沙門齋戒菜食者，以為妖妄，皆收繫之。北至河間，召諸郡官人，〔一九〕小有遲違者，輒覆面於地而捶殺之。求沙門相聚講論及長老共為佛會者數百人，文同以為聚結惑眾，盡斬之。又悉裸僧尼，驗有淫狀非童男女者數千人，復將殺之。郡中士女，號哭於路，諸郡驚駭，各奏其事。帝聞大怒，遣使者達奚善意馳鎖之，斬於河間，以謝百姓。讎人剖其棺，臠其肉噉之，斯須咸盡。
論曰：士之立名，其途不一，或以循良進，或以嚴酷顯。故寬猛相資，德刑互設。然不嚴而化，君子所先。于洛侯等為惡不同，同歸於酷，肆其毒螫，多行殘忍。賤人肌膚，同諸木石，輕人性命，甚於芻狗。長惡不悛，鮮有不及。故或身嬰罪戮，或憂恚俱殞，異術皆斃，各其宜焉。凡百君子，以為有天道矣。
校勘記
〔一〕　假范陽公　諸本脫「公」字，據魏書卷八九胡泥傳補。通志卷一七一胡泥傳作「侯」字。魏書此卷本是以北史補，故從魏書。
〔二〕　昭太后問其親　諸本脫「昭」字，據魏書卷八九李洪之傳補。昭太后指文成乳母常氏，見卷一三后妃傳。
〔三〕　富貴赫奕當舅戚之家　諸本無「當」字，據魏書補。
〔四〕　子士〈素勺〉襲　諸本無「襲」字。按下文云「齊受禪，例降」，即指降其所襲之安康郡公。若此無「襲」字，則「例降」無所承。今據魏書卷七０李神傳補。
〔五〕　時京畿盜魁首稱豹子彪子　魏書卷八九張赦提傳「首」作「自」，疑是。又魏書「彪」作「虎」。北史當是避唐諱改。
〔六〕　於靈丘雁門間聚為劫害　諸本「雁」訛作「應」，據魏書改。應門乃宮城門名，誤。雁門見魏書地形志上肆州，與靈丘為鄰郡。北魏都平城時，雁門為畿內之地，故稱「京畿」。
〔七〕　今臺使心挾前事　諸本「今」訛作「令」，「心」訛作「止」，據魏書改。臺使即指李真香。
〔八〕　遣子析戶　魏書卷八九、通志卷一七一崔暹傳「遣」上有「坐」字，是。
〔九〕　詔暹為都督隸大都督李崇討之　諸本脫「隸大都督」四字，據魏書崔暹傳補。事亦見魏書卷九肅宗紀正光五年。
〔一０〕徙居武川鎮　諸本「川」訛作「州」，據通志卷一七一邸珍傳改。
〔一一〕封上曲陽縣侯　諸本脫「陽」字，據通志補。邸珍為上曲陽人，故封以本縣。地形志無「上曲縣」。
〔一二〕擊梁將成景雋等解東徐圍　諸本「梁」下有「州」字，「雋」作「攜」，「徐」作「行」。按通志「攜」作「雋」。成景雋見南史卷七四孝義傳，乃梁將，非梁州將，「州」字衍。今據刪改。又魏書卷一一出帝紀永熙二年五月，稱「東徐州城民王早、簡實等殺刺史崔庠，據州入蕭衍」。十一月，以「殷州刺史邸珍為徐州大都督、東道行臺僕射，率將討東徐州」。則「東行」乃「東徐」之訛。東徐州見魏書地形志中，治下邳城，在彭城之東，故下云「回軍彭城」。今改正。
〔一三〕華陰弘農人也　張森楷云：「華陰未嘗為郡，弘農安得屬之？此疑誤倒。」按魏書地形志下華州華山郡華陰縣注云：「前漢屬京兆，後漢、晉屬恒農（即弘農）。」稱「弘農華陰人」是沿襲漢、晉舊望。張說是。
〔一四〕乃遣弘嗣監納倉粟　諸本「乃」訛作「及」，據隋書卷七四燕榮傳改。
〔一五〕開皇九年從晉王平陳　諸本「九」訛作「元」，據隋書卷七四元弘嗣傳改。
〔一六〕轉殿中少監　隋書「中」作「內」。按隋時諱「中」字，凡官名有「中」字者皆改名，其時只有殿內少監，北史改作「中」，誤。
〔一七〕以無反形當釋　諸本作「以無反釋」。李慈銘云：「隋書作『以無反形當釋』，此脫二字。」按通志卷一七一元弘嗣傳「形當」作「狀得」。據下文「帝疑之，除名徙日南」，則是當釋而未釋。隋書是，今據補。
〔一八〕聞其名召而數之　諸本脫「召」字，據隋書卷七四王文同傳補。
〔一九〕召諸郡官人　諸本脫「諸」字，據隋書及通志卷一七一王文同傳補。
