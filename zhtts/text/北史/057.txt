△卷五十七　　列傳第四十五
周宗室　　　　邵惠公顥子什肥　導　護　叱羅協　馮遷　杞簡公連　莒莊公洛生　虞國公仲　廣川公測弟深　深子孝伯　東平公神舉弟慶
邵惠公顥，周文帝之長兄也。德皇帝娶樂浪王氏，是為德皇后。生顥，性至孝，居德皇后喪，哀毀過禮。德皇帝與衛可瑰戰，墜馬，顥與數騎奔救，乃免。顥遂戰歿。保定初，追贈大冢宰，封邵國公，諡曰惠。三子，什肥、導、護。
什肥事母以孝聞。文帝入關，不能離母，遂留晉陽。文帝定秦、隴，什肥為齊神武所害。保定初，追贈大將軍、小冢宰，襲爵邵國公，諡曰景。子冑嗣。
冑少孤，頗有幹略。景公之見害，以年幼下蠶室。保定初，詔以晉公護子會紹景公封。天和中，與齊通好，冑歸，襲爵邵國公。及隋文帝輔政，冑為滎州刺史，舉兵應尉遲迥，為清河公楊素所殺。國除。
會字乾仁，冑至自齊，改封譚國公。後與護同誅。建德三年，追復封爵。
章武公導字菩薩，〔一〕少雄豪。初與諸父在葛榮中，榮敗，遷晉陽。與文帝隨賀拔岳入關，常從征伐。文帝討侯莫陳悅，導追斬之牽屯山，以功封饒陽縣伯。及魏文帝東征，留導為華州刺史。既而趙青雀、于伏德、慕容思慶等作亂，導禽伏德，斬思慶，屯渭橋會文帝軍。及事平，進爵章武郡公，加侍中。及高仲密以北豫州降，文帝東征，復以導為大都督，行華州刺史，甚得守扞之方。及大軍不利，東魏追至稠桑，知關中有備，乃退。侯景來附，詔徵隴右大都督獨孤信東下，令導代信為秦州刺史、大都督、十五州諸軍事。及齊氏稱帝，文帝討之，魏文帝遣齊王廓鎮隴右，徵導拜大將軍、大都督、二十三州諸軍事，屯咸陽。大軍還，乃旋舊鎮。
導性寬明，善撫御，文帝每出征，導恒居守，深為吏人所附，朝廷重之。薨於上邽，魏帝遣侍中、漁陽王綱監護喪事，贈尚書令，諡曰孝。朝議以導撫和西戎，威恩顯著，欲令世鎮隴右，以彰厥德。乃葬上邽城西無疆原，華戎會葬者萬餘人，奠祭於路，悲號振野，皆曰「我君捨我乎」。大小相與負土成墳，高五十餘尺，周回八十餘步。為官司所止，然後泣辭而去。天和五年，重贈太師、柱國、豳國公。〔二〕
導五子：廣、亮、翼、椿、眾。亮、椿出後於杞。
廣字乾歸，少方嚴，好文學。武成初，位大將軍、梁州總管，進封蔡國公，累遷秦州刺史、總管十三州諸軍事。性明察，善撫綏，人庶畏悅之。時晉公護諸子及廣弟杞公亮等侈靡踰制，廣獨率禮，又折節待士，朝野稱焉。曾侍於武帝所，食瓜美，持以奉進，帝悅之。廣以晉公護擅權，勸令挹損，護不能納。後除陝州總管，以病免。及孝公追封豳國公，詔廣襲爵。初、廣母李氏以廣患，憂而成疾，〔三〕遂歿。廣居喪加篤，乃以毀薨。世稱母為廣病，廣為母死，慈孝之道，極於一門。武帝素服親臨。其故吏儀同李充信等上表褒述，申其宿志，庶存儉約。詔曰：「昔河間才藻，追敘於中尉；東海謙約，見稱於身後。可斟酌前典，率由舊章，使易簀之言，得申遺志，黜殯之請，無虧令終。」於是贈本官，加太保、隴右十四州諸軍事、秦州刺史，諡曰文。葬於隴右，所司一遵儉約之典。子洽嗣，隋文輔政，被害，國除。
翼字乾宜，封西陽郡公，早薨，諡曰昭。無子，以杞公亮子溫嗣，後坐亮反誅，國除。眾字乾道，少不慧，封天水郡公，為隋文所誅。
護字薩保，幼方正有志度，特為德皇帝所愛。文帝之入關，以年小不從。普泰初，始自晉陽至平涼，時年十七。文帝諸子並幼，遂委以家務，內外無不嚴肅。文帝歎之，以為類己。及臨夏州，留護事賀拔岳。岳被害，文帝至平涼，以護為都督，從破侯莫陳悅。後以迎魏帝功，封水池縣伯。從文帝禽竇泰，復弘農，破沙苑，戰河橋，並有功。芒山之役，為敵人所圍，賴都督侯伏侯龍恩救，乃免。〔四〕坐免官，尋復本位。大統十三年，進封中山公。十五年，遷大將軍。與于謹征江陵，進兵徑至江陵城下，以待大軍至，圍而剋之。師還，護又討平襄陽蠻帥向天保等萬餘落。初行六官，拜小司空。〔五〕
文帝西巡，至牽屯山遇疾，召護至涇州，見文帝。帝曰：「吾形容若此，必不濟。諸子幼，天下事以屬汝。」護涕泣奉命。行至雲陽，文帝崩，護秘之，至長安乃發喪。時嗣子沖幼，強寇在近，人情不安。護綱紀內外，撫循文武，眾心乃定。先是，文帝常云「我得胡力」，當時莫曉其指，時人以「護」字當之。尋拜柱國。文帝山陵畢，護以天命有歸，遣諷魏帝以禪代事。孝閔踐阼，拜大司馬，封晉國公，邑萬戶。趙貴、獨孤信等將謀襲護，護因貴入朝，執之，黨與皆伏誅。拜大冢宰。
時司會李植、軍司馬孫恒等密要宮伯乙弗鳳、張光洛、賀拔提、元進等為腹心，說帝，言護不守臣節，宜圖之。帝然之，數將武士於後園，為執縛勢。護微知之，出植為梁州，恒為潼州，〔六〕欲遏其謀。後帝思植等，每欲召之。護諫曰：「天下至親，不過兄弟。若兄弟自搆嫌隙，他人何易可親？但恐除臣後，姦回得逞其欲，非唯不利陛下，亦危社稷。」因泣涕，久之乃止。帝猶猜，鳳等益懼，密謀滋甚，遂克日將誅護。光洛告護，護乃召柱國賀蘭祥、小司馬尉遲綱等以鳳謀告之。祥並勸廢帝。時綱總領禁兵，護乃遣綱入宮，召鳳等議事，以次執送護第。因罷散宿衛兵，遣祥逼帝，幽於舊邸。
於是召公卿畢集護第。護曰：「先王勤勞王業三十餘年，寇賊未平，奄棄萬國。寡人地則猶子，親受顧命，以略陽公既居正嫡，與公等立而奉之，革魏興周，為四海主。自即位已來，荒淫無度，昵近群小，疏忌骨肉，大臣重將，咸欲誅夷。若此謀遂行，社稷必致傾覆。寡人若死，將何面目以見先王？今日寧負略陽公，豈可負社稷！寧都公年德兼茂，仁孝聖慈，今欲廢昏立明，公等以為何如？」群公咸曰：「此公之家事，敢不唯命是聽！」於是斬鳳於等門外，并誅植、恒。尋弒帝，迎明帝於岐州而立之。
二年，拜太師，賜路車冕服，封子至為崇業郡公。初改雍州刺史為牧，以護為之，并賜金石之樂。
武成元年，護上表歸政，帝許之，軍國大事尚委於護。帝性聰睿，有識量，護深憚之。有李安者，本以鼎俎得寵於護，擢為膳部下大夫。至是，護令安因進食加毒，〔七〕帝遂崩。護立武帝，百官總己以聽護。
自文帝為丞相，立左右十二軍，總屬相府。文帝崩後，皆受護處分，凡所徵發，非護書不行。護第屯兵禁衛，盛於宮闕。事無巨細，皆先斷後聞。保定元年，以護為都督中外諸軍事，令五府總於天官。或有希護旨者，云周公德重，魯立文王之廟，以護功比周公，宜用此禮。於是詔於同州晉國第立德皇帝別廟，使護祭焉。三年，詔自今詔誥及百司文書並不得稱公名，以彰殊禮。護抗表固讓。初，文帝創業，即與突厥和親，謀為掎角，共圖高氏。是年，乃遣柱國楊忠與突厥東伐，破齊長城，至并州而還，期後年更舉，南北相應。齊主大懼。
先是，護母閻與皇第四姑及諸戚屬並沒齊，皆被幽縶。護居宰相後，每遣間使尋求，莫知音息。至是，並許還朝，且請和好。四年，皇姑先至。齊主以護權重，乃留其母，以為後圖。仍令人為閻作書與護曰：
吾念十九入汝家，今以八十矣。凡生汝輩三男二女，今日目下，不睹一人，興言及此，悲纏肌骨。賴皇齊恩恤，差安衰暮。又得與汝楊氏姑及汝叔母紇干、汝嫂劉及汝新婦等同居，頗以自適。但為微有耳疾，大語方聞，行動飲食，幸無多損。
汝與吾別之時，年尚幼小，以前家事，或不委曲。昔在武川鎮，生汝兄弟，大者屬鼠，第二屬兔，汝身屬蛇。鮮于脩禮起日，吾合家大小先在博陵郡住，相將欲向左人城。至唐河北，被定州官軍打敗。汝祖及第二叔時俱戰亡。叔母賀拔及兒元寶、汝叔母紇干及兒菩提并吾與汝六人，同被禽捉入定州城。〔八〕未幾間，〔九〕將吾及汝送與元寶掌，賀拔、紇干各別分散。寶掌軍營在唐城內，經停三日。寶掌所掠得男夫女婦可六七千人，悉送向京。吾時與汝同被送限。至定州城南，夜宿同鄉人姬庫根家。蠕蠕奴望見鮮于脩禮營火，語吾云：「我今走向本軍。」既至營，遂告吾輩在此。明旦日出，汝叔將兵邀截，吾及汝等還得向營。汝時年十二，共吾並乘馬隨軍，可不記此事由緣也？後吾共汝在壽陽住。〔一０〕時元寶、菩提及汝姑兒賀蘭盛洛，并汝身四人同學。博士姓成，為人嚴惡，汝等四人謀欲加害。吾共汝叔母聞知，各捉其兒打之。唯盛洛無母，獨不被打。後尒朱天柱亡歲，賀拔阿斗泥在關西，遣人迎家累。汝叔亦遣奴來富迎汝及盛洛等。汝時著緋綾袍、銀裝帶，盛洛著紫織成纈通身袍，黃綾裏，〔一一〕並乘騾同去。盛洛小於汝，三人並喚吾作阿摩敦。如此之事，當分明記之。今又寄汝小時所著錦袍表一領，至宜檢看，知吾含悲抱戚，多歷年祀。
禽獸草木，母子相依，吾有何罪，與汝分隔，今復何福，還望見奴。世間所有，求皆可得，母子異國，何處可求！假汝貴極公王，富過山海；有一老母，八十之年，飄然千里，死亡旦夕，不得一朝暫見，不得一日同處，寒不得汝衣，饑不得汝食，汝雖窮榮極盛，光耀世間，汝何用為？於吾何益？吾今日之前，汝既不得申其供養，事往何論。今日以後，吾之殘命，唯繫於汝。戴天履地，中有鬼神，勿云冥昧，而可欺負。
楊氏姑今雖炎暑，猶能先發。關、河阻遠，隔絕多年，書依常體，慮汝致惑，是以每存款質，兼亦載吾姓名，當識此理，勿以為怪。
護性至孝，得書悲不自勝，左右莫能仰視。報書云：
區宇分崩，遭遇災禍，違離膝下，三十五年。受形稟氣，皆知母子，誰知薩保，如此不孝！宿殃積戾，唯應賜鍾，豈悟網羅，上嬰慈母。但立身立行，不負一物，明神有識，宜先哀憐。而子為公侯，母為俘隸，熱不見母熱，寒不見母寒，衣不知有無，食不知饑飽，泯如天地之外，無由暫聞。晝夜悲號，繼之以血，分懷冤酷，終此一生，死若有知，冀奉見於泉下耳。不謂齊朝解網，惠以德音，摩敦、四姑，並許哀放。初聞此旨，魂爽飛越，號天叩地，不能自勝。四姑即蒙禮送，平安入境，以今月十八日於河東拜見。遙奉顏色，崩慟肝腸。但離絕多年，存亡阻隔，相見之始，口未忍言。唯敘齊朝寬弘，每存大德，云與摩敦雖處宮禁，常蒙優禮，今者來鄴，恩遇彌隆。重降矜哀，聽許摩敦垂敕，曲盡悲酷，備述家事。伏讀未周，五情屠割。書中所道，無一事敢忘。摩敦年尊，又加憂苦，常謂寢食貶損，或多遺漏。伏奉論述，次第分明。一則以悲，一則以喜。當鄉里破敗之日，薩保年以十餘歲，〔一二〕鄰曲舊事，猶自記憶；況家門禍難，親戚流離？奉辭時節，先後慈訓，刻肌刻骨，常纏心府。
天長喪亂，四海橫流，太祖乘時，齊朝撫運，兩河三輔，各遇神機。源其事跡，非相負背。太祖升遐，未定天保，〔一三〕薩保屬當猶子之長，親受顧命。雖身居重任，職當憂責，至於歲時稱慶，子孫在庭，顧視悲摧，心情斷絕，胡顏履戴，負愧神明。齊朝霈然之恩，既已霑洽，愛敬之至，施及傍人。草木有心，禽魚感澤，況在人倫，而不銘戴？有國有家，信義為本，伏度來期，已應有日。一得奉見慈顏，永畢生願。生死肉骨，豈過今恩，負山戴岳，未足勝荷。二國分隔，理無書信，主上以彼朝不絕母子之恩，亦賜許奉答。不期今日，得通家問，伏紙嗚咽，言不宣心。蒙寄薩保別時所留錦袍表，年歲雖久，宛然猶識，抱此悲泣，至于拜見，事歸忍死，知復何心！
齊朝不即發遣，更令重與護書，要護重報。護復書，往返至於再三，而母竟不至。朝議以其失信，令有司移齊，移未送而母至。舉朝慶悅，大赦天下。護與母暌隔多年，一朝聚集，凡所資奉，窮極華盛。每四時伏臘，武帝率諸親戚，行家人禮，稱觴上壽，榮貴之極，振古未聞。
是年，突厥復率眾赴期。〔一四〕護以齊氏初送國親，未欲即行，復慮失信蕃夷，不得已，遂請東征。九月，詔徵二十四軍及左右廂散隸、秦隴巴蜀兵、諸蕃國眾二十萬人。十月，帝於廟庭授護斧鉞。出軍至潼關，乃遣柱國尉遲迥為前鋒，大將軍權景宣率山南兵出豫州，少師楊摽出軹關。護連營漸進，屯軍弘農。迥圍洛陽，柱國齊王憲、鄭公達奚武等營芒山。護性無戎略，此行又非本心，故師出雖久，無所克獲。以無功，與諸將稽首請罪，帝弗之責。天和二年，護母薨，尋詔起令視事。五年，詔賜護軒懸之樂，六佾之舞。
護性甚寬和，然暗於大體。自恃建立功，久當權軸，所任皆非其人。兼諸子貪殘，僚屬縱溢，莫不蠹政害人。帝以其暴慢，密與衛王直圖之。七年三月十八日，護自同州還，帝御文安殿見護訖，引入含仁殿，朝皇太后。先是，帝於禁中見護，常行家人禮。護謁太后，太后必賜之坐，帝每立侍。至是，護將入，帝謂曰：「太后春秋既尊，頗好酒，諸親朝謁，或廢引進。喜怒有時乖爽。比諫，未蒙垂納。兄今願更啟請。」因出懷中酒誥授護曰：「以此諫太后。」護入，如帝所誡，讀示太后。未訖，帝以玉珽自後擊之，踣地，又令宦者何泉以御刀斫之。泉懼，斫不能傷。時衛王直先匿於戶內，乃出斬之。
初，帝欲圖護，王軌、宇文神舉、宇文孝伯頗預其謀。是日，軌等並在外，更無知者。殺護訖，乃召宮伯長孫覽等，即令收護子柱國譚國公會、大將軍莒國公至、崇業公靜、正平公乾嘉及乾基、乾光、乾蔚、乾祖、乾威等，并柱國侯伏侯龍恩、龍恩弟大將軍萬壽、大將軍劉勇、中外府司錄尹公正、袁傑、膳部下大夫李安等，於殿中殺之。齊王憲曰：「安出自皁隸，所典庖廚而已，未足加戮。」帝曰「汝不知耳，世宗之崩，安所為也。」十九日，乃詔暴護等罪，大赦，改天和七年為建德元年。護世子訓為蒲州刺史，其夜遣柱國越公盛乘傳鎮蒲州，徵訓赴京師，至同州賜死。護長史叱羅協、司錄馮遷及所親任者皆除名。護子昌城公深使突厥，〔一五〕遣開府宇文德齎璽書就殺之。三年，詔復護及諸子先封，諡護曰蕩，並改葬之。
叱羅協，代郡人，本名與武帝諱同，後改焉。少寒微，嘗為州小吏，以恭謹見知。竇泰為御史中尉，以協為書侍御史。泰向潼關，協為監軍。泰死，協見獲。文帝授大丞相東閤祭酒，累遷相府屬、從事中郎。協歷事二京，詳練故事，又深自剋勵，文帝頗委任之。然猶以家屬在東，疑其戀本。及河橋戰敗，協隨軍還。文帝知協不貳，封冠軍縣男，進爵為侯。後為大將軍尉遲迥長史，率兵伐蜀，行潼州事。魏恭帝三年，文帝徵協入朝，論蜀中事，乃賜姓宇文氏。
晉公護既殺孫恒、李植等，欲委腹心於司會柳慶、司憲令狐整等，二人並辭，俱薦協。護遂徵協入朝，引與同宿，深寄託之。協誓以軀命自效，護大悅，以為得協之晚。稍遷護府長史，進爵為公，常在護側。明帝知其材識庸淺，每按抑之，數謂曰：「汝何知也！」猶以護所親任，每含容之。及明帝崩，便授協司會中大夫、中外府長史。協形貌瘦小，舉措褊急，既以得志，每自矜高；及其所言，多乖事衷，當時莫不笑之。護以其忠己，每提獎之。協既受護重委，冀得婚連帝室，乃求復舊姓叱羅氏，許之。又進位柱國。護以協年老，許其致仕，而協貪榮，未肯告退。及護誅，除名。建德三年，以協宿齒，授儀同三司、賜爵南陽郡公。卒，子金剛嗣。
馮遷字羽化，弘農人。少修謹，有幹能，為護府司錄。性質直，小心畏慎，兼明練時事，善於斷決，每校閱文簿，孜孜不倦，以此甚為護委任。後授陝州刺史。遷本寒微，不為時輩所重。一旦刺舉本州，唯以謙恭接待鄉邑，人無怨者。復入為司錄，累遷小司空。自天和後，以年老，委任稍衰。及護誅，猶除名。卒於家。子恕，位儀同三司。
杞簡公連，幼而謹厚，臨敵果毅。隨德皇帝遇定州軍於唐河，俱戰歿。保定初，追贈太傅、柱國大將軍、大司徒，封杞國公，諡曰簡。子元寶，為齊神武所害。保定初，追贈大將軍、小司徒，襲封杞國公，諡曰烈，以章武公導子亮嗣。
亮字乾德，位梁州總管。及豳國公廣薨，以亮為秦州總管，廣所部悉以配焉。在州甚無政績。尋進柱國，從東伐，進上柱國。仍從平鄴，遷大司徒。大象初，以行軍總管與元帥鄖國公韋孝寬等伐陳〔一六〕。還至豫州，密謀襲孝寬營，將反逆，孝寬追斬之。子胲明〔一七〕坐亮誅，詔以亮弟椿為烈公後。
椿字乾壽，位上柱國、大司徒。大定中，為隋文帝所害，并其五子。
莒莊公洛生，少任俠，好施愛士，北州賢俊皆與之游，而才能多出其下。及葛榮破鮮于脩禮，〔一八〕以洛生為漁陽王，仍領德皇帝餘眾，時人皆呼為洛生王。洛生善撫將士，是以克獲常冠諸軍。尒朱榮定山東，時洛生在虜中，榮雅聞其名，心憚焉。尋為榮所害。保定初，追贈大將軍，〔一九〕封莒國公，諡曰莊。
子菩提，為齊神武所害。〔二０〕保定初，追贈大將軍、小宗伯，襲爵，諡曰穆，以晉公護子至嗣。
至字乾附，後坐父護誅，詔以衛王直子賓為穆公後。賓字乾瑞，尋坐直誅，而齊王憲子廣都郡公貢襲。貢字乾貞，宣帝初，被誅，國除。
虞國公仲，德皇帝從父兄也。卒于代。保定初，追贈太傅、柱國大將軍、大司徒，封虞國公。子興嗣。
興生，屬兵亂，與仲相失，年幼莫知其戚屬遠近，與文帝兄弟，初不相識。沙苑之敗，預在行間，被虜，隨例散配諸軍。興性弘厚，有志度，雖流離世故，而風範可觀。保定二年，詔訪仲子孫，興始附屬籍。武帝以興帝戚近屬，尊禮之甚厚。位開府儀同三司、宗師，襲爵虞國公。薨，武帝親臨慟焉。詔大司空、申國公李穆監護喪事，贈柱國大將軍，諡曰靖。
子洛嗣，位儀同三司。隋初為介國公，為隋室賓云。
廣川公測字澄鏡，文帝之族子也。高祖中山、曾祖豆頺、祖騏驎、父永，仕魏位並顯達。
測性沈密，少篤學，仕魏，位司徒右長史，尚宣武女陽平公主，拜駙馬都尉。及孝武疑齊神武，詔測詣文帝，密為之備。還，封廣川縣伯。尋從孝武西遷，進爵為公。文帝為丞相，以測為右長史，委以軍國，又令測詳定宗室昭穆遠近，附於屬籍。
歷位侍中、開府儀同三司，行汾州事。政在簡惠，頗得人和。地接東魏，數相抄竊，或有獲其為寇者，多縛送之。測皆命解縛，置之賓館，然後引與相見，如客禮焉。仍宴設，放還其國，衛送出境。自是東魏人大慚，乃不為寇，兩界遂通慶弔，時論方之羊叔子。或有告測懷貳，文帝怒曰：「測為我安邊，何為間骨肉！」乃命斬之。仍許測便宜從事。轉行綏州事。每歲河冰合後，突厥即來寇掠。先是，常預遣居人入城堡以避之。測至，皆令安堵。乃於要路數百處並多積柴，仍遠斥候，知其動靜。是年十二月，突厥從連谷入寇，去界數十里，測命積柴處一時縱火。突厥謂大軍至，懼而遁走，委棄雜畜輜重不可勝數。自是不敢復至。測因請置戍兵以備之。後卒於太子少保，文帝親臨慟焉，仍令水池公監護喪事，諡曰靖。
測性仁恕，好施與。在洛陽之日，曾被竊盜，所失物即其妻陽平公主之衣服也。州縣禽盜，并物俱獲。測恐此盜坐之以死，不認焉，遂遇赦免。盜既感恩，請為測左右、及測從孝武西遷，事極狼狽，盜人亦從測入關，並無異志。子該嗣，位徐州刺史。〔二一〕測弟深。
深字奴干，性鯁正，有器局。年數歲，便累石為營，折草作旌旗，布置行伍，皆有軍陣之勢。父永遇見之，喜曰：「汝自然知此，後必為名將。」孝武西遷，事起倉卒，人多逃散。深時為子都督，領宿衛兵，撫循所部，並得入關。以功賜爵長樂縣伯。大統中，累轉尚書直事郎中。
及齊神武屯蒲阪，分遣其將竇泰趨潼關，高敖曹圍洛州。周文帝將襲泰，諸將咸難之。帝隱其事，陽若未有謀，獨問策於深。深曰：「竇氏，高歡驍將，歡每仗之禦侮。今大軍就蒲阪，則歡拒守，竇必援之，內外受敵，取敗道也。不如選輕銳潛出小關，竇性躁急，必來決戰，高歡持重，未即救之，則竇可禽也。虜竇，歡勢自沮，迴師禦之，可以制勝。」文帝喜曰：「是吾心也。」軍遂行，果獲泰，齊神武亦退。深又說文帝進取弘農，復剋之。文帝大悅，謂深曰：「君即吾家陳平也。」
是冬，齊神武又率大眾至沙苑，諸將皆懼，惟深獨賀。文帝問其故，對曰：「歡撫河北，甚得眾心，雖乏智謀，人皆用命，以此自守，未易可圖。今懸師度河，非眾所欲，唯歡恥失竇氏，愎諫而來，所謂忿兵，一戰可禽也。不賀何為。」文帝然之。尋大破齊軍，果如所策。
俄進爵為侯。六官建，拜小吏部下大夫，遷中大夫。武成元年，遷豳州刺史，改封安化縣公。保定初，除京兆尹，入為司會中大年。
深少喪父，事兄甚謹。性多奇譎，好讀兵書，既居近侍，每進籌策。及在選曹，頗有時譽。性仁愛，從弟神舉、神慶幼孤，深撫訓之，義均同氣，世亦以此稱焉。卒於位，諡曰成康。子孝伯。
孝伯字胡王，其生與武帝同日，文帝甚愛之，養於第內。及長，又與武帝同學。武成元年，拜宗師上士，時年十六。性沈正謇諤，好直言。
武帝即位，欲引置左右。時政在冢臣，〔二二〕不得專制，乃託言少與同業受經，思相啟發。由是護弗之猜，得入為右侍上士，恒侍讀。及遭父憂，詔令服中襲爵。武帝嘗謂曰：「公於我，猶漢高與盧綰也。」賜以十三環金帶。自是恒侍左右，出入臥內，朝務皆得預焉。孝伯亦竭心盡力，無所回避。至於時政得失，外間細事，皆以奏聞。帝信委之，當時莫比。及將誅晉公護，密與衛王直圖之，惟孝伯及王軌、宇文神舉等頗得參預。護誅，授開府儀同三司，歷司會中大夫、左宮正。〔二三〕
皇太子既無令德，孝伯言於帝曰：「皇太子德聲未聞，請妙選正人為其師友，調護聖質，不然，悔無所及。」帝斂容曰：「卿世載鯁正，竭誠所事，觀卿此言，有家風矣。」孝伯拜謝曰：「非言之難，受之難也，深願陛下思之。」帝曰：「正人豈復過君？」於是以尉遲運為右宮正，孝伯仍為左宮正、宗師中大夫。累遷右宮伯。嘗因侍坐，帝問：「我兒比進不？」答曰：「皇太子比懼天威，更無罪失。」及王軌因內宴捋帝鬚，言太子之不善。帝罷酒，責孝伯曰：「公常謂我云太子無過，今軌有此言，公為誑矣。」孝伯拜曰：「臣聞父子之際，人所難言，臣知陛下不能割情忍愛，遂爾結舌。」帝知其意，默然久之，乃曰；「朕已委公，公其勉之。」
及大軍東討，拜內史下大夫，令掌留臺事。軍還，帝曰：「居守之重，無忝戰功。」於是加授大將軍，進爵廣陵郡公，并賜金帛女妓等。復為宗師。每車駕巡幸，常令居守。〔二四〕後帝北討，至雲陽宮寢疾，驛召孝伯赴行在所，〔二五〕執其手曰：「吾自量必無濟理，以後事付君。」是夜，授司衛上大夫，總宿衛兵馬，令馳驛入京鎮守。
宣帝即位，授小冢宰。帝忌齊王憲，意欲除之，謂孝伯曰：「公能圖之，當以其官位相授。」孝伯叩頭曰：「齊王戚近功高，棟梁所寄。臣若順旨，則臣為不忠，陛下為不孝之子也。」〔二六〕帝因疏之，乃與于智、鄭譯等圖其事。令智告憲謀逆，遣孝伯召入，誅之。
帝之西征也，在軍有過行，鄭譯時亦預焉。軍還，孝伯及王軌盡以白武帝。武帝怒，撻帝數十，乃除譯名。至是，帝追憾被杖，乃問譯：「我腳上杖痕誰所為也？」譯曰：「事由宇文孝伯及王軌。」譯又說軌捋帝鬚事，帝乃誅軌。尉遲運懼，私謂孝伯曰：「吾徒必不免禍，奈何？」孝伯曰：「今堂上有老母，地下有武帝，為臣為子，知欲何之！且委質事人，本徇名義，諫而不入，將焉逃死？足下若為身計，宜且遠之。」於是各行其志。運尋出為秦州總管。帝荒淫日甚，誅戮無度。孝伯頻諫不從，由是益疏。後稽胡反，令孝伯為行軍總管，從越王盛討平之。及軍還，帝將殺之，乃託以齊王事誚之曰：「公知齊王謀反，何以不言？」對曰：「臣知齊王忠於社稷，為群小媒櫱，加之以罪。臣以言必不用，所以不言。且先帝屬微臣輔陛下，今諫而不從，實負顧託。以此為罪，是所甘心。」帝慚，俛首不語。令賜死于家，時年三十六。
及隋文帝踐極，以孝伯、王軌忠而獲罪，並令收葬，復其官爵。嘗謂高熲曰：「宇文孝伯實有周良臣，若此人在朝，我輩無措手處。」子歆嗣。
東平公神舉，文帝之族子也。高祖普陵、曾祖求男，仕魏位並顯達。祖金殿，魏兗州刺史、安喜縣侯。
父顯和，少而襲爵，性矜嚴，頗涉經史，膂力絕人，彎弓數百斤，能左右馳射。孝武之在蕃，顯和早蒙眷遇。時屬多難，嘗問計於顯和。顯和具陳宜杜門晦跡，相時而動，帝深納焉。及即位，拜閤內都督，封城陽縣公，以恩舊遇之甚厚。顯和所居隘陋，乃撤殿省賜為寢室，其見重如此。
及齊神武專政，帝每不自安，問顯和曰：「天下豬豬，將如之何？」對曰：「莫若擇善而從。」因誦詩云：「彼美人兮，西方之人兮。」帝曰：「是吾心也。」遂定入關策。以其母老，令預為計。對曰：「今日之事，忠孝不並。〔二七〕然臣不密則失身，安敢預為私計。」帝愴然改容曰：「卿，我之王陵也。」遷朱衣直閤、閤內大都督，改封長廣縣公。從孝武入關。至溱水，周文帝素聞其善射而未之見，俄而水傍有一小鳥，顯和射中之。文帝笑曰：「我知卿工矣。」進位車騎大將軍、儀同三司、散騎常侍。卒。建德三年，追贈驃騎大將軍、開府儀同三司。
神舉早孤，有夙成之量。及長，神情倜儻，志略英贍，眉目疏朗，儀貌魁梧。明帝初，起家中侍上士。帝留意翰林，而神舉雅好篇什，每游幸，神舉恒從。襲爵長廣縣公。天和元年，累遷右宮伯中大年，進爵清河郡公。建德三年，自京兆尹出為熊州刺史，齊人憚其威名。及帝東伐，從平并州，即授刺史。州既齊氏別都，多有姦猾，神舉示以威恩，遠近悅服。改封武德郡公，進柱國大將軍，又改封東平郡公。宣政元年，轉司武上大夫。及幽州人盧昌期等據范陽反，詔神舉討禽之。時齊黃門侍郎盧思道亦在反中，賊平，將解衣伏法，神舉乃釋而禮之，即令草露布。屬稽胡反，寇西河，神舉與越王盛討之。時突厥赴救，神舉以奇兵擊之，突厥敗走，稽胡款服。即授并州總管。
神舉見待於武帝，處心腹之任，王軌、宇文孝伯等屢言皇太子之短，神舉亦頗預焉。及宣帝即位，荒淫無度，神舉懼及禍，懷不自安。初定范陽之後，威聲甚振，帝亦忌其名望，兼以宿憾，遂使人齎酖酒賜之，薨於馬邑，時年四十八。
神舉美風儀，善辭令，博涉經史，性愛篇章，尤工騎射。臨戎對寇，勇而有謀，蒞職當官，每著聲績。兼好施愛士，以雄豪自居，故得任兼文武，聲彰外內。百僚無不仰其風則，先輩舊齒至于今稱之。
子同嗣，位至儀同大將軍。神舉弟慶。
慶字神慶，沈深有器局，少以聰敏見知。初受業東觀，頗涉經史。既而謂人曰：「書足記姓名而已，安能久事筆硯為腐儒業乎？」時文州賊亂，慶應募從征，以功授都督。衛王直鎮山南，引為左右。慶善射，有膽氣，好格猛獸，直甚壯之。稍遷車騎大將軍、儀同三司。及誅宇文護，慶有謀焉。進授驃騎大將軍，加開府。從武帝攻河陰，先登攀堞，與賊短兵接，中石乃墜，絕而後蘇。帝勞之曰：「卿勇可以賈人也。」復從武帝拔晉州，齊兵大至，慶與齊王憲輕騎覘之，卒與賊〔相遇，為賊所〕窘。〔二八〕憲挺身而遁。慶退據汾橋，眾賊爭進，慶射之，所中人馬必倒，賊乃稍卻。及拔高壁，剋并州，下信都，禽高湝，功並居最。進位大將軍，封汝南郡公。尋以行軍總管擊延安反胡，平之。歷延、寧二州總管。
隋文帝為丞相，以行軍總管征江表，次白帝，以勞進上大將軍。帝與慶有舊，甚見親待，令督丞相軍事，委以心腹。尋加柱國。開皇初，拜左武衛將軍，進上柱國。數年，除涼州總管。歲餘徵還，不任以職。
初，文帝龍潛時，嘗與慶言，謂曰：「天元質無積德，其相貌壽亦不長，加以法令繁苛，耽恣聲色，以吾觀之，殆將不久。又諸侯微弱，各令就國，曾無深根固本之計，羽翮既翦，何能及遠？尉遲迥貴戚，早著聲望，國家有釁，必為亂階。然智量庸淺，子弟輕佻，貪而少惠，終致亡滅。司馬消難反覆之虜，亦非池內之物，變在俄頃。但輕薄無謀，未能為害，不過自竄江南耳。庸蜀險隘，易生艱阻，王謙愚蠢，素無籌略，但恐為人所誤，不足為虞。」未幾，上言皆驗。及此，慶恐上遺忘，不復收用，欲見舊蒙恩顧，具錄前言，為表奏之。上省表大悅，下詔曰：「朕言之驗，自是偶然；公乃不忘，彌表誠節。深感至意，嘉尚無已。」自是上每加優禮。卒於家。
子靜亂，〔二九〕尚隋文女廣平公主，位儀同、安德縣公、熊州刺史。先慶卒。
靜亂子協，位右翊衛將軍。宇文化及之亂，遇害。
協弟皛，字婆羅門，大業中養于宮內，後為千牛左右。煬帝甚親昵之，每有游宴，必侍從。至於出入臥內，伺察六宮，往來不限門禁。時人號為宇文三郎。與宮人淫亂，至於妃嬪公主亦有醜聲。蕭后言於帝，皛聞，懼不敢見。協因奏皛壯，不可久在宮掖。帝不之罪，召入，待之如初。化及殺逆際，為亂兵所害。
論曰：自古受命之君及守文之主，非獨異姓之輔，亦有骨肉之助焉。其茂親則有魯衛、梁楚，其疏屬則有凡蔣、荊燕，咸能飛聲騰實，不滅於百代之後。至若豳孝公之勳烈，加之以善政，蔡文公之純孝，飾之以儉約，峨峨焉足以轥轢於前載矣。〔三０〕
有周受命之始，宇文護實預艱難。及文后崩殂，諸子沖幼，群公懷等夷之志，〔三一〕天下有去就之心，卒能變魏為周，捍危獲乂者，護之力也。向使加之以禮讓，經之以忠貞，〔三二〕桐宮有悔過之期，未央終天年之數，則前史所載，焉足道哉。然護寡於學術，昵近群小，威福在己，征伐自出，有人臣無君之心，為人主不堪之事，終於妻子為戮，身首橫分，蓋其宜也。
當隋氏之起，假天威而服海內，冑以葭莩之親，據一州而協義舉，可謂忠而能勇。功業不遂，悲夫！亮實庸才，圖非常於巨逆，古人稱不度德、不量力者，其斯之謂歟。宇文測兄弟驅馳於經綸之日，孝伯、神舉盡言於父子之間，觀其智勇忠概，並可追蹤於古人矣。
校勘記
〔一〕　章武公導字菩薩　諸本「章」作「常」，「常武公」三字在上文「追復封爵」下。按地志無「常武郡」，「常」乃「章」之訛。章武公是宇文導封爵，非宇文會原爵。今改正。
〔二〕　重贈太師柱國豳國公　諸本脫「豳國」二字，據周書卷一０宇文導傳補。
〔三〕　初廣母李氏以廣患憂而成疾　諸本「以」下無「廣」字，周書卷一０宇文廣傳有。按下文云：「母為廣病。」有「廣」字是，今據補。
〔四〕　賴都督侯伏侯龍恩救乃免　諸本無下「侯」字，周書卷一一晉蕩公護傳有。按下文亦作「侯伏侯龍恩」。今據補。
〔五〕　初行六官拜小司空　諸本無「小」字，周書及通志卷八五宇文護傳有。按周制，司空分大小，不單稱司空。據周書卷二文帝紀，初建六官時，侯莫陳崇為大司空，則宇文護當是小司空。今據補「小」字。
〔六〕　恒為潼州　諸本「潼」作「同」，周書作「潼」。按本書卷九、周書卷三孝閔帝紀並作「潼」。潼州見隋書地理志上金山郡註。同州是北周重鎮，孫恒被出，不得居此。今據改。
〔七〕　護令安因進食加毒　諸本「安」下衍「自」字，據周書刪。
〔八〕　同被禽捉入定州城　諸本脫「州」字，據周書補。
〔九〕　未幾間　諸本「間」訛作「聞」。據周書改。
〔一０〕後吾共汝在壽陽住　諸本「住」訛作「任」，據周書改。
〔一一〕盛洛著紫織成纈通身袍黃綾裏　諸本脫「袍」字，據周書補。
〔一二〕當鄉里破敗之日薩保年以十餘歲　諸本「破」訛「被」，又脫「餘」字，據周書改補。護母書言當鮮于脩禮敗時，護年十二。可證當有「餘」字。
〔一三〕太祖升遐未定天保　諸本無「天保」二字，周書有。按「未定天保」，猶言「天命未定」。今從周書補。
〔一四〕突厥復率眾赴期　諸本「期」作「朝」。周書、通志作「期」。按下文言「復慮失信蕃夷」，則是先有期約。「朝」乃「期」之訛，今據改。
〔一五〕護子昌城公深使突厥　諸本「深」作「澡」，周書作「深」。按本書卷一０、周書卷五武帝紀建德元年二月并作「深」，今據改。
〔一六〕以行軍總管與元帥鄖國公韋孝寬等伐陳　諸本「鄖」作「鄭」，周書卷一０宇文亮傳作「鄖」。按韋孝寬封鄖國公，見本書卷六四本傳。今據改。
〔一七〕子胲明　諸本無「子」字，周書作「子明」，通志卷八五作「子胲明」。張森楷謂「胲」字無誼，當誤。按「胲」與「子」音形相去甚遠，不可能由「子」訛為「胲」。今從通志補「子」字。
〔一八〕及葛榮破鮮于脩禮　通志卷八五莒莊公洛生傳「破」作「殺」。按鮮于脩禮為叛徒元洪業所殺，見魏書卷九肅宗紀孝昌二年八月及魏書卷五八楊津傳。這裏作「破」作「殺」都不確。
〔一九〕保定初追贈大將軍　周書卷一０莒莊公洛生傳「大將軍」上有「柱國」二字。按周書同卷言洛生兄顥、連並於保定初贈柱國大將軍，則洛生贈官亦當相同。此脫「柱國」二字。
〔二０〕子菩提為齊神武所害　諸本「提」作「薩」，周書作「提」。按菩提見前宇文護母與護書。又宇文導字菩薩，從兄弟不當同字。作「薩」誤，今據改。
〔二一〕位徐州刺史　諸本「徐」作「除」。按地志無「除州」，「除」乃「徐」之訛。今據通志卷八五廣川公測傳改。
〔二二〕時政在冢臣　諸本「冢」作「家」，周書卷四０宇文孝伯傳作「冢」。按「冢臣」指宇文護，時為大冢宰執政。作「家」誤，今據改。
〔二三〕左宮正　諸本「宮」訛作「官」。據周書、通志及本傳下文改正。
〔二四〕每車駕巡幸常令居守　諸本「常」下有「執其手」三字，周書無。按此涉下文「執其手曰」而誤衍。今據刪。
〔二五〕驛召孝伯赴行在所　諸本脫「在」字，據周書、通志補。
〔二六〕則臣為不忠陛下為不孝之子也　諸本「陛下」下無「為」字。通志有。按周書此句作「則臣為不忠之臣，陛下為不孝之子也」。「為」字不可少，今據通志補。
〔二七〕今日之事忠孝不並　諸本脫「日」字，據周書卷四０、通志卷八五宇文神慶傳補。
〔二八〕慶與齊王憲輕騎覘之卒與賊〔相遇為賊所〕窘　諸本脫「之」字，據通志卷八五宇文神舉附弟神慶傳補。又脫「相遇為賊所」五字，據隋書卷五０宇文神慶傳補。
〔二九〕子靜亂　隋書「亂」作「禮」。張森楷謂「禮」是。按當由「禮」之簡體「禮」，與「亂」之簡體「乱」形似而訛，張說疑是。
〔三０〕峨峨焉足以轥轢於前載矣　諸本無「轢」字，周書卷十史臣論有。按「轥轢」同「轔轢」，踐越之意，今據補。
〔三一〕群公懷等夷之志　諸本「志」訛作「士」，據周書卷十一史臣論改。
〔三二〕經之以忠貞　周書「經」作「繼」。疑此訛。
