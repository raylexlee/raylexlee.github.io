△卷四 歲時部下
元日第一
人日第二
敍事
《荊楚歲時記》曰：正月七日爲人日，〈董勛《問禮俗》曰：正月一日爲雞，二日爲狗，三日爲豬，四日爲羊，五日爲牛，六日爲馬，七日爲人。〉以七種菜爲羹，剪綵爲人；或鏤金簿爲人，以貼屏風，亦戴之頭鬢。〈董勛《問禮俗》雲：人入新年，形容改從新。〉又造化勝相遺。〈起於晉代。見賈充《李夫人典戒》，雲像瑞圖金勝之形，又取像西王母戴勝也。〉
事對
董俗　陳儀〈董勛《答問》曰：正月人日，俗剪綵爲人形。劉臻妻陳氏《進見儀》曰：正月七日上人勝於人。〉剪綵　鏤金〈並見敍事。〉登西山　陟安仁〈李充《正月七日登剡西寺詩》曰：命駕升西山，寓目眺原疇。安仁峯銘曰：正月七日，厥日惟人，策我良駟，陟彼安仁。〉
詩
隋陽休之《正月七日登高侍宴詩》〈廣殿麗年輝，上林起春色。風生拂雕輦，雲迴浮綺席。〉隋薛道衡《人日思歸詩》〈入春纔七日，離家已二年。人歸落鴈後，思發在花前。〉
正月十五日第三
敍事
《玉燭寶典》曰：正月十五日，作膏粥以祠門戶。《荊楚歲時記》曰：今州里風俗，望日祭門，先以楊枝插門。隨楊枝所指，仍以酒脯飲食及豆粥插箸而祭之，其夕迎紫姑神以卜。〈劉敬叔《異苑》曰：紫姑本人家妾，爲大婦所逐，正月十五日感激而死，故世人作其形於廁，以迎之卜。〉《史記‧樂書》曰：漢家祀太一，以昏時祠到明。〈今人正月望日夜遊觀燈，是其遺事。〉
事對
燒燈　望月〈《湼盤經》曰：如來闍維訖，收舍利罌置金牀上，天人散花奏樂，繞城步步燃燈十二里。又《西域記》曰：摩喝陁國，正月十五日，僧徒俗衆雲集，觀佛舍利放光雨花。《古詩》曰：是時鶉火中，日月正相望。鶉火中卽正月望也。〉泛粥　祠膏〈《續齊諧記》曰：吳縣張成，夜見一婦人立宅東南角，謂成曰：「此地是君蠶室，我卽地神。明日正月半，君宜作白粥，泛膏於上以祭我，必當令君蠶百倍。」言絕失所在。成如其言，爲作膏粥，年年大得蠶也。祠膏見敍事。〉
詩
蘇味道《正月十五日詩》〈火樹銀花合，星橋鐵鎖開。暗塵隨馬去，明月逐人來。遊騎皆穠李，行歌盡落梅。金吾不禁夜，玉漏莫相催。〉崔液《夜遊詩》〈玉漏銀壺且莫催，鐵關金鎖徹明開。誰家見月能閑坐？何處聞燈不看來。〉又〈神燈佛火百輪張，刻像圖形七寶裝。影裏如聞金口說，空中似散玉毫光。〉又〈金勒銀鞍控紫騮，玉輪朱幰駕青牛。驂驔始散東城曲，倐忽還逢南陌頭。〉
月晦第四
敍事
《荊楚歲時記》曰：元日至於月晦，並爲酺聚飲食。〈每月皆弦望晦朔，以正月初年，時俗重以爲節。〉士女汎舟，或臨水宴樂。〈《玉燭寶典》曰：元日至月晦，人並爲酺食度水，士女悉湔裳酹酒於水湄，以爲度厄。今世人唯晦日臨河解除，婦人或湔裙。〉
事對
提月　晦日〈《公羊傳》曰：提月，六鷁退飛過宋都。提月者何？僅建是月晦日也。何休注曰：提月，邊也，魯人語也，在是月之幾盡。〉凋蓂　掩桂〈《帝王世紀》曰：堯有草，夾階而生。每月朔生一莢，月半則生十五莢。自十六日一莢落，至月晦而盡。若月小則餘一莢，厭而不落。唯盛德之君，應和氣而生，以爲瑞草，名爲蓂莢，一名歷莢。虞喜《安天論》曰：俗傳月中仙人桂樹，月初則生。〉
詩
唐太宗《月晦詩》〈晦魄移中律，凝暄起麗城。罩雲朝蓋上，穿露曉珠呈。笑樹花分色，啼枝鳥合聲。披襟歡眺望，極目暢春情。〉後魏盧元明《晦日汎舟應詔詩》〈輕灰吹上管，落蓂飄下蔕。遲遲春色華，晼晼年光麗。〉北齊魏收《晦日汎舟應詔詩》〈裊裊春枝弱，關關新鳥呼。棹唱忽逶迤，菱歌時顧慕。睿賞芳月色，宴言忘日暮。遊豫慰人心，照臨康國步。〉
寒食第五
敍事
《荊楚歲時記》曰：去冬節一百五日，卽有疾風甚雨，謂之寒食。〈據歷合在清明前二日，亦有去冬至一百六日。〉禁火三日，〈《琴操》曰：晉文公與介子綏俱亡，子綏割腕股以啖文公。文公復國，子綏獨無所得，子綏作龍蛇之歌而隱。文公求之，不肯出，乃燔左右木。子綏抱木而死。文公哀之，令人五月五日不得舉火。又周舉《移書》及魏武《明罰令》、陸翽《鄴中記》，並雲寒食斷火起於子推。《琴操》所云子綏，綏卽推也。又云五月五日，與今有異，皆因流俗所傳。據《左傳》及《史記》，並無介子推被焚之事。按《周書•司烜氏》：仲春以木鐸循火禁於國中。注云：爲季春將出火也。今寒食準節氣是仲春之末，清明是三月之初，然則禁火蓋周之舊制。〉造餳大麥粥。〈陸翽《鄴中記》曰：寒食三日醴酪，又煮粳米及麥爲酪，擣杏仁煮作粥。《玉燭寶典》曰：今人悉爲大麥粥，研杏仁爲酪，引餳沃之。孫楚《祭子推文》雲：黍飯一盤，醴酪二盂，是其事。〉鬬雞，鏤雞子，鬬雞子，〈《玉燭寶典》曰：此節城市尤多鬬雞卵之戲。《左傳》有「季郈鬬雞」，其來遠矣。古之豪家，食稱畫卵。今代猶染藍茜雜色，仍加雕鏤，遞相餉遺，或置盤俎。《管子》曰：雕卵熟斵之，所以發積藏，散萬物。張衡《南都賦》曰：春卵夏筍，秋韭冬菁，便是補益滋味。其鬬卵則莫知所出。董仲舒書雲：心如宿卵，爲體內藏，以據其剛，彷彿鬬理也。〉打毬，〈劉向《別錄》曰：蹴鞠，黃帝所造，本兵勢也。或雲起於戰國。案鞠與毬同。古人蹋蹴以爲戲。〉鞦韆。〈《古人藝術圖》雲：鞦韆，北方山戎之戲，以習輕趫者。〉
事對
魏武令　周舉書〈魏武帝《明罰令》曰：聞太原上黨西河鴈門，冬至後百有五日，皆絕火寒食，云爲介子推。且北方沍寒之地，老少羸弱，將有不堪之患。令到，人不得寒食。若犯者，家長半歲刑，主吏百日刑，令長奪一月俸。範曄《後漢書》曰：周舉遷幷州刺史。太原一郡，舊俗以介子推焚骸，有龍忌之禁。至其月，鹹言神靈不樂舉火。舉移書於子推廟雲：春中寒食一月，老少不堪，今則三日而已。〉一月寒食　三日斷火〈周斐《汝南先賢傳》曰：太原舊俗，以介子推焚骸，一月寒食，莫敢煙爨。陸翽《鄴中記》曰：幷州俗，冬至後百五日，爲介子推斷火，冷食三日，作乾粥。今之糗是也。〉
詩
李崇嗣《寒食詩》〈普天皆滅熖，匝地盡藏煙。不知何處火，來就客心燃。〉宋之問《途中寒食詩》〈馬上逢寒食，途中屬暮春。可憐江浦望，不見洛橋人。〉沈佺期《嶺表逢寒食詩》〈嶺外逢寒食，春來不見餳。洛陽新甲子，何日是清明。〉
三月三日第六
敍事
《韓詩章句》曰：鄭俗，上巳溱洧兩水之上，秉蘭祓除。〈司馬彪《續漢書•禮儀志》曰：三月上巳，官民並禊飲於東流水上。沈約《宋書》曰：魏已後但用三日，不復用巳也。〉《荊楚歲時記》曰：三月三日，土人並出水渚，爲流杯曲水之飲。〈注曰：《續齊諧記》：晉武帝問尚書摯虞曰：「三日曲水，其義何指？」答曰：「漢帝時，平原徐肇以三月初生三女，而三日俱亡。一村以爲怪，乃相攜之水濱盥洗，遂因流水以汎觴，曲水起於此。」帝曰：「若此談，便非嘉事。」尚書郎束晢曰：「摯虞小生，不足以知此，臣請說其始。昔周公卜成洛邑，因流水以汎酒，故逸《詩》雲：『羽觴隨波流。』又秦昭王三月上巳置酒河曲，有金人自東而出，奉水心劍，曰：『令君制有西夏。』及秦霸諸侯，乃因其處立爲曲水祠。二漢相沿，皆爲盛集。」帝曰：「善。」賜金十五斤，左遷摯虞爲陽城令。〉
事對
元巳上除〈張衡《南都賦》曰：暮春之禊，元巳之辰，方軌齊軫，祓於陽濱。張華《上巳篇》曰：姑洗應時月，元巳啓良辰。徐幹《齊都賦》：青陽季月，上除之良，無大無小，祓於水陽。〉周禊　鄭祓〈應劭《風俗通》曰：案《周禮》︰女巫掌歲時以祓除疾病。禊者，潔也，故於水上釁潔也。《韓詩》曰：三月桃花水下之時。鄭國之俗，三月上巳，於溱洧兩水上，執蘭招魂續魄，祓除不祥也。〉曲水　迴流〈曲水事具敍事注中。徐廣《三日臨水詩》曰：溫哉令日，爰豫爰遊。興言命駕，寄歡迴流。〉祓灞　禊洛〈《漢書》曰：武帝卽位數年，無子。平陽主求良家女十餘人，飾置家，帝祓灞上而過焉。戴逵《竹林七賢論》曰：王濟嘗解禊洛水。〉金堤　石壇〈陸翽《鄴中記》：華林園中千金堤，作兩銅龍，相向吐水，以注天泉池，通御溝中。三月三日，石季龍及皇后百官臨池會。戴延之《西征記》曰：天泉之南，有東西溝，承御溝水。水之北有積石壇，雲三月三日御坐流杯之處。〉南澗　東堂〈孫綽《詩序》曰：以暮春之始，解禊於南澗之濱，高嶺千尋，長湖萬項。《晉起居注》曰：海西泰和六年三月庚午朔，詔曰：「三日臨流杯池，依東堂小會。」〉華林　疏圃〈荀勗《三月三日從華林園詩》曰：清節中季春，姑洗通滯塞。玉輅扶淥池，臨川蕩苛慝。潘尼《巳日詩》曰：藹藹疏圃，載繁載榮。淡淡天泉，載淥載清。〉南浮橋　東流水〈《夏仲御別傳》曰：仲御詣洛，到三月三日，洛中王公已下，莫不方軌連軫，並至南浮橋邊禊。男則朱服耀路，女則錦綺鑠爛。又《宋書》曰：後漢有郭虞者，三月上辰產二女，二日之中產三女，並不育。俗以爲大忌，至其日諱正，家皆於東流水上爲祈禳。〉
賦
晉成公綏《洛禊賦》〈考吉日，簡良辰，祓除解禊，同會洛濱。妖童媛女，嬉遊河曲，或振纖手，或濯素足。臨清流，坐沙場，列樽罍，飛羽觴。〉晉張協《洛禊賦》〈夫仃三春之令月，嘉天氣之絪縕，和風穆以布暢，百卉曄而敷芬。遊魚瀺灂於淥波，玄鳥鼓翼於高雲。美節慶之動物，悅羣生之樂欣。顧新服之旣成，將祓除於水濱。於是縉紳先生，嘯儔命友，攜朋接黨，童冠八九；主希孔墨，賓慕顏柳。臨崖詠遊，濯足揮手。及至都人士女，奕奕祁祁，車馬岬嶱，充溢中逵。芬葩翕習，緣阿被湄，振袂生風，接衽成帷。若權威之家，豪侈之族，綵騎停鑣，華輪方轂，青蓋雲浮，參差相屬。集乎長洲之浦，曜乎洛川之曲。遂乃停輿蕙渚，息駕蘭田；朱幔虹舒，翠幕蜺連。布椒醑，薦柔嘉，祈休吉，蠲百痾。漱清源以滌穢兮，攬綠藻之纖柯。浮素卵以蔽水，灑玄醪於中河。〉晉夏侯湛《禊賦》〈羨暮春之嘉辰，美靈氣之和柔。結方[車丸]於泰路，敷令節之宣遊。爾乃擢翠旗，垂繁纓，微雲乘軒，清風引旌，飛輪飆起，良馬電驚，粲爛虺韡，混曄發越，若乎朝春挺葩，夕霞抱月。〉晉阮瞻《上巳會賦》〈臨清川而嘉讌，聊暇日以遊娛。蔭朝雲而爲蓋，茂樹以承廬。好修林之蓊蔚，樂草莽之扶疎。列肆筵而設度兮，祈吉祥於斯塗。酌羽觴而交酬，獻遐壽之無疆。同懽情而悅豫，欣斯樂之慨慷。發中懷而絃歌，託清志於宮商。〉梁蕭子範《家園三月三日賦》〈春亦暮止，田家上巳。時將磔於九門，節方郊於七里。扇習習之和風，照遲遲之華晷。聊潔新而濯故，式東流之前[車丸]。居免上漏，樹非榛慄。旣無擇於爽塏，曾不訪於兇吉。右瞻則青溪千仞，北覩則龍盤秀出。與歲月而荒茫，同林藪之蕪密。懽茲嘉月，悅此時良。庭散花蕊，傍插筠篁。灑玄醪於沼沚，浮絳棗於泱泱。觀翠綸之出沒，戲青舸之低昂。〉周庾信《三月三日華林園馬射賦》〈歲次昭陽，月在大梁，其日上巳，其時少陽。春吏司職，青祗効祥。徵萬騎於平樂，開千門於建章。皇帝翊四校於僊園，迴六龍於天苑。華蓋平飛，風烏細轉，帷宮宿設，帳殿開筵。傍臨細柳，斜界宜年，河漘薙草，渭口澆泉。堋雲五色，的暈重圓。陽管旣調，春絃實撫；玉律調鐘，金錞節鼓。於是咀銜拉鐵，逐日追風。並試長楸之埒，俱下蘭池之宮。鳴鞭則汗赭，入埒則塵紅。變三驅而畫鹿，登百尺而懸熊。禮正六耦，詩歌九節。弓如明月對堋，馬似浮雲向埒。鴈失羣而行斷，猨求林而路絕。乃有六郡雄才，五陵高選，新迴馬邑之兵，始罷龍城之戰。帶尚流星，乘猶奔電。始聽鼓而唱籌，卽移竿而摽箭。熊耳刻杯，飛雲畫罍。水衡之錢山積，織室之錦霞開。司筵賞至，酒正杯來。旣而日下澤宮，筵闌相圃，悵從蹕之留歡，眷迴鑾之餘武。〉
詩
晉張華《三月三日後園會詩》〈暮春元日，陽氣清明，祁祁甘雨，膏澤流盈。習習祥風，啓滯導生，禽鳥逸豫，桑麻滋榮。纖條被綠，翠華含英。於皇我後，欽若昊乾。順時省物，言觀中園。讌及羣辟，乃命乃筵。合樂華池，祓濯清川。汛彼龍舟，溯游洪源。〉又《上巳篇》〈仁風導和氣，勾芒御昊清。姑洗應時月，元巳啓良辰。密雲蔭朝日，零雨灑微塵。飛軒遊九野，置酒會衆賓。〉晉潘尼《三日洛水作詩》〈暮春春服成，百草敷英蕤。聊爲三日遊，方駕結龍旗。廊廟多豪俊，都邑有艷姿。朱軒蔭蘭臯，翠幕映洛湄。沉鈎出比目，舉弋洛雙飛。羽觴乘波進，素卵逐流歸。〉晉閭邱沖《三月三日應詔詩》〈暮春之月，春服旣成，升陽潤土，冰渙川盈。餘萌達壤，嘉木敷榮。后皇宣遊，旣燕且寧。光光華輦，侁侁從臣。上蔭丹幄，下藉文茵。臨池挹盥，濯故法新。俯鏡清流，仰睇天津。藹藹華林，嚴嚴景陽，嶫嶫峻宇，奕奕飛梁。垂蔭倒景，若翱若翔。浩浩白水，汎汎龍舟。皇在靈沼，百辟同遊。擊棹清歌，鼓枻行謳，聞樂咸和，具醉斯柔。在昔帝虞，德被遐荒，干鏚在庭，苗人來王。今我哲後，古聖齊芳，惠此中國，以綏四方。元首旣明，股肱惟良，樂只君子，今日惟康。〉晉阮修《上巳詩》〈三春之秀，歲惟嘉時。零雨旣蒙，風以散之。英華扇耀，翔鳥羣嬉。澄澄淥水，淡淡其波。修崖逶迤，長川相過。聊且逍遙，其樂如何？〉宋顏延之《詔宴曲水詩》〈惟王創物，永錫洪算。仁固開周，義高登漢。開榮灑澤，舒虹爍電。伊思鎬飲，每懷洛宴。郊餞有壇，君舉有禮。暮賬蘭甸，晝流高陛。分庭薦樂，析波浮醴。豫同夏諺，事兼出濟。〉宋謝靈運《三月三日侍宴西池詩》〈矧乃暮春，時物芳衍。濫觴逶迤，周流蘭殿。禮備朝容，樂闋夕宴。〉謝惠連《上巳詩》〈四時著平分，三春稟融爍。遲遲和景婉，夭夭園桃灼。攜朋適郊野，昧爽辭壥廓。斐雲興翠嶺，芳飈起華薄。解轡偃崇邱，藉草繞迴壑。際渚羅時蔌，託波泛輕爵。〉齊謝朓《爲皇太子侍華光殿曲水宴詩》〈初吉雲巳，芳宴在斯。載留神矚，有睟天儀。龍精已映，威仰未移。葉依黃鳥，花落春池。高宴弘敞，禁林稠密。青嶝崛起，朱樓間出。翠葆隨風，金戈動日。惆悵清管，徘徊輕佾。灞滻入筵，河淇流阼。海若來往，觴餚沿溯。歡飲終日，清光欲暮。輕軺迴音，華組徐步。〉梁簡文帝《三日侍宴林光殿曲水詩》〈芳年留帝賞，應物動天襟。挾苑連金陣，分衢度羽林。帷宮對廣掖，層殿邇高岑。風旗爭曳影，亭午共生陰。林花初墜蔕，池荷欲吐心。〉又《三日率爾成詩》〈綺花非一種，風絲亂百條。雲起相思觀，日照飛虹橋。〉又《三日侍皇太子曲水宴詩》〈震德葉靈，年芳節淑。濯伊臨灞，蕩心愉目。驟騎晨野，摐金曉陸。蕙氣卷旌，神飈警轂。層岑偃蹇，聳觀昭岧。煙生翠竹，日照綺寮。銀花晨散，金芝暮搖。〉梁沈約《三日侍鳳光殿曲水宴詩》〈光遲蕙畝，氣婉椒臺。皇心愛矣，帝曰遊哉。玉鑾徐警，翠鳳輕迴。別殿廣臨，離宮洞啓。川祇奉壽，河宗相禮。清洛漸筵，長伊流陛。迴蕩嘉羞，搖漾芳醴。輕歌易繞，弱舞難持。素雲留管，玄鶴停絲。引思爲歲，歲亦陽止。叨服賁身，身亦昌止。徒勤丹漆，終愧文梓。〉又《林光殿曲水宴詩》〈宴鎬鏘玉鑾，遊汾舉仙軷。榮光沉採旄，修風動芝蓋。淑氣宛登晨，天行聳雲旆。帳殿臨春籞，帷宮繞芳薈。漸席周羽觴，分墀引迴瀨。穆穆玄化升，濟濟皇階泰。將御遺風軫，遠侍瑤臺會。〉又《三日率爾成篇》〈麗日屬元巳，年芳俱在斯。開花已匝樹，流鶯復滿枝。洛陽繁華子，長安輕薄兒。東出千金堰，西臨鴈騖陂。遊絲映空轉，高柳柳池垂。綠萍文照耀，紫燕光陸離。清晨戲伊水，薄暮宿蘭池。象筵鳴寶瑟，金瓶汎玉巵。寧憶春蠶起，日暮桑欲萎。〉梁劉孝綽《三日侍華光殿曲水宴詩》〈燻祓三陽暮，濯禊元巳初。皇心睠樂飲，帳殿臨春渠。豫遊高夏諺，凱樂盛周居。復以焚林日，丰茸花樹舒。羽觴環階轉，清瀾傍席疏。妍歌已嘹亮，妙舞復紆餘。九成變絲竹，百戲起龍魚。〉又《三日侍安成王曲水宴詩》〈滙澤良孔殷，分區屏中縣。跨躡兼流採，襟喉邇封甸。五王奄酆畢，析珪承羽傳。不資魯俗移，何得齊風變。東山富遊士，北土無遺彥。一言白璧輕，片善黃金賤。餘辰屬元巳，清祓追前諺。持此頻豫遊，須展城隅宴。芳洲亙千里，遠近光風扇。方歡厚德重，誰言薄遊倦。〉梁庾肩吾《三日侍蘭亭曲水宴詩》〈策星依夜動，鸞駕忽朝遊。旌門臨苑樹，相風出鳳樓。春生露泥泥，天覆雲油油。桃花生玉潤，柳葉暗金溝。禊川分曲洛，帳殿掩芳洲。踊躍赬魚醉，參差絳棗浮。百戲俱臨水，千鐘共逐流。〉北齊邢子才《三日華林園公宴詩》〈迴鑾自樂野，弭蓋屬瑤池。五丞接光景，七友樹風儀。芳春時欲遽，覽物惜將移。新萍已冒沼，餘花尚滿枝。草滋徑蕪沒，林長山蔽虧。方筵羅玉俎，激水漾金巵。歌聲斷且續，舞袖合還離。〉隋盧思道《上巳禊飲詩》〈山泉好風日，城市厭囂塵。聊持一樽酒，共尋千里春。餘光下幽桂，夕吹舞青蘋。何時出關後，重有入林人。〉隋江總《三日侍宴宣猷堂曲水詩》〈上巳娛春禊，芳辰喜月離。北宮命簫鼓，南館列旌麾。繡柱擎飛閣，雕軒傍曲池。醉魚沉遠岫，浮棗漾清漪。落花懸度影，飛絲不礙枝。樹動丹樓出，山斜翠磴危。禮周羽爵遍，樂闋光陰移。〉沈佺期《三月三日梨園亭侍宴詩》〈九門馳道出，三已禊堂開。畫鷁中川動，青龍上苑來。野花飄御座，河柳拂天杯。日晚迎祥處，笙鏞下帝臺。〉
序
晉王羲之《三月三日蘭亭序》〈永和九年，歲在癸丑，暮春之初，會於會稽山陰之蘭亭，修禊事也。羣賢畢至，少長鹹集。此地有崇山峻嶺，茂林修竹；又有清流激湍，映帶左右，引以爲流觴曲水，列坐其次。雖無絲竹管絃之盛，一觴一詠，亦足以暢敍幽情。是日也，天朗氣清，惠風和暢。仰觀宇宙之大，俯察品類之盛，所以遊目騁懷，足以極視聽之娛，信可樂也。〉齊王融《三月三日曲水詩序》〈青鳥司辰，條風發歲，粵斯上巳，惟暮之春，禊飲之日在茲，風舞之情鹹蕩。載懷平圃，乃睠芳林。飛觀神行，虛簷雲構。離房乍設，層樓間起。負朝陽而抗殿，跨靈沼而浮榮。鏡文虹於綺疏，浸蘭泉於玉砌。幽幽叢薄，秩秩斯干，新萍汎沚，華桐發岫。雜夭採於柔荑，亂嚶聲於錦羽。禁軒承幸，清宮俟宴，緹帷宿置，帟暮宵懸。旣而滅宿登霞，澄光辨色，徐鑾警節，鳴鐘暢音，七萃連鑣，九斿齊軌。爾乃迴輿駐軫，嶽鎮淵渟，睟容有穆，賓儀式序。授凡肆筵，因流波而成次；蕙餚芳醴，任激水以推移。葆佾陳堦，金匏在席，戚奏翹舞，龠動邠詩。召鳴鳥於渰山，追伶倫於嶰谷。清歌有闋，羽觴無算。上陳景福之賜，下獻南山下壽。信愷宴於在藻，知和樂於食蘋。〉梁簡文帝《三日曲水詩序》〈竊以周成洛邑，自流水以禊除；晉集華林，同文軌而高宴，莫不禮具義舉，沓矩重規，昭動神明，雍熙鐘石。是節也，上巳屬辰，餘萌達壤，倉庚應律，女夷司候。爾乃分階樹羽，疎泉汎爵，蘭觴沿泝，蕙餚來往。賓儀式序，盛德有容，舞艷七盤，歌新六變。遊雲駐彩，仙鶴來儀，都人野老，雲集霧合，結軫方衢，飛軒照日。〉
五月五日第七
敍事
周處《風土記》曰：仲夏端午，烹鶩角黍，〈注云：端，始也，謂五月五日。〉進筒糉，〈《續齊諧記》曰；屈原五月五日自投汨羅而死。楚人哀之，每至此日，以竹筒貯米，投水祭之。漢建武年，長沙歐回見人自稱三閭大夫，謂回曰：「見祭甚善，常苦蛟龍所竊，可以菰葉塞上，以綵絲約縛之，二物蛟龍所畏。」〉一名角黍，〈《風土記》曰：以菰葉裹粘米，以象陰陽相包裹未分散。〉一名糉；〈子弄反。亦作糉。〉造百索繫臂，〈《風俗通》曰：五月五日，以五綵絲繫臂者，闢兵及鬼，令人不病溫。又曰：亦因屈原。〉一名長命縷，一名續命縷，一名闢兵繒，一名五色縷，一名五色絲，一名朱索。又有條達等織組雜物，以相贈遺。〈《孝經援神契》曰：仲夏繭始出，婦人染練，鹹有作務。《玉燭寶典》雲：此節備擬甚多，其來尚矣。又有日月星辰鳥獸之狀，文繡金縷帖畫，貢獻所尊。《古詩》雲：繞臂雙條達。〉採艾懸於戶上，〈《玉燭寶典》雲：以禳毒氣。《荊楚歲時記》曰：宗則字文度，常以五月五日未雞鳴時採艾，見似人處攬而取之，用灸有驗。是日競採雜藥。《夏小正》：此月蓄藥，以蠲除毒氣。〉蹋百草，〈《荊楚歲時記》曰：四人並蹋百草，今人又有鬬百草之戲。〉競渡。〈《荊楚歲時記》曰：俗謂是屈原死汨羅日，傷其死所，並命將舟楫以拯之，至今爲俗。又《越地傳》雲：起於越王句踐。〉是月，俗多禁忌蓋屋及暴薦席。〈《風俗通》雲：五月蓋屋，令人頭禿。又《異苑》雲：新野庾寔家，嘗以五月暴席。忽有一小兒死於席下，俄失所在。其後寔女子遂亡。相傳彌以爲忌。此二事通五月之事，今附於此。董勛《問禮俗》曰：五月俗稱惡月，俗多六齋放生。按《月令》：仲夏陰陽交，死生分。君子齋戒，正聲色，節嗜慾。〉
事對
祭屈　祠陳〈祭屈已見上敍事中。謝承《後漢書》曰：陳臨爲蒼梧太守，推誠而理，導人以孝悌，臨徵去。後本郡以五月五日祠臨東城門上，令小童潔服舞之。〉朱索　赤符〈司馬彪《續漢書》曰：五月五日，朱索五色爲門戶飾，以止惡氣。《抱朴子》曰：或問闢五兵之道，答以五月五日作赤靈符著心前。〉採朮　角黍〈《養生要集》曰：朮，味苦小溫，生漢中南鄭山谷，五月五日採之。周處《風土記》曰：仲夏端午，烹鶩角黍。範汪《祠制》曰：仲夏存角黍。〉浴蘭　懸艾〈《大戴禮》曰：五月五日，蓄蘭爲沐浴。《楚辭》曰：浴蘭湯兮沐芳蕙。宗懍《荊楚記》曰：五月五日，荊楚人並蹋百草，採艾以爲人，懸門戶上，以攘毒氣。故《師曠佔》曰：歲多病則艾草先生也。〉厭兵繒　續命縷〈裴玄《新語》曰：五月五日，集五綵繒，謂之闢兵。應劭《風俗通》曰：五月五日續命縷，俗說益人命。〉
詩
梁王筠《五日望採拾詩》〈裁縫逗早夏，點畫守初晨。綃紈旣妍媚，脂粉亦香新。長綵表良節，命縷應喜辰。結蘆同楚客，採艾異詩人。折花競鮮彩，拭露染芳津。含嬌起斜盻，斂笑動微嚬。獻璫依洛浦，懷珮似江濱。須待恩光接，中夜奉衣巾。〉北齊魏收《五日詩》〈麥涼殊未畢，蜩鳴早欲聞。喧林尚黃鳥，浮天已白雲。闢兵書鬼字，神印題靈文。因想蒼梧郡，茲日祀陳君。〉
伏日第八
敍事
《歷忌釋》曰：四時代謝，皆以相生。立春木代水，水生木；立夏火代木，木生火；立冬水代金，金生水；至於立秋，以金代火，金畏火，故至庚日必伏。庚者，金也。〈《陰陽書》曰：從夏至後第三庚爲初伏，第四庚爲中伏；立秋後初庚爲後伏，謂之三伏，曹植謂之三旬。〉《史記》曰：秦德公始爲伏祠。《荊楚歲時記》曰：伏日進湯餅，名爲闢惡。
事對
金藏　火升〈《歷忌釋》曰：伏者何也，金氣伏藏之日。夏侯湛《大暑賦》曰：三伏相仍，徂暑彤彤，上無纖雲，下無微風。扶桑赩以增燌，大火曄其南升。〉秦祠　漢擇〈《史記》：秦德公始爲伏祠。按《漢書》：高帝分四郡之衆，用良、平之策，還定三秦，席捲天下，蓋君子所因者本也。論功定封，加金帛，重復寵異，令自擇伏日，不同凡俗。〉亢陽　徂暑〈王彪之《井賦》曰：三伏焦暑，亢陽重授，輕飈不扇，纖雲不覆。徂暑已見上火升注中。〉勞酒　薦瓜〈《漢書》曰：楊惲《報孫會宗書》曰：田家作苦，歲時伏臘，烹羊炮羔，斗酒自勞。崔寔《四民月令》曰：初伏薦麥瓜於祖禰。〉賜東方　祠黃石〈《漢書》曰：東方朔爲郎，伏日詔賜諸郎肉。朔獨拔劍割肉，謂其同官曰：「伏日當早歸，請受賜。」卽懷肉而去。上問朔曰：「賜肉不待詔而去，何也？」上令自責。朔曰：「受賜不待詔，何無禮也？拔劍割肉，一何壯也？割之不多，又何廉也？歸遺細君，又何仁也？」上笑曰：「令生自責，而反自譽。」復賜酒一巵，肉百斤，遺細君。《史記》曰：張子房始所見下邳圮上老父與《太公書》者。後十三年，從高祖過濟北，果見穀城山下黃石，取而寶祠之。留侯死，並黃石葬，每上塚伏臘祠黃石。〉
詩
程曉《伏日詩》〈平生三伏時，道路無行車。閉門避暑臥，出入不相過。今世褦襶子，觸熱到人家。主人聞客來，嚬蹙奈此何。搖扇臂中疼，流汗正滂沱。傳戒諸高明，熱行宜見訶。〉潘岳《懷縣詩》〈南陸迎修景，朱明送末垂。初秋啓新節，炎景方赫曦。朝想慶雲興，夕遲白日移。揮汗辭中宇，登城臨清池。涼風自遠集，輕衿隨風吹。靈圃曜華果，通衢列高椅。〉
七月七日第九
敍事
周處《風土記》曰：七月七日，其夜灑掃於庭，露施凡筵，設酒脯時果，散香粉於河鼓、〈《爾雅》曰：河鼓謂之牽牛。〉織女，言此二星神當會。守夜者鹹懷私願，或雲見天漢中有奕奕正白氣，有耀五色，以此爲徵應。見者便拜，而願乞富乞壽，無子乞子。唯得乞一，不得兼求。三年乃得言之，頗有受其祚者。〈吳均《續齊諧記》曰：桂陽城武下有仙道，忽謂其弟曰：「七月七日織女當渡河，吾向已被召。」弟問織女何事渡河，答曰：「暫詣牽牛。」世人至今雲織女嫁牽牛是也。又傅玄《擬天問》曰：七月七日，牽牛織女會天河。〉《荊楚歲時記》曰：七夕婦人結綵縷，穿七孔針，或以金銀鍮石爲針。〈宋孝武《七夕詩》曰：迎風披綵縷，向月貫玄針。〉陳瓜果於庭中以乞巧，有喜子網於瓜上，則以爲得。〈《五王傳》曰：竇後少小頭禿，不爲家人所齒，遇七月七日夜，人皆看織女，獨不許後出。有光照室，爲後之瑞。〉崔寔《四民月令》曰：七月七日作麴，合藍丸及蜀漆丸，暴經書及衣裳。〈《竹林七賢論》曰：阮咸字仲容，七月七日，諸阮庭中爛然，莫非錦綈。鹹進總角，乃豎長竿，標大布犢鼻褌於庭中，曰：「未能免俗，聊復爾耳。」〉
事對
泛星　飛月〈謝莊《七夕詠牽牛》曰：容裔泛星道，逶迤濟煙潯。顏延之《織女贈牽牛詩》曰：婺女麗經星，姮娥棲飛月。〉乘鶴　奔龍〈《列仙傳》曰：王子喬見桓良曰：「告我家，七月七日，待我緱氏山頭。」果乘白鶴山頭，望之不得到，舉手謝時人，數日而去。謝惠連《七夕詠牛女詩》曰：留情顧華寢，遙心逐奔龍。〉天路　星河〈徐爰《詠牛女詩》曰：結綵彪天路，頹芳菲靈臺。王鑒《七夕觀織女詩》曰：隱隱駈千乘，闐闐越星河。〉雲川　漢渚〈王微《七襄怨詩》曰：藻帳越星波，玉飾渡雲川。顏測《七夕連句詩》曰：雲扃息遊彩，漢渚起遙光。〉鳳舄　鶴蓋〈《漢武帝內傳》曰：七月七日，西王母降武帝，戴太真晨纓之冠，履玄瓊鳳文之舄。劉楨《魯都賦》曰：素秋二七，天漢指隅。日暮宴罷，車騎就衢。蓋如飛鶴，馬如遊魚。〉羽車　雲輦〈《神仙傳》曰：吳蔡經去家時已老，還更少壯，頭髮皆黑。語家中言：「七月七日王君當來。」至期日，王方平果來，乘羽車，駕五龍。《漢武帝內傳》曰：帝登尋真之臺齋，到七月七日夜，忽見天西南如白雲起，鬱鬱直來趨宮後。頃西王母至，乘紫雲之輦。〉九光燈　百子池〈《漢武帝內傳》曰：七月七日，乃掃除宮掖之內，張雲錦之帷，燃九光微燈。夜二唱後，西王母駕五色之班龍上殿。《西京雜記》曰：戚夫人侍高祖，至七月七日，臨百子池。〉青鳥來　赤龍至〈《漢武故事》曰：七月七日，上於承華殿齋正中，忽有一青鳥從西而來，集殿前。上問東方朔，朔曰：「此西王母來。」有一青鳥如烏，侍王母傍。《列仙傳》曰：陶安公者，六安鑄冶師也。一朝火散上，紫色衝天，安公伏冶下求哀。須臾有朱雀止冶上，曰：「安公冶與天通，七月七日迎汝以赤龍。」至，安公騎之東南上。〉
賦
南齊謝朓《七夕賦》〈金祗司矩，火曜方流，素鍾登御，夷則鳴秋。朱光旣歛，涼雲始浮。盈夕露之藹藹，升夜月之悠悠。步廣庭而延睞，屬天媛而淹留。嗟斯靈之淑景，招好仇於服箱。靨白玉而爲飾，霏丹霞而爲裳。迴龍駕之容裔，亂鳳管之悽鏘。軾帝車而捐玦，凌天津而上翔。悵漢渚之夕漲，欣河廣之旣梁。嗟闌夜而難永，泣會促而怨長。忌纖阿之方駕，吝長庚之未光。撫鳴琴而修浩，浣安歌而自傷。歌曰：月殿清兮桂觴酬，雲幄靜兮香風浮。龍鑣蹀兮玉鑾整，眷星河兮不可留。〉隋庾信七夕賦〈兔月先上，羊燈次安。覩牛星之曜景，視織女之闌幹。於是秦娥麗妾，趙豔佳人，窈窕名燕，逶迤姓秦。嫌朝裝之半故，憐晚拭之全新。此時併捨房櫳，共往庭中。縷條緊而貫矩，針鼻細而穿空。〉
詩
《古詩》〈迢迢牽牛星，皎皎河漢女；纖纖擢素手，軋軋弄機杼。終日不成章，泣涕零如雨；河漢清且淺，相去復幾許；盈盈一水間，脈脈不得語。〉晉潘尼《七月七日侍皇太子宴玄圃園詩》〈商風初授，辰火微流；朱明送夏，少昊迎秋。嘉木茂園，芳草被疇；於是我後，以豫以遊。〉宋南平王劉鑠《七夕詠牛女詩》〈秋動清風扇，火移炎氣歇；廣檐含夜陰，高軒通夕月。安步巡芳林，傾望極雲闕。組幕縈漢陳，龍駕凌宵發；沉清未申寫，飛光已飄忽。來對眇難期，今歎自茲沒。〉宋謝惠連《七夕詠牛女詩》〈落日隱檐楹，升月照簾櫳；團團滿葉露，淅淅振條風。蹀足循廣除，瞬目[QRXN]曾穹；漢有靈匹，彌年闕相從。遐川阻暱愛，修渚曠清容；投杼不成藻，聳轡騖前蹤。昔離秋已兩，今聚夕無雙；傾河易迴斡，款情難久。沃若靈駕旋，寂寞雲幄空；留情顧華寢，遙心逐奔龍。〉宋王僧達《七夕月下詩》〈遠山斂氛，廣庭揚月波；氣往風集隙，秋還露泫柯。節氣旣已孱，中宵振綺羅；來歎詎終夕，收淚泣分河。〉謝靈運《七夕詠牛女詩》〈火逝首秋節，新明弦月夕；月弦光照戶，秋首風入隙。凌峯步層崖，憑雲肆遙脈；徙倚西北庭，竦踴東南覿。紈綺無報章，河漢有駿軛。〉梁簡文帝《七夕穿針詩》〈憐從帳裏出，想見夜窗開；針欹疑月暗，縷散恨風來。〉梁柳惲《七夕穿針詩》〈代馬秋不歸，緇紈無復緒；迎寒理夜縫，映月抽纖縷。清露下羅衣，秋風吹玉柱；流景對秋夕，餘光難駐。〉梁劉遵《七夕穿針詩》〈步月如有意，情來不自禁；向光抽一縷，舉袖弄雙針。〉梁劉孝威《七夕穿針詩》〈縷亂恐風來，衫輕羞指現；故穿雙眼針，特縫合歡扇。〉梁沈約《織女贈牽牛詩》〈紅妝與明鏡，二物本相親；用持施點畫，不照離居人。往秋雖一照，一照復還塵；塵生不復拂，蓬首對河津。冬夜寒如是，寧遽道陽春；初商忽雲至，暫得奉衣巾。施衿已成故，每聚輒如新。〉梁王筠《牽牛答織女詩》〈新知與生別，由來儻相值；豈如寸心中，一宵懷兩事。歡娛未繾綣，倏忽成離異；終日遙相望，氐益生愁思。猶想今春悲，尚有故年淚；忽遇長河轉，獨喜涼飈至。奔情翊鳳軫，纖阿警龍轡。〉梁劉孝威《詠織女詩》〈金鈿已照耀，白日未蹉跎；欲待黃昏至，含嬌渡淺河。〉梁何遜《七夕詩》〈仙車駐七襄，鳳駕出天潢；月映九微火，風吹百和香。逢歡暫巧笑，還淚已啼妝；別離不得語，河漢漸湯湯。〉梁庾肩吾《七夕詩》〈玉匣卷懸衣，針縷開夜扉；娥隨月落，織女逐星移。離前忿捉夜，別後對空機；倩語雕陵鵲，填河未可飛。〉隋江總《七夕詩》〈漢曲天榆冷，河邊月桂秋；婉孌期今夜，飄搖渡淺流。輪隨列宿動，路逐彩雲浮；橫波翻瀉淚，束素反緘愁。此時機杼息，獨向紅妝羞。〉隋王《七夕詩》〈天河橫欲曉，鳳駕儼應飛；落月移妝鏡，浮動別衣。歡逐今宵盡，愁隨還路歸；猶將宿昔淚，更上去年機。〉張文恭《七夕詩》〈鳳律驚秋氣，龍梭靜夜機；星橋百枝動，雲路七香飛。映月回雕扇，凌霞曳綺衣；含情向華幄，流態入重闈。歡餘夕漏盡，怨結曉驂歸；誰念分河漢，還憶兩心違。〉杜審言《七夕詩》〈白露含明月，青斷絳河；天街七襄轉，關道二神過。襦服鏘環珮，香筵拂綺羅；年年今夜盡，機杼別情多。〉
七月十五日第十
敍事
《荊楚歲時記》曰：七月十五日，僧尼道俗悉營盆供諸寺。案，《盂蘭盆經》雲：「有七葉功德，並幡花歌鼓果食送之。」蓋由此。
事對
百味五果獻佛供僧〈《盂蘭盆經》雲：目連見其亡母生餓鬼中，卽缽盛飯往餉其母。食未入口，化成火炭，遂不得食。目連大叫：「馳還白佛！」佛言：「汝母罪重，非汝一人所奈何，當須十方衆僧威神之力。」至七月十五日，嘗爲七代父母厄難中者，具百味五果，以著盆中，供養十方大德。佛敕衆僧，皆爲施主祝願七代父母，行禪定意，然後受食。是時目連母得脫一切餓鬼之苦。目連白佛：「未來世佛，弟子行孝順者，亦應奉盂蘭盆供養。」佛言大善。故後人因此廣爲華飾，乃至刻木割竹，飴蠟剪綵，摸花葉之形，極工妙之巧。〉中元大獻幡幢花果〈《道經》雲：七月十五日，中元之日，地官校勾搜選衆人，分別善惡，諸天聖衆，普詣宮中，簡定劫數，人鬼傳錄。餓鬼囚徒，一時俱集。以其日作玄都大獻於玉京山，採諸花果。世間所有奇異物，玩弄服飾，幡幢寶蓋，莊嚴供養之具，清膳飲食，百味芬芳，獻諸衆聖。及與道士，於其日夜講誦是經。十方大聖，齊詠靈篇；囚徒餓鬼，當時解脫，一切俱飽滿，免於衆苦，得還人中。若非如斯，難可拔贖。〉
賦
楊炯《盂蘭盆賦》〈渾元告秋，羲和奏曉。太陰望兮圓魄皎，閶闔開兮涼風裊。四海澄兮百川晶，陰陽肅兮天地。掃離宮，清重閣，設皇邸，張翠幕。鸞飛風翔，焰陽倏爍；雲舒霧布，翕赫霍。陳法供，飾盂蘭；壯神功之妙物，何造化之多端。青蓮吐而非夏，果搖而不寒。銅鐵鉛錫，ギ琳瑯；映以甘泉之玉樹，冠以承露之金盤。憲章三極，儀形萬類；上寥廓兮法天，下安貞兮象地。殫怪力，窮神異。少君王子，掣曳兮若來；玉女瑤姬，翩遷兮必至。鳴與，舞<軍鳥>雞與翡翠。毒龍怒兮赫然，狂象奔兮沉醉。怖魍魎，潛魑魅，離婁明目，不足見其精微；匠石洗心，不足徵其奧祕。繽繽紛紛，氤氤氳氳，五色成文，若榮光休氣，發彩於重雲；茜茜粲粲，煥煥爛爛，三光壯觀，若合璧連珠，耿曜於長漢。夫其遠也，天臺桀起，繞之以赤霞；夫其近也，削成孤峙，覆之以蓮花。晃兮瑤臺之帝室，兮金闕之仙家。其高也，上諸天於大梵；其廣也，遍法界於恆沙。上可以薦元符於七廟，下可以納羣動於三車。〉
九月九日第十一
敍事
《荊楚歲時記》曰：九月九日，土人並藉野飲宴。〈《續齊諧記》曰：汝南桓景，隨費長房遊學。長房謂之曰：「九月九日，汝南當有大災厄。急令家人縫囊盛茱萸係臂上，登山飲菊酒，此禍可消。」景如言，舉家坐山。夕還，見雞犬一時暴死。長房曰：「此可代之。」今世人九日登高是也。〉《西京雜記》曰：漢武帝宮人賈佩蘭，九月九日佩茱萸，食餌，飲菊花酒，雲令人長壽。蓋相傳自古，莫知其由。〈《玉燭寶典》曰：食餌者，其時黍秫並收，以因粘米嘉味，觸類嘗新，遂成積習。《周宮籩人職》曰：「羞籩之實，糗餌粉。」幹寶注曰：糗餌者，豆末屑米，而之以棗豆之味。今餌ボ也。《方言》：餌謂之糕，或謂之。〉
事對
王酒賈餌〈檀道鸞《續晉陽秋》曰：陶潛九月九日無酒，於宅邊菊叢中，摘盈把坐其側。久望見白衣人，乃王弘送酒，卽便就酌而後歸。賈餌見敍事中。〉登山坐湖〈登山見敍事中。顏測《九日坐北湖聯句詩》曰：亭席斂徂蕙，澄酒泛初蘭。〉服黃華佩赤實〈《太清諸草木方》曰：九月九日採菊花與茯苓、松脂，久服之令人不老。《禮記》曰：菊有黃華。《西京雜記》曰：九月九日佩茱萸，令人長壽。《爾雅》曰：椒殺林{艸求}。郭璞注曰：本草茱萸一名殺，而實赤細者。〉遊龍山戲馬臺〈孟嘉《別傳》曰：嘉爲桓溫參軍，旣知其政，溫甚重之。九月九日溫遊龍山，參僚畢集，風吹嘉帽落，不覺。如廁，孫盛時在坐，溫授紙筆命嘲之，著嘉坐處。嘉歸見之，笑而請紙卽答，了不容思。《南齊書》曰：宋武帝爲宋公，在彭城，九月九日登項羽戲馬臺。至今相承，以爲故事。〉
賦
宋傅亮《九月九日登凌館賦》〈歲九之暮月，肅晨駕而朝逝；度回壑以停轅，凌孤館而遠憩。何物慘而節哀，又云悠而風厲。悴綠蘩於清渚，殞豐灌於荒ㄛ。玩中原之芬菊，惜蘭圃之凋蕙；旌竹柏之勁心，謝梧楸之零脆。〉
詩
宋謝瞻《九日從宋公戲馬臺》〈風至援寒服，霜降休百工；巢幕無留燕，遵渚有歸鴻。輕霞冠秋日，迅商薄清穹；聖心眷嘉節，鳴鑾戾行宮。四筵沾芳醴，中堂起絲桐；扶光迫西汜，餘歡宴有窮。〉宋謝靈運《九日從宋公戲馬臺送孔令詩》〈季秋邊朔苦，旅鴈違霜雪；悽悽陽卉腓，皎皎寒潭潔。良辰感聖心，雲旗興暮節；鳴葭戾朱宮，蘭卮獻時哲。歸客遂海隅，脫冠謝朝列；河流有急瀾，浮驂無緩轍。〉齊王儉《侍皇太子九日玄圃宴四言詩》〈秋日在房，鴻鴈來翔；寥寥清景，藹藹微霜。草木搖落，幽蘭獨芳；眷言淄苑，尚想濠梁。旣暢旨酒，亦飽徽猷；有來斯悅，無遠不柔。〉梁劉苞《九日侍宴樂遊苑正陽堂詩》〈上郡良家子，幽並遊俠兒；立乘爭飲羽，側騎競紛馳。鳴珂飾華毛，金袍映玉羈；膳羞殫海陸，和齊胝秋宜。雲飛雅琴奏，風起洞簫吹；曲終高宴罷，景落樹陰移。微薄承嘉惠，飲德良不貲；取效績無紀，感恩心自知。〉梁王修已《九日詩》〈霜威始落翠，寒氣初入堂；隋珠爛似燭，懸梨疑夜光。〉梁劉孝威《九日酌菊花酒詩》〈霜花疑始摘，羅衣似適薰；餘杯度不取，欲持嬌使君。〉梁何遜《九日侍宴樂遊苑詩》〈皇德無餘讓，重規襲帝勛；飛悅有道，卉木荷平分。宸襟動時豫，歲序屬涼氛；城霞朝晃朗，槐霧曉氛氳。羽觴歌湛露，佾舞奏承雲；禁林終晚宴，華池物色曛。疏樹翻高葉，寒流聚細文；晴軒連瑞氣，飛惹御香芬。〉梁庾肩吾《侍宴九日詩》〈轍跡光周頌，巡遊盛夏功；鉤陳萬騎轉，閶闔九關通。秋暉逐行漏，朔氣繞相風；獻壽重陽節，回鑾上苑中。疏山開輦道，間樹出離宮；玉醴吹巖菊，銀牀落井桐。飲羽山西射，浮冀北驄；塵飛金埒滿，葉破柳條空。〉周王褒《九日從駕詩》〈黃山獵地廣，青門官路長；律改三秋節，氣應九鐘霜。射馬垂雙帶，豐貂佩兩璜；苑寒梨樹紫，山秋菊葉黃。華露霏霏冷，輕飈颯颯揚；終慚屬車對，空假侍中郎。〉隋江總《衡州九日詩》〈秋日正悽悽，茅茨復蕭瑟；姬人薦初醞，幼子問殘疾。園菊抱黃華，庭榴剖珠實；聊以著書情，暫遣他鄉日。〉又《九月九日至微山亭詩》〈心逐南雲逝，形隨北鴈來；故鄉籬下菊，今日幾花開。〉賀凱《奉和九月九日詩》〈商飈凝素龠，玄覽賁黃圖；曉霜驚斷鴈，晨吹結棲烏。寒花低岸菊，涼葉下庭梧；澤宮申舊典，相圃葉前模。玉砌分雕戟，金溝轉鏤衢；帶星飛夏箭，映月上軒弧。慶展簪裾洽，恩融雨露濡；天文發丹篆，寶思掩玄珠。承歡徒聳，負馳竊忘軀。〉
書
魏文帝《與鐘繇書》〈歲往月來，忽復九月九日。九爲陽數，而日月並應，俗嘉其名，以爲宜於長久，故以享宴高會。是月律中無射，言羣木庶草，無有射而生。至於芳菊，紛然獨榮，非夫含乾坤之純和，體芬芳之淑氣，孰能如此。故屈平悲冉冉之將老，思飧秋菊之落英。輔體延年，莫斯之貴，謹奉一束，以助彭祖之術。〉
冬至第十二
敍事
《玉燭寶典》曰：十一月建子，周之正月。冬至日，南極景極長，陰陽日月萬物之始，律當黃鐘，其管最長，故有履長之賀。沈約《宋書》曰：冬至朝賀享祀，皆如元日之儀。又進履襪，〈崔る《襪銘》：有建子之月，助養元氣之事。後魏北京司徒崔浩《女儀》雲：近古婦常以冬至日進履襪於舅姑，皆其事也。襪亦作襪。〉作赤豆粥。〈《歲時記》雲：共工氏有不才子，以冬至日死。爲人厲，畏赤豆，故作粥以禳之。〉《周禮》曰：冬至日在牽牛，景長一丈三尺；夏至日在東井，景長有五寸。
事對
殷昴升辰〈《尚書》曰：日短星昴，以正仲冬。孔安國注曰：日短，冬至之日也。昴，玄武中星，亦以七星並正冬之三節也。傅亮《冬至詩》曰：星昴殷仲冬，短晷窮南陸。《春秋考異郵》曰：日冬至，辰星升。〉如正亞歲〈崔寔《四民月令》曰：冬至之日，薦黍羔，先薦玄冥以及祖禰，其進酒餚及謁賀君師、耆老，如正日。沈約《宋書》曰：魏晉冬至日，受萬國及百寮稱賀，因小會，其儀亞於歲朝。〉陰化陽升〈《禮記》曰：仲冬之月，日短至，陰陽爭，諸生蕩。鄭玄注云：爭者，陽欲施，陰欲化，爭成功也。崔る《冬至襪銘》曰：陽升於下，日永於天，長履景福，至千億年。〉陽歸陰謝〈《養生要集》曰：南陽張平子云：「冬至陽氣歸內腹中，熱物入胃易消化。」王贊《皇太子會詩》曰：玄陰受謝，青陽啓號；氣以升新，光以永照。〉珠星璧月〈《漢書》曰：宦者淳于陵渠覆太初歷，晦朔望最密，五星如連珠。應劭注云：謂太初上元甲子夜半朔朝冬至時，七曜皆會牽牛。桓譚《新論》曰：日從天元已來，訖十一月朔朝冬至，日月若連璧。〉視朔推元〈《左傳》曰：僖公五年正月辛卯日南至。公旣視朔，遂登觀臺以望而書，禮也。桓譚《新論》曰：通歷數家算法，推考其紀，從上古天元已來，訖十一月甲子夜半朔冬至。〉寢兵肄樂〈《五經通義》曰：冬至所以寢兵鼓，商旅不行，君不聽政事。《易通卦驗》曰：冬至始，人主與羣臣左右從樂五日；天下之衆，亦家家從樂五日，以迎日至之禮。鄭玄注曰：從者，就也。冬至，君臣俱就大司樂之官，臨其肄祭天圜丘之樂，以爲祭事莫大於此。〉書物候風〈《左傳》雲：凡分至啓閉，必書雲物，爲備故也。黃帝《針灸經》曰：冬至日，風從南來者，名爲虛，賊傷人。〉諧律歷度晷景〈《易通卦驗》曰：冬至始，人主致八能之士，或調黃鐘，或調六律，或調五行，或調律歷，或調陰陽，或調正德。鄭玄注曰：致八能之士者，言選於人衆之中，取習曉者使之調焉。諧，調和之也。司馬彪《續漢書》曰：天子常以冬夏至日，御前殿，合八能之士，陳八音聽樂，均度晷景，候鐘律，權土炭，效陰陽也。〉成三光週四極〈《易通卦驗》曰：冬至成天文。鄭玄注云：天文謂之三光，運行照天下，冬至而數訖，於是時也。祭而成之，所以報也。《呂氏春秋》曰：冬至日行遠，道週四極，命之曰玄明天。〉
詩
宋傅亮《冬至詩》〈星昴殷仲冬，短晷窮南陸；柔荔迎時萋，芳蕓應節馥。〉宋袁淑《詠冬至詩》〈連星貫初歷，令月臨首歲；薦樂行陰政，登金贊陽滯。收涼降天德，萌華宣地惠；司瑞紀夜晞，書雲掌朝誓。〉宋鮑昭《冬至詩》〈景移風度改，日至晷回換；眇眇負霜鶴，皎皎帶雲鴈。〉隋蕭慤《奉和冬至應敎詩》〈天宮初動磬，緹室已飛灰；暮風吹竹起，陽雲覆石來。析冰開荔芭，除雪出蘭栽；慚無宋玉辨，濫吹楚王臺。〉
表
魏曹植《冬至獻襪頌表》〈伏見舊儀，國家冬至獻履貢襪，所以迎福踐長，先臣或爲之頌。臣旣玩其嘉藻，願述朝慶，千載昌期，一陽嘉節，四方交泰，萬物昭蘇，亞歲迎祥，履長納慶，不勝感節，情繫帷幄，拜表奉賀。並獻紋履七糹兩，襪若干副，上獻以聞。謹獻。〉
臘第十三
敍事
《風俗通》曰：夏曰清祀，殷曰嘉平，周曰大蠟，漢曰臘。臘者，獵也，因獵取獸以祭。《玉燭寶典》曰：臘者祭先祖，蠟者報百神，同日異祭也。又《禮記》曰：天子大蠟八，伊耆氏始爲蠟。蠟也者，索也；歲十二月，合聚萬物而索饗之也。〈八蠟者，一先嗇，二司嗇，三農，四郵表，五貓虎，六防，七水庸，八昆蟲。〉漢以戌日爲臘，〈《魏臺訪議》曰：王者各以其行盛日爲祖，衰日爲臘。漢火德，火衰於戌，故以戌日爲臘。〉魏以辰，〈魏土德王，土衰辰，故以辰爲臘。〉晉以醜。〈晉金德，金衰於醜，故以醜爲臘。〉《左傳》曰：虞不臘矣。
事對
嘉平明祀〈《史記》曰：秦惠文公十二年初臘，始皇三十一年更名臘曰嘉平。周處《風土記》曰：進清醇以告蠟，竭恭敬於明祀。〉魏醜漢戌〈《晉宋舊事》曰：魏帝遜位，祖以酉日，臘以丑日。《魏名臣奏》曰：大司農董遇議曰：「土行之君，故宜以未祖，以醜臘，爲得盛終之節，不可以戌祖辰臘也。」應劭《風俗通》曰：或曰臘，接也。新故交接，狎獵大祭，以報功也。漢火行衰於戌，故以戌爲臘。〉祠彘磔雞〈《漢書》曰：高祖十年春，有司奏令縣道常，以春二月及臘祠社稷以羊彘。王肅《儀禮》曰：季冬大儺，旁磔雞，出土牛以送寒氣，卽今之臘，除逐疫磔雞葦絞桃梗之屬。〉魏辰晉醜〈《魏臺訪議》曰：詔問何以用未祖醜臘？臣崇對曰：「按《月令》，孟冬十月臘先祖五祀，謂薦田獵所得禽獸，謂之臘。」《左傳》曰：虞不臘矣，唯見此二者，而皆不書日。聞先師說曰：「王者各以其行之盛祖，以其終臘。水始生於申，盛於子，終於辰，故水行之君，以子祖辰臘。火始生於寅，盛於午，終於戌，火行之君，以午祖戌臘。木始生於亥，盛於卯，終於未，故木行之君以卯祖未臘。金始生於巳，盛於酉，終於醜，故金行之君以酉祖醜臘。土始生於未。盛於戌，終於辰，故土行之君以戌祖辰臘。」今魏據土德，宜以戌祖辰臘。《晉起居注》曰：安帝安崇四年十二月辛丑，臘祠作樂。〉勞農縱吏〈司馬彪《續漢書》曰：季冬之月，星迴歲終，陰陽已交，勞農夫享臘以送故。蔡邕《獨斷》曰：臘者，歲終大祭，縱吏人宴飲也。〉薦禽祭獸〈薦田獵所得禽，已見上。應劭《風俗通》曰：周曰大蠟，漢改曰臘。田獵取獸祭祖。〉晨炊冬釀〈幹寶《搜神記》曰：宣帝時，陰子房者，至孝有仁恩，嘗臘日晨炊，而竈神形見。子房再拜受慶，家有黃羊，以祠之。崔寔《四民月令》曰：十月上辛，命典饋清麴，釀冬酒，以供臘祀也。〉祈五祀祭百神{{*|《禮記》曰：天子乃祈年於天宗，大割牲，祠於公社及門閭，臘先祖五祀。許慎《說文》曰：臘，冬至後壬戌臘祭百神。
詩
晉裴秀《大蠟詩》〈日躔星紀，大呂司辰；玄象改次，庶衆更新。歲事告成，八蠟報勤。告成伊何，年豐物阜；豐孝祀，介茲萬祜。報勤伊何，農功是歸。穆穆我後，矜茲蒸黎；飲饗清祀，四方來綏。充刃郊甸，鱗集京師；交錯貿遷，紛葩相追。摻袂成幕，連衽成帷。有肉如邱，有酒如泉；有餚如林，有貨如山。率土同歡，和氣來臻；祥風葉順，降祉自天。方隅清謐，嘉祚日延；與民優遊，享壽萬年。〉宋張望《蠟除詩》〈鮮冰迎流結，凝溜垂簾；人欣八蠟暢，誰知歲華盡。〉北齊魏收《蠟節詩》〈凝寒迫清祀，有酒宴嘉平；宿心何所道，藉此慰中情。〉
歲除第十四
敍事
《呂氏春秋•季冬紀》注曰：前歲一日，擊鼓驅疫癘之鬼，謂之逐除，亦曰儺。〈《論語》曰：鄉人儺，孔子朝服立於阼階。張衡《東京賦》曰：卒歲大儺。〉《荊楚歲時記》曰：歲前又爲藏鉤之戲。〈《辛氏三秦記》雲：昭帝母鉤弋夫人手拳而國色，今人學藏鉤亦法此。鉤亦作區。〉
事對
宿歲迎年〈《荊楚記》曰：歲暮家傢俱餚蔌，詣宿歲之位，以迎新年，相聚酣飲。〉去故納新〈《荊楚記》曰：留宿歲飯，至新年十二月，則棄之街衢，以爲去故納新也。〉
詩
唐太宗《守歲詩》〈暮景斜芳殿，年華麗綺宮；寒鉤去冬雪，暖帶入春風。階馥舒梅素，盤花捲燭紅；共歡新故歲，迎送一宵中。〉又詩〈歲陰窮暮紀，獻節啓新芳；冬盡今宵促，年開明日長。冰消出鏡水，梅散入風香；對此歡終宴，傾壺待曙光。〉《於太原召侍臣賜宴守歲詩》〈四時運灰，一夕變冬春；送寒餘雪盡，迎歲早梅新。〉梁庾肩吾《歲盡應令詩》〈歲序已雲殫，春心不自安；聊開柏葉酒，試奠五辛盤。金薄圖神燕，朱泥印鬼丸；梅花應可折，惜爲雪中看。〉薛道衡《歲窮應敎詩》〈故年隨夜盡，初春逐曉生；方驗從軍樂，飲至入西京。
