△卷二十七 寶器部　草部 附
寶器部
金第一
敘事
《爾雅》曰：黃金謂之璗，其美者謂之鏐，餅金謂之鈑，絕澤謂之銑。西南之美者，有華山之金石焉。（璗音蕩，鏐，林幽反，即紫磨金也；銑，最有光澤也。）許慎《說文》曰：金有五色，黃金為長。久埋不生，百陶不輕，西方之行也。《周易》曰：乾為金。《尚書》曰：金曰從革。《周易參同契》曰：黃土，金之父；流珠，水之母。《後漢書》曰：益州金銀之所出。《華陽國志》曰：廣漢涪水有金銀之礦。王隱《晉書》曰：鄱陽樂安出黃金，鑿土十餘丈，披沙之中。所得者大如豆，小如粟米。南郡象林南有四國，皆稱漢人，貢金供稅。《後魏書》曰：枝豆國出金銀，河鉤羌國出金珠。《齊書》曰：金車，王者至孝則出；金人，王者有盛德則遊於後池。林邑有金山，汁流於浦。葛洪《神仙傳》曰：容成公服三黃得仙，所謂雄黃、雌黃、黃金。《漢武內傳》曰：西王母有九丹金液金漿。《林邑記》曰：上金為紫磨金，又曰揚邁金。《孟子》曰：兼金，好金也。《淮南子》曰：玦五百歲生黃澒，五百歲生黃金。黃金千歲為黃龍。（玦，石也，中央數五，故五百歲一化。澒音胡貢反，澒，黃金水銀也。）秦以一鎰為一金而重一斤，漢以一斤為一金。
事對
【紫光 赤氣】《晉永和起居注》曰：盧江太守路永表言：於穀城北，見水岸邊紫赤光，得金一枚，狀如印齒。《地鏡圖》曰：黃金之氣赤黃，千萬斤以上，光大若鏡盤，金氣發大，上赤下青也。
【鳴山 耀室】王子年《拾遺記》曰：少昊時，金鳴於山，銀湧於地；或如龜蛇之類，乍似人鬼之形。崔鴻《後燕錄》曰：董統上言於慕容垂曰：臣聞陛下之奇有六焉，厥初之奇，金光耀室。
【賜郭 聘莊】宗躬《孝子傳》曰：郭巨，河內溫人也，妻生男。謀曰：“養子則不得營業，妨於供養，當殺而埋焉。”鍤入地，有黃金一釜，上有鐵券曰：“黃金一釜，賜孝子郭巨。”《韓詩外傳》曰：楚襄王遣使，持金千斤聘莊子，欲以為相。莊子固辭不許。
【照魅 抵蛙】王子年《拾遺記》曰：方丈山有池，泥色金而味辛，以泥為器，可作丹矣。百煉可為金，金色青；照鬼魅，猶如照面不得藏形也。燕丹子曰：太子與荊軻之東宮，臨池而觀。軻拾瓦投蛙，太子奉金丸，軻用抵蛙。複進，軻曰：“非為太子愛金也，但臂痛耳。”
【緘書 封璽】《尚書》曰：武王疾，周公作金縢。孔安國注云：為請命之書，藏之於匱，緘之以金，不欲人開之也。《春秋運鬥樞》曰：舜為天子，東巡。臨觀，黃龍五采，負圖出置舜前。圖以黃玉為柙，黃金為繩，封兩端。章曰金，黃帝符璽也。
【探鳩 化鵲】劉義慶《幽明錄》曰：長安有張氏者，晝獨處室。有鳩自入，止於對牀。張惡之，披懷祝曰：“鳩，爾來為我禍耶，止承塵；為我福耶，入我懷。”鳩翻飛入懷。以手探之，不知所在，而得一金帶鉤焉，遂寶焉。自是之後，子孫昌盛。又曰：常山張顥為梁相，天新雨後，有鳥如山鵲，飛翔稍，下墮地。人爭取，即化為一圓石。顥椎破之，得一金印，文曰忠孝侯印。
【蓬萊觀 昆侖臺】《列子》曰：複革謂殷湯曰：“渤海之東，不知幾億萬裏，有大壑，中有山。一曰岱輿，二曰方壺，三曰員嶠，四曰瀛洲，五曰蓬萊。其上高觀皆金闕。《關令內傳》曰：老子與尹喜，登昆侖上。金臺玉樓，七寶宮殿，晝夜光明，乃天帝四王之所遊處。有珠玉七寶之牀。
詩
【晉棗據詩】金玉有本質，焉能不堅剛；惟在遠爐炭，幽居永潛藏。
贊
【晉郭璞《金銀贊》】惟金三品，揚越作貢；五材之珍，是謂國用。務經軍農，爰及雕弄。
銀第二
敘事
《爾雅》曰：白金謂之銀，其美者謂之鐐。《說文》曰：銀，白金也。《漢書》曰：朱提銀重八兩為一流，直一千五百八十。他銀一流直一千，是為銀貨。（朱提，縣名，屬犍為。）《後魏書》曰：銀出始興陽山縣，又出桂陽陽安縣驢山。有銀礦，二石得銀七兩。白登山亦有銀礦，八石得銀七兩。（宣武帝詔並置銀官，每令採鑄。）《後魏書》曰：後魏孝明皇帝開恆州銀山之禁，與人共之。《魏志》曰：濊國男女系銀，廣數寸以為飾。《廣州記》曰：廣州市司用銀米，遂成縣。任山有銀穴，有銀沙。《瑞應圖》曰：王者宴不及醉。刑罰中，人不為非，則銀甕出。
事對
【洗礦 鑄礫】酈元注《水經》曰：潺水山水源有金銀礦，洗取火合之，以成金銀。王韶之《始興記》曰：小首山，宋元嘉元年夏，霖雨山崩，自顛及麓，崩處有光耀，望若辰砂。居人往觀，皆是銀礫，鑄得銀也。
【構宮 為闕】《列子》曰：周穆王執化人之柄，騰而上天，暨化人之宮，構以金銀，絡以珠玉。《史記》曰：蓬萊、方丈、瀛州，此三神山也，皆以黃金白銀為宮闕。
【鏤盤 飾鼎】魏收《後魏書》曰：太武皇帝和平二年詔：中尚坊作黃金合盤，鏤以白銀，鈿以玫瑰。阮諶《三禮圖》曰：牛鼎受一斛，天子飾以黃金，錯以白銀。
【榜闕門 雕層閣】東方朔《十洲記》曰：東方外有東明山，有宮焉。左右闕而立，其高百尺。建以五色門，有銀榜，以青碧鏤，題曰“天地長男之宮”。釋智孟《遊外國傳》曰：龜茲國高樓層閣，金銀雕飾。
銘
【後魏太武帝《黃金盤鏤以白銀銘》】九州致貢，殊域來賓；乃作茲器，錯用奇珍。鍛以紫金，鏤以燭銀。
珠第三
敘事
《易坤靈圖》曰：至德之盛，五星如連珠。《禮鬥威儀》曰：其政平，德至淵泉，則江海出明珠。樊文淵《七經義》曰：珠母者，大珠在中，小珠環之。《爾雅》曰：西方之美者，有霍山之多珠玉焉。《後漢書》曰：珠，奉中陰精也；勺樂，明珠色也；璣，珠不圓也。夫餘出珠，大如酸棗。常琚《華陽國志》曰：廣陽縣山出青珠。永昌郡博南縣有光珠穴，出光珠。珠有黃珠、白珠、青珠、碧珠。《後魏書》曰：河鉤羌國出金珠。伏無忌《古今注》曰：章帝元和元年，明珠出館陶，大如李，有光耀。三年，明珠出豫章海底，大如雞子，圍四寸八分。和帝永元五年，鬱林降人得大珠，圍五寸七分。《山海經》曰：三珠樹生赤水上，其為樹如柏，葉皆為珠。徐衷《南方草物狀》曰：凡採珠常三月，用五牲祈禱。若祠祭有失，則風攪海水。或有大魚在蚌左右。白蚌珠長三寸半，在漲海中。其一寸五分，有光色，一旁小形似覆釜，為第一；珠凡三品，其一寸三分，雖有光色，形不圓正，為第二；滑珠凡三品。郭義恭《廣志》曰：有珠稱夜光，有至圓珠，置地終日不停。有石珠，鑄石為之，一名朝珠。
事對
【夜光 明月】魚豢《魏略》曰：大秦國出明珠、夜光珠、真白珠。沈懷遠《南越志》曰：海中有大珠、明月珠、水精珠。
【照金闕 歸瑤臺】東方朔《神異經》曰：西北荒中，有二金闕，相去百丈。有明月珠，徑二尺，光照千里。《太公六韜》曰：武王入殷，釋紂之所拘，刑罪皆免之，歸瑤臺之珠。
【吐澤 藏川】《春秋保乾圖》曰：吐珠於澤，誰能不含？宋均注曰：珠出於野澤之中，誰能不含取以為寶也？《莊子》曰：其道之謂備，不以物挫志之謂完。君子明於此，則韜乎其事，沛乎其為萬物逝也。若然者，藏金于山，藏珠於川。
【編星 照月】《尚書考靈曜》曰：甲子冬至，日月五緯俱起牽牛，日月若編珠。郭子橫《洞冥記》曰：帝起甘泉望風臺，臺上得白珠，如花一枝。帝以飾九華之蓋，望之若照明。
【鳳銜 龍吐】王子年《拾遺記》曰：黃帝之子名青陽，是曰少昊，一名摯。有白雲之瑞，號為白帝。有鳳銜明珠致於庭，少昊乃拾珠懷之，使照服於天下。《尚書考靈曜》曰：卯金出軫，握命孔符。赤用藏，龍吐珠也。鄭康成注曰：藏，祕也；珠，寶物，喻道也。赤漢將用天之祕道。
【九品 六異】沈懷遠《南越志》曰：珠有九品，大五分以上至一寸八九分為大品，有光彩，一邊小平，似覆釜者，名珠；珠之次為走珠；走珠之次為滑珠；滑珠之次為累珠，累珠之次為官雨珠；官雨珠之次為稅珠；稅珠之次為蔥符珠。《墨子》曰：和氏之璧，夜光之珠，三棘六異，此諸侯所謂良寶。
【笑舞鶴 握靈蛇】孫柔之《瑞應圖》曰：晉平公鼓琴，有玄鶴二雙而下，銜明珠舞於庭。一鶴失珠，覓得而走。師曠掩口而笑。曹植《與楊德祖書》曰：偉長擅名於青土，公幹振藻於海隅，德璉發跡於北魏，足下高視於上京。當此時也，人人自為握靈蛇之珠，家家自謂抱荊山之玉。
【曜瓊蚌 隱金沙】郭璞《江賦》曰：瓊蚌晞曜以瑩珠，石去應節而揚葩。曹植《遠遊篇》曰：夜光明珠，下隱金沙；採之誰遺，漢女湘娥。
【出黃枝 遺赤水】《林邑記》曰：黃枝州上戶口殷富，多明珠雜寶。《莊子》曰：黃帝遊於赤水之北，登於昆侖之邱而南望。還歸，遺其玄珠於赤水，使智索之而不得，使離朱索之而不得，使亻解緣蓋反詬索之而不得也，乃使象罔得之。黃帝曰：“異哉！象罔乃可以得之乎？”
【度寸 徑尺】《韓詩外傳》曰：良玉度尺，雖有十仞之土，不能掩其光；良珠度寸，雖有百仞之水，不能掩其輝。王子年《拾遺記》曰：燕昭王時，有黑鳥白頭，集王之所，銜洞光之珠，圓徑一尺。此珠色黑如漆，而懸室內，百神不能隱其精靈。
【照乘　媚川】《史記》曰：魏王與齊威王會田於郊，魏王問曰：“若寡人國小，尚有徑寸之珠，照車前後十二乘者十枚，奈何以萬乘之國而無寶？”陸機《文賦》曰：石蘊玉而山輝，水懷珠而川媚。
【三色 七採】沈約《宋書》曰：文帝詔太史令錢樂之作小渾天，安二十八宿，中外以白真珠及青黃三色珠為三象星，日月五星悉居黃道。《西京雜記》曰：高祖斬白蛇劍，上有七採珠九華玉為飾，雜廁五色琉璃為匣。劍在室，光景猶照於外也。
【一篋 千金】《管子》曰：桓公問管子曰：“昔者周人有天下，諸侯賓服，名教通於天下而奪於其下何數也？”管子對曰：“君分壞而貢，入市朝同流，黃金一篋也，江陽之珠一篋也。此謂以寡為多，以狹為廣。”《莊子》曰：河上有家貧窮，恃緯蕭而食者。其子沒川，得千金之珠。
【白花 文鏡】郭子橫《洞冥記》曰：帝起甘泉望風臺，上得白珠，如花一枝。《孝經援神契》曰：神靈滋，百寶用，則珠母璣鏡也。宋均注曰：事神明得，則文珠有光可為鏡。
【拾濁水 沉丹泉】《抱樸子》曰：識珍者必拾濁水之明珠，賞氣者必採穢藪之芳蕙。任嘏《道論》曰：丹泉之珠，沉於黃泥；之寶，藏於裔石。
【飾桂櫝 鈿金盤】《韓子》曰：楚人有鬻其珠於鄭者，為之木蘭之匱。薰以桂椒，飾以珠玉，綴以玫瑰。魏收《後魏書》曰：武皇帝和平二年秋，詔中尚坊作黃金合盤十二具，鈿以玫瑰珠玉也。
賦
【梁吳均《碎珠賦》】寶月生焉，越浦隋川；標魏之美，擅楚之賢。既登席而趨麗，亦綴履而升妍；豈銜恩以赴時，獨佩皎而騰天。瀛淮激電，甘海震雷，明珠碎矣，於川之隈。視員流而失轉，見折水之亡回；謝驪宮之瑞飾，粉靈蚌之神胎。若有人兮聲芒昧，芳徽斷兮明珠碎。明珠碎兮愴何宣，珠之形兮不復全；撫陸離之瓊佩，吊幽翳之金筵。豈照車與燭，但黃塵及寒煙。聊歌曰：玉川之津兮已濡，幽蘭之草兮亦舒；又聞珩璧之獨照，不見掌上之明珠。已矣哉，若使青□之可尚，當與碎珠而同棲。
銘
【晉江統《珍珠銘》】嗣茲陽景，系晷太陽；嘉彼金生，廉聲以彰。
贊
【晉郭璞《蚌贊》】萬物變蛻，其理無方；雀雉之化，含珠懷。與月虧盈，氣協晦望。
玉第四
敘事
《周易》曰：乾為金，為玉。《雒書》曰：王者不藏金玉，則紫玉見於深山；服飾不逾祭服，則玉英出。《大戴禮》曰：玉在山而木潤。《瑞應圖》曰：玉甕者，聖人之應也。不汲自盈。王者飲食有節，則出。《禮記》曰：君子比德於玉焉。溫潤而澤，仁也，縝密以慄，智也，（縝，致也；慄，堅貌。）廉而不劌，義也；（劌，傷也。）垂之如墜，禮也；叩之，其聲清越以長，其終詘然，樂也；（越，揚也；詘，止貌也。）瑕不掩瑜，瑜不掩瑕，忠也；（瑕，玉中病也；瑜，其中間美也。）孚尹旁達，信也；（孚讀為浮，尹讀如竹箭之筠。浮筠，謂玉采色也。采色旁達，不有隱翳，似信。）氣如白虹，天也；精神見於山川，地也；圭璋特達，德也；天下莫不貴者，道也。《詩》雲：言念君子，溫其如玉，故君子貴之也。《禮含文嘉》曰：玉石得宜則太白常明。《禮稽命徵》曰：王者得禮制，則澤谷之中有白玉焉。《逸論語》曰：玉十謂之區，治玉謂之琢，亦謂之雕。（雙玉為玨，五玨為區。雕，治璞也。）差，玉色鮮白也；瑩，玉色也；瑛，玉光也；瓊，赤玉也；瑾瑜，美玉也；無，舞三採玉也；玲瓏貞皇，玉聲也；敫，玉佩也；貞，充耳也；ロ，玉飾以水藻也。《山海經》曰：玨，二玉相合。昌充，夷蠻系耳玉也。稷翼之山及鹿臺山，其上多白玉；俞次之山，多嬰垣之玉；泰冒之山浴水出焉，其中多藻玉；[B096]山之上，丹水出焉，中多玉膏。其源沸沸湯湯，黃帝是食。玉膏所出，五色乃清，五味乃馨。瑾瑜玉堅慄有光，五色發作，以和柔剛，天地鬼神，是食是饗；君子服之，以禦不祥。龍首之山，若水出焉，其中多美玉；放皋之山，明水出焉；其中多蒼玉；平邱在三桑東，爰有遺玉。《十洲記》曰：瀛洲有玉膏如酒，名曰玉酒，飲數升輒醉，令人長生。《京兆記》曰：藍田出美玉如藍，故曰藍田。《本草》曰：玉，其味甘，生如白頭公，服之延年。
事對
【抵鵲 棲鳥】桓寬《鹽錢論》曰：崑山之旁，以玉璞抵烏鵲。劉禎《清慮賦》曰：結東阿之扶桑，接西雷乎燭龍；上青雘之山，蹈琳瑉之途。玉樹翠葉，上棲金烏。
【神寶 帝瑞】蔡邕《琴操》曰：卞和者，楚野人，常居山耕種。因得玉璞，以獻於懷王。王以為欺慢，斬其足。和作歌曰：“悠悠沂水，經荊山兮；精氣鬱浹，穀巖巖兮；中有神寶，灼灼明兮；穴山採玉，難為功兮。”《禮含文嘉》曰：龍馬金玉，帝王之瑞應。
【飾鳩杖 名燕釵】《續漢書》曰：三老五更杖玉杖。又曰：仲秋之月，郡道皆按行比人。年始七十者，授之以玉杖；八十九十，禮有加賜。玉杖長九尺，端以鳩為飾。鳩者，不噎之鳥也，欲老人不噎也。郭子橫《洞冥記》曰：元鼎元年，起招靈閣。有一神女，留一玉釵以與帝，帝以賜趙婕妤。至昭帝元鳳中，宮人猶見此釵，共謀欲碎之。明視釵匣，唯見白燕直升天。後宮人常作玉釵，因名玉燕釵，其言吉祥。
【六端 三棘】《周禮》曰：以玉作六端，以等邦國。王執鎮圭，公執桓圭，侯執信圭，伯執躬圭；子執穀璧，男執蒲璧。《墨子》曰：和氏之璧，夜光之珠，三棘六異，此諸侯之良寶者也。
【垂棘 浮筠】張揖《廣雅》曰：昭華白珩，定璜和璧，垂棘，玉也。《禮記》曰：子貢問於孔子曰：“敢問君子貴玉而賤瑉，何也？”曰：“瑕不掩瑜，瑜不掩瑕，忠也；浮筠旁達，信也。”
【荊ギ 魯寶】劉琨詩曰：握中有玄璧，乃自荊山ギ。《逸論語》曰：，魯之寶玉也。孔子曰：“美哉，遠而望之，煥若也；近而視之，瑟若也。一則理勝，一則孚勝。”
【白虹 青氣】《禮記》曰：子貢問於孔子曰：“敢問君子貴玉而賤瑉何也？”子曰：“夫玉者，君子比德於玉焉。溫潤而澤，仁也；氣如白虹，天也。”司馬彪《續漢書》曰：桓帝時，光祿吏舍壁下夜有青氣，視之，得玉鉤。鉤長七寸二分，五寸四分，各一枚，身中皆雕鏤。
【瓊華 瑤蕊】《毛詩》曰：尚之以瓊華乎而。劉禎《清慮賦》曰：錯華玉以茨屋，駢雄黃以為墀；紛以瑤蕊，糅以玉夷。
【五德 三採】《五經通義》曰：玉有五德，溫潤而澤，有似於智；銳而不害，有似於仁；抑而不撓，有似於義；有瑕於內，必見於外，有似於信；垂之如墜，有似於禮。《逸論語》曰：玉如瑩也。無，三採玉也。
【昌城蕊 長洲英】《漢武內傳》曰：西王母雲：昌城玉蕊夜山火玉。又，長洲一名青邱，仙草靈藥，甘液玉英，靡所不有。
【見紫光 浮青氣】沈約《宋書》曰：紫玉，王者不藏金玉，則光見深山。《地鏡圖》曰：玉，石之精也，其在石中。若山中石潤而浸旁有水。其居地，其氣清而浮，其氣青白而圓光轉，其地中常潤。　　　賦
【晉賦鹹《玉賦》】萬物資生，玉稟其精，體乾之剛，配天之清。故珍嘉在昔，寶用罔極。夫豈君子之是比，乃王度之所式，其為美也。若此，當其潛光荊野，抱璞未理。眾視之以為石，獨見知於卞子；曠千載以遐棄，一朝而見齒。為有國之偉寶，薦神祗於明祀；豈連城之足雲，喜遭遇於知己。
錢第五
敘事
《周官》曰：泉府上士四人，中士八人，下士十有六人。（鄭玄注曰：泉或作錢。）《國語》曰：周景王二十一年，將鑄大錢，以振救人。於是乎有母權子而行。（母重也，重大倍，故為母；子輕也，其輕小半，故為子。）《漢書》曰：凡貨金錢布泉之用，夏殷以前，其詳靡記。周立九府圓法。（圓即錢也。）秦兼天下，幣為三等：黃金為上幣，銅錢質如周錢，文曰“半兩”，重如其文。漢高後二年，行八銖錢，六年行五珠錢。（應劭曰：秦作錢，質如周錢，文曰“半兩”，則八銖也。漢乙太重，更鑄莢錢，今民間榆莢錢是也。人患其太輕，複行八銖錢。五銖者，應劭所謂莢錢。）文帝五年，除盜鑄錢令，更造四銖錢。（應劭曰：四銖錢文，亦曰半兩。）武帝建元元年，行三銖錢；五年，罷三銖，行半兩。時郡國鑄錢人多，公卿請令京師鑄官赤仄，（仄者，以赤銅為之郭。）一當五。賦官用非赤仄不行，禁郡國無得鑄，專令上林三官鑄，而天下非官錢不得行。王莽居攝，變漢制，造大錢，徑寸二分，重十二銖。文曰“大錢五十文”。又造契刀、錯刀。其環如大錢，身形如刀，長二寸，文曰“契刀”。錯刀，以黃金錯，其文曰“一刀直五十”，與五銖錢凡四品並行。莽即真，乃罷錯刀、契刀及五銖錢，而更作金銀龜貝錢布之品，名曰寶貨。小錢次七分三銖，曰“公錢一十”，次八分五銖，曰“幼錢二十”，次九分七銖，曰“中錢三十”，次一寸九銖，曰“壯錢四十”。因前大錢五十，是為錢貨六品。《魏志》曰：黃初三年，以穀貴罷五銖錢。《華陽國志》曰：公孫述廢銅錢，置鐵錢，百姓貨賣不行。《宋書》曰：元嘉七年，六一錢署鑄四銖錢。《宋略》曰：泰始中，通私鑄而錢大壞矣。一貫長三寸，謂之鵝眼。錢，減此者謂糸延環錢，貫之以縷，入水不沉。市井不復料數，十萬不盈一掬。鬥米一萬，他物稱之。至是禁鵝眼，糸延環，餘別通用也。
事對
【鮫文 鵝眼】郭子橫《洞冥記》曰：帝升望月臺，有三青鴨化為三小童，皆著青綺文襦，合握鮫文之大錢三枚，以置帝幾前。身止而影動，因名曰“輕影錢”。裴子野《宋略》曰：沈慶之啟通私鑄而錢大壞矣。一貫長三寸，謂之鵝眼錢。
【贖罪 買官】《漢書》曰：隆慮公主病，因以金千斤，錢千萬，為子昭平君豫贖一死罪。武帝許之。《九州春秋》曰：靈帝賣官，廷尉崔烈入錢五百萬，以買司徒。烈拜之日，天子臨軒，顧左右曰：“恨不小靳，可至千萬。”
【青蚨 白撰】幹寶《搜神記》曰：南方有蟲，其形似蟬而大，其子著草葉如蠶種。得子以歸，則母飛來就之。殺其母以血塗其子，以其子塗母，用錢貨市，旋則自還。淮南子術以之還錢，名曰“青蚨”。《漢書》曰：武帝更錢，造銀錫為白金。以為天用莫如龍，地用莫如馬，人用莫如龜，故曰金三品。其一重八兩，圓之。其文龍，名曰白撰。
【選一 投三】華嶠《後漢書》曰：劉寵，字祖榮，拜會稽太守，政不煩苛，徵為將作大匠。山陽有五六老叟，人齎百錢送寵曰：“鄙生未嘗識郡朝。自明府以來，狗不夜吠，人不見吏。今聞當見棄去，故自扶奉送。”寵為人選一大錢受之。趙岐《三輔決錄》曰：安陵清者項仲山，飲馬渭水，每投三錢而去。
【白金 赤仄】《漢書》曰：武帝更錢，造銀錫為白金。又曰：武帝時郡國錢多輕，而公卿請令京師鑄官赤仄。如淳注曰：以赤銅為之郭。
【體乾 郊地】綦母氏《錢神論》曰：黃金為父，白銀為母，鉛為長男，錫為適婦。天性剛堅，須火終始；體圓應乾，孔方效地。王隱《晉書》曰：惠帝時有《錢神論》曰：錢之為體，有乾坤之象；其積如山，其流如川。
【數甕 一囊】王韶之《始興記》曰：勞口東岸，有石四方，高百餘仞，其狀如臺。注雲：父老相傳：此石，昔有三人伐木以作橋，於石頂戲，見數甕錢，共取半甕還。趙壹詩曰：伊憂北堂上，抗葬倚門前；文史徒滿腹，不如一囊錢。
【三官鑄 九府法】《漢書》曰：禁郡國無得鑄錢，專令上林三官鑄，而令天下非三官鑄不得行。又曰：大公為周立九府圓法。
論
【晉魯褒《錢神論》】錢之為體，有乾坤之象；其積如山，其流如川。動靜有時，行藏有節，市井便利，不患耗折，難朽象壽，不匱象道，故能長久，為世神寶。親愛如兄，字曰孔方；失之則貧弱，得之則富昌。無翼而飛，無足而走；解嚴毅之顏，開難笑之口。錢多者處其前，錢少者居其後云云。
啟
【陳張正見《錢啟》】豈期疲こ壁立，猥蒙殊賜。名稱榆莢，非投飲馬之橋；價重圓泉，寧棄咒雞之野。暫移周府，才經漢鑄，始降王門；忽光私室，青鳧委質。笑夷甫之不言，赤仄垂緡，重河間之能數。
錦第六
敘事
劉熙《釋名》曰：錦，金也；作之用功重，其價如金，故制字帛與金也。《丹陽記》曰：歷代尚未有錦，而成都獨稱妙。故三國時，魏則市於蜀，吳亦資西蜀，至是始乃有之。《益州記》曰：錦城在益州南笮橋東流江南岸，蜀時故錦宮也。其處號錦裡，城墉猶在。《鄴中記》曰：錦有大登高、小登高、大明光、小明光、大博山、小博山、大茱萸、小茱萸、大交龍、小交龍，蒲桃文錦、斑文錦、鳳皇朱雀錦、韜文錦、桃核文錦，或青綈，或白綈，或黃綈，或綠綈，或紫綈，或蜀綈，工巧百數，不可盡名也。
事對
【文龍 朱雀】《魏志》曰：景初中，賜倭女王絳地文龍錦五疋。陸《鄴中記》曰：禦府中有鳳皇錦、朱雀錦。
【斑文 綠地】陸《鄴中記》曰：織錦羅在中尚坊，三署皆數百人，有斑文錦。《西京雜記》曰：武帝時得貳師天馬，以玫瑰石為鞍轡，鏤以金銀，以綠地五色錦為蔽泥。
【綢槓 束髮】《爾雅》曰：素錦綢槓。郭璞注曰：以白地錦韜旗之竿也。《禮記》曰：童子之飾也，緇布衣錦緣、錦紳，並紉錦束髮。
【維舟 挽車】韋昭《吳書》曰：甘甯住止，常以繪錦維舟，去輒割棄以示奢。虞溥《江表傳》曰：陸遜攻劉備於夷陸，備舍船步走，燒皮鎧以斷道，使兵以錦挽車，走入白帝。
【似雲霞 若燈燭】王子年《拾遺記》曰：懦支國人時來獻貢，有列堞錦，文似雲霞。覆以日月，如城雉棲堞也。又曰：懦支國人時來獻貢，有列錦，文似列於燈燭。
【鸞章 虎文】王子年《拾遺記》曰：周靈王起昆昭之臺，以享羣臣。張鸞章錦，文如鸞翔。《漢官儀》曰：虎賁中郎將，古官，衣紗單衣，虎文錦，余文郎亦然。
【明光 柔滑】陸《鄴中記》曰：石季龍冬月施熟錦流蘇鬥帳，四角安純金龍頭，銜五色流蘇；或用黃綈，博山文錦；或用紫綈，大小明光錦。王子年《拾遺記》曰：員嶠之山，名環邱。東有雲石，廣五百里，有蠶長七寸，黑色，有角有鱗。以霜雪覆之，然後作繭。長一尺，其色五彩。織為文錦，入水不濡，其質輕軟柔滑。
【翻鴻 文鳥】郭子橫《漢武列國洞冥記》曰：元鼎元年，起招仙靈閣於甘泉宮西。編翠羽麟毫為簾，有走龍錦，有翻鴻錦。《異物志》曰：錦鳥，文章如丹地錦，而藻繢互交。俗人見其似錦，因謂之錦鳥。
詩
【前秦苻堅秦州刺史竇韜妻蘇氏《織錦迴文七言詩》】仁智懷德聖虞唐，真妙顯華重榮章；臣賢惟聖配英皇，倫匹離飄浮江湘。津河隔塞殊山樑，民士感曠怨路長；身微閔己處幽房，人賤為女有柔剛。親所懷想思誰望，純清志潔齊冰霜；新故或億殊面牆，春陽熙茂雕蘭芳。琴清流楚激弦商，奏曲發聲悲摧藏；音和詠思惟空堂，心憂增慕懷慘傷。
繡第七
敘事
《周官》曰：五色備謂之繡，此言刺繡衣所用也。《釋名》曰：繡，修也，文修然。《尚書》曰：予欲觀古人之象，日月星辰，山龍華蟲作繪，宗彝藻火，粉米黼黻繡。《禮記》曰：仲秋之月，命有司文繡有恆，必循其故，所以交於神明者，不可以同於所安樂之義也。故有黼黻文繡之美，疏布之尚，反女功之始也。《春秋元命苞》曰：織女之為言神女也，成衣立紀，故齊能成文繡，應天道。（女功之事齊能神天下，故懸以衣人得此氣。）《漢書》曰：賈人無得衣錦繡綺。景帝詔曰：錦繡纂組，害女功也。又曰：黼黻者，古天子之服也。今富人大賈，嘉會召客，以被牆也。《晉東宮故事》曰：太子納妃，有絳杯羅繡幅被一。《孫卿子》曰：天子者，勢至重，尊無上矣。衣被則五彩雜間，色重文繡，加飾之以珠玉也。《範子 計然》曰：古者庶人老耋而後衣絲，其餘則麻而已，故曰布衣。今富者綺繡羅紈，素綈冰錦也。繡細文出齊，上價匹二萬，中萬下五千也。
事對
【連煙 布地】《漢武別國洞冥記》曰：元鼎元年起仙靈閣，編翠羽麟毫為簾，有連煙之繡，走龍之錦。潛潭巴曰：天子文繡布地，地必動，絕無嗣也。
【加五采 成六幣】王充《論衡》曰：繡之未刺，錦之未織，絲帛何以異哉？加五采之巧，施針縷之飾，則文章炫耀。學士有文章，其猶絲帛布五色之功。《周禮》曰：合六幣，圭以馬，璋以皮，璧以帛，琮以錦，琥以繡，璜以黻。此六物者，以和諸侯之好。
【衣馬 藻龍】《史記》曰：楚莊王有所愛馬，衣以文繡，置華屋之下；席之以露牀，啖之以棗脯。郭子橫《漢武別國洞冥記》曰：甘泉宮有霞光繡，有藻龍繡。
賦
【梁張率《繡賦》】尋造物之妙巧，固飾化於百工；嗟莫先於黼繡，自帝虞而觀風。雜藻火與粉米，鬱山龍與華蟲。若夫觀其締綴，與其依放，龜龍為文，神仙成象。總五色而極思，藉羅紈而發想；具萬物之有狀，盡眾化之為形。既綿華而稠彩，亦密照而疏明；若春隰之揚葩，似秋漢之含星。已間紅而約紫，亦表玄而裡素；間綠竹與蘅杜，雜青松與芳樹。若乃邯鄲之女，宛洛少年；顧影自媚，窺鏡自憐。極車馬之光飾，盡衣裳之妖妍。既徙倚於丹墀，亦徘徊於青閣；不息末而反本，吾謂遂離乎澆薄。
羅第八
敘事
劉熙《釋名》曰：羅，文羅疏也。《魏志》曰：魏制，自公列侯以下，大夫以上，皆得服綾錦羅綺紈素金銀飾鏤之物。自是以下，雜彩之服，通於賤人。張敞《東宮舊事》曰：太子納妃，有絳真文羅幅被一，絳真文羅七。《晉書》曰：晉令，六品以下得服羅綃。
事對
【絳文 金簡】張敞《東宮舊事》曰：太子納妃，有絳真文羅幅被一。《太上黃庭經》曰：黃庭為不死之道，受者齋九日，然後受之，結盟立誓，期以勿渫。古者盟以玄雲之錦，九十尺；金簡鳳文之羅，四十匹。
【薦地 從風】《漢武內傳》曰：帝七月七日，掃除宮掖之內，設座大殿之上，以紫羅薦地，燔百和香，然九微燈，以待王母。《孫子》曰：隋珠曜日，羅衣從風。
絹第九
敘事
劉熙《釋名》曰：絹，糸巨也，其絲厚而疏也。《廣雅》曰：繁む鮮支，絹也。《後魏書》曰：《四民月令》曰：八月清風戒寒，趣絹縑帛。《晉故事》：凡民丁課田，夫五十畝，收租四斛，絹三疋，綿三斤。凡屬諸侯，皆減租穀畝一斗，計所減以增諸侯；絹戶一疋，以其絹為諸侯秩；又分民租戶二斛，以為侯奉。其餘租及舊調絹，二戶三疋，綿三斤，書為公賦，九品相通，皆輸入於官，自如舊制。《晉令》：其趙郡，中山，常山國輸縑當絹者，及餘處常輸疏布當綿絹者，縑一疋當絹六丈，疏布一疋當絹一疋，絹一疋當綿三斤。舊制，人間所織絹布等，皆幅廣二尺二寸，長四十尺為一端，令任服。後乃漸至濫惡，不依尺度。
事對
【王獻書 沈慶夢】沈約《宋書》曰：羊欣父不疑為烏程令。欣年十二，王獻之為吳興，甚知愛之。嘗夏日入縣，欣著新絹裙晝寢，獻之書裙幅而去。欣書本工，因此彌善。又曰：沈慶之，字弘先，廢帝遣從子攸之，齎藥賜慶之死，時年八十。是夕，慶之夢有人以兩疋絹與之，謂曰：“此絹足度”。謂人曰：“老子之年不免矣，兩疋八十尺足度，無盈餘矣。”
【疏糸巨 繁む】劉熙《釋名》曰：絹，糸巨也，絲厚而疏也。《廣雅》：繁む鮮支，絹也。
【光如雪華 輕比蟬翼】魏文帝《說諸物》曰：江東葛為可，寧比總絹之む輩，其白如雪華，輕譬蟬翼。
啟
【梁徐勉《謝敕賜絹啟》】臣勉言，傳詔傅靈惠宣敕垂賜絹二十疋，伏惟皇太子，睿情天發，粹性玄凝，作震春方，繼離朱陸。嘉日茂辰，畢宮告始，龍樓起曜，博望增華，含生鳧藻，率土躍。臣運屬會昌，命逢多幸，預奉休盛，複頒恩錫。白素起獨麗之色，兼兩邁邱園之賁，慶荷之情，實百常品。不任下情，謹奉啟謝聞。謹啟。
【梁庾肩吾《謝武陵王齎絹啟》】肩吾啟，蒙齎絹二十疋。清河之珍，邱園慚其束帛；關東之妙；潛織陋其卷綃。下官謬眷扁舟，暫瞻還旆，而天下渥ツ，增餘論之榮，江漢安流，無溯洄之阻。遂使鶴露霄凝，輕立變，雁風朝急，冶服成溫。有謝筆端，無辭陳報，不任下情，謹奉啟事謝聞。謹啟。
草部（附）
五穀第十
敘事
《周易》曰：日月麗於天，百穀草木麗於土。《周書》曰：凡禾，麥居東方，黍居南方，稻居中央，粟居西方，菽居北方。《周官》曰：太宰以九職任萬民，一曰三農，生九穀。（鄭司農雲：稷秫黍稻麻，大小豆，大小麥。）凡王之膳食用六穀，（鄭司農雲：稻黍稷梁麥。）以五味、五穀、五藥養其病。（鄭玄注：五穀，麻黍稷麥豆。）職方氏掌天下之圖，辨其邦國都鄙九穀之數。揚州、荊州，其穀宜稻；豫州、幷州，其穀宜五種；（鄭玄雲：黍稷菽麥稻。）青州，其谷宜稻麥；兗州，其穀宜四種；（黍稷稻麥。）雍州、冀州，其穀宜黍稷；幽州，其穀宜三種。（黍稷稻。）《大戴禮》曰：食氣者神明而壽。食谷者智惠而巧，不食不死。《禮鬥威儀》曰：歲凶年穀不登，君膳不祭肺，馬不食穀。孟春之月，天子乃以元日祈谷於上帝，孟夏驅獸無害五穀；仲夏之月，乃命百縣，雩祀百辟，以祈穀實；孟秋之月，農乃登穀。天子嘗新，先薦寢廟。臣專政，私其君位，則草木不生，禾穀不實。《梁傳》曰：一穀不升曰歉，二穀不升曰饑，三穀不升曰饉，四穀不升曰康，五穀不升曰荒。大之禮，君食不兼味；廷道不除，百官布而不制，鬼神禱而不祠，五穀皆熟為有年。揚雄《方言》曰：凡以火幹五穀之類，出自山東。齊楚以往曰熬，隴冀以往曰{福灬}，秦晉之間曰{取灬}。楊泉《物理論》曰：穀氣勝元氣，其人肥而不壽。養性之術，常使穀氣少，則病不生矣。粱者，黍稷之總名；稻者，溉種之總名；菽者，眾豆之總名。三穀各二十，種為六十，疏果之實助穀各二十，凡為百穀，故《詩》曰：播厥百穀者，穀種眾種之大名也。《範子 計然》曰：五穀者，萬民之命，國之重寶。東方多麥稻，西方多麻，北方多菽，中央多禾。五土之宜，各有高下。高而陽者多豆，平而陰者多五穀。許慎《說文》曰：禾，嘉穀也。木王而生，金王而死。禾之秀實為稼，莖節為禾。一曰稼，事也，在野曰稼。《禮記》曰：稻曰嘉疏。蔡邕《月令》曰：十月獲稻；在九月熟者，謂之半夏稻。《異物志》曰：交趾一歲再種。《抱樸子》曰：南海晉安有九熟之稻。郭義恭《廣志》曰：有虎掌稻，紫芒稻，赤廣稻，蟬鳴稻，七月熟。稻有蓋下白，正月種，五月獲。獲其莖，根複生，九月複熟。青芋稻，六月熟。累子稻，白漠稻，七月熟。此三種大且長，三枚長一寸半。《養生要集》曰：粳，稻屬也，稻亦粳之總名也。道家方藥，有用稻米、粳米，此則是兩物也。稻米粒白如霜，味苦，主溫。服之，令人多瘦無肌膚。粳米味甘，主利五臟，長肌膚，好顏色。《說文》曰：秫，稷之粘者也。又曰：秫，粘粟也。崔豹《古今注》曰：稻之粘者為秫，禾之粘者為黍。《廣志》曰：秫有赤有白，有胡秫，早熟及麥。《養生要集》曰：秫米味酸。《汜勝之書》曰：黍者，暑也，種必除暑，先夏至三十日。《禮記》曰：黍曰薌合。《說文》曰：，黍也，一稃二米，所以釀鬯；黍，禾屬粘者也。孔子曰：黍可以為酒。《廣志》曰：有燕頷黍，牛黍，南尾秀成赤黍，馬革大黑黍，亙黍；有毛黃黍，白黍。《說文》曰：稷，五穀之長也。《廣志》曰：破藏稷逼麥，稷也。此二者以四月熟。《本草》曰：稷米甘無毒，主益氣，補不足。《說文》曰：粟，嘉穀之實也，粟之為言續也。《廣志》有赤粟、白莖粟，有黑粟，有張公班粟。《本草》曰：陳粟味苦無毒，主胃疽熱中渴，利小便。崔豹《古今注》曰：糜，祭也。《後漢書》曰：烏丸國其地宜祭。《呂氏春秋》曰：飯之美者，山陽之祭。楊泉《物理論》曰：梁者，黍稷之總名也。《爾雅》曰：{艸}赤苗，芑白苗。（郭璞注：{艸}，赤粱粟；芑，白粱粟，皆好穀。）《廣志》曰：有具粱、解粱，有遼東赤粱。《本草》曰：白粱味甘微寒無毒，主除熱益氣，有襄陽竹根者最佳；黃粱出青冀。左思《魏都賦》曰：有雍邱之粱。崔る《七依》曰：玄山之粱。《廣雅》曰：大豆，菽也；小豆，答也；<豆卑>豆、豌豆，留豆也；胡豆<豆>，雙也。豆角謂之莢，其葉謂之藿也。巴菽，巴豆也。《說文》曰：萁，豆莖。楊泉《物理論》曰：菽者，眾豆之總名也。《廣志》曰：種小豆，一歲三熟，味甘；白豆粗大可食，刺豆亦可食。豆苗似小豆，紫華，可為面，生朱提，建寧。胡豆有青有黃者。《禮記》曰：仲秋之月，天子乃以犬嘗麻，先薦寢廟。《淮南子》曰：汾水濁而宜麻。《養生要集》曰：麻子味甘無毒，主補中益氣，服之令人肥健。麻子一名麻ナ，一名麻勃。《廣雅》曰：苣藤，弘胡麻也。《抱樸子》曰：胡麻一名方莖，服餌不老，耐風濕。其葉名青襄。《廣雅》曰：大麥，也；小麥，ピ也。《說文》曰：麥，金也。金王而生，火王而死。，周所受來也；，麥莖。《廣志》曰：宛麥似大麥，出涼州；旋麥，三月種，八月熟，出西方；赤小麥而肥，出鄭縣；有半夏小麥，有秀芒大麥，有黑廣麥。
事對
【靈稼 嘉穀】曹植《社頌》曰：靈稼阿那，一禾千莖。許慎《說文》曰：禾，嘉穀也。至二月始生，八月而熟，得時之中，故謂之禾，此其義也。
【合穎 連莖】魏收《後魏書》曰：許謙，字元遜，代人也。子洛陽為雁門太守，家田三生嘉禾，皆異隴合穎。《春秋說題詞》曰：嘉禾之滋，莖長五尺，五七三十五，故連莖三十五穗，以成盛德。
【六穗 三苗】虞預《會稽典錄》曰：謝承遷吳郡督郵。歲穰，嘉禾六穗，生於部屬。《尚書 大傳》曰：成王時，有苗異莖而生，同為一穗，人有上之者。王召周公而問之，公曰：“三苗為一穗，抑天下其和為一乎。”
【銜滋 吐秀】《春秋說題辭》曰：禾者銜滋之。宋均注曰：銜滋液以生，故以禾為名。鄭氏《婚禮謁文贊》曰：嘉禾為谷，班祿是宜；吐秀五七，乃名為嘉。
【充箱 實野】《尚書 大傳》曰：成王時，有苗異莖而生，同為一穗，長充箱。董仲舒《春秋繁露》曰：禾實於野，粟郵於倉，皆奇怪，非人意者也。
【北裡 西山】《史記》曰：管仲說桓公曰：“古之封禪，北裡之禾，所以為盛。”蘇林注曰：北裡，地名也。阮籍詩曰：豈若西山草，琅與丹禾。
【照九阿 齊萬畝】阮籍詩曰：垂穎臨曾城，餘光照九阿。曹植《社頌》曰：秀吐穗，萬畝齊，平蔭蓋隴，百穢不生。
【九熟 再種】《抱樸子》曰：南海晉安有九熟之稻。楊孚《異物志》曰：交趾冬又熟。農者一歲再種。
【青穗 紫莖】周處《風土記》曰：兼稻之青，穗米皆青白也。許慎《說文》曰：稻，餘也。業稻，紫莖不黏者。
【半夏 一旬】蔡邕《月令章句》曰：十月獲稻，人君嘗其先熟，故在季秋九月熟者，謂之半夏稻。王子年《拾遺記》曰：東有融澤，五穀多良。有浹日之稻，言一旬而生也。
【紫芒 赤廣】郭義恭《廣志》曰：有虎掌稻、紫芒稻。又曰：有赤廣白米稻，南方有蟬鳴稻、累子稻、白漠稻，並七月熟。
【青芋 白莖】郭義恭《廣志》曰：有青芋稻，六月熟。王子年《拾遺記》曰：東極之東，有和靈稻，言寒者食之則溫，熱者食之則體冷。莖多白。
【黑廣 白霜】郭義恭《廣志》曰：粳有烏粳黑廣，有青幽白夏之名。《本草經》曰：粳米味苦，主溫，米粒白如霜。
【五里香 三月種】魏文帝《與朝臣書》曰：江表唯長沙名有好米，何得比新城粳耶。上風吹之，五里聞香。崔《四民月令》曰：三月可種粳稻。
【秋薦 夏登】《禮記》曰：庶人春薦韭，夏薦麥，秋薦黍，冬薦稻。又曰：仲夏之月，農乃登黍也。
【滿握 盈疇】劉穎《魯都賦》曰：黍稷油油，粳族垂芒；殘穗滿握，一穎盈箱。王粲《登樓賦》曰：背墳衍之廣陸兮，臨皋隰之沃流。北彌陶牧，西接昭邱；華實蔽野，黍稷盈疇。
【燕含 馬革】郭義恭《廣志》曰：黍有燕頷之名，又有驢皮黍。又曰：牛黍，南尾秀成赤黍，馬革大黑黍。
【 釒至釒至】《毛詩》曰：黍苗，陰雨膏之；悠悠南行，召伯勞之。《爾雅》曰：釒至釒至，獲也。劉熙《釋名》曰：釒至釒至，斷黍稷聲。
【東門徙 南夷獻】《韓子》曰：吳起欲攻秦小亭，置一石赤黍門外，令人能徙此於西門外者，賜之上田宅，人爭徙之。乃下令曰：“明日攻秦，能先登者，仕之大夫，賜之上田宅。”於是攻之，一朝而拔。沈約《宋書》曰：黃帝時，南夷乘白鹿來獻鬯。《爾雅》雲：，黑黍。
【薦宗廟 享司寒】《古今注》曰：和帝元興元年，黑黍禾二實生任城，得米三鬥八升，以薦宗廟。《左傳》曰：申豐封季武子曰：“其藏冰也，黑牡黍，以享司寒。”杜預注雲：“黑牡黑牲，黍黑黍也。司寒，北方玄冥之神也，故物皆用黑。有事於外，故祭其神。”
【盈倉 破藏】《毛詩》曰：我黍與與，我稷翼翼，我倉既盈，我庾惟億。郭義恭《廣志》曰：破藏，稷也。
【四月熟 五穀長】郭義恭《廣志》曰：逼麥稷以四月熟。許慎《說文》曰：稷，五穀之長。
【瓊膏 玉粒】王子年《拾遺記》曰：東極之東，有瓊脂粟。言質白如玉，柔滑如膏，食之盡壽不病。又曰：員嶠之山名環邱，上有方湖千里，多大鶴，高一丈，羣飛於湖際，銜採不周之粟於環邱之上。粟生穗，高五丈，其粒皎然如玉也。
【龍枝 鳳冠】王子年《拾遺記》曰：東極之東，有龍枝之粟，言其枝屈曲似遊龍，食之善走。又曰：有鳳冠粟，似鳳之冠，食者令人多力。
【千株 五變】王子年《拾遺記》曰：東極之東，有雲渠粟。生，葉似扶蕖，食之益顏色。粟莖赤多黃，皆長二丈。千株生。《春秋說題辭》曰：粟五變，以陽化生為苗，秀為禾，三變而發謂之粟，四變入臼米出甲，五變而蒸飯可食。
【大粒 長枝】楊泉《物理論》曰：凡種有強弱，土有剛柔。土宜強，高莖而疏粟，長穗而大粒。王子年《拾遺記》曰：東極之東，有耀枝粟，言其枝長而弱，無風自搖，食之多壽。
【薌萁 鹽鑽】《禮記》曰：祭宗廟之禮，梁曰薌萁。郭義恭《廣志》曰：鹽鑽梁粒如蟣子，魏文帝以為粥云云。
【長莖 大目】《呂氏春秋》曰：得時之菽，長莖而短足，其莢二七以為族。多枝數節，競葉蕃實。《春秋佐助期》曰：豆神為靈趙，長七尺，大目，通於時節。
【紫花 綠色】郭義恭《廣志》曰：豆，苗似小豆，紫華，可為面，生朱提。王子年《拾遺記》曰：東極之東，有傾離豆，見日即傾葉，食者曆歲不饑。豆莖皆大若指而綠，一莖爛熳數畝。以上豆。
【紫色 紅苣】王子年《拾遺記》曰：東極之東，有紫實之麻，粒如粟，色紫。迮為油，則汁如清水，食之目視鬼魅也。又曰：有倒葉麻，如倒苣。紅紫色，亦名紅冰麻，言冰寒乃有實。
【益氣 飛明】《本草經》曰：麻子味甘無毒，主補中益氣，令人肥健。王子年《拾遺記》曰：有飛明麻，葉黑，實如玉。風吹之如塵，亦名明塵麻。
【紅冰 紫粒】王子年《拾遺記》曰：東極之東，有倒葉麻，色紅赤，亦名紅冰麻，食之令人顏色白潔。又曰：有紫實麻，粒如粟。以上麻。
【一莖 九穗】《晉起居注》曰：太康十年，嘉麥出扶風郡，一莖兩穗，傾皆有枝，實三倍。崔鴻《前涼錄》曰：永嘉元年，嘉麥一莖九穗，生於姑臧。
【三葉 兩歧】《呂氏春秋》曰：孟夏之山，百穀三葉而獲大麥。《東觀漢記》曰：張堪為漁陽太守，勸人耕種，以致殷富。百姓歌曰：“桑無附枝，麥穗兩歧。”以上麥。
賦
【晉張翰《豆羹賦》】乃有孟秋嘉菽，垂枝挺莢；是刈是獲，充簟盈篋。香鑠和調，周疾赴急。時禦一杯，下嚥三歎。時在下邑，頗多艱難；空匱之厄，固不輟歡。追念昔日，啜菽求安。
贊
【晉湛方生《孫苗贊》】茜茜嘉苗，擢擢階側；弱葉蘩蔚，員棘疏植；流津沃根，輕露濯色。
蘭第十一
敘事
按《說文》曰：蘭，香草也。《離騷》曰：紉秋蘭以為佩。又曰：秋蘭兮蘼蕪。又曰：疏石蘭兮以為芳。（王逸曰：石蘭，香草；疏，布也。）《易》曰：同心之言，其臭如蘭。（蘭，芳也。）《禮記》曰：婦人或賜之[QVDK]蘭，則受獻諸舅姑。《家語》曰：芝蘭生於深林，不以無人而不芳；君子修道立德，不為困窮而改節。《文子》曰：日月欲明，浮□蓋之；叢蘭欲發，秋風敗之。《孫卿子》曰：民之好我，芬若椒蘭也。
事對
【燕蘿 謝庭】《左傳》曰：鄭文公有賤妾曰燕姑，夢天與己蘭，曰：“餘為伯，餘而祖也，以是為而子，蘭有國香，人服媚之。”文公與之蘭而禦之，辭曰：“妾不才，幸而有子，將不信，敢徵蘭乎？”公曰：“諾。”《語林》曰：謝太傅問諸子侄曰：“子侄何預人事，而政欲使其隹。”諸人莫有言者。車騎答曰：“譬如芝蘭玉樹，欲使其生於庭階。”
【紉佩 蔭池】《離騷》曰：紉秋蘭以為佩。晉傅玄《詠秋蘭詩》曰：秋蘭蔭玉池，池水清且芳；雙魚自踴躍，兩鳥時徊翔。
【綠葉 紫莖】《離騷》曰：秋蘭兮靡蕪，羅生兮堂下；綠葉兮素莖，芳菲兮襲予。又，秋蘭兮青青，綠葉兮紫莖。
【丹穎 縹蒂】左思《齊都賦》曰：其草則有杜若蘅菊，石蘭芷蕙，紫莖丹穎，湘葉縹蒂。
賦
【顏師古《幽蘭賦》】惟奇卉之靈德，稟國香於自然；灑嘉言而擅美，擬自操以稱賢。詠秀質於楚賦，騰芳聲於漢篇；冠庶卉而超絕，曆終古而彌傳。若乃浮□卷岫，朗月澄天；光風細轉，清露微懸；紫莖膏潤，綠葉水鮮；若翠羽之羣集，譬彤霞之競然。感羈旅之招恨，狎寓客之留連；既不遇於攬採，信無憂乎剪伐。魚始陟以先萌，雖鳴而未歇；原擢穎於金陛，思結陰乎玉池。泛旨酒之十醞，耀華燈於百枝。
詩
【太宗文皇帝《詠芳蘭詩》】春暉開紫苑，淑景媚蘭湯；映庭含淺色，凝露泫浮光。日麗參差影，風和輕重香；會須君子折，佩裏非芬芳。
【梁孝元帝《賦得蘭澤多芳草詩》】春蘭本無豔，春澤最葳蕤。燕姬得夢罷，尚書奏事歸。臨池影入浪，從風香拂衣。當門已芬馥，入室複芳菲。蘭生不擇逕，十步豈難稀。
【後樑宣帝《詠蘭詩》】折莖聊可佩，入室自成芳。開花不競節，含秀委微霜。
【陳張正見《賦新題得蘭生野逕詩》】披襟出蘭畹，命酌動幽心；鋤罷還開路，歌喧自動琴。華燈共影落，芳杜雜花深；莫言閑逕裡，遂不斷黃金。
菊第十二
敘事
《爾雅》雲：菊，治薔也。周處《風土記》曰：日精，治薔，皆菊之花莖別名也。生依水邊，其華煌煌；霜降之時，唯此草盛茂。九月律中無射，俗尚九日而用候時之草也。《名山記》曰：道士朱孺子服菊草，乘雲昇天。《抱樸子》曰：日精，更生，周盈，皆一菊也；而根莖花實異名，或無效者，故由不得真菊。又曰：菊花與薏花相似，直以甘苦別之耳。菊甘而薏苦，所謂苦如薏者也。應劭《風俗通》曰：南陽酈縣有甘谷，水甘美，雲其山上有大菊，水從山上流下，得其滋液。谷中有三十餘家，不復穿井，悉飲此水。上壽百二三十，中百餘，下七八十者。名大夭。菊花輕身益氣，令人堅強，故也。《本草經》曰：菊有筋菊，有白菊、黃菊。菊花一名節花，一名傳公，一名延年，一名白花，一名日精，一名更生。又雲：陰威一名朱嬴，一名女花。其菊有兩種者：一種紫莖，氣香而味甘美，葉可作羹，為真菊；一種青莖而大，作蒿艾氣，味苦不堪食，名薏，非真菊也。
事對
【白華 黃蕊】《吳氏本草》曰：菊華一名白華。盧諶《菊賦》曰：翠葉雲布，黃蕊星羅；熒明茜粲，庵藹猗那。
【青柯 紫莖】鐘會《菊華賦》曰：青柯紅芒。嵇含《菊花銘》曰：煌煌丹菊，暮秋彌榮；旋蕤圓秀，翠葉紫莖。詵詵仙徒，食其落英。
【糅玉英 耀金華】鐘會《菊花賦》曰：掇以纖手，承以輕巾；揉以玉英，納以朱脣。服之者長生，食之者通神。左九嬪《菊花頌》曰：英英麗質，稟氣靈和；春茂翠葉，秋耀金華。
【儀鳳集 星羅雲布】潘尼《秋菊賦》曰：馨達幽遠，光燭隰原；招仙致靈，儀鳳舞鸞。飛莖散葉，倚靡相尋；遊女望榮而巧笑，雛遙集而弄音。盧諶《菊賦》曰：何斯草之特瑋，涉節變而不傷；超松柏之寒茂，越芝英之冬芳。翠葉雲布，黃蕊星羅。
賦
【魏鐘會《菊花賦》】何秋菊之可奇兮，獨華茂乎凝霜；挺葳蕤於蒼春兮，表壯觀乎金商。延蔓蓊鬱，緣阪被崗；縹幹綠葉，青柯紅芒。芳實離離，暉藻煌煌；微風扇動，照曜垂光。於是季秋初月，九日數並；置酒華堂，高會娛情。百卉凋瘁，芳菊始榮；紛葩曄曄，或黃或青。乃有毛嬙西施，荊姬秦嬴，妍姿妖豔，一顧傾城。擢纖纖之素手，雪皓腕而露形；仰撫雲髻，俯弄芳榮。
【晉潘尼《秋菊賦》】垂採煒於芙蓉，流芳越於蘭林；遊女望榮而巧笑，雛遙集而弄音。若乃真人採其實，王母接其葩。或充虛而養性，或增妖而揚娥；既延期以永壽，又蠲疾而弭屙。
詩
【唐太宗文皇帝《賦得殘花菊詩》】階蘭凝曙霜，岸菊照晨光；露濃晞晚笑，風勁淺殘香。細葉雕輕翠，圓花飛碎黃；還將今歲色，複結後年芳。
【宋鮑昭《答休上人菊詩》】酒出野田稻，菊生高岡草；味貌複何奇，能令君傾倒。玉碗徒自羞，為君愧此秋；金蓋覆牙半，何解心獨愁。
【陳叔達《詠菊詩》】霜間開紫蒂，露下發金英；但令逢採摘，寧辭獨晚榮。
芙蓉第十三
敘事
《爾雅》曰：荷芙蕖，（江東呼荷華為芙蓉。）其莖茄，其葉荷，其本密，其華菡萏，其實蓮，其根藕。其中的的中薏。《詩義疏》曰：的，五月中生。生啖脆，至秋表皮黑。的成可食，或可磨以為飯。如粟飯，輕身益氣，令人強健。又可為糜。《華山記》曰：華山頂上有池，生千葉蓮花，服之者羽化。《太清諸草木方》曰：七月七日採蓮花七分，八月八日採蓮根八分，九月九日採蓮實九分，陰乾下，服方寸匕，令人不老。
事對
【紫飾 朱儀】張奐《芙蓉賦》曰：綠房翠蒂，紫飾紅敷；黃螺圓出，垂蕤散舒。纓以金牙，點以素珠。閔鴻《蓮華賦序》曰：川源清澈，羨溢中塘；芙蓉豐植，彌被大澤，朱儀榮藻，有逸目之觀。
【同幹 駢花】沈約《宋書》曰：文帝元嘉二十一年，天泉池。樂遊苑池、玄圃圓池，並二蓮同幹。《宋起居注》曰：泰始二年，嘉蓮一雙，駢花，並實，合跗同莖，生豫州鱧湖。
【金房 珠實】傅玄歌曰：煌煌芙蕖，從風芬葩；陰結其根，陽發其華。金房綠葉，素珠翠柯。王子年《拾遺記》曰：漢昭帝遊柳池，有芙蓉紫色，大如鬥。花葉甘可食，芬氣聞於十里之內，蓮實如珠。
【星懸 電發】孫敬《芙蓉賦》曰：芬馥揚馨，煙晃星懸，爛如朱霞。朝興炯若，流景在天。孫楚《蓮華賦》曰：紅花電發，暉光煒煒；仰曜朝霞，俯照淥水。
【兩華 千葉】《宋紀》曰：文帝元嘉二年，蓮生建康擔湖，一莖而兩華。《華山記》曰：華山頂有池，生千葉蓮華，服之羽化。
【映丹墀 濯玄瀨】傅亮《芙蓉賦》曰：伊玄匠之有瞻，悅嘉卉於中蕖，既暉映於丹墀，亦納芳於綺疏。嵇含《甘瓜賦》曰：芙蕖振採，濯莖玄瀨；流葩映川，莫此為最。
賦
【魏曹植《芙蓉賦》】竦芳柯以從風，奮纖枝之璀璨。其始榮也，皎若夜光尋扶桑；其揚暉也，晃若九陽出湯穀。芙蕖蹇產，菡萏星屬；絲條垂珠，丹莖吐綠；燁燁，爛若龍燭。
【宋鮑昭《芙蓉賦》】青房兮規接，紫葩兮圓羅；樹妖嬈之弱幹，散菡萏之輕柯。上星光而倒景，下龍麟而隱波；戲錦鱗而夕映，濯繡羽而晨過。排積霧而揚芬，鏡洞泉而含綠；葉折水而為珠，條集露而成玉。潤蓬山之瓊膏，耀蔥河之銀燭；冠五華之仙草，超四照之靈木。
詩
【唐太宗文皇帝《採芙蓉詩》】結伴戲方塘，攜手上雕航；船移分細浪風，散動浮香。遊鶯無定曲，驚鳧有亂行；蓮稀釧聲斷，水廣棹歌長。棲鳥還密樹，泛流歸建章。
【孝元帝《賦得涉江採芙蓉詩》】江風當夏清，桂棹逐流縈；初疑京兆劍，複似漢冠名。荷香風送遠，蓮影向根生；葉卷珠難溜，花舒紅易輕。日暮鳧舟滿，歸來度錦城。
【隋杜公《瞻詠同心芙蓉詩》】灼灼荷花瑞，亭亭出水中；一莖孤引綠，雙影共分紅。色奪歌人臉，香亂舞衣風；名蓮自可念，況複兩心同。
萱第十四
敘事
《說文》曰：萱，忘憂草也。束《發蒙說》曰：甘棗令人不惑，萱草可以忘憂。《毛詩》曰：安得萱草，言樹之背。（背，北堂也。）
事對
【忘憂 解思】束《發蒙說》曰：萱草可以忘憂。張華《博物志》曰：《神農經》曰：中藥養性，謂合歡蠲忿，萱草忘憂也。王朗《與魏太子書》：不遺惠書，所以慰沃；奉讀歡笑，以藉饑渴。雖複萱草忘憂，皋蘇釋勞，無以加也。
賦
【梁徐勉《萱草花賦》】覽詩人之比興，寄草木以命詞；惟平章之萱草，欲忘憂而樹之。爰有幽憂，庭閑志靜；高木列其陰，蘭芳糅其影。玩叢葩之爭芬，悅羣根之競穎。或開紅而散紫，鹹{芬土}於上春；信茲華之獨秀，投金質於炎辰。既耀色以祛晦，亦含香而可均；不恃合歡之木，舞俟孫枝之筠。同芰荷於闌暑，及蟬露乎首。其葉四垂，其跗六出，亦曰宜男，加名斯吉。華而不豔，雅而不質；隨晦明而舒捲，與風霜而榮悴。笑杜蘅與揭車，何眾匯之能匹。
詩
【隋陽休之《詠萱草詩》】開跗幽澗底，散彩曲堂垂；優柔清露濕，微穆惠風吹。朝朝含麗景，夜夜對華池。
【隋魏彥深《詠階前萱草詩》】綠草正含芳，霍靡映前堂；帶心花欲發，依籠葉已長。雲度時無影，風來乍有香；橫得忘憂號，餘憂遂不忘。
萍第十五
敘事
《爾雅》曰：蘋，萍也，（郭璞曰：江東謂之藻。）其大者。周處《風土記》曰：萍，芹菜之別名也。《呂氏春秋》曰：菜之美者，昆侖之焉。《禮記》曰：季春之月，萍始生。《淮南子》曰：萍樹根於水，木樹根於土。《淮南萬畢術》曰：老血變為萍。（聚血之精至黃泉。）《本草》曰：水萍一名水華，味辛寒，治暴熱身癢。下水氣，烏鬚髮，久服輕身，生雷澤。
事對
【浮水無根 渡江得實】許慎《說文》曰：蘋，萍也。無根，浮水而生。《家語》曰：楚王渡江得萍實，大如鬥，赤如日。剖而食之甜如蜜。
【生水澤 寄清池】《本草經》曰：水萍一名水華，味辛寒，生池澤水上。療暴熱身癢，下水氣，勝酒。何晏詩曰：轉蓬去其根，流飄從風移；芒芒四海途，悠悠焉可彌。願為浮萍草，託身寄清池；且以樂今日，其後非所知。
【色青 華白】《範子 計然》曰：水萍出三輔，色清者善。《吳氏本草》曰：水萍一名水廉，生池澤水上。葉圓小，一莖一葉，根入水。五月華白，三月採，日干之。
【共祭祀 羞王公】《毛詩》曰：採，大夫妻能循法度，則可以承先祖，共祭祀。《左傳》曰：蘩蘊藻之菜，可羞於王公。
賦
【西晉夏侯湛《浮萍賦》】步長渠以遊目兮，覽隨波之微草；紛漂潎以澄茂兮，羌孤生於靈沼。因纖根以自滋兮，乃逸蕩乎波表；散圓葉以舒形兮，發翠彩以含縹。蔭修魚之華鱗兮，翳蘭池之清潦。既澹淡以順流兮，又雍容以隨風；有纏薄於崖側兮，或回滯乎湍中。紛上下而靡常兮，漂往來其無窮。仰熙陽曜，俯憑綠水；停不安處，行無定軌。流息則寧，濤擾則動；浮輕善移，勢危易蕩。似孤臣之介立，隨排擠之所往。內一志以奉朝兮，外結心以絕黨；萍出水而立枯兮，士失據而身枉。睹斯草而慷慨兮，固知直道之難爽。
詩
【南齊劉繪《詠萍詩》】可憐池內萍，氛氳紫複青；巧隨浪開合，能逐水低平；微根無所綴，細葉詎須莖；漂泊終難測，留連如有情。
【庾肩吾《賦得池萍詩》】風翻乍青紫，浪起時疏密；本欲歎無根，還驚能有實。
苔第十六
敘事
周處《風土記》曰：石發，水苔也。青綠色，皆生於石也。《爾雅》曰：{艸潭}，石衣也。（郭璞曰：水苔也。一名石發。）又《廣雅》曰：石發，石衣也。《說文》曰：苔，水衣也。沈懷遠《南越志》曰：海藻一名海苔，或曰海羅。生研石上。《廣志》曰：空室無人行則生苔蘚，或青或紫。一名圓蘚，一名綠錢。
事對
【石發 水衣】《爾雅》曰：{艸潭}，石衣也。郭璞注雲：水苔也，一名石發，江東食之。張揖《廣雅》曰：石發，石衣也。許慎《說文》曰：苔，水衣也。
【沒階 生閣】王智深《宋紀》曰：王微，字景玄，太保弘之弟子也。吏部尚書江湛愛其才用，舉為吏部郎。陳病篤不受，因以與湛書告絕。足不逾閾，十有餘載，棲遲於環堵之室，苔草沒階。謝莊《月賦》曰：陳思王初喪應劉，端憂多暇。綠苔生閣，芳塵凝榭，悄焉疚懷，弗怡中夜。
賦
【梁江淹《青苔賦》】餘鑿山楹為室，有青苔焉。意之所之，故為是作。嗟青苔之依依兮，無色類而可方；必居閑而就寂，似幽意而深傷。故其處石，則松栝交陰，泉雨長注；橫澗俯視，崩壁仰顧。悲凹險兮，唯流水而馳騖，遂能屈上生，班駁下布，異人貴其貞精，道士悅其回趣。咀松屑以高想，捧丹經而永慕。若其在水，則鏡帶湖沼，錦匝池林，春塘秀色，陽鳥好音。青郊未謝兮白日照，路貫千里兮綠草深；乃生水而搖盪，遂出波而沉淫。假青條兮蔥翠，借黃華兮舒金。遊梁之客，徒馬疲而不能去；兔園之女，雖蠶饑而不自禁。寂兮如何？苔積網羅。視青蘼之杳杳，痛百代兮恨多，故其所詣，哀以情起。感以怨來，魂慮斷絕，精念徘徊。睹彼木蘭與豫章，既中繩而獲夭；及薜荔與蘼蕪，又懷芬而見表。至哉青苔之無用，吾孰知其多少。
詩
【梁沈約《詠青苔詩》】綠階已漠漠，泛水複綿綿；微根如欲斷，輕絲似更聯。長風隱細草，深堂沒綺錢；縈鬱無人贈，葳蕤徒可憐。
