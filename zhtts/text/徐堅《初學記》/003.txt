△卷三 歲時部
春第一
敍事
《禮記•月令》曰：孟春之月，日在虛，昏昴中，曉心中。〈孟，長也。日月之行，一歲十二會。觀鬥所建，命其四時。孟春，日月會於娵訾，而鬥建寅。〉其日甲乙，其帝太皥，其神勾芒，〈鄭玄曰：此蒼精之君，木官之臣。自古以來，著德立功者，太皥、宓羲也。勾芒，少皥氏之子，曰重，爲木官。〉律中太簇。〈律，候氣之管，以銅爲之，中猶應也。高誘注曰：萬物動生，簇地而出，故曰太簇。〉東風解凍，蟄蟲始振，〈振，動也。〉魚上冰，獺祭魚，鴻鴈來。〈此皆記時候。〉天氣下降，地氣上騰，天地和同，草木萌動。〈此陽氣蒸運，可耕之候。〉《夏小正》曰：正月啓蟄，雉震呴；〈呴，古雊字。呴者，鳴也；震者，鼓其翼也。〉時有浚風，〈浚者，大風，南風。〉滌凍塗，〈滌者，變也，變而暖也。〉田鼠出。〈田鼠，嗛鼠也。嗛，儉簟反。〉農及雪，澤採芸，〈音魂。芸似邪蒿，可食。〉柳稊，〈苦兮反。稊者，發孚也。〉梅、杏、柂〈斯〉桃則華。〈柂桃，山桃。〉《月令》曰：仲春之月，日在營室，昏東井中，曉箕中。〈仲，中也。仲春者，日月會於降婁，而鬥建卯。〉律中夾鍾，〈高誘曰：是月，萬物去陰而生，故候管者中夾鍾。〉始雨水，桃始華，倉庚鳴，〈倉庚，黃鸝也。〉鷹化爲鳩，玄鳥至。〈玄鳥，燕也。〉日夜分，雷始發聲。始電，蟄蟲鹹動。《夏小正》曰：二月祭鮪，〈鮪之至，其時美。〉採𦬊，〈𦬊音𣏌。蘧也。〉降燕乃睇。〈降，下也。燕一名玄鳥，齊人呼乙。睇，眄也。眄者，視可爲室。〉《淮南子》曰：二月之夕，女夷鼓歌，以司天和。〈女夷，神名。〉《月令》曰：季春之月，日在婁，昏柳中，曉南鬥中。〈季，少也。季春日月會於大梁，而鬥建辰。〉律中姑洗，〈高誘注曰：姑，故也。洗，新也。是月陽氣發，故去故就新。〉桐始華，田鼠化爲鴽，虹始見，蓱始生。〈螮蝀謂之虹。蓱，萍也。〉生氣方盛，陽氣發泄，勾者畢出，萌者盡達。〈屈而生者曰勾，芒而直者曰萌。〉《夏小正》曰：三月參則伏，〈參星伏不見。〉[穀－禾＋蟲]〈則〉則鳴，〈[穀－禾＋蟲]，天螻也。《爾雅》注云：天螻，螻蛄。〉頒冰，〈分冰以授大夫。〉拂桐葩。〈桐葩始生貌，拂拂然。〉《周書•時訓》曰：三月鳴鳩拂羽，戴勝降於桑。〈拂羽，以羽相擊；戴勝，促織絍之鳥。一名戴鵀。鵀音而鴆反。〉梁元帝《纂要》曰：春曰青陽，〈氣清而溫陽。〉亦曰發生、芳春、青春、陽春、三春、九春；天曰蒼天；〈萬物蒼蒼而生。〉風曰陽風、春風、暄風、柔風、惠風；景曰媚景、和景、韶景；時曰良時、嘉時、芳時；辰曰良辰、嘉辰、芳辰；節曰華節、芳節、良節、嘉節、韶節、淑節；草曰弱草、芳草、芳卉；木曰華木、華樹、芳林、芳樹；林曰茂林；鳥曰陽鳥、時鳥、陽禽、候鳥、時禽、好鳥、好禽；正月孟春，亦曰孟陽、孟陬、〈音鄒。〉上春、初春、開春、發春、獻春、首春、首歲、初歲、開歲、發歲、獻歲、肇歲、芳歲、華歲；二月仲春，亦曰仲陽；三月季春，亦曰暮春、末春、晚春。
事對
蒼精　青祗〈張協《雜詩》曰：太皥啓東節，春郊禮青祗。蒼精見敍事注。〉參伏　祥正〈《大戴禮》曰：三月參則伏不見。《國語》曰：農祥晨正。唐固注曰：農祥，房星也；晨正，謂晨見南方，謂立春之日。〉穀雨　條風〈《孝經緯》曰：周天七衡六間曰立春，後十五日鬥指寅爲雨水，後十五日指甲爲驚蟄，後十五日指乙爲清明，後十五日指辰爲穀雨。《易通卦驗》曰：立春條風至。宋均注曰：條風者，條達萬物之風。〉遲日　和風〈《毛詩》曰：春日遲遲，采蘩祁祁。鄭注曰：遲遲，舒緩也。陸士衡《樂府詩》曰：遊客芳春林，春芳傷客心。和風飛清響，鮮雲垂薄陰。〉淑景　鮮雲〈李顒《悲四時詩》曰：舒朗景之淑鮮。鮮雲事已見《和風》注中。〉九陽　三節〈傅玄《陽春賦》：生氣方盛，九陽奮發。又《樂府詩》曰：穆穆三春節，天氣暖且和。〉倉庚　玄乙〈《毛詩》曰：春日載陽，有鳴倉庚。注曰：倉庚，黃鸝也。蔡邕《月令章句》曰：仲春玄鳥至。玄鳥，燕也。《爾雅》曰：燕，乙也。〉拂羽　揮鱗〈《禮記》曰：季春之月，鳴鳩拂其羽。李顒《悲四時》曰：春日悲兮，魚揮鱗於巨川。〉鳴鵑　雊雉〈《臨海異物志》曰：鷤鳩，一名田鵑。三月鳴，晝夜不止；至當麥子熟，鳴乃得止。《大戴禮》曰：正月雉震雊。雊，鳴也；震，鼓其翼。〉玄鳥　蒼龍〈《呂氏春秋》曰：仲春之月玄鳥至。《禮記》曰：孟春之月，天子居青陽左介，乘青輅，駕蒼龍。〉降燕　來鴻〈《大戴禮》：二月降燕。降，下也。《禮記》：孟春之月，鴻鴈來。〉桑鵀　麥雉〈蔡邕《月令章句》曰：季春戴鵀降於桑。曹植《射雉賦》曰：暮春之月，宿麥盈野，野雉羣雊。〉化鳩　歸鴈〈《周禮》：羅氏仲春獻鳩，以養國老。鄭玄注曰：春鷹化爲鳩，變舊爲新，宜以養老助生氣。《禮記》曰：正月鴻鴈來。來，歸也。北有鴈門，故曰歸鴈。〉玄燕　黃鸝〈並見上玄乙、倉庚注。〉冰渙　雪滋〈王廙《春可樂》曰：孟春之月，冰泮渙以微流。李顒《悲四時》曰：悲陽澤之方宣，雲興滋於秀石，飈鳴柯於崇山。〉杏花　菖葉〈崔寔《四民月令》曰：清明節，令蠶妾理蠶室。是月也，杏花盛。《呂氏春秋》曰：冬至後五旬七日，菖者百草之先生也，於是始耕。高誘注曰：菖浦水草。〉華桂　柔桑〈《屍子》曰：春華秋英，其名曰桂。《毛詩》曰：春日載陽，爰求柔桑。〉蘭徑　柳衢〈《楚辭》曰：獻歲發春兮，洎吾南征。蘭臯被徑兮，斯路漸榮。謝惠連《三日詩》曰：弱柳蔭脩衢。〉青蘋　綠芰〈枚乘《七發》曰：淹青蘋，遊清風；陶陽氣，蕩春心。夏侯湛《春可樂》曰：援若流之綠芰。〉葇柳　夭桃〈伍緝之《春芳詩》曰：桃柳發葇榮，丹綠粲郊邑。《毛詩》曰：桃之夭夭，灼灼其華。〉佈德　論功〈《禮記》曰：立春之月，天子迎春於東郊，佈德和令，行慶施惠，下及兆民。《大戴禮》曰：古者天子孟春論吏之德行功能。〉効功　論賞〈《禮記》曰：季春之月，蠶事旣登，分繭秤絲，効功以供宗廟之服。《管子》曰：孟春之朝，君自聽朝論爵賞。〉帝藉　神禖〈《禮記》曰：孟春之月，天子躬耕帝藉。蔡邕曰：天子藉田千畝，以供上帝之粢盛，借人力以成其功，故曰帝藉。《呂氏春秋》曰：仲春之月，玄鳥至之日，以太牢祠於高禖。蔡邕曰：高禖，神名也。〉獻羔　祭鮪〈《禮記》曰：仲春之月，天子乃獻羔開冰，先薦寢廟。《大戴禮》曰：二月祭鮪。鮪者，魚之先至者。〉祈麥　薦韭〈《禮記》曰：季春之月，天子乃爲麥祈實。鄭玄注曰：於含秀求其成也。崔寔《四民月令》：二月祠太社之日，薦韭卵於祖禰。〉徇鐸　載耜〈《尚書》曰：每歲孟春，遒人以木鐸徇於路。注曰：遒人，宣令之官。木鐸，金鈴木舌，所以振文教也。《禮記》曰：孟春之月，擇元辰，天子親載耒耜，帥三公九卿諸侯大夫躬耕藉田。〉禁火　啓冰〈《周禮》曰：司烜氏掌仲春以木鐸，以脩火禁。蔡邕《月令章句》曰：仲春之月，天子獻羔開冰。〉條桑　採艾〈《毛詩》曰：蠶月條桑。鄭玄曰：條桑支落其葉。崔寔《四民月令》曰：三月可採艾耳。〉花蓋　葉幄〈夏侯湛《春可樂》曰：春可樂兮，綴雜花以爲蓋，集繁蕤以飾裳。葉幄見下謝萬《春賦》。〉綠野　青逵〈謝靈運《入彭蠡口詩》曰：春晚綠野秀，嵓高白雲屯。劉臻妻《獻春頌》曰：玄陸降坎，青逵升震，陰祗送冬，陽靈迎春。〉浴沂　禊洛〈《論語》曰：暮春者，春服旣成，冠者五六人，童子六七人，浴乎沂，風乎舞雩，詠而歸。蔡邕《禊文》曰：洋洋暮春，厥月除巳，尊卑煙騖，惟女與士，自求百福，在洛之涘。〉榆莢雨　桃花水〈《氾勝之書》曰：三月榆莢雨，高地強土可種禾。《韓詩章句》曰：溱與洧方渙渙兮，謂三月桃花水下。時鄭國之俗，三月上巳，此水招魂續魄，祓除不祥之故也。〉
賦
晉傅玄《陽春賦》〈乾坤絪縕，沖氣穆清。幽蟄旣動，萬物樂生。依依楊柳，翩翩浮萍，桃之夭夭，灼灼其榮。繁華燁而曜野兮，煒分葩而揚英。鵲營巢於高樹兮，燕銜泥於廣庭。覩戴勝之止桑兮，聆布穀之晨鳴。樂仁化之普宴兮，異鷹隼之變形。〉晉謝萬《春遊賦》〈青陽司候，勾芒御辰。陳滌灌以摧枯，初莖蔚其曜新。冪豐葉而爲幄，靡翠草而成絪。於是遠嘯良儔，近命嘉賓，奏羽觴而交獻，羅絲竹以並陳。詠新服之璀璨，想舞雩之遺塵。撫鳴琴而懷古，登脩臺而樂春。爾乃碧巘增邃，灌木結陰，輕雲晻曖以幕岫，和風清泠而啓衿。〉晉湛方生《懷春賦》〈鴻飄翮於歸風，燕銜泥而來徵。鷙鳥感仁而革性，鶗鴂乘化而變聲。麥芃芃而含秀，桑藹藹而敷榮。華照灼以爛林，葉婀娜以媚莖。〉宋劉義恭《感春賦》〈聽時禽之哢音，信關關以嚶嚶。悲陽鴻之赴朔，憐春燕之入楹。天晻曖而流雲，日陰翳而淪精。風淑穆而吹蘭，雨濛濛而洗莖。草承澤而擢秀，花順氣而飛馨。〉梁簡文帝《晚春賦》〈待餘春於北閣，藉高讌於南陂，水篩空而照底，風入樹而香枝。嗟時序之迴斡，歎物候之推移。望初篁之傍嶺，愛新荷之發池。石憑波而倒植，林隱日而橫垂。見遊魚之戲藻，聽驚鳥之鳴雌。樹臨流而影動，嵓薄暮而雲披。旣浪激而沙遊，亦苔生而徑危。〉梁孝元帝《春賦》〈洛陽小苑之西，長安大道之東，苔染池而盡綠，桃含山而併紅。露霑枝而重葉，網縈花而曳風。〉隋庾信《春賦》〈宜春苑中春已歸，披香殿裏作春衣。新年鳥聲千種囀，二月楊花滿路飛。河陽一縣併是花，金谷從來滿園樹。一叢香草足礙人，數尺遊絲卽橫路。開上林而竟入，擁河橋而爭渡。出麗華之金屋，下飛燕之蘭宮；釵朶多而訝重，髻鬟高而畏風。眉將柳而爭綠，面共桃而競紅。影來池裏，花落衫中。吹簫弄玉之臺，鳴珮凌波之水。移戚里而家富，入新豐而酒美。苔始綠而藏魚，麥纔青而覆雉。〉隋蕭慤《春賦》〈落花無限數，飛鳥排花度。禁苑至饒風，吹花春滿路。嵓前片石逈如樓，水裏連沙聚作州。二月鶯聲纔欲斷，三月春風已復流。分流繞小渡，塹水還相注。山頭望水雲，水底看山樹。舞餘香尚在，歌盡聲猶住。麥壟一驚翬，菱潭兩飛鷺。〉
詩
唐太宗《首春詩》〈寒隨窮律變，春逐鳥聲開。初風飄帶柳，曉雪間花梅。碧林青舊竹，綠沼翠新苔。芝田初鴈去，綺樹未鸎來。〉南齊虞羲《春郊詩》〈風遲蝶弄花，景麗鳥和春。樵歌喧壟暮，魚枻亂江晨。山中芳杜若，依依獨思人。〉南齊王儉《春夕詩》〈露華方照歲，雲彩復經春。虛閨稍疊草，幽帳日凝塵。〉又《春詩》〈蘭生已匝苑，萍開欲半池。輕風搖雜花，細雨亂叢枝。〉又曰〈風光承露照，霧色點蘭暉。青荑結翠藻，黃鳥弄春飛。〉梁簡文帝《春日想上林詩》〈春風本自奇，楊柳最相宜。柳條恆著地，楊花好上吹。處處春心動，常惜光陰移。〉又《晚春詩》〈紫蘭葉初滿，黃鶯哢不稀。石蹲還似獸，蘿長更加衣。水曲文魚聚，林暝鴉鳥飛。渚瀟變新節，嵓桐長舊圍。風花落未已，山窗開夜扉。〉梁孝元帝《春日詩》〈新鶯隱葉囀，新燕向窗飛。柳絮時依灑，梅花乍入衣。玉珂逐風度，金鞍照日暉。無令春色晚，獨望行人歸。〉又《望春詩》〈葉濃知柳密，花盡覺梅疎。蘭生未可握，蒲小不堪書。〉梁沈約《傷春詩》〈弱草半抽黃，輕條未全綠。年芳被禁籞，煙華繞曾曲。寒苔卷復舒，冬泉斷方續。早花散凝金，初露泫成玉。〉又《初春詩》〈扶道覓陽春，相將共攜手。草色猶自非，林中都未有。無事逐梅花，空教信楊柳。且復歸去來，含情寄杯酒。〉梁鮑泉《奉和湘東王春日詩》〈新鶯始新歸，新蝶復新飛。新花滿新樹，新月麗新暉。新光新氣早，新望新盈抱。新水新綠浮，新禽新聽好。新景自新還，新葉復新攀。新枝雖可結，新愁詎解顏。新思獨氛氳，新知不可聞。新扇如新月，新蓋學新雲。新落連珠淚，新點石榴裙。〉梁聞人蒨《春日詩》〈高臺動春色，清池映日華。綠葵向光轉，翠柳逐風斜。林有鳴心鳥，園多奪目花。相與鹹知節，歎子獨離家。〉周庾信《詠春詩》〈昨夜鳥聲春，驚鳴動四鄰。今朝梅樹下，定有折花人。〉周宗懍《春望詩》〈日暮春臺傍，徙倚愛餘光。都尉新移棗，司空始種楊。一枝猶桂馥，十步有蘭香。望望無萱草，忘憂竟不忘。〉又《早春詩》〈昨暝春風起，今朝春氣來。鶯鳴一兩囀，花樹數重開。散粉成初蝶，剪綵作新梅。遊客傷千里，無暇上高臺。〉陳張正見《春初賦得池應教詩》〈遙天收密雨，高閣映奔曦。雪盡青山路，冰銷淥水池。春光落雲葉，花影發晴枝。琴樽奉終宴，風月豈雲疲。〉隋煬帝《晚春詩》〈洛陽春稍晚，四望滿春輝。楊葉行將暗，桃花落未稀。窺簷燕爭入，穿林鳥亂飛。唯當關塞者，濃露方沾衣。〉隋陽休之《春日詩》〈遲遲暮春日，藹藹春光上。柔露洗金盤，輕絲綴珠網。漸看階茝蔓，稍覺池蓮長。蝴蝶映花飛，楚雀緣條響。〉隋蕭慤《春晚庭望詩》〈春庭聊縱望，樓臺自相隱。窗梅落晚花，池竹開初筍。泉鳴知水急，雲來覺山近。不愁花不飛，到畏花飛盡。〉隋江總《春詩》〈水苔宜溜色，山櫻助落暉。浴鳥沉還戲，飄花度不歸。〉陳叔達《春首詩》〈雪花聯玉樹，冰彩散瑤池。翔禽遙出沒，積翠遠參差。〉又《早春桂林殿應詔詩》〈金鋪照春色，玉律動年華。朱樓雲似蓋，丹桂雪如花。水岸銜堦轉，風條出柳斜。輕輿臨太液，湛露酌流霞。〉虞世南《春夜詩》〈春苑月徘徊，竹堂侵夜開。驚鳥排林度，風花隔水來。〉楊師道《春朝閑步詩》〈休沐乘閑豫，清晨步北林。池塘藉芳草，蘭芷襲幽衿。霧中分曉日，花里弄春禽。野逕香恆滿，山階筍屢侵。何須命輕蓋，桃李自成陰。〉上官儀《奉和初春詩》〈步輦出披香，清歌臨太液。曉樹流鶯滿，春堤芳草積。風色翻露文，雪花上空碧。花蝶來未已，山光曖將夕。〉元萬頃《奉和春日池臺詩》〈日影飛花殿，風文積草池。鳳樓通夜敞，虯輦望春移。〉又《奉和春日詩》〈花輕蝶亂仙人杏，葉密鸎喧帝女桑。飛雲閣上春應至，明月樓中夜未央。〉又曰〈鳳輦迎風乘紫閣，鸞車避日轉彤闈。中塘促管淹春望，後殿清歌開夜扉。〉
夏第二
敍事
《禮記•月令》曰：孟夏之月，日在昴，昏翼中，曉牽牛中。〈鄭玄注曰：孟夏者，日月會於實沉，而鬥建巳之辰。〉其日丙丁，〈丙之言炳也，萬物皆炳然著見而強大。〉其帝炎帝，其神祝融，〈此赤精之君，火官之臣。炎帝，大庭氏也。祝融，顓頊氏之子，曰黎，爲火官正者。〉律中仲呂。〈高誘注曰：陽散在外，陰實在中，所以旅陽成功，故曰仲呂也。〉螻蟈鳴，蚯蚓出；王瓜生，苦菜秀；〈螻蟈，蛙也；王瓜，萆挈也。高誘曰：螻蟈，蝦蟆也。萆，蒲結反。〉靡草死，麥秋至；斷薄刑，決小罪。〈靡草，薺葶藶之屬。〉《夏小正》曰：四月昴則見。〈昴，星名。〉《易通卦驗》曰：立夏，清明風至，而暑鵲鳴，博穀飛，電見，龍昇天。〈龍，心星名。〉《月令》曰：仲夏之月，日在參，昏角中，曉危中。〈鄭玄注曰：仲夏者，日月會於鶉首，而鬥建午之辰。〉律中蕤賓。〈高誘曰：是月陰氣萎蕤在下，象主人；陽氣在上，象賓客。〉小暑至，螗蜋生，鵙始鳴，反舌無聲。〈螗蜋，螵蛸母也。鵙，伯勞也。反舌，百舌鳥。高誘曰：螗蜋代謂之天馬，一名齕疣，兗豫謂之巨斧。是月陰作於下，陽散於上。伯勞，夏至後應陰而殺蛇，乃磔之棘上而始鳴也。反舌，百舌也，變易其聲，仿百鳥之鳴，故謂之百舌也。〉鹿角解，蟬始鳴，半夏生，木槿榮。〈木槿，玉蒸也。名蕣，一名櫬。〉《夏小正》：五月參見則蜋蜩鳴，〈蜋蜩者，五彩具。〉初昏大火中。〈大火，心星。〉《尚書》曰：日永星火，以正仲夏，〈永，長也，謂夏至之日也。火，蒼龍之中星，舉中則七星見可知也。〉鳥獸希革。〈時毛羽希少改易。革，改也。〉《月令》曰：季夏之月，日在東井，昏氐中，曉東壁中。〈鄭玄曰：季夏者，日月會於鶉火，而鬥建未之辰。〉律中林鍾。溫風至，蟋蟀居壁。〈按《爾雅》曰：蟋蟀蛬。劉劭注云：謂蛚蜻也。孫炎雲：梁國謂之蛩。郭璞雲：今促織也。蛬音義，或作蛩，方言蜻蛚。楚謂之蟋蟀。似蝗而小，正黑，有光澤如漆，有角翅。一名蛩，一名蜻蛚，幽州人謂之促織。〉鷹乃學習，腐草化爲螢。〈鷹學習謂攫搏。螢，飛蟲，螢火也。〉梁元帝《纂要》曰：夏曰朱明，〈氣赤而光明。〉亦曰長嬴、朱夏、炎夏、三夏、九夏。天曰昊天，〈言氣浩汗。〉風曰炎風。節曰炎節。草曰茂草、雜草。木曰蔚林、茂林、密樹、茂樹。孟夏亦曰維夏、首夏、季夏，亦曰徂暑。〈徂，往也，言暑始往。〉
事對
龍見　鶉棲〈《尚書》曰：日永星火，以正仲夏。注曰：火，蒼龍之中星也。《左傳》曰：龍見而雩。注云：龍見建巳之月。蒼龍七宿之體，昏見東方。張衡《應問》曰：溽暑至而鶉火棲，寒冰沍而黿鼉蟄。〉麥秋　梅雨〈《禮記》曰：孟夏麥秋至，斷薄刑。蔡邕《月令章句》曰：百穀各以其初生爲春，熟爲秋，故麥以孟夏爲秋。周處《風土記》曰：梅熟時雨，謂之梅雨。〉翔鵙　鳴蟬〈《禮記》：仲夏之月鵙始鳴。李顒《羨夏篇》曰：咧咧林蜩鳴，翩翩鳴鵙翔。《易通卦驗》曰：夏至景風至，蟬始鳴，螗蜋生。〉榮槿　秀葽〈《禮記》：仲夏木槿榮。《毛詩》曰：四月秀葽。注云：不榮而實曰秀。葽，草也。〉草滋　木蔚〈曹植《古樂府•豔歌行》曰：夏節純和天清涼，百草滋殖舒蘭芳。傅玄《述夏賦》曰：四月維夏，運臻正陽。鹿角解於中野，草木蔚其條長。〉素㮈　朱李〈左思《蜀都賦》曰：朱櫻春就，素㮈夏成。魏文帝《與吳質書》曰：浮甘瓜於清泉，沉朱李於寒冰。〉炎風　熾日〈陳琳《大暑賦》曰：土潤溽以敲烝，時淟涊以溷濁。溫風鬱其彤彤，譬炎火之陶燭。曹植《大暑賦》曰：炎帝掌節，祝融司方。維扶桑之高燎，熾九日之重光。〉朱輅　赤旗〈《禮記》：孟夏之月，天子居明堂左介，乘朱輅。兵書曰：夏出兵，赤旗在前，執戟前行。〉象德　封功〈範子《計然》曰：德取象於春夏，刑取象於秋冬。京房《易佔》曰：夏至離王，景風用事，人君當爵有德，封有功。〉風觀　冰臺〈潘岳《關中記》曰：桂宮一名甘泉，又作迎風觀、寒露臺，以避暑。陸翽《鄴中記》曰：石季龍於冰井臺藏冰，三伏之日，以冰賜大臣。〉祭黍　羞桃〈《皇覽‧逸禮》曰：夏則乘赤輅，駕赤騮，載赤旗，以迎夏於南郊，其祭先黍與雞。《禮記》曰：仲夏之月，天子羞以含桃，先薦寢廟。〉均管　頒冰〈《禮記》曰：仲夏之月，命樂修鞀鞞鼓，以均琴瑟管簫。《周禮》曰：凌人掌夏頒冰。注云：暑氣盛以冰頒賜。〉環罏　交扇〈桓譚《新論》曰：漢中送王仲都，至夏大暑日，使暴坐，又環以十罏火，不言熱而身不汗出。劉義慶《世說》曰：卻嘉賓三伏之月詣謝公，炎暑燻赫，雖復當風交扇，猶沾汗流離。〉嘯風　嗽露〈王粲《大暑賦》曰：仰庭熠而嘯風，風旣至其如湯。氣呼吸以祛和，汗雨下而霑裳。王度《扇上銘》曰：朱明赫離光，啓牕來清風。服綌嗽雲露，體夷神自融。〉濯枝雨　飛芒露〈周處《風土記》曰：仲夏濯枝蕩川。注云：此節常有大雨，名濯枝。傅玄《夏賦》曰：和風穆而扇物，麥含露而飛芒。〉黃雀風　丹魚水〈周處《風土記》：仲夏長風扇暑。注云：此節東南常有風，俗名黃雀長風。酈元注《水經》曰：丹水出丹魚，先夏至前十夜伺之，魚浮水則赤光上照如火。〉避暑飲　感涼會〈魏文帝《典論》曰：大駕都許，使光祿大夫劉松北鎮袁紹軍，與紹子弟日共宴飲。常以三伏之際，晝夜醋飲，極醉，至於無知，雲以避一時之暑。故河朔有避暑飲。傅鹹《感涼賦•序》曰：盛夏月困於炎熱，熱甚不過旬日，而復自涼。以時之涼，命親友曲會作賦爾。〉
賦
後漢繁欽《暑賦》〈景暑方往，時惟六月，林鍾紀度，祝融司節。大火颺光，炎風酷烈。沉陽騰射，滯暑散越。區㝢鬱煙，物焦人渴。煌煌野火，燌薄中原。翕翕盛熱，蒸我層軒。溫風淟涊，動靜增煩。〉晉夏侯湛《大暑賦》〈惟青春之謝兮，接朱明之季月。何太陽之赫曦，乃鬱陶以興熱。於是大呂統律，祝融紀節，蒸澤外熙，太陰內閉。若乃三伏相仍，徂暑彤彤，上無纖雲，下無微風。〉隋盧思道《納涼賦》〈祝融司方，朱明屆序，氣乃初伏，節惟徂暑。積歊蒸於簾櫳，流煩溽於園籞。陽風淟其長扇，火雲赫而四舉。爾乃警六御，按三條，擊鼉鼓，吟鳳簫。雲車錯轂，麟馬齊鑣。入雲宮之𡾰嵼，登仙觀之岧嶢。引雄風於洞穴，承清露於丹霄。動颼飀於翠帳，散霏微於綺寮。〉
詩
唐太宗《初夏詩》〈一朝春夏改，隔夜鳥花遷。陰陽深淺葉，曉夕重輕煙。哢鸎猶響殿，橫絲正網天。佩高蘭影接，綬細草文連。碧鱗驚棹側，玄燕舞簷前。何必汾陽處，始復有山泉。〉《賦得夏首啓節詩》〈北闕三春晚，南營九夏初。黃鸎弄朝變，翠林花落餘。瀑流還響谷，猿啼自應虛。早荷向心卷，長揚就影舒。此時歡不極，調軫坐相娛。〉齊謝朓《夏日詩》〈麥候始清和，涼雨銷炎燠。紅蓮搖弱荇，丹藤繞新竹。〉梁簡文帝《和湘東王首夏詩》〈冷風雜細雨，垂雲助麥涼。竹木俱蔥翠，花蝶兩飛翔。燕泥銜復落，鶗吟歛更揚。臥石藤爲纜，山橋樹作梁。欲待華池上，明月吐清光。〉梁蕭子範《夏夜獨坐詩》〈節序遇徂炎，茲宵在三伏。憑軒佇涼氣，中筵倦煩燠。寂寞對空牕，清疏臨夜竹。蟲音亂階草，螢光繞庭木。簾月度斜輝，風花起餘馥。〉梁徐怦《夏詩》〈炎光歇中宇，清氣入房櫳。晚荷猶卷綠，疎蓮久落紅。〉梁徐摛《夏詩》〈夏景厭房櫳，促席翫花叢。荷陰斜合翠，蓮影對分紅。此時避炎熱，清樽獨未空。〉隋庾信《夏日應令詩》〈朱簾卷麗日，翠幕蔽重陽。五月炎氣蒸，三時刻漏長。麥隨風裏熟，梅逐雨中黃。開冰帶井水，和粉雜生香。衫含蕉葉氣，扇動竹花涼。早菱生軟角，初蓮開細房。願陪仙鶴舉，洛浦聽笙簧。〉隋李德林《夏日詩》〈夏景多煩蒸，山水暫追涼。桐枝覆玉檻，荷葉滿銀塘。輕扇搖明月，珍簟拂流黃。壺盛仙客酒，瓶貯帝臺漿。才人下銅雀，侍妓出明光。歌聲越齊市，舞曲冠平陽。微風動羅帶，薄汗染紅粧。共欣陪宴賞，千秋樂未央。〉隋薛道衡《梅夏應教詩》〈長廊連紫殿，細雨應黃梅。浮雲半空上，清吹隔池來。集鳳桐花散，騰龜蓮葉開。幸逢爲善樂，頻降濟時才。〉又《夏晚詩》〈流火稍西傾，夕影遍曾城。高天澄遠色，秋氣入蟬聲。〉隋魏彥琛《初夏應詔詩》〈雖度芳春節，物色尚餘華。出簾飛小燕，映戶落殘花。舞衫飄細縠，歌扇掩輕紗。蘭房本宜夜，不畏日光斜。〉楊師道《和夏日晚景應詔詩》〈輦路夾垂楊，離宮通建章。日落橫峯影，雲歸起夕涼。雕軒動流吹，羽蓋息迴塘。薙草生還綠，殘花疏尚香。青嵓類姑射，碧澗似汾陽。幸屬無爲日，歡娛方未央。〉
書
魏文帝《與吳質書》曰〈事已見上朱李注中。〉
秋第三
敍事
《禮記•月令》曰：孟秋之月，日在張，昏尾中，曉婁中。〈鄭玄曰：孟秋者，日月會於鶉尾，而鬥建申之辰。〉其日庚辛，〈庚之言更也，辛之言新也。日行秋，西從白道，成熟萬物；月爲之佐。萬物皆肅然改更，秀實新成也。〉其帝少皥，其神蓐收。〈此白精之君，金官之臣。少昊，金天氏；蓐收，少皥氏之子，曰該，爲金官。〉律中夷則，〈高誘曰：太陽力衰，太陰氣發，萬物彫傷，應法成性。〉涼風至，白露降，寒蟬鳴，鷹乃祭鳥。〈鷹祭鳥者，將食之示有先也。〉仲秋之月，日在角，昏南鬥中，曉畢中。〈鄭玄曰：仲秋者，日月會於壽星，而鬥建酉之辰。〉律中南呂，〈高誘曰：陽氣內藏，陰呂於陽，任其成功。〉盲風至，鴻鴈來，玄鳥歸，羣鳥養羞；〈盲風，疾風也；玄鳥，燕也。歸謂去蟄也。凡鳥隨陽者，不以中國爲居，羞謂所養。〉日夜分，雷乃始收，蟄蟲壞壞〈裴〉戶，陽氣日衰，水始涸。〈壞，益也。〉季秋之月，日在角，昏牽牛中，曉東井中。〈鄭玄曰：季秋日月會於大火，而鬥建戌之辰。〉律中無射，〈季秋氣生，則無射之律應。高誘曰：陰氣上升，陽氣下降，萬物隨陽而盛，而無射出見者也。〉鴻鴈來賓，雀入大水爲蛤；菊有黃華，豺乃祭獸，戮禽。〈來賓，言其客止未去。大水，海也；戮，殺也。〉霜始降，草木黃落。《尚書》曰：宵中星虛，以殷仲秋，〈宵，夜也；虛玄武中星，以秋分日見。〉鳥獸毛毨。〈毨，理也，毛更生整理也。蘇齊反，又星殄反。〉《淮南子》曰：七月，百蟲蟄伏，青女乃出，〈高誘曰：青女乃青要玉女，司霜雪者。〉以降霜雪。《夏小正》曰：八月，丹鳥羞〈羞，進也。〉白鳥，〈白鳥，蚊蚋。〉辰則伏，〈辰，房星。〉鴽爲鼠。九月，內火。〈火，大火，心星也。〉梁元帝《纂要》曰：秋曰白藏，〈氣白而收藏萬物。〉亦曰收成，〈萬物成而收歛。〉亦曰三秋、九秋、素秋、素商、高商；天曰旻天；〈旻，愍也，愍萬物之彫零。〉風曰商風、素風、淒風、高風、涼風、激風、悲風；景曰朗景、澄景、清景；時曰淒辰、霜辰；〈霜辰可施九月。〉節曰素節、商節；草曰衰草；木曰疎木、衰林、霜柯、霜條；七月孟秋，亦曰首秋、上秋、肇秋、蘭秋；八月仲秋，亦曰仲商；九月季秋，亦曰暮秋、末秋、暮商、季商、杪秋，亦曰授衣，〈此時婦功畢，始授衣。〉亦曰玄月。
事對
火流　土王〈《毛詩》曰：七月流火，九月授衣。《易說》曰：坤西南主立秋。京房《易佔》曰：立秋坤王，涼風用事。《周易•集林》曰：坤，土也。〉露下　風高〈《易通卦驗》曰：立秋涼風至，白露下。江逌詩曰：高風催節變，凝霜督物化。〉蓼風　葭露〈蔡邕《月令章句》曰：仲秋白露節，盲風至。秦人謂蓼風爲盲風。《毛詩》曰：蒹葭蒼蒼，白露爲霜。〉凝霧　涼煙〈袁淑《秋情賦》曰：曳悲泉之凝霧，轉絕垠之嚴雲。鮑明遠《秋思賦》曰：秋木兮架浦，涼煙兮冒江。〉勁風　皦月〈潘岳《秋興賦》曰：庭樹槭以灑落，勁風戾而吹帷。湛方生《秋夜賦》曰：夜悠悠而難極，月皦皦而停光。〉收潦　滌氣〈《楚辭》曰：悲哉秋之爲氣也，泬寥兮天高而氣清，寂慘兮收潦而水清。袁淑《秋情賦》曰：炎都褰埃，旻㝢滌氣。〉涼風　淒日〈《禮記》曰：涼風至。《毛詩》曰：秋日淒淒，百卉具腓。〉長宵　短晷〈盧諶詩曰：凜凜素秋，日促宵長。潘岳《秋興賦》曰：何微陽之短晷，覺長夜之方永。〉金帝　玉女〈《禮記》曰：孟秋，其帝少皥。注云：皥，金天氏。《淮南子》曰：至秋三月，青女乃出，降霜雪。高誘注曰：青女乃天神青要玉女，主霜雪。〉凝露　飛霜〈曹植《秋思賦》曰：四時更王兮秋氣悲，高雲靜兮露凝衣。徐廣《秋賦》曰：於時招搖西建，天高氣清，飛霜凝灑，悴葉飄零。〉收溫　滌暑〈湛方生《秋夜詞》曰：秋夜清白兮，播商氣以收溫，扇淒風以革涼。李顒《悲四時》曰：秋日兮火流天而滌暑，風入林而疎條。〉珠露　金風〈李顒《感興賦》曰：風觸波而文動兮，露沾卉而珠凝。張協詩曰：金風扇素節，丹露啓陰期。〉白帝　青女〈《禮記》曰：立秋之月，天子率三公九卿諸侯大夫以迎秋於西郊。鄭玄注曰：是月祭白帝於西郊，以迎秋。青女見上玉女注中。〉歸燕　鳴蜩〈《周書》曰：白露後五日，玄鳥歸。又，立秋後，寒蜩鳴。〉擊隼　化螢〈《漢書》曰：孫寶爲京兆尹，以立秋日署侯文爲東都督郵。入見，勅曰：今鷹隼始擊，當從天氣，取姦惡以成嚴霜之誅。《易通卦驗》曰：立秋腐草化爲螢。〉蟲吟　鳥擊〈蘇彥《秋夜長》曰：時禽鳴於庭柳，節蟲吟於戶堂。《易通卦驗》曰：秋分鷙鳥擊。〉木落　草衰〈魏文帝《燕歌行》曰：秋風蕭瑟天氣涼，草木零落露爲霜。李陵《荅蘇武書》曰：涼秋九月，塞外草衰。〉露葉　霜條〈謝惠連詩曰：團團滿葉露，淅淅振條風。何瑾《悲秋》曰：霜凝條兮璀璀，露溜葉兮泠泠。〉落英　隕葉〈蘇彥《秋夜長》曰：零葉紛其交華，落英飄以散芳。潘岳《秋興賦》曰：遊氛朝興，槁葉夕隕。〉九法　五政〈《周禮》曰：大司馬之職，掌建邦國之九法，以佐王平邦國，仲秋敎理兵政。《管子》曰：秋三月以庚辛之日發五政：一政曰禁博賽；二政曰無見五兵之刃；三政曰愼旅農，趍聚收；四政曰補缺塞坼、修垣墻、謹門閭；五政曰敬時，五穀之皆入也。〉逆寒　迎氣〈《周禮》曰：籥章掌仲秋擊土鼓，吹豳詩，以逆寒氣。司馬彪《續漢書》曰：立秋之日，夜漏未盡五刻，京都百官皆衣白絁皁領，緣中衣，迎氣於西郊。〉獻裘　授幾〈《周禮》曰：司裘掌爲大裘，以供王祀天之服，仲秋獻良裘，季秋獻功裘。《禮記》曰：仲秋之月，天子居總章太廟。是月也，養衰老，授几杖。〉月帳　風帷〈湯惠休《白紵詩》曰：秋風嫋嫋入曲房，羅帳含月思心傷。風帷已上見勁風注中。〉霜階　風隙〈夏侯湛《秋可哀賦》曰：秋夕兮遙長，哀心兮永傷；木蕭蕭以被風，階縞縞以受霜。謝靈運《七夕詩》曰：月弦光入戶，秋首風繞隙。〉日淒淒　風冽冽〈《毛詩》曰：秋日淒淒。左思《雜詩》曰：秋風冽冽，白露爲霜。〉照帷月　盈幕風〈夏侯湛《秋可哀》曰：月翳翳以隱雲，星朧朧而沒光；映前軒之疎幌，照後帷之閑房。宋孝武《秋詩》曰：蕭蕭風盈幕。〉振條風　傾枝露〈《楚詞》曰：秋風兮蕭蕭，舒芳兮振條。孝武詩曰：泫泫露傾枝。〉警露鶴　含風蟬〈周處《風土記》曰：鳴鶴戒露，白鶴也。此鳥性警，至八月白露降，卽鳴而相警。謝惠連《懷秋詩》曰：蕭瑟含風蟬，寥唳度雲鴈。〉
賦
漢繁欽《秋思賦》〈何晏秋之𢡚悽，處閑夜而懷愁；風清涼以激志兮，樹動葉而鼓條。雲朝躋於西汜兮，遂憤薄於丹邱；潛白日之玄陰兮，翳朗月於重幽。零雨蒙其迅疾，黃潦汩以橫流。〉晉潘岳《秋興賦》〈四運忽其代序兮，萬物紛以迴薄；覽華蒔之時育兮，察盛衰之所託。感冬索而春敷，嗟夏茂而秋落。善哉宋玉之言曰︰「悲哉秋之爲氣，蕭瑟兮草木搖落而變衰。」憀慄兮若在遠行，登山臨水送將歸。夫送歸懷慕徒之戀，遠行有羈旅之憤。臨川感激而歎逝兮，登山懷遠而悼近。彼百感之疚心，遭一塗而難忍。嗟秋日之可哀兮，良無愁而不盡。野有歸燕，隰有翔隼；遊氛朝興，槁葉夕隕。於時屛輕扇，釋纖絺，籍莞蒻，御裌衣。庭樹槭以灑落，勁風戾而吹帷。蟬嘒嘒以寒吟兮，鴈飄飄而南飛。天晃朗而彌高，日悠揚而寢微。知秋陽之短景，覺良夜之方永；月朣朧以含光，露淒清而凝冷。熠燿粲於堦闥兮，蟋蟀鳴於軒屛；聽離鴻之晨吟，望流火之餘景。云云。〉晉曹毗《秋興賦》〈素秋始啓，清風激暑；葉零玉階，柯委勁楚。離禽嚶嚶而晨鳴，輕帷翩翩以微舉；夕露頹潤於蘭庭，秋蟲屬響乎廊宇。〉齊褚彥回《秋傷賦》〈雲紛紛而夾轉兮，樹菸黃而隕落。瞻孤遊之流鴻兮，觀雲間之舞鶴。景暖暖而向頹兮，時冉冉而將薄。獨悲愁而悽慘兮，歛輕裾以歸幕。〉虞世南《秋賦》〈觀四時之代序，對三秋之爽節。雲旣淨而天高，潦將收而水潔。凝珠露之淒冷，鏡青山之愰澈。燕運幕而巢空，鴈驚羣而行絕。於斯時也，登綺閣，臨飛觀。開霧縠之疎幌，褰輕綃之碧幔，映金波之皎潔，明玉繩之粲爛。看夜鵲之繞枝，望牽牛之隔漢。蓮尚香於江浦，草猶青於河畔。〉
詩
唐太宗《度秋詩》〈夏律昨留灰，秋箭今移晷。蛾眉岫初出，洞庭波漸起。桂白發幽巖，菊黃開灞涘。運流方可歎，含毫屬微理。〉又《初秋夜坐詩》〈斜廊連綺閣，初月照宵帷。塞冷鴻飛疾，園秋蟬噪遲。露結林疎葉，寒輕菊吐滋。愁心逢此節，長歎獨含悲。〉又《秋日詩》〈爽氣澄蘭沼，秋風動桂林。露凝千片玉，菊散一叢金。日岫高低影，雲空點綴陰。蓬瀛不可望，泉石且娛心。〉又曰〈菊散金風起，荷疎玉露圓。將秋數行鴈，離夏幾林蟬。雲凝愁半嶺，露碎纈高天。還似成都望，直見蛾眉前。〉又《秋日翠微宮詩》〈秋光凝翠嶺，涼吹肅離宮。荷疎一蓋缺，樹冷半帷空。側陣移鴻影，圓花釘菊叢。攄懷俗塵外，高眺白雲中。〉又《遼東山夜臨秋詩》〈煙生遙岸隱，月落半崖陰。連山驚鳥亂，隔岫斷猿吟。〉又《山閣晚秋詩》〈山亭秋已滿，巖牖涼風度。疎蘭尚染煙，殘菊猶承露。古石衣新苔，新巢封古樹。歷覽情無極，只尺輪光暮。〉晉左思《雜詩》〈秋風何冽冽，白露爲朝霜。柔條朝夕勁，綠葉日夜黃。明月出雲崖，皎皎流素光。披軒臨前庭，嗷嗷晨鴈翔。〉謝惠連《秋詩》〈皎皎天月明，奕奕河宿爛。蕭瑟含風蟬，寥唳度雲鴈。寒商動清閨，孤燈暖幽幔。耿介繁慮積，展轉長宵半。〉宋南平王《劉鑠歌》〈旻天清且高，秋氣發初涼。白露下微津，明月流素光。凝煙汎城闕，淒風入軒房。〉宋鮑昭《秋日詩》〈枯桑葉易落，疲客心易驚。今茲亦何早，已聞絡緯鳴。肅肅簟上寒，淒淒帳裏清。物色延暮思，霜露逼朝榮。白揚方蕭瑟，長歎從此生。〉宋湯惠《休歌》〈秋風嫋嫋入曲房，羅帳含月思心傷。蟋蟀夜鳴斷人腸，長夜思君心飛揚。他人相思君相忘，錦衾瑤席徒爲芳。〉梁文帝《初秋詩》〈秋風忽嫋嫋，向夕引涼歸。卷幌通河色，開窗望月暉。晚花欄下照，疎螢簟上飛。直置猶如此，何況送將歸。〉又曰〈盲風度函谷，墜露下芳枝。綠潭倒雲氣，青山銜月規。花心風上轉，葉影樹中移。外遊獨千里，夕歎共誰知。〉梁範雲《贈竣公道人詩》〈秋蓬飄秋甸，寒藻汎寒池。風條振風響，霜葉斷霜枝。幸及清江滿，無使明月虧。月虧君不來，相期竟何時。〉梁沈約《秋夜詩》〈月落宵向分，紫煙鬱氛氳。曀曀螢入霧，離離鴈出雲。巴童暗理瑟，漢女夜縫裙。新知樂如是，久要詎相聞。〉梁鮑泉《秋詩》〈露色已成霜，梧楸欲半黃。燕去簷恆靜，蓮寒池不香。旅情常自苦，秋夜漸應長。〉周弘讓《立秋詩》〈茲晨戒流火，商飆早已驚。雲天改夏色，木葉動秋聲。〉陳張正見《和衡陽王秋夜詩》〈睢苑涼風舉，章臺雲氣收。螢光連燭動，月影帶河流。綠綺朱弦汎，黃花素蟻浮。高軒揚麗藻，卽是賦新秋。〉隋煬帝《悲秋詩》〈故年秋始去，今年秋復來。露濃山氣冷，風急蟬聲哀。鳥擊初移樹，魚寒欲隱苔。斷霧時通日，殘雲尚作雷。〉隋陽休之《秋詩》〈日照前窗竹，露濕後園薇。夜蟲扶砌響，輕蛾繞燭飛。〉隋庾信《晚秋詩》〈淒清臨晚景，疎索望寒堦。濕庭凝墜露，摶風卷落槐。日氣斜還冷，雲峯晚更霾。可憐數行鴈，點點遠空排。〉又《和初秋詩》〈落星初伏火，秋霜正動鍾。北閣連橫漢，南空映鑿龍。祥鸞棲竹實，靈蔡上芙蓉。自有南風曲，還來吹九重。〉隋蕭慤《和初秋西園應敎詩》〈池亭三伏後，林館九秋前。清冷澗泉石，散漫雜風煙。蕖開千葉影，榴豔百枝然。約嶺停飛旆，凌波動畫船。〉又《和司徒鎧曹陽闢強秋晚詩》〈葉疎知樹落，香盡覺荷衰。山藪良多思，田園聊復歸。〉又《秋日詩》〈秋天擬文學，秋水擅莊蒙。草濕蒹葭露，波卷洞庭風。便坐翻木葉，長坂歇蘭叢。簷喧猶有燕，陂靜未來鴻。蟬唱聞疑斷，池清似映空。〉袁朗《秋日應詔詩》〈玉樹涼風舉，金塘細草萎。葉落商飆觀，鴻歸明月池。迎寒桂酒熟，含霧菊花垂。一奉章臺宴，千秋長願斯。〉楊師道《初秋夜坐應詔詩》〈玉琯涼初應，金壺夜漸闌。倉池流稍潔，仙掌露方團。鴈聲風處斷，樹影月中寒。爽氣長空淨，高吟覺思寬。〉上官儀《奉和山夜臨秋詩》〈殿帳清炎氣，輦道含秋陰。淒風移漢築，流水入虞琴。雲飛送斷鴈，月上淨疎林。滴瀝露枝響，空濛煙壑深。〉又《和潁川公秋夜詩》〈泬寥空色遠，葉黃淒序變。洞浦落遵鴻，長飆送巢燕。千秋流夕景，百籟含宵喚。峻雉聆金柝，層臺切銀箭。〉劉禕之《九成宮秋初應制詩》〈帝圃疏金闕，仙臺駐玉鑾。野分鳴鸑岫，路接寶雞壇。林樹千霜積，山宮四序寒。蟬急知秋早，鶯疎覺夏闌。怡神紫氣外，凝睇白雲端。舜海詞波發，空驚遊聖難。〉
冬第四
敍事
《禮記•月令》曰：孟冬之月，日在房，昏虛中，曉張中。〈鄭玄曰：孟冬者，日月會於析木之津，而鬥建亥之辰。〉其日壬癸，〈壬之言任也；癸之言揆也。日之北行從黑道，閉藏萬物，月爲之佐。萬物懷姙於壬癸，然萌牙。〉其帝顓頊，其神玄冥。〈此黑精之君，水官之臣。顓頊，高陽氏也；玄冥，少昊氏之子，曰修，曰熙，爲水官之臣。〉律中應鍾，〈高誘曰：陰應於陽，轉成其功。〉水始冰，地始凍，雉入大水化爲蜃，虹藏不見。〈大水，淮也。大蛤曰蜃。〉仲冬之月，日在箕，昏營室中，曉軫中。〈鄭玄曰：仲冬者，日月會於星紀，鬥建子之辰。〉律中黃鍾，〈黃鍾者，律之始也。高誘曰：陽氣聚於下，陰氣盛於上，萌於黃泉下，故曰黃鍾。〉冰益壯，地始坼，日短至。陰陽爭，諸生蕩。〈爭者，陰方盛，陽欲起。蕩謂物將萌牙者。〉芸始生，荔挺出，蚯蚓結，麋角解，水泉動。〈芸，香草也；荔挺，馬薤也；水泉動，潤上行也。〉季冬之月，日在南鬥，昏奎中，曉氐亢中。〈鄭玄注曰：季冬日月會於玄枵，而鬥建醜之辰。〉律中大呂，鴈北向，鵲始巢，雉雊雞乳，〈雊雉鳴也。〉出土牛以送寒氣。〈出猶作也。土牛者，醜爲牛，牛可牽止，送猶畢也。〉日窮於次，月窮於紀，星迴於天，數將幾終。〈言日月星辰，運行至此，皆周匝於故處也。次，舍也。紀，猶會也。〉《尚書》曰：日短星昴，以正仲冬，〈日短，冬至之日；昴，白虎中星。〉鳥獸氄毛。〈鳥獸皆生濡毳細毛以自溫也。〉蔡邕《月令章句》曰：冬，終也。梁元帝《纂要》曰：冬曰玄英，〈氣黑而青英。〉亦曰安寧，亦曰玄冬、三冬、九冬；天曰上天；〈言時無事，在上而臨下。〉風曰寒風、勁風、嚴風、厲風、哀風、陰風；景曰冬景、寒景；時曰寒辰；節曰嚴節；鳥曰寒鳥、寒禽；草曰寒卉、黃草；木曰寒木、寒柯、素木、寒條。十月孟冬，亦曰上冬，亦曰陽月；〈此時純陰用事，嫌其無陽，故曰陽月。〉十二月季冬，亦曰暮冬、杪冬、除月、暮節、暮歲、窮稔、窮紀。
事對
黃鍾　玄轡〈《禮記》曰：仲冬月律中黃鍾。李顒《感冬篇》曰：高陽攬玄轡，太皥御冬始；望舒遊天策，曜靈協燕紀。〉北陸　南郊〈司馬彪《續漢書》曰：日在北陸謂之冬。沈約《宋書》曰：十月庚寅冬至，親祠圜丘於南郊。〉瓊雪　珠冰〈劉義恭《夜雪詩》曰：屯雲閉星月，飛瓊集庭樹。謝惠連《雪賦》：流滴垂冰，緣霤承隅；粲兮若馮夷，割蚌出明珠。〉泉動　水沍〈《周書》曰：冬至後十五日，水泉動；不動，陰不承陽。劉楨《魯都賦》曰：伊歲之冬，雲氣清晞；水沍露凝，冰雪皚皚。〉愛日　嚴霜〈杜預注《左傳》曰：冬日可愛，夏日可畏。《古詩》曰：寒冬十一月，晨起踐嚴霜。〉折冰　坼地〈《文子》曰：冬冰可折，夏條可結。《禮記》曰：仲冬之月地始坼。〉風切　雲嚴〈謝惠連《詠冬詩》曰：履霜冰彌堅，積寒風愈切。鮑昭《冬詩》曰：嚴雲亂山起，白日欲還次。〉玄雪　素雪〈阮籍《詠懷詩》曰：良辰在何許，凝霜沾衣衿；寒風振山岡，玄雪起重陰。鍾夫人詩曰：冽冽季冬，素雪其霏。〉冰魚　霜鶴〈《易通卦驗》曰：大雪魚負冰。鄭玄曰：魚負冰，上近冰也。鮑昭《冬詩》曰：眇眇負霜鶴，皎皎帶雲鴈。〉龍吹　鶴語〈《淮南子》曰：燭龍在鴈門北，蔽於委羽之山，不見日。其神人面龍身而無足。許愼注云：不見日，故龍以目照之，蓋長千里。開爲晝，瞑爲夜；吹爲冬，呼爲夏。劉敬叔《異苑》曰：太康二年冬，大寒。南州人見二白鶴於橋下，曰：「今茲寒不減堯崩年。」於是飛去。〉蟄鳥　潛鱗〈魏武帝《出夏門行》曰：孟冬十月，北風徘徊；蟄鳥潛藏，熊羆窟棲。王粲詩曰：冽冽冬日，肅肅祁寒；潛鱗在川，歸鴈載軒。〉桂榮　松茂〈《楚詞》曰：嘉南周之炎德兮，麗桂樹之冬榮。何邵《遊仙詩》曰：青青陵上松，亭亭南山柏；光色冬夏茂，根柢無凋落。〉講武　論刑〈《禮記》曰：孟冬之月，天子命將帥講武習射。鄭玄注曰：爲仲冬大閱習之。《大戴禮》曰：季冬聽獄論刑者，所以正法。〉納稼　儲穀〈《毛詩》曰：十月納禾稼，黍稷穜稑，禾麻菽麥。崔寔《四民月令》曰：十月農事畢，五穀旣登，家家儲畜，乃順時令也。〉祈年　貞歲〈《禮記》曰：孟冬之月，天子乃祈來年於天宗。注云：天宗，日月星辰也。《周禮》曰：天府掌季冬陳玉，以貞來歲之美惡。鄭玄注曰：問事之正曰貞。問歲美惡，謂問於龜。〉戒閭　墐戶〈《禮記》曰：孟冬，命有司循行積聚，壞城郭，戒門閭。《毛詩》曰：穹窒燻鼠，寒向墐戶。注云：向北出牖。墐，塗也。〉鑿冰　爨燧〈《禮記》曰：季冬之月，冰方盛，水澤腹堅，命取冰腹厚也。此月日在北陸，冰堅厚之時。《毛詩》曰：二之日鑿冰沖沖。注云：冰盛水腹，命徹取冰山林中。沖沖，鑿冰之音；二日，夏之十二月。《淮南子》曰：孟冬之月，招搖指亥，爨松燧火。〉熊席　狐裘〈《呂氏春秋》曰：衛靈公天寒鑿池，言不寒。宛春曰：「君衣狐裘，坐熊席，四隅有火，所以不寒。」〉冰澗　凍海〈陸士衡《樂府•苦寒行》曰：北遊幽朔城，原野多險艱；俯入穹谷底，仰涉高山盤。凝冰結重澗，積雪被長巒。阮籍《大人先生歌》曰：陽和微弱陰氣竭，海凍不流綿絮折，呼吸不通寒冽冽。〉凋松　傷竹〈《論語》曰：歲寒然後知松柏之後凋。謝承《後漢書》曰：竇武上表曰：「今冬大寒過節，毒害鳥獸，爰及池魚，城傍松竹，皆爲傷絕。」〉挾纊　賜綈〈《左傳》曰：楚莊王圍蕭，申公巫臣曰：「師人多寒，王巡三軍，撫而勉之，士皆如挾纊。」《史記》曰：範睢相秦，魏須賈使秦。睢微行弊衣，間出而見。賈曰：「範叔一寒如此哉？」乃取綈袍以賜之。〉溫席　叩冰〈幹寶《搜神記》曰：羅威，字德行，少喪父，事母至孝。母年七十，天大寒，常以身自溫席，而後授其處。師覺《孝子傳》曰：王祥少有德行，失母，後母憎而譖之。祥孝彌謹，盛寒河冰，網[𦊨-且+古]不施。母欲得生魚，祥解褐叩冰求之。忽冰少開，有雙鯉出遊，祥垂綸而獲之。於時人謂至孝所致也。〉歌赤鳳　祠白犬〈幹寶《搜神記》曰：漢代十月十五日，以豚酒入靈女廟，擊築奏上弦之曲，連臂踏地歌赤鳳來。巫俗也。崔實《四民月令》曰：先後冬至各五日，買白犬養之，以供祖禰。〉木皮三寸　地凍一丈〈《屍子》曰：朔方之寒冰，厚六尺，木皮三寸。《漢書》晁錯上書曰：夫海胡貊之地，積陰之處，木皮三寸，冰厚六尺。文穎注云：地寒故也。郭義恭《廣志》曰：北方地厚，寒冰厚三尺，地凍一丈。〉曾冰百丈　飛雪千里〈東方朔《神異經》曰：北方有曾冰萬裏，厚百丈。《屍子》曰：朔方之寒，地凍厚六尺。北極左右有不釋之冰。《楚辭》曰：魂歸來北方不可止，曾冰峨峨，飛雪千里。王逸注：北極常寒。〉
賦
晉傅玄《大寒賦》〈五行倐而驚騖兮，四節終而電逝。諒暑往而寒來，十二月而成歲。日月會於析木兮，重陰悽而增肅。在中冬之大寒兮，迅季旬而逾蹙。彩虹藏於虛廓兮，鱗介潛而長伏。若乃天地凜冽，庶極氣否，嚴霜夜結，悲風晝起，飛雪山積，蕭條萬裏。百川咽而不流兮，冰凍合於四海。扶木憔悴於暘谷，若華零落於濛汜。〉晉陸士衡《感時賦》〈悲夫冬之爲氣，何𢡚凜以蕭索？天悠悠而彌高，霧鬱而四幕。夜綿邈而難終，日晼晚而易落。敷曾雲之葳蕤，墜零雪之揮霍。寒冽冽而寢興，風謖謖而妄作。鳴枯條之泠泠，飛落葉之漠漠。山崆巄以含瘁，川蜲蛇而抱涸。望八極以曭漭，普宇宙而寥廓。伊天時之方慘，冒萬物之能歡。魚微微以求偶，獸嶽嶽而相攢。猿長嘯於林峯，鳥高飛於雲端。〉晉陸雲《歲暮賦》〈顓頊御時，玄冥統官。淪重陽於潛戶兮，嚴積陰於司寒。堅冰涸川底兮，白雪隕於雲端。時凜戾其可悲兮，氣蕭索以傷心。悽風愴其鳴條，落葉翻而灑林。獸藏丘而絕跡兮，鳥攀木而棲音。山振枯於曾嶺兮，人懷慘於重襟。〉梁蕭子雲《歲暮直廬賦》〈日躔女度，歲華雲暮。衡輕炭燥，權重泉涸。藏玄武於太陰，蟄騰虵於高霧。日臨圭而易落，晷中杙而南傃。凝寒氣於廣庭，洞曾陰於端廡。風餮切而晚作，雲滄浪而晦景。霰的皪於彤庭，霙葳蕤於丹屛。韜罘罳之飛棟，沒屠蘇之高影。始飄舞於圓池，終停華於方井。〉
詩
晉張華《冬初歲小會詩》〈日月不留，四氣迴周。節慶代序，萬國同休。庶尹羣和，奉爵升朝。我有嘉禮，式宴百寮。〉又《雜詩》〈曰晷度隨天運，四時互相乘。東壁正昏中，涸陰寒節升。繁霜降當夕，悲風中夜興。朱炎青無光，蘭膏坐自凝。重衾無暖氣，挾纊如懷冰。〉晉曹毗《詠冬詩》〈綿邈冬宵永，凜厲寒氣升。離葉向晨落，長風振條興。夜靜輕響起，天清月暉澄。寒冰盈渠結，素霜竟欄凝。今載忽已暮，來正奄復仍。〉宋謝靈運《歲暮詩》〈殷憂不能寐，苦此夜難頹。明月照積雪，朔風勁且哀。運往無淹物，年逝覺易催。〉又《彭城宮中直感歲暮詩》〈草草眷物徂，𢍆𢍆矜歲殫。楚豔行復戚，吳趍感絕歡。脩帶緩舊裳，素鬢改朱顏。晚暮悲獨坐，鳴鶗歇春蘭。〉宋鮑昭《冬日詩》〈嚴雲亂山起，白日欲還次。曛霧蔽窮天，夕陰晦寒地。翰海有歸潮，衰容不還稚。今君且安歌，無念老方至。〉梁簡文帝《十月戊寅詩》〈暄塵是時息，靜坐對重巒。冬深柳條落，雪後桂枝殘。星明霧色盡，天白鴈行單。雲飛乍想閣，冰結遠疑紈。晚橘隱重屛，枯藤帶迴竿。嶽陰連水氣，山峯添月寒。〉又《玄圃寒夕詩》〈洞庭門未掩，金壺漏已催。曛煙生澗曲，暗色起林隈。雪花無有蒂，冰鏡不安臺。階楊始倒插，浦桂半新栽。陳根委落蕙，細葉發香梅。鴈去銜蘆止，猿戲繞枝來。〉又《冬詩》〈茲園植蓺積，山谷久紆葳。賞興最多緒，眞事亦因依。是節嚴冬景，寒雲掩落暉。遠聞風瑟瑟，亂視雪霏霏。浪起川難渡，林深人至稀。山禽背逕走，野鳥歷塘飛。〉北齊邢子才《冬日傷志詩》〈昔日惰遊士，任性少矜裁。朝驅馬腦勒，暮銜熊耳杯。折花贈淇水，撫瑟望藂臺。繁華宿昔改，衰病一時來。重以三冬月，愁雲聚復開。天高日色淺，林勁鳥鳴哀。終風激簷宇，餘雪滿條枚。遠遊昔宛洛，踟躕今草萊。時事方去矣，撫已獨懷哉。〉隋煬帝《冬夜詩》〈不覺歲將盡，已復入長安。月影含冰凍，風聲淒夜寒。江海波濤壯，崤潼坂險難。無因寄飛翼，徒欲動和鑾。〉北齊刑子才《酬魏收冬夜直史館詩》〈年病從衡至，動息不自安。兼豆未能飽，重裘詎解寒。況乃冬之夜，霜氣有餘酸。風音響北牖，月影度南端。燈光明且灰，華燭新復殘。衰顏依候改，壯志與時闌。體羸不盡帶，髮落強扶冠。夜景將欲近，夕息故無寬。忽有清風贈，辭義婉如蘭。先言歎三友，末言慙一官。麗藻高鄭衛，專學美齊韓。審喻雖有屬，筆削少能刊。高足自無限，積風良可摶。空想青雲易，寧見赤松難。寄語東山道，高駕且盤桓。
