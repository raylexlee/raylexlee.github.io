△卷十七 人部上
聖第一
敘事
《尚書》曰：睿作聖。又曰：聖作則。《易》曰：備物致用，立成器以為天下利，莫大乎聖人。知進退存亡而不失其正者，其唯聖人乎。《禮記》曰：大哉聖人之道，洋洋乎發育萬物。峻極於天，譬如天地之無不持載，無不覆燾。如四時之錯行，如日月之代明。《家語》曰：昔哀公問曰：「何謂聖人？」孔子對曰：「所謂聖人者，智通乎大道，應變而不窮，測物之情性者也。」《六韜》曰：夫聖人者，與天下之人皆安樂。《管子》曰：聖人若天然，無私覆也；若地然，無私載也。私者，亂天下也。《老子》曰：聖人無常心，以百姓心為心。善者吾善之，不善者吾亦善之。《莊子》曰：夫卜梁倚者，有聖人之才而無聖人之道；我有聖人之道而無聖人之才。吾教之，其果為聖人也。《孫卿子》曰：天下無二道。聖人者，天下利器也。《說苑》曰：聖人之於百姓，其猶赤子乎。餒者食之，寒者衣之，將之養之，育之長之，唯恐其不至於大也。
事對
【受圖 加算】《尚書考靈曜》曰：四千五百六十歲，精反初，握命幾，起河圖，聖受思。鄭玄注曰：聖謂堯也。天握命人當起者，河乃出圖，黃帝堯受而思之，以受歷數也。《河圖》曰：黃帝曰：凡人生一日，天帝賜算三萬六千，人賜紀二十。聖人得三萬六千七百二十月，人得三萬六千。一紀主一歲，聖人加七百二十。
【燭遠 照微】《屍子》曰：聖人之身猶日也。天日圜尺，光盈天地。聖人之身小，其所燭遠。顏延之《論檢》曰：聖人者，靈照燭微，理絕功外。
【虛心 正己】《老子》曰：聖人虛其心而實其腹。《屍子》曰：聖人中一正己也，故曰天地之府。
【參天 配地】《易》曰：昔者聖人之作《易》也，幽贊於神明而生蓍，參天兩地而倚數。《大戴禮》曰：哀公問曰：「何謂聖人者？其事大，配乎天地，參乎日月，若天之司，莫之能識。」
【合節 應樞】《韓詩外傳》曰：舜生於諸馮，遷於負夏，卒於鳴條，東夷之人也。文王生於岐周，卒於畢郢，西夷之人也。地之相去縣隔，然得志而行乎中國，如合符節。孔子曰：先聖後聖，其揆一也。殷康《論易》曰：昔伏羲始畫八卦，觀象以應樞。
【穆穆 洋洋】《大戴禮》曰：哀公問曰：「何謂聖人？」孔子對曰：「所謂聖人者，智通乎大道，應變而不窮，穆穆純純，莫之能循，此則聖人也。」《尚書》曰：聖謨洋洋，嘉言孔彰。
【隨時舉事 以德分人】《文子》曰：聖人隨時而舉事，因資而立功。守清道，拘雌節，因循而應變，常後而不先。《莊子》曰：以德分人謂之聖，智似深淵、明如日月謂之聖。
【窮神知化 盡妙體道】姚信《士緯》曰：聖人高不可極，深不可測，窮神知化，此所稟於天也。《五行論》曰：聖人盡眾妙，體至當，故不求有所示而物自親之。
【先識 玄照】姚信《士緯》曰：聖人獨見先識，仁若春陽，信若影響。揚雄《五經鉤沉》曰：聖之生必資於陰陽。陰陽之理，即聖人所盡；但盡陰陽之理，則玄照之本自見。此謂不求於自知，而理盡自然知者。
【兼應 兩忘】祖臺之《道論》曰：大道以至虛順通，聖人以忘懷兼應。劉瑾論曰：聖人體蘊乾坤，故有無兩忘也。
【不相 無名】《史記》曰：唐舉相蔡澤曰：「吾聞聖人不相，殆先生乎？」《莊子》曰：至人無己，神人無功，聖人無名。
【感而後應 言而後行】《莊子》曰：聖人感而後應，迫而後動，不得已而後起。《管子》曰：聖人擇可言而後行。偷得利而後害，偷得樂而有憂，上聖人不為也。
【致用 備德】《易》曰：備物致用，立成器以為天下利，莫大乎聖人。《禮記》曰：聖人之記事也，慮之以大，愛之以敬，行之以禮，修之以孝，始之以義，終之以仁。是故古之人一舉事，而眾皆知其德之備也。
【成務 創物】《易》曰：夫《易》，聖人之所以極深而研幾，唯深也，故能通天下之志，唯幾也；故能成天下之務；唯神也，故不疾而速，不行而至。《周禮》曰：智者創物，巧者述之，百工之事，皆聖人之作。
【神化 天行】《文子》曰：聖人者，與天地合其德，與日月合其明，能以神化者也。《莊子》曰：聖人之生也天行，其死也物化。靜而與陰同德，動而與陽同波。不為福先，不為禍始。
【天縱 玄達】《論語》曰：太宰問於子貢曰：「夫子聖者與，何其多能也？」子貢曰：「固天縱之將聖，又多能也。」《文子》曰：聖人誠使耳目精明玄達，無所誘慕，精神內守，形骸不越。即觀乎往代之外，來事之內，何足見也。
【純純 蕩蕩】《大戴禮》：哀公問曰：「何謂聖人也？」孔子對曰：「所謂聖人者，穆穆純純，莫之能循，此則可謂聖人矣。」《列子》曰：孔子曰：「西方有聖者焉。不治而不亂，不言而自信，不化而自行，蕩蕩乎人無能名焉。」
【本天地 參日月】《禮記》曰：聖人作則，必以天地為本，以陰陽為端，以四時為柄，以日星為紀。《大戴禮》曰：孔子曰：「聖人者事大，配乎天地，參乎日月，而雜以霓雲。」
【備九德 綜三綱】孔融《聖人優劣論》曰：以為聖人俱受乾坤之淳靈，稟造化之和氣；該百行之高善，備九德之淑懿。摯虞《孔子贊》曰：仲尼大聖，遭時昏荒，河圖沉翳，鳳鳥幽藏。爰整禮樂，以綜三綱，因史立法，是謂素王。
【稟四時 貫萬物】姚信《士緯》曰：聖人所稟於四時也，所稟於元氣也。《淮南子》曰：聖人內修其道術，而不外飾仁義，不知耳目之宜，而遊乎精神之和。若然者，橫廓六合，兼貫萬物，此聖人之遊也。
【幽贊神明 彌綸天地】《易》曰：聖人作《易》，幽贊於神明，參天兩地而倚數。又，揚雄《五經鉤沉》曰：生而知之者上也。問曰孰生而知之乎，答曰聖人。二儀既判，懸象列暉；八風有序，四氣錯禦。覽日月而達陰陽之數，消搖八節，俯仰玄黃。彌綸天地之體，窮竟有生之機。瞻天為師，用醒己心，故曰生知，不亦審乎。
論
【後漢孔融《聖人優劣論》】孔子稱大哉堯之為君，唯天為大，唯堯則之，是為覆蓋眾聖最優之明文也。堯作天子，九十餘年，政化洽於人心，雅頌浪於眾聽，是以聲德發聞，遂稱為首。《易》所謂聖人久於其位而天下化成，百年然後勝殘去殺，必世而後仁者也，故曰大哉堯之為君。堯之為聖也，明其聖與諸聖同，但以人見稱為君也。
【梁沈約《辨聖論》】聖人遺情忘己，常以兼濟為念。若不登九五之位，則其道不行，非以黃屋、玉璽為尊貴也。文王造周而未集，武王集之而未成；周公雖無王祿，而父兄二聖之烈，不可以不終。若不表示聖功，制禮作樂，則太平之業不著，二聖之美不彰。
【晉華譚《新論》】夫體道者聖，遊神者哲。體道然後寄意形骸之外，遊神然後窮理變化之端。故寂然不動，而萬物為我用；塊然玄默，而眾機為我運。
【殷仲堪《天聖論》】天者為萬物之根本，冥然而不言。百姓生而不用其功，萬物成而不疲其勞。聖者承天之照，用天之業。聖，宣其道者也。
頌
【張文琮《太宗文皇帝頌》】赫矣神武，繼期作聖；下括九圍，上齊七政。業統文武，勳邁高光；何險不濟，何患不攘。士女胥說，厥篚玄黃；斯物之至，昭於我皇。我皇覆育，資生懷造；配堯登唐，攘周在鎬。翕受敷施，明徵定保；允迪厥德，惟清帝道。帝道欽明，天下和平；三時不害，百穀以成。我庾斯積，如坻如京；既富而教，訟息刑清。
【顏師古《聖德頌》】天下文明，日月貞觀；百神受職，三靈葉贊。太階既平，光華照爛；超軒跨皥，騰周軼漢。萬壽無疆，永延遐算。
【後漢張超《尼父頌》】巖巖孔聖，異代稱傑；量合乾坤，明參日月。
贊
【晉湛方生《孔公贊》】邈哉孔公，龍見九二；闡化擊象，道映周季。
賢第二
敘事
《語林》曰：賢者，國之紀，人之望，自古帝王皆以之安危。故《書》曰：惟後非賢不義，惟賢非後不食。昔者周公，體大聖之德，而勤於吐握，由是天下之士爭歸之。向使周公驕而且吝，士亦當高翔遠去，所至寡矣。後漢李固上表曰：「臣聞，氣之清者為神，人之清者為賢，理身者以練神為寶，理國者以積賢為道。」《黃石公三略》曰：傷賢者殃及三代，蔽賢者身當其害，達賢者福流子孫，嫉賢者名不全。《呂氏春秋》曰：信賢而任之，君之明也；議賢而下之，臣之忠也。又曰：得地千里，不如得一賢士。又語曰：黃金累千，不如一賢。《列子》曰：治國之難，在於知賢，而不在自賢。《論語》曰：見賢思齊焉，見不賢而內自省也。《孫卿子》曰：古之賢者，食則{衍食}鬻不足，衣則短褐不完，然而非禮不進，非義不受。《說苑》曰：夫絕江海者託於舟，致遠道者託於乘，欲伯王者託於賢。《西京雜記》曰：漢文帝為太子立思賢苑，以招賓客。《周書 陰符》曰：凡治國有三常：一曰君以舉賢為常，二曰官以任賢為常，三曰士以敬賢為常。夫然雖百代可知也。
事對
【順德 樂道】《周禮》曰：以賢制爵則民順德。《孔叢子》曰：魯人有公儀潛，賢者也。樂道好古，恬於榮利。
【建官 制爵】《尚書》曰：建官惟賢，位事惟能，崇德報功，垂拱而天下治。制爵見上。
【配聖 法天】西涼武昭王《賢明魯顏回頌》曰：聞一洞十，速於神機，用舍行藏，配德聖師。《黃帝素問》曰：賢人者，法則天地，象以日月。
【季子玄覽 林宗洞照】《孫子 荊八賢贊》曰：季子聰哲，思心精微，玄覽幽寤，觸類應機。李尤《九賢 郭有道頌》曰：峨峨有道，英風霞爽；玄覽洞照，慧心秀朗。
【詩喻鶴鳴 易稱鴻漸】《毛詩》曰：鶴鳴，誨宣王也。鶴在野聞其鳴聲，喻賢者雖隱居，人鹹知之。《易》曰：山上有水漸，君子以居賢德善俗。鴻漸於陸，其羽可用為儀，吉。
【管生抱璞 楚老含真】李尤《九賢 管徵君頌》曰：管生含道，養志頤神，抱璞秉和，履信依仁。謝萬《八賢 楚老頌》曰：楚老潛一，寂玩無為；含真內外，載戢羽儀。
【積禮 富義】任嘏《道德論》曰：夫賢人者，積禮義於朝，播仁風於野，使天下欣欣然歌舞其德。《呂氏春秋》曰：魏文侯過段幹木之閭而軾，曰：幹木蓋，賢人也。幹木富乎義，賈人富乎財。
【國器 人表】王褒《聖主得賢臣頌》曰：夫賢者，國家之器用也。所任賢則趨舍省而功施普，器用利則功用少而就效眾。班孟堅《幽通賦》曰：天造草昧，立性命兮；復心弘道，惟賢聖兮；渾元運物，周流而不處兮；保身遺名，人之表兮。
【宰予風舉 戴矯雲停】王廙《宰我贊》曰：翩翩宰我，首名言語；志表義章，英辭風舉。《吳先賢傳 故揚州別駕從事戴矯贊》曰：猗猗茂才，執節雲停，志勵秋霜，冰潔玉清。
【顧承鴻飛 史胄鳳立】《吳先賢傳 奮武將軍顧承贊》曰：於鑠奮武，奕奕全德；在家必聞，鴻飛高陟。又《上虞令史胄贊》曰：猗猗上虞，金鎣玉貞，鳳立鶯寺，邈矣不傾。
【玉粹 金貞】孫綽《原憲贊》曰：原憲玄默，冰清玉粹；志逸九霄，身安陋術。常景《古賢詩》曰：嚴公體沉靜，立志明霜雪；素節邁金貞，清標淩玉澈。
【避時 絕俗】《論語》子曰：賢者避世，其次避地，其次避色，其次避言。徐整《豫章列士傳》曰：舒令施陽，字季儒，宜春人也。為人沉重謐靜，清白絕俗，常以禮讓先人後己為行，稱為賢者。
【贈帛 推衣】《韓詩外傳》曰：孔子遇齊程本子於談郯之間，傾蓋而語終日，甚說。顧子路曰：「由來，取束帛以贈先生。」子路曰：「由也聞之於夫子，士不中道相見，女無媒而嫁者，君子不行也。」孔子曰：「《詩》雲：有美一人，清陽婉兮；邂逅相遇，適我願兮。且夫齊程本子，天下之賢士也，吾於是而贈。」蔡邕《琴操》曰：昔思革子、成文子、叔儋子三人相為友，聞楚成王好士，相與俱往見之。於豪巖之間，卒遇飄風暴雨，俱伏於空柳之下。衣寒糧乏，度不俱活，三人相視歎曰：「與其俱死也，豈若並衣糧於一人哉。」二子以革為賢，推衣讓之。
【ゼ光 戢景】謝萬《八賢頌》曰：皎皎屈原，玉瑩冰鮮，舒採翡林，ゼ光虯川。李尤《九賢 陳太丘頌》曰：懿矣太丘，惟德之紀；弭跡下邑，戢景百里。
【飛鸞 翔鳳】《孫子荊八賢 管仲贊》曰：管生鸞弓，與桓是仇，駿奔從糾，塊為累囚。沐浴西郊，鸞飛詹丘。李尤《九賢 華太尉頌》曰：赫赫敬侯，誕縱淑姿；令跡鳳翔，清塵龍飛。
【主神明 安讓稷】《家語》曰：夫賢人，百福之宗也，神明之主也。徐幹《中論》曰：大賢之為行也，是非不與俗辨曲直。故得其志則邦國以和，社稷以安，兆人受其福，羣生賴其祚。
【辨星辰 罩宇宙】《黃帝素問》曰：賢人者，辨星辰逆順，分別四時。李尤《九賢 嵇中散頌》曰：肅肅中散，俊明宣哲；籠罩宇宙，高蹈玄轍。
【克勤克儉 知章知微】《尚書》曰：帝曰：「來禹，克勤於邦，克儉於家。弗自滿假，惟汝賢。」摯虞《顏子贊》曰：顏子赫赫，仁心不違；行無貳過，知章知微。
【宣慈惠和 溫良恭儉】《左傳》曰：昔高辛氏有才子八人：伯奮、仲堪、叔獻、季仲、伯武、仲熊、叔豹、季狸。忠肅恭懿，宣慈惠和，天下之人，謂之「八元」。《論語》曰：夫子溫良恭儉讓以得之。
【勞身苦體 砥節礪行】《樂動聲儀》曰：召公，賢者也。明不能與聖人分職，常戰慄恐懼，故舍於樹下而聽斷焉。勞身苦體，然後乃與聖人齊，是《周南》無美而《召南》有之。《孔叢子》曰：魯人有公儀潛，賢者也。砥節礪行，不事諸侯。穆公因數思欲以為相。
【揮金 讓玉】裴啟《語林》曰：管甯嘗與華子魚少相親友，其園中鉏菜。見地有片金，揮鉏如故，與瓦石無異。華提而擲去。《劉向新序》曰：宋人有得玉者，獻諸司城子罕，子罕不受。獻者曰：「玉，人以為寶，故獻之。」子罕曰：「子以玉為寶，我以不貪為寶，若與我皆喪寶也；不若各有其寶。」故宋國長者曰：子罕非無寶也，所寶異也。
【虛己 忘心】《任嘏別傳》曰：為人純粹愷悌，虛己如不足，恭敬如有畏，其修德履義，皆沉默潛行。《莊子》曰：養志者忘形，養形者忘利，致道者忘心。
【天授 神輔】周斐《汝南先賢傳》曰：黃憲潔靜通理，齊聖廣淵，不矜名以詭時，不抗行以矯俗。論者鹹曰：顏子復生乎漢代矣！而其祖族出自孤鄙，父為牛醫，少無度教，而後能傑然秀出，可謂天授者也。《文子》曰：積道德者，天與之，地助之，鬼神輔之。
【參日月 象天地】《莊子》曰：餘將去汶，入無窮之門，以遊乎無極之野。與日月參光，與天地為常。譙周《法訓》曰：好學以崇智，故得廣業；力行而卑體，故能崇德。是以君子居謙而弘道，然後德能象天地。
論
【魏高貴鄉公《顏子論》】心不違仁，行無貳過；用行舍藏，與聖合契。聽承微言，罔有不諭；序之於易，以章殊異。死則悲慟，謂天喪己。所以殷勤至於此者，聖人嘉賢哲之效也。
碑
【後漢禰衡《顏子碑》】睿哲之姿，誕自初育；英絕之才，著於孩嬰；知微知章，聞一知十。仲尼無舜禹之功，先生抱元凱之烈。
贊
【晉夏侯湛《左丘明贊》】世亂讒勝，君子道憂，丘明達聖，致意春秋。微言逃難，傍行不流。
【後漢王粲《正考父贊》】恂恂正父，應德孔盛；身為國卿，族則公姓。年則耆耋，三葉聞政；誰能不怠，申慈約敬。饘粥予口，傴僂受命；名書金鼎，祚及後聖。
【西晉嵇康《原憲贊》】原憲味道，財寡義豐；棲遲蓽門，安賤固窮。絃歌自樂，體逸心沖；進應子貢，邈有清風。
【晉摯虞《左丘明贊》】丘明作史，時惟衰周；錯綜墳籍，思弘徽猷。闡明王典，光演春秋；誕宣聖旨，曠代彌休。
【東晉謝萬《七賢 嵇中散贊》】邈矣先生，英標秀上；希巢洗心，擬莊託相。乃放乃逸，邁茲俗網；鐘期不存，寄音誰賞。
忠第三
敘事
《韓詩外傳》曰：忠之道有三。有大忠，有次忠，有下忠。以道覆君而化之，大忠也；以德調君而輔之，次忠也；以是諫非而怨之，下忠也。周公於成王，可謂大忠也；管仲於桓公，可謂次忠也；子胥於夫差，可謂下忠也。《禮記》曰：為人臣，殺其身有益於君者則為之。《左傳》曰：楚子囊死，遺言謂子庚必城郢。（郢，楚所徙都，未有城郭。）君子謂子囊忠，君薨不忘增其名，將死不忘衛社稷，可謂忠乎。忠，人之望也。又曰：晉獻公使荀息付奚齊。對曰：「臣竭股肱之力，加之以忠貞。其濟，君之靈也；不濟，則以死繼之。」公曰：「何謂忠貞？」對曰：「公家之利，知無不為，忠也；送往事居，偶俱無猜，貞也。」又狐突曰：子之能仕，父教之忠；策名委質，貳乃闢也。又，季文子卒，無衣帛之妾，無食粟之馬，無藏金玉，無器備。君子是以知季文子之忠於公室也。相三君矣，而無私積，可不謂忠乎。《東觀漢記》曰：鮑永，字君長。行縣，過更始塚，引車欲下，從事諫止之。永曰：「親北面事人，何忍車過其墓？雖獲罪司隸，不闢也。」遂下車哭，盡哀。上聞之，問公卿曰：「奉使如此，何如？」太中大夫張堪對曰：「仁者百行之宗，忠者禮義之宗。仁不遺舊，忠不忘君，行之高者。」上悅。《說苑》曰：卑身賤體，夙興夜寤，進賢不解，數稱往古，以厲主意，以安國家。如此者，忠臣也。又曰：逆命利君謂之忠。《東觀漢記》曰：上於大會中，指王常謂羣臣曰：「此家率下江諸將，輔翼漢室，心如金石，真忠臣也。」是日遷常為漢中將軍。
事對
【孔達成衛 安於定趙】《左傳》曰：晉以衛之救陳也，討焉。使人弗去，曰：「罪無所歸，將加而師。」孔達曰：「苟利社稷，請以我說。」遂縊而死。衛人以說於晉而免。衛人以為成勞，後以其子復代其位。又曰：智文子使告趙孟曰：「範中行氏雖為亂，董安於則發之，是安於與謀亂也。」趙孟患之。安於曰：「我死而晉國甯，趙氏定，將焉用生。」乃縊而死。
【揚仁被甲 應詹負戈】司馬《續漢書》曰：揚仁，字文義，明帝待詔補北宮衛士。及帝崩時，諸國貴盛各爭欲入宮。仁被甲持戟，嚴勒門衛，莫敢輕進者。王隱《晉書》曰：王敦將作逆，明帝問應詹曰：「如何？」詹曰：「陛下宜奮赫斯之威，臣等當負戈從戍。不顧族命之禍，以順討逆。」即日以詹為護軍將，同心滅敦。
【張飛橫矛 銚期奮戟】《蜀志》曰：先主奔荊州，曹公追之。先主棄妻子走，使張飛將二十騎距後。飛據水斷橋，瞋目橫矛曰：「身張翼德也，可來共決戰！」無敢近者。《東觀漢記》曰：銚明從光武略地，時王郎檄書到，薊中起兵應王郎。上趨駕出，百姓聚觀，喧呼滿道，遮路不得行。期騎馬奮戟，瞋目大呼左右曰走。眾皆披靡。
【耿恭推誠 傅彤授命】範曄《後漢書》曰：「耿恭守疏勒，明帝崩，救兵不至。車師復叛，與匈奴共攻恭。恭與士推誠同死生，故皆無二心。」《蜀志》曰：先主退軍義陽，傅彤斷後。拒戰，兵人死盡。吳將語彤令降，彤罵曰：「吳狗！豈有漢將軍降者！」遂戰死。拜子僉為左中郎將，後為關羽都督。景曜六年又臨危授命。論者嘉其奕世忠義。
【紀信傳纛 嵇紹端冕】《史記》曰：項羽圍漢王於榮陽，紀信說漢王曰：「事已急矣！請為王，王可以間出。」紀信詐為漢王，乃乘黃屋車。傳左纛，曰城中食盡，漢王降。楚軍皆呼萬歲。王隱《晉書》曰：「嵇紹以天子蒙塵，馳詣行在。王旅敗績於蕩陰，百官左右皆奔散，惟紹儼然端冕，以身捍衛。兵交禦輦，飛箭雨集，遂以見害。」
【王堪杖節 周處奮劍】傅暢《晉諸公贊》曰：惠帝幸長安，東海王越錶王堪為尚書右僕射，假節都督奉迎諸軍事，進於灞水上，與郭偉力戰。堪杖節臨陣，慷慨氣冠六軍。即斬偉，迎惠帝還洛陽。其後為石勒所襲，壘破，左右扶堪上馬。堪慷慨歎曰：「我國家大將，不能禦難，以至於此，奈何面目復還朝廷！」終不動騎，遂至被害。《周處別傳》曰：氏賊齊萬年為亂，以處為建威將軍。進軍大戰，奮劍慷慨。仰天歎曰：「有進無退，以身殉國！」遂戰而死。
【柳隱堅壁 羅獻保地】常璩《華陽國志》曰：柳隱，字休然。魏鐘會伐蜀，入漢川，大城多下，唯隱堅壁不動。後主既降，以手令敕隱，隱乃詣會。晉文帝聞而義之。習鑿齒《襄陽耆舊記》曰：魏伐蜀，羅獻為巴東守。吳聞蜀已敗，遣盛獻等水陸並到，說獻以合同之計。獻銜枚夜出，擊破。獻旋軍保城，告誓將士，以勵節義。莫不用命。
【當熊 授馬】《漢書》曰：孝元帝馮昭儀。上幸虎圈鬥獸，後宮皆坐。熊遽逸出圈，攀檻欲上殿，左右貴人皆驚走，昭儀直當熊前而立。左右格殺熊。上問人情驚懼，何故前當熊？對曰：「猛獸得人而止。妾恐熊至御坐，故以身當之。」帝歎嗟，因為敬重焉。《魏志》曰：曹洪，字子廉，太祖從弟也。太祖起義兵，下馬，以馬授太祖。太祖辭讓，洪曰：「天下可無洪，不可無君。」遂步從到汴水。水深不得渡，洪循水得船，與太祖共濟。
【申蒯斷臂 弘演納肝】《劉向新序》曰：崔杼弒莊公，申蒯漁於海，將入死之。門者以告，崔杼令勿內之。申蒯曰：「汝疑我乎？吾與汝臂。」乃斷左臂而及閘者，以示崔杼。杼陳八列令入，申蒯授劍呼天而鬥。《呂氏春秋》曰：狄人逐衛懿公，於榮澤見殺，盡食其肉，獨舍其肝。弘演使還，哭畢，呼天而號。盡哀而止，因自出其肝，以內懿公之肝。
【碎首 袒背】《公羊傳》曰：宋萬弒閔公，仇牧聞之，趨而至。遇之於門，手劍而叱之。萬批殺仇牧，碎其首，齒著於門闔，仇牧可謂不畏強禦矣。《左傳》曰：齊襄公田於具邱，喪履，反誅履於徒人費。弗得，鞭之見血，走出，遇賊於門，劫而束之。費曰：「我奚禦哉。」袒而示之背，信之。費請先入，伏公而出鬥，死於門中。
【銜須 瞋目】範曄《後漢書》曰：溫序為護羌校尉，行部至襄武，為隗囂別將荀宇等所劫。宇謂序曰：「若子與我並威同力，天下可圖。」序曰：「受國重任，分當效死，義不貪生。」宇賜以劍。序受劍，銜須於口，顧左右曰：「既為賊所迫殺，無令須汙土。」梁祚《魏統》曰：曹公之敗於張繡也，唯校尉典韋力戰門中。兵散。賊從他門入，韋突殺數人，重創，瞋目大罵而死。
【令德 高行】《左傳》曰：忠為令德。《管子》曰：忠者，臣下之高行。
【季孫相魯 諸葛興漢】《左傳》曰：晉人執季文子，舍之於莒邱。範文子謂欒武子曰：「季孫子魯，相三君矣。妾不衣帛，馬不食粟，可不謂忠乎！」《蜀志》曰：諸葛亮《表》曰：「今南方已定，兵甲已足；庶竭駑鈍，攘除奸兇，興復漢室，還於舊都，此臣所以報先帝而忠於陛下之職分也。」
【抉目 剖心】《史記》曰：吳王賜子胥屬鏤之劍以死。子胥仰天歎曰：「抉吾眼著吳東門上，以觀越寇之滅吳也！」乃自剄而死。《尚書》曰：朝涉之脛，剖賢人之心。孔安國注曰：比干忠諫，謂其心有異於人，剖而觀之。
【奉初 推後】《左傳》曰：楚平王信讒，使奮揚殺太子。太子奔宋。王召奮揚曰：「言出於餘口，入於爾耳，誰告建也？」對曰：「臣告之。君王命臣曰：『事建如事餘。臣不佞，不能苟貳，奉初以還，不忍後命，故遣之。」《漢書》曰：公孫弘奏事，有所不可，不肯庭辨，常與汲黯請間。黯先發之，弘推其後。
【復楚 歸邾】《左傳》曰：初，伍員與申包胥友。其亡也，謂包胥曰：「我必覆楚國。」包胥曰：「子勉之。子能覆之，我必興之。」及昭王在隨，包胥如秦乞師，立依於庭而哭，日夜不絕聲，勺飲不入口。如是，秦師乃出。又曰：師入邾，邾眾保於繹，邾茅夷鴻以束帛乘車請救於吳。吳子伐魯，而邾子歸之也。
【勃蘇晝吟 許肅夜泣】《戰國策》曰：吳入郢，棼冒勃蘇贏糧潛行。十日而薄秦朝，鶴立而不轉，晝吟宵泣，七日不得，水漿無入於口。秦王聞而走之，冠劍不相及，左奉其首，右濡其口。於是秦救楚，退吳師，復楚國。《許肅別傳》曰：肅為湣帝侍中，帝送平陽。頃之，劉聰陰行鴆毒，帝因食心悶，欲見肅。肅馳詣前，帝已不能語，執肅手流涕。肅歔欷登牀，帝遂殂於扶抱之中。晝夜號泣，哀感異類。
【城郢 復陳】城郢見敘事。《家語》曰：孔子讀史楚復陳曰：「賢哉楚莊王也！輕千乘之國而重一言之信，非申叔時之忠，不能建其義；非莊王之賢，弗能受其訓。」
【衛難 犯顏】《禮記》曰：公叔文子卒，其子成請諡於君。君曰：「昔衛國有難，夫子以死衛寡人，不亦貞乎？」《漢書》曰：汲黯，字長孺，好面折，不能容人之過。其諫，犯主顏色。常慕傅伯袁盎之為人。
【束帛 嬴糧】事並見上注。
【冒難 經險】許肅冒難持湣帝左右，賊共讓曰：「此晉之忠臣也！」又《抱樸子》曰：竭身命以殉國，經夷險而一節者，忠臣也。
【龔勝推印 胡剛懸冠】《漢書》曰：王莽篡位，遣使奉璽書印綬馳馬迎龔勝。勝輒推不受，曰：「吾受漢家大厚之恩，無以仰報，豈以一身事二姓？」範曄《後漢書》曰：胡廣六葉祖剛，清高有志節。平帝時，大司馬闢之，王莽居攝。解其衣冠，縣府門而去。
【石昔滅親 樂羊食子】《左傳》曰：衛州籲弒桓公，石厚從州籲如陳。石昔使告於陳曰：「此二人者，實弒寡君，敢即圖之。」陳人執之而請於衛，衛人使右宰醜蒞殺州籲於濮。石昔使其宰犬需羊肩蒞殺石厚於陳。君子曰：「石昔，純臣也，惡州籲而厚與焉。大義滅親，其是之謂乎？」《韓子》曰：樂羊為魏將，攻中山。其子在中山，中山之君烹其子而遺之。樂羊坐於幕下而饗之。
【李不顧宗 祭不念屬】《東觀漢記》曰：王郎遣將攻信都。大姓馬寵開城內之，收李忠母妻子，而令親屬招呼忠。時寵弟從忠為校尉。忠時召見，責數之以背恩反城，因格殺之。諸將皆驚曰：「家屬在人手中，殺其弟何也？」忠曰：「若縱賊不誅，則二心也。」上聞而謂忠曰：「今吾兵已成矣，將軍可歸救若母妻子。」忠曰：「蒙明公大恩。忠得效命，誠不敢內顧宗親。」又曰：信都反為王郎所置，信都王捕系祭彤父弟及妻子。使為手書呼彤曰：「降者封爵，不降者滅族。」彤泣報曰：「事君者不得顧家。彤親所以至今得安於信都者，劉公之恩。公事方爭國，不得復念私也。」
文
【太宗文皇帝《祭比干文》】道喪時昏，奸邪並用；暴君虐主，正直難居。雖識鑒存亡，詎能遣兇殘之累；智周萬物，不能離顛沛之間。然則大廈將崩，非一木之能正；天道去矣，豈一賢之能全。奮不顧身，有死無二，蹈斯節者，罕有其人。所以悽愴風煙，靡尋餘跡，暄涼邱壟，空有其名。雖古今殊途，年代冥寞，式遵故實。爰贈太師，諡忠烈公，清酌少牢，以陳薄禮。遊魄彷彿，昭此嘉誠。
【陳李元操《為宣帝祭比干文》】自獨夫肆虐，天下崩離。觀竅剖心，固守誠節，忠逾白日，義概秋天，羲皇已來，一人而已。見馬卿之賦，恨不同時，聞李牧之名，願以為將。九原不作，恨深千古；聊伸薄祭，君其饗諸。
贊
【周庚信《袁盎諫文帝贊》】千乘峻轍，六轡危行；路回松阪，山斜柳城。龍淵地狹，華蓋風驚。賢臣攬轡，可謂忠貞。
【梁元帝《忠臣傳受託篇贊》】太真英挺，投袂勤王；伯猷蹈節，身殞名揚。嶷嶷景倩，主亡與亡。嗟乎尚矣，惟國之貞。
【《忠臣傳諫爭篇贊》】子政鏗鏗，誠存社稷，朱雲折檻，遂其幸直。
表
【梁元帝《上忠臣傳表》】資父事君，實曰嚴敬；求忠出孝，義兼臣子。是以冬溫夏清，盡事親之節；進思將美，懷出奉之義。是知理合君親，忠孝一體，性與率由，恩義致極。
序
【梁元帝《忠孝傳序》】夫天地之大德曰生，聖人之大寶曰位。由生所以盡孝，因位所以立忠。事君事父，資敬之理寧異；為臣為子，率由之道斯一。忠為令德，實所景行。今將發篋陳書，備加討論。
孝第四
敘事
《爾雅》曰：善事父母曰孝。《孝經》曰：夫孝，天之經也，地之義也，民之行也。《禮記》：曾子曰：孝體有三，大孝尊親，其次弗辱，其下能養。公明儀問曾子曰：「夫子可以為孝乎？」曾子曰：「孝者，先意承志，諭父母於道，參直養者也，安能為孝。」《毛詩》曰：哀哀父母，生我劬勞。無父何怙，無母何恃。出則銜恤，入則靡至。父兮生我，母兮鞠我；拊我畜我，長我育我，顧我復我，出入腹我。欲報之德，昊天罔極。《論語》曰：孟懿子問孝，子曰無違。樊遲曰：「何謂也？」子曰：「生事之以禮，死葬之以禮，祭之以禮。」《韓詩外傳》曰：曾子曰：「往而不可還者，親也。故孝子欲養而親不待，是以椎牛之葬，不如雞豚之逮親存也。初吾為吏，祿不過釜，尚欣欣而喜者，非以為多也，樂其逮親也。既沒之後，吾嘗南遊於楚，得尊官焉。堂高九尺，轉轂百乘，然猶北向而泣涕者，非為賤也。悲不逮吾親，故家貧親老，不擇官而仕。」《孝子傳》曰：老萊子至孝，奉二親。行年七十，著五彩褊衤闌衣，弄<芻鳥>鳥於親側。又曰：吳坦之性至孝，母葬之夕，設九飯祭。每臨一祭，輒號慟斷絕。至七祭，吐血而死。《呂氏春秋》曰：凡理國家者必先務本。務本莫過於孝。夫孝，三皇五帝之本務，而萬事之綱紀也。執一術而百善至。《禮記》：曾子曰：「身也者，父母之遺體也。行父母之遺體，敢不敬乎？居處不莊，非孝也；事君不忠，非孝也；蒞官不敬，非孝也；朋友不信，非孝也；戰陣無勇，非孝也。五者不遂，災及於親，敢不敬乎！夫孝，置之而塞乎天地，敷之而橫乎四海。斷一樹，殺一獸，不以其時，非孝也。」《孝經 援神契》曰：元氣混沌，孝在其中。天子孝，天龍負圖，地龜出書，夭孽消滅，景雲出遊；庶人孝，則澤林茂，浮珍舒，怪草秀，水出神魚。
事對
【陟屺 循陔】《毛詩》曰：陟岵，孝子行役，思念父母也。陟彼屺兮，瞻望母兮。母曰嗟，予季行役，夙夜無寐。上慎旃哉，猶來無棄。束廣微《補亡詩》曰：南陔，孝子相戒以養也。循彼南陔，言採其蘭，眷戀庭闈，心不遑安。
【怡聲 愉色】《禮記》曰：適父母之所，乃下氣怡聲。又曰：孝子之有深愛者，必有和氣；有和氣者，必有愉色；有愉色者，必有婉容。
【嗣服 繼志】《毛詩》曰：下武，繼文也。媚茲一人，應侯順德，永言孝思，昭哉嗣服。鄭玄注曰：服，事也。昭哉武王言嗣行祖考之事，謂伐紂定天下也。《禮記》曰：武王周公其達孝矣乎？善繼人之志，善述人之事。
【賜算 得壽】《河圖》曰：孝順二親，得算二千。天司錄所表事，賜算中功。《禮記》曰：舜其大孝也歟，德為聖人，尊為天子。富有四海之內，宗廟享之，子孫保之。故大德必得其位，必得其祿，必得其名，必得其壽。
【問豎 求醫】《禮記》曰：文王之為世子，朝於王季日三。雞初鳴而衣服至於寢門外，問內豎之禦者曰：「今日安否何如？」內豎曰安，文王乃喜。及日中又至，亦如之；及暮亦如之。其有不安節，則內豎以告文王。文王色憂，行不能正履；王季復膳，然後亦復初。《孝經 援神契》曰：孝悌之至，通於神明。病則致其憂，顧額消形，求醫翼全。宋均注曰：翼，羽翼親者也。
【盡歡 竭力】《禮記》曰：子路曰：「傷哉貧也，生無以養，死無以為禮也。」孔子曰：「啜菽飲水盡其歡，斯之謂孝。」《論語》：子夏曰：「事父母能竭其力，事君能致其身，與朋友交言而有信，雖曰未學，吾必謂之學矣。」
【先意 察色】《禮記》曰：公明儀問於曾子曰：「夫子可以為孝乎？」曾子曰：「是何言歟。君子之所謂孝者，先意承志，諭父母於道，參直養者也，安能為孝也。」《東觀漢記》曰：「汝鬱，字叔異。年五歲，母被病不能飲食。鬱常抱持啼，不肯飲食。母憐之，強為餐飯，欺言已愈。鬱察母顏色不平，輒復不食。宗親共異之，因字曰叔異。
【盡力 樂心】《周書》曰：忠愛以事親，歡以敬之；盡力而不固，敬以安之，忠孝者也。《禮記》曰：曾子曰：「孝子之養親也，樂其心不違其志，樂其耳目，安其寢食者也。」
【扇枕 溫席】《東觀漢記》曰：黃香，字文強。父兄舉孝廉，無奴僕。香躬執勤苦，盡心供養，體無被袴，而親極滋味。暑則扇牀枕，寒即以溫席。袁山松《後漢書》曰：羅威母年七十。天寒，常以身溫席，而後授其處。
【 孜孜】《尚書》曰：有鰥在下曰虞舜。帝曰：「俞，子聞如何？」嶽曰：「瞽子。父頑，母嚚，象傲；克諧，以孝烝烝，乂弗格姦。」《東觀漢記》曰：章帝殂，明帝子以至孝稱，孜孜膝下。
【漢奩 魏璽】《東觀漢記》曰：明帝，光武第四子，陰後所生。即祚，長思慕。至逾年正月，當謁原陵，夢先帝、太后如平生，歡。朝率百官上陵。上伏御牀視太后鏡奩中物，感動悲涕，令易脂澤妝具。左右皆泣，莫敢仰視。《魏志》曰：明帝太和元年，初營宗廟，掘地得璽，方一寸九分。其文曰：天子羨思慈親。明帝為之改容。
【曾閔 荀何】《論語》曰：孝哉閔子騫，人不間於其父母昆弟之言。《家語》曰：曾參，字子輿，志孝道，故孔子因之作《孝經》。蕭廣濟《孝子傳》曰：閔損與曾參，門徒之中，最有孝稱，今言者莫不本之曾閔。荀伯子《荀氏家傳》曰：荀顗年逾耳順，而母年九十，色養，以孝聞當時。在喪憔悴，兒不可識，蓬首環經，奉迎節使，若嬰孩之號，哀慟旁人。傅玄著書，稱勖與何會曰：文王之道事其親者。其順昌何侯乎？其荀侯乎？古稱曾閔，今有荀何。
【色難 敬易】《論語》曰：子夏問孝，子曰：「色難，有事弟子服其勞，有酒食先生饌。曾是以為孝乎？」鄭玄注曰：言和顏悅色為難也。食餘曰饌。《莊子》曰：以敬孝易，以愛孝難。
【陟岵 倚門】《毛詩》曰：陟岵，孝子行役，思念父母也。陟彼岵兮，瞻望父兮。父曰嗟，予子行役，夙夜無已。上慎旃哉，猶來無止。師覺授《孝子傳》曰：趙犬旬幼有孝性。年五六歲時，得甘美之物，未嘗敢獨食，必先以哺父。出輒待還而後食，過時不還則倚門啼以俟父。至數年父沒，犬旬思慕羸悴，不異成人；哭泣哀號，居於塚側。鄉族嗟稱，名聞流著。漢安帝時，官至侍中。
【吮癰 嘗毒】《東觀漢記》曰：雍，字長魚，事母至孝。母嘗病癰，晝夜匍伏，不離左右，至為吮癰。周斐《汝南先賢傳》曰：蔡順，字君仲，有至孝之心。少喪父，奉養母，甘口之物，不敢先嘗。母至婚家，因飲酒變吐，順恐中毒，乃嘗其吐。母生瘡出膿，以口嗽之。
【陸績懷橘 殷揮持瓜】《吳志》曰：陸績，字公紀。年六歲，於九江見袁術。術出橘，績懷三枚，因拜辭墮地。術曰：「陸郎何乃作賓客而懷橘乎？」績跪答曰：「欲歸遺母。」術奇之。蕭廣濟《孝子傳》曰：殷揮生而謹願。七歲喪父，哀號毀悴，不為戲弄。得瓜果可啖之物，懷持進母，未嘗先食。
【鮑永去妻 郭道瘞子】《東觀漢記》曰：鮑永，字君長，上黨人也。少有志操，事後母至孝。妻嘗於母前叱狗，而永即去之。裴子野《宋略》曰：散騎常待袁瑜，薦會稽郭道，事繼母至孝。家貧產子，憂不能字，謂其妻曰：「傷慈以終孝，吾無恨也。」遂瘞之。
【無改 不忘】《論語》曰：父在觀其志，父沒觀其行，三年無改於父之道，可謂孝矣。《禮記》曰：先王之孝也，色不忘乎目，聲不絕乎耳，心志嗜慾不忘乎心。君子生則敬養，死則敬享，思終身不辱。
【陳紀畫像 丁蘭圖形】《海內先賢傳》曰：陳子故大鴻臚紀，字元方。有至德絕俗，才達過人，色養，不離左右。豫州刺史嘉其至行，表上尚書，畫像百城，以厲風俗焉。孫盛《逸人傳》曰：丁蘭者，河內人也。少喪考妣，不及供養，乃刻木為人，彷彿親形，事之若生，朝夕定省。其後鄰人張叔妻從蘭妻有所借，蘭妻跪報木人，木人不悅，不以借之。叔醉疾來誶罵木人，以杖敲其頭。蘭還，見木人色不懌，乃問其妻。妻具以告之，即奮劍殺張叔。吏捕蘭，蘭辭木人去。木人見蘭，為之垂淚。郡縣嘉其至孝，通於神明，圖其形像於雲臺也。
【杜孝投魚 羅威進果】蕭廣濟《孝子傳》曰：杜孝，巴郡人也。少失父，與母居，至孝稱。役在成都。母喜食生魚，孝於蜀截大竹筒，盛魚二頭，塞之以草，祝曰：「我母必得此。」因投中流。婦出汲，乃見筒橫來觸岸，異而取視，有二魚。含笑曰：「必我婿所寄。」熟而進之。聞者歎駭。又陸徹《廣州先賢傳》曰：羅威，字德仁。八歲喪父，事母至孝。耕耘為業，勤身苦體，以奉供養。令召署門下吏，不就，將母循避，隱居增城縣界。令還復故居，朝暮供侍，異果珍味，隨時進前也。
【有司旌門 太守表墓】魏收《後魏書》曰：楊引三歲喪父，為母所養。母年九十三終，引年七十五，哀毀過體，三年服終。恨不識父，追服斬衰，誓終身命。經十三年，哀慕不改。為郡縣鄉閭三百餘人上狀稱美，有司奏宜旌賞，復其一門，旌其純孝。王烈之《安成記》曰：縣有孝子符表，以孝聞天下。年十六，其母薑氏有疾，侍省晝夜，數十日。母一食，表亦一食；母不食，表亦不食。見母將絕，至慟成咽，乃至殞。俄頃母死亦沒，一日二喪在殯，葬於四望岡。太守王府君樹雙旌闕，以表其墓。
賦
【魏陳思王曹植《懷親賦》】獵平原而南騖，觀先帝之舊營；步壁壘之常制，識旌麾之所停。存官曹之典烈，心彷彿於平生。回驥首而永逝，赴修途以尋遠；情眷戀而顧懷，魂須臾而九反。
【晉陸士衡《思親賦》】悲桑梓之悠曠，愧蒸嘗之弗營；指南雲以寄款，望歸風而效誠。年歲俄其聿暮，明星爛而將清。回飆肅以長赴，零雪紛其下頹。羨纖枝之在幹，悼落葉之去枝；存顧復之遺志，感明發之所懷。兄瓊芳而惠茂，弟蘭發而玉暉；感瑰姿之晚就，痛慈景之先違。
【晉劉柔妻王氏《懷思賦》】超離親而獨寄，與憂憤而長俱；雖毫分以自勉，曾無間於須臾。想昔日之歡侍，奉膝下而怡裕；集同生而從容，常欣泰而逸豫。何運遇之偏否，獨遼隔於修路。
【梁武帝《孝思賦》】念過隙之倏忽，悲逝川之不停；踐霜露而悽愴，懷燧穀而涕零。仲由念枯魚而永慕，虞邱感風樹而長悲；雖一至而捨生，奉二親而何期。
詩
【晉束《補亡詩》曰：南陔，孝子相戒以養也。】循彼南陔，言採其蘭；眷戀庭闈，心不遑安。彼其之子，罔或遊盤。循彼南陔，厥草油油；彼其之子，色思其柔。眷戀庭闈，心不遑留；馨爾夕膳，潔爾晨羞。有獺有獺，在河之涘；淩波赴汨，噬魴捕鯉。嗷嗷林鳥，受哺於子；養優敬薄，惟禽之似。勖增爾虔，以介壽祉。
【其二章曰：白華，孝子之潔白也。】白華朱萼，被於幽薄；粲粲門子，如磨如錯。終晨三省，匪惰其恪。白華絳趺，在陵之陬；茜茜士子，涅而不渝。竭誠盡敬，赫赫忘劬；白華玄足，在邱之曲。堂堂處子，無營無欲；鮮侔晨葩，莫之點辱。
【魏王粲《思親四言詩》】穆穆皇妣，德音徽止；思齊先姑，志侔薑姒。躬此勞瘠，鞠予小子。小子之生，遭世罔寧；烈考勤時，從之於徵。奄遘不造，殷憂是嬰。
贊
【梁元帝《孝德傳 天性贊》】生之育之，長之畜之；顧我復我，答施何時。欲報之德，不可方思；涓塵之孝，河海之慈。廢書歎息，泣下漣ㄝ。晉夏侯湛《閔子騫贊》：子騫，立體中正，幹祿辭親，孝親盡敬。勉心景跡，擢詞流詠。
友悌第五
敘事
《論語》曰：孝弟也者，其為仁之本與。又曰：孝乎，惟孝友于兄弟。《尚書 君陳》曰：友于兄弟，克施有政。《爾雅》曰：善兄弟為友。《詩》曰：兄弟既翕，和樂且湛。又曰：陟彼岡兮，瞻望兄兮。兄曰嗟，予季行役，夙夜必偕。上慎旃哉，猶來無死。孔子曰：兄弟怡怡如也。《汝南先賢傳》曰：潁川陳有子曰元方，次曰仲方，並以名德稱。兄弟孝養，閨門雍睦。海內慕其風，四府並命，無所屈就。兄弟嘗過同郡荀爽，夜會飲宴，太史奏德星聚。《周禮 大司徒》曰：六行孝友睦姻任恤。《春秋左氏傳》曰：君義，臣行，父慈，子孝，兄友，弟敬，所謂六順。
事對
【因心 本性】《毛詩》曰：維此王季，因心則友；則友其兄，則篤其慶。《袞裕別傳》曰：次兄有疾，癘氣方殷。袞納漿粥，扶侍不捨晝夜，友愛之至，本之天性。
【梁王同輦 清河共室】《漢書》曰：梁孝王入朝，景帝使使持乘輿駟馬，迎梁王於闕下。入則侍帝同輦，出則同車遊獵。梁之侍中郎謁者，著籍引出入天子殿門，與漢官無異。張瑩《漢南記》曰：孝和皇帝諱肇，章帝中子也。兄慶為皇太子，其母被讒死，慶為清河王。帝年四歲，代為太子，而特親慶，入則共室，出則同車。章帝以此更哀憐慶，衣服飲食與帝同也。
【許荊解劍 李鴻刻印】謝承《後漢書》曰：許荊兄子常報仇殺人，怨家會眾操兵至荊家，欲殺之。會荊始從府休歸，與相遇，因出門解劍長跪曰：「前無狀相犯，咎皆在荊不能相教。兄既早沒，一子為嗣，如全死者，傷其滅絕。今願殺身，代之塞咎，雖死已往，猶謂更生。」怨家扶起荊曰：「許掾郡中稱為賢，吾何敢相侵？」因遂委去。又曰：李鴻，字奉遜，體性仁孝，友于兄弟。弟育為人所侵辱，育後陰結客報怨，為執法吏所得，當伏罪。時未有立嗣，鴻為大尉掾，在京師。傷育以義刷恥，門戶斷絕，自分代育，遂刻印還歸。欲過家，恐見妻子，虧移其意，到縣北亭，預作記乞代育。通記，便飲鴆而死。縣令省記，怛然驚感。
【孔融爭死 泠平讓生】司馬彪《續漢書》曰：山陽張儉，以忠正為中常侍，侯覽所忿疾。覽為刑章下州郡，召捕儉。儉與孔融兄褒有舊，亡投，遇褒出。時融年十五六，少之，不下告也。融知儉長者，有窘迫色，謂曰：「吾獨不能為君主乎？」因留舍藏之。後以客發洩覺知，國相已下密就掩。儉得脫走，登時收融及褒送獄。融曰：「保納藏舍者融也，融當坐之。」褒曰：「彼來投我，罪我之由，非弟之過，我當坐之。」兄弟爭死，郡縣疑不能決，乃上讞。詔書令褒坐焉，融由是著名。崔鴻《南燕錄》曰：有司奏沙門僧智，夜入臨淄，入泠平舍，淫其寡嫂季氏，平與弟安國殺之。郡縣按平兄弟，以殺人論。而平國各引手殺，讓生竟死，義形急難。
【棣華 荊葉】《毛詩》曰：棠棣之華，鄂不кк，凡今之人，莫如兄弟。死喪之威，兄弟孔懷。周景式《孝子傳》曰：古有兄弟，意欲分異。出見三荊同根，接葉連陰，歎曰：「木猶欣聚，況我而殊異哉！」還為雍和。
【陰慶推第 李孟讓園】張瑩《漢南記》曰：陰慶為陽侯，其弟員有丹皆為郎。慶以明尚書修儒術，推居第園田奴婢錢，悉分與員丹。慶但佩印綬而已，當代稱之。陳壽《益部耆舊傳》曰：李孟元修《易》、《論語》，大義略舉，質性恭順。與叔子就同居，就有痼疾，孟元推所有田園，悉以讓就。夫婦紡績，以自供給。
【萌肥 禮瘦】《東觀記》曰：倪萌，字子明，齊國臨淄人也。仁孝敦篤，不好榮貴，常勤身田農。遭歲倉卒，兵革並起，人民餒餓相啖，與兄俱出城採蔬，為赤眉賊所得，欲殺啖之。詣賊叩頭言：兄年老羸瘠，不如萌肥彳建，願代兄。賊義而不啖。又曰：趙孝，字長平，沛國蘄人。王莽時天下亂，人相食。孝弟禮為餓賊所得，孝聞，即自縛詣賊曰：禮久餓贏瘦，不如孝肥。餓賊大驚，並放之。
【壽子載旌 姚萇授馬】《左傳》曰：衛宣公於夷薑，生急子，屬諸左公子，為之娶於齊而美。公取之，生壽及朔。宣姜與公子朔構急於公，使諸齊。使盜待諸莘，將殺之。壽子告之使行，不可。及行，壽子飲以酒，載其旌以先，盜殺之。崔鴻《後秦錄》曰：姚襄與李曆戰，馬中流矢死。弟萇下馬以授襄，襄曰：「汝何以自免？」萇曰：「兄濟，此豎子安敢害萇！」會救至，俱免死。
【陟岡 在原】《毛詩》曰：陟彼岡兮，瞻望兄兮。又曰：<脊鳥>鴿在原，兄弟急難。
【盧毓養寡 山偉訓孤】《漢書》曰：盧毓，字子家，涿郡人也。父植，有名於時。毓十歲而孤，遇本州亂，二兄死難。當袁紹公孫瓚交兵幽冀，屬年荒，養嫂孤兄子，以學行稱。魏收《後魏書》曰：山偉弟少亡，偉撫寡訓孤，同居二十餘年，恩義甚篤，不營產業。身亡之後，賣宅營葬。
【王商推財 卜式分產】《漢書》曰：王商，字子威，涿郡蠡吾人也。商為太子中庶子，以肅敬敦厚稱。父薨，商嗣為侯，推財以分異母諸弟，身無所受。又曰：卜式，河南人也，以田畜為事，有少弟。式脫身出，獨取羊百餘口，田宅財物與弟。式入山牧十餘年，羊致千餘頭，買田宅；而弟盡破其產。式輒復分與之。
【姜肱同被 李充易衣】司馬彪《續漢書》曰：姜肱，字伯維，彭城廣威人也。肱兄弟三人，皆以孝行著。肱年最長，與二弟仲季同被臥，甚相親友。杜預《汝南記》曰：李充兄弟六人，貧無擔石之諸。易衣而出，並日而食。其妻竊謂充曰：「今貧如是，我有私財，可分異獨居，人多費極，無為空自窮也。」充請呼諸鄰裏，室家相對，前跪舉觴，告其母。便顧其妻，叱而遣之。婦行泣出門去。
【趙孝食蔬 魏霸服糲】《東觀漢記》曰：趙孝，字長平，沛國蘄人也。建武初，天下新定，穀食尚少。孝得穀，炊將孰，令弟禮夫妻使出，比還，孝夫妻共蔬食茹菜。禮夫妻歸，告言已食，輒獨飯之。謝承《後漢書》曰：魏霸，字喬卿，濟陰人，為鉅鹿太守。臨郡，終不遣吏歸鄉裏。妻子不到官舍，常念兄嫂在家勤苦，已獨尊樂，故常服粗糲，不食魚肉之味。婦親蠶桑，子躬耕，與兄弟同苦樂，不得自異。鄉裏慕其行化之。
【陳葉灑血 徐苗含癰】謝承《會稽先賢傳》曰：陳業，字文理。業兄度海傾命，時依止者五六十人，骨肉消爛而不可辨別。業仰皇天，誓后土曰：「聞親戚者必有異焉。」因割臂流血，以灑骨上。應時斂血，餘皆流去。王隱《晉書》曰：徐苗，字叔胄，高密淳於人也。輕財重義，行人所難者。兄及小弟早卒，鞠養孤寡，隱約口腹。及與妻子、兄弟客居四十餘年，田宅奴婢，推之孤侄。弟亡臨殯，口中有癰潰膿血，含去之。其行事類皆如此也。
【分甘美 同衣食】《東觀漢記》曰：孔奮篤骨肉，弟奇在雒陽為諸生，分祿俸以供給其糧用。四時送衣，下至脂燭，每有所食甘美，輒分減以遺奇。江徽《陳留志》曰：李銓，平丘人也。少聰慧，有至行。銓兄前母子，後母甚不愛也，而衣食皆使下銓。銓始年五歲，覺己衣服勝兄，即脫不著，須兄得己同，然後服之，其母遂不得有偏。及長，銓內曲順母，外奉其兄，故閨門雍睦，為羣族所稱。
詩
【《小雅 棠棣詩》】棠棣之華，鄂不靴靴，凡今之人，莫如兄弟。死喪之威，兄弟孔懷，原隰裒矣，兄弟求矣。鴿在原，兄弟急難，每有良朋，況也永歎。
【晉陸士龍《答兄士衡詩》】悠遠途何極，別促怨會長；銜思戀行邁，興言在臨觴。南津有絕濟，北渚河無梁；神往同逝感，形留悲參商。衡軌若殊跡，牢牛非服箱。
贊
【隋辛德源《薑肱贊》】薑肱澹雅，昆季遺榮；同衾協好，比德齊聲。戰勝而說，嘉遁以貞；孤舟直邁，卷跡滄溟。
【東晉庚統《三人贊》】運遘屯兇，三孤丞立；離禽嬰鳴，邂逅同集。式穀既熟，和響具翕；肇彼遠岐，泯焉齊入。
【朱明張《臣尉贊》】詩詠張仲，今也朱明；輶財敦友，衣不表形。寡妻屏穢，棠棣增榮；臣尉邈然，醜類感誠。
恭敬第六
敘事
《論語》曰：恭近於禮，遠恥辱也。《禮記》曰：中正無邪，禮之質也；莊敬恭順，禮之制也。昔者魯哀公問孔子曰：何以敬身？對曰：君子過言則人作辭，過動則人作則，君子言不過辭，動不過則，百姓不令而敬恭。如是則能敬其身，能敬其身則能成其親。又《禮記 少儀》曰：賓客主恭，祭祀主敬；敬恭之道，不可廢也。《左傳》曰：正考父佐戴武宣，（三人皆宋君。）三命茲益恭，（三命上卿。）故其鼎銘曰：一命而僂，再命而傴，三命而俯。（俯恭於傴，傴恭於僂。）循牆而走，（言不敢安行。）亦莫餘敢侮。（其恭如是，人亦不敢侮慢。）《論語》曰：樊遲問仁，子曰：「居處恭，執事敬，與有忠，雖之夷狄，不可棄也。」（夷狄雖無知，猶當以恭敬忠信。）《魯國先賢傳》曰：魯有恭士者，名曰汎行。年七十，其恭益甚。冬日行陰，夏日行陽，一食之間三起。魯君問曰：「子年甚長矣，何不釋恭？」汎對曰：「君子好恭以成其名，小人學恭以除其刑。譽人者少，惡人者多。行年七十，常恐斧鑕之加於汎者，何釋恭焉？」
事對
【思齊 致愨】《毛詩》曰：思齊太任，文王之母。鄭玄注：文王之母，常思莊敬者，太任也。《禮記》曰：祭之日，入室，ㄊ然必有見乎其位。周還出戶，肅然必有聞乎其容聲；出戶而聽，愾然必有聞乎歎息之聲，是故先王之孝也。色不忘乎目，聲不絕乎耳，心志嗜慾不忘乎心。致愛則存，致愨則著。著存不忘乎心，夫安得不敬乎？君子生則敬養，死則敬享，思終身弗辱也。
【詩美溫溫 雅稱翼翼】《毛詩》曰：溫溫恭人，如集於木；惴惴小心，如臨於穀。又《爾雅》雲：肅肅翼翼，恭也。
【敬以免禍 恭以存位】《禮記》雲：鄉飲酒之禮，主人拜迎賓於門之外。入三揖而後至階，三讓而後升，所以致尊讓也；盥洗揚觶，所以致潔也；拜至，拜洗，拜受，拜送，拜既，所以致敬也。斯君子所以免禍也，故聖人制之以道。《易繫辭》曰：君子致恭，以存其位。
【正服 去冠】虞預《會稽典錄》曰：陳瑞，字文象，為縣卒。瑞謙恭敬讓，行惟敬謹，及其居二千石九卿位。少年童豎拜者，皆正朝服與之抗禮；若疾病不能答拜，輒拊顙以謝之。《左傳》曰：楚子狩於州來，次於潁尾，使蕩侯潘子司馬督囂尹午陵尹喜，帥師圍徐，以懼吳。楚子次於乾溪，以為之援。雨雪，王皮冠，秦復陶，翠被豹舄，執鞭以出。僕圻父從，右尹子革夕。王見之，去冠被舍鞭。杜預注曰：敬大臣也。
【蘧瑗下門 韓卓趨社】孟儀同載曰：衛靈公時，蘧伯玉為人恭儉篤禮，夜行，過公門必下。靈公嘗與夫人夜坐，有車當闕無聲。公謂夫人曰：「知車為誰？」夫人曰：「必蘧伯玉也，何以言之？伯玉，衛之篤禮者也，夫禮，下公門，式路馬。今車當闕無聲，是下門也。非伯玉，誰能暗行而不廢禮？」公使問之，果是。又江微《陳留志》曰：韓卓敦厚純固，恭而多愛，博學洽聞，好道人以善，遇社則趨，見生不食其肉。
【尚賢 敬老】《孔業子》曰：定公問曰：「《周書》所謂庸庸只只威威，何謂也？」孔子對曰：「不失其道，明之於人之謂也。夫能用可用則能致理矣，敬可敬則能尚賢矣。」《史記》曰：魯懿公弟稱，肅恭明神，敬事耆老，賦事行刑，必問於遺訓而諮於故實也。
【正巾 斂衽】習鑿齒《襄陽耆舊傳》曰：龐公躬耕，妻子相待如賓，休息則正巾端坐。梁祚《魏國統》曰：山濤，字巨源。少有大量，在總角之中，耆老宗長見者，箕踞斂衽。
【趙盾假寐 茅容危坐】《左傳》曰：晉靈公不君，趙宣子驟諫，公患之，使鉏賊之。晨往，寢門閉矣。盛服將朝，尚早，坐而假寐。退歎而言曰：「不忘恭敬，民之主也。賊民之主，不忠：棄君之命，不信。」遂觸槐而死。謝承《後漢書》曰：茅容，字季偉，陳留人也。年四十餘，耕於野。時與等輩避雨樹下，眾皆箕踞相對，容獨危坐愈恭，郭林宗見而奇之。
歌
【魏文帝《樂府短歌行》】山不厭高，水不厭深；周公吐哺，天下歸心。
引
【魏陳思王《箜篌引》】置酒高殿上，親友從我遊；中廚辦豐膳，烹羊宰肥牛。久要不可忘，薄我義所尤；謙謙君子德，磬折欲何求。
詩
【宋鮑明遠《還舊廬詩》】肅裝屬雲旅，奉靷承末途；嚴恭履桑梓，加敬覽榆。
聰敏第七
敘事
《史記》雲：人所以尚幹將、鏌耶者，貴於立斷也；所以尚騏驥者，為其立至也。必若曆日曠久，絲整猶能挈石，駑馬亦能致遠。是以聰明敏捷，人之美材也。劉劭《人物誌》曰：夫聖賢之所美，莫美於聰明；聰明之所貴，莫貴於知人。知人誠智，則眾材得其序，而庶績之業興矣。是故堯以克明俊德為稱，舜以登用二八為功，湯以扶有莘之賢為名，文王以舉渭濱之叟為治。由是諭之，聖人之為治，孰不勞聰明於求人，獲安逸於任使。《說苑》雲：昔黃香，字文強，江夏人。博覽傳記羣書，無不涉獵，京師號曰：天下無雙，江夏黃童。《後魏書》曰：後魏元順，字子和，任城王澄之子。年九歲，師事樂這安陳豐，晝夜誦書。旬有五日，一皆通利。豐奇之，白王曰：「豐十五從師，迄於白首，耳目所經，未見此比。江夏黃童，不得無雙也。」王笑曰：「藍田生玉，何容不爾。」王之《童子傳》曰：近代有樂安任嘏者，十二就師，學不再問，一年通三經。鄉人歌曰：蔣氏翁，任氏童。言蔣氏之門老而方篤，任家之學幼而多慧。《魏志》曰：王粲善屬文，舉筆便成，無所改定，人常以為宿構。
事對
【知十 應五】《論語》曰：孔子謂子貢曰：「汝與回也孰愈？」對曰：「賜也，何敢望回？回也聞一以知十。」《史記》曰：淳于髡見鄒忌，說畢趨出，面其僕曰：「是人吾與之微言五，其應我若響之隨聲，是以對不久。」
【默識 回應】陳壽《益部耆舊傳》曰：趙閎，字溫柔，幼時讀尚書，默識其音句。又孔融《薦禰衡表》雲：安世默識。回應事見上應五注。
【答果 題酪】劉劭《幼童傳》曰：楊氏子者，梁國人也，九歲甚聰慧。孔君平詣其父，父不在，乃呼兒出，為設果。果有楊梅。指以示兒：「此君家果？」兒即答曰：「未聞孔雀是夫子家禽。」劉義慶《說苑》：人餉魏武，嘗訖，題酪器上為合字，以示眾，眾莫之解。次至楊修，修便啖之。公問之：「人皆遙過，卿何獨餐？」修曰：「公教人一口，復何疑也。」
【誦千言 賦一物】劉劭《幼童傳》曰：夏侯榮，字幼權，沛國譙人也。幼聰慧，七歲能屬文，誦書日千言，經目輒識之。張隱《文士傳》曰：吳郡張純，少有令名。嘗謁驃騎將軍朱據，據令賦一物然後坐。純應聲便成，文不加點。
【五行並下 一字不遺】謝承《後魏書》曰：應奉讀書，五行並下。魏收《後魏書》曰：祖瑩，字元珍，範陽人。十二為中書學生，博士張天龍講《尚書》，選為都講，生徒悉集。瑩夜讀書勞倦，不覺天曉，誤持同房生趙郡李孝怡曲禮捲上座，置禮於前，誦《尚書》三篇，不遺一字。
【校亡書 比夬字】《漢書》：張安世，字子孺，少小以父任為郎。因善書，給事尚書。上幸河東，嘗亡書三篋，詔問莫能知，唯安世識之，具作其事。後購求得以相校，一字無遺失。上奇其才，擢為尚書令。謝承《後漢書》曰：禰衡與黃祖子射尤善。衡與俱讀蔡邕所作碑文，射愛其文，恨不寫取。衡謂射曰：「吾雖一過，猶識其言，其夬兩字不明。」因書出之。射寫還比校，皆無所誤，唯兩字缺。
詩
吳郡張純，少有清才，與同郡張儼、朱異，俱童少，往見驃騎將軍朱據。據聞三人才名，欲試之，曰：「今三賢屈顧，老鄙渴甚矣！其為吾各賦一物。」然後乃坐。純曰：「以迅驟為工，鷹隼以輕疾為妙，何必積思，皆隨目立成。」據大歡悅。　　純《賦席》曰：席為冬設，簟為夏施；揖讓而坐，君子攸宜。　　儼《賦犬》曰：守則有威，出則有獲；韓犬盧宋鵲，書名竹帛。　　異《賦駑》曰：南嶽之幹，鐘山之銅；應機命中，射隼高墉。
序
【魏禰衡《鸚鵡賦序》】時黃祖太子射賓客大會，有獻鸚鵡者，舉酒於衡前曰：「禰處士，今日無用娛賓。竊以此鳥自遠而至，明惠聰善，羽族之可貴，願先生為之賦，使四座鹹共榮觀，不亦可乎？」衡因為賦，筆不停綴，文不加點。
