△卷二十二 武部
旌旗第一
劍第二
敘事
《釋名》曰：劍，撿也，所以防撿非常也。按《管子》曰：昔葛天盧之山，發而出金；蚩尤受而制之，以為劍鎧，此劍之始也。《周官》：桃氏為劍，臘廣二寸有半寸，（臘謂兩刃。）兩從半之，（劍脊兩面殺趨鍔者。）以其臘廣為之莖圍，長倍之；（莖謂劍交人之所握以上。）中其莖，設其後，（謂從中以卻稍大之。）身長五其莖長，重九鋝，謂上上制，上士服之。身長四其莖長，重七鋝，謂之中制，中士服之。身長三其莖長，重五鋝，謂之下制，下士服之。其後楚有龍泉，秦有太阿、工市，吳有幹將、鏌耶、屬鏤，越有純鉤、湛戶、豪曹、魚腸、巨闕諸劍。（越《絕書》曰：楚王召風鬍子，令之吳越，見歐冶子、幹將，使之為鐵劍三枚：一曰龍泉，二曰太阿，三曰工市。楚王問之：“何謂龍泉、太阿、工市？”風鬍子對曰：“龍泉狀如登高山，臨深淵；太阿巍巍翼翼，如流水之波；工市從文間起，至脊而止，如珠而不可枉，文若流而不絕。”晉鄭聞此三劍，求之不得，乃興師圍楚城。楚王引太阿劍登城麾之，士卒迷惑，流血千里。晉鄭之頭畢白。《吳越春秋》曰：幹將，吳人，與歐冶子同師。闔閭使造劍二枚，一曰幹將，二曰鏌耶。饃耶者，幹將之妻名。幹將作劍，金鐵之精未肯流，幹將夫妻乃斷發剪指，投之爐中，金鐵乃濡，遂以成劍。陽曰幹將而作龜文，陰曰鏌耶而作漫理。幹將匿其陽而出其陰，獻之闔閭。《左傳》曰：吳王賜子胥屬鏤以死。《吳越春秋》又曰：越王允常聘歐冶子作名劍五枚：一曰純鉤，二曰湛盧，三曰豪曹，四曰魚腸，五曰巨闕。秦客薛燭善相劍，越王取豪曹、巨闕、魚腸等示之，薛燭皆曰非寶劍也。取純鉤示，薛燭曰：“光乎如屈陽之華，沉沉如芙蓉始生於湖；觀其文如列星之行，觀其光如水溢於塘，此純鉤也。”取湛盧示之，薛燭曰：“善哉！銜金鐵之英，吐銀錫之精；寄氣託靈，有遊出之神。服此劍可以折衝伐敵，人君有逆謀則去之他國。”允常乃以湛盧獻吳，吳公子光弒吳王僚，湛盧去如楚。）漢有高祖斬蛇劍，（見《漢書》）。魏有文帝飛景、流彩、華鋒三劍，（見《典論》）。吳有白虹、紫電、辟邪、流星、青冥、百里六劍，（見崔豹《古今注》）。皆陸斷馬牛，水擊鴻雁，當敵則斬於甲盾，（《戰國策》曰：韓卒之劍，皆出於冥山棠溪。墨陽宛馮，龍泉太阿，皆陸斷馬牛，水擊鴻雁，當敵斬於甲盾耳。）此天下名器也。（見《列子》）。古者天子二十而冠，帶劍；諸侯三十而冠，帶劍；大夫四十而冠，帶劍。隸人不得冠。庶人有事得帶劍，無事不得帶劍。（見《賈子》）。禮之所興也。劍之在左，青龍象也；刀之在右，白虎象也。（見《春秋繁露》）。舊制，上公九命則劍履上殿，儲君禮均羣後，宜劍舄升殿。或雲漢魏儲君制不納舄，則知劍履上殿久矣。漢儀，諸臣帶劍，至殿階解劍。晉世始代之以木。貴者猶用玉首，賤者用蚌，金銀玳瑁為雕飾。（見周遷《輿服雜事》）。凡劍口謂之鐔，（見呂靜《韻集》）。鼻謂之璏，（見《字林》）。鞘謂之室，（見《方言》）韜謂之衣。（見《說文》）。亦曰衤堯。
事對
【鐵英 金穎】越《絕書》曰：楚王召風鬍子問之曰：“聞吳王有幹將，越有歐冶，請此二人作鐵劍可乎？”風鬍子曰：“善。”於是使之吳見幹將，越見歐冶子，使之作鐵劍。歐冶、幹將鑿茨山，泄其溪，取其鐵英，為劍二枚。《吳越春秋》曰：幹將者，吳人，與歐冶同師，俱作劍。越前來獻劍三枚，闔閭得而寶之，故使幹將造劍二枚。幹將曰：“昔吾師之作冶也，金鐵之穎不銷。”夫妻俱入冶爐之中。
【飾鮫 雕蚌】《山海經》曰：鮫魚皮有珠文而堅，可以飾刀劍口。周遷《輿服雜事》曰：劍所從來久矣，其後惟朝服帶劍。晉朝代之以木，貴者玉飾首，賤者雕蚌。見敘事。
【龜文 龍藻】《吳越春秋》曰：吳使幹將造劍二，陽曰幹將，而作龜文，龍藻。曹毗《魏都賦》曰：劍則流彩之珍，素質之寶；乍虹蔚波映，或龜文龍藻。服之可以威百蠻，指麾可以開昏擾。
【步光 飛景】曹植《七啟》曰：步光之劍，華藻繁縟。魏文帝《典論》曰：選茲良金，命彼國工，精而煉之。至於百辟，浹以清漳，光似流星，名曰飛景。
【齊金 楚鐵】《國語》曰：桓公問曰：“齊國寡甲兵，為之若何？”管子曰：“小罪謫以金，分宥問罪。入美金以鑄劍戟，試之狗馬。”《史記》曰：秦昭王臨朝歎息曰：“吾聞楚之鐵劍利則士勇也。”
【玉頭 珠口】張敞《晉東宮舊事》曰：太子儀飾有玉頭劍。《山海經注》曰：鮫魚皮有珠文而堅，可以飾劍口。
【犀表 魚文】魏文帝《典論》曰：餘好擊劍，命彼國工，以為寶器，飾以文玉，表以通犀。《淮南子》曰：淳鉤魚腸之始下型，擊不能斷，刺不能入。及加砥礪，則水斷龍舟。注：魚腸文繞屈若魚腸。
【賜馮 賞魏】《東觀漢記》曰：建武二年，遣馮異西擊赤眉於關中。上自河南賜異乘輿七尺玉貝劍。張瑩《漢南記》曰：魏應，字尹伯，任城人。明魯詩，章帝重之，數進見論難於前，特受賞賜劍衣服也。
【闢閭 巨闕】《孫卿子》曰：幹將、莫邪、闢閭，皆古之良劍也。巨闕見上。
【錯荊玉 銜越金】曹植《七啟》曰：步光之劍，華藻繁縟；綴以驪龍之珠，錯以荊山之玉。《吳越春秋》曰：秦客薛燭善相劍，楚王取湛盧示之。燭曰：“善哉！銜金鐵之英，吐銀錫之精。”見上。
【候天 佔氣】趙曄《吳越春秋》曰：吳使幹將造劍二枚，一曰幹將，二曰饃耶。饃耶者，幹將之妻名。幹將造劍，採五山之精，合六金之英，候天伺地，陰陽同光。雷次宗《豫章記》曰：吳未亡，恆有紫氣見牛鬥之間，佔者以為吳興，唯張華以為不然。及吳平，此氣愈明。華曰：“此寶劍氣。”
【麾城 擊市】麾城見敘事。擊市者，尉繚子曰：“一賊挾劍擊於市，萬人無不觸闢者，臣以為非一人獨勇，一市萬人皆不肖也。”
【鼓橐 駭爐】《吳越春秋 幹將》曰：昔吾師之作冶也，金鐵之穎不銷，夫妻乃斷發剪指，投之爐中，使童子二百鼓橐壯炭，金鐵乃濡。魏文帝《典論》：餘好擊劍，善以短乘長。選茲良金，命彼國工，精而煉之。至於百辟，其始成也，五色駭爐，巨橐自鼓。
【遷地 徹天】《周禮》曰：鄭之刀，宋之斤，魯之削，吳越之劍，遷乎其地而不能為良，地氣然也。雷次宗《豫章記》曰：吳未亡，恆有紫氣見於鬥牛之間。張華聞雷孔章妙達緯象，乃邀宿，屏人問。孔章曰：“唯鬥牛之間有異氣，有寶物之精，上徹於天耳。”孔章具言，遂以孔章為酆城令，掘得二劍。
【墜竹 帶槐】趙曄《吳越春秋》曰：越王允常聘歐冶子作劍五枚，三大二小，三曰豪曹。秦客薛燭善相劍，王取豪曹示之。薛燭曰：“實非寶劍也。今豪曹五色，黯然無華，已殞其光，亡其神。此劍不登斬而辱，則墮於飲中矣。”王曰：“寡人置劍竹盧上，過而墜之，斷金獸之頸，飲濡其刃，以為利也。周斐《先賢傳》曰：許嘉給縣功曹儀小吏，常持劍侍功曹。月朔晨朝，並持炬火，嘉於是忿然歎曰：“男兒為吏，不免賤役。”即投火於地，以劍帶槐樹，趨出府門。
詩
【梁吳均《詠寶劍詩》】我有一寶劍，出自昆吾溪；照人如照水，切玉如切泥。鍔邊霜凜凜，匣上風淒淒；寄語張公子，何當來見攜。
【崔融《詠劍詩》】寶劍出昆吾，龜龍夾採珠；五精初獻術，十戶竟論都。匣氣沖牛鬥，山形轉鹿盧；欲知天下貴，持北問風胡。
篇
【李嶠《寶劍篇》】吳山開，越溪涸，三金合冶成寶鍔。淬綠水，鑒紅雲，五彩炎起光氛氳。背上銘為萬年字，胸前點作七星文；龜甲參差白虹色，鹿盧宛轉黃金飾。駭犀中斷甯方利，駿馬羣驅未擬直。風霜凜凜匣上清，精氣遙遙鬥間明；避災朝穿晉帝屋，逃難夜入楚王城。一朝配偶逢大仙，虎吼龍鳴騰上天；東皇提升紫微座，西王佩下赤城田。承平久息干戈事，僥倖得充文武備；陰災闢患宜君王，益壽延齡後天地。
歌
【郭元振《古劍歌》】君不見昆吾鐵冶飛炎煙，紅光紫氣俱赫然；良工鍛煉經幾年，鑄得寶劍名龍泉。龍泉顏色如霜雪，良工諮嗟歎奇絕；琉璃匣裡吐蓮花，錯鏤金環映明月。正逢天下無風塵，幸得周防君子身；精光黯黯青蛇色，文章片片綠龜鱗。非直結交遊俠子，亦嘗親近英雄人，何言中路遭棄捐，零落漂淪古獄邊；雖複沉埋無所用，猶能夜夜氣沖天。
啟
【梁簡文帝《謝賚方諸劍等啟》】才發玉函，雕奇溢目，始開牙檢，麗飾交陳，已疋丹霞之輝，乍比青□之制。身文自貴，器用惟宜，寒暑兼華，左右相照。
銘
【晉裴景聲《文身劍銘》】器以利表，實以名舉；良劍耿介，體文經武。陸斷玄犀，水截輕羽；九功斯象，七德是輔。
【晉張協《太阿劍銘》】太阿之劍，世濟其美；淬以清波，斂以越砥。如玉斯曜，若景在水；不運自肅，率土從軌。
刀第三
敘事
《釋名》曰：刀，到也，以斬伐，到其所乃擊之也。其末曰鋒，言若鋒刺之毒利；其本曰環，形似環也。或曰黃帝採首山之金，始鑄為刀。（見郭子橫《洞冥記》）。厲代有吳刀，赤刀，容刀，鸞刀，（《歸藏》曰：大副之吳刀，是用出禹。《尚書》曰：赤刀大訓，弘璧琬琰，在西序。孔安國注曰：寶刀赤刀，削也。《毛詩》曰：執其鸞刀。注曰：刀有鸞者。《毛詩》又曰：何以舟之，維玉及瑤，な䩬容刀。注雲：舟，帶也；容刀言有武事。）鄭刀，（見《周禮》）。孟勞，（《梁傳》曰：孟勞，魯之寶刀。）西戎利刀，（見《孔叢子》：秦王得之，割玉如割木也。）昆吾割玉刀，（見《十州記》：周穆王時，西胡所獻，切玉如切泥。）鳴鴻刀，（見郭子橫《洞冥記》：漢武帝以賜東方朔。）百辟寶刀，（《典論》曰：魏太子丕造百辟寶刀，一曰靈寶，二曰含章，三曰素質；又作露陌刀，一名曰龍鱗刀。）百煉、青犢、漏影三刀。（見崔豹《古今注》：漢文帝刀。）古人鑄刀，以五月丙午，取純火精，以協其數。（見虞喜《志林》。）又阮師之作刀，受法於金精之靈。七月庚辛，見金神於冶監之門，向西再拜。金神教以水火之齊，五精之煉。用陰陽之侯，取剛柔之和，三年作刀千七百七十日。其刀平背夾刃，方口洪首，截輕微不絕絲發之系，斫堅剛無變動之異。（見楊泉《物理論》）。所謂百煉利器，以闢不祥，懾服奸宄者，此也。（見魏武帝內戒令）。
事對
【吳刀 周寶】吳刀見敘事。《博物志》曰：赤刀，周之寶器。
【脫光 漏影】《龍魚河圖》曰：有脫光刀。漏影見敘事。
【屠牛 斬虎】《淮南子》曰：屠牛坦一朝解九牛，而刀可以剃毛。何晏《斬虎刀銘》曰：用造斯器，螭虎是斬。
【銅口 金頭】《傅鹹奏事》曰：尚書舊奏給介士二百人，人給大銅口刀各一枚。謝尚《與楊徵南書》曰：今餉五尺金頭刀。碧綾車，中盾。
【採金 切玉】並見敘事。
【專諸持 淩統舞】《烈士傳》曰：專諸持一剛刀，置魚腹中，以刺王僚。《吳書》曰：淩統怨甘甯殺其父，甯常備統，不與相見。於呂蒙會，酒酣，統乃用刀舞。寧起曰：“寧能雙戟舞。”
【白虎象 金馬形】《春秋繁露》曰：刀在右，白虎之象也。李尤《金馬書刀銘》雲：巧冶煉剛，金馬託形。
【將軍賜固 刺史與祥】班固《與竇憲箋》曰：今月中舍以令賜固把刀，曰：“此大將軍少小時所服，今賜固。”伏念大恩，且喜且慚。《晉中興書》雲：初，魏徐州刺史任城呂虔，有佩刀。工相之，以為必三公可服此刀。虔謂別駕王祥曰：“苟非其人，刀或為害。卿有公輔之量，故以相與。”祥辭之固，強乃受之。
【師望鼓刀 庖丁遊刃】《楚辭》曰：師望在肆昌何識，鼓刀揚聲後乃喜。《莊子》曰：庖丁為文惠君解牛。丁曰：“今臣之刀十九年矣，所解數千牛矣，而刀若新發於硎。彼節者有間，而刀刃者無厚。以無厚入有間，恢恢乎其遊刃必有餘地，於是以十九年，刀刃如新。”
【淬以清流 礪以越砥】李尤《金馬書刀銘》雲：淬以清流，礪以越砥。
【陸犀兕 水截鯨鯢】王粲《刀銘》雲：陸犀兕，水截鯨鯢。
賦
【魏陳王曹植《寶刀賦》】建安中，魏王命有司造寶刀五枚，以龍熊鳥雀為識，太子得一，餘及弟饒陽侯各得一焉。有皇漢之明後，思冥達而玄通；飛文藻以博致，揚武備以禦兇。然後礪以五方之石，監以中黃之壤；規圓景以定環，攄神思而造象。陸斬犀革，水斷龍舟，輕擊浮截，刃不織流。逾南越之巨闕，超西楚之泰阿；實真人之攸禦，求天祿而是荷。
啟
【梁簡文帝《謝敕賚善勝刀啟》】冰鍔含採，雕琰表飾，名均素質，神號脫光，五寶初成，曹丕先荷其一，善勝今造。愚臣總被其恩，賜韓非之書，未足為比；給博山之筆，方此更輕。
銘
【後漢李尤錯《佩刀銘》】佩之有錯，抑武揚文；豈為麗好，將戒其身。
【魏文帝《露陌刀銘》】於鑠良刀，胡練時；譬諸麟角，靡所任茲。不逢不若，永世保持。
【魏陳王曹植《寶刀銘》】造茲寶刀，既礱既礪。匪以尚武，予身是衛；麟角匪觸，鸞距匪蹶。
【晉張協《文身刀銘》】寶刀既成，窮理盡妙；繁文波回，流光電照。
弓第四
敘事
《釋名》曰：弓，穹也，張之穹崇然也。按《世本》：揮始作弓。（宋衷注曰：揮，黃帝臣。又《孫卿子》曰：亻垂作弓。《墨子》曰：羿作弓。三說不同。）《易》所謂弦木為弧，剡木為矢，弧矢之利，以威天下。蓋取諸暌。《周官》：司弓矢掌六弓四弩八矢之法，辨其名物，而掌其守藏，與其出入。六弓，王弓、弧弓、夾弓、庾弓、唐弓、大弓是也。中春獻弓弩，中秋獻矢ゅ，及其頒之。王弓、弧弓，以授射甲革椹質者；夾弓、庚弓，以授射<豸幹>侯鳥獸者；唐弓、大弓，以授學射者、使者、勞者。又弓人為弓，取六材必以其時。六材既聚，巧者和之。幹也者，以為遠也；角也者，以為疾也；筋也者，以為深也；膠也者，以為和也；絲也者，以為固也；漆也者，以為受霜露也。凡為弓，冬析幹，而春液角，夏治筋，秋合三材。為天子之弓，合九而成規；諸侯之弓，合七而成規；大夫之弓，合五而成規；士之弓，合三而成規。又《孫卿子》雲：天子雕弓，諸侯彤弓，大夫墨弓。《三禮圖》雲：彤弓，天子所用；旅弓，卿以下所用也。《爾雅》雲：弓有緣者謂之弭，（今角弓）。以金者謂之銑，以蜃者為謂之珧，以玉者謂之珪。（用金蚌玉飾弓兩頭，因取類以為名。）《釋名》又雲：弓末曰簫，言簫，梢也；又謂之弭，以骨為之，滑弭弭也。中央曰付。付，撫也，所撫持也。簫付之間曰淵。淵，宛也；言宛，曲也。又《說文》雲：享，畫弓也，角弓也；弧，木弓也；，弓曲也；[A201]，弓便利也；矍，弓急張也；朋，弓強兒也；於滿弓有所向也。
事對
【四材 七幹】《韓詩外傳》雲：齊景公使人為弓。弓人之妻曰：“此弓者，泰山南烏號之柘，燕牛之角，荊麋之弭，河魚之膠，四物者，天下之精材也。”《周禮》曰：凡反幹之道七，柘為上，檍桑橘木瓜荊次之，竹為下。
【繡質 綠沉】陳琳《武庫賦》曰：弓則烏號越棘，繁弱角端，象弭繡質，晰付文身。劉劭《趙都賦》曰：其用器則六弓四弩，綠沉黃間，堂溪魚腸，丁令角端。
【蜃珧 象弭】《爾雅》曰：弓有緣者謂之弭，以蜃謂之珧。見敘事。《毛詩》曰：四牡翼翼，象弭魚服。鄭玄注曰：以象骨為之。
【定準 成規】譙子《法詞》曰：善耕者足以謹地，待時而動；善射者調弓定準，見可而發。君子善養其人足用。《周禮》雲：天子之弓合九而成規，大夫之弓合五而成規，士之弓合三而成規。見前敘事。
【楚桃 越棘】《左傳》曰：楚靈王次於乾溪，右尹子革夕。王與之語曰：“昔我先王熊繹，僻在荊山，唯是桃弧棘矢，以供禦王事。”陳琳《武庫賦》曰：弓則烏號越棘，繁弱角端，象弭繡質，晰付文身。沈懷遠《南越志》曰：宋昌縣有棘竹，長十尋，裡人取以為弓。
【弦木 飾金】《周易》曰：弦木為弧，剡木為矢，弧矢之利，以威天下。《爾雅》曰：弓以金者謂之銑，以蜃者謂之珧。
【東房 西序】《尚書》曰：和之弓在東房。孔安國注曰：和，古之弓人也。《儀禮》曰：司射則告賓曰：“弓矢既具。”有司請射。賓與大夫之弓，倚於西序，矢在弓下。
【招虞 遺卻】《左傳》曰：齊景公田於沛，招虞人以弓，不進。公使執之，辭曰：“旌以招大夫，弓以招士，皮冠以招虞人。臣不見皮冠，故不敢進。”又曰：晉楚戰於鄢陵，卻至三遇楚子之卒，見楚子必下，免冑而趨風。楚子使工尹襄問之以弓。杜預注曰：問，遺之也。
【青檀 黑幹】《遁甲開山圖》曰：河東有獨頭山，多青檀，可以為良弓。《周禮》曰：弓人為弓，取六材必其時。凡相干，欲赤黑而陽聲，赤黑則向心，陽聲則遠根。
【陽幹 桑弧】劉向《說苑》曰：齊攻魯，子貢見哀公，請求救於吳。公曰：“奚先君寶之用。”子貢曰：“使吾寶而與我師，是不可恃也。”於是以楊幹麻筋之弓六往。《禮記》曰：男子生，桑弧蓬矢六，射天地四方。注雲：天地四方，男子所有事也。
【越麻 晉竹】越《絕書》曰：麻林山，勾踐欲伐吳，種麻為弓弦，使齊人守之。《晉令》曰：弓弩士習弓射者，給竹弓、角弓，皆二人一張。
【救日 觀星】《周禮》曰：庭氏掌射國中之妖鳥，若不見其鳥獸，則以救日之弓救月之矢夜射之。鄭司農注曰：救月之矢，謂日月食所作弓矢。張勃《吳錄》曰：揮觀弧星始制弧。
【錫功 備盜】《毛詩》曰：彤弓，天子錫有功諸侯也。彤弓紹兮，受言藏之。韓揚《天文要集》曰：弧者天弓，備盜賊。
【象骨 麋肋】《毛詩》曰：四牡翼翼，象弭魚服。鄭玄注：象弭，弓反未{敝弓}者，以象骨為之，以助禦者。劉向《列女傳》曰：晉平公使工為弓，其妻見公曰：“妾之造此弓，亦已勞矣。幹生太山之阿，傅以燕牛之角，纏以荊麋之筋，糊以河魚之膠。此四者天下之選也。”
詩
【唐太宗文武聖皇帝《詠弓詩》】上弦明月半，激箭流星遠；落雁帶書驚，啼猿映枝轉。
【後樑宣帝《詠弓詩》】虞人招不進，繁氏久彌工；已悲軒主跡，複挹楚王風。
【楊師道《奉和詠弓詩》】霜重麟膠勁，風高月影圓；鳥飛隨帝輦，雁落逐鳴弦。
啟
【齊王融《謝武陵王賜弓啟》】殿下ゼ藻蕙樓，暢藝蘭苑；敷積玉於風筵，壘連珠於月的。兔園掩秀，鄴水慚奇。融揖讓未工，濫升下飲之賓；操弧反正，謬奉招賢之錫。文韜鏤景，逸幹捎雲；玩溢百齡，佩流千載。
銘
【晉嵇含《木弓銘》】烏號之撲，豐條足理；弦弧走括，截飛駭止。射隼高牆，出必有擬；既用禦武，亦以招士。
【晉李尤《良弓銘》】弓矢之作，爰自曩時；鄉射載禮，招命在詩。妙稱顏高，巧發晉師；不爭之美，亦以辨儀。
箭第五
敘事
《說文》曰：箭，矢也。《釋名》曰：矢，指也，言其有所指向迅疾也。又謂之箭，前進也。《方言》雲：自關而東謂之矢，江淮之間謂之釒侯，關西曰箭。郭璞注雲：箭者竹名，因以為號也。按《世本》：牟夷作矢。（牟夷，黃帝臣名。）《孫卿子》曰：浮游作矢。《周官》：司弓矢掌八矢之法。八矢：一曰枉，二曰系，三曰殺，四曰釒侯，五曰，六曰{弗}，七曰恆，八曰庳。凡枉矢、系矢，利火射，用諸守城車戰。殺矢、釒侯矢，用諸近射田獵。矢、{弗}矢，用諸弋射。恆矢，庳矢用諸散射。此八矢者。弓弩各有四焉：蓋枉殺恆，弓所用也；系釒侯{弗}庳，弩所用也。《釋名》又雲：凡矢本曰足，言其形似木，木以下為本，以根為足也。又謂之鏑。鏑，敵也，言可以禦敵也。齊人謂之鏃。鏃，族也，言其所中皆族滅也。關西謂之。，鉸也，言有鉸刃也。其末曰括。括，會也，言與弦會也。括旁曰義，形似義也。其受矢之器，以皮曰ゅ，柔服之義也。織竹曰笮，相迫笮之名也。步義人所帶，以箭義於其中也。馬上曰。，建也，言弓矢並建立於其中。
事對
【青鏃 赤莖】《魏志》曰：挹婁在夫餘東北千餘裡，弓長四尺如弩，括長八寸，青石為鏃。太公《六韜》曰：陷堅陣，敗強敵，大黃參連弩，飛鳧電景自副。注雲：飛鳧，矢名，赤莖白羽，以鐵為首。
【象星 如雨】《周禮》曰：司弓矢掌八矢之法，枉矢系矢，利火射，用諸守城車戰。鄭玄注：枉矢者，取名飛星。飛行有光也。今之飛矛是也。或謂之兵矢，系矢象焉。二者可結火以射敵，守城車戰。《漢書》曰：匈奴左賢王圍李廣，廣為圓陳外向。矢下如雨，漢兵死者過半。
【青莖 朱羽】《太公六韜》曰：電景青莖赤羽，以鋼為首。《國語》曰：吳晉會於黃池。吳王擐甲陳卒，赤旗赤羽之，望之如火。賈逵注曰：矢羽為。
【飲石 發銅】劉向《新序》曰：楚熊渠子夜行，見寢石似伏獸，射之飲羽。《韓子》曰：智伯將伐趙，趙襄子曰：“奈無箭何？”張孟談曰：“董安於之治晉陽，公宮之堂，皆煉銅為柱。君發而用之，有餘金矣。”
【夏服 趙䪍】司馬相如《子虛賦》曰：左烏號之彤弓，右夏服之勁箭。《史記》曰：魏公子無忌進兵擊秦，秦兵解去，遂救邯鄲。趙王及平原君自迎公子。平原君負䪍矢，為公子先引。呂忱《字林》曰：䪍盛弩矢。
【貫隼 傷鳧】《國語》曰：仲尼在陳，有隼集於陳侯之庭而死，楛矢貫之石，其長尺有咫。陳惠公使人如仲尼之館問之，仲尼曰：“隼之來遠矣，此肅慎氏之矢也。”焦貢《易林》曰：雙鳧俱飛，以歸稻池；經涉三澤，為矢所射，傷我胸臆。
【羊頭 鶉尾】揚雄《方言》曰：凡箭鏃三者謂之羊頭，其廣薄而長薄謂之釒畀。《魏百官志》曰：三公拜，賜鶉尾箭十二枝。
【金僕 石】《左傳》曰：魯莊公以金僕姑射南官長萬。杜預注曰：金僕姑，矢名也。石事見貫隼注。
【忘歸 信往】《孔叢子》曰：楚王張繁弱之弓，載忘歸之矢，以射蛟兕於□夢。《趙氏兵書》曰：矢一名信往。
【焦銅 毒鐵】《博物志》曰：交廣州山名曰裡子，弓長數尺，箭長尺餘。以焦銅為鏑，塗毒藥於鋒中。陳琳《武庫賦》曰：矢則申息肅慎，空疏，焦銅毒鐵，竿鏃鳴釒侯。
贊
【梁昭明太子《弓矢贊》】弓用筋角，矢制良工；亦以觀德，非止臨戎。楊葉命中，猿墮張空。
銘
【後漢李尤《弧矢銘》】弦木為弧，剡木為矢；協並八極，四方同紀。
【晉江統《弧矢銘》】幽都筋角，會稽竹矢；率土名珍，東南之美。易以獲隼，詩以殪兕。伐叛柔服，用威不韙。
甲第六
敘事
《釋名》雲：甲，似物有孚甲，以自禦也，亦曰介亦曰函，亦曰鎧，皆堅重之名也。（《廣雅》曰：函甲，介鎧也。）按《管子》：葛盧之山，發而出水，金從之。蚩尤受而制之，以為劍鎧，此其始也。又《世本》雲：輿作甲。（宋衷注雲：輿，少康子。）《周官》：函人為函，犀甲七屬，兕甲六屬，合甲五屬。犀甲壽百年，兕甲壽二百年，合甲壽三百年。（犀堅者又支久）。凡為甲，必先為容，然後製革。權其上旅與其下旅而重若一，（上旅謂要以上，下旅謂要以下。）凡甲下飾謂之裳。（見《左傳》。）甲藏謂之累，（見《國語》）。甲衣謂之。（見《禮記》。）《說文》雲：首鎧謂之兜鍪，亦曰胄，臂鎧謂之釒幹，頸鎧謂之鍛。
事對
【浴鐵 縲金】晉《建武故事》曰：王敦死，祕不發喪。賊水南北渡，攻宮壘柵，皆重鎧浴鐵。都督應詹等出精銳距之。車《秦書》曰：苻堅使能邈造金銀細鎧，金為糸延以縲之。
【連組 被練】《呂氏春秋》曰：邾之故為甲常以帛，公息忌謂邾君曰：“不若以組。”高誘注曰：以組連甲。《左傳》曰：楚子重伐吳，至衡山，使鄧廖帥組甲三百，被練三千，以侵吳。馬融注曰：被練，練為甲裹，卑者所服。
【兕革 犀皮】《國語》曰：晉平公射不死，使堅襄搏之，逸。公怒，拘將殺之。叔向聞之曰：“君必殺之。昔吾先君唐叔射兕於徒林，殪以為大甲；今君射不死，搏之不得，是揚吾君之恥者也。”賈逵注曰：以兕革為大甲。宋元嘉《起居注》曰：禦史中丞劉楨奏，前廣州刺史韋朗，於廣州所部，作犀皮鎧六領，請免朗官。
【纓 綴組】《周書》曰：年不登甲則纓，宮室不容。注曰：繩甲不以組。《左傳》曰：楚子重伐吳，至衡山，使鄧廖帥組甲三百以侵吳。服虔注曰：以組綴甲。
【益趙 繕京】《戰國策》曰：徑山之事，趙且與秦伐齊。齊王懼，蘇代為齊獻書穰侯曰：“臣聞往來者之言曰：秦且益趙甲兵四萬人，以伐齊；臣竊必之。”弊邑之王曰：“秦王明而熟於計，穰侯智而習於事，必不益趙甲兵以伐齊也。”《毛詩》曰：叔于田，刺莊公也。叔處於京，繕甲治兵，以出田，國人悅而歸之。
【楚蛟 鄭兕】《孫卿子》曰：楚人鮫革犀兕以為甲，《鹽鐵論》曰：強楚勁鄭，有犀兕之甲。
【光耀 精剛】陸《鄴中記》曰：石季龍左右直衛萬人，皆著五色細鎧，光耀奪目。陳琳《武庫賦》曰：鎧則東湖闕鞏，百煉精剛；函師震椎，韋人制縫，玄羽縹甲，灼爚流光。
【夾陛 環宮】《吳越春秋》曰：公子光伏甲士於私室，具酒而請王僚。王僚乃被棠夷之甲三重，使兵衛至光家之門，夾陛帶甲，左右皆王僚之親戚也。《左傳》曰：齊嘗於太公之廟，慶舍蒞事，盧蒲癸王何執寢戈，慶氏以其甲環公宮。
【伏窟 等山】《左傳》曰：吳公子光伏甲於窟室而享王僚，王僚使甲坐於道及其門。《東觀漢記》曰：劉盆子與丞相已下二十餘萬人，詣宜陽降。光武積甲於宜陽城西，高與熊耳山等。
【駕吳 獻魏】《吳越春秋》曰：勾踐使大夫文種於吳曰：“竊聞大王興大義，誅強救弱。越使賤臣種，以先人藏器及甲二十領以賀君。”《魏志》曰：景元二年，肅慎國獻皮骨鐵雜鎧二十領。
【覆笠 蒙輪】《吳志》曰：呂蒙約令軍中，不得於庶人家有所求取。蒙麾下士取人家一笠，以覆官鎧。官鎧雖公，蒙猶以為犯軍令。《左傳》曰：諸侯令於相，遂伐Τ陽。狄彌建大車之輪，而蒙之以甲，以為櫓。
銘
【李尤《鎧銘》】甲鎧之施，禦鋒矢；尚其堅剛，或用犀兕。內以存身，外不傷害；有似仁人，厥道廣大。好德者寧，好戰者危；專智恃力，君子不為。
表
【魏曹植《上先帝賜鎧表》】先帝賜臣鎧，黑光明光各一領，兩襠鎧一領。今代以昇平，兵革無事，乞悉以付鎧曹自理。
書
【晉庚翼《與慕容鎧書》】鄧百川昔送此犀皮兩當鎧一領，雖不能精好，複是異物，故複致之。
鞍第七
敘事
《說文》曰：鞍，馬鞁具也。《鹽鐵論》曰：古者繩草皮薦而已。其後代以革鞍鐵鑣而不飾，其後乃有鏤衢鞍，（《三輔決錄》曰：梁冀以一鏤衢鞍遺公孫奮。）紫茸題高橋鞍；（魏百官各有紫茸題頭高橋鞍一具。）或有金銀翠毛之飾，（《永昌記》曰：文帝秦王金銀鞍，加翠毛之飾。）又有障泥障氵千，（亦曰弇汘。）尾珂亦從鞍以為飾。（《世說》：王武子常乘一馬，著連乾障泥。前有水，馬不肯渡，王雲：“此必是惜障泥。”使人解去，馬乃渡。百官各有織成障泥一具。《鹽鐵論》曰：今富者繡弇汘，魏百官各有赤茸珂石尾一具。服虔《通俗文》曰：凡勒飾曰珂。）
事對
【鏤衢 金梁】鏤衢見敘事。《三輔決錄》曰：平陵公孫奮富聞京師，梁冀知奮儉吝，以鏤衢鞍遺奮，從貸五千萬。劉義恭有謝金梁鞍啟，具於事後。
【懸柱 照人】《魏志》曰：太祖馬鞍，在庫為鼠所齧，庫吏懼死，鄧哀王沖以刀穿單衣如鼠齧者，謬有愁色。太祖問之，沖曰：“俗以鼠齧衣者，其主不吉。”太祖曰：“此妄言耳。”俄而庫吏以齧鞍聞。太祖笑曰：“兒衣在側而齧，況懸柱乎？”《古樂府 左延年從軍詩》曰：從軍何等樂，一丘乘又駁；鞍馬照人白，龍驤自動作。
【紫茸 翠毛】並見上。
【賜桓 迎魯】《東觀漢記》曰：永元元年，西謁園陵，桓鬱兼羽林中郎將，上賜馬二匹並鞍勒防汗。又《吳志》曰：曹公敗走，魯肅即先還，孫權大請諸將，肅將人閣拜，權禮之，因謂曰：“子敬當解鞍下馬相迎，足以表卿志耳。”
【賜趙 遺孫】司馬彪《漢書》曰：光武徵趙喜，引見賜鞍馬，待詔公車；又遺公孫奮。見上。
【琉璃 玫㻁】《西京雜記》曰：武帝時，身毒國獻白光琉璃鞍，在暗室光照十丈。又武帝得貳師天馬，造玫㻁石為鞍。
【掛長林 登高嶽】謝惠連詩曰：掛鞍長林側，飲馬修川湄。劉琨《扶風歌》曰：系馬長松下，登鞍高嶽頭。
表
【魏曹植《上銀鞍表》】於先武皇帝代，敕此銀鞍一具，初下敢乘，謹奉上。
啟
【宋劉義恭《謝金梁鞍啟》】賜臣供禦金梁橋鞍，製作精巧，宜副龍駟。聖慈下逮，猥垂光錫。
銘
【後漢李尤《鞍銘》】丘騖馳逐，騰躍覆被；雖其捷習，亦有顛沛；井羸其瓶，罔不斯敗。
轡第八
敘事
《釋名》曰：轡，拂也，言牽引拂戾以制馬也。轡之為飾，有銜勒鑣羈韁之類，以成其用也。銜，在口中之言也；勒，絡也，絡其頭而引之；鑣，包也，在鎊包斂其口也；羈，撿也，所以持制之也；韁，疆也，系之使不得出疆限也。韁亦曰靮，故埤蒼曰：靮，馬韁也；，控制之義也。《通俗文》雲：所以制馬曰，夫轡之於馬也，猶人君以吏之禦人也。故《家語》曰：古者天子以內史為左右手，以德法為銜勒，以百官為轡。善禦馬者，正銜勒，齊轡策，均馬力，和馬心，故口無聲而馬應，轡策不舉而極千里。善禦人者，一其德法，正其百官，均齊人力，和安人心，故令不再而人順從，刑不用而天下理矣。
事對
【令舍 犯】《周禮》曰：挈壺氏挈轡以令舍。鄭司農注雲：懸轡於所當舍止之處，又大馭掌馭玉路以祀。及犯が，王自左馭，馭不祝，登受轡，犯遂丘之。
【如濡 沃若】《毛詩》曰：我馬維駒，六轡如濡。又曰：我馬維駱，六轡沃若。
【在手 正身】《毛詩》曰：駟牡孔阜，六轡在手。《家語》曰：善禦馬者正身以總轡。
【千乘弭 百馬齊】班固《東巡頌》曰：乘輿動色，羣後屏氣；萬騎齊鑣，千乘弭轡。魏明帝《善哉行》曰：百馬齊轡，禦由造父。
【君政 臣祿】《家語》曰：閔子騫為費宰，問政於孔子。孔子曰：“君者人也，吏者轡也，刑者策也。人君之政，執其轡策而已矣。”《淮南子》曰：權衡者，人主之車輿；爵祿者，人臣之銜轡矣。
【令制下 禮齊人】《孔叢子》曰：夫子雲：“夫政令者，人君之銜轡，所以制下也。”又曰：孔子適衛，衛將軍文子問曰：“今齊之以刑而猶弗勝，何禮之齊也？”孔子雲：“禮之齊人，譬之於禦則轡也。”
【奔馬委 上車攝】《管子》曰：凡赦者，小利而大害也，故久則不勝其禍。故赦者，奔馬之委轡也；無赦者，痤疽之礦石也。《淮南子》曰：王良造父禦也，上車攝轡，馬為齊整。
【挈壺懸 太僕執】挈壺懸見令舍注。《百官春秋》曰：大駕，公卿奉引，太僕執轡，大將軍陪乘。光武東京郊祀，法駕則河南尹奉引，奉車都尉執轡，侍中參乘。
【得之於手 應之於心】《列子》曰：凡禦者得之於銜，應之於轡；得之於手，應之於心。
銘
【後漢李尤《轡銘》】轡禦在手，急緩必時；賞罰在心，中和是思。馬知良禦，進取道裡；人知善政，令行禁止。
鞭第九
敘事
鞭、策、箠，皆馬檛之名，《說文》所謂驅遲者也。古者用革，以撲罪人，亦以驅馬，故其文從革。《書》曰：鞭作官刑，此則施於民也。《傳》曰：左執鞭弭。又曰：雖鞭之長，不及馬腹，此則施於馬也。其後以竹代革，故策箠二文，又並從竹，蓋因驅策箠擊之義以立名也。《漢書 婁敬》曰：周大王以狄伐，杖馬箠去居岐。《禮記》曰：獻車馬者執策綏，君車將駕，則僕執策立於馬前，則其事也。
事對
【楚令 秦謠】《左傳》曰：楚靈王使圍徐以懼吳，楚子次於乾溪，以為之援。雨雪，王皮冠，秦複陶，翠被豹舄，執鞭以出。杜預注曰：執鞭以教令。崔鴻《苻秦錄》曰：苻堅時，關中謠曰：“長鞘馬鞭擊左股，太歲南行當避虜。”
【李銘 曹賦】李尤作《馬鞭箠銘》，具載於後。魏文帝《臨渦賦》曰：建安十八年，從上拜墳墓，遂乘馬遊觀東固。遵渦水，駐馬書鞭，為《臨渦賦》。
【持鐵 埋銅】蕭方等《三十國春秋》曰：王敦謀害王澄，而澄眾有二十人，持鐵馬鞭為衛。《吳會分地記》曰：六山者，勾踐於此山鑄銅。銅不鑠則埋之，上生箠。勾踐遣使者取從南社種之，飾為馬箠，獻於吳。
【執鞭 投策】《左傳》曰：晉公子重耳對楚子曰：“左執鞭弭，右屬鞭，以與君周旋。”《公羊傳》曰：陽虎將殺季孫於蒲，使臨南禦之。至孟衢，臨南投策，使揚越下取策。
【齊人 數馬】《孔叢子》曰：刑以齊人，譬之以禦，則鞭策也。《漢書》曰：石慶為太僕禦出，上問車中幾馬，慶以策數馬，舉手曰六馬。
【馬箠 駝鞭】馬箠見敘事。《魏百官名》曰：駝馬鞭二枚。
【拄地 指天】《異苑》曰：昔有人乘馬出行，遙望有二老翁，相對樗蒲。遂造焉，以策拄地而觀之，自謂俄頃，視其馬鞭，摧然已爛。《宋書》曰：義旗起，桓玄戰敗，將出奔。胡蕃提玄馬曰：“今羽林射手，猶有八百，舍此歸，可複得乎？”玄直以馬鞭指天而已。
【齊刑 佔夢】齊刑見齊人注。《夢書》曰：佔夢得鞭策，欲有使也。
【越銅 晉金】越銅見埋銅注。《世說》曰：王敦在姑孰，晉明帝出看。敦覺追帝，帝以金馬鞭與客姥。追者問姥，姥雲：“去已久矣。”
【飾珊瑚 施象牙】《涼州記》曰：鹹寧二年，發張駿陵，得鞭，飾以珊瑚。張華《輕薄篇》曰：橫簪刻玳瑁，長鞭施象牙。
銘
【後漢李尤《馬箠銘》】禦者箠策，示有威怒；東野之敗，督責過度。
獵第十
敘事
《易》曰：庖犧氏之王天下也，結繩而為網罟，以佃以漁，蓋取諸離，此其始也。《白虎通》曰：王者諸侯所以佃狩者何也？為田除害，上以供宗廟，下以簡集士眾也。故《爾雅》曰：春獵為，夏獵為苗，秋獵為獮，冬獵為狩。郭璞注雲：為搜索，取不任者；苗為苗稼除害，獮為順殺氣；狩為得獸，取之無所擇。此則為田除害之義。又《禮記》曰：古者天子諸侯無事，則歲三田：一為幹豆，二為賓客，三為充君之庖。無事而不田曰不敬，田不以禮曰暴天物。天子不合圍，諸侯不掩羣；天子殺則下大綏，諸侯殺則下小綏，大夫殺則止佐車，佐車止則百姓田獵。獺祭魚，然後虞人入澤梁；豺祭獸，然後田獵；鳩化為鷹，然後設羅；草木零落，然後入山林。昆蟲未蟄，不以火田；不麋不卵，不殺胎，不夭夭，不覆巢。又曰：季冬之月，天子乃教田獵以習五戎。鄭玄注曰：田獵之禮，教人以戰法，此則上供宗廟下以簡集之義。蔡邕《月令章句》曰：獵，捷也，言以捷取之。獵亦曰狩。狩，獸也。鄭玄《詩箋》言田獵，搏獸也，亦曰畋，畋，田也，則《爾雅》為田除害之義，此獵之異名也。
事對
【講武 習戎】班固《東都賦》曰：若乃順時節而搜狩，簡車徒以講武，則必臨之以王制，教之以風雅。《禮記》曰：季秋之月，天子乃教於田獵，以習五戎。注雲：五戎謂五兵，弓、矢、殳、矛、戈也。
【三驅 一面】《周易》曰：王用三丘，失前禽。皇甫謐《帝王世紀》曰：成湯出，見羅者方祝。湯問之曰：“爾之祝何也？”羅者曰：“從天下者，從地出者，從四方來者，皆入吾網。”湯聞曰：“嘻，盡之矣！非桀其孰能為？”乃令解其三面，留其一面。
【搏狩 大】《毛詩》曰：田車既駕，四牡孔阜；東有甫草，駕言行狩。之子於苗，選徒囂囂；建設旄，搏狩於敖。魏文帝《校獵賦》曰：高宗徵於鬼方兮，黃帝有事於阪泉；慍賊備之作戾兮，忿吳夷之不藩。將訓兵於講武兮，因大乎田隙。
【四校 二虞】司馬相如《上林賦》曰：前皮軒而後道遊，孫叔奉轡，衛公參乘，扈從橫行，出乎四校之中。應㻛《校獵賦》曰：乃命有司，巡士周尋，二虞萊野，三扈表禽。
【竦戎 講旅】揚雄《長揚賦》曰：平不肆險，安不忘危。乃時以有年出兵，整輿竦戎，振師五柞，習馬長楊，簡力狡獸，校武剽禽。王粲《校獵賦》曰：遵古道以遊豫兮，昭勸助乎農圃；用時隙之餘日兮，陳苗狩而講旅。
【晉鼓 虞旗】蔡邕《月令章句》曰：季秋之月，天子乃教於田獵，以習五戎，班馬政。其出，以順時取禽；其禮，將軍執晉鼓，師率執提，旅率執鼙，以教坐作進退徐疾之節。《周禮》曰：山虞掌山林之政令，若大田獵，則萊山田之野及弊田，植虞旗於中，致禽而珥焉。
【東津 南圃】魏文帝詩曰：巾車中鄴宮，校獵東橋津；重置結密網，{幹}飄如雲。張衡《羽獵賦》曰：於是皇輿綢繆，遷延容與；抗天津於伊洛，遙集乎南圃。大詔獵者，競逐長丘；輕車飆厲，羽騎電鶩。
【黃涔 紫陌】應㻛《校獵賦》曰：乃命在司，巡士周尋，二虞萊野，三扈表禽，北彌大陸，南厲黃涔。王粲《獵賦》曰：濟漳浦而橫陣，倚紫陌而並徵；樹重圍於西址，列駿騎乎東。
【金郊 石室】張協《七命》曰：白商素節，月既授衣，天凝地閉，風厲霜飛；將因氣而致殺，臨金郊而講師。越《絕書》曰：樂野者，越之弋獵處也。大樂故謂之樂野，其上山石室者，勾踐所休謀。
【詫楚 誇胡】司馬相如《了虛賦》曰：楚使子虛於齊，齊王悉發車騎，與使者出田。田罷，子虛過詫烏有先生，而無是公存焉。揚雄《長楊賦序》曰：明年上將大誇胡人以多禽獸，秋命右扶風發民入南山，西自褒斜，東至弘農，南丘漢中，張羅網罘，捕熊羆豪豬，虎豹ㄑ，狐兔麋鹿，輸長楊射熊館。
【秋田 冬狩】司馬相如《子虛賦》曰：秋田於青邱，彷徨乎海外。吞若雲夢者八九，於其胸中，曾不芥蒂。冬狩見敘事。
【九井 雙川】何法盛《晉中興書》曰：桓石季，豁第二子也。不以榮爵嬰心，唯以弋釣為事，遊覽樂足一丘。桓沖嘗與石季共獵，登九井山，獵徒甚盛，觀者傾坐。石季未嘗屬ツ，嘯詠而已。魏文帝《校獵賦》曰：披高門而方軌，邁夷途而直駕；超崇岸之曾崖，厲漳ㄛ之雙川。
【田渭陽 獵漆澤】太公《六韜》曰：文王田於渭之陽，見呂望坐茅以漁。《穆天子傳》曰：天子獵於漆澤，得白狐玄貉焉，以祭於河宗。
【發彼小 殪此大兕】《毛詩》曰：吉日，美宜王田也，悉率左右，以燕天子。既張我弓，既俠我矢，發彼小，殪此大兕。
賦
【後漢張衡《羽獵賦》】皇上感天威之慘烈，思太昊之觀虞；表林麓而廓萊藪，剪荊梓而夷榛株。於是鳳皇獻曆，太僕駕具；蚩尤先丘，雨師清路；山靈護陣，萬神蹕禦。義和奉轡，弭節西征；翠蓋葳蕤，鸞鳴玲瓏。山谷為之淡泊，丘陵為之{欺}傾，於是皇輿綢繆，遷延容與；抗天津於伊洛，遙集乎南圃。大詔獵者，競逐長驅；輕車飆厲，羽騎電鶩。霧合雲集，波流雨注；馬蹂麋鹿，輪轔狐兔。弓不妄鸞，矢不虛舉；鳥驚網羅，獸與矢遇。
【魏王粲《羽獵賦》】相公乃乘輕軒，駕四駱，拊流星，屬繁弱。選徒命士，鹹與竭作；旌旗雲擾，鋒刃林錯；揚輝吐火，曜野蔽澤。山川於是乎搖盪，草木為之摧落；禽獸振駭，魂志氣奪。舉首觸網，搖足遇撻；陷心裂胃，潰腦破頰。鷹犬競逐，奕奕霏霏；墜者若雨，僵者若坻。清野滌原，莫不殲夷。
詩
【唐太宗文武聖皇帝《出獵詩》】楚王雲夢澤，漢帝長楊宮；豈若因農暇，閱武出に嵩。三驅陳銳卒，七萃列材雄；寒野霜氣白，平原燒火紅。雕戈夏服箭，羽騎綠沉弓；怖獸潛幽壑，驚禽散翠空。長煙晦落景，灌木振嚴風；所謂除民瘼，非是悅林叢。
【又《冬狩詩》】烈烈寒風起，慘慘飛雲浮；霜濃類廣隰，冰厚結清流。金鞍多上苑，玉勒騁平疇；旌旗四望合，羅一面求。楚培爭兕殪，秦巴角鹿愁；獸蛇投密樹，鳥騖起樂州。騎斂原塵靜，戈回嶺日收；心非洛逸，意在謂濱遊。禽荒非所樂，撫轡更招憂。
【周王褒《和張侍中看獵詩》】上林冬狩返，田中講射歸；還登宣曲觀，重獵黃山圍。嚴冬桑柘燥，寒霜馬騎肥，糸盧隨兔起，高鷹按翟飛。籲嗟來遠客，辛苦倦邊衣。
【陳張正見《和諸葛覽從軍遊獵詩》】持兵曜武節，縱獵駭畿封；迅騎馳千里，高起百重。騰䴥斃馬足，饑鼯落劍鋒；雲根連燒火，鳥道絕禽蹤。方羅四海俊，聊以習軍戎。
書
【漢司馬相如《諫獵書》】臣聞物有同類而殊能者，故力稱烏獲。捷言慶忌，勇期賁育，臣之愚竊以為人誠有之，獸亦宜然。今陛下好淩險阻，搏猛獸，卒然遇軼材之獸，駭不存之地，犯屬車之清塵，輿不及旋轅，人不暇施巧，雖有烏獲逢蒙之技不得用；枯木朽株，盡為難矣。是胡越起於轂下，而羌夷接軫也，豈不殆哉。雖萬全無患，然本非天子之所宜近也。且夫清道而後行，中路而後馳，猶時有銜橛之變，而況乎涉豐草，騁丘墟。前有利獸之樂，而內無存變之意，其為害也，不難矣。夫輕萬乘之重，不以為安樂，出萬有一危之途以為娛，臣竊為陛下不取也。蓋明者遠見於未萌，而智者避危於無形；禍故多藏於隱微，而發於人所忽也。故鄙諺曰：家累千金，坐不垂堂。此言雖小，可以喻大。臣願陛下留意幸察。
漁第十一
敘事
《說文》曰：漁，捕魚也。按《屍子》：燧人之世，天下多水，故教人以漁。其後堯使人水處者漁，又舜漁雷澤，蓋因修其法也。（《文子》曰：堯使水處者漁，山處者木，事宜其械，械宜其人。《尚書 大傳》曰：舜漁雷澤之中。）漁之為事也，有釣、網罟、筌え、{巢}、罩涔、罾笱、{蟲}梁、罨箅、{狸}之類。各以用之，得魚一也。（《淮南子》曰：釣者靜之，罾者舉之。為之異，得魚一也。）釣者，謂以獨繭絲為綸，芒針為鉤，荊筱為竿，剖粒為餌，引盈車之魚於百仞之川。汨流之中，綸不絕，竿不橈，因水勢而施捨也。（已上詹何釣，見《列子》）。或有以桂為餌，鍛黃金之鉤，錯以銀碧，垂翡翠之綸。（已上魯人釣，見《闕子》）。網罟者，結繩以為之。《易》所謂作結繩而為網罟，以佃以漁，蓋取諸離也。筌者，以竹為之。（見《廣雅》。《廣雅》曰：篝答謂之{比}是也。）《莊子》曰：筌所以取魚，得魚而忘筌也。え，大網也。（見《爾雅》。）《詩》曰：施え，鮪發發。者，曲梁也。（見《廣雅》。）《詩》曰：魚離於嘗少，是也。{巢}者，以柴為之。《爾雅》雲：謂之汕。（郭璞注雲：{巢}今之柴罟。）罩者，編細竹以為之。《爾雅》{}謂之罩。涔者，積柴木於水中以為之。《爾雅》白槮謂之涔，是也。罾者，樹四木而張網於水，車挽之上下。（見《風俗通》。）《說文》曰：罾魚網。又《楚辭》曰：罾何謂兮木上，是也。笱者，曲竹以為之。（見《說文》。）《詩》曰：敝笱在梁，其魚唯唯。{蟲}者，以綸為之。（見環濟《要略》。）《廣雅》曰：謂之{蟲}。梁者，以木絕水取魚。（見鄭玄《禮記注》）。《詩》曰：毋逝我梁，毋發我笱。罨，網也；{畀}，取蝦也；（見《廣雅》。）{狸}，取蟹也；，取黿鼉也。（見何承天《纂文》雲：鐵有距，施竹頭，以之擲黿鼉。）皆漁之器用也。此近世為之，故詩人所不載。《淮南子》曰：聖人以道德為竿綸，以仁義為鉤餌，投之天地間，萬物孰非其有哉？張天下以為籠，因江海以為え，又何亡魚失鳥之有乎？故矢不若繳，繳不若網，網不若無形之象。此亦漁釣之義也。
事對
【玉璜 金鎖】《尚書 大傳》曰：周文王至磻溪，見呂望，文王拜之尚父。望釣得玉璜，刻曰：周受命，呂佐檢，德合於今昌來提。祖沖之《述異記》：漆澄，豫章人，有志幹絕倫。嘗乘船釣魚，俄頃盈舟。既而有物出水，麗鱗黑色，長如十丈，不見頭尾。闔船驚怖，澄獨色不變。
【磻溪 珠澤】磻溪事見上玉璜注。《穆天子傳》曰：天子北征，舍於珠澤，以釣於流水，曰珠澤之藪，方三十裡。
【筱竿 旌餌】並見敘事。
【坐茅 倚柳】太公曰：呂尚坐茅以漁，文王勞而問取。呂尚曰：“魚求於餌，乃牽其緡；人食於祿，乃服於君。故以餌取魚，魚可殺；以祿取人，人可竭。以小釣釣川而擒其魚，中釣釣國而擒其萬國諸侯。”宋玉《釣賦》曰：左挾魚，右執喬竿，立於潢汙之涯，倚於楊柳之間。情不離乎魚喙，思不出乎鮒鯿。
【濮水 滋泉】莊子釣於濮水之上，楚王使大夫往見焉，願以境內累矣。莊子持竿不願，。酈善長注《水經》曰：滋泉隅有石室，蓋太公所居。水次平石，即太公垂釣處。
【芳餌 香鉤】徐廣《釣賦》。曰：投芳餌於織絲，灑長綸於平流。王子年《拾遺記》曰：帝常以季秋之月，泛沖瀾靈之舟，窮晷斷夜，釣於臺下。以香金為鉤，霜絲為綸，丹鯉為餌。得白蛟長三丈，若大蛇，無鱗甲。帝曰：“非珍祥也。”命天官為。肉紫骨青，味色香美。
【掛鯉 引鱸】焦贛《易林》曰：曳綸江海，釣掛鱷鯉，王孫利得，以饗仲友。葛洪《神仙傳》曰：左慈，字元放，廬江人也。少有神道，嘗在曹公坐。公曰：“今日高會，珍羞略備，所少者吳江鱸魚為耳。”元放曰：“此可得也。”因求銅盤貯水，以竿餌鉤釣於盤中。須臾引一鱸魚出，會者皆驚。
【翠綸 魴餌】翠綸事見上。《孔叢子》曰：子思居衛，衛人釣於河，得䱩魚焉，其大盈車，子思問之曰：“䱩，魚之難得者，子如何得之？”對曰：“吾下釣，垂一魴之餌，䱩過而弗視，更以豚之半體則吞子。”子思曰：“䱩雖難得，貪以死餌；士雖懷道，貪以死祿。”
【白龍 紫貝】劉向《列仙傳》曰：陵陽子明好釣，釣於旋溪，得白龍，子明解釣拜謝放之。後得白魚，腹中有書，教子明服食，三年白龍來迎之。司馬相如《子虛賦》曰：網玳瑁，釣索貝。
【汴溪 涪水】《列仙傳》曰：呂尚釣於汴溪。《益部耆舊傳》曰：廣漢有老翁，釣於涪水，自號涪翁。
賦
【晉潘尼《釣賦》】抗餘志於浮□，樂餘身於蓬廬；尋渭濱之遠跡，且遊釣以自娛。左援修竹，右縱飛綸；金鉤屬釣，甘餌垂芬。眾鯤奔湧，遊鱗橫集；觸餌見擒，值鉤被執。長繳繽紛，輕竿翕習；雲往飆馳，光飛電入。躍靈未及警策，蓋已獲其數十。且夫燔炙之鮮，煎熬之味，百品千變，殊芳異氣，隨心適好，不可勝紀。乃命宰夫，膾此潛鯉。電割星流，芒散縷解；隨風離鍔，連翩雪累。西戎之蒜，南夷之薑；酸鹹調適，齊和有方。和神安體，易思難忘。
詩
【陳陰鏗《觀釣詩》】澄江息晚浪，釣侶拽輕舟；絲垂遙濺水，餌下暗通流。歌聲時斷續，楫影乍橫浮；寄言濯纓者，淪浪終滯遊。
篇
【陳張正見《釣竿篇》】結宇長江側，垂釣廣川潯；竹竿橫翡翠，桂髓擲黃金。人來水鳥沒，揖渡岸花沉；蓮搖見魚近，綸盡覺潭深。渭水終須蔔，滄浪徒自吟；空嗟芳餌下，獨見有貪心。
【隋李巨仁《釣竿篇》】潺面江海，氵養屬波瀾；不惜黃金餌，唯歡翠竹竿。斜綸控急水，定楫下飛湍；潭向風來易，川平霧散難。寄言朝市客，滄浪餘自安。
文
【唐駱賓王《釣磯應詔文》】餘以三伏辰行，至七裡灘，此地即新安之江口也，有嚴子陵釣磯焉。澄潭至清，洞徹見底，往往有羣魚歷歷如水上行耳。舟入有釣者，試取而投。或有遊而不顧之者，或有含而輟吞之者。引竿而舉，因以獲焉，其始出也，掉尾揚，有若待力而自免；其少退也，即鼓鬣濡沫，有似屈體而求哀。嗟乎！勢牽於人，道窮乎我，將欲以下座而呼馮子，又安能中轍而呼莊周哉？餘乃祝之曰：猛獸搏也，拘於檻阱；鷙鳥奮也，縶於籠樊；素龜濡也，被發阿門；白龍神也，掛鱗網。何不泥潛而穴處？何故吞鉤乎？於是放之江流，盡其生生之理也。時同行者顧詰予曰：“夫至人之處物也。擬跡而後投，隱心而後動，始終不易其業，悔吝不生其情。而吾子沉緡於川，登魚於陸，烹之可以習政術，羞之可以助庖廚。曩求之，將何圖？今舍之，將何欲？”餘笑而應之曰：“聖人不凝滯於物，智士必推移於時。知微之謂神，含生之謂道。殷乙，聖也，囚於夏矣；孔丘，賢也，畏於匡矣，以明哲之資，尚罹幽憂之患，況乎鱗羽之族，能無弋釣之累哉？故曩吾有心也，恐求之不得；今吾無心也，既得之而亡求。夫求與舍，不亦雙美乎？烹與羞，不亦兩傷乎？況療饑者，半菽可以充腹；為政者，一言可以興邦，亦奚必因小鱗而後明三異之規，剿大命而後寄一餐之飽。擒而不殺，可不謂仁乎？獲而不饗，可不謂廉乎？且夫垂竿而為事者，太公之遺術也。形坐磻溪之石，兆應滋水之璜。夫如是者，將以釣川耶？將以釣國耶？然後知古之善釣者，其惟太公乎？又有妙於此者，其惟文王乎？夫文王制六合為鉤，懸四履為餌，薦之於清廟，投之於巨川，一引而獲太公，再舉而登尚父。由此觀之，蹲會稽而沉者，鮑肆之徒也；據滄溟而負鼇者，漁父之事也。斯並眇小者之所習，安知大丈夫之所釣哉。”
