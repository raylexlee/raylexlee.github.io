△卷十八 人部中
師第一
交友第二
敘事
《毛詩序》曰：伐木，燕朋友故舊也。自天子至於庶人，未有不須友以成者也。《魏文帝集論》曰：夫陰陽交，萬物成；君臣交，邦國治；士庶交，德行光。同憂樂，共富貴，而友道備矣。《易》曰：上下交而其志同。由此觀之，交乃人倫之本務，王道之大義，非特士友之志也。《白虎通》曰：朋友之道有四：近則正之，遠則稱之，樂則思之，患則死之。《揚子法言》曰：朋而不心，面朋也；友而不心，面友也。《說苑》曰：魏文侯歎田子方曰：“自友子方也，君臣益親，百姓益附，吾是以知友士之功焉”。《家語》曰：夫內行不修，身之罪也；行修而名不彰，友之罪也。故君子入則篤行，出則友賢。《禮記》曰：君子之交淡如水，小人之交甘若醴；君子淡以成，小人甘以壞。《論語》曰：君子以文會友，以友輔仁。《韓詩外傳》曰：昔鮑叔有疾，管仲為之不食不內漿，甯戚患之。管仲曰：“生我者父母，知我者鮑子。士為知己者死，馬為知己者良。鮑子死，天下莫吾知，安用水漿。雖為之死，亦何傷哉？”《後漢書》曰：李燮，字德公，所交皆舍短取長，好成人之美。時潁川荀爽、賈彪，雖俱知名而不相能。燮並交二子，情無適莫，世稱其正。《魏志》曰：胡質雲：古人之交也，取多知其不貪，奔北知其不怯，聞流言而不信，故可終也。《江表傳》曰：吳有程普者，頗以年長，數淩侮周瑜。瑜折節容下，終不之校，普後自敬服而親重之，乃告人曰：“與周公瑾交，若飲醇醪，不覺自醉。”《風土記》曰：越俗性率樸，初與人交有禮。封土壇，祭以犬雞，祝曰：“卿雖乘車我戴笠，後日相逢下車揖；我步行，卿乘馬，後日相逢卿當下。”
事對
【同心 合志】《周易》曰：二人同心，其利斷金。《孔叢子》曰：儒有合志同方，營道同術。
【久敬 益親】《論語》曰：晏平仲善與人交，久而敬之。《家語》曰：自季氏賜我粟千鐘，而交益親。
【攝儀 糾德】《毛詩》曰：朋友攸攝，攝以威儀。《周禮》曰：司諫糾萬民之德而勸之朋友。
【彈冠 結綬】《漢書》曰：王吉與貢禹為友，代稱王陽在位，貢禹彈冠，言其取捨同。又曰：蕭育與朱博為友，著聞當代。長安語曰：蕭朱結綬，王貢彈冠。言相薦達也。
【刎頸 剖心】《漢書》曰：陳餘，年少，父事張耳，相與為刎頸之交。張奐《與延叔堅書》曰：吾與叔堅剖心相知，豈以流言相猜耶。
【解帶 披衿】周祗《執友箴》曰：落落喬松，遼遼莊惠，解帶一遇，道映萬代。王智深《宋紀》曰：孔淳之隱居剡山，嘗遇桑門釋法崇於三山，披衿領契，自以為得意之交。
【同生 偕死】傅幹《與張叔威書》曰：吾與足下，義結縞素，恩比同生。《吳志》曰：吳範與魏滕相善交。滕常有罪，吳王責怒，有諫處死。範謂滕曰：“與汝偕死。”諫得並免。
【兩龔 二仲】《漢書》曰：兩龔皆楚人，勝字君賓，舍字君倩，二人相友，著名節，故時號為楚兩龔。趙岐《三輔決錄》曰：蔣詡，字元卿。舍中三逕，唯羊仲裘仲從之遊，二仲皆推廉逃名。
【金蘭 松竹】《周易》曰：二人同心，其利斷金；同心之言，其臭如蘭。周祗《執友箴》曰：謙謙文侯，友賢好學；英英昭禮，敦詩致樂。推誠歲寒，功標松竹。
【投分 推誠】潘嶽詩曰：投分寄名友，白首同所歸。謝承《後漢書》曰：王嬰，字仲豪，與同郡範巨卿為友。其與友交，推誠據信，不負言誓。
【忘年 得意】張隱《文士傳》曰：禰衡有逸才，少與孔融交。時衡未滿二十，融已五十，敬衡才秀，忘年殷勤。得意見披襟注。
【伯牙絕弦 郢人運斤】伯牙絕弦見琴流水注。《莊子》曰：莊子送葬，遇惠子之墓，顧謂從者曰：“郢人堊，墁著其鼻端若蟬翼。”使匠石斬之。匠石運斤成風，聽而斬之。盡堊而鼻不傷，郢人立不失容。元君聞之，召匠石曰：“當為之？”匠石曰：“臣則嘗斬之，雖然，臣質死久矣。自夫子之死，吾無以為質矣。”
【總角 撫塵】何法盛《晉書》曰：庾翼與桓溫友善，在總角之中，便相期以終始。東方朔《與公孫弘書》曰：蓋聞爵祿不相責以禮，同類之遊，不以遠近為故。是以東門先生居蓬戶空穴之中，而魏公子一朝以百騎尊寵之；呂望未嘗與文王同席而坐，一朝讓以天下半。大丈夫相知，何必以撫塵而遊；垂發齊年，偃伏以日數哉。
【神交 冥契】袁宏《山濤別傳》曰：陳留阮籍，譙國嵇康，並高才遠識，少有悟其契者。濤初不識，一與相遇，便為神交。劉義慶《世說》曰：支道林喪法虔之後，精神隕喪，風味轉墜。謂人曰：“冥契既逝，發言莫賞，中心蘊結，餘其亡矣。”去後數年，支遂殞歿。
【莫逆 忘言】《莊子》曰：子祀、子輿、子黎、子來，四人相與語曰：“孰能知死生存亡之體者，吾與之友。”四人相視而笑，莫逆於心，遂相與為友。又曰：“蹄所以在兔，得兔而忘蹄；筌所以在魚，得魚而忘筌；言所以在意，得意而忘言。”
【尹班 荀李】《東觀漢記》曰：尹敏，字幼季。與班彪相厚，每相與談，常對案不食，晝即至冥，夜即徹明。司馬彪《續漢書》曰：李膺性簡亮，無所交接，唯以同郡荀淑陳為時友。
【子高抗手 楊政把臂】《孔叢子》曰：子高遊趙，平原君客有鄒文節，與子高相友善。及將還魯，諸故人訣。既畢，文節行三宿。臨別，文節流涕交頸，子高徒抗手而已。《東觀漢記》曰：楊政嘗過馬武，稱疾見政，對幾據牀，欲令政拜牀下。入戶前排，武徑上牀，坐武帳，言語不擇。政因把臂責之曰：“卿蒙恩稱蕃臣，不思求賢報國，而驕天下英俊。”會信陽侯至，責數武，合為朋友。
詩
【《古善哉行》】月沒參橫，北斗闌幹；親友在門，忘寢與食。
【梁蕭鈞《晚景遊泛懷友詩》】龍門依禦溝，鳳轄轉芳洲；雲峯初辨夏，麥氣早迎秋。山翠餘煙積，川平晚照收；浪隨文轉，渡逐彩鴛浮。風花轉未落，巖泉咽不流；一辭金谷苑，空想竹林遊。
箴
【《周祗交箴》】人亦有言，貴則易交；利重太山，道輕鴻毛。久而益敬，見之晏平；霜雪既至，勁柏冬青。
碑
【晉《孫楚牽招碑》】君與劉備少長河朔，英雄同契，為刎頸之交。因恐為時所忌，每自酌損，在乎季孟之間。
【漢蔡邕《貞定真父碑》】其接友也，審辨真偽，明於知人；度終始而後交，情不疏而貌親。
諷諫第三
敘事
《白虎通》曰：諫者，間也，更也。是非相間，革更其行也。人懷五常，故知諫有五：其一曰諷諫，二曰順諫，三曰窺諫，四曰指諫，五曰陷諫。諷諫者，智也，知患禍之萌，睹其未然而諷告焉。順諫者，仁也，出辭遜順，不逆君心。窺諫者，禮也，視君顏色，不悅且卻，悅而複前，以禮進退。指諫者，信也；指者，質也，質相其事。陷諫者，義也，言國之害，忘生為君，不避喪身。故孔子曰：諫有五，吾從於諷。諷也者，謂君父有缺而難言之。或託興詩賦以見乎詞，或假託他事以陳其意，冀有所悟而遷於善。諫也者，謂事有不當，指而言之，上至君父，下及朋友，論之不疑，必有所益。故孔子稱，君有爭臣，父有爭子，士有爭友，此之謂也。《尚書》曰：每歲孟春，道人以木鐸徇於路；官師相規，工執藝事以諫。其或不恭，邦有常刑。又惟木從繩則正，後從諫則聖。《禮記》曰：父母有過，下氣怡色，柔聲以諫。諫若不入，起敬起孝。悅則複諫。又，事君欲諫不欲陳。（陳謂言過於外。）又，父母有過，諫而不逆。孔子曰：事君遠而諫，則諂也；近而不諫，則屍利也。（《顧子》曰：不諫則危君，諫則危身。是賢人、君子，上不敢危君，下不敢危身，三諫不從則去矣。）
事對
【饋歎 飲歌】《左傳》曰：魏獻子為政，梗陽人以獄上，其大宗賂以女樂，魏子將受之。閻沒汝寬退朝待於庭，饋入召之，比置三歎。既食使坐，魏子曰：“唯食忘憂，吾子三歎，何也？”同辭對曰：“饋之始至，恐其不足，是以歎。曰豈有將軍食之而不足，是以再歎。及饋之畢，曰願以小人之腹為君子心，屬厭而已。”獻子遂辭梗陽人。《晏子春秋》曰：景公起大臺，歲寒，役之凍餒者鄉有焉。公延晏子坐，飲酒樂。晏子歌終，喟然流涕。公止之曰：“子殆為大臺之役，寡人將罷之。”
【後聖 臣直】後聖見敘事。《漢書》曰：薛廣德，字長卿，為御史大夫，直言諫爭。上出便門，欲禦樓船，廣頓首曰：“宜從橋。”上不悅。光祿大夫張孟進曰：“臣聞，君聖臣直。乘船危，就橋安。”上乃從橋。
【當車 扣馬】《尚書 洪範 五行傳》曰：昌邑五賀為帝，天陰七日，晝夜不見日月。賀欲出行，光祿大夫夏侯勝當車諫曰：“天久陰不雨，臣下有謀上者，陛下欲何之？”《史記》曰：趙肅侯遊大陸，出於鹿門，大戊午扣馬諫曰：“耕事方急。”肅侯下車而謝之。又崔鴻《前秦錄》曰：苻堅如鄴，狩於西山，伶人王洛扣馬而諫，乃止。
【汙輪 折檻】《漢書》曰：薛廣德，字長卿，為御史大夫，直言諫爭。上出便門，欲禦樓船，廣德當乘輿免冠頓首曰：“宜從橋！陛下不聽臣，臣自刎以血污車輪。”《漢書》：成帝時，朱雲上疏求見。公卿在前，雲曰：“願賜上方斬馬劍斷佞臣一人頭，以厲其餘。”因指言張禹。上大怒曰：“庭辱師傅，死罪不赦！”禦史將雲下。雲攀殿檻，檻折，呼曰：“臣得下從龍逢比干遊於地下，足矣！”左將軍辛慶忌扣頭流血，諫曰：“此臣素狂直，使其言非，固當容之。”上意解，及當修檻。上曰：“勿易之。”因而葺之，以旌直臣。
【逆耳 拂心】。《史記》曰：沛公入秦，宮室、帷帳、狗馬、珍寶、婦女以千數，欲留居之。樊噲諫沛公出舍，沛公不聽。張良曰：“忠言逆耳利於行，良藥苦口利於病，願聽樊噲言。”沛公乃還灞上。《漢書》曰：哀帝時，杜欽諫曰：“臣竊有所憂，言之拂心逆耳，不言則日漸長，為禍不細。臣聞，玩色不厭，必生好憎之心；好憎之心生，即愛寵偏於一人。”
【三責 五失】《晏子春秋》曰：景公遊公皋，望齊國，曰：“嗚呼！古而無死何如？”晏子曰：“古而無死，太公長有齊國。”公不悅。無幾，梁邱據乘六馬。公曰：“據與我和乎？”晏子曰：“此同也。”公作色。無幾，公使禳彗星。晏子曰：“天教也。若受諫賢聖，彗星將亡。”公色不悅。及晏子卒，出位屏而泣曰：“昔夫子一日三責我，今孰責寡人乎？”王隱《晉書》曰：齊王ぁ輔政歲餘，驕矜多過。鄭方諫曰：“今王安不慮危，耽於酒色，其失一；大王檄命，當使天下穆如清風，今則不然，其失二；四夷交侵，不以為念，其失三；興義人勞窮苦，不聞賑救之令，其失四；又與義兵論功未息，其失五。”ぁ含忍曰：“微吾子，則終不聞孤之過也。”
【斷鞅 攬轡】周斐《汝南先賢傳》曰：建武八年，車駕西征隗囂。郭憲諫曰：“天下初定，車駕未可以動。”憲乃當車拔佩刀以斷車鞅。帝不從，遂上隴。其後潁川兵起，回駕而還。帝歎曰：“恨不用光祿之言。”段龜龍《西涼記》曰：呂纂斬馳遊獵，或馬奔溝塹之間，殿中侍御史王回控馬諫曰：“陛下宜憶袁盎攬轡之言。”
【盡言 開說】劉向《說苑》曰：有能盡言於君，用則留，不用則去，謂之諫也。《魏志》曰：明帝時，百姓凋匱，而役務方殷。衛覬上疏曰：“非破家為國，殺身成仁者，誰犯顏色？觸忌諱，建一言，開一說哉。”
【犯顏 逆意】範曄《後漢書》曰：銚期重於信義，在朝廷憂國愛主，其有不得於心，必犯顏諫爭。《魏志》曰：明帝時，百姓凋匱，而役務方殷。衛覬上疏曰：“順顏者愛所由生，逆意者惡所從至，故人皆順顏而避逆意。”又桓範《世要論》曰：揣人之耳，逆人之意，不為諫爭。
【屏幾改容 免冠頓首】崔鴻《前涼錄》曰：張駿宴羣寮，議欲嚴刑峻制，眾鹹以為宜。參軍黃斌進曰：“臣未見其可，尊親犯令，即令不行矣。”駿性嚴猛，乃屏幾改容曰：“微黃生，吾不聞過矣，可謂忠之至也。”範曄《後漢書》曰：銚期有不得於心，必犯顏諫爭。帝嘗出，期免冠頓首車前曰：“古今之戒，變不意而成，不願陛下微行數出。”帝為之回輿而還。
賦
【謝偃《惟皇誡德賦》】惟皇王之反覆運算，信步鬼之殊規；莫不慮失者常得，懷安者必危。是以戰戰慄慄，日慎一日；守勤守儉，去奢去逸；外無荒禽，內無荒室；惟賢是授，惟民斯恤，則三皇不足四，五帝不足六。若夫恃智驕力，狼戾倔強，忠良是棄，諂佞斯獎；構崇臺以造天，穿深池而絕壤；厚賦重役，積寶藏鏹，無罪加刑，有功不賞，則夏桀可二，殷辛易兩。
詩
【漢韋孟《諷楚元王四言詩》】邦事是廢，逸遊是娛；人馬悠悠，是放是丘。所弘匪德，所親匪俊；唯囿是恢，唯諫是信。嗟哉我王，漢之睦親；曾不夙夜，以休令聞。
【魏應璩《百壹詩》】室廣致凝陰，臺高來積陽；奈何季世人，侈靡在宮牆。飾巧無窮極，土木被朱光；徵求傾四海，雅意猶未康。
貴第四
敘事
《說文》雲：貴者，歸也，謂物所歸仰。汝潁言貴，聲如歸往之歸。《抱樸子》曰：貴遊子弟，生乎婦人之手，憂懼未嘗經心。或未免繈褓而加青紫之秩，才勝衣冠而居寵榮之位，專生殺之威，操黜陟之柄，誠可畏矣。《戰國策》曰：田需貴於魏王，惠子曰：“勉哉，夫楊。橫樹之則生，折而樹之亦生，然十人樹之，一人拔之，則無楊矣。且以十人之眾，樹易生之物，然而不勝一人者，何也？樹之難而去之易。今雖自樹於王而欲拔者眾，子必危矣。”《史記》：李斯歎曰：“吾聞荀卿有雲：物禁太盛。吾昔上蔡布衣，今人臣之位無居其上者，可謂富貴極矣。物極則衰，吾未知所稅駕也。”荀伯子《荀氏家傳》曰：惟我之先，至於有晉。人物盈朝，袞衣曄，六代九公，不亦偉乎！磊落瑰奇，光照六合。中興，丞相王公歎曰：勖巳後榮寵莫二，為天下貴門矣。
事對
【七葉 五侯】左思《詠史詩》曰：金張籍舊業，七葉珥漢貂。《漢書》曰：成帝封舅譚為平阿侯，商為成都侯，立為江陽侯，根為曲陽侯，逢時為高平侯。五人同日封，世謂之五侯，榮貴絕代。
【金張 耿鄧】《漢書》曰：功臣之家，唯有金氏張氏，親近貴寵，比於外戚。又曰：金日磾勒功上將，傳國後嗣，七葉內侍，何其盛也。《東觀漢記》曰：耿氏自中興以後，迄建安之末，大將軍二人，九卿十三人，遂與漢盛衰。又曰：鄧氏自中興後，累葉貴寵，莫與為比。
【三主 五公】《東觀漢記》曰：耿氏自中興以後，迄建安之末，尚公主三人，列侯十九人，中郎將護羌校尉及刺史二千石數百人。司馬彪《漢書》曰：袁安桓帝初遷太尉，四葉五公。
【許史 梁竇】《漢書》曰：許嘉為大司馬車騎將軍。又曰：史丹男九人，皆以丹仕為侍中，自宣元成哀外戚興者，許史三王丁傅之家，皆重侯累將，窮富極貴。謝承《後漢書》曰：梁氏在位二十餘年，窮極滿盛，威行內外，百僚側目，莫敢違命。《東觀漢記》曰：章帝崩，竇太后臨政，竇憲為大將軍，食邑二萬戶；弟景執金吾，瑰將作大匠，光祿勳。
【垂三組 佩六仰】《漢書》：楊僕，宜陽人也，稍遷至主爵都尉。南趙反，拜為樓船將軍，有功，封梁侯。因歸家，懷銀黃垂三組以誇鄉裏。組綬也。《史記》曰：蘇秦，洛陽人也。師於鬼谷先生，後得周書陰符讀之，以出揣摩，因說六國，以秦為從約長，並相六國。各佩其印，行過洛陽，重騎輜重，諸侯各發使送之，甚眾，擬於王者。周王聞之恐懼，除道，使人效勞。於是散千金以賜宗族。
【一門三後 六葉九公】謝承《後漢書》曰：梁不疑子為潁陰侯，胤子為城父侯。冀一門三皇后，六貴人，二大將軍，夫人女侯邑稱君七人，尚公主三人，其餘卿將尹校五十七人。百僚側目，莫敢違命。六葉九公見敘事。
【朱輪 華轂】《漢書》曰：楊惲曰：“吾家方全盛之時，乘朱輪者十人。”又劉向上封事曰：今王氏一姓，乘朱輪華轂者二十三人，青紫貂蟬，充盈幄內。
【觀閣彌亙 廄第相望】張《漢記》曰：馬防兄弟貴盛，大起第觀，連閣彌亙。《東觀漢記》曰：竇融嗣子穆尚內黃公主，而融弟顯親侯竇友嗣子固尚沮陽公主，穆長子勳尚東海恭王女。竇氏一公兩侯，三公主，四二千石，自祖至孫，官府廄第相望，奴婢千數。雖親戚功臣，莫與為此。
詩
【晉左思《詠史詩》】濟濟京城內，赫赫王侯居；冠蓋陰四術，朱輪竟長衢。朝集金張館，暮宿許史廬；南鄰擊鐘磬，北裡吹笙竽。
【《古樂府詩》】君家誠易知，悠悠複難忘；黃金為君門，白玉為君堂。堂上羅酒樽，使作邯鄲倡；中庭生奇樹，華燈何煌煌。兄弟兩三人，中子為侍郎；五日一來歸，道上自生光。黃金絡馬頭，觀者滿路傍。
【齊鮑昭《代京洛篇》】鳳樓十二重，四戶八綺窗；繡角金蓮花，桂柱玉盤龍。珠簾無隔露，羅幌不勝風；寶帳三十萬，為爾一朝容。
【梁吳均《贈周興嗣詩》】吾賢當路者，聲名振華夏；朱輪玳瑁牛，紫連錢馬。朝花舞風去，夜月窺窗下；想君貴易交，居然應見舍。
【紹安《贈蔡君詩》】疇昔同幽谷，伊爾遷喬木；赫奕盛青紫，討論窮簡牘。
【李百藥《寄楊公詩》】公子盛西京，光華早著名；分庭接遊士，虛館待時英。高閣浮香出，長廊寶釧鳴；面花無隔笑，歌扇不鄣聲。
【鮑昭《擬古詩》】魯客事楚王，懷金襲丹素；既荷主人恩，又蒙令尹顧。日晏罷朝還，輿馬塞衢路；宗黨先光華，賓僕遠傾慕。富貴人所欲，道得亦何懼。
富第五
敘事
夫貴者必富，而富者未必貴也。故士之慾貴，乃為富也；然欲富進，非為貴也。從是觀之，富，人之所極願也。故《易》曰：富有之謂大業。孔子曰：富而可求，雖執鞭之士，吾亦為之；如不可求，從吾所好。又曰：富與貴是人之所欲，不以其道得之，不處也。陽虎雲：為富不仁，為仁不富。《家語》曰：以富貴而下人，何人不與；以富貴而敬人，何人不親。《史記》曰：夫用貧求富，農不如工，工不如商，刺繡文不如倚市門，此言末業貧者之資也。《春秋左氏傳》曰：齊慶氏亡，分其邑與晏子，晏子不受。人問曰：“富者，人所欲也，何為不受？”對曰：“無功之賞，不義之富，禍之媒也。我非惡富，恐失富也。”《說苑》曰：楚王問莊辛：“君子之富奈何？”對曰：“君子之富，假貸人不貿也，餘食人不使不役也；親戚愛之，罪人善之，不肖者事之，皆欲其壽樂不傷於患，此君子之富也。”王充《論衡》曰：揚子雲作《法言》，蜀富賈人齎錢十萬，願載於書。子雲不聽，曰：“夫富無仁義，猶圈中之鹿，欄中之羊也，安得妄載。”桓寬《鹽鐵論》曰：人大富則不可以祿使。《尚書》五福，二曰富。
事對
【素封 丹穴】《史記》曰：富，人之情性，所不學而俱願者也。今有無秩祿之俸，爵邑之入，而比之者，命曰素封。《漢書》曰：寡婦清，其先得丹穴，而擅其利，以致富焉。
【算金 量玉】徐廣《晉記》曰：王戎殖財賄，家僮數百，計算金帛，有如不足，以此獲譏於時。王子年《拾遺記》曰：郭況累金數億。庭中起高閣，置衡石於其上，秤量珠玉。
【借車子 請如願】幹寶《搜神記》曰：有周嘖者，貧而好道。夫婦夜耕困臥，夢天公過而哀之，敕外有以給與。《司錄案籍》曰：此人相貧，限不過此，唯有張車子應賜千萬。車子未生，請以借之，天公曰善。又《錄異傳》曰：廬陵歐明從賈客道經彭澤湖，每以舟中所有多少投湖中，雲以為禮。積數年後複過，忽見湖中有大道，上多風塵，有數吏乘車馬來侯明，雲是青洪君使要。須臾達，見有府舍，門下吏卒，明甚怖。吏曰：“無所怖。青洪君感君前後有禮，故要君，必有重遺。君皆勿取，獨求如願耳。”明既見青洪君，乃求如願。使隨明去。如願者，青洪君婢也。明將歸，所願輒得，數年大富。
【金溝 錢井】劉義慶曰：王武子移第北芒下，於時人多地貴。濟好馬射，買地作埒，編錢布地竟埒，時人號曰金溝。《風俗通》曰：河南平陰龐儉，遭倉卒之時，隨母流轉。客居廬中，鑿井得錢千萬，遂因得富。
【陶白 程羅】《史記》曰：范蠡浮海出濟，變名姓，止於陶，致貲累巨萬，天下稱陶朱公。又曰：白圭樂觀時變，趨時若猛獸鷙鳥之發。《漢書》曰：程鄭，山東遷虜也。冶鐵賈，富埒卓氏。又曰；成都羅裒，貲至巨萬。
【積財如山 閉門成市】王隱《晉書》曰：石崇百道營生，積財如山。《東觀漢記》曰：樊重素富，閉門成市。
【秦鍼 魏冉】《左傳》曰：秦後子有寵於桓，如二君。其母曰：不出懼禍。後子奔晉，其車千乘。注曰：景公母弟公子鍼。《史記》曰：穰侯魏冉之富，富如王家。
【銅山 金穴】《漢書》曰：上使善相人相鄧通，曰當貧餓死。上曰：“能富通在我。”於是賜蜀嚴道銅山，得自鑄錢，布天下。《東觀漢記》曰：郭況遷大鴻臚，上數幸其第，賜金帛甚盛。京師號況家為金穴，言其貴極也。
【卓鄭 猗陶】《史記》曰：卓氏因鐵冶富。又曰：程鄭富埒卓氏。孔叢曰：猗頓大畜牛羊於猗氏之南，資擬王公，富於猗氏，故曰猗頓。《史記》曰：范蠡止陶，致貲累巨萬，天下稱陶朱公。
【輜車千乘 僮客萬人】《史記》曰：穰侯富於王家，出關輜車千乘。《蜀志》曰：糜竺，字子仲，祖業貨殖，僮客萬人，貲產巨萬。
【穀量牛馬 閣稱珠玉】《漢書》曰：烏氏，倮畜牧，及眾斥賣，求奇繒物。間獻遺戎王，王什倍其值與之，積畜至用穀量牛馬。秦始皇令倮比封君。烏氏，縣名，倮其名也。王子年《拾遺記》曰：郭況庭中起高閣，置衡石於其上，以稱量珠玉。
【漿酒 藿肉】《漢書》曰：鮑宣上書曰：奈何獨私養外親，與倖臣董賢，多賞賜以千萬數。奴從賓客，漿酒藿肉；蒼頭盧兒，皆用致富，非天意。
頌
【齊鮑昭《河清頌》】士民殷富，繁軼五陵；宮宇宏麗，崇冠山川。
論
【梁劉孝標《廣絕交論》】富埒陶白，貲巨程羅；山擅銅陵，家藏金穴。
貧第六
敘事
呂忱《字林》曰：窶，貧，空也。《孫卿子》曰：貨財粟米之於家，少有者謂之貧，至無者謂之窮。《方言》曰：南楚人貧，衣被醜敝，謂之須捷，（捷謂狎也。）或謂之褸裂，（褸裂，衣壞貌也。）或謂之藍縷。（《左傳》曰：蓽路藍縷，謂貧也。）顏延之《庭誥》曰：富則盛，貧則病，甚矣貧之為病也。不唯形色粗，或亦神心沮廢，豈但交友疏棄，必有家人誚讓，非廉潔深識者，何能不移其植。故欲蠲憂患，莫若懷古之志；當自同古人，見深則憂淺，識遠則患浮。昔有琴歌於編蓬之中，用此道也。《毛詩》曰：出自北門，憂心殷殷；終窶且貧，莫知我艱。又曰：自我徂爾，三歲食貧。《論語》曰：貧與賤，是人之所惡，不以其道得之，不去也。又曰：貧而無怨難。（《列子》曰：凡為名者必廉，廉斯貧矣。）
事對
【六極 十盜】《尚書》：六極：一曰兇短折，二曰疾，三曰憂，四曰貧，五曰惡，六曰弱。太公《六韜》曰：武王問太公曰：“夫貧富豈有命乎？將治生不得其意？”太公曰：“盜在其室，計之不熟。一盜，收種不時；二盜，取婦無能；三盜，養女太多，四盜，棄事就酒；五盜，衣服過度；六盜，封藏不謹；七盜，井竈不便；八盜，舉息就利；九盜，無事燒火；十盜，安得富也。”
【杼空 壁立】《毛詩》曰：小東大東，杼軸其空。箋雲：謂無他貨，唯絲麻耳。今盡杼軸不作也。《漢書》曰：梁孝王薨，司馬相如歸而家貧，徒四壁立。
【圭窬 蓽戶】《禮記》曰：儒有一畝之宮，環堵之室，蓽門圭窬。又《左傳》曰：蓽戶圭竇。符子曰：楚之交子，魯之周子，齊之狂子，相與居乎泰山之陽，處乎環堵之室。蓽戶不扉，蓋茨不翳，而高歌不輟。
【袍 短褐】《論語》曰：衣敝袍。《淮南子》曰：貧人夏則被褐帶索，含菽飲水，以支暑熱；冬則羊裘短褐不掩形而煬竈。【蓬室 棘庭】皇甫謐《高士傳》曰：老萊子，楚人也。耕蒙山之陽，以ワ葭為牆，蓬蒿為室，杞木為牀，蓍艾為席。《抱樸子》曰：洪貧無僮僕，離落頹決，荊棘叢生庭宇。
【牛衣 蝸廬】《漢書》曰：王章家貧，常臥牛衣中。魯豢《魏略》曰：楊沛前後宰曆城守，不以私計介意，故身退之後。家無餘積，蝸牛廬居止其中，妻子凍餒。
【並日而食 同衣而出】《論語》曰：端木賜結駟連騎，以從原憲；憲居蓬蒿之中，並日而食。子貢曰：甚矣子之病也。《後漢書》曰：李元，字大遜，陳留人也，事母至孝。家貧，兄弟六人，同衣而出入。
【蓬溜 桑樞】《抱樸子》曰：洪家貧，荊棘叢於庭宇，蓬莠塞乎階溜。《莊子》曰：原憲居環堵之室，桑為樞而甕為牖。
【枯鮒 懸鶉】《莊子》曰：莊周家貧，故往貸粟於監河侯。侯曰：“待我得邑金，貸子三百金。”周忿然作色曰：“周昨來，視車轍有鮒魚，呼我曰：‘君豈有鬥升之水相活哉。’周曰：‘諾，我且遊吳越，令激西江之水而逆子，可乎？’鮒魚忿然作色曰：‘此曾不如早索我於枯魚之肆。’”《孫卿子》曰：子夏家貧，鶉衣懸壁。
【一瓢 四壁】《論語》曰：賢哉回也，一簟食，一瓢飲。崔鴻《後燕錄》曰：魏郡王高家貧，徒有四壁。
【茅宅 蓬廬】《李劭別傳》曰：公居貧而不好修產業，有稻田三十畝，茅宅一區。張衡《歸田賦》曰：感老氏之遺戒，乃回駕乎蓬廬。
【坎Б 落魄】《楚辭》曰：坎Б兮貧土，失時而志不平。《漢書》曰：酈食其好讀書，家貧落魄。
【賣樵 鬻畚】《漢書》曰：朱買臣家貧，好讀書，不修產業。常刈薪樵，賣以給食。何法盛《晉中興書》曰：王猛家貧，鬻畚為事。
【甕牖 席門】《禮記》曰：儒有一畝之宮，環堵之室，蓽門圭窬，蓬戶甕牖。《漢書》曰：陳平家貧，好讀書，不營生業。居窮巷中，以席為門，然門多長者車轍。
【夜耕 晝傭】幹寶《搜神記》曰：有周噴者，貧而好道，夫婦夜耕。瞿鴻《後燕錄》曰：魏郡王高，秦末饑亂，夫妻晝則傭耕，夜則伐草燒磚。
【ヱ菽 食藜】《禮記》曰：子路曰：“傷哉貧也，生無以為養。”子曰：“ヱ菽飲水，以盡其歡，斯之謂孝。”崔鴻《後燕錄》曰：王高，秦末饑亂，父母兄弟死者十有五人，饑食藜藿，寒衣草衣。
【蓬戶 蒿牀】《莊子》曰：原憲居環堵之室，蓬戶不掩。皇甫謐《高士傳》曰：田何年老家貧，茅居蒿牀，守道不仕。
【賣蔔 傭書】司馬彪《續漢書》曰：範丹，桓帝時闢為太尉，丹自以狷急不能從俗，弊服賣卜於市。魏收《後魏書》曰：崔亮，字敬儒，清河東武城人。家貧，傭書自業。
【雪履 塵甑】《史記》曰：東郭先生久待詔公車，貧困饑寒，弊履不完。行雪中，履有上無下，足盡跋地，道中人笑之。司馬彪《續漢書》曰：範丹，桓帝時以丹為萊蕪長。不到官，遭黨人禁錮，乃結草室而居，有時絕糧。閭裡歌之曰：“甑中生塵範史雲，釜中生魚範萊蕪。”
【立錐地 擔石儲】《史記》曰：楚相孫叔敖知優孟賢。病且死，謂其子曰：“我死，汝必貧困，往見優孟。”居數年卒，敖子果窮困，負薪逢優孟，遂謁謂孟父素所誡言。孟即為敖子談，說楚王謂叔敖複生，欲以為相。孟曰：“請與婦計之。”三日而來曰：“婦言慎勿為楚相。孫叔敖之為相，盡忠。及死，其子無立錐之地，何足為也。”王遂封敖子。又《魏志》曰：華歆素清貧，祿賜以賑施親戚，故家無擔石之儲。
【子桑殆病 元安已絕】《莊子》曰：子輿與子桑友。而霖雨十日，子輿曰：“子桑殆病矣！”裹飯而往食之。子桑若歌若笑，鼓琴曰：“父母豈欲吾貧哉？天地豈私貧我哉？求其為之者不得也。”《先賢行狀》曰：胡定，字元安。至行絕人，居喪，雉免遊其庭。縣令遣戶曹掾問定，定已絕穀。
賦
【束《貧家賦》】餘遭家之軻，嬰六極之困屯；無元憲之厚德，有斯人之下貧。愁鬱煩而難處，且羅縷而自陳；有漏狹之草屋，不蔽覆而受塵。欲恚怒而無益，徒拂鬱而獨嗔；蒙乾坤之遍覆，庶無財而有仁。
【漢揚雄《逐貧賦》】汝在六極，投棄荒遐；進不由德，退不受阿。久為滯客，其意若何？人皆文繡，餘褐不完。人皆稻梁，我獨藜饗；貧無寶玩，何以為歡？徒行負笈，出處易衣；身服百役，手足胼胝。朋友道絕，達官陵遲；厥咎安在？職爾為之。舍爾遠竄，昆侖之巔；爾複我隨，翰飛戾天。舍爾登山，巖穴隱藏；爾複我隨，陟彼高岡。舍爾入海，泛彼柏舟；爾複我隨，載沉載浮。我行爾動，我靜汝休；豈無他人，從我何求。今汝去矣，勿複久留。
詩
【晉左思《詠史詩》】習習籠中鳥，舉翮觸四隅；落落窮巷士，抱影守空廬。出門無通路，枳棘塞中途；計策棄不收，塊若枯池魚。外望無寸祿，內顧無鬥儲；親戚還相蔑，朋友日漸疏。
【宋陶潛《詠貧士詩》】萬族皆有託，孤雲獨無依；暖暖虛中滅，何時見餘暉。又曰：淒戾歲將暮，摧褐抱南軒；前圃無遺秀，枯條盈北園。傾壺絕餘瀝，窺竈不見煙；詩書塞坐外，白日去不還。又曰：榮叟老帶素，欣然方彈琴；原生納決履，清歌暢高音。劍袂不掩肘，藜羹乏恆斟；豈忘襲輕裘，荀得非所欽。又曰：仲蔚愛窮居，繞屋生蒿蓬；翳然絕交遊，賦詩頗能工。介焉安其業，所樂非窮通；人事固已拙，聊得長自從。
【宋袁伯文《述山貧詩》】傭滌倦閭，耕牧憊松邱；制荷依露壑，搴若逗霜洲。鬢垂驚年素，膚耗盈帶憂；幸有深棲性，幽山可以留。
【梁王僧孺《傷乞人詩》】少年空扶轍；白首竟填溝。葦席何由足，菽藿不能周。自顧非好行，乞且欲包羞；勞君款曲問，冒此殷勤酬。
【宋蕭璟《貧士詩》】四時迭來往，苦辛隨事迫；三冬泣牛被，五月披裘客。遲遲春日永，憂來安所適；季秋授衣節，荷裳竟不易。班超棄筆硯，婁敬脫挽軛；雖雲丈夫志，終涉自媒跡。賢哉顏氏子，飲水常怡懌。
【晉張望詩】荒墟人跡稀，隱僻閭鄰闊；葦籬自朽損，毀屋正寥豁。炎夏無完，玄冬無暖褐，四體困寒暑，六時疲饑渴。營生愈愁瘁，愁來不可割。
【晉江攸詩】蓽門不啟扉，環堵滿蒿榛；空瓢覆壁下，簟上自生塵。出門誰氏子，憊哉一何貧。
【梁朱超《詠貧詩》】觸途皆可試，維貧獨未安；窗開兩片月，霜足一重寒。蒿濕鋪牀冷，荷脆補衣難；若言為客易，推劍與君彈。
【應瑗雜詩】貧子語窮兒，無錢可把撮；耕日不得粟，採彼北山葛。簟瓢恆自在，無用相呵喝。
【魏武《謠俗詞》】翁中無鬥儲，發篋無尺繒；友來從我貸，不知所以應。
書
【應璩《與韋仲將書》】夫以原憲懸磬之居，而值皇天無已之雨。薪芻既盡，穀亦傾匱；進無顏子不改之志，退無揚雄晏然之情。是以懷戚，良不可堪。
【又《與董仲連書》】穀糴騰踴，告求周鄰；日獲數升，猶無薪可以熟之。孟軻困於梁宋，宣尼厄於陳蔡，無以過此。出蒙誚於臧獲，入見謫於嬪息，忽使邑憤，不知處世之為樂也。
離別第七
敘事
《楚辭》曰：悲莫悲兮生別離。又曰：忄慄兮若在遠行，登山臨水送將歸。江淹《別賦》曰：黯然銷魂者，唯別而已矣。《家語》曰：孔子去周，老子送之，曰：“吾聞富貴者送人以財，仁者送人以言。吾雖不能富貴，而竊仁者之號，請送子以言。凡當世之聰明深察而近於死者，好議人者也；博辯宏大而危其身者，好發人之惡也。”孔子曰：“敬奉教。”《東觀漢記》曰：陳遵使匈奴，辭於王丹。丹謂遵曰：“子使絕域，無以相贈，贈子以不拜。”遂揖而別。遵甚悅。《管輅別傳》曰：諸葛樂與輅別，戒以二言：“卿性樂酒，雖溫克，然不可保，當節之；卿有水鏡之才，所見者妙。禍如膏火，不可不慎持。卿散才以遊於雲漢之間，不憂不富貴也。”輅言：“酒不可極，纔不可盡；吾欲持酒以禮，持才以愚，何患之有耶？”
事對
【宿濟 餞】《毛詩》曰：出宿於濟，飲餞於禰。又曰：申伯言邁，王餞於。
【浮□ 零雨】李陵《贈蘇武詩》曰：仰視浮□馳，奄忽互相逾；風波一失路，各在天一隅。孫楚《徵西官屬於陟陽候祖道詩》曰：晨風飄歧路，零雨被秋草；傾城遠追送，餞我千里道。
【牽衣 總轡】魏文帝《見挽船士兄弟辭別詩》曰：舍我故鄉客，將適萬裏道；妻子牽衣袂，落淚沾懷抱。陸機《赴洛詩》曰：總轡登長路，嗚咽辭密親；永歎遵北渚，遺思結南津。
【參辰 弦栝】李陵《贈蘇武詩》曰：昔為鴛與鴦，今為參與辰；昔時常相近，邈若胡與秦。陸機《為顧彥先贈婦詩》曰：形影參商乖，音信曠不達；離合豈非常，譬彼弦與栝。
【送南浦 造北林】《楚辭》曰：餘交手兮連行，送美人兮南浦。曹植《離友詩》曰：日匿景兮天微陰，經向路兮造北林。
【北館 東城】漢武帝《與秦卓子侯家詔》曰：春時子侯於北館，與家別。陸機《贈馮文熊詩》曰：鳳駕出東城，送子臨河曲；登樓望峻波，時逝一何速。
【白雲 黃鶴】《穆天子傳》曰：天子觴西王母瑤池之上，王母謠曰：“白□在天，山川間之。”蘇武《贈李陵詩》曰：黃鶴一遠別，千里顧徘徊；胡馬失其羣，思心長依依。
【北路 南津】曹彪《答東阿王詩》曰：盤徑難懷抱，停駕與君決；即車登北路，永歎尋先轍。陸雲《答兄機詩》曰：悠遠途可極，別怨會何長；南津有絕濟，北渚無河梁。
【二鳧 雙鸞】蘇武《別李陵詩》曰：二鳧俱北飛，一鳧獨南翔；子當留斯館，我當歸故鄉。嵇康《贈秀才入軍詩》曰：雙鸞匿景曜，戢翼太山西；單雌偏獨遊，哀吟傷生離。
【蘭圃 桃館】嵇康《贈秀才入軍詩》曰：息徒蘭圃，秣馬華山；郢人逝矣，誰與盡言。《荊州圖記》曰：襄陽縣南陸道六裡有桃林館，是餞行送歸之處。
【東津 西渚】酈元注《水經》曰：壽春縣城東為長瀨津，津側有才堂，此亭迎送所泊也。戴逵《離興賦》曰：挾鳴琴於林下，理纖綸於長浦；回餞行以越江，送猗人於西渚。
【四鳥 三荊】《家語》曰：孔子在衛，晨興，顏回侍，聞有哭聲甚哀。顏回曰：“此哭聲非獨哀死，又悲生離也。”孔子曰：“何以知之？”對曰：“回聞恆山之鳥，生四子，羽翼既成；將分離，悲鳴以相送，哀聲有類於此。”吳均《續齊諧記》曰：京兆人田真，兄弟三人，共分財各居。堂前有一株紫荊，華甚茂，共議破為三，待明截之。忽一夕，樹即枯死。真見之，驚謂諸弟曰：“本同株，當分析便憔悴，況人兄弟孔懷，而可離異，是人不如樹木也。”兄弟相感更合。
【秣馬 理棹】徐幹《哀別賦》曰：秣餘馬以候濟兮；心亻恨而內盡，仰深沉之ㄙ藹兮，重增悲以傷情。王彪之《與諸兄弟方山別詩》曰：脂車總馳輪，泛舟理飛棹；絲染墨悲歎，路岐楊感悼。
【臨江 絕河】趙曄《吳越春秋》曰；勾踐入臣於吳，羣臣送至浙江上，臨水祖送。《吳氏春秋》曰：吳起行，魏武侯自送之，絕河西與起相辭。
【飛鵠 翔鴻】《樂府 飛鵠行》曰：念與君離別，氣結不能言：各言重自愛，遠道歸來難。杜摯《贈毋邱荊州詩》曰：鵠飛舉萬裏，一蜚昊蒼；翔高志難得，離鴻失所望。
【雲乖 雨絕】張載《述懷詩》曰：跋涉山川，千里告辭；楊子哭歧，墨氏感絲。雲乖雨絕，心乎忄倉而。郭璞詩曰：君如秋日雲，妾似突中煙；高下理自殊，一乖雨絕天。
【翔鳧 驚鶴】蘇武《別李陵詩》曰：二鳧俱北飛，一鳧獨南翔；子當留斯館，我當還故鄉。曹植詩曰：雙鶴俱遨遊，相候東海傍；雄飛竄北翔，雌逝赴南湘。棄我交頸歡，離別各一方。
【歸雲徵 驚風散】李充《送許從詩》曰：來若迅風歡，逝如歸雲徵；離合理之常，聚散安足驚。棗腆《贈石崇詩》曰：翕如翔雲會，忽若驚風散；分給懷離析，對樂增累歎。
【發軫 弭棹】陸機《贈馮文熊詩》曰：發軫濁渭，丘馬大河陰；分索古所悲，志士多苦心。謝靈運《從宋公戲馬臺集孔令詩》曰：歸客逐海隅，脫冠謝朝列；弭棹泊桂渚，指景待樂闕。
【結轍 揚ぎ】範廣泉《徵虜亭餞王少傅詩》曰：掛冠東門閻，歸褐西唐足；結轍塵高衢，祖供懸長麓。孔法生《徵虜亭餞王少傅詩》曰：若人鑒殆辱，解紱揚歸ぎ；真感屬神慮，高興襲天情。
【淒心 結念】卞裕詩曰：餘弟適東邁，眷戀將乖情；離別信吾事，淒心相糸麗嬰。謝靈運《送雷次宗詩》曰：符瑞守邊楚，感念淒城壕；志苦離念結，情傷日月滔。
【援琴 擊築】蔡邕《琴操》曰：商陵牧子，娶妻五年無子，父母將欲為改娶。妻聞，中夜驚起，倚戶悲嘯。牧子聞，援琴鼓之。痛恩愛以永離，歎別鶴以舒情，故曰“別鶴操”。《史記》曰：燕太子送荊軻入秦，賓客知其事者，皆白衣冠以送之。至易水上，既祖道，高漸離為之擊築。
【贈言 送揖】《家語》曰：子路將行，辭於孔子。曰：“贈以帛乎？贈汝以言乎？”對曰：“請以言。”孔子曰：“不強不達，不勞無功，不忠無親，不信無複，不恭無禮，慎此五者而已矣。”子路曰：“由願終身奉之。”《東觀漢記》曰：陳遵為大司農護軍使匈奴，過辭於王丹。臨訣，丹謂遵曰：“俱遭時變，唯我二人，為天地所遺。今子當之絕域，無以相贈，贈子以不拜。”遂揖而別。遵甚悅。
【陟陽候 臨川亭】孫楚《徵西官屬於陟陽候祖道詩》曰；晨風飄歧路，零雨被秋草；傾城遠追送，餞我千里道。荀雍《臨川亭詩》曰：目極依春路，披褐懷良辰；明發戒徒禦，臨流餞歸人。
【即長衢 陵高阜】孫楚《陟陽候詩》曰：乖離即長衢，惆悵盈懷抱；孰能察其心，鑒之以蒼昊。卞裕《送桓竟陵詩》曰：翰城將孰寄，懷人應斯{艸泣}，餞行陵高阜，怡衿睦景氣。
【隔山河 閡邱谷】孫楚之《馮翊祖道詩》曰：舉翮撫三秦，抗我千里目；念當隔山河，執觴懷慘毒。郭《與從弟別詩》曰：乖索易為久，尋離覺月促；遼落隔修途，窈窕閡邱穀。
【徵虜亭 領軍府】範廣泉《徵虜亭餞王少傅詩》曰：韓卿辭輦路，疏傳知殆辱；素德燭光塵，玄軌芳前覺。謝琨《送二王在領軍府集詩》曰：苦哉遠徵人，將乖萃餘室；明窗通朝暉，絲竹盛蕭瑟。
【一日三月 二載千秋】《毛詩》曰：佻兮達兮，在城闕兮；一日不見，如三月兮。李陵《與蘇武詩》曰：嘉會難再遇，二載為千秋；臨河濯長纓，念別悵阻修。
【掩歡緒 起離端】宋孝武帝《幸中興堂餞江夏王詩》曰：送行悵川逝，離酌偶歲陰；陰雲掩歡緒，江山起別心。謝琨《送二王在領軍府詩》曰：樂酒輟今辰，離端起來日。
賦
【魏文帝《離居賦》】惟離居之可悲，愧獨處於空牀；愁耿耿而不寐，曆終夜之悠長。驚風厲於閨闥，忽增激乎中房；動幃牀之ㄙ藹，對明燭而無光。
【梁劉孝儀《歎別賦》】在初歸之為慶，庶因會而自收；保私庭之宴喜，共昆弟而嬉遊。校小文於搖筆，比楷式於臨流；止每歡於接膝，行必喜於同。忽一去而數載，遂離居而引隔。阻同夕於當寐，乖共餐於終食；惟遠望以代歸，負相思其無力。
【梁張纘《離別賦》】隔願言於信次，尚眷眷而興懷；矧雲崖之遠訣，抱離袖之長乖。顧龍門而掩涕，瞻郢路以何偕。在驚禽之屢感，迫徂年之將暮；眺湘沅之分流，遵洞庭之永路。山峻高而易隱，浦回而難溯；猿啾啾而夜鳴，鵑騷騷而曉度。拊客子兮何心，能辭鄉與別故；共抱荃蕙之遺芳，不離披於霜露。
【梁江淹《別賦》】黯然銷魂者，唯別而已矣。況秦吳兮絕國，複燕宋兮千里，或春苔兮始生，或秋風兮暫起，是以行子腸斷，百感淒惻。風蕭蕭而異響，雲漫漫而奇色；舟凝滯於水濱，車逶遲於山側。棹容與而未前，馬寒鳴而不息；掩金觴而誰禦，橫玉柱而沾軾。居人愁臥，若有亡。日下壁而沉彩，月上軒而飛光；見紅蘭之受露，望青楸之罹霜。巡丹楹而空掩，撫錦幃而虛涼；知離夢之躑躅，意別魂之飛揚。
詩
【《古詩》】行行重行行，與君生別離；相去萬餘裡，各在天一涯。道路阻且長，會面安可知？胡馬依北風，越鳥巢南枝。
【李陵《贈蘇武詩》】攜手上河梁，遊子暮何之？徘徊臨蹊路，恨恨不能辭。行人難久留，各言長相思；安知非日月，弦望自有時。努力崇明德，皓首以為期。
【宋謝靈運《相送方山詩》】祗役出皇邑，指期憩甌越；解纜及流潮，懷舊不能發。析析就衰林，皎皎明秋月；含情易為盈，遇物難可歇。
【宋鮑明遠《贈別傅都曹詩》】輕鴻戲江潭，孤雁集洲；邂逅兩相親，同念共無已。風雨好東西，一隅頓千里；追想棲宿時，聲容滿心耳。短翮不能翔，徘徊煙霧裡。
【齊謝眺《新亭渚別範□詩》】洞誕張樂地，瀟湘帝子遊：雲去蒼梧野，水還江漢流。停驂我悵望，輟棹子夷猶：心事俱已矣，江上徒離憂。
【齊王融《蕭諮議西上夜集詩》】徘徊將所愛，惜別在河梁：衿袖三春隔，江山千里長。寸心無遠近，邊地有風霜：勉哉勤歲暮，敬矣慎容光。山中殊末懌，杜若空自芳。
【齊張融《別詩》】白雲山上盡，清風松下歇：欲識離人悲，孤臺見明月。
【梁庾肩吾《新亭送劉之遴詩》】車轉黃山路，舟糸麗白馬津；送輪時合，分驂各背塵。常山喜臨代，隴頭悲望秦；欲持漢中策，還以贈徵人。
【周王褒《別王都官詩》】聯綿憫流客，悽愴惜離羣；東西禦溝水，南北會稽雲。河橋兩堤絕，橫歧數路分；山川遙不見，懷袖遠相聞。
【周瘐信《答林法師詩》】客行七十歲，歲暮遠徂徵，塞雲凝不解，隴水凍無聲。君看日遠近，為忖長安城。
【江總《別袁昌州詩》】河梁望隴頭，分手路悠悠；徂年驚若電，別日歎成秋。黃鵠飛飛遠，青山去去愁；不言□雨散，更似東西流。
