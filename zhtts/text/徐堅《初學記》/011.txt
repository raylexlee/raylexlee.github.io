△卷十一 職官部上
太師太傅太保第一
太尉司徒司空第二
敘事
《齊職儀》雲：皆古官也。（應劭雲：自上安下曰尉。魚豢曰：太尉掌武事，古者兵獄官皆以尉為稱。尉，也，言兵獄羅也，言兵獄羅姦非。又應劭雲：徒，眾也；司徒，主人眾也。空，穴也；司空，主土。古者穴居，主穿土為穴，以居人也。）堯時舜為太尉，舜時契為司徒、禹為司空，古亦為三公之職。其後常以太尉與大司馬迭置，不兩立。（有大司馬則不置太尉，歷代皆然。）周乙太師、太傅、太保為三公，以大司馬、大司徒、大司空與大司寇、大塚宰、太宗伯為六卿。至西漢末，師、傅、保之官，崇其號為上公，以大司馬、大司徒、大司空為三公。後漢初省大司馬，立太尉，與司徒、司空為三公。（皆除大字。）曆魏、晉、宋齊之後常然。至後周，又依《周禮》，以師、傅、保為三公。《五代史志》雲：隋又以太尉、司徒、司馬為三公。歷代皆開府置官屬，唐廢府寮。
事對
【上司 亞獻】《東觀漢記》曰：楊震，字伯起，為太尉。性忠誠。每諫爭，中常侍樊豐等譖之，收印綬歸本郡。震到洛陽都亭，謂門生曰：「吾蒙恩居上司，奸臣狡猾而不能誅，寵嬖傾亂而不能禁，何面目以見日月！」遂飲鴆而死。《續漢書》曰：太尉郊廟掌亞獻，太喪告諡南郊。
【統兵 掌武】《續漢書》雲：太尉一人，掌四方兵事，課功勣，歲盡則殿最而行賞罰焉。又《漢書》曰：太尉，秦官也。掌武事。
【匪石 斷金】應劭《漢官儀》曰：沖帝冊書，太尉趙峻，二世掌樞衡，有匪石不貳之心。又曰：三公國之楨幹，朝廷取正，以成斷金。大司農李固，公族之苗，忠正不撓，其以固為太尉。
【兩鹿 三鱣】謝承《後漢書》曰：鄭弘為臨淮太守，行春，有兩白鹿隨車，夾轂而行。弘怪問主簿黃國鹿為吉凶，賀曰：「聞三公車轓畫作鹿，明府當為宰相。」弘後果為太尉。範曄《後漢書》曰：楊震，字伯起。嘗客於湖外，不答州郡禮命數十年，眾人謂之晚暮，而震勵志愈篤。後有鸛雀銜三鱣魚，飛集講堂前。都講取魚進曰：「凡鱣者，卿大夫之服象也；數三者，法三臺也。先生自此升矣。」後位至太尉。
【畫鹿】 飛鵲印】畫鹿轓見上。《博物志》雲：常山張顥為梁相，天新雨後，有鳥如鵲，飛翔稍下，墮地人取，化為一圓石。顥椎破之，得金印，文曰忠孝侯印。顥表上聞，藏之祕府。顥，漢靈帝時至太尉。
【保皇家 安劉氏】摯虞《隴西王泰為太尉冊》曰：惟君行為時表，親則宗臣，論道經邦，保乂皇家，是用進登上臺。《漢書》雲：上曰：「周勃重厚少文，然安劉氏者必勃也，可為太尉。」
【主九伐 齊七政】謝靈運《晉書》曰；秦有太尉，掌兵。漢仍修之，或置或省，是故司馬之官，主九伐之職。《汝南先賢傳》曰：陳蕃拜太尉，讓曰：「齊七政，訓五兵，臣不如議郎王暢。」
【歎黃憲 舉蔡謨】謝承《後漢書》曰；陳蕃拜太尉，臨朝歎曰：「黃憲若在，不敢先佩印綬。」《晉書》：郗鑒，字道徽，進祿太尉。疾篤，舉蔡謨自代。
【置屏風 賜錦被】謝承《後漢書》曰：鄭弘，字巨君，為太尉，主將第五倫為司空，班位在下。每正朔朝見，弘曲躬自卑。帝知，遂置雲母屏風公隔之，由此以為故事。又，朱寵，字仲威，為太尉。食脫慄飯，臥布被，朝廷賜錦被粱肉，皆不敢當。已上太尉事。
【邦教 地徵】《周禮》：大司徒之職，乃立地官司徒。使帥其屬而掌邦教，以佐王安擾邦國。鄭玄注云：所以親百姓，訓五品也，擾亦安也。又曰：以土均之法辨五物九等，制天下之地徵。鄭玄注曰：均，平也；五物，五土所生之物也；九等，も剛、赤緹、墳壤、渴澤、鹹瀉、勃壤、埴壚、強{臨木}、輕爨之屬；徵，稅也。
【五禮 六樂】《周禮》：大司徒之職，以五禮防萬民之偽而教之中。鄭玄注：禮所以節止人之侈偽，使其得中。又曰：以六樂防萬民之情而教之和。注曰：樂以蕩正人之情思，使其心和。
【度地 辨土】《周禮》：大司徒之職，凡建邦國，以土圭土其地而制其域。注曰：土其地，猶言度其地。又曰：以土宜之法，辨十有二土之名物。注曰：十有二土，分野十有二邦也。土系十二次，各有所宜。
【七政 五教】常璩《華陽國志》曰：自建武之後，羣儒修業，開案圖緯，漢之宰相，當出坤鄉。於是司徒李公，屢登七政；太傅于堅，奕代論道。《尚書》：帝曰：「契，百姓不親，五品不遜。汝作司徒，敬敷五教，在寬。」注曰：五常之教，務在寬也。
【夢松 取穗】張勃《吳錄》曰：丁固為司徒，初為尚書，夢松樹生其腹上，謂人曰：「松字，十八公也。後十八年吾當為公乎？」遂如夢焉。範曄《後漢書》曰：蔡茂，字子禮，建武二十年，代戴涉為司徒，在職清儉匪懈。茂初在廣漢，夢在大殿之極，上有三穗禾。茂跳取之，得其中穗，輒復失之。主簿郭賀離席慶曰：「大殿者，官府之形象也；極而有禾，人臣之上祿也；取其中穗，中臺之位。於字禾失為秩。雖曰失之，乃以得祿秩也。袞職有缺，君其補之。」旬月而茂徵焉，闢賀之掾。
【銅臭 象籌】司馬彪《九州春秋》曰：靈帝賣官，廷尉瞿烈入錢五百萬以買司徒。烈子均，字孔平，亦有時名。烈問曰：「吾作公，天下人謂何如？」對曰：「大人少有高名，不謂不當為公。今登其位，海內嫌其銅臭。」烈舉杖擊之，均走。烈曰：「子授父撾而走，可謂孝乎？」均曰：「舜之事父，小杖則受，大杖而走，不陷父於不義。」烈曰：「爾以吾為瞽瞍耶。」又，王隱《晉書》曰：王戎代王渾為司徒，常以象牙籌晝夜計家財，遠及田牧。性又至儉，不能善自奉養；飲食通財不出外，天下謂之膏肓疾。
【明七教 修六禮】《禮記》曰：司徒明七教以興民德。又曰：司徒修六禮以節民性。
【敷五典 齊八政】《尚書》曰：司徒掌邦教，敷五典，擾兆民。注云：敷，布也。主國教化，布五常之教，以安和天下之眾民也。《禮記》曰：司徒齊八政以防淫。已上司徒事。
【別五土 決九州】《家語》：孔子為司空，乃別五土之性而物其所生之宜。魚豢《典略》曰：禹為司空，披九山，通九澤，次九州，使各以其職來貢。地方五千裏，至於荒服。
【作地圖 掌邦事】王隱《晉書》曰：裴秀，字季彥，為司空。作禹貢地域圖，事成奏上，藏於祕府，為時名公。《禮記》曰：司空執度度地。鄭玄曰：司空冬官卿，掌邦事也。
【通九澤 居四民】通九澤見九州注。《尚書》曰：司空掌邦土，居四民，時地利。注曰：冬官卿主國空土，以居士農工商四民，使順天時分地利也。
【造宮室 平水上】鄭玄注《考工記》：司空掌營城郭，建邦邑，立社稷宗廟，造宮室車服器械，監百工。唐虞以上曰共工。《尚書》曰：四嶽僉曰伯禹，作司空。帝曰俞，諮禹：「汝平水土，惟時懋哉。」注：懋，勉也。
【李通讖 王梁符】華嶠《後漢書》曰：李通，字文元，以讖記說光武，為大司空。又曰：王梁，字君嚴，拜大司空。赤伏符曰：王梁主衛作玄武。上以野王本衛地。徙玄武水神，司空水土之官。於是擢拜梁也。
【赤伏符 素絲節】華嶠《後漢書》曰：王梁為野王令，赤伏符曰：王梁主衛作玄武。玄武水神，司空水土之官。於是擢梁拜大司空。《晉起居注》曰：武帝詔鄭袤曰：「體行純正，履道沖粹；退有清和之風，進有素絲之節，宜齊三階之曜，補袞職之缺，其以袤為司空。」
【諮政化 勸德風】《荀家傳》曰：顗為司空，文帝平蜀，議復五等，表魏朝，使公定禮儀。中護軍賈充正法律，尚書僕射裴秀議官制。公遂刪定舊文，行正式，為一代之典。書成奏上，藏於祕府。其服色旗幟法駕之式，禮樂犧牲柴燎之典，遷毀配食之制，及於明堂辟雍之儀，皆公所議定，朝廷歸其美。公既為臺輔，德望清重，加以留心禮教，以年耆多疾，不數朝見，詔使侍中任愷諮問政化所宜行否。又華嶠《後漢書》：第五倫雖峭直，然常以中興已來，二主好更化，俗尚苛刻。政化之本，宜先以寬和。及為三公，值章帝長者多恕，屢有善政。倫上疏褒稱盛美，因以勸成德風也。
【數月超 百日至】《漢書》曰：朱博，字子元，以京兆尹數月超為大司空。範曄《後漢書》曰：荀爽固辭徵聘，不得已乃行，起家百日至司空。已上司空事。
贊
【晉孫綽《賀司空循像贊》】思文公侯，誕保休祥；素質玉潔，華藻金章。總角韞德，被褐韜光。自昔喪亂，鉦鼓日震；禮樂藏器，詩書蒙塵。哲人遐慨，垂模澄神。仰觀洙泗，揚波絕津。方曜金鉉，協贊衡機。昊天不弔，曾不遺。搢紳頹範，皇德莫毗。公之雲殂，華裔同悲。
箴
【後漢崔駰《太尉箴》】天官塚宰，庶寮之率；師錫有帝，命虞作尉。爰葉臺極，爰平國域；制軍詰禁，王旅惟式。九州用綏，羣公鹹治；干戈載戢，宿躔其紀。上之雲據，下之雲戴；苟非其人，ル我帝載。昔周人思文公，而召南詠甘棠。昆吾崇夏，伊摯嘉商；季葉頗僻，禮用不匡。無曰我強，莫餘敢喪；無曰我大，輕戰好殺。紂師百萬，卒以不艾；宰臣司馬，敢告在際。
【又《司徒箴》】天鑒在下，仁德是興；乃立司徒，亂茲黎蒸。茫茫庶域，率土祁祁。民具爾瞻，四方是維；乾乾夕惕，靡怠靡違。敬敷五教，九德鹹事。嗇人用章，黔氓是富；無曰爾悖，忘於爾輔。無曰餘聖，以忽執政；匪用其良，乃荒厥命。庶績不怡，疚於爾祿；豐有折肱，而鼎覆其飠束。書歌股肱，詩刺南山；尹氏不堪，國度斯愆；徒臣司農，敢告執藩。
【又《司空箴》】善彼坤靈，侔天作則；分制五服，畫為萬國。乃立地官，空惟是職。茫茫九州，都鄙盈區；網以羣牧，綴以方侯。列列雋乂，翼翼王臣；臣當其官，官宜其人。九一之政，七賦以均。昔在季葉，班祿遺賢；掊克充朝，而象恭滔天。匪人斯力，匪政斯敕；流貨寵，而苞苴是鬻。王路斯蕪，孰不傾覆。空臣司土，敢告在側。
章
【宋謝莊《北中郎謝兼司徒章》】臣聞：燮理陰陽，寅亮天地；不惟其官。無人則缺。司徒掌敷五典，職擾兆人，豈悟乾靈罔匱，光渥方闡。不次之任，殊絕藩嶽，豈可權屍三事，假備六符，慚震週迴，顧步交悸。
碑
【後漢蔡邕《楊太尉碑銘》】天監有漢，誕生元輔；代作三事，勳在王府。乃及尹公，克光前矩；悉心畢力，胤其祖武。化洽羣生，澤浹區宇。
墓誌
【沈約《齊太尉文憲王公墓誌銘》】德備九官，功包十亂；帝圖必舉，王猷偕煥。斯謂國楨，是惟民幹；翱翔禮園，優遊文館。祕義煙涵，瑰辭雨散；揆路揚輝，臺庭改觀。方翊昇平，燮茲天綱；福履每愆，降年多爽。微言永謝，庶寮誰仰。
尚書令第三
敘事
尚書，秦置也。（《尚書》曰：龍命汝作納言。《詩》雲：仲山甫出納王命，王之喉舌，並尚書之任也。周官有司會。鄭玄注：若今尚書耳。《天文志》：斗魁六星曰文昌宮。荀綽雲：尚書是謂文昌天府也。蕭望之雲：尚書，百官之本。後漢李固上書雲：國家有尚書，猶天有北斗。主為喉舌，斟酌元氣。）《漢官》雲：初，秦代少府，遣吏四人在殿中，主發書，故號尚書，尚猶主也。漢因秦置之。（漢猶隸少府。魏晉以後，政歸臺閣，則不復隸矣。）故尚書為中臺，謁者為外臺，御史為憲臺，謂之三臺。《齊職儀》雲：魏晉宋齊並曰尚書臺。《五代史志》雲：梁、陳、後魏、北齊、隋則曰尚書省。唐龍朔二年，更名中臺；咸亨初復為尚書省。光宅初，更名文昌臺；長安初，又為中臺。神龍初，並復舊為尚書省。案：尚書令，秦官，漢因之。《漢官》雲：漢初並用士人為尚書令，秩二千石。（至漢武帝，別置謁者令，用宦者，遂省尚書官。成帝罷中書官，更以士人為尚書令，而至為臺主。主贊奏，典綱紀。）又，東漢與司隸校尉、御史中丞皆專席坐，京師號曰三獨坐也。《晉公卿禮秩》雲：尚書令拜則冊命，薨則於朝堂發哀。《五代史 百官志》雲：尚書令，至梁加秩中二千石。（《漢官》雲：尚書令秩千石，公為之，增至二千石。秦漢秩有中二千石，真二千石，凡四等。比二千石，月得粟百石；二千石，月得粟百二十石；真二千石，月得粟百五十石。其下三等，雖號二千石，其數實不至也。唯中二千石，月得粟百八十石，率一歲得二千一百六十石。中猶滿也，言其滿二千石。然則古三石唯今一石耳。）至陳，加品至第一，其後並因之而不改。（自魏已來，尚書令品並第三。）
事對
【中臺 上省】中臺見敘事。《十洲記》曰：崇禮門在東掖門內路西，即尚書上省。崇禮門東建禮門內，即尚書令下舍之門。
【天府 仙台】荀綽《晉百官表注》曰：尚書為文昌天府。司馬彪《續漢官志》雲：尚書省在神仙門內。王筠《和劉尚書詩》曰：客館動秋光，仙台起寒霧。
【天閣 禮闈】宋元嘉《起居注》曰：尚書左丞袁璠啟：領曹郎中荀萬秋，每設事緣私遊。肆其所之，豈可復參列士林，編名天閣。請免萬秋所居官。李充《懷愁賦》曰：在中秋之遙夜兮，直崇禮之禁闈。
【天臺 畫省】傅玄《答卞壺詩序》曰：尚書左丞，彈八座以下，居萬事之會。斯乃皇朝之司直，天臺之管轄。蔡質《漢官典職》曰：尚書奏事於明光殿，省中畫古烈士，重行書贊。
【司會 文昌】《周禮》：天官，司會之職。鄭玄注曰：會，大計也；司會主天下之大計，計官之長，若今之尚書矣。文昌事見天府注中。
【出納詔命 通掌圖書】《漢官解志》曰：尚書出納詔命，齊眾喉舌。司馬彪《續漢書》曰：成帝建始四年，罷中書官，初置尚書員五人。一人為僕射，分為四曹，通掌圖書祕記章奏，各有曹任。已上總載尚書都省。
【八座 三獨】《續漢書》曰：光武帝分增三公曹及二曹。其一曹主歲終書課諸州郡事；改常侍曹為吏曹，主選舉祠祀；民曹主繕功作鹽池苑囿；客曹主護駕羌胡朝賀；二千石曹主辭訟中都宮主水火盜賊。與三公為六曹，並令僕二人，謂之八座。三獨見敘事。
【專席 回車】應劭《漢官》曰：尚書令、秦官，銅印墨綬。司隸校尉、御史中丞、尚書令皆專席坐，京師號曰三獨坐，言其尊重。魏文帝嘗幸至尚書門。尚書令陳矯跪問陛下欲何之，帝曰：「欲案行文書耳。」矯曰：「此臣職分，非陛下所宜臨也。」帝聽回車而返。《漢官》雲：尚書官出，百官寮皆回車避也。
【黑軺 絳服】徐廣《車服儀制》曰：尚書令，軺車黑耳後戶。《齊職儀》曰：尚書令品第三，秩千石；絳朝服，佩水蒼玉。
【方峻 博朗】《續漢書》曰：陳蕃性方峻，徵為尚書令。《晉中興書》曰：刁協遷尚書令。詔曰：「尚書令協，抗志高亮，才鑒博朗，朕甚嘉之。」
【在位肅 舉朝憚】張璠《漢記》曰：左雄為尚書令，限年四十九試經，然後舉孝廉，故雄為令。在位者各自肅。《晉中興書》曰：卞壺為尚書令，司徒王導稱疾不朝。壺奏導專任無敬，事寢不行，舉朝憚壺。
【納言幘 進賢冠】荀綽《晉百官表注》曰：尚書令銅印墨綬，五時朝服納言幘。又曰：尚書令進賢兩梁冠，佩水蒼玉。
【黑耳車 彤管珥】徐廣《車服儀制》曰：尚書令軺車黑耳後戶。應璩《新詩》曰：彤管珥納言，貂璫表武弁。
【明習故事 識了舊典】《東觀漢記》曰：樊淮，字幼清，為尚書令。《明漢家故事》：熊遠啟曰：「伏見吏部以太尉荀組為尚書令，領豫州，組朝之素望，識了舊典，不應處外。」
文
【陳後主《授江總尚書令冊文》】夫文昌政本，司會化經；韋彪謂之樞機，李固方之鬥極。況其五曹斯綜，百揆是諧，同塚宰之司，專臺閣之任，惟爾道業慄峻，宇量弘深。勝範清規，風流以為準的；儒宗學府，衣冠以為領袖。故能師長六官，具瞻允塞，明府八座，儀形載遠，其端朝握揆，朕所望焉，往欽哉。懋建爾徽猷，亮採我邦國，可不慎歟。
箴
【晉張華《尚書令箴》】明明先王，開國承家；作制垂憲，仰觀列曜。俯令百官，政用罔僭。昔舜納大麓，七政以齊；內成外平，而風雨不迷。山甫翼周，靡剛靡柔；補我袞職，闡我王猷。王猷允塞，而四海鹹休。雖曰聖明，必賴良材；無曰我智，官不任能。發言如絲，其出成綸；王季道夬，天網縱替。既無老成，改舊法制；法制不修，不長厥裔。尚臣司臺，敢言侍衛。
啟
【隋江總《除尚書令斷表後啟》】司會化本，塚宰朝端，搢紳所屬，儀形攸在，皇世以來，無人則缺。陛下將備厥職，用穆臣僚，不容始自庸菲，以ん物議。當今藩翰至戚，不無其人；廊廟重臣，亦有其器。伏願慎俞往之則，闡平章之道。公心布款，有理存焉。
僕射第四
敘事
僕射，秦官，僕主也。古者重武，故官曹之長，主領其屬而習於射事也。（《漢書 百官表》曰：自侍中、尚書、博士郎、軍屯吏、馬宰、永巷，皆有僕射，隨所領之事以為號。若尚書，則名曰尚書僕射。）漢因秦，本置一人。至獻帝，以執金吾營劭為尚書左僕射，分置左右，蓋始於此。秦漢秩六百石，公為之，增至二千石。至梁，加秩中二千石。自魏以來品第三；至陳，加品第二。自魏晉以來，省置無恆，置二則左右僕射；或不兩置，曰尚書僕射。自東晉以來，祠部尚書多不置，以右僕射主之。若左右僕射並缺，則置尚書僕射，以掌主左事；置祠部尚書，以掌右事。然則尚書僕射與祠部尚書，不恆置矣。（已上出《齊職儀》及《五代史官志》。）唐龍朔二年改左右僕射曰左右匡政，咸亨初復舊。光宅初改為左右相，神龍初復舊。開元初又改曰左右丞相。
事對
【蒼玉 皁】《晉百官表注》曰：僕射一人，銅印墨綬。五時朝服納言幘，進賢冠，佩水蒼玉。官品第三，俸月四十五石。《東觀漢記》曰：鮑永，字君長，拜僕射，行將軍事，將兵安集河東。永好文德，雖行將軍，常皁，路稱鮑尚書兵。
【排闔 曳履】《鐘離意別傳》曰：意為尚書僕射，其年匈奴來降，詔賜縑三百疋。尚書侍郎暨酆受詔，誤以三千疋賜匈奴。詔大怒，鞭酆欲死，意獨排省闔入諫。明帝以合大義，恚損怒消。帝謂意曰：「非鐘離尚書，幾誤降威於此郎。」《漢書》曰：鄭崇，字子游，為尚書僕射。數求見諫爭，上初納用之。每見曳革履，上笑曰：「我識鄭尚書履聲。」
【清恪 忠允】《先賢傳》曰：毛玠，字孝先，為尚書僕射，在官清恪。《晉起居注》曰：尚書高陽王珪，忠允善政，以珪為右僕射。
【攝百揆 副端右】謝靈運《晉書》曰：古者重武事，貴射禦。取其捷禦如僕，各置一人，尚書六人，謂之八座。參攝百揆，出納王命，古元凱之任也。何法盛《晉中興書》曰：顧和為尚書僕射，以母老固辭。詔敕諭特聽暮出朝還，其優遇如是。尋朝議以臨端右之副，不宜處於外，更加銀青光祿大夫。
【協宣庶績 總統留事】《晉起居注》曰：太康元年詔雲：尚書舊置左右僕射，所以恢演政典，協宣庶績。《魏志》曰：桓範薦徐宣為僕射，後加侍中光祿大夫。車駕幸許昌，總統留事。帝還，主者奏呈文書，詔曰：「吾省與僕射何異？」竟不視。
【國之司直 官之師長】《魏志》曰：毛玠，字孝先，為尚書僕射。時太子未定立，臨淄王植有寵。玠諫曰：「近袁紹以嫡庶不分，覆宗滅國，廢立大事，非所宜聞。」會玠起更衣，太祖謂曰：「國之司直，我之周昌。」又曰：文帝時欲以賈詡為僕射，曰：「尚書僕射，官之師長，天下所望。詡名素不重，非所以服人。」
【五遷四辭 二龍雙驥】範曄《後漢書》曰：胡廣，字伯始，五遷尚書僕射。王隱《晉書》曰：荀顗代陳泰為僕射，領吏部，四辭而後受。張詮《南燕書》曰：慕容德以右僕射。封嵩為左僕射，尚書韓訁卓為右僕射。時嵩訁卓並年三十。又以嵩弟融為西中郎將，訁卓弟軌為東中郎將，嵩等俱拜，帝臨軒詔令四人同入。嵩等升殿方謝。帝顧曰：「躍二龍於長衢，騁雙驥於千里。」朝野榮之。
詩
【梁任彥升《山郡傳舍哭範僕射詩》】平生禮數絕，式瞻在國楨；一朝萬化盡，猶我故人情。待時屬興運，王佐俟人英；結歡三十載，生死一交情。攜手遁衰孽，接景事休明；運阻衡言革，時泰玉階平。浚沖得茂彥，夫子值狂生；伊人有涇渭，非餘揚濁清。將乖不忍別，欲以遣離情；不忍一辰意，千齡萬恨生。已矣平生事，詠歌盈篋笥；兼復相嘲謔，常與虛舟值。何時見範侯，還敘平生意。與子別幾辰，經途不盈旬；弗睹朱顏改，徒想平生人。甯知安歌日，非君撤瑟辰；已矣奈何歎，輟舂哀國均。
【任希古《和左僕射燕公春日端居述懷詩》】豐野光三傑，媯庭贊五臣；綈緗歌美譽，絲竹詠芳塵。聖曆開環象，昌年降甫申；高門非舍築，華構豈垂綸。鳳邸摶霄翰，龍池躍海鱗；玉鼎升黃閣，金章謁紫宸。禮闈通政本，文昌總國均；調風振薄俗，清教正彝倫。星迴應緹管，日禦警寅賓；葉上曾槐變，花發小堂春。思掛東都冕，言訪北山巾；赫赫容臺上，千祀耀平津。
【趙彥昭《奉和悼右僕射楊再思詩》】兩揆光天秩，三朝奉帝熙。何言集大鳥，忽此喪元龜；坐歎公槐落，行聞宰樹悲。壑舟今已去，寧有濟川時。
表
【陳徐陵《讓左僕射表》】臣聞七十之歲，揚雄擬經；六十之年，平津對策，若斯強壯，固無耆老。臣勵則胄華軒冕，才允卿相，出納流譽，朝野具瞻。臣弘正國老儒宗，情尚虛簡，玄風勝業，獨王當年；臣重器懷沉密，文史優裕，東南貴秀，朝廷親賢，並見壯猷，皆宜左執。若漢武好少，則微臣已老；若周文愛老，則有此羣才。伏願天明，更謀梓匠。求其妙選，稱是能官。
【隋江總《讓尚書僕射表》】藻鏡官方，品裁人物；門驚如，不慚屋漏。心抱如水，無欺暗室；但屢淹星鳥，每知忝素，世網拘束，事歸亻黽亻免。今此召會，尤增據蒺。竊以端揆副職，官稱師長，革履升降，傳呼寵赫，儀刑朝首，冠冕彝倫；兼復參綜衡流，匡佐聖治，妄膺重責，必踐危機。
諸曹尚書第五
敘事
諸曹尚書，秦官也。漢因之，並用士人。武帝改用宦者。成帝又改用士人，（《漢書》雲：武帝遊宴後庭，公卿不得入，故用宦者典尚書。）置列曹尚書四員，通掌圖書章奏之事，各有其任。（一曰常侍曹，二曰二千石曹，三曰民曹，四曰客曹。）光武分為六曹，（分二千石曹為二，分客曹為二，改常侍曹為吏部曹。）並一令一僕射，謂之八座。魏有五曹與二僕射一令，謂之八座。（魏有吏部、左民、客曹、五兵、度支、凡五曹尚書。）晉有六曹，（晉初置吏部、三公、客曹、駕部、屯田、度支六尚書，太康中有吏部、殿中、五兵、田曹、度支、左民六尚書，東晉有祠部、吏部、左民、度支，五兵五尚書。）宋有六曹，（宋加東都官尚書。）梁陳六曹，（齊曹名同宋氏。）後魏、北齊六曹，（後魏、北齊有吏部、殿中、祠部、七兵、都官、度支。）後周依周禮，置六官尚書之任。隋氏六曹。（隋有吏部、禮部、兵部、都官、度支、工部。開皇三年，改度支為戶部，都官為刑部，是也。）唐六曹。（初置民部。餘同隋氏。貞觀末改民部為度支，尋復改為戶部；龍朔二年改尚書為太常伯；改吏部、禮部、戶部、兵部、刑部、工部為司列、司禮、司元、司戎、司刑、司平。則天后又依周禮六官也。）初宋、齊、梁、陳四代復有起部尚書。營宗廟則權置，畢則省。（已上並《漢官》、《齊職儀》及《五代史 百官志》。）
事對
【再升 周曆】謝承《後漢書》曰：魏朗，字仲英，入為尚書，再升紫微。謇諤禁省，不屈豪右，為百寮所服，以黨事免。朗性矜嚴，閉門整法，長吏希見，動有禮序。室家相待如賓，子孫如事嚴君焉。又曰：蔡邕，字伯喈，以持書御史遷尚書。三月之間，周曆三臺，遷侍中。
【委珠 賜劍】謝承《後漢書》曰：鐘離意，字子阿，明帝徵為尚書。交址太守坐贓伏法，以資物簿入大司農。詔班賜羣臣，意得珠璣，悉以委地而不拜。帝怪問其故，對曰：「臣聞孔子忍渴於盜泉之水，曾參回車於勝母之鄉，惡其名也。贓穢之寶，不敢拜。」帝笑曰：「清乎尚書。」賜錢三十萬。《東觀漢記》曰：章帝賜尚書劍各一，手署姓名。韓棱楚龍泉，郅燾蜀漢文，陳寵濟南鍛成。一室兩刃，其餘皆平劍。其時論者，以為棱淵深有謀，故得龍泉；燾明達有文章，故得文劍；寵敦樸有善於內，不見於外，故得鍛成劍。皆因名而表意。
【白衣 文劍】《後漢書》曰：鄭均，字仲虞，為尚書。澹泊無欲，以病乞骸骨，終不肯起。章帝車駕幸均舍，敕賜尚書祿終其身，時人號曰白衣尚書。文劍見上。
【曆三臺 任七年】曆三臺見周曆注。《晉書》：杜預為度支尚書，在內七年，損益萬事，酬酢諮諏，不可勝紀。
【賜鍛成 封廣武】華嶠《後漢書》曰：陳寵，字昭公，以德行明敏，入為尚書。寵性周密，常稱人臣之義，苦不畏慎，自在樞密，謝門人不復教，拒知友。時賜寵劍，得鍛成劍，以其敦樸。《晉書》曰：張華為度支尚書，決勝緣江，地近萬裏。始羊祜謂所親曰：「終吾事者，唯當華耳。」卒如祜言，封廣武縣侯。
【酬酢諮諏 嘉謀良圖】酬酢諮諏見任七年注。《晉書》雲：山濤轉尚書，表辭才下年老。詔曰：方今多事，嘉謀良圖，委以老成也。
【朱穆正直 黃琬方毅】謝承《後漢書》曰：朱穆為尚書，讜言正直。《續漢書》曰：黃琬方毅廉貞，為侍中尚書。
詩
【宋顏延年《直東宮答鄭尚書詩》】皇居體宸極，設險祗天工；兩闈阻通軌，對禁限清風。跂予旅東館，徒歌屬南墉；寢興鬱無已，起觀辰漢中。流雲靄青闕，皓月鑒丹宮；踟躕清防密，徒倚恆漏窮。君子吐芳訊，感物側餘衷；惜無邱園秀，景行彼高嵩。
【隋劉斌《和許給事傷牛尚書詩》】名臣不世出，百工之所求；況乃非常器，遭逢興運秋。符彩照千里，銓衡綜九流；經綸資博物，樽俎寄皇猷。韶傾覆理，典禮紊還修；雖貞棟樑任，兼好藝文遊。佇聞和鼎實，行當奉介邱；高衢翻稅駕，閱水遽遷舟。傳呼更何日，曳履聞無由；歸魂藐修路，徵棹艤邪溝，林薄長風慘，江上寒雲愁；夜臺終不曙，遺芳徒自留。
【崔融《戶部尚書輓歌詩》】八座圖書委，三臺章奏盈；舉杯常有勸，曳履忽無聲。若荊州罷，池如薛縣平；空餘濟南劍，天子署高名。
制
【唐中宗《授李承嘉戶部尚書制》】門下，紫極八座，非德勿居；丹屏六曹，惟賢是擇。金紫光祿大夫李承嘉，靈襟峻嶷，識宇嚴明。早聞通德之名，夙有大臣之望。雄材逐日，共騏驥而齊丘；迅翼摶風，與鵷鴻而並翥；柏臺憲府，高膺弄印之榮；芝甸神州，獨著題輿之任。堅同白玉，直若朱繩；臺閣風生，權豪氣懾。洪材可重，茂秩須崇。宜加曳履之班，式獎從橋之對。
【又《授張錫工部尚書制》】明光畫省，務總樞要；建禮仙門，職惟喉舌。尚書左丞張錫，白虹良寶，紫電雄鋒，家傳鵲印之祥，世襲貂冠之緒。文遒吐鳳，思縟騰蛟，質映南金，材逾東箭。自提綱左轄，立帷中臺，奏郭奕而無慚，射崔洪而不愧，紫樞佇俊，彤管須賢。宜升賜劍之榮，式表委珠之潔。
箴
【後漢繁欽《尚書箴》】龍作納言，帝命惟允。山甫翼周，實司喉吻；赫赫禁臺，尤邦所庭。無曰我平，而慢爾衡；無曰我審，而怠爾明。四嶽阿鯀，績用不成；虞登八凱，五教聿清。舉涉其私，乃忝服榮；正直是與，伊道之經。先人匪懈，永世流聲；君子下問，敢告侍廷。
表
【梁蕭子範《為兄宗正讓都官尚書表》】納言之授，皇命所由。五星懸暉，差池紫宮之曲；百官根本，聯曹建禮之門。孔蔡該博，垂芳於兩京；陳鐘令才，比肩於魏代。逖望前英，俯循庸薄；義無屍素，理絕祗奉。
吏部尚書第六
敘事
吏部尚書者，初漢成帝置列曹尚書四人。其一曰常侍曹，主丞相御史公卿事。後漢初，光武改常侍曹為吏部曹，主選舉齊祠事；後漢末改為選部曹；魏代又為吏部曹，專掌選職，右於諸曹尚書。至宋，置二吏部尚書，尋復省一人。（沈約《宋書》雲：初，晉世散騎常侍選望與侍中不異，其後職任材散，用人益輕，宋孝武欲重其選，待吏部尚書任重，遂分吏部置三人，以輕其任。蔡興宗謂人曰：「選曹要重。」常侍聞談，改之名而不以實。雖主意以為輕重，人心豈有變。）自漢及魏，授此職者，或雲吏部尚書，若授諸曹尚書，直雲尚書。（漢、魏、晉世，若授吏部者，即雲以某為吏部尚書；若授他曹，雲某為尚書。至晉、宋、齊已後，始雲某授工部、刑部、五兵、度支等尚書耳。）故歷代職官之書，皆別紀吏部尚書，不與諸曹同。今書仿此雲。（並出《漢官》、《齊職儀》及《五代史 百官志》。）
事對
【銓衡 品藻】何法盛《晉中興書》曰：吳隱之，字處默。少有孝行，與太常韓康伯鄰居。隱之母亡，每哭，康伯母輒泣涕，悲不自勝。既而語康伯曰：「汝後若居銓衡之職，當用此人。」及康伯為吏部尚書，因進用之。遂曆清望。又李重《為吏部尚書箴序》曰：重忝曹郎，銓管九流，品藻清濁，雖祗慎莫知所寄。
【題才 著箴】裴顗《言吏部尚書表》曰：臣少無鑒察之譽，長無題輿之才。李重集曰：重為選曹尚書，著選曹箴，置之左右，以明審才之官。
【庭牧馬 閣聚書】王隱《晉書》曰：鄧攸為吏部尚書，當時清靜，內外肅然，牧馬於家庭。妻息素食，不受一錢。沈約《宋書》曰：少帝即位，蔡廓為吏部尚書，不肯拜，乃以王惠代焉。被召即拜，未嘗接客。人有與書求官者，輒聚於閣下。
【考簿世 調門戶】習鑿齒《晉陽秋》曰：初陳羣為吏部尚書，制九格登用，皆由於中正，考之簿世，然後授任。王隱《晉書》曰：王戎為左僕射，領吏部尚書。自戎居選，未嘗進一寒素，退一虛名，理一冤枉，殺一疽嫉，隨其沉浮，門調戶選。好營生，廣收八方園田水碓；周遍天下，聚斂積實，不知紀極。
【清通簡要 祗慎廉平】劉義慶《世說》曰：王浚沖裴叔則二人總角詣鐘士季，須臾去。後客問鐘曰：「二童是誰？」鐘曰：「裴楷清通，王戎簡要。後二十年，此二賢當為吏部尚書。冀爾時天下無滯才。」又李重《選曹尚書箴序》曰：重忝曹郎，銓管九流，品藻清濁，雖祗慎莫知所寄。虞預《晉書》曰：盧欽，字子若，少好學，為尚書僕射，領吏部清實選舉，稱為廉平。
箴
【晉傅玄《吏部尚書箴》】明明王範，制為九秩；君執常道，臣有定職。貴無常尊，賤不恆卑，不明厥德，國用顛危。昔舜舉禹咎繇，而俊乂在官；湯舉阿衡，而不仁流屏。且表正而象平，日夕而景側。處喉舌者，患銓衡之無常，不患於不明，故曰無謂隱微。廢公任私，無好自專，違眾取怨。是以古之君子，無親無疏，縱心大倫；修己以道，弘道以身。易貴好爵，書慎官人。官不可妄授，職不可暗受。能者養之致福，不能者弊之招咎。衡臣司書，敢告左右。
表
【梁沈約《為褚炫讓吏部尚書表》】竊惟玄素未辨，必謬朱紫之察；規矩或昧，理喪方圓之功。東西兩漢，左雄孤絕於前；南北二晉，山濤莫嗣於後。良由性藏於貌，才隱乎心。楚越無以況其迥殊，山川未足方其險阻。雖復挫暗為明，勉愚生智，亦何以登奇拔異，離渭分涇？
【梁張纘《讓吏部尚書表》】漢革民曹，魏仍東掾，毛孝先以清公見美，盧子若以貞固任職。降及晉世，希睹其人，樂彥輔雍容自守，當時恨其寡譽。山巨源意在拔奇，不免與世沉浮；鄧攸牧馬家庭，何益止競之操。卞壺如含瓦石，未聞檢裁之功。
【隋江總《讓吏部尚書表》】切以漢置五曹，方今六尚。魏隆八座，擬古六卿；近喻喉舌，遠譬樞鬥。如東京許郭，西晉裴王，仰首伸眉，可得而論矣。
左右丞第七
敘事
尚書丞，秦官也。漢因之，至成帝分置列曹尚書四員，便置丞四人；至光武減其二，唯置左右二丞。丞，承也，言承助令僕，總理臺事。尚書令與左丞總領紀綱，僕射與右丞掌稟假財穀。魏晉以來，左丞得彈奏八座，故傅鹹雲：斯乃皇朝之司直，天臺之管轄是也。（《宋書 百官志》曰：晉宋之世，左丞主臺內禁令，宗廟祠祀，朝儀禮制，選用署吏，糾彈不法；右丞掌臺內庫藏廬舍，凡諸器用之物及刑獄兵器。）自漢魏以來，品皆第六，秩四百石；梁加品第四，秩六百石。（出《齊職儀》及《五代史 百官志》。）唐龍朔二年，改為左右肅機，咸亨初復舊。
事對
【紀綱 管轄】蔡質《漢官典職》曰：尚書左丞，凡臺中紀綱，皆無所不總。又傅鹹《答辛曠詩序》曰：尚書左丞，彈八座以下，居萬機之會，斯乃皇朝之司直，天臺之管轄。餘前為左丞，具此職之要。後忝此任，亻黽亻免從事，日慎一日。
【司直 準繩】司直見管轄注中。傅暢《諸公贊》曰：許奇，字子泰，為尚書左丞，有準繩操。
【解交 增秩】《漢官儀》雲：漢制八座丞郎初拜，並集都座交禮，遷又解交。《續漢書》雲：黃香拜尚書左丞，功滿當遷。和帝詔留增秩，後拜尚書，遷僕射。
【百寮憚 三臺清】王隱《晉書》曰：郤弘始為尚書郎，轉左丞，在朝為百寮所憚。後坐泄事免。又曰：劉恢，字長升，為尚書左丞，正色在朝。三臺清肅，出兼中丞。
【彈八座 肅三如】彈八座見管轄注。肅三臺見三臺清注。
【奏郭奕 彈崔洪】王隱《晉書》曰：傅鹹為尚書左丞，時尚書郭奕，鹹故將也。累辭疾病不起，復不上朝。又自表妹葬，乞出臨喪。詔書聽許，鹹舉奏之。又曰：郤詵為尚書左丞，推奏吏部尚書崔洪。洪曰：「舉詵丞而還奏我，此謂挽弩自射。」詵曰：「趙宣子任韓厥為司馬，而厥以軍法戮宣子。崔侯為國舉才，我以才見舉，唯官是視，各明至公，何故其言乃至於此也。」洪聞而悅服之。
【掌威儀 主財用】《續漢書 百官志》曰：左丞掌錄尚書吏人上章，百官威儀。《漢官典職》曰：右丞與僕射掌稟假錢谷諸財用。
詩
【梁沈約《和左丞庾杲之移病詩》】歲暮豈雲卿，參差憂與疾；匪浣孰能賜，持身固無述。握蘭空盈把，待漏終不溢；囂喧滿眼前，簿領紛盈膝。安用談天辨，徒勞夢賜筆；掛冠若東都，山林寧復出。
侍郎第八（郎中員外郎）
敘事
按：侍郎，隋煬帝置也；郎中，秦官也；員外郎，隋文帝置也。初西漢置尚書郎四人。（一人主匈奴單於營部，一人主羌夷吏人，一人主戶口墾田，一人主錢帛貢獻委輸。）光武分尚書為六曹，每一尚書則領六郎，凡三十六郎焉。秦初置郎中令，（領諸郎之在中書者而為之令長也。漢武改名光祿勳。）其屬官有三署。（五官中郎將、左中郎將、右中郎將，凡三署也。）署中有郎中、侍郎、無員，多至千人，分隸三署，主執戟侍宮殿。出則充車騎。漢因之。（郎中秩比三百石，侍郎比四百石，以其為郎居中，故曰郎中。以其為郎內侍，故曰侍郎。）《漢官》雲：尚書郎，初從三署郎選詣尚書臺試，每一郎夬則試五人。先試箋奏，初入臺稱郎中，滿歲稱侍郎，故郎中侍郎之名，猶因三署本號也。（西漢言郎者，多非尚書郎，唯田少為諸曹郎是也。其文帝代馮唐為郎中署長，直不疑盜同舍郎金。武帝代顏駟為郎，三世不遷。成帝時揚雄為侍郎。及諸言以貲為郎，父仕為郎，皆三署郎。至東漢猶難分，有尚書及曹名冠首者即尚書郎，直言為郎亦三署郎。魏以後，即無三署郎。）自漢以來，尚書諸曹郎中、侍郎，或不兩置。（或唯置郎中，或唯置侍郎，然二者亦通為尚書郎。）漢世兩置，有郎中、侍郎。魏、晉、宋、齊、後魏、北齊唯有郎中。梁、陳兩置，有郎中、侍郎。（《五代史 志》雲：梁尚書郎，初入臺稱郎中，功高者轉為侍郎。陳氏依梁制，按前代郎中侍郎兩置者。侍郎，今郎中之任；郎中，即今員外郎之任。若唯置郎中，亦今郎中之任。）隋文帝開皇初，唯置侍郎，（亦尚書郎也。隋氏諱中，不置郎中，唯置侍郎為尚書郎耳。）尋又每曹置一員外郎。煬帝各於六尚書曹置六侍郎，增品第四，以貳尚書之職。（今六司侍郎。）其諸曹侍郎直曰郎，（除侍字。）曹別置二郎，尋又每曹省一郎，而加承務郎一人，當開皇員外之職。唐又改為郎中，又依開皇，每曹置一員外郎。（隋室諱中，故直稱郎；唐初復曰郎中。以上出《漢官儀》、《齊職儀》及《五代 百官志》。）
事對
【應宿 睹天】華嶠《後漢書》曰：館陶公主為子求郎，不許，賜錢千萬，明帝謂羣臣曰：「郎中上應列宿，非其人則民受其殃。」王隱《晉書》曰：樂廣為尚書郎，與何晏鄧颺等談講。衛瓘見而奇之，曰：「常恐微言將絕，今復聞之。」命諸子造焉。謂曰：「此人之水鏡也。每見此人，瑩然猶披雲霧而睹青天也。」
【起草 題柱】《漢官儀》曰：尚書郎主作文書起草，晝夜更直，五日於建禮門內。《三輔決錄注》曰：田鳳，字季宗，為尚書郎。容儀端正，入奏事，靈帝目送之，因題柱曰：「堂堂乎張，京兆田郎。」
【趨墀 伏省】應劭《漢官儀》曰：尚書郎含雞舌香，伏奏事，黃門郎對揖跪受，故稱尚書郎懷香握蘭，趨走丹墀。摯虞《三輔決錄注》：馮豹為尚書郎，每奏事未報，常伏省闥下，或自昏至明。天子默使人持被覆之。
【持被 護衣】持被見伏省注中。應劭《漢官儀》曰：尚書郎入直臺，廨中給女侍史二人，皆選端正妖麗，執香爐香囊燒薰護衣服。奏事明光殿，省中皆以胡粉塗壁，丹朱漆地。
【覆錦 含香】蔡質《漢官典職》曰：尚書郎給青縑白綾被，或以錦被。含香見趨墀注中。
【無雙 第一】《東觀漢記》曰：黃香知古今，記羣書無不涉獵，兼明圖讖天官星氣鐘律曆算，窮極道術，京師號曰天下無雙，國士瞻重。京師貴香，慕其聲名，更饋衣物，拜尚書郎。司馬彪《續漢書》曰：胡廣，字伯始，舉孝廉，試為天下第一，旬月拜尚書郎。
【三年 五日】蔡質《漢官典職》雲：尚書郎初從三署詣臺試。初上臺稱守尚書郎中，滿歲稱尚書郎，三年稱侍郎。又曰：尚書郎夜更直，五日於建禮門內，給青縑白綾被，或以錦被。
【哀烏位 明時郎】《漢官 天文志》曰：南宮二十五星哀烏郎位，故明帝雲郎官上應列宿，即此也。《漢官儀》雲：郎見尚書對揖曰明時郎，見二對揖曰左君右君郎。
【更直建禮 入奏明光】更直建禮見上起草注。入奏明光見上護衣注。
【兼理兩曹 奏事三世】《續漢書》曰：胡伯始旬月拜尚書郎，兼理兩曹，轉左丞。又曰：徐昉為尚書郎，性惟周密畏慎，在臺閣典職十年，奏事三世，未嘗有過。
詩
【陸士衡《贈尚書郎顧彥先詩》】朝遊之曾城，夕息旋直廬；迅雷中霄激，驚電光夜舒。玄雲拖朱閣，振風薄綺疏；豐注溢修溜，潢潦浸階除。停陰結不解，通衢化為渠；沉稼湮梁潁，流民溯荊徐。眷言懷桑梓，無乃將為魚。
【梁沈約《悼齊故吏部郎謝頫詩》】吏部信才傑，文鋒振奇響；調與金石諧，思逐風雲上。豈言淩霜質，忽隨人所往；尺璧爾何冤，忽此同邱壤。
【唐蘇味道《在廣州聞崔馬二御史並拜臺郎詩》】振鷺齊飛日，遷鶯遠聽聞；明光共待漏，清覽各披雲，喜得廊廟舉，嗟為臺閣分；故林懷柏悅，新握阻蘭薰。冠去神羊影，車迎瑞雉羣；遠從南鬥外，遙仰列星文。
【沈佺期《酬蘇味道玄夏晚寓直省中詩》】並命登仙閣，分宵直禮闈；大官供宿膳，侍史護朝衣。卷幔天河入，披庭月露微；小池殘暑退，高樹早涼歸。冠劍無時釋，軒車待漏飛；明朝題漢柱，三署有光輝。
表
【梁陸倕《拜吏部郎表》】銓衡庶品，歷選名實；阮咸貞素，屢薦未登。陸亮忠心，裁居殿職，自非李重清識。李毅恬正，則何以區分管庫。式鑒胥史。
中書令第九
敘事
中書令，漢武所置。出納帝命，掌尚書奏事，蓋周官內史之任。（周官內史掌王之八柄。）初漢武遊宴後庭，公卿不得入，始用宦者典尚書，通掌圖書章奏之事。（初，秦代少府，遣吏四人在殿中主發書，謂之尚書，尚猶主也。漢由之，初用士人。武帝改用宦者。）其後遂罷尚書，改置中書謁者令，盡用宦者。故沈約《宋書 百官志》雲：中書本尚書官是也。謝靈運《晉書》雲：以其總掌禁中書記，謂之中書。漢武時司馬遷被腐刑之後，為中書令，則其職也。《漢書》不言謁者，史省文也。（其官本名曰中書謁者令，《漢書》直雲遷為中書令，是史省文也。宣帝時，弘恭坐腐刑，累遷為令。明習文法，勢傾內外。然恭死，石君防亦坐腐刑代為令。）至成帝置尚書官，改中書謁者令，所掌非書權要舊任也。（蓋直為禁中宦者之職，非掌朝廷要事也。）故謝靈運《晉書》雲：漢成帝已後，無復中書之職，是也。東漢初，亦無其官；至獻帝時，魏武為魏王，置祕書令，此又中書之任也。（以其中書通掌圖書祕記之事，故以祕書為名。）魏文改祕書令為中書令，以祕書右丞孫資為中書令。魏晉以來，皆置一人，品第三，妙選文學通識之士為之，掌王言。江左更重其任，多以諸公兼之。（古者宰相本是三公，至魏晉，中書令掌王言，才望既重，多以諸公兼之。近世以來，若三公無其人則缺，而中書令當宰輔之任。）近世始專其職。隋文帝改為內史令，置二人。（隋室諱中，依周官改為內史。漢武置中書，有令，有僕射。宣帝時，弘恭為令，石君防為僕射。恭死，石代為令。至魏武，置祕書令；魏文改祕書令左丞為中書令，又置監一人，當僕射之職。首以祕書右丞孫資為中書令，左丞劉放為中書監，歷晉、宋、齊、梁、陳、北齊、後魏，皆置中書監，位在令上。至隋省之，故令置二人焉。）煬帝改為內書令。（已上並出《漢官》及《齊職儀》，並《五代史 百官志》。）唐初，又為內史令。武德三年，復為中書令。龍朔二年，改為西臺右相，咸亨初復舊。光宅初，改為鳳閣內史，神龍初復舊。開元初，改為紫微令，五年復舊。
事對
【龍池 雞樹】卞伯玉《中書郎詩》曰：大方信包含，優渥遂不已；躍鱗龍鳳池，揮翰紫宸裡。郭頒《魏晉世語》曰：劉放孫資，共典樞要，夏侯獻曹肇，心內不平。殿中有雞棲樹，二人相謂：「此亦久矣，其能復幾。」指謂中書監劉放、中書令孫資。
【西掖 右曹】劉楨《贈徐幹詩》曰：誰謂相去遠，隔此西掖垣；所限清切禁，中情無由宣。應劭《漢官儀》曰：左右曹受尚書事，前世文士，以中書在右，因謂中書為右曹。又稱西掖。
【紫宸 清禁】紫宸見龍池注。清禁見西掖注。
【西省 內樞】何法盛《晉中興書》曰：範甯拜中書侍郎，專掌西省。宋泰始《起居注》曰：王言之職，總司清要。中將軍丹陽尹王景文，夙尚弘簡，情度淹粹，忠規茂績，實宣國道，宜兼管內樞。以重其任，可中書令。
【掖垣 綸閣】劉楨詩：誰謂相去遠，隔此西掖垣；所限清切禁，中情無由宣。《禮記》曰：王言如絲，其出如綸。王瑉《直中書詩》雲：高閣臨雲日，險岑仰天居。又，中書職掌綸誥，前代詞人，因謂綸閣。
【雞棲樹 鱗躍池】雞棲樹見雞樹注。鱗躍池見龍池注。已上總載中書省。
【專車 奪池】曹嘉之《晉記》曰：中書監令常同車入朝。至和嶠為令，而荀勖為監，嶠意強抗，專車而坐，乃使監令異車，自此始也。又曰：荀勖自中書監遷尚書令，人賀之。勖曰：「奪我鳳皇池，何賀之有？」
【隔坐 奕世】《吳錄》曰：紀騭，字子上。景皇時，騭父亮為尚書令，騭為中書令。每朝會，詔以屏風隔其坐。《宣城記》雲：隔以雲母屏。又《晉陽秋》曰：王獻之為中書令，獻之少而標邁，不循常貫，為一時風流之冠。獻之卒，以王瑉為中書令，世謂之大王令小王令也。瑉父洽又嘗為此官，瑉復繼之。時人以為奕世令望。
【望士 勝會】檀道鸞《晉陽秋》曰：溫嶠上疏曰：「臣才短學淺，文疏不通，中書之職，酬對無方，斟酌輕重，豈唯文疏而已。自非望士良才，何可妄居斯任。」累辭而止。又王獻之少而標邁，不循常貫，而撮其勝會，故為中書令。
【典詔命 宣國道】沈約《宋書》曰：傅亮，永初元年為太子詹事中書令，直中書，專典詔命。宋泰始《起居注》曰：二年詔曰：「王言之職，總司清要。丹陽尹王景文，夙尚弘簡，情度淹粹，忠規茂績，實宣國道，可中書令。」
【參時務 典史書】《王瑉別傳》曰：瑉，字季琰。詔曰：「王瑉才學廣贍，義理精通，宜處樞近，以參時務。其以瑉長兼中書令。」《晉令》曰：中書為詔令記會時事典作史書。
【立為頌 共講文】崔鴻《後趙錄》曰：徐光，字季武，頓邱人，幼有文才。年十三，王陽攻頓邱，掠之。而令主秣馬，光但書往作詩賦，左右以白勒。勒令召光，付紙筆，光立為頌。賜衣服，遷為中書令。何法盛《晉中興書》曰：王洽，字敬和。明帝曰：「敬和清才貴令，昔為中書郎。吾時尚小，數呼見，意甚親之。今以為中書令，共講文章。」
【貴幸傾朝 尊寵任職】《漢書》曰：石君防與弘恭皆少坐腐刑，為黃門，以選為中尚書。宣帝時，任中書官，以恭為令，君防為僕射。恭死，君防代為令。貴幸傾朝，百寮皆敬事。又曰：司馬遷腐刑之後，為中書令，尊寵任職。
【才學廣贍 文旨清遠】才學廣贍見參時務注。檀道鸞《晉陽秋》曰：肅祖欲人溫嶠為中書令，手詔曰：「卿以令望，忠允之懷，著於周旋；且文清而旨遠，宜居機密，今以卿為中書令。」
【意性調美 情度淹粹】薛瑩《條列吳事》曰：胡沖，意性調美，心趣解暢，有刀筆，閑於時事，為中書令。雖不能匡矯，亦自守不苟求容媚，情度淹粹。見宣國道注。
表
【宋謝莊《讓中書令表》】臣聞璧門天邃，鳳沼神深，絲綸王言，出納帝命。自非望允當時，譽宣庠塾；未有謬乘曲寵，空席茲榮。在於平壯，猶不可勉。況今綿痼，百志俱淪。
中書侍郎第十
敘事
中書侍郎，魏官也。按：《環濟要略》曰：中書有令僕射丞郎，謂西漢時也。又按：衛宏《漢舊儀》曰：漢置中書，領尚書匈奴營部一郎、民曹一郎、謁者一郎，此則中書郎已聞漢代，記傳無明文，莫知廢置之由矣。沈約《宋志》雲：魏文帝黃初間中書置通事郎、次黃門郎。黃門郎已署過，通事乃署名，帝省讀書可。晉改通事郎為中書侍郎，蓋此始也。（按：《魏志》：明帝詔舉中書郎，謂盧毓曰：「選舉莫取有名，有名如畫地作<變並>，不可啖也。」毓舉韓暨，帝用之。又，司馬宣王闢王伯興，擢為中書侍郎，亦明帝時，據此。中書侍郎起魏代，沈約《宋書》雲晉改，似謬也。）東晉又改為通事郎，尋復為中書郎，以後因之。按：隋初改中書省為內侍省，隋末改為內書監，唐初又改為內史省，龍朔二年改為西臺。光宅初改為鳳閣，開元初改為紫微。其侍郎各因臺閣改易為名。（若鳳閣則名鳳閣侍郎，其舍人以下皆仿此。）
事對
【躍池 入室】卞伯玉《赴中書郎詩》曰：躍鱗龍鳳池。何法盛《晉中興書》曰：王，字仲祖。恬暢，能言，名理，善隸書，與劉恢為中書郎。太宗輔政，恢並數侍捷對，每為入室之賓。恢，字真長，少清峻。時人以比袁曜卿，以恢比荀奉倩。
【專掌 無對】何法盛《晉中興書》曰：範甯，字武子，少好學，多所通覽。拜中書郎，專掌西省。居職多所獻替，有益政道。《王別傳》曰：為中書侍郎，四年無對。又遷司徒左長史。少選四人，年頻滿，以難與比肩也。
【軌制 書檄】何法盛《晉中興書》曰：孔演，字元舒。晉國建，與庾亮俱補中書侍郎。於時，中興肇建，庶事草創，演經學博通，又練悉舊典，朝儀軌制，多所取正焉。由是元明二帝親愛之。又《嵇氏世家》曰：嵇含為中書郎，書檄雲集，初不立草。
【至行 直言】《魏志》曰：明帝詔舉中書郎，吏部尚書盧毓曰：「得其人與否？在盧生耳。」毓舉韓暨有至行，帝用之。《晉中興書》曰：範甯拜中書侍郎，時烈宗雅好文學，而明習五經，甚見親愛。朝廷擬議，輒諮訪之，寧指朝士直言無諱。
【鐘錶 卞詩】郭頒《魏晉世語》曰：司馬景王命中書郎虞松作表，再呈不可意，令松更定之。經時竭思不能改，心存形色。中書郎鐘會察有憂色，問松。松以實對。會取草視，為定五字，松悅服。以呈景王，景王曰：「不當爾耶？」松曰：「鐘會也。」王曰：「如此可大用，真王佐才也。」卞伯玉《赴中書詩》曰：躍鱗龍鳳池，揮翰紫宸裡。
【五字 片言】五字見鐘錶注。陸士衡轉中書侍郎，齊王收士衡付廷尉。士衡出後謝表曰：「臣以職在中書，制命所出；而臣本以筆劄見知，慮逼迫不獲已，乃詐發內妹喪，出就弟雲，哭泣受吊。」片言隻字，文不關其間。
【難以比肩 肅然改容】難以比肩見無對注中。《宋書》：裴瓚，字國寶，風神標邁，為中書侍郎。出入禁門，見者肅然改容。
詩
【唐太宗《餞中書侍郎來濟詩》】暖暖去塵昏灞岸，飛飛輕蓋指河梁；雲峯衣結千重葉，雪岫花開幾樹芳。深悲黃鶴孤舟遠，獨歎青山別路長；聊制分袂沾襟淚，還用持添離席觴。
【魏劉公幹《贈徐幹詩》】誰謂相去遠，隔此西掖垣；所限清切禁，中情無由宣。思子沉心曲，長歎不能言；起坐失次第，一日三四遷。步出北寺門，遙見西苑園；細柳夾道生，方塘含清源；輕葉隨風轉，飛鳥何翩翩。
【齊謝玄暉《直中書省詩》】紫殿肅陰陰，彤庭赫弘敞；風動萬年枝，日華承露掌。玲瓏結綺錢，深沉映珠網；紅藥當階翻，蒼苔依砌上。茲言翔鳳池，鳴珮多清響；信美非吾室，中園思偃仰。朋情以鬱陶，春物方駘蕩；安得淩風翰，聊恣山泉賞。
【梁沈約《悼故中書侍郎王融詩》】元長秉奇調，弱冠慕前蹤；眷言懷祖武，一簣望成峯。途艱行易跌，命舛志難逢；折風落迅羽，流恨賦青松。
【魏知古《春夜寓直鳳閣懷羣公詩》】拜門傳漏晚，寓省索居時；昔重安仁賦，今稱伯玉詩。鴛池滿不溢，雞樹久逾滋；夙夜懷山甫，清風詠所思。
【韋承慶《直中書省詩》】清沏鳳皇池，扶疏雞樹枝；唯應集鸞鷺，何為宿羈雌。大造乾坤闢；深恩雨露垂；鵾鵬既含養，駑駘亦丘馳。木偶翻為用，芝泥忽濫窺；九思空自勉，五字本無施。徒喜逢千載，何階答二儀；螢光向日盡，蛟力負山疲。禁宇庭除闊，閑霄鐘箭移；暗花臨戶發，殘月下簾欹。白鬢隨身改，丹心為主披；命將時並泰，言與行俱危。寄謝登巢客，堯年復在斯。
表
【梁庾肩吾《為甯國公讓中書郎表》】臣聞：陟彼太行，伯後之車屢怠；望茲吳阪，少遊之馬難躋。是知美非流水，立致摧轅；駿靡浮□，便期頓轡。起登天漢，甯陪九萬之風；坐濟星橋，非使千年之翼。豈有幼稱辨慧，足對元禮，弱標俊穎，能嘲子叔。玉重組長，空見休寵，深宮邃宇，孰知懷憂。
中書舍人第十一
敘事
《環濟要略》雲：舍人，古官也。（《周禮 地官》有舍人、上士二人。舍猶宮也，掌宮中之政，出廩分財。《列仙傳》曰：琴高，趙人，善鼓琴，為宋康王舍人也。《史記》：李斯為秦宮舍人。《漢書》：高祖起豐沛，周勃、傅亮、樊噲皆以舍人從，酈食其亦以舍人知宮內事。）然則中書舍人，晉官也。自漢置中書，無聞其職；魏世中書，始置通事一人，掌呈奏；魏明時有通事劉泰是也，高貴鄉公時改為通事都尉。尋又改為通事侍郎。晉初置舍人一人，通事一人。至東晉，合舍人通事二職謂之通事舍人。自晉宋以來，唯掌呈奏，宣王言，甚用事。至梁，用人殊重，多以尊官兼領，併入閣內，始專掌中書詔誥。（自魏晉詔誥，皆中書令、中書侍郎掌之。至梁，始舍人為之。裴子野嘗以鴻臚卿兼領通事舍人。）其後除通事二字，直曰中書舍人。陳及北朝皆因之，掌制詔。（陳及後魏，又別置通事舍人，掌宣奏。北齊唯置中書舍人，兼掌宣奏。隋又別置通事舍人，專掌宣奏。）隋及唐皆隨臺省為名，並內史省則曰內史舍人。雲。（並出《齊職儀》及《五代史 百官志》。）
事對
【忠慎 儒素】《晉中興書》曰：劉超，字世逾，遷中書舍人。時臺省初建，內外多事，超出納書命，以忠慎稱，理身清苦，衣不重帛。又曰：徐邈，字景山，以東州儒素。性好學，尤善經傳。烈宗始覽典籍，招延禮學之士。後將軍謝安舉邈應選，補中書舍人。專在西省，撰正五經音訓，學者宗之。每預顧問，輒有獻替，多所補益，烈宗甚愛之。
【預顧問 多補益】預顧問及多補益並見上儒素注中。
【出書命 善經傳】出書命見忠慎注中。善經傳見儒素注中。
【掌文法 主呈奏】《荀勖集》曰：晉武帝時，門下啟令史伊羨趙鹹為中書舍人，對掌文法。勖奏以為不可。《百官志》曰：魏初，中書置通事一人，主呈奏。晉初，中書又置舍人一人。至東晉，合通事及舍人二職謂之通事舍人，兼掌呈奏。
【合二職 由四戶】合二職見主呈奏注。蕭景暢《齊書》雲：永明元年，熒惑入紫微。時中書通事舍人四人，各注一戶，謂之四戶。既總重權，勢傾天下。會玄象失度，太史奏雲：「宜修福禳之。」太尉王儉謂帝曰：「天文乖忤，此由四戶。」仍其舍人王文明等各奏之。至梁，除通事二字，直曰中書舍人。掌文翰，猶兼呈奏。
詩
【唐上官儀《酬薛舍人萬年宮晚景寓直懷友詩》】奕奕九成臺，窈窕絕塵埃；蒼蒼萬年樹，玲瓏下萱霧。池色搖晚空，巖光斂餘煦；清切丹禁靜，浩蕩文河注。留連窮勝記，風期暌善謔。東望安仁省，西臨子雲閣；長嘯披煙霞，高步尋蘭若。金狄掩通門，雕鞍歸騎喧；燕餘對明月，制豔促芳樽。別有青山路，策杖訪王孫。
【張文琮《和楊舍人詠中書省花樹詩》】華萼映芳叢，參差間早紅；因風時落砌；雜雨乍浮空。影照鳳池水，香飄雞樹風；豈不愛攀折，希君懷袖中。
【徐彥伯《贈劉舍人古意詩》】支牀閟靈鳥，文章世所希；巢君碧梧樹，舞君青瑣闈。或言鳳池樂，撫翼更西飛。鳳池環禁林，仙閣霧沉沉。璿題激流水，珠綴綿清陰；郁穆帝言重，熒煌臺座深。風張丹虎翮，月弄素琴音；雙彩結不散，孤英跂莫尋。浩歌在西省，經傳恣潛心。
