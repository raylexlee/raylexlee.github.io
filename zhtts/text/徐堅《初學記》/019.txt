△卷十九 人部下
美丈夫第一
美婦人第二
敘事
《毛詩注》雲：美女為媛。何承天《纂文》雲：孚瑜，美色也。《莊子》曰：西施、毛嬙，人之所美也。魚見之深入，鳥見之高飛。《左傳》稱，鄭有徐吾犯之妹甚美，公孫楚與公孫黑爭聘之。又宋孔父嘉之妻美，宋華父督見之於路，目逆而送之曰：「美而豔。」《公羊傳》曰：邾婁顏夫人有國色。《後漢書》曰：梁冀妻孫壽色美，善為妖態。作愁眉，啼妝，墮馬髻，折腰步，齲齒笑，以為媚惑。
事對
【弄玉 飛瓊】劉向《列仙傳》曰：蕭史者，秦穆公時人。善吹蕭，能致孔雀白鶴。穆公女弄玉好之，公以妻焉。一朝隨鳳飛去。《漢武內傳》：西王母乘紫雲之輦，履玄瓊之舄，下輦上殿，呼帝共坐，命侍女許飛瓊鼓雲和之簧。
【南威 西子】《戰國策》曰：晉文公得南威，三日不朝。遂推南威而遠之，曰：「後代必有以色亡國者。」曹植《扇賦》曰：情駘蕩而外得，心悅豫而內安；增吳氏之姣好，發西子之玉顏。
【楚娃 宋豔】服虔通《俗文》曰：南楚以美色為娃。揚雄《方言》曰：宋衛晉鄭之間，美色曰豔。
【絳樹 青琴】魏文帝《與繁欽書》曰：今之妙舞莫巧於絳樹，清歌莫激於宋臘。司馬相如《上林賦》曰：若夫青琴宓妃之徒，絕殊離俗，冶閑都麗，靚妝刻飾。
【巫峽 洛川】《山海經》曰：丹山西即巫山也，帝女居焉。宋玉所謂「我帝之季女，名曰瑤姬」。其間首尾一百六十里，謂之巫峽，蓋因山為名也，曹植《洛神賦》曰：容與乎揚林，流眄乎洛川；俯則未察，仰以殊觀。睹一麗人，於巖之畔。
【高唐 下蔡】宋玉《神女賦》曰：楚襄王與宋玉遊於雲夢之澤，使宋玉賦高唐之事。其夜王寢，夢與神女遇，其狀甚麗。阮籍詩：二妃遊江濱，逍遙順風翔；交甫懷玉佩，婉孌有芬芳。傾城迷下蔡，容好結中腸。
【翠翰眉 蟬翼鬢】陸機《豔歌行》：美目揚玉澤，蛾眉象翠翰；鮮膚一何潤，秀色若可餐。崔豹《古今注》：魏文帝宮人絕所愛者，有莫瓊樹。薛夜來，陳尚衣，陳巧笑，皆日夜在側。瓊樹始制為蟬鬢，挈之縹緲如蟬翼，故號曰蟬鬢。
【束素腰 橫波目】宋玉《登徒子賦》曰：臣東家之子，眉如翠羽，腰如束素。傅毅《舞賦》曰：眉連娟以增繞，目流睇而橫波。
賦
【宋玉《高唐賦並序》】昔者先王，嘗遊高唐。怠而晝寢，楚一婦人，曰：「妾巫山之女也，為高唐之客；聞君遊高唐，願薦枕蓆。」王因幸之。去而辭曰：「妾在巫山之陽，高唐之；朝為行□，暮為行雨，朝朝暮暮，陽臺之下。」王曰：「朝□始出，狀若何也？」玉對曰：「其始出也，昭兮若松時；其少進也，晰兮若姣姬。揚袂鄣日而望所思，忽兮改容；偈兮若駕駟馬，建羽旌，湫兮如風，淒兮如雨。風止雨霽，□無處所；中阪遙望，玄木冬榮。煌煌熒熒，奪人目精；爛兮若列星，曾不可殫形。」
【漢司馬相如《美人賦》】臣之東鄰，有一女子，玄發豐豔，蛾眉皓齒，顏盛色茂。景曜光起，恆翹翹而相顧，欲留臣而共止。登垣而望臣，三年於茲矣。臣棄而弗許，離宮閑館，寂寞重虛，門閣晝掩，曖若仙居。臣排其戶而造其堂，芳香鬱烈，黼帳高張。有女獨處，婉然在牀，奇葩逸麗，素質豔光，睹臣遷延欲笑而言曰：「上客何國之公子？所從來無乃遠乎？」遂設旨酒，進鳴琴。臣遂撫弦為幽蘭、白雪之曲。女乃歌曰：「獨處室兮廓無依，思佳人兮情傷悲，有美人兮來何遲，日既暮兮華色衰，敢託身兮長自思。玉釵掛臣冠，羅袖拂臣衣。」
【魏曹植《洛神賦》】禦者對曰：臣聞河洛之神，名曰宓妃，君王所見，無乃是乎？其狀若何？臣願聞之。餘告之曰：「其形也翩若驚鴻，婉若遊龍；榮曜秋菊，華茂春松；彷彿兮若輕雲之蔽月，飄搖兮若流風之迴雪。遠而望之，皎若太陽升朝霞；迫而察之，灼若芙蕖出淥波。濃纖得所，修短合度；肩若削成，腰若約素。延頸秀項，皓齒呈露；芳澤無加，鉛華不禦。雲髻峨峨，修眉連娟；丹脣外朗，皓齒內鮮。明眸善ツ，靨輔承歡；瑰姿豔逸，儀靜體閑。柔情綽態，媚於語言；奇服曠代，骨象應圓。被羅衣之璀璨，珥瑤碧之華琚；戴金翠之首飾，綴明珠以耀軀。踐遠遊之文履，曳霧綃之輕裾；微幽蘭之芳藹兮，步踟躕於山隅。於是忽焉縱體，以邀以嬉，左倚彩旄，右蔭桂旗。攘皓腕於神滸兮，採湍瀨之玄芝。餘情悅其淑美，心振盪而不怡，收和顏以靜志兮，申禮防以自持。於是洛靈感焉，徙倚彷徨；神光離合，乍陰乍陽。竦輕軀以鶴立，若將飛而未翔；踐椒途之郁烈，步衡薄以流芳。超長吟以永慕兮，聲哀厲而彌長。歎匏瓜之無匹，詠牽牛之獨處；揚輕袿之綺靡，翳修袖以延佇。體迅飛鳧，飄忽若神；淩波微步，羅襪生塵。動無常則，若危若安。又曰：載北，過南風；紆素嶺，回清陽。動丹脣徐言，陳交接之大綱；恨人神之道殊兮，怨盛年之莫當。於是背下陵高，足往心留；遺情想像，顧望懷愁。」
【宋謝靈運《江妃賦》】小腰微骨，朱衣皓齒；綿視騰來，靡容膩理。出月隱山，落日映嶼；收霞斂色，回飆拂渚。每弛情於晨暮，矧良遇之莫敘；投明珠以申贈，覬色授而魂與。嗟佳人之眇邁，眺霄際而皓語；懼展愛之未期，抑傾念而佇。天臺二蛾，宮亭雙媛；青袿神接，紫衣形見。或飄翰淩煙，或潛泳浮海；萬裏俄頃，寸陰未改。事雖假於雲物，心常得於無待。
詩
【古詩】青青河畔草，鬱鬱園中柳；盈盈樓上女，皎皎當窗牖。娥娥紅粉妝，纖纖出素手。自雲娼家女，嫁為蕩子婦；蕩子行不歸，空牀難獨守。
【晉阮籍詩】奼俊閑都子，英曜何芬葩；玄鬢髮朱顏，睇眄有光華。傾城思一顧，遺視來相過；願為三春遊，朝陽忽蹉跎。
【又詩】二妃遊江濱，逍遙順風翔；交甫懷玉佩，婉孌有芬芳。倚靡情歡愛，千載不相忘；傾城迷下蔡，容好結衷腸。感激生愛思，萱草樹蘭房。
歌
【漢李延年歌】北方有佳人，絕世而獨立；一顧傾人城，再顧傾人國。甯不知傾城國，佳人難再得。
【晉傅玄歌】有女懷芬芳，是々步東廂；蛾眉雙翠羽，明眸發清光。丹脣翳皓齒，秀顏若珪璋；巧笑露靨轉，眾媚不可詳。令儀希世出，無乃古毛嬙；首戴金步搖，耳系明月璫。
篇
【魏曹植《美女篇》】美女妖且閑，採桑歧路間；柔條芬冉冉，葉落何翩翩。攘袖見素手，皓腕約金環；頭上金雀釵，腰佩翠琅玕。明珠交玉體，珊瑚間木難；羅衣何飄搖，輕裾隨風還。顧ツ遺光彩，長笑氣若蘭；行徒用息駕，休者以忘餐。
行
【《古樂府 陌上桑行》】日出東南隅，照我秦氏樓；秦氏有好女，自言名羅敷。羅敷善採桑，採桑城南隅。青絲為籠繩，桂枝為籠鉤；頭上發墮髻，耳中明月珠。緗綺為下裾，紫綺為上襦。觀者見羅敷，下擔捋髭須；少年見羅敷，脫巾著襆頭。耕者忘其犁，鋤者忘其鋤；來歸相喜怒，但坐觀羅敷。使君從南來，五馬立踟躕。
【宋鮑昭《堂上行》】暉暉朱顏酡，紛紛織女梭；滿堂皆美女，自我對娥。箏笛更彈吹，高唱好相和；萬曲不關心，一曲動情多。欲知意厚薄，又聽聲相過。
醜人第三
敘事
《釋名》曰：醜，臭也，穢也。《家語》曰：耗土之人醜。《尚書 洪範》：六極，五曰惡。（孔安國曰：醜陋也。）《發蒙記》曰：醜男蔑，醜女離春。《廣雅》曰：仳、亻隹、媒、、亻臺、{西服}、<爽頁>、╈、為、睢、頦、顝、䫏，醜也。《毛詩》曰：不見子都，乃見狂且。（注曰：狂且，狂醜之人。）《左傳》曰：賈大夫貌惡，取妻而美，三年不言。禦以如皋，射雉獲之，其妻始笑。《孫卿子》曰：衛靈公有臣曰公孫呂，身長七尺，面長三尺而廣三寸，名動天下。《史記》曰：澹臺滅明狀甚惡，秦相蔡澤欽頤折。《晉書》：左思貌醜而口訥。何承天《纂文》曰：嫫母，醜人也。《列女傳》曰：齊孤逐女，其狀甚惡。又，齊宿留女，項有大瘤；梁鴻之妻孟光，醜黑而肥，力能舉石臼。
事對
【短足 銳頭】崔鴻《前秦錄》曰：苻雄，字元才，趙建武中拜龍驤將軍。貌醜，頭大而足短，故軍稱為大頭龍驤。劉謐之《龐郎賦》曰：其頭也，則中骼而上下銳，額平而承枕四起。
【欽頤 推顙】周斐《汝南先賢傳》曰：周燮，字彥祖，欽頤折額，貌甚醜。母欲不舉，其父曰：「吾聞諸聖賢人，狀皆有異於人。興我宗者必此兒。」遂舉之。《呂氏春秋》：陳有惡人曰郭洽，眉推顙，色如漆也。
【承宮 管輅】《後漢書》曰：承宮名播匈奴。時單於使求見，宮曰：夷狄眩名，非識實也；臣狀貌醜，不可以示遠人。《魏志》曰：管輅容貌醜，而嗜酒飲食，無威儀也。
【孫秀 駘他】《晉書》孫秀尚河東公主，形陋短小，奴僕之下者也。《莊子》曰：魯哀公問仲尼曰：「衛有惡人焉？」曰哀駘他，丈夫之與處者，思不能去也。婦人之請於其母曰：「與為人妻，甯為夫子妾者。」十數而未止也，是必有以異乎人也。寡人召而觀之，果以惡駭天下。
【子羔貌惡 伯倫形陋】《家語》曰：高柴，字子羔，長不過六尺，狀貌甚惡。為人篤孝，知名孔子之門，仕為郕宰。梁祚《魏國統文》曰：劉伶，字伯倫，形貌醜陋，身長六尺。然肆意放蕩，悠焉獨暢，自得一時，常以宇宙為狹。
【支離隱頤 夏禹長頸】《莊子》曰：支離疏者，頤隱於臍，肩高於項，會撮指天，五管在上，兩髀為脅也。《屍子》曰：禹長頸鳥喙，面目顏色亦惡矣，天下獨賢之。
【雕鷦 嫫母】焦贛《易林 復之蒙》曰：雕鷦娶妻，深目窈鬥，折腰不媚，與伯相負。何承天《纂文》曰：嫫母，醜人也，黃帝愛幸。
【誕女 亮妻】《世說》曰：王廣娶諸葛誕女，入室，言語始交。王語婦曰：「神色卑下，殊不似公休。」婦曰：「大丈夫不能彷彿彥雲，而令婦人比蹤英傑。」習鑿齒《襄陽記》曰：黃承彥謂孔明曰：「君擇婦，身有醜女，黃須黑色，而才堪相配君子。」孔明許焉，載送之，時人以為笑樂。鄉裏為之諺曰：莫作孔明擇婦，正得河外醜女。
【仰鼻 宿瘤】劉向《列女傳》曰：齊鐘離春者，齊無鹽邑女，宣王之正後也。其為人極醜無雙，凹頭深目，長肚大節，仰鼻結喉，肥項少發，折腰出胸，皮膚若漆。行年三十，無所容入，行嫁不售，於是拂拭短褐，自謁宣王。宣王納之為後。又曰：齊宿瘤女者，齊東郭採桑之女，閔王后也。項有大瘤，故號宿瘤。
【孤逐 厚送】劉向《列女傳》曰：齊孤逐女者，其狀甚醜。三逐於鄉，五逐於裡，過時無所容，乃造襄王之門而求見。王輟食而起謹敬。左右曰：「三逐於鄉者不忠，五逐於裡者少禮，何足為貴？」王曰：「子不識也。夫牛鳴而馬不應者，異類故也。其人必有異者。」遂見，與之語而悅之。《韓詩外傳》：齊王厚送女，欲妻屠門肚，肚辭以疾。其友勸之曰：「子孫死腥臭之肆而已乎，何以辭之？」肚應曰：「其女醜。」其友曰：「何謂也？」肚曰：「吾肉善，如量而去，若少耳；吾肉不善，雖以他附益之，尚猶不售。今厚送子，子醜故耳。」其友下問，女果醜。
【惠妃 允婦】王隱《晉書》曰：武帝為太子納妃，謀久不決。上欲娶衛瓘子，楊後欲娶賈充女。上曰：「衛公女有五可，賈公女有五不可。衛家種賢而多子，端正而長白；賈家種妒而少子，醜而短墨也。郭子曰：許允婦是阮德如妹，奇醜，交禮竟，許永無復入理。桓範勸之曰：阮嫁醜女與卿，故當有意，宣察之。」許便入見，婦即出提裙裾待之。許謂婦曰：「婦有四德，卿有幾？」答曰：「新婦所乏唯容；士有百行，君有其幾？」許曰：「皆備。」婦曰：「君好色不好德，何謂皆備？」許有慚色，遂雅相重。
【勃屑 隴謙】《楚辭》曰：西施是々而不得見，嫫母勃屑而日侍。又《楚辭》曰：珪璋雜於甑室，隴謙與孟陬同宮；舉世以為恆俗，固將愁苦而終窮。
賦
【劉謐之《龐郎賦》】坐上諸君子，各各明君耳；聽我作文章，說此河南事。
【朱彥時《黑兒賦》】世有非常人，實惟彼玄士；稟茲至緇色，內外皆相似。臥如驪牛驤，立如烏牛寺，忿如ず鵒鬥，樂似鸕鷀喜云云。
【劉思真《醜婦賦》】人皆得令室，我命獨何吝？不遇姜任德，正值醜惡婦。才質陋且儉，姿容劇嫫母；鹿頭獼猴面，椎額復出口。折靨樓鼻，兩眼䫜如臼；膚如老桑皮，耳如側兩手。頭如研米槌，發如掘掃帚；惡觀醜儀容，不媚似鋪首。暗鈍拙梳髻，刻畫又更醜；妝頰如狗舐，額上獨偏厚。朱脣如踏血，畫眉如鼠負；傅粉堆頤下，面中不遍有。領如鹽豉囊，袖如常拭釜；履中如和泥，爪甲長有垢。腳皸可容箸，熟視令人嘔。
【宋玉《登徒子好色賦》】登徒子妻，蓬頭攣耳，齦脣曆齒，旁行傴僂，又疥且痔。登徒子悅之，使有五子。王熟察之，誰為好色者矣？
長人第四
敘事
《周書》曰：丘陵之人專而長。《淮南子》曰：東方之人長。《禮鬥儀》曰：君乘土而王者其人長。《帝王世紀》曰：禹長九尺九寸，殷湯長九尺。《孔演圖》曰：孔子長十尺。《帝王世紀》曰：秀厲之妃生文王昌，身長十尺。《吳越春秋》曰：伍子胥長一丈，眉間一尺。《漢書》曰：韓王信長八尺九寸，張蒼長大肥白如瓠，金日磾長八尺二寸，東方朔長九尺三寸。《河圖龍文》曰：龍伯國人長三十丈。以東得大秦國，人長十丈。又以東十萬裏得佻國，人長三丈五尺。又以東十萬裏中秦國，人長一丈。天之東南西北極，各有銅頭鐵額兵，長三千萬丈。又有金剛敢死力士，長三千萬丈。天中太平之都，有都甲食鬼鐵面兵，長三千萬丈。東方朔《神異經》曰：西南大荒中有人焉，長一丈；其腹圍九尺。踐龜蛇，戴朱鳥；左手憑青龍，右手憑白虎。知河海鬥斛，識山石多少，知天下鳥獸言語，知百穀草木鹽苦。名曰聖，一名哲，一名先，一名無不達。凡人見拜者，令人神智。西北海外有人焉，長二千里，兩腳中間相去千里，腹圍一千五百里。但日飲天酒五斗，不食五穀魚肉，唯飲酒。好遊山海間，不犯百姓，不幹萬物，與天地同生。名無路之人，一名仁，一名信，一名神。
事對
【腰十圍 跡六尺】《晉書》曰：尹緯，字景亮。少有大志，不營產業。身長八尺，腰帶十圍，魁梧有爽氣。《史記》曰：秦始皇時，有大人見臨洮，身長五丈，腳跡六尺。
【見襄武 出蓬萊】《魏志》曰：鹹熙二年，有大人見襄武縣，長二丈餘，腳跡長三尺二寸，白髮，著黃單衣黃巾。《漢書》曰：王莽時，有奇士，長一丈，大十圍。自謂曰巨毋霸，本出於蓬萊東五城西北昭如海濱。軺車不能載，三馬不能勝。即日大車四馬，建旗載詣闕，臥則枕股。
【眉見軾 骨專車】《穀梁傳》：魯文公十一年，叔孫得臣敗狄於鹹。長狄也，弟兄三人，大害中國，瓦石不能害。叔孫得臣，最善射者也。射其目，身橫九畝；斷其首，眉見於軾。《國語》曰：吳伐越，隳會稽，獲骨焉，節專車。吳子使問仲尼，仲尼曰：「昔禹致羣臣於會稽之山，防風氏後至，禹戮之。其骨節專車，此為大矣。」
【長狄五丈 千秋八尺】《尚書 洪範 五行傳》曰：長狄之人，長蓋五丈餘也。《漢書》曰：車千秋，姓田，為高寢郎。戾太子敗，千秋訟太子冤，上乃召見。千秋長八尺餘，體貌甚美。
【馬騰雄異 趙壹魁梧】袁宏《漢紀》曰：長樂衛尉馬騰，其長八尺，身體洪大，面鼻雄異，而性賢厚，人多敬之。《後漢書》：趙壹，字元淑，體貌魁梧，身長九尺。美鬢眉，望之甚偉。恃才傲物，為鄉曲所擯。
【海釣巨鼇 河流大屐】《列子》曰：大壑中有五山，天帝使巨鼇戴五山。龍伯國有大人，釣六鼇，合負而歸。因灼其骨，帝怒，滅龍伯之國。祖沖之《述異記》曰：苻健皇始四年，有長人見，身長五丈。語人張靖曰：今當太平，新平令以聞。健以為妖妄，召靖系之。是月霖雨，河渭泛溢，滿阪津監寇登於河中流。得大屐一隻，長七尺三寸，足跡稱屐，指長尺餘，文深七寸。
【巨霸枕股 申香拂蓋】巨霸見上。《三十國春秋》：置左右鎮郎及拂蓋郎，申香為拂蓋郎，長一丈九尺。
【十丈極數 三馬不勝】《國語》曰：人之長極幾何？仲尼曰：「長者不過十丈，數之極也」三馬事見出蓬萊注。
【林父千里 支提三丈】東方朔《神異經》：東南隅大荒中有林父焉，其高千里，腹圍百輔。郭子橫《洞冥記》曰：有支提國人，長三丈二尺，有三手，一手當胸，手足各三指。
賦
【漢司馬相如《大人賦》】世有大人兮，在乎中州；宅彌萬裏兮，曾不足以少留。悲世俗之迫隘兮，朅輕舉而遠遊；垂絳幡之素霓，戴雲氣而上浮。建絡澤之修竿兮，總光耀之彩旄；垂旬始為糸參兮，曳彗星而為{髟肖}。掉指揮以偃蹇兮，又旖旎以招搖；攬攙搶以為旌兮，靡屈虹以為綢。江杳眇以泫泫兮，焱風湧而雲浮。
贊
【晉郭璞《長臂國贊》】雙臂三丈，體如中人，彼曷為者。長臂之人，修腳是負，捕魚海濱。
【又《誇父贊》】神哉誇父，難以理尋；傾河及日，遁形鄧林：觸類而化，應無常心。
短人第五
敘事
《國語》曰：僬僥國人長三尺，短之至也。《方言》曰：侏儒，短人也。，矲，短也。《漢武故事》：東郡送一短人，長七寸，名巨靈。《漢書》曰：嚴延年為人短小精悍，敏捷於事；婁護為人短小精辨。何承天《纂文》曰：漢光武時，穎川張仲師長二尺。《魏書》曰：王粲，樂進並為人短小。《佔夢書》曰：凡夢侏儒事不成，舉事中止後無名，百姓所笑人所輕。《拾遺記》曰：員嶠山有陀移國，人長三尺，壽萬歲；廣延之國人長二尺。東方朔《神異經》曰：西北荒中有小人，長一寸，朱衣玄冠；西海之外有鶴國，男女皆長七寸。
事對
【臧紇 高柴】《左傳》：邾人莒人伐鄶，臧紇救鄶，敗於狐駘。國誦之曰：「臧之狐裘，敗我於狐駘；我君小子，侏儒是使。侏儒侏儒，敗我於邾。」《家語》曰：高柴，字子羔，不過六尺，為人篤孝。
【優旃 蔡義】《史記》曰：優旃，秦倡侏儒也。始皇時置酒，天雨，陛楯者寒。旃矜之，乃大呼曰：「女雖長，雨中立；我雖短，故幸休。」始皇乃使皆代之。《漢書》：蔡義為丞相，時年八十餘。短小無鬢眉，貌似老嫗；行步俯僂，常兩吏持夾乃能行。
【楚葉公 齊晏子】《孫卿子》曰：楚葉公子高，微小短瘠，其行將若不勝衣。《晏子春秋》曰：晏子短，奉使楚，楚為小門。晏子不入，曰：「使狗國即從狗門入；今使楚，不當從狗門入也。」
【蔡賦巴馬 郭贊靖人】蔡邕《短人賦》曰：巴巔馬兮柙下狗。郭璞贊曰：僬僥極麼，靖人又小。
【王敬端方 張鬆放蕩】《宋書》曰：王敬弘形狀短小，而坐起端方。《益部雜記》曰：張松為人短小，而放蕩不理節操。
【婁護精辯 嚴延敏捷】並見敘事。
【巨靈七寸 陀移三尺】並見敘事。
【西海畏鵠 東方駘騶】東方朔《神異經》曰：西海外有鶴國，人長七寸。行如飛，日千里，百物不敢犯。唯畏海鵠，海鵠遇則吞之。壽三百歲。人在鵠中不死，《漢書》曰：東方朔駘騶侏儒曰：「帝以若曹無益於縣官，今欲盡殺若曹。」侏儒大懼。
賦
【漢蔡邕《短人賦》】侏儒短人，僬僥之後。出自外域，戎狄別種；去俗歸義，慕化企踵。遂在中國。形貌有部；名之侏儒，生則象父。唯有晏子，在齊辨勇；匡景拒崔，加刃不恐。其餘公，劣厥僂窶，晝噴怒語，與人相距。矇昧嗜酒，喜索罰舉。醉則揚聲，罵詈諮口；眾人恐忌，難與並侶。是以陳賦，引譬比偶；皆得形象，誠如所語。其詞曰：「雄荊雞兮鶩鵜，鶻亢雛兮鶉雌；冠戴勝兮啄木兒，觀短人兮形若斯，蟄地蝗兮蘆即蛆，繭中蛹兮蠢蠕頁。視短人兮形若斯，木門閫兮樑上柱；弊鑿頭兮斷柯斧，鞞鼓兮補履[A15C]。脫椎枘兮搗薤杵，視短人兮形如許。」
贊
【郭璞《僬僥贊》】僬僥極麼，靖人又小；四體取足。眉目才了。
奴婢第六
敘事
《風俗通》曰：古制本無奴婢，即犯事者或原之。臧者，被臧罪沒入為官奴婢；獲者，逃亡獲得為奴婢也。《說文》曰：男入罪曰奴，女入罪曰婢。《方言》曰：臧、甬、侮、獲，奴婢賤稱也。荊、淮、海岱並齊之間，罵奴曰臧，罵婢曰獲。齊之北鄙，燕之北郊，凡人男而婿婢曰臧，女而婦奴曰獲。又，亡奴謂之臧，亡婢謂之獲，皆謂奴婢之賤稱。秦晉之間，罵奴曰侮；燕齊之間，養馬者及奴婢女廝皆謂之娠。（女廝，婦人給使者。）《史記》曰：季布為朱家鈐奴，欒布為人所略賣為奴，衛青為侯家奴。《漢書》曰：王莽時，匈奴侵寇，乃大募天下囚徒人奴，名曰豬突勇。《晉書》曰：烈宗之母本織坊中婢，形色長黑，宮人謂之昆侖。太宗以計幸之，生烈宗。又，裴秀之母婢，秀年十八，有令望，而嫡母妒。賓客滿座，乃令秀母親下食與眾賓。眾賓見並拜之。
事對
【周奚 晉隸】《周禮》曰：奚三百人。鄭玄注曰：古者從坐，男女沒入縣官曰奴婢，其少才智者以為奚。今時侍史官婢是也。《左傳》曰：斐豹，隸也。杜預注曰：犯罪沒官為奴。
【遺賈 賜光】《史記》曰：諸呂擅權。陸賈曰：「天下安，注意相；天下危，注意將。將相和則士豫附。」於是陳平遂結歡太尉，以奴婢百人遺賈。《漢書》：宣帝詔，大司馬光宿衛忠正，宣德明恩，賞賜前後奴婢百七十人。
【鄭泥中 龐竈下】劉義慶《說苑》曰：鄭玄家奴婢皆讀書。玄嘗怒，使曳一婢於泥中。一婢來問曰：「胡為乎泥中？」答曰：「薄言往訴，逢彼之怒。」《風俗通》曰：河南龐儉少遇亂，失父。後鑿井得錢千餘萬，行求老蒼頭，使主牛馬，有婚會。奴在竈下竊言：「堂上母，我妻也。」使驗問，遂為夫婦如初。時人語曰：廬裡諸龐，鑿井得銅，買奴得翁。
【陳餘地 吳谷利】應劭《風俗通》曰：將作大匠陳國公孫志節有蒼頭餘地，年七十，工書疏。《江表傳》曰：谷利，吳大奴也。
【翻羹汙衣 覆酒就杖】《東觀漢記》曰：劉寬性簡略，夫人慾試寬意，而當朝會。裝嚴已訖，使婢奉肉羹，翻汙朝衣。婢收之，寬神色不異，乃徐言羹爛汝手。劉向《列女傳》曰：周室大夫仕於周，妻淫於鄰。主父還，恐覺之，為毒藥，使媵婢進之。婢私曰：「進之則殺主父，告之則殺主母。」因僵覆酒，主父怒而笞之。妻恐婢言之，因他過欲殺之，婢就杖將死而不言。主父之弟聞之，直以告主父，放其妻，將納婢，辭以自殺。主父乃厚幣嫁之。
【拔劍斷席 平頭提霜】《史記》曰：任安，衛將軍舍人。過平陽主家，主家設食，與騎奴同席而食，安拔佩刀斷席別坐。古詩曰：足下絲履五文章，平頭奴子提履霜。
【沈當問耕 劉使執杼】沈約《宋書》曰：虜據滑臺，太祖欲北伐，沈慶之固陳不可。丹陽尹徐湛之，吏部尚書江湛，並在坐上，使湛之等難慶之，曰：「理國譬如理家，耕當問奴，織當訪婢。陛下今欲伐國，而與白麪書生輩謀之，事何由濟？」上大笑。劉謐之《與天公箋》曰：在於建寧之邑，始得數處相遲，方欲教奴學耕，使婢執杼。
【翟青代死 杜墓更生】皇甫謐《烈女後傳》曰：會稽翟素者，翟氏之女也。受聘未及配，適遭賊，欲犯之，臨以白刃。素婢名青，青乞代素。賊殺素，後欲犯青。青曰：「向欲代素，恐被恥獲害耳，今素尚死，何以生為！」賊復殺之。幹寶《搜神記》曰：晉杜嘏家葬，而婢誤不得出。十餘年於墓，而婢尚生，雲始如眠，有頃漸覺。問之，自謂一再宿。初埋之十五六，及開塚更生，猶十五六。嫁之有子。
【胡婢善射 夷奴斫石】《三輔決錄》曰：金禕為郡上計，留在許都。時魏武使長史伍必將兵，衛天子於許都。禕與必善。必見禕有胡婢善射，必常請之從役也。《林邑記》曰：範文夷師父，奴也。以刀斫石障，如斬蘆葦。後為國王。
賦
【後漢蔡邕《青衣賦》】金生砂礫，珠出蚌泥，歎茲窈窕，產於卑微。ツ倩淑麗，皓齒蛾眉；縱橫接發，葉如低葵。綺袖丹裳，躡蹈絲扉。盤跚蹴蹀，坐起低昂；和暢善笑，動楊朱脣。都冶武媚，卓躒多姿；精惠小心，趨事如飛。中饋裁割，莫能雙追；關雎之潔，不陷邪非。察其所履，世之鮮希；宜作夫人，為眾女使。伊何爾命，在此賤微，代無樊姬，楚莊晉妃。感昔鄭季，平陽是私；故因揚國，厲爾邦畿。雖得燕娩，舒寫情懷；寒雪繽紛，充庭盈階。兼裳累鎮，輾轉倒頹；昕昕將曙，雞鳴相催。飭駕輒嚴，將舍爾乖；蒙冒蒙冒，思不可排。
【張子並《誚青衣賦》】彼何人斯？悅此豔姿。麗辭美譽，雅句斐斐；文則可嘉，志鄙意微。鳳兮鳳兮，何德之衰；高岡可華，何必棘茨。醴泉可飲，何必ㄜ泥；隨珠彈雀，堂溪刈葵。鴛雛啄鼠，何異乎鴟。厲觀今古，禍福之階，多猶孽妾淫妻。書戒牝雞，詩載哲婦，三代之季，皆由斯起。晉獲驪戎，斃壤恭子；有夏取仍，覆宗絕祀。叔肸納申，聽聲狼似；穆子私庚，豎牛餒已。黃歇之敗，從李園始；魯受齊樂，仲尼逝矣。文公懷安，薑誚其鄙；周漸將衰，康王晏起。畢公喟然，深思古道；感彼關雎，德不雙侶。但願周公，好以窈窕；防微誚漸，諷諭君父。孔氏大之，列冠篇首；晏嬰潔志，不顧景女。及雋不疑，奉霍不受；見尊不迷，況此麗豎。三族無紀，綢繆不序；蟹行索妃，旁行求偶。昏姻無媒，宗廟無主；門戶不名，依其在所。生女為妾，生男為虜；歲時酹祀，詣其先祖。或於馬廄，廚間竈下；東向長跪，接狎觴酒。悉請諸靈，僻邪當主；多乞少出，銅瓦鐵柱。積繒累億，皆來集聚；奇婉歡心，各有先後。臧獲之類，蓋不足數。古之贅婿，尚為塵垢；況明智者，欲作奴父。
詩
【劉夷道《詠死奴詩》】丹籍生涯淺，黃泉歸路深；不及江陵樹，千秋長作林。
篇
【喬知之《綠珠篇》】石家金谷重新聲，明珠十斛買娉婷；此日可憐只自許，此時可愛得人情。君家閨閣不曾難，恆持歌舞借人看；意氣雄豪非分理，驕矜勢力橫相干。辭君去，終不忍，徒勞掩面傷鉛粉；百年離別在高樓，一代紅顏為君盡。
箋
【喬道元《與天公箋》】奴曰高安，兩手並殘；指如竹筒，畏風惡寒。小者家生，厥名曰饒；腹中瘕堅，大如飯捎。飽食終日，不能作勞。借一小兒，傖公吳母，近因冬節，暫詣其舅。狗咬一脛，肉落如手，攣筋徹骨，跂而不愈。長婢來成，左目失明；動則入井，已死復生。次婢良信，有桓公司馬之疹；行步雖曠，了無前進；隱疾難明，辭不盡韻。小婢從成，南方之奚；形如驚獐，言語嘍厲；聲音駭人，唯堪丘雞。之無所役，遣詣阿稽。復被狗咋，困熟如泥。
辭
【漢王褒《責鬚髯奴辭》】我觀人鬚，長而復黑，冉弱而調。離離若緣坡之竹，鬱鬱若春田之苗；因風披靡，隨身飄搖。爾乃附以豐頤，表以蛾眉，髪以素顏，呈以妍姿。約之以絏線，潤之以芳脂，莘莘翼翼，靡靡綏綏；振之發曜，黝若玄珪之垂。於是搖鬢奮髭，則論說虞唐；鼓動鬣，則研核否臧。內育環形，外闡宮商。相如以之都雅，顓孫以之堂堂，豈若子髯，既亂且赭；枯槁禿瘁，劬勞辛苦。汗垢流離，污穢泥土；傖囁穰擩，與塵為侶。無素顏可依，無豐頤可怙。動則困於總滅，靜則窘於囚虜。薄命為髭，正著子頤；為身不能庇其四體，為智不能禦其形骸。獺須瘦面，常如死灰；曾不如犬羊之毛尾，狐狸之毫犛。為子須者，不亦難哉。
約
【漢王褒《僮約》】蜀郡王子泉，以事到煎上寡婦楊惠舍。有一奴名便了，倩行酤酒。便提大杖上冢巔曰：「大夫買便了時，但約守冢，不約為他家男子酤酒。」子泉大怒曰：「奴寧欲賣耶？」惠曰：「奴父許人，人無欲者，子即決賣券雲。」奴復曰：「欲使皆上券。不上券，便了不能為也。」子泉曰：「諾。」券文曰：
神爵三年正月十五日，資中男子王子泉，從成都安志裏女子楊惠買夫時戶下髯奴便了，決賣萬五千。奴從百役使，不得有二言。晨起早歸，食了洗滌；居當穿臼，縛帚裁盂。鑿井浚渠，縛落鋤園，斫陌杜埤，地刻大枷。屈竹作把，削治鹿盧，出入不得騎馬載車。踑坐大呶，下牀振頭；垂釣刈芻，結葦臘纑。汲水酪佐、酉且酉莫。織履作簏，黏雀張鳥；結網捕魚，繳雁彈鳧。登山射鹿，入水捕龜。後園縱養雁鶩百餘，驅逐鴟鳥，持捎牧豬，種薑養芋，長育豚駒。糞除常潔，餵食馬牛；鼓四起坐，夜半益芻。二月春分，陂堤杜疆；落桑披棕，種瓜作瓠。別茄披蔥，焚槎發疇；壟集破封，日中早燴。雞鳴起春，調治馬驢，兼落三重。舍中有客，提壺行酤，汲水作鋪，滌杯整案。園中拔蒜，斫蘇切脯，築肉臛芋，膾魚炰鱉。烹茶盡具，酺已蓋藏；關門塞竇，喂豬縱犬，勿與鄰裏爭鬪。奴但飯豆飲水，不得嗜酒；欲飲美酒，唯得染脣漬口，不得傾盂覆鬥。不得晨出夜入，交關伴偶。舍後有樹，當裁作船，下至江州，上到煎主，為府掾求，用錢推訪；惡敗棕索，綿亭買席，往來都洛，當為婦女求脂澤，販於小市。歸都擔枲，轉出旁蹉，牽犬販鵝。武陽買茶，楊氏池中，擔荷往來市聚，慎護奸偷。入市不得夷蹲旁臥，惡言醜罵。日作刀弓，持入益州，貨易牛羊。奴自交精慧，不得癡愚。持斧入山，斷槧裁轅，若殘當作俎機、木屐及彘盤。焚薪作炭，壘石薄岸，治舍蓋屋，書削代牘。日暮以歸，當送乾薪二三束。四月當披，五月當獲，十月收豆。多取蒱薴，益作繩索。雨墮無所為，當編蔣織箔。植種桃李，黎柿柘桑；三丈一樹，八尺為行；果類相從，縱橫相當。果熟收斂，不得吮嚐。犬吠當起，驚告鄰裏。棖門柱戶，上樓擊鼓；荷盾曳矛，還落三週。勤心疾作，不得遨遊。奴老力索，種莞織席；事訖欲休，當舂一石。夜半無事，浣衣當白；若有私斂，讓給賓客。奴不得有奸私，事當關白。奴不聽教，當笞一百。
讀券文遍訖，詞窮咋索，仡仡扣頭。兩手自縛，目淚下落，鼻涕長一尺：「當如王大夫言，不如早歸黃土陌，蚯蚓鑽額。早知當爾，為王大夫酤酒，不敢作惡。」此文相傳多誤，庶不遺漏。
