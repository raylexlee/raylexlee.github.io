△卷二十一 文部
經典第一
敘事
《釋名》曰：經者，徑也；典，常也。言如徑路無所不通，可常用也。《白虎通》曰：五經：《易》、《尚書》、《詩》、《禮》、《樂》也。（古者以《易》、《書》、《詩》、《禮》、《樂》、《春秋》為六經。至秦焚書，《樂經》亡。今以《易》、《詩》、《書》、《禮》、《春秋》為五經。又，《禮》有《周禮》、《儀禮》、《禮記》，曰三禮。《春秋》有《左氏》、《公羊》、《穀梁》三傳，與《易》、《書》、《詩》通數，亦謂之九經。）《易》者，按《釋名》言，變易也。《帝王世紀》曰：庖犧氏作八卦，神農重之為六十四卦。黃帝堯舜引而伸之，分為二易。至夏人因炎帝曰《連山》，殷人因黃帝曰《歸藏》，文王廣六十四卦著九六之爻，謂之《周易》。又《漢書》曰：文王重易六爻，作上下篇。孔子為《彖》、《象》、《繫辭》、《文言》、《序卦》之屬十篇。故曰：《易》道深矣，人更三聖，代厲三古。（《周易正義》曰：伏犧重卦，周公作爻辭，此說與《帝王世紀》不同。又孔子作《十篇》，亦曰《十翼》。初，卜商為《易傳》，至西漢傳之。有能名家者，有施仇、孟喜、梁丘賀、京房、費直、高相，又東漢鄭重、魏王弼並注《易》。施孟諸家，自漢及魏並得立，而傳者甚眾。至西晉，梁丘、施、高三氏亡，孟、京二氏有書無師，而鄭玄、王弼所傳則費氏之學。）
書者，按《釋名》言，書其時事也。上世帝王之遺書，有《三墳》、《五典》、《訓誥》、《誓命》孔子刪而序之，斷自唐虞，以下訖於周，凡百篇，以其上古之書，故曰《尚書》，遭秦滅學並亡。漢興，濟南人伏勝能口誦二十九篇。至漢文帝時，欲立《尚書》學。以勝年且九十餘，老不能行，乃詔太常掌故晁錯就其家傳受之。（伏生為《尚書》傳四十一篇。歐陽、大小夏侯傳其學，各有能名，是曰今文《尚書》。劉向《五行轉》、蔡邕《勒石經》皆其本。）其後魯恭王壞孔子故宅，於壁中得古文《尚書》、《論語》，悉以書還孔氏。武帝乃詔孔安國定其書，作《傳義》為五十八篇。（見《尚書序》及《正義》。安國書成，後遭漢巫蠱事不行。至魏晉之際，滎陽鄭沖私於人間得而傳之，獨未施行。東晉汝南梅賾奏上，始列於學官，此則古文《尚書》矣。）
《詩》者，按《卜商序》曰：志之所之也。昔孔子刪《詩》，上取商，下取魯，凡三百一十一篇。至秦滅學，亡六篇，今在者三百五篇。初，孔子以《詩》授卜商商為之序，以授魯人曾申，曾申授魏人李克，李克授魯人孟仲子，孟仲子授根牟子，根牟子授趙人荀卿，荀卿授漢人魯國毛亨。作《詁訓傳》，以授趙國毛萇。時人謂亨為大毛公，萇為小毛公。以二公所傳，故名其詩曰《毛詩》。（見《毛詩正義》。東漢鄭玄，取毛氏詁訓所不盡及異國者，續之為註解，謂之曰箋。箋，薦也，言薦成毛意。）
禮者，按《釋名》雲體也，言得事之體也。《周禮》、《儀禮》，並周公所作記，所謂禮經三百，威儀三千。禮經則《周禮》也，威儀則《儀禮》也。（見《三禮正義》。《周禮》遭秦滅學，藏於山岩屋壁，以故不亡，漢武帝時有季氏獲之，以上河間獻王。獨缺冬官一篇，購之千金不得，乃以《孝工記》補之，遂奏入於祕府。時儒以為非是，不行。至劉歆，獨識其書，知周公致太平之跡，始奏立學官。後鄭玄為之注。《儀禮》，《周衰》，當戰國之世，其書並亡。至漢高堂生所傳十七篇，惟《士禮》存焉。後世推《士禮》以致天子之禮而行之。至馬融、鄭玄、王肅並為之註解。）
《禮記》者，本孔子門徒共撰所聞也，後通儒各有損益。子思乃作《中庸》，公孫尼子作《緇衣》。漢文時，博士作《王制》，其餘眾篇，皆如此例。至漢宣帝世，東海後蒼善說禮，於曲臺殿撰禮一百八十篇，號曰《後氏曲臺記》。後蒼傳於梁國戴德及德從子聖，乃刪《後氏記》為八十五篇，名《大戴禮》。聖又刪《大戴禮》為四十六篇，名《小戴禮》。其後諸儒又加《月令》、《明堂位》、《樂記》三篇，凡四十九篇，則今之《禮記》也。（見《禮記正義》。《禮記》有馬融、鄭玄二家注。馬注今亡，唯鄭注行於世。）
《春秋》者，按杜預序曰：魯史記之名也。《釋名》又云：言春秋冬夏，終以成歲。舉春秋則冬夏可知也。昔孔子約魯史以修《春秋》。書有褒貶，不可以書見，口授弟子左丘明。恐弟子各安其意，以失其真，故論夫子所言而作傳。今《左氏傳》是也。初，孔子授《春秋》於《卜商》，又授之弟子公羊高、穀梁赤，又各為之傳，則今《公羊》、《穀梁》二傳是也。（見《春秋正義》。《左氏傳》有賈逵《訓詁》、《服虔》。杜預注：《公羊傳》有何休解詁，《穀梁傳》有範甯集解。）又孔子為曾參說《孝經》。孔子歿後，諸弟子記其善言，謂之《論語》，並行於世。（《孝經》、《論語》有鄭玄、何晏等注。）
事對
【八卦 六虛】《周易》曰：《易》有太極，是生兩儀。兩儀生四象，四象生八卦，八卦定吉凶。又曰：《易》之為書也，屢遷，變動不居，周流六虛。注曰：六虛，六位也。
【言樞 道龠】《易》曰：言天下之至賾而不可亂也。出其言善，則千里之外應之，言行君子樞機。《易乾鑿度》曰：易者，易也，變易也，不易也。管三成德，為道苞龠。鄭玄注曰：管猶兼也，一言而兼此三事，以成其德道之苞龠。齊魯之間，名門戶及藏器之管為龠。
【擬議 範圍】《周易》曰：擬之而後言，議之而後動，擬議以成其變化。又曰：範圍天地之化而不過。王弼注：範圍者，擬範天地而周備其理。
【幽贊 發揮】《易 說卦》曰：昔者聖人之作《易》也，幽贊於神明而生蓍。又曰：發揮於剛柔而生爻。
【九師 五子】《劉向別錄》曰：所校《仇中易傳》，淮南九師《道訓》，除復重定著十二篇。淮南王聘善為《易》者九人，從之採獲，署曰《淮南九師書》。又曰：所校《仇中易傳》、《古五子書》，除復重定著十八篇，分六十四卦，著之日辰，自甲子至於壬子，凡五子，故號曰五子。已上《易》。
【帝書 王制】《春秋 說題辭》曰：《尚書》凡百二篇，第次委曲。尚者，上也，上世帝王遺書也。孔安國《尚書序》曰：先君孔子，討論墳典，斷自唐虞，以下訖於周。舉其宏綱，撮其樞要，凡百篇，示人主以軌範，帝王之制，坦然明白。
【三家 百篇】劉歆《七略》曰：《尚書》，直言也，始歐陽氏先君名之。大夏侯、小夏侯復立於學官，三家之學，於今尤為詳。孔安國《尚書序》曰：先君孔子睹史籍之煩，又懼覽之者不一，斷唐虞以下，訖於周。舉其宏綱，撮其樞要，典謨、訓誥、誓命之文，凡百篇，所以恢宏至道。
【授河 出洛】《孝經 援神契》曰：《易》長於變，《書》考命符授河。宋均注曰：授河者，授河洛以考命符也。《尚書》曰：天乃錫禹《洪範 九疇》。孔安國注曰：天興禹，洛出書。
【直言 證義】劉歆《七略》曰：《尚書》，直言也，於今傳之。又曰：《詩》以言情，情者信之符；《書》以決斷，斷者義之證。已上《書》。
【五際 六情】《詩推度災》曰：建四始五際而節通，卯酉之際為革政，午亥之際為革命。神在天門，出入侯聽。《春秋孔演圖》曰：《詩含》五際六情。宋均注曰：六情即六義：曰風，曰賦，曰比，曰興，曰雅，曰頌。
【溫淳 敦厚】《淮南子》曰：溫惠淳良，《詩》教也。《禮記》曰：溫柔敦厚，《詩》教也。
【集微揆著 連類含章】《詩含 神霧》曰：集微揆著，上統元皇，下序四始，羅列五際。宋均注曰：集微揆著者，綿綿瓜瓞。人之初生，揆其始是必將至著，王有天下也。顏延之《庭誥》曰：詠歌之書，取其連類含章，比物集句，《詩》之為祖也。已上《詩》。
【修外 制中】《漢書》曰：樂以治內而為同，禮以修外而為異。同則和親，異則畏敬也。《禮記》曰：夫禮所以制中。
【承天 事地】《史記》曰：夫禮，先王以承天之道，治人之情。《禮記》曰：禮上事天，下事也，尊先祖而崇君師。
【不法 無體】《晏子春秋》曰：晏子使魯，退見仲尼曰：「夫禮，堂上不趨，授立不跪，夫子反此，禮乎？」晏子曰：「君行一，臣行二，君之所來速，吾是以趨以反位也。君授卑，故跪以下之。」晏子出，仲尼送之，反命門人曰：「不法之禮，唯晏子能為之。」《禮記》曰：無聲之樂，無體之禮，無服之喪，此之謂三無。
【粉澤 橘柚】太公《六韜》：對文王曰：「禮者，天理之粉澤。」《莊子》曰：三王五帝之禮義法度，共猶楂梨橘柚，雖其味相反，而皆可於口也。
【酌秦法 言夏禮】《後漢書 曹褒論》曰：漢初，朝制無文。叔孫通頗採禮經，參酌秦法，雖適物觀時，有救崩弊，然先王之宏典，蓋多缺矣。《論語》曰：夏禮吾能言之，杞不足徵也。已上《禮》。
【考符 稽象】《春秋握成圖》曰：孔子作《春秋》，陳天人之際，記異考符。《春秋演孔圖》曰：作法五經，運之天地，稽之圖像，質於三王，施之四海。
【周法 孔經】杜預《春秋序》曰：其發凡以言例，皆經國之常制，周公之垂法。《春秋演孔圖》曰：公羊全孔經。宋均注曰：公羊，公羊高也。經指謂《春秋》。
【四傳 兩家】《漢書》曰：春秋所貶損當時有威權者，是以隱其書而不宣。及末世口說行，故有公羊、穀梁、鄒、郟之傳。四家之中，公羊、穀梁立於學官。劉歆《七略》曰：《春秋》兩家文，或具四時，或不於古文無事，不必具四時。
【隱書 晦義】《漢書》曰：《春秋》所貶損當世有威權者，其事實皆形於傳，是以隱其書而不宣，所以免時難也。顏延之《庭誥》曰：褒貶之書，取其正言晦義，輔制衰王，《春秋》為上。
【備三聖 掌四方】《春秋說題辭》曰：經文備三聖之度。《周禮》曰：掌四方之志。鄭玄注曰：志，記也，謂若魯之春秋，晉之乘，楚之檮杌。已上春秋。
詩
【唐太宗文武聖皇帝《尚書詩》】崇文時駐步，東觀還停輦；輟膳玩三墳，留燈披五典。寒心睹肉林，飛魄看沉湎；縱情昏主多。克已明君鮮。滅身資累惡，成名猶積善；既承百王末，戰兢隨歲轉。
【晉傅鹹《孝經詩》】立身行道，始於事親；上下無怨，不惡於人。孝無終始，不離其身；三者備矣，以臨於民。以孝事君，不離令名；進思盡忠，義則不爭。匡救其惡，災害不生；孝悌之至，通於神明。
【又《論語詩》】守死善道，磨而不磷；直哉史魚，可謂大臣。見危授命，能致其身。克已復禮，學優則仕；富貴在天，為仁由已。以道事君，死而後已。
【又《毛詩詩》】無將大車，維塵冥冥；濟濟多士，文王以寧。明允君子，大猷是經；聿修厥德，令終有ㄈ。勉爾遁思，我言惟服；盜言孔甘，其何能淑。讒人罔極，有面目。
【又《周易詩》】卑以自牧，謙尊而光；進德修業，既有典常。暉光日新，照於四方；小人勿用，君子道長。
【又《周官詩》】惟王建國，設官分職；進賢興功，取諸易直。除其不蠲，無敢反側；以德詔爵，允臻其極。辯其可任，以告於正；掌其戒禁，治其政令。各修乃職，以聽王命。
【又《左傳詩》】事君之禮，敢不盡情；敬奉德義，樹之風聲。昭德塞違，不殞其名；死而利國，以為已榮。茲心不爽，忠而能力；不為利詔，古之遺直。威黜不端，勿使能植。
【李百藥《禮記詩》】玉帛資王會，郊丘葉聖情；重廣開環堵，至道軼金籝。盤薄依厚地，遙裔騰太清；方悅升中禮，足以慰餘生。
啟
【齊謝頫《謝隨王賜〈左傳〉啟》】昭殺青，近發中汗，恩勸挾冊，茲勖不帷。頫未睹山笥，早懵河籍，業謝專門，說非章句。庶得既困而學，括羽瑩其蒙心。家藏賜書。籝金遺其貽厥；披覽神勝，吟諷知厚。
【劉孝綽《謝為東宮奉經啟》】皇太子四術夙知，三善非學，猶復帝求儒雅，應物稽疑，業光夏校，德茂周庠。諸侯宋魯，於焉觀則，參陪盛禮，莫匪國華。臣雖職典經圖，而同官不一，推擇而舉，尚多髦俊，龍光曲被，獨在選中。他日朝聞，猶甘夕死；況茲恩重，彌見生輕。
史傳第二
敘事
按《世本》注曰：黃帝之世，始立史官。蒼頡，沮誦居其職。至於夏商，乃分置左右，（言則左史書之，動則右史書之。）故曰左史記言，右史記事，言經《尚書》，事經《春秋》者也。《周官》有太史、小史、內史、外史、御史，凡五官。太史掌建邦之六典，八法，八則，以逆邦國之治；小史掌邦國之志，奠繫世，辨昭穆，若有事則詔王之忌諱；內史掌王八柄之法，書王命而貳之；外史掌書外令，掌四方之志，掌三皇五帝之書，掌達書名於四方；御史掌邦國都鄙萬民之治令，以贊塚宰，掌贊書。《曲禮》曰：史載筆，士載言。夏有太史終，殷有太史摯，周有太史佚、太史儋、太史叔服、史籀、史蘇、史趙。孔子曰：周任，古之良史也。老子為周守藏室史，又為柱下史，則其職也。《春秋傳》曰：晉趙穿弒靈公，太史董狐書曰：「趙盾弒其君」。盾曰：「不然。」對曰：「子為正卿，亡不越境，反不討賊，非子而誰？」齊崔杼弒莊公，太史書曰「崔杼弒其君，」崔子殺之。其弟嗣書，又殺之。其弟又書，乃舍之。南史聞太史盡死，執簡以往，聞既書矣，乃還。楚王與右尹子革語，左史倚相趨而過。王曰：「良史也！能讀三墳、五典、八索、九丘。」
《史記》曰：秦趙澠池之會，其君相為鼓瑟扣缶，皆命御史書之。是則周之列國，亦各有史官，書事記言，以裁討典。不虛美，不隱惡；善以勸世，惡以示後，所以暴露成敗，昭彰是非者也。遭秦滅學，官失其守。至漢武帝，始置太史令。天下計書，先上太史，副上丞相。故司馬談父子世居此職，得撰《史記》。故《史記 太史公自序傳》雲：述陶唐以來至麟止，自黃帝始，原始察終，考之行事，著十二本紀，三十世家，十表，八書，七十列傳，凡一百三十篇，成一家言，是也。《後漢書》雲：班彪續司馬遷後傳數十篇，未成而卒；明帝命其子固續之。固以史遷所記，乃以漢氏繼百王之末，非其義也。大漢當可獨立一史，故上自高祖，下終王莽，為紀表傳九十九篇，逮上之。十志未畢，扶風馬續及其妹曹大家所成，今《漢書》是也。其後又有《東觀漢記》。《後漢書》雲：詔劉珍、陶、伏無忌等述於東觀，謂之《東觀漢記》。列傳載記凡百二十篇是也。世以《史記》、班固《漢書》及《東觀漢記》為三史矣。後三國分方，魏吳各有史官，蜀無其職。晉初，陳壽採集其事，謂之《三國志》，凡六十五篇。自茲厥後，世有史書，雖不及遷固所修，亦其次也。
事對
【方誌 直文】《周禮》曰：外史掌四方之志。鄭玄注曰：志，記也，謂若魯之春秋，晉之乘，楚之檮杌。《漢書》曰：劉向、揚雄皆稱遷有良史之才。其文直，其事核，不虛美，不隱惡。
【不虛美 謂實錄】《魏志》曰：王肅對明帝曰：「司馬遷記事，不虛美，不隱惡。劉向、揚雄服其敘事有良史之才，謂之實錄。」
【司籍 掌書】《左傳》曰：荀躒如周，籍談為介。王謂籍談曰：昔而高祖孫伯司晉之典籍，以為大政，故曰籍氏《周禮》。內史掌書王命而貳之。
【記善 書過】《禮記》曰：五帝憲養氣體而不乞言，有善則記之為惇史。《韓詩外傳》曰：周舍對趙簡子曰：「臣操牘秉筆，從君之後，伺君過而書之。」
【帝書 王籍】《周禮》：外史掌三皇五帝之書。陸士衡《晉書 限斷議》曰：三祖實終為臣，故書為臣之事，不可如傳，此實錄之謂也。而名同帝王，故自帝王之籍，不可以不稱紀，則追王之義。
【新載 舊章】張衡《表求合正三史》曰：臣伏見陛下思光先緒，以典籍為本；而史書枝別條異，不同一貫。建武以來，新載未就。杜預《春秋序》曰：其發凡以言例，皆經國之常制，周公之垂法，史書之舊章。
【嗣書 續記】《左傳》曰：齊崔杼弒莊公，太史書曰：「崔杼弒其君，」崔子殺之。其弟嗣書，又殺之。而死者二人。《東觀漢記》曰：班固徵詣校書，除蘭臺令史，遷為郎，典校密書令史。卒前所續《史記》也。
【微文 隱切】班固《典引》曰：永平十七年詔曰：司馬遷著書成一家言，揚名後世。至以身陷刑之故，反微文諷刺，貶損當代，非誼士也。《魏志》曰：明帝問王肅司馬遷以受刑之故，內懷隱切。著《史記》，非貶孝武，則令人切齒。
【述漢 遵周】《東觀漢記》曰：時人有上言班固私改作《史記》，詔下京兆收系。固弟超詣闕上書，具陳固不敢妄作，但續父所記述漢事。杜預《春秋序》：仲尼因魯策書成文，考其真偽而志其典禮，上以遵周公之遺制，下以明將來之禮法。
【書名 循理】《左傳》曰：鄭為遊楚亂、罕虎、公孫僑、公孫段、印段、遊吉、駟帶私盟於閨門之外，公孫黑強與於盟，使太史書其名，且曰《七子》。《晉中興書》曰：仲尼遂因魯史而書陽秋，皆循理而動，著為實錄。
【方冊 直書】《家語》曰：葉公問政於孔子，孔子曰：「文武之道，布在方冊。」杜預《春秋序》曰：四曰盡而不汙，直書其事，具文見意，丹楹刻桷。天王求車，齊侯獻捷之類，是也。
【八書 十志】《史記》曰：遷為太史，著十二本紀十表八書。《東觀漢記》曰：蔡邕徙逆方，上書求還，續成《十志》。
【書言 掌命】《禮記》曰：天子玉ロ十有二斿。朝日東門之外，聽朔南門之外，動則左史書之，言則右史書之。《周官》：內史掌書王命，外史掌四方之志。
【掌邦國 建侯王】杜預《春秋序》曰：《周禮》有史官，掌邦國四方之事。《漢書》曰：《漢書》敘帝皇，列官司，建侯王。張晏注曰：十二紀百官表及諸侯王表也。
【別異同 明得失】杜預《春秋序》曰：記事者以日系月，以月系時，以時系年，所以紀遠近，別同異也。子夏《詩序》曰：國史明乎得失之跡，傷人倫之廢。
詩
【唐太宗文武聖皇帝《詠司馬彪〈續漢志〉詩》】二儀初構象，三才乃分位；非惟樹司牧，固亦垂文字。綿代更膺期，芳圖無輟記；炎漢承君道，英謨纂神器。潛龍既可躍，術免奚難致；前史殫妙詞，後昆沉雅思。書言揚盛跡，補闕興洪志；川穀猶舊途，郡國開新意。梅山未覺朽，谷水誰雲異；車服隨名錶，文物因時置。鳳戟翼康衢，鑾衡總柔轡；清濁必能澄，洪纖幸無棄。觀儀不失序，遵禮方由事；政宣竹律知，時平玉條備。文囿雕奇彩，藝門蘊深致；雲飛星且流，風揚月兼至。類遵令典，壇壝資良地；五勝竟無違，百司誠有庇。我皇承暇景，談叢引泉祕；討論窮義府，看核披經笥。大辨良難仰，小學終先匱；聞道諒知榮，含毫孰忘愧。
【晉潘岳《於賈謐坐講〈漢書〉詩》】理道在儒，弘儒由人；光矣魯侯，文質彬彬。筆下ゼ藻，席上敷珍；前疑惟辨，舊史惟新。將分爾史，既辨爾疑；延我僚友，講此微辭。
表
【梁沈約《上〈宋書〉表》】若不觀風唐代，無以見帝媯之美；自非睹亂秦餘，何由知漢祖之業？是以常言未記，爰動天情，曲詔史官，追述大典。若夫英主啟圖，名臣建績，拯世夷難之功，配天光宅之運，亦足以勒銘鐘鼎，昭被方冊。臣遠愧南董，近謝遷固，以閭閻小才，述一代盛典。
銘
【宋顏延之《家傳銘》】曠彼琅邪，實惟海宇；誰其來遷，時聞遠祖。青州隱秀，爰始奠居；內亂鼎府，外康邦閭。建節中平，分竹黃初；刑清齊右，政偃營區。葛嶧明懿，平陽總理；或薦公庭，或登宰士。刊美霸朝，雙鳳千里；華著之茂，於昭不已。
文字第三
敘事
《易》曰：上古結繩以治，後世聖人易之以書契，蓋取諸。又《帝王世紀》曰：黃帝垂衣裳，蒼頡造文字，然後書契始作，則其始也。按《說文》：蓋依類象形謂之文，形聲相益謂之字，著於竹帛謂之書。書有六義焉：一曰指事，二曰象形，三曰諧聲，四曰會意，五曰轉注，六曰假借。古者子生六歲，而教數與方名；十歲入小學，學六甲書計之事，則文字之謂也。自黃帝至三代，其文不改。秦焚燒先典，乃廢古文，更用八體：一曰大篆，周宣王史籀所作也；二曰小篆，始皇時李斯、趙高、胡母敬所作也，大小篆並簡冊所用也；三曰刻符，施於符傳也；四曰摹印，（亦曰繆篆）。施於印璽也；五曰蟲書，為蟲鳥之形，施於幡信也；六曰署書，門題所用也；七曰殳書，銘於戈戟也；八曰隸書，始皇時程邈所定，以行公府也。漢氏因之。至王莽居攝，使甄豐刊定六體：一曰古文，二曰奇字，三曰篆書，四曰隸書，五曰錄書，六曰蟲書。當代以教學童焉。又衛恆《四體書勢》，曰漢興。又有草書，不知作者，蓋兩漢銘勒，雜以古文篆籀及八分為之。魏晉以還，隸文遂盛。蕭子良古今篆隸文體，有槁書、楷書、蓬書、懸針書、垂露書、飛白書、填書、奠書、鳥書、虎爪書、偃波書、鶴頭書、象形篆、尚方大篆、鳳鳥書、科鬥蟲書、龍虎書、仙人書、芝英書、十二時書、倒薤書、龜書、麒麟書、金錯書、蚊腳書、凡數十種，皆出於六義八體之書，而因事生變者也。
事對
【效奎 取】《孝經 援神契》曰：奎主文章，蒼頡效象；洛龜曜書丹青，垂萌畫字。宋均注曰：奎星屈曲相鉤，似文字之畫。《周易》曰：上古結繩以治，後世聖人易之以書契，蓋取諸。
【六書 八體】《周禮》曰：保章氏掌教國子六書。許慎《說文》曰：六書：一曰指事，二曰象形，三曰諧聲，四曰會意，五曰轉注，六曰假借。自秦書有八體：一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隸書。
【懸針 倒薤】王愔《文字志》曰：懸針，小篆體也。字必垂畫細末，細末纖直如懸針，故謂之懸針。又曰：倒薤書者，小篆體也。垂支濃直，若薤葉也。八體書亦圖此法。或雲出扶風曹喜，蕭子良以為仙人務光所作。
【銅隱 金錯】酈善長《小經注》曰：臨淄人發古塚，得銅棺，前祕外隱起為隸字，雲齊太公六代孫胡公之棺也。唯三字是古，餘同今書。證知隸字出古，非始於秦。王愔《文字志》曰：金錯書，八體書法不圖其形，或雲以銘金石，故謂之金錯。
【垂露 偃波】王愔《文字志》曰：垂露書，如懸針而勢不遒勁，阿那若濃露之垂，故謂之垂露。摯虞《決疑要注》曰：尚書臺召人用虎爪書，告下用偃波書，皆不可卒學，以防矯詐。
【星離 雲布】衛恆《四體書勢》曰：黃帝之史沮誦。蒼頡，氏彼鳥跡，始作書勢，紀綱萬事，垂法立制。因聲會意，類物有方。日處君而盈度，月象臣而虧傍；雲逶迤而上布，星離離以舒光。鐘氏《隸書勢》曰：煥若星陳，鬱若雲布。
【六義 八法】衛桓《四體書勢》曰：字有六義，其義見六書注中。鮑昭《飛白書勢》曰：秋毫精勁，霜素凝鮮；超工八法，盡奇六文。
【視龜 變鳥】宋均注《孝經 援神契》曰：蒼頡視龜而作書，則河洛之應，與人意所惟通矣。鐘氏《隸書勢》曰：鳥勢之變，乃惟左隸。
【秦篆 周籀】《漢書》曰：蒼頡《六章》，曰李斯所作。爰厲《六章》，趙高所作。博學《七章》，胡母敬所作。文學多取史籀篇，而籙復頗異，所謂秦篆者也。許慎《說文》曰：周宣王太史籀著大篆十五篇。
【刪舊 蠲煩】崔瑗《草書勢》曰：書契之興，始自頡皇；寫彼鳥跡，以定文章。爰暨末葉，典籍彌繁；官事荒蕪，剿其墨翰。惟作佐隸，舊字是刪。鐘氏《隸書勢》曰：蠲彼煩文，崇此簡易。
【秦隸 漢草】衛恆《四體書勢》曰：秦既用篆。秦事繁多，字難成，即令隸人佐書，曰隸字。漢因行之。許慎《說文》曰：漢興有草書。又衛恆曰：漢興而有草書，不知作者姓名。
詩
【隋江總《借劉太常〈說文〉詩》】劉棻慕子雲，許慎詢景伯。碩學該蟲篆，奇文秀鳥跡；曰餘徒下帷，待問垂重席。不詣王充市，聊投班玩籍；三寫遍鑽研，六書多補益。幽居服藥餌，山宇生虛白；留連嗣芳杜，曠蕩依泉石。夫君愛滿堂，願言馳下澤。
【岑文本《奉述飛白書勢詩》】六文開玉篆，八體曜銀書；飛毫列錦繡，拂素起龍魚。鳳舉崩雲絕，鸞驚遊霧疏；別有臨池草，恩沾垂露餘。
雜文
【漢崔瑗《草書體》】書體之興，始自頡皇；寫彼鳥跡，以定文章。爰暨未葉，典籍彌繁；人之多僻，政之多權。官事荒蕪，剿其墨翰；惟作佐隸，舊字是刪。草書之法，蓋先簡略；應時諭旨，周於卒迫。兼功並用，愛日省力；純儉之變，豈必古式。觀其法象，俯仰有儀；方不中矩，圓不副規。抑左揚右，望之若欹；竦企鳥跱，志在飛移。狡獸暴駭，將奔未馳。或點點染，狀似連珠，絕而不離，蓄怒拂鬱，放逸生奇；或淩遽而惴慄，若據高而臨危。傍點邪附，似螳螂而抱枝；絕筆放體，餘糸延糾結，若山蜂施毒。看隙緣巇，騰蛇赴穴，頭沒尾垂。是故遠而望之，漼焉若注岸崩涯；就而察之，即一畫不可移。纖微要妙，臨事從宜，略舉大較，彷彿若斯。
【後漢蔡邕《篆書體》】因鳥遺跡，皇頡循，聖作則，制斯文。體有六，篆焉真，形要妙，巧入神。域龜文斜列，櫛比龍鱗；紆體放尾，長短副身。頹若黍稷之垂穎，蘊若蟲蛇之棼。揚波振體，龍躍鳥震；延頸脅翼，體似淩□。或輕舉內投，微本濃末，若絕若連。似露緣絲，垂凝下端；從者如懸，衡者如編。杪者邪趣，不方不圓；若行若飛，支々，遠而望之，象鴻鵠羣遊，駱驛遷延；迫而察之，端澄不可得見，指偽不可勝原，研桑不能數其詰屈，離婁不能睹其隙間。般倕揖讓而辭巧，籀誦拱手而韜翰；處篇籍之首目，粲粲斌斌其可觀。ゼ華豔於紈素，為學藝之範閑；嘉文德之弘蘊，懿作者之莫刊。思字指之頫仰，舉大體而論旃。
【晉成公綏《隸書體》】皇頡作文，因物構思；觀彼鳥跡，遂以成意。閱之後嗣，存載道義。綱紀萬事，俗所傳述，實由書記。時變巧易，古今各異。蟲篆既繁，草槁近偽，適之中庸，莫尚於隸。規矩有則，用之簡易，隨便適宜，亦有弛張。操筆假墨，抵押毫芒；彪煥累落，形體抑揚。芬葩連屬，溢分羅行。爛若天文之布曜，蔚若錦繡之有章。或輕拂徐振，緩案急挑，挽橫引從，左牽右繞，長波鬱拂，微勢縹緲。工巧難傳，善之者少；應心隱手，必由意曉。爾乃動纖指，舉弱腕，握素紈，染玄翰。彤管電流，雨下雹散；點點星垂，制挫安案。繽紛駱驛，華藻粲爛；卓犖，一何壯觀。繁縟成文，又何可玩；章周道之鬱鬱，表唐虞之輝煥。若乃八分璽法，殊好異制；分白賦黑，棋佈星列。翹首舉尾，直刺邪扌制；繾綣結體，剩彩奮節。或若虯龍盤遊，蜿蟬軒翥；鸞鳳翱翔，矯翼欲去。或若鷙鳥將擊，並體抑怒；良馬騰驤，奔放向路。仰而望之，鬱若宵霧朝升，遊煙連雲；俯而察之，凜若清風屬水，漪瀾成文。垂象表式，有模有楷；形功難詳，聊舉大體。
講論第四
敘事
《廣雅》曰：講，讀也；論，道也。《說文》曰：講，和解也；論，議也。又鄭玄雲：論，倫也。（見《詩箋》）。賈逵曰：論，釋也，（見《國語注》）。皆解說談議訓詁之謂也。（見顧野王《玉篇》）。《論語》曰：德之不修，學之不講；聞義不能徒，不善不能改，是吾憂也。《漢書》曰：夏侯勝每講，常謂諸生曰：「學經不明，不如歸耕。」又曰：孔光居公輔位，前後十七年。時會門下諸生，講問疑難，舉大義，其弟子多成就為博士。班伯為中常侍，上方向學；鄭寬中與張禹朝夕入，說《尚書》《論語》於金華殿中。詔伯受焉，既通大義，又講異同於許商。《東觀漢記》曰：建初四年，詔諸王諸儒會白虎觀，講五經同異，則其事也。
事對
【撞鐘 鳴鼓】《禮記》曰：善待問者，如撞鐘；扣之以小者則小鳴，扣之以大者則大鳴。謝承《後漢書》曰：董春，字紀陽，少好學，究極聖指。後還歸，立精舍，遠方門徒從者，常數百人。諸生每升講堂，鳴鼓三通，橫經捧手請問者百人；追隨上堂難問者，百餘人。
【下帷 施帳】《史記》曰：董仲舒以明《春秋》，孝景時為博士。下帷講誦，弟子轉相授業，或莫見其面。範曄《後漢書》曰：馬融常在高堂，施絳紗帳，前授生徒，後列女樂。弟子以相次傳授，鮮有入其室者。
【禮師 奠聖】《禮記》曰：太學始教，皮弁祭菜，示敬道也。鄭玄注曰：祭菜，禮先聖先師也。沈約《宋書》曰：魏齊王每講肄經通，輒使太常釋奠先聖先師於辟雍。
【肅成門 金華殿】《魏書》曰：文帝初在東宮，癘氣數起，士人凋傷。帝深感歎，與大理王朗書雲：「疫癘數起，士人凋落，餘獨何人，能全其壽？」故集諸儒於肅成門內，講論大義，亻品亻品無倦。《漢書》曰：班伯為中常侍，上方向學；鄭寬中與張禹朝夕入，說《尚書》《論語》於金華殿中，詔伯授焉。
【西唐 北海】範曄《後漢書》曰：高鳳，南陽人也。專精誦讀，為名儒，教授西唐山中。又曰：鄭玄，北海人也，遊學十餘年乃歸。及黨事起，杜門不出，弟子自遠方至者數千人。
【敷經 說義】《東觀漢記》曰：恆榮拜議郎，入侍太子。每朝會，輒令榮於公卿前敷奏經書，帝稱善。謝承《後漢書》曰：戴憑，字次仲。正旦朝賀，帝令羣臣說經義。有不通者，輒奪其席，以益通者。憑重五十席。
【六教 四學】《孫卿子》曰：達師之教，使弟子安焉樂焉，往焉遊焉，肅焉藏焉。嚴此六者，得其學則邪僻之道塞矣。沈約《宋書》曰：元嘉十五年，徵雷次宗至京師，開館聚徒授教，使丹陽尹何約之立玄學。太子率更令何承天立史學，司徒參軍謝元立文學，凡四學，並建之。
【訓帝 授侯】王隱《晉書》曰：魏高貴鄉公之人學也，王祥為三老。帝北面乞言，祥乃言曰：「仰惟明主聖帝之軌。」俯以訓帝。《東觀漢記》曰：永平元年，詔為四姓小侯開置學五經師，張輔以明經授於南宮。
【紹軻 繼孔】陸士衡《七徵》曰：演八代之洪旨，統先聖之遺訓；聳一心以紹軻，敦四教以承丘。蘇順、賈逵誄曰：「惟天生君，繼孔之跡，光明克哲，果論至賾。」
【居家 避地】《史記》曰：申公，魯人也。呂太后時，遊學長安，與劉郢同師。郢為楚王，令申公傅其太子戌。戌不好學，疾申公。及戌立為王，胥靡申公，恥之，退居家教授，終身不出門。範曄《後漢書》曰：李育沉思專精，博覽書傳。州郡請召，育輒雲病。常避地，教授門徒數百人。
【四教 三德】《論語》曰：子以四教，文行忠信。《周禮》曰：師氏以三德教國子：一曰至德，以為道本；二曰敏德，以為行本；三曰孝德，以知逆惡。
【疑聖 對賢】束晰《答汲塚竹書難釋書》曰：其後子夏仲尼之徒，傳業西河，人疑其聖。魚豢《典略》曰：端木賜，衛人，字子貢。齊景公問子貢曰：「子師誰？」對曰：「師仲尼。」公曰：「賢乎？」對曰：「賢也。」
【西河 東海】《史記》曰：孔子既沒，子夏居西河教授，為魏文侯師。謝承《後漢書》曰：包鹹，字子良，明《魯詩》、《論語》。駐東海，立精舍講授。
【講授澤中 執經壟畔】範曄《後漢書》曰：楊倫通古文《尚書》，不應州郡之命，講授於大澤中，弟子至千餘人。又曰：孫期少為諸生，通《京氏易》、古文《尚書》。家甚貧，牧豕於澤中，學者皆執經壟畔以追之。
詩
【梁任昉《厲吏人講學詩》】暮燭迫西榆，將落戒南畝。曰餘本疏惰，頹暮積榆柳；踐境渴師臣，臨政欽益友。旰食願橫經，終朝思擁帚；雖欣辨蘭艾，何用闢蒿莠。
【陳周弘正《學中早起聽講詩》】詰朝參下座，閒步出重闈；北堂月稍隱，南枝鵲已飛。早霜垂靄靄，初霧上霏霏；嚴唱雖罷柝，高門尚掩扉。既傷年緒促，復嗟心事違；平生愛山海，宿昔特精微。未解輕身去，唯應不第歸。
【隋庚信《和何儀同講竟述懷詩》】無名即講道，有動定論幾；安經讓禮席，正業理儒衣。似得遊焉趣，能同舍講歸；石渠人少歇，華陰市暫稀。秋雲低晚氣，短景側餘暉；螢排亂草出，雁舍斷蘆飛。別有平陵逕，蕭條客鬢衰；實欣懷訁叟問，逢君理入微。
碑
【梁元帝《皇太子講學碑》】皇太子洊雷種德，重離作兩，業冠孟侯，道高上嗣。宮牆累仞，高山仰止。承華之闈，更似通德之門；博望之圜，反類華陰之市。家丞庶子。併入四科，洗馬後車，俱通六學。轉金輅而下辟雍，ㄧ玉容而經槐市。詳其縣鏡高堂，衢樽待酌，瞻後忽前，博文約禮。將使東極長男之宮，不獨銘於銀榜。南皮太子之序，豈徒擅於金碑。
【陳江總《皇太子太學講碑》】我大陳之禦天下也，若水渙其長瀾，瑤星躔其永厲。重華誕睿，興於大麓之野；敬仲繼業，盛矣鳴鳳之佔。兼以洪才海富，逸思泉瀉，含毫落紙。動八闋之歌謠，只句片言，諧五聲之節奏。雲飛風起，追壓漢帝之辭；高觀華池，遠跨魏皇之什。爰復建藏書之冊，開獻納之路。帷帳業殘，家壁遺逸，紫臺祕典，綠帙奇文，羽陵蠹書，嵩山落簡。外史所掌，廣內所司，靡不飾以鉛槧，雕以緗素。此文教之修也。
文章第五
敘事
文章者，孔子曰：煥乎其有文章。子貢曰：夫子之文章，可得而聞也。（見《論語》）。蓋詩言志，歌永言。（見《尚書》）不歌而誦謂之賦。古者登高能賦，山川能祭，師旅能誓，喪紀能誄，作器能銘，則可以為大夫矣。三代之後，篇什稍多，又訓誥宣於邦國，移檄陳於師旅，箋奏以申情理，箴誡用弼違邪，讚頌美於形容，碑銘彰勳德，諡冊褒其言行，哀悼悼其淪亡，章表通於下情，箋疏陳於宗敬，論議平其理，駮難考其差，此其略也。
事對
【主氣 本形】魏文帝《典論》曰：文以氣為主，氣之清濁有體，不可力強而致。摯虞《文章流別論》曰：今賦以事形為本，以義正為助也。
【粲匹 華文】魏文帝《典論》曰：王粲長於辭賦，徐幹時有逸氣，然粲匹也。王隱《晉書》曰：阮籍見張華《鷦鷯賦》，以為王佐之才。成公綏亦推華文義勝也。
【潤色 詆訶】《論語》曰：為命，裨諶草創之，世叔討論之，行人子羽修飾之，東裡子產潤色之。曹植《與楊修書》曰：劉季緒纔不能逮於作者，而詆訶文章，掎摭利病。
【辭條 言葉】陸士衡《文賦》曰：普詞條與文律，良予膺之所服。王充《論衡》曰：學問習熟，則能推類興文。文由外而滋，未必實才與文相副也。且淺意於華葉之言，無根ぼ之深，不見大體也。
【笙簧 鼓吹】《抱樸子》曰：五典為笙簧，三墳為金玉，劉義慶《世說》曰：孫興公「三都」、「二京」，五經之鼓吹。
【雕龍 畫虎】《史記》曰：雕龍奭，談天衍，鄒衍之文，飾之若龍文，故號雕龍。曹植《與楊修書》曰：孔璋之才，不閑詞賦，而多自謂能與司馬長卿同風，譬畫虎不成反為狗也。
【遊魚出淵 飛兔越山】陸士衡《文賦》曰：於是沉詞怫悅，若遊魚銜鉤而出重淵之深。陳琳《答東阿王箋》曰：清詞妙句，炎絕煥景，譬猶飛兔流星，超山越海，龍驥所不追，況駑馬可得齊足哉。
【比四科 若五色】魏文帝《典論》曰：夫文本同而末異，蓋奏議宜雅，書論宜理，銘誄尚實，詩賦欲麗，此四科不同，故能之者偏也。陸士衡《文賦》曰：其為物也多姿，其為體也屢遷，其會意也尚巧，其遣言也貴研；暨音聲之反覆運算，若五色之相宜。
【體弱 辭壯】魏文帝《與吳質書》曰：仲宜獨自善於詞賦，惜其體弱，不足起其文，至於所善，古人無以遠過。傅玄《敘連珠》曰：班固喻美詞壯，文章弘麗，最得其體也。
【雕玉 鏤冰】《揚子法言》曰：或曰良玉不雕，美言不文，何謂也？曰：玉不雕，璠璵不作器；言不文，典謨不作經。桓寬《鹽鐵論》曰：內無其質而外學其文，若畫脂鏤冰，費日損功。
【丹青 綃穀】《揚子法言》曰：或問屈原智乎？曰：如玉如瑩，爰變丹青。李軌注曰：夫智者達天命，如玉如瑩，磨而不磷。今屈原放逐，感激爰變，雖有文采，丹青之論耳。李充《翰林論》曰：潘安仁之為文也，猶翔禽之羽毛，衣被之綃穀。
【彰漢 述殷】揚雄《劇秦美新論》曰：昔司馬相如作《封禪》一篇，以彰漢氏之休。程曉《與傅玄書》曰：文公詠周，孔父述殷，聲揚千載，業傳後嗣。
【握蛇珠 騁驥足】曹植《與楊修書》曰：當此之時，人人自謂握靈蛇之珠，家家自謂抱荊山之玉。魏文帝《典論》曰：斯七子者，於學無所遺，於辭無所假，鹹自騁騄驥於千里，仰齊足而並馳。
【長卿溫麗 公幹妙絕】《西京雜記》曰：枚皋文章敏疾，長卿製作淹遲，皆盡一時之美譽；而長卿首尾溫麗。魏文帝《與吳質書》曰：公幹有逸氣，但未遒耳。其五言詩之善者，妙絕時人。
【王賦阮章 孔書陸議】魏文帝《典論》曰：王粲長於辭賦，陳琳、阮瑀之章、表、書、記，今之俊也。李充《翰林論》曰：或問曰：「如何斯可謂之文？」答曰：「孔文舉之書，陸士衡之議，斯可謂成文矣。」
賦
【晉陸士衡《文賦》】餘每觀才士之作，竊有以得其用心。夫其放言遣詞，良多變矣。妍蚩好惡，可得而言，每自屬文，尤見其情。恆患意不稱物，文不逮意，蓋非知之難，能之難也，故作《文賦》，以述先士之盛藻，因論作文利害所由；佇中區以玄覽，頤情志於典墳。遵四時以歎逝，瞻萬物而思紛；悲落葉於勁秋，喜柔條於芳春。心凜凜以懷霜，志眇眇而臨雲；詠世德之駿烈，誦先人之清芬。遊文章之林府，嘉麗藻之彬彬；慨投篇而援筆，聊宜之乎斯文。其始也，皆收視反聽，耽思傍訊，精鶩八極，心遊萬刃。其致也，情︿嚨而彌鮮，物昭而互進；傾羣言之瀝液，漱六藝之芳潤。收百世之缺文，採千載之遺韻；謝朝華於已披，啟夕秀於未振。觀古今於須臾，撫四海於一瞬。然後選義按部，考辭就班；抱景者鹹仰，懷響者必彈。或因技以振葉，或沿波以討源；或本隱以之顯，或求易而得難，或虎變而獸擾，或龍見而鳥瀾；或妥帖而易施，或吾而不安。罄澄心以凝思，眇眾慮而為言；籠天地於形內，挫萬物於筆端。伊茲事之可樂，固聖賢之所欽。課虛無以責有，叩寂寞而求音；函綿邈於尺素，吐滂沛於寸心。言恢之而彌廣，思案之而愈深；播芳蕤之馥馥，發青條之森森。粲風飛而飆豎，鬱雲起乎翰林。故夫誇目者上奢，愜心者貴當，言窮者無隘，論達者唯曠。詩緣情而綺靡，賦體物而瀏亮；碑披文以相質，誄纏綿而悽愴。銘博約而溫潤，箴頓挫而清壯；頌優遊以彬鬱，論精微而朗暢。奏平澈以閒雅，說煒曄而譎誑；雖區分之在茲，亦禁邪而制放。要詞達而理舉，故無取乎冗長。
詩
【陳江總《賦得一日成三賦應令詩》】副君睿賞遒，清夜北園遊；下筆成三賦，傳觴對九秋。飛文綺穀採，落紙波濤流；樹密寒蟬響，簷暗雀聲愁。綠漵明曾殿，青山照近樓；此時盛禮物，顧省良若抽。
書
【梁簡文帝《答張纘謝示集書》】卿少好文章，於今廿五年矣，竊嘗論文。日月三辰，火龍黼黻，尚且著於玄象，彰乎人事，而況文辭可止，謳歌可輟乎？不為壯夫？揚雄實小言破道，非謂君子；曹植亦小辯破言，論之科刑，罪在不赦。至如春庭落景，轉蕙承風，秋雨朝晴，簷梧初下，浮□生野，明月入樓。時命親賓，乍動嚴駕，車渠屢酌，鸚鵡驟傾。伊昔三邊，久留四載，胡霧連天，徵旗拂日。時聞塢笛，遙聽塞笳，或鄉思淒然，或雄心憤薄。是以沉吟短翰，補綴庸音，寓目寫心，因事而作。
【梁沈約《與範述曾論竟陵王賦書》】夫渺泛滄流，則不識涯涘；雜陳鐘石，則莫辨宮商。雖復吟誦回環，編離字滅，終無以仰酬睿旨，微表寸長。
詩序
【梁江淹《雜體詩序》】夫楚謠漢風，既非一骨；魏制晉造，固亦二體。譬藍朱成採，雜錯之變無端；宮角為音，靡曼之態匪極。故蛾眉詎貌，而俱動於魂；芳草寧共氣，而皆悅於魄，不其然與。至於世之諸賢，各滯所迷，莫不論甘則忌辛，好丹則非素，豈所謂通方廣照，恕遠兼愛者哉。然五言之興，諒非變古，但關西鄴下，既以罕同；河外江南，頗為異法。故玄黃經緯之辨，金璧浮沉之殊，僕以為亦各具美兼善而已。
集序
【周庚信《趙國公集序》】竊聞平陽擊石，山谷因這調；大夏吹筠，風雲為之動。與夫含吐性靈，抑揚詞氣，曲變陽春，光回白日，豈得同年而語哉。柱國趙國公，發言為論，下筆成章，逸態橫生，新情起，風雨爭飛，魚龍各變。方之珪璧，塗山之會萬重；譬以雲霞，赤城之巖千丈；文參厲象，即入天官之書；韻涉絲桐，鹹歸總章之觀。論其壯也，則鵬起半天；語其細也，則鷦巢蟻睫。豈直熊羆朝上，層城抱日月之輝；光焰宵飛，南鬥觸蛟龍之氣。昔者屈平宋玉，始於哀怨之深；蘇武李陵，生於別離之代。自魏建安之末，晉太康以來，雕蟲篆刻，其體三變，人人自謂握靈蛇之珠，抱荊山之玉矣。公斟酌雅頌，諧和律呂，若使言乖節目，則曲臺下顧；聲止操縵，則成均無取。遂得棟樑文囿，冠冕詞林，大雅扶輪，小山承蓋。
筆第六
敘事
《釋名》曰：筆，述也，謂述事而言之也。按《博物志》：蒙恬造筆。又按《尚書 中侯》：玄龜負圖出，周公援筆以時文寫之。《曲禮》雲：史載筆，士載言，此則秦之前已有筆矣。蓋諸國或未之名，而秦獨得其名，恬更為之損益耳。故《說文》曰：楚謂之聿，吳謂之不律，燕謂之拂，秦謂之筆，是也。《西京雜記》雲：漢制，天子筆，以錯寶為跗，毛皆以秋兔之毫。官師路扈為之，又以雜寶為匣，廁以玉璧翠羽，皆直百金。《漢書》雲：尚書令僕丞相郎，月給大管筆一雙。傅玄雲：漢末一筆之柙，雕以黃金，飾以和璧，綴以隋珠，文以翡翠。其筆非文犀之楨，必象齒之管，豐狐之柱，秋兔之翰矣，則其事矣。
事對
【文犀 翠羽】《傅子》曰：漢末筆，非文犀之楨，必象齒之管。《西京雜記》曰：漢制，天子筆，以雜寶為匣，廁以玉璧翠羽，皆直百金。
【吳律 趙毫】許慎《說文》曰：筆所以書也，楚謂之聿，吳謂之不律，燕謂之拂，秦謂之筆。王羲之《筆經》曰：漢時諸郡獻兔毫，出鴻都，惟有趙國毫中用。時人鹹言，兔毫無優劣，管手有巧拙。
【寫圖 書牘】《尚書 中侯》曰：玄龜負圖出，周公援筆以時文寫之。謝承《後漢書》曰：第五永為督軍御史督使幽州，蔡邕等天下名才士人皆會。祖餞於平樂館，高彪送永在坐，因援筆書牘。
【當面 銘心】蔡邕書曰：侍中執事，相見無期；惟是筆疏，可以當面。傅玄《筆銘》曰：кк彤管，冉冉輕翰；正色玄墨，銘心寫言。
【寶跗 金匣】《西京雜記》曰：漢制，天子筆，以錯寶為跗，毛皆以秋兔之毫。《傅子》雲：漢末一筆之匣，雕以黃金，飾以和璧。
【加點 益字】吳祚《國統》曰：吳主孫權，嘗夢北面頓首於天帝，忽見一人以筆點其額。舉以問徵士熊循，循曰：「吉祥矣！大王必為主。王者人之首，額者王之上。王上加點，主字之象也。」《吳志》曰：諸葛恪父瑾，長面似驢。孫權大會，使人牽一驢入，長於其面，題曰諸葛子瑜。恪跪曰：「乞請筆益兩字。」因聽與筆。恪續其下曰「之驢」，舉坐歡笑。
【纏 鏤管】傅玄《筆賦》曰：於是班匠竭巧，名工逞術，纏以素，納以玄漆。王羲之《筆經》曰：有人以綠沉漆竹管及鏤管見遺，錄之多年，斯亦可愛玩。詎必金寶雕琢，然後為寶也。
【象管 寶匣】王羲之《筆經》曰：昔人或以琉璃象牙為筆管，麗飾則有之。然筆須輕便，重則躓矣。《西京雜記》曰：漢制，天子筆，以錯寶為跗，毛皆以秋兔之毫。官師路扈為之，以雜寶為匣，廁以玉璧。
【班投 顏炙】《東觀漢記》曰：班超家貧，投筆歎曰：「大丈夫當效傅介子。張騫立功異域，封侯，安能久事筆硯乎？」魚豢《魏略》曰：顏斐為河東太守，課人輸租車，便致薪兩束，為寒冰，炙筆硯。
【制彤管 綴翠匣】傅玄《鷹兔賦》曰：兔謂鷹曰：「汝害於物，有益於世。華髦被劄，彤管以制。」《傅子》曰：漢末一筆之匣。綴以隋珠，文以翡翠。
【立憲成功 雕金飾璧】蔡邕《筆賦》曰：昔蒼頡創業，翰墨作用，書契興焉。夫製作上聖，立憲者莫先乎筆。詳原其所由，究察其成功，鑠乎煥乎，弗可尚矣。《傅子》曰：漢末一筆之匣，雕以黃金，飾以和璧。
賦
【後漢蔡邕《筆賦》】惟其翰之所生，於季冬之狡兔，性精亟以慓悍，體遄迅以騁步。削文竹以為管，加漆絲之纏束，形調摶以直端，染玄墨以定色。畫乾坤之陰陽，贊宓皇之洪勳；盡五帝之體德，揚蕩蕩之典文。紀三王之功伐兮，表八百之肆覲；傳六經而綴百氏兮，建皇極而序彝倫；綜人事於ㄙ昧兮，贊幽冥於明神。象類多喻，靡施不協。上剛下柔，乾坤位也；新故代謝，四時次也；圓和正直。規矩極也；玄首黃管，天地色也。
【晉傅玄《筆賦》】簡修毫之奇兔，撰珍皮之上翰；濯之以清水，芬之以幽蘭。嘉竹翠色，彤管含丹。於是班匠竭巧，良工逞術；纏以素，納以玄漆；豐約得中，不文不質。爾乃染芳松之淳煙兮，寫文象於紈素；動應手而從心，煥光流而星布。
詩
【梁簡文帝《詠筆格詩》】英華表玉笈，佳麗稱珠網；無如茲制奇，雕飾雜眾象。仰出寫含花，橫抽學仙掌；幸因提拾用，遂廁璿臺賞。
【梁徐ゼ《詠筆詩》】本自靈山出，名因瑞草傳；纖端奉積潤，弱質散芳煙。直寫飛蓬牒，橫承落絮篇；一逢掌握重，甯憶仲升捐。
贊
【晉郭璞《筆贊》】上古結繩，易以書契；經緯天地，錯綜羣藝，日用不知，功蓋萬世。
銘
【後漢李尤《筆銘》】筆之強志，庶事分別。七術雖眾，猶可解說；口無擇言，駟不及舌；筆之過誤，愆尤不滅。
【晉王隱《筆銘》】豈其作筆，必兔之毫；調利難禿，亦有鹿毛。
啟
【梁庚肩吾《謝齎銅硯筆格啟》】煙磨青石，已踐孔氏之壇；管插銅龍，還笑王生之璧。西域胡人，臥織成之金簟；遊仙童子，隱芙蓉之行障。莫不並出梁園，來頒狹室。
紙第七
敘事
《釋名》曰：紙，砥也，謂平滑如砥石也。古者以縑帛，依書長短，隨事截之，名曰幡紙，故其字從絲。貧者無之，或用蒲寫書，則路溫舒截蒲是也。至後漢和帝元興中，常侍蔡倫，М故布搗抄作紙，又其字從巾。《東觀漢記》雲：黃門蔡倫典作尚方作紙，所謂蔡侯紙是也。又魏人河間張揖《上古今字詁》，其《巾部》雲：紙今紙，則其字從巾之謂也。（見《漢記》及王隱《晉書》）。一雲，倫搗故魚網作紙，名網紙；後人以生布作紙，絲糸延如麻，名麻紙；以樹皮作紙，名穀紙。（見《董巴記》及《博物志》）。
事對
【如石 方絮】《釋名》曰：紙，砥也，平滑如砥石也。服虔《通俗文》曰：方絮白紙。
【裹柱 補】王羲之《筆經》曰：探竟以麻紙裹柱根，次取上毫薄薄布，令柱不見，然後安之。謝承《後漢書》曰：羊續，字叔祖，為南陽太守。以清率下，唯臥一副布。敗，胡紙補之。
【當策 代簡】傅鹹《紙賦》曰：既作契以代繩兮，又造紙以當策；猶純儉之從宜，亦唯變而是適。攬之則舒，舍之則卷。桓玄《偽事》曰：古無紙，故用簡，非主於敬也。今諸用簡者，皆以黃紙代之。
【黃書 白疏】王隱《晉書》曰：劉卞為四品吏，訪問推一鹿車黃紙，令卞寫書。卞語訪問：「劉卞非為人寫黃紙也。」訪問案卞罪下品二等，補尚書令史。崔鴻《前燕錄》曰：慕容雋三年，廣義將軍岷山公黃紙上表。雋曰：「吾名號未異於前，何宜便爾？自今但可白紙稱疏。」
【搗網 持花】張華《博物志》曰：漢桓帝時，桂楊人蔡倫，始搗故魚網造紙。孫放《西寺銘》曰：長沙西寺，層構傾頹，謀欲建立。其日有帝子持紙花插地，故寺東西相去十餘丈。於是建剎，正當花處。
【殘行 分句】幹寶表曰：臣前聊欲撰記古今怪異非常之事，會聚散逸，使同一貫。博訪知之者，片紙殘行，事事各異。張翰《詩序》曰：永康之末，疾苦痿瘵，故人頗侯之。常以閒靜為著詩一首，分句改紙，各有別讀。
【尚方 祕府】《東觀漢記》曰：《蔡倫傳》雲：倫典作尚方作紙。虞預表曰：祕府有布紙三萬餘枚。
【縹紅 青赤】《東宮舊事》曰：皇太子初拜，給縹紅紙各一百枚。桓玄《偽事》曰：詔命平準作青赤縹綠桃花紙，使極精，令速作之。
【藤角 桃花】範甯教曰：土紙不可以作文書，皆令用藤角紙。桓玄《偽事》曰：詔命平準作青赤縹綠桃花紙，使極精，令速作之。
【別駕函 右軍庫】魏武令曰：自今諸掾屬侍中別駕，常以月朔各進得失，紙書函封。主者朝常給紙函各一。裴啟《論林》曰：王右軍為會稽令，謝公就乞箋紙。庫中唯有九萬枚，悉與之。桓宣武雲：逸少不節。
【蔡倫遺業 唐季殘箋】盛弘之《荊州記》曰：棗陽縣百許步蔡倫宅，其中具存，其傍有池，即名「蔡子池」。倫，漢順帝時人，始以魚網造紙。縣人今猶多能作紙，蓋倫之遺業也。《先賢行狀》曰：延篤從唐溪季受《左傳》，欲寫本無紙。季以殘箋紙與之。篤以箋記紙不可寫，乃借本誦之。
賦
【晉傅鹹《紙賦》】蓋世有質文，則理有損益，故禮隨時變，而器與事易。既作契以代結繩兮，又造紙以當策。夫其為物，缺美可珍；廉方有則，體潔性真。含章蘊藻，實好斯文，取彼之淑，以為已新。攬之則舒，舍之則卷；可屈可伸，能幽能顯。
詩
【梁江洪《為傅建康詠紅箋詩》】雜彩何足奇，唯紅偏可作；灼爍類蕖開，輕明似霞破。鏤質卷芳脂，裁花承百和；不遇精華人，豈入風流座。
【後梁宣帝《詠紙詩》】皎白猶霜雪，方正若布棋；宣情且記事，甯同魚網時。
【隋薛道衡《詠苔紙詩》】昔時應春色，引淥泛清流；今來承玉管，布字改銀鉤。
表
【晉虞預《請祕府紙表》】祕府中有布紙三萬餘枚，不任寫御書，而無所給。愚欲請四百枚，付著作吏，書寫《起居注》。
啟
【梁劉孝威《謝齎官紙啟》】臣與謝嘏，俱慚基聖；臣之沖梯，實愧魯般之巧。嘏之城壘，時無禽子之守；攻弱侮亡，其勞甚薄。策勳行賞，為渥過深，雖復鄴殿鳳銜。漢朝魚網，平準桃花，中宮穀樹，固以慚茲靡滑，謝此鮮光。
硯第八
敘事
《釋名》曰：硯者，研也，可研墨使和濡也。《從徵記》曰：魯國孔子廟中，有石硯一枚，蓋夫子平生時物。《漢書》雲：宣帝微時，少與張彭祖同硯席書。《後漢書》雲：王充於室內門戶牆柱，各置筆硯，著《論衡》八十五篇。魏武《上雜物疏》雲：禦物有純銀參帶圓硯，大小各一枚。《晉書》雲：武帝與劉弘同年，少同硯書。《東宮故事》雲：晉皇太子初拜，有漆硯一枚，牙子百副，紀有漆書硯一，則其事也。
事對
【晉銀 孔石】蕭方等《三十國春秋》曰：永嘉六年，劉聰引上入宴。上謂曰：「卿為豫章王時，朕與王武子相造，卿贈朕以柘弓銀硯，卿憶否？」聰曰：「安敢忘之？且恨爾日不得早識龍顏。」伍緝之《從徵記》曰：夫子牀前有石硯一枚。作甚古樸，蓋夫子平生時物。
【溪源 石穴】《永嘉郡記》曰：硯溪一源，中多石硯。劉澄之《宋永初山川今古記》曰：興平石穴，深二百許丈，石青色，堪為硯。
【銀帶 金池】魏武《上雜物疏》曰：禦物三十種，有純銀參帶硯一枚，純銀參帶圓硯，大小各一枚。傅玄《硯賦》曰：即方圓以定形，鍛金鐵以為池；木貴其能軟，石美其潤堅；加採漆之膠固，舍沖之德清玄。
【御筵 置柱】繁欽《硯頌》曰：鉤三趾於夏鼎，象辰宿之相扶；供無窮之祕用，禦几筵之優遊。謝承《後漢書》曰：王充於室內門戶牆柱，各置筆硯而作《論衡》。
【方員 班散】繁欽《硯贊》曰：或薄或厚，乃員乃方；班採散色，漚染毫芒；點黛文字，耀明典章。
【生翰墨 含清玄】繁欽《硯贊》曰：顧尋斯硯，乃生翰墨。自昔頡皇，傳之罔極。傅玄《硯賦》曰：木貴其能軟，石美其潤堅；加採漆之膠固，含沖德之清玄。
【奪刺史 借府君】謝承《後漢書》曰：楊班為荊州刺史，趙凱橫奏檻車徵，奪其筆硯。《劉道士傳》曰：劉根，字君安，能召鬼。張府君語曰：「聞君能使人見鬼，可使形見，不者加戮。」根曰：「借府君前筆硯。」因書奏以扣幾。須臾，五百鬼縛府君死父母至。
【篇籍永垂 讒邪無汙】李尤《硯銘》曰：書契既造，硯墨乃陳；篇籍永垂，紀志功勳。太公《金匱硯之書》曰：石墨相著而黑，邪心讒言，元得汙白。
【魏後數用 晉帝少同】王沉《魏書》曰：甄后九歲喜書，數用諸兄弟筆硯，謂曰：「汝當習女工而學書，當作女博士耶！」後曰：「古賢女皆覽前代成敗，以為已戒。不知書，何因見之？」梁元帝《忠臣傳》曰：劉弘，沛國人也。弘寓居洛陽，與晉武帝同年，少同硯書。
賦
【晉傅玄《硯賦》】採陰山之潛樸，簡眾材之攸宜；即方圓以定形，鍛金鐵而為池；設上下之剖判，配法象乎二儀。木貴其能欽，石美其潤堅；加採漆之膠固，含沖德之清玄。
詩
【楊師道《詠硯詩》】圓池類璧水，輕翰染煙華；將軍欲定遠，見棄不應賒。
頌
【魏繁欽《硯頌》】有般倕之妙匠兮，睨詭異於遐都；稽山川之神瑞兮，識玕璿之內敷。遂縈繩於規矩兮，假卞氏之遺模；擬渾靈之肇制兮，效羲和之毀隅。鉤三趾於夏鼎兮，象辰宿之相扶；供無窮之祕用兮，禦几筵而優遊。
贊
【魏繁欽《硯贊》】方如地象，圓似天常；班彩散色，漚染毫芒。點黛文字，曜明典章；施而不德，吐惠無疆；浸漬甘液，吸受流光。
銘
【魏王粲《硯銘》】爰初書契，以代結繩；人察官理，庶績誕興。在代季末，華藻流淫；文不為行，書不盡心。淳樸澆散，俗以崩沉；墨運翰染，榮辱是若。念茲在茲，惟正是宅。
墨第九
敘事
《釋名》曰：墨，晦也，言似物晦黑也。《續漢書》雲：守宮令主御筆墨。《漢書》雲：尚書令僕丞郎，月賜渝糜大墨一枚，小墨一枚。《魏官儀》雲：尚書郎，試諸郎故孝廉能文案者。先試一日，宿召會都坐，給筆墨以奏。《東宮故事》雲：皇太子初拜，給香墨四丸，則其事也。
事對
【噴紙 點繒】葛洪《神仙傳》曰：班孟不知何許人也，嚼墨一噴，皆成字，竟紙各有意義。王充《論衡》曰：論者既不知累害所從生，又不知被累害者行賢潔也。以塗摶泥，以墨點繒，孰有知之。清受塵，白取垢；青蠅之汙，常在絹素。
【二螺 九子】陸雲《與兄書》曰：一日上三臺，曹公藏石墨數十萬斤，雲燒此消復可用。然不，兄頗見之不，今送二螺。鄭氏《婚禮謁文贊》曰：九子之墨，藏於松煙；本性長生，子孫圖邊。
【吐魚 畫掌】葛洪《神仙傳》曰：葛玄見賣大魚，謂曰：「暫煩此魚往河伯處。」魚主曰：「魚已死。」玄曰：「無苦。」乃丹書紙內口中，投水。有頃魚化，騰躍上岸，吐墨書，青色如木葉而去。王子年《拾遺記》曰：張儀、蘇秦二人同志，遞剪髮以相活，或傭力寫書。行遇聖人之文，無題記，則以墨畫於掌內及股裡；夜還，更折竹寫之。
【惠葛龔 投庚亮】葛龔《與梁相書》曰：復惠善墨，下士所無。摧骸骨，碎肝膽，不足明報。蕭方等《三十國春秋》曰：王隱始成《晉書》，合八十八卷。家貧無紙，未成其志。遂南遊，投陶侃於荊州；又江州投庚亮，乃獲其紙墨，始書就焉。
【伐薪買 禱石祠】何法盛《中興書》曰：葛洪好學，常伐薪賣買紙墨。幹寶《搜神記》曰：益州之西有祠，自稱黃石公。初禱者持一百紙，一雙筆，一丸墨。先聞石室中有聲，便言吉凶，遂不見形。
【天雨 松煙】《災祥集》曰：天雨墨，君臣無道讒人進。曹植《樂府詩》曰：墨出青松煙，筆出狡兔翰；古人感鳥跡，文字有改判。
【致夫 賜令】《婦人集》曰：汲太子妻《與夫書》曰：並致上書墨十螺。蔡質《漢官》曰：尚書令僕丞郎，月賜渝糜大墨一枚，小墨一枚。
【築陽山 懷化塹】盛弘之《荊州記》曰：築陽縣有墨山，山石悉如墨。顧微《廣州記》曰：懷化郡掘塹，得石墨甚多，精好可寫書。戴延之《西征記》曰：石墨山北五十里，山多墨，可以書。
【供歲時 合朱麝】《東觀漢記》曰：和熹鄧後即位，萬國貢獻悉禁絕，惟歲時供紙墨而已。韋仲《將墨方》曰：合墨法，以真朱一兩，麝香半兩，皆搗細，後都合下鐵臼中，搗三萬杵。杵多愈益。不得過二月九月。
銘
【後漢李尤《墨研銘》】書契既造，研墨乃陳；煙石附筆，以流以申。
