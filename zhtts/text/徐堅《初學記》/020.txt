△卷二十 政理部
赦第一
賞賜第二
敘事
《說文》曰：賞，賜有功也。賜也者，命也，（見鄭玄《禮記注》）惠也。（見何晏《論語注》）。《書》曰：德懋懋官，功懋懋賞。又曰：用命賞於祖，弗用命戮於社。又曰：功多有厚賞，弗迪有顯戮。《春秋傳》曰：古之理人者，勸賞而畏刑，恤人不倦，賞以春夏，刑以秋冬。將賞為之加膳，加膳則飫賜，此所以知其勸賞也。《禮記》曰：天子賜諸侯樂，則以將之；賜伯子男樂，則以鞀將之。（將謂執以致命。）諸侯賜弓矢然後徵，賜鐵鉞然後殺，賜瓚然後鬯。又曰：君賜車馬，乘以拜賜；衣服，服以拜賜。君未有命，弗即乘服。凡賜，君子與小人不同日，此賞賜之義。
事對
【萬畝 千鐘】《史記》曰：趙烈侯好音。鄭歌者三人，賜之田萬畝。《家語》孔子曰：自季孫之賜我千鐘也，而交益親也。
【金鉤 玉】《東觀漢記》曰：楊賜以病罷居，無何，拜太常，詔賜禦府衣一襲，自所服冠幘，綬玉壺、革帶、金錯、鉤。謝承《後漢書》曰：馮魴為侍中，稍遷衛尉，能取悅當時，為安帝所寵。帝幸其府，留飲十日，賜駭犀玉具綬、刀紫艾綬、玉。
【紫綬 青裘】謝承《後漢書》曰：馮魴為安帝所寵，賜紫艾綬。葛洪《西京雜記》曰：成帝好為蹴鞠，羣臣以蹴鞠勞體，非尊所宜。帝曰：”朕好之，可擇似而不勞者奏之。”馬合作彈棋以獻，帝大說，賜青羔裘、紫絲履，服以朝覲。
【累千 巨萬】《漢書》曰：衛青姊子夫得入宮幸上。青時給事建章，未知名。武帝於是召青為建章監侍中，賞賜數日間累千金。《魏志》曰：明帝嘗夢見後，於是差次舅氏親疏高下，敘用各有差，賞賜巨萬。
【甘田 蘇宅】《史記》：甘羅請文侯曰：“借臣車五乘。”請為張唐先報文侯。侯乃言之於始皇，使於趙，趙襄王郊迎。甘羅說趙攻燕，得上穀三十城，令秦有十一。甘羅還報秦，乃封羅以為上卿，複以甘茂田宅賜之。《漢書》曰：蘇武初從匈奴還，詔拜典屬國，中二千石，賜錢二百萬，公田二頃，宅一區。
【後衣 帝服】《東觀漢記》曰：永平三年，上賜東平王蒼書曰：歲月驚邁，山陵浸遠，孤心慘愴。今以光烈皇后假帛中衣各一篋遺王，可時視瞻，以慰凱風寒泉之思。曹植表稱詔曰：皇帝問雍邱王：先帝昔常非於漢氏諸帝，積貯衣被，使敗於函篋之中，遺詔以所服衣被賜公王卿官僚諸將。今以十三種賜王。
【雙璧 千金】《史記》曰：虞卿者，遊說之士，躡ハ擔簦，說趙孝成王。一見賜黃金百鎰，白璧一雙，再見為趙上卿，故號曰虞卿。《漢書》曰：梁孝王招延四方豪傑。齊人公孫詭多奇邪計，初見日，王賜千金，官至中尉。
【明德 計功】《管子》曰：明賞不費，明刑不暴；賞罰明，德之至也。《淮南子》曰：忠臣之事君也，計功而受賞，不為苟得；量力而受官，不貪爵祿。其所能者，受之勿辭也。
【玉壺 金笥】玉壺見玉注。張衡《綬笥銘序》曰：南陽太守鮑德，有詔所賜綬金笥，為作銘曰：懿矣茲笥，爰藏寶神，金纓組履，文章日信。
【金刀 珠劍】謝承《後漢書》曰：武陵五溪蠻夷作難，詔遣車騎軍馮緄南征。緄表應奉金錯刀一具。沈約《宋書》曰：太宗為徐州刺史，昭太后賜以火珠鹿盧劍。
【受北國 啟南陽】《毛詩》曰：其追其貊，奄受北國。鄭玄注：韓侯人覲宣王，使複其先祖之舊職。錫以追貊，受北方之國也。《左傳》曰：晉侯朝王，與之陽樊溫原攢茅之田，晉於是始啟南陽。
【汝南帛 遼東錢】《漢書》曰：宣帝詔曰：“者鳳皇集新蔡，其賜汝南太守帛百疋。”《東觀漢記》曰：祭彤為遼東太守三十年，衣無儲副。世祖嘉其功，賜錢百萬。
詩
【唐太宗《文武聖皇帝賜房玄齡詩》】太液仙舟<辶向>，西園隱上才，未曉徵車度，難鳴關早開。
【又《賜蕭詩》】疾風知勁草，昏日辨誠臣；勇夫安識義，智者必懷仁。
【隋許善心《奉和賜詩》】帝道屬昇平，天文預觀象；茲生荷化育，博施多含養。正始振皇風，端居留眷想；夕拜參近侍，朝恩濫弘獎。溫樹貴不言，克艱庶無爽。
制
【唐中宗孝和皇帝《賞張仁願制》】朕聞將帥興功，本期於邦國；帝王懸賞，用答於疇庸。持節朔方道大扌忽管右屯衛大將軍張仁願，器宇端雅，風神秀傑，謀韜玉帳，寄重金壇，故得累司文武。厲參邊鎮，薊門作牧，既無東顧之憂；榆塞扌忽兵，方釋北乘之慮。而乃躬先士卒，負土築城，橫卻月於天街，劃長雲於地脈，宜列河山之賞，式崇帶礪之榮。進封韓國公，賜物三百段，及衣裳一副。
【又《賜成王千里衣物敕》】晝巡周衛，夜警巖廊，既曰爪牙，實稱心腹。左金吾衛大將軍成王千里，聲高沛獻，德邁二南。以磐石之崇班，當執金之重寄。察奸無對，討猾若神。固以威動千廬，勤宜五校，近者衙仗之內，輒有詐偽之人。曾不斯須，遽令擒獲。能官之目，久已馳芳；稱職之名，從茲著號。可賜衣一副，兼賜物一百段。
貢獻第三
敘事
《廣雅》曰：貢，稅也，上也。鄭玄曰：獻，進也，致也，屬也，奉也，皆致物於人，尊之義也。（《周禮》：獻賢能之書於王。鄭玄注：獻，進也。又曰：獻禽以祭社。鄭玄注：獻，致也，屬也。又曰：古者致物於人，尊之曰獻，通行曰饋。毛詩箋雲：獻，奉也。）按：《尚書》：禹別九州，任土作貢，其物可以特進奉者曰貢，盛之於筐而進者曰篚；若不常歲貢，須賜命乃貢者曰錫貢。故兗州厥貢漆絲；青州厥貢鹽，海物惟錯，岱畎絲，鉛松怪石；徐州厥貢惟土五色，羽畎夏翟，嶧陽孤桐，泗濱浮磬，淮夷珠暨魚；揚州厥貢惟金三品：瑤琨筱蕩，齒革羽毛，惟木；荊州厥貢羽毛齒革，惟金三品：屯斡栝柏，礪砥丹，惟苦；豫州厥貢漆，梁州厥貢ギ鐵銀鏤磬，熊羆狐狸織皮；雍州厥貢球琳琅；袞州厥篚織文；青州厥篚絲；徐州厥篚玄纖縞；揚州厥篚織貝；荊州厥篚玄璣組；豫州厥篚纖纊；揚州錫貢厥包橘柚；豫州錫貢磬錯；荊州納錫大龜，是也。《周禮》以九貢致邦國之用：一曰祀貢，二曰嬪貢，三曰器貢，四曰幣貢，五曰財貢，六曰貨貢，七曰服貢，八曰遊貢，九曰物貢，是也。獻者，謂貢篚錫貢之外所進奉者也。《禮記》曰：獻車馬執綏，獻馬者執勺，獻人虜者操右袂，執琴瑟者上左手，獻幾者拂之，獻杖者執其末，此其制也。
事對
【紈牛 文馬】《周書》成王時，西夷貢獻卜盧紈牛。紈牛，牛之小者。孔晁注曰：卜盧，盧之西北戎，今盧水是也。《東觀漢記》曰：建武二十六年，南單於遣使獻駱駝二頭，文馬十疋。
【江龜 海貝】《尚書》曰：九江納錫大龜。孔傳雲：尺二寸曰大龜，出九江水中。《尚書 大傳》曰：夏成五服，外薄四海，南海魚革珠珍大貝。鄭注：所貢物也。貝，古以為貨。
【青帶 白環】魚豢《魏略》曰：漢陽嘉三年，疏勒國王獻西海青石帶。皇甫謐《帝王世紀》曰：西王母慕舜德，來獻白環及，並貢益地圖。
【火鼠 冰蠶】《魏志》：景初二年二月，西域獻火浣布。東方朔《神異經》曰：南荒之外有火山，晝夜火燃。火中有鼠，重百斤。毛長二尺餘，細如絲，可以作布。恆居火中，時時出外，而白色。以水逐而沃之，乃死。取緝其毛，織以為布。王子年《拾遺記》曰：冰蠶長十寸，有鱗角，以雪霜覆之，然後為繭。其色五彩，織為文錦，入水不濡，投火不燎。唐堯世，海人獻之，以為黼黻。
【蔗一節 梨三箱】鄧德明《南康記》曰：雩都縣土壤肥沃，偏宜甘蔗，味及彩色，餘縣所出無。一節數十碎，郡以獻禦。魏武帝嘗為兗州牧，上書曰：山陽郡美梨，謹獻甘梨三箱
【丹砂 玄玉】《周書》曰：成王時，四夷來貢。卜盧人西南之蠻，丹砂所出。《尚書 大傳》曰：夏成五服，外薄四海，主諸靈龜陰谷玄玉。鄭玄注：所貢物。
【白鷳 丹鵠】葛洪《西京雜記》曰：閩越王獻高祖白鷳各一雙，高祖大悅，厚報使者。王子年《拾遺記》曰：塗修國獻青鳥丹鵠。各一雄一雌。
【然芳苡 置蒡苔】郭子橫《洞冥記》曰：元鼎元年，起招仙門於閣上，然芳苡燈。此草形如麻，奔盧國來獻。王子年《拾遺記》曰：晉惠帝時，祖梨國貢蒡苔，色如金縈。叢如雞卵，投水中，蒡延波瀾之上如火。宮人有幸者，以金苔賜之，置漆盤中，照燭滿室，名曰夜月。
【桴苡 荃櫱】《周書》：成王時，康人獻桴苡者，其實食之宜子。孔晁注曰：康從亦西戎之別，食芳苡即有身。郭子橫《洞冥記》曰：光和元年，波國亦名波弋國，獻神精香草：一名荃櫱，亦名春蕪。一根而百條，其枝間如竹節柔軟；其皮如絲，可為布，所謂春蕪布。亦曰香荃，堅密如冰紈也。握之一片，滿宮皆香。婦人帶之，彌芬馥也。
【香橘 文瓜】楊孚《異物志》曰：橘為樹，白華而赤實，皮既馨香，裡又有美味。交趾有橘官長一人，秩三百石，主歲貢禦橘。王逸《荔枝賦》曰：大哉聖皇，處乎中州，東野貢落疏之文瓜，南浦上黃甘之華橘。
【古黃馬 茲白牛】《周書》曰：成王時，犬戎獻文馬。文馬赤鬣縞身，目若金，名曰古黃之乘。孔晁注曰：犬戎，西戎之遠者。又成王時，大夏獻茲白牛。茲白牛，野獸也，牛形而象齒。孔晁注曰：大夏，西北戎也。
【合枝李 同心梨】葛洪《西京雜記》曰：初修上林苑，羣臣遠方各獻異果，有合枝李。又段龜龍《涼州記》曰：呂光時，敦煌太守宋歆獻同心梨。
【吉光裘 昆吾劍】東方朔《十洲記》曰：天漢三年，西國王使使獻吉光裘。《列子》曰：周穆王徵西戎，獻昆吾之劍、赤刀，切玉如切泥。
【紫玉壺 青金鏡】《交州雜記》曰：太康四年，林邑王範能獻紫水精唾壺一口。《山海經》曰：堂夜之山多水玉。郭璞注：水玉即水精也。郭子橫《洞冥記》曰：望蟾閣上有青金鏡，廣四尺。元光中，波國獻此青鏡，照見魑魅，百鬼不敢隱形。
詔
【梁沈約《酬荊雍義士獻物者詔》】昔義舉之初，人懷自竭，輸賦罄產，同致厥誠，言稔一概，思有所酬。其雄、荊、郢三洲有獻物助軍國者，外可詳加蠲報。
【中宗孝和皇帝《斷進獻奇巧制》】朕凝懷紫宙，滌想丹闕，考千古澆淳，稽百王之治亂。蒿宮柱，實興國之清猷；玉席珠衣，乃危邦之弊化。朕自承天纂運，佩日披圖；希齊鶩飲之年，原躡鶉居之代。漢文提舄，少小留心，晉武焚裘，生平措意，頃為皇符肇建。寶宙初登，眷彼王公，多為進奉，莫不龍歌令節，蛟食芳辰。椒花獻頌之時，菊蕊浮觴之日，或雕金鏤玉，採六合之珍奇；或剪翠裁紅，飾三春之草樹。上行延納，下務經求。ㄩ開紛紜，公私逼迫；昇平欲濟，蠹害非輕。言念於茲，深無所謂；即宜懲革，勿至因循。
薦舉第四
敘事
《大戴禮記》曰：古者諸侯貢士，一適謂之好德，再適謂之賢，三適謂之有功，乃加九錫。不貢士，一則黜爵，再則黜地，三則黜爵地畢矣。（爵地俱削盡也。）《白虎通》曰：諸侯所以貢士於天子者，進賢勸善者也：天子聘求之者，貪義也。治國之道，得賢則治，失賢則亂。故月令季春之月，開府庫，出幣帛，周天下，勉諸侯，聘名士，禮賢者。有貢者複有聘者。以為諸侯貢士，庸者貢其身，盛德者貢其名。及其幽隱，諸侯所遺失，天子之所昭，故聘之也。《周官》：小司徒之職，三年則大比，考其德行道藝，而興賢者能者。鄉老及鄉大夫，帥其吏與其眾寡，以禮賓之，厥明，鄉老及鄉大夫羣吏獻賢能之書於王。王再拜受之，登於天府。內史貳之，退而以鄉射之禮五物詢眾庶，此謂使人興賢；出使長之，使民興能，入使治之。《漢書》：博士官置弟子五十人，複其身。郡國縣官有好文學，二千石謹察可當，與計偕詣太常，得受業如弟子。一歲皆輒謂能通年藝以上，補文學掌故，其高第，可以為郎中。太掌籍奏，即有秀材異等，輒以名聞。昭帝時，舉賢良文學，增博士弟子員滿百人。又歲謂甲科四十人為郎中，乙科三十人為太子舍人，丙科二十人補文學掌故。先是，又命列侯，中二千石，諸侯相，舉賢良方正直言極諫之士，並令州察吏人有茂材異等，可為將相及使絕國者。命郡國舉孝悌有行義聞於鄉裏者，令三輔太常舉賢良。郡國舉高第，自此而公卿大夫士吏，彬彬多文學之士，此薦舉之制。
事對
【登庸 亮採】《尚書》曰：帝曰：“疇諮若時登庸。”《孔安國傳》曰：疇，誰，庸，用也。誰能庶績順是事者，將登用之也。又曰：舜曰：“諮四嶽，有能奮庸熙帝之載，使宅百揆，亮採惠疇。”
【薦白屋 揚紫庭】《韓子》曰：趙武薦四十六人於其君。及武之死也，四十六人皆就賓位，其無私德者若此。又曰：趙武以薦白屋之士管庫者六十家。劉琨《薦任尤文》曰：伏見別駕從事任尤，識量簡大，執心貞固。使琨得對揚紫庭，必能撫翼霜露，增崇臺曜，任蒙亮採，以弘急賢之義。
【方正 孝廉】《漢書》：武帝詔曰：“丞相禦史列侯二千石諸侯相，舉賢良方正之士。”又武帝詔曰：“今詔書昭先帝聖緒，令二千石舉孝廉，所以化元元，移風易俗也。”
【齎函 投板】陳壽益《部耆舊傳》曰：嚴羽，字子翼，仕郡功曹，刺史闢為從事。郡舉孝廉，曰：“大士貢名，下士貢身。齎函貢身，非高土也。辭孝廉，取吏部，除無錫長。”周斐《汝南先賢傳》曰：黃穆，字子敬，安成人也，為郡主簿。忠上率下，朝遷肅清。太守荊寓舉穆孝廉，乃薦讓殷仲才，寓不聽。遂懷板人見寓，曰：“若仲才者，六選之首也。而穆先之，適足以興謗議。”便投板於內，出則臥病。寓知不可移，遂從之。
【利賓 充賦】《周易》曰：觀國之光，利用賓於王。《漢書 晁錯策》曰：下臣充賦。
【翹車 賁帛】《逸詩》曰：翹翹車乘，招我以弓。《屍子》曰：堯有建善之旌。《漢書》曰：以安車蒲輪徵枚乘。《易》曰：束帛戔戔，賁於丘園。
【弓旌 蒲帛】並見上注。
【舉直諫 進奇謀】《漢書》曰：武帝詔丞相禦史，列侯中二千石諸侯相，舉賢良方正直言極諫之士。又曰：魏無知既進陳平，漢王以為亞將。絳侯說之雲：盜嫂受金。漢王疑，以讓無知。對曰：“臣之所言者，能也；陛下所問者，行也。今有尾生孝已之行，而無益於勝敗之數，陛下何暇用之乎？今楚漢相拒，臣薦奇謀之士，顧其計誠足以利國耳。盜嫂受金，安足疑也？”
【貢天朝 薦宰相】虞預《晉書》曰：何楨，字元幹，為弘農郡守。有揚囂生為縣吏，楨一見便待經不臣之禮，遂貢之天朝。《趙穆別傳》曰：汲郡修武趙君，年三十七，四薦宰相不就，元康三年，太守羊伊以為四科之貢，宜盡國美；遂扶與激喻，以光歲貢。
【式百寮 化九服】範曄《後漢書》曰：尚書陳忠上疏薦劉愷曰：“伏見前司徒劉愷，頻厲二司，舉動得禮；以疾致仕，進退有度，百寮景式，海內歸懷。又，何法盛《晉中興書》曰：桓溫上疏薦譙秀曰：“竊聞巴西譙秀，植彩貞固，抱德肥遁；若蒙蒲帛之徵，足以鎮靜頹風，軌訓囂俗，幽遐仰流，九服知化。”
【丹墀珥筆 紫宮論道】杜預《舉賢良方正表》曰：按蘇贊布行於草野，著德於閭閻；放心直意，若得珥筆丹墀；推訪格言，必有諤諤匪躬之節。陸雲《薦張瞻文》曰：若得言論，端委太學；錯總藝文，垂纓玉陛。論道紫宮，誠帝宮之瑰寶，清廟之偉器。
【增暉日月 垂光虹霓】司馬彪《續漢書》曰：陳蕃、胡廣上疏薦徐孺子等曰：“伏見處士豫章徐孺子，彭城姜肱，德行純備，著於人聽。若使擢登三事，協亮天工，必能翼宣盛美，增輝日月矣。”孔融《薦禰衡表》曰：伏見處士禰衡，淑質貞亮，英才卓犖。若得龍躍天衢，鳳奮雲漢，垂光虹霓，足以昭近署之多士。
詩
【梁劉溉等《儀賢堂監策秀才連句詩》】雄州試異等，揚庭乃專對；顧學類括羽，奇文若錦繢。（劉溉）滋蘭成秀畹，照車光赤；攝官惡簪帶，疲こ謝名輩。（戶舜）乙奏飲餘列，甲科光往載；深奇無絕縱，孫董有遺概。（伏挺）春風涵宛轉，遲光乍明昧；列秀繼中筵，羣才盛皇代。（王瑩）如綸疾影響，裁蒲啟朦昧；雕龍既已彰，青紫行當佩。（王）褒然既玉響，高餐亦蘭粹；廣川良易追，淄水非難配。貢士光相門，搜賢盡幽塞；善說理無窮，借書心靡誨。來彥名東西，翼亮更出內；康哉信在今，伊餘事耕耒。
詔
【梁任《求薦士詔》】夫進賢茂賞，蔽善明罰，前王盛則，鹹必由之。朕纂統鴻業，寅畏大寶；思求俊異，協贊雍熙。厲聽九功，物色輿皁，而白駒盈谷，萇楚未刈，是以臨朝永歎。日昃伊佇，便可博詢卿士，各舉所知。將量才授能，擢以不次，庶同則哲之明，副朕急腎之意。
【隋江總《舉士詔》】堯施諫鼓，禹拜昌言，求之異等，久著前冊。舉以滯淹，複聞昔典，斯乃治道之深規，帝王之切務。朕以寡昧，恭承鴻緒，未明虛已，日旰增懷。百撥多紊，四聰弗達。思聞賽諤，採其默語；三公已下，各薦所知。傍詢管庫，爰及輿皁；一介有能，片言可用。朕親聽覽，佇茲啟沃。
表
【沈約《舉胡元秀表》】竊惟經邦禦遠，雖待大賢；摧鋒犯鏑，亦資小用。伏見錢塘新成主胡元秀，早歲丘馳，意幹強果，矛盾之用，氣淩百夫。若置之六師之間，處之一旅之上，必能前奮獷敵，卻沮強胡。臣實弱懦，不窺武節，昧妄輕言，伏懷悚懼。
奉使第五
敘事
魏武《選舉令》曰：夫遣人使於四方，古人所慎擇也。故仲尼曰：“使乎使乎，言其難也。”按：《周官》：小行人掌邦國賓客之禮籍，以待四方之使者。凡四方之使者，大客則擯，小客則受其幣，聽其辭。行夫掌邦國傳遽之小事，凡其使也，必以旌節。《毛詩》曰：皇皇者華，君遣使臣也；四牡，勞使臣之來也。又《風俗通》雲：周秦常以歲八月遣軒之使採異代方言，還奏之，永藏祕室。《漢舊儀》：奉璽書使者乘馳傳。其驛駒也。三騎行日夜千里為程。又《說苑》曰：明君之使人也，任之以事，不制以辭，此奉使之事也。其稱謂有行李。（《左傳》曰：行李之往來。杜預注：行李，行人也。）行人。（《論語》曰：行人子羽修飾之。注曰：行人，掌使之官。）凡國之將命遣使，往曰奉命，來曰覆命，一曰報命。（亦曰歸報。）
事對
【天節 皇華】韓楊《天文要集》曰：天節星主奉使，小而明，即使忠正。皇華見敘事。
【執圭 持斧】《禮記》曰：大夫執圭而使，所以申信也。《漢書》曰：武帝末，郡國賊盜羣起。拜暴勝之為直指使者，衣繡持斧，捕盜賊。
【埋輪 攪轡】司馬彪《續漢書》曰：漢安帝元年，遣八使巡行風俗。張綱埋其輪於洛陽都亭，曰：“豺狼當路，安問狐狸？”遂奏大將軍梁冀。河南尹尹不疑十五事，書奏禦，京師震悚。又曰：冀州饑荒，乃以範滂為清詔使。按察之，滂登車攪轡，慨然有澄清天下之志焉。
【獻節 張旌】《左傳》曰：秦伯使西乞術來聘，且言將伐晉。襄仲辭焉，答曰：“寡君得徼福於周公、魯公以事君，不腆先君之弊器，而使下臣致諸執事，以為瑞節。要結好命，所以藉寡君之命，結二國之好，是以敢致之。”《蜀志》曰：陳震，字孝起，入拜尚書，遷尚書令。奉命使吳，賀孫權踐祚。震入吳界，移關侯曰：“東之與西，驛使往來，冠蓋相望，申盟載好，日新其事。震以不才，得充下使。”即日張旌語眾，各自約誓：國有典制，懼或有違；幸必斯誨，示其所宜。
【謁關 移侯】《儀禮》曰：使者及境，張旃誓，乃謁關人。鄭玄注曰：謁，告也。《蜀志》曰：陳震奉使入吳，賀孫權踐祚，入吳界移關侯云云。
【展幣 襲圭】《儀禮》曰：使者及館，展幣於賈人之館如初。又曰：賓入門左，公再拜，賓避不答拜。又，賈人東面坐，啟櫝，取圭垂繅，賓襲執圭。鄭玄注雲：執圭，盛禮也；又畫飾，為相致敬也。
【河源 海上】《史記》曰：漢使窮河源，其山多玉石採來云云。又，天子巡邊至朔方，使郭吉告單於。單於怒，遷吉北海上。
【赤帷 白蓋】司馬彪《續漢書》曰：大使車五乘，駕駟，赤帷，持節者重道五百，肖弩十二人。又曰：小使車，蘭輿、赤轂、白蓋，從騶騎四十人。
【奉壁 拭圭】《史記》曰：趙惠文王時，秦昭王遺趙王書，願以十五城易和氏璧，藺相如奉璧入秦。又《儀禮》曰：賓朝服立東西面，賈人北面坐拭圭。鄭玄注：賓，使者；拭，清之也。
【遺鴻 獻鵠】《魯連子》曰：展無所為魯君使，遺齊襄君鴻。至澠而浴鴻，鴻失，其裝在。禦者曰：“鴻之毛物，可使若一，能買鴻耳。”無所曰：“吾非不能買鴻也。是上隱君，下易幣，無所不敢。”劉向《說苑》曰：魏文侯使舍人無擇獻鵠於齊侯，無擇行道失之。後獻空籠，曰：“非無錢以買鵠，惡輕易其幣。”
【受命 從宜】《儀禮》曰：使者載旃，帥以受命於朝。《禮記》曰：使從宜，禮從俗。
【受圭 還玉】《儀禮》曰：使者受圭垂繅以命。又曰：君使卿皮弁還玉於館。賓受圭，退負右旁南立。
【星飛鬥 風入律】《漢書》曰：飛星大如缶，出西南，入鬥下。佔曰：漢使匈奴。明年，匈奴單於雕陶莫皋死。遣中郎將楊興使匈奴。《十洲記》曰：天漢三年，西國王使使來獻。使者曰：“常佔東風入律，百旬不休，青□幹呂，連月不散。中國將有好道之君。我國故搜奇蘊而貢神香，乘毛車以濟弱水。”於今十三年矣。
賦
【隋江總《辭行李賦》】維大樑三十有六載，神功懋乎開闢。垂恩儲祉，壓子代之盤盂；盛德形容，陋週年之石。月窟向風，日域仰澤；要荒款塞，諸戎重譯。軒巡履，聲芳亥步；旌節經過，事高禹跡。舉皇華之盡美，馳玨玉之多事；或江夏之無雙，匹洛陽之才子。訪羽儀於廊廟，旌秀異於杞梓；引強學之三端，賞雕文於四始。顧傯侗於罕志，奉朝章於信次；天鳳舉而張旃，濟龍沙而通盡。敏異季劄之聽歌，譽乘屬國之銜使；懷蘇子之抵掌，憶千秋之畫地。願自勵而飲水，揆無庸而案轡，嗟負恩之無力，每若實於棘。倏辭東平之樂善，再踐承明而遊息；豈異千里之奔是，甯辭一錢之不直。諒無期於鴻漸，念有似於蟬翼；荷德澤之霈然，鑒丹愚之匪飾。慚借譽於瑟柱，免長徭於蓊極；聊暇日以須臾，每長吟以鬱紆。異金石之能固，若草木之分區；進學慚於枝葉，綿力謝於康衢。構伯休之蓬戶，狎仲憲之桑樞；徒悅水而非智，庶因穀以為愚。恥矯名於周客，甯濫響於齊竽；奉棲遲以偃仰，原太素之不汙。
詩
【北齊裴讓之《公館燕州南使徐陵詩》】嵩山表京邑，鐘嶺對江津；方域殊風壤，分野各星辰。出境君圖事，尋盟我恤鄰；有才稱竹箭，無用忝絲綸。列樂歌鐘響，張旃玉帛陳；皇華榮受命，垂譽本無因。韓宣將聘楚，申胥欲去秦；方期飲河朔，翻屬臥漳濱。禮酒盈三獻，賓筵盛八珍；歲稔鳴銅雀，兵戢坐金人。雲來朝起蓋，日落晚催輪；異國猶兄弟，相知無舊新。
【周庚信《將命至鄴詩》】大國修聘禮，親鄰自此敦；張旃事原隰，負報成言。西過犯風露，北指度に轅。交歡值公子，展禮覿王孫；何以譽嘉樹，徒欣賦采蘩。四牢盈折俎，三獻滿樽，人臣無境外，何日欣此言。風俗既殊阻，山河不復論；無因旅南館，空欲祭西門。眷然唯此別，夙期幸共存。
【隋虞茂《在南接北使詩》】會玉二崤至，瑞節三秦歸；林蟬疏欲盡，江雁斷還飛。牆垣崇客館，旌蓋入王畿；共此敦封植，方當篤衣。
書
【梁劉孝儀《北使還與永豐侯書》】足踐寒地，身犯朔風；暮宿客亭，晨炊謁舍。飄搖辛苦，迄屆氈鄉；雜種覃化，頗慕中國。而毳幕難淹，酪漿易獻，王程有限，時及玉關。射鹿胡奴，乃共歸國，刻龍漢節，還持入塞。馬銜苜蓿，嘶立故墟，人獲葡萄，歸種舊裡。少子出迎，善鄰相勞，倦握蟹螯，亟覆蝦碗。未改朱顏，略多自醉，用此終日，亦以自娛。
假第六
敘事
急，告，寧，皆休假名也。《釋名》曰：急，及也，言操切之使相逮及也。李斐《漢書》曰：告，請也，言請休謁也；甯，安也，告曰寧也。漢律：使二千石有予告，有賜告。予告者，在官有功最，法所當得者也。賜告者，病滿三月當免。天子優賜其告，使得印綬將官屬歸家理疾。至成帝時，郡二千石賜告不得歸家。自馮野王始也，休假亦曰休沐。漢律：吏五日得一下沐，言休息以洗沐也。晉令：急假者，一月五急；一年之中，以六十日為限。千里內者疾病申延二十日，及道路解故九十五日。此其事也，書記所稱曰歸休，亦曰休急、休瀚、取急、請急。又有長假、並假。
事對
【賜告 分休】賜告見敘事。《王威別傳》曰：威少為郡吏。刺史劉表題門上，有能陳便宜益於時，不限廝役賤長以聞。威因陳事，得署州吏，大蠟分休。
【荷擔 杖策】謝承《後漢書》曰：許荊，字子張。少喪父，養母孝順。家貧為吏，無有船車。休假，常單步荷擔上下，清節稱於鄉裏。又曰：範丹，字史雲，陳留人也。為郡功曹。每休假上下，常單步策杖，同類以車牛與之，不取。
【祝問疾 吳拜老】謝承《後漢書》曰：祝皓，字子春。志節抗烈，篤於仁義。為吏歸休，先周旋鄉裏，吊死問疾畢，乃還家。又曰：吳馮，字子高，為州郡吏。休假，先存恤行喪孝子，次瞻病畢，拜覲鄉裏耆老先進，然後到家，名昭遠近。
【離兵 解職】王隱《晉書》曰：王尼，字季孫。洛中貴盛名士王澄，胡母輔之，李坦等皆與尼交。時尼為兵，在大將軍幕。澄等持羊酒詣軍門，吏疏名內請入見大將軍。澄等既入，語吏過王尼，炙羊飲酒訖而在，竟不見將軍。將軍聞之，因與尼長假，遂得離兵。《晉起居注》曰：孝武太康元年詔：大臣疾病，假滿三月，解職。
【遊集 定省】劉義慶《世說》曰：車武子為侍中，與東亭諸人期共遊集。車早急出，過詣王子敬，車求去。王問何以總總，車答曰：“與東亭諸人期共行。”王曰：“卿何乃作此不急行。”車遂不敢去，盡急而還。《宋書》曰：王敬弘子忄炎之，為祕書郎。忄炎之會請假還家，來定省，敬弘剋日，見之，至輒不果。假日將盡，忄炎之乞求奉辭。敬弘呼前，至閣，複不見。
【造渚 還都】張隱《文士傳》曰：顧榮兼侍中，安慰河北，以前後功封嘉興伯。榮觀中國日弊，乃並求急還南。既造江渚，欣然自得。鄧粲《晉記》曰：郭璞為王敦參軍，知敦作亂，受假還都，露布以討溫嶠為名。及至建康南坑，殺參軍郭璞。初，桓彝常令璞筮卦；卦成，彝問其故，璞曰：卦與吾同。
詩
【齊謝《休沐重還道中詩》】薄遊第從告，思閑願罷歸；還邛歌賦似，休汝車騎非。灞池不可別，伊川難重違；汀葭稍靡靡，江複依依。田鶴遠相叫，沙鴇忽爭飛；雲端楚山見，林表吳岫微。試與徵徒望，鄉淚盡沾衣；賴此盈樽酌，含景望芳菲。問我勞何事，沾沐仰清微；志狹輕軒冕，恩甚戀庭闈。歲華仍有酒，初服偃郊扉。
【梁沈約《休沐寄懷詩》】雖雲萬重嶺，所玩終一丘；階墀幸自足，安事還遨遊。臨池清溽署，開幌望高秋；園禽與時變。蘭根應節抽。憑軒搴木末，垂堂對水周；紫籜開綠條，白鳥映青疇。艾葉彌南浦，荷花繞北樓；送日隱曾閣，引月入輕幬。爨熟寒蔬剪，賓來春蟻浮；來往既雲倦，光景為誰留。
【隋江總《休沐山庭詩》】洗沐惟五日，棲遲對一邱；古槎橫近澗，巴石聳前洲。岸綠開河柳，池紅照海榴；野花寧辨晦，山蟲詎識秋。人生複能幾，夜燭非長遊。
文
【梁沈約《奏彈孔稚違制啟假事》】臣聞：禁憲有章，士子攸慎，守官有典，觸綱斯及，蓋所以崇威闡法，下肅上尊。謹按廷尉會稽品中正臣稚，厲奉朝班，頻登要近，九棘之任，理無休謁，冒制幹聞，實虧恆典。恩許雖降，所制不關；違犯之條，猶合約黜。且稚俯自內轄，作士下闈，通制明文，日陳幾案，自逾規矩，莫斯為甚。臣等參議，請以見事，免稚所居官，除中正官名，輒下禁止。
【又《奏彈奉朝請王希聃違假》】謹按，奉朝請臣王希聃，幸齒朝班，私敬蓋闕，休請有期。曾無遄及，違弛之愆，允膺裁糾，臣等參議。請以見事免所居官，輒下禁止。
醫第七
敘事
《說文》曰：巫彭初作醫。《帝王世紀》曰：黃帝使岐伯嘗味草木，典醫療疾。今經方本草之書鹹出焉。《周官》曰：疾醫掌萬民之疾病。四時皆有癘疾：春時有首疾，夏時有癢疥疾，秋時有瘧寒疾，冬時有嗽上氣疾。（，酸削也；首疾，頭病。）以五穀五藥養其病，（養猶治也。）以五色、五氣、五聲視其死生。兩之以九竅之變，參之以五藏之功，凡民之有疾病者，分而治之。又曰：瘍醫掌腫瘍，潰瘍，金瘍，折瘍。凡療瘍，以五毒攻之，以五氣養之。以五藥療之，以五味節之。《物理論》曰：夫醫者，非仁愛不可託也，非聰明理達不可任也，非廉潔淳良不可信也。是以古之用醫，必選名姓之後。其德能仁恕博愛，其智能宣暢曲解，能知天地神之次，能明性命吉凶之數，處虛實之分，定逆順之節。原疾疹之輕重，而量藥劑之多少，貫微達幽，不失細小，如此乃謂良醫。且道家則尚冷，以草木用冷生；醫家則尚溫，以血脈以暖通。徒知其大趣，不達其細理，不知剛柔有輕重，節氣有多少，進退盈縮有節卻也。名醫達脈者，求之寸口，三侯之間則得之矣。度節氣而侯溫冷，參脈理而合輕重，量藥石皆相應，此可謂名醫。醫有名而不良者，有無名而良者。人主之用醫，必參知而隱括之。
事對
【六技 四家】範曄《後漢書》曰：郭玉者，廣漢人。初有老父釣於涪水，因號涪翁。著針經脈法。弟子程高尋求積年，翁乃授之。玉少師事高，學方診六微之技，為太醫丞。劉歆《七略》曰：論方技為四家：有醫經家，有方家，有房中家，有神仙家。
【九折 十全】《楚辭》曰：九折臂而成醫。《周禮》：醫師掌醫之政令，聚毒藥以共醫事，歲終則稽其醫事。十全為上，十失一次之，十失四為下。
【切脈 攻理】《史記》曰：扁鵲謂虢太子中庶子曰：“越人之為方也，不待切脈望色，聽聲寫形。”袁準《正論》曰：良醫療病，攻於腠理。
【高手 鴻術】司馬彪《續漢書》曰：東平王蒼到國病，詔遣太醫丞將高手醫視病。郭璞《巫鹹山賦序》曰：蓋巫鹹者以鴻術為帝堯之醫。
【含血 舐痔】《韓子》曰：醫蓋吮人之瘍，含人之血，非有肌骨之親也，利之所加也。《莊子》曰：秦王有病召醫，舐痔者得車五乘。
【出蛇 走獺】《華陀別傳》曰：河內太守劉勳女苦左膝裡瘡癢，迎陀使視。陀以繩系一犬於馬後，走馬牽犬。犬困不能行。因取斷腸以向瘡口。須臾有若蛇者從瘡中出，長三尺。又劉敬叔《異苑》曰：廣陵下廟，宋元嘉中，縣人張氏女日暮宿祠門下。夜有物假作其婿來，女魅惑成病。海陵王纂能療邪鬼，始下一針，有一獺從女被內走出。
【四難 三折】範曄《後漢書》曰：郭玉療貴人時或不愈。帝問其故，對曰：“有四難焉：自用不任臣，一難；將身不謹，二難；骨節不強，三難；好逸惡勞，四難。”《孔叢子》曰：梁邱據遇虺毒，三旬不瘳，齊列大夫並獻攻療之方。據弟子曰：“梁邱已療矣，而驟獻方，欲梁邱複有虺害乎？”孔子曰：“三折臂然後為醫。梁邱慮有與之同病者問方，故眾人言方耳。”
【湔腸滌髒 解顱理腦】《史記》曰：虢太子死，扁鵲至虢國。中庶子曰：“暴蹙而死。”扁鵲曰：“尚可活也。”庶子曰：“先生得無誕乎？”臣聞上古有俞跗，療病不以湯液，乃割皮解肌，湔洗腸胃，漱滌五臟。”又《抱樸子》曰：淳于解顱而理腦。
【穿胸納餅 刮骨去毒】《抱樸子》曰：文摯愆筋，以療危困；仲景穿胸，以納赤餅。此但醫家，猶能若是。《蜀志》曰：關羽為流矢貫臂，每陰雨常疼痛。醫曰：“矢鏃有毒，當破臂刮骨去毒，乃可除之也。”
詩
【宋鮑昭《過銅山掘黃精詩》】玉肪中經，水芝韜內籍；寶餌緩童年，命藥駐衰厲。矧蓄終古情，重掩煙霧跡；羊角棲斷雲，口流隘石。銅溪畫森沉，乳寶夜涓滴；既類風門磴，複像天井璧。蹀蹀寒葉離，淙淙秋水積；松色隨野深，月露依草白。空守江海思，豈貴梁鄭客；仁愛古無怨，順道今何惜。
【梁吳均《採藥大布山詩》】我本此山北，緣澗採山麻；九莖日澗照，三葉長生花。可以蠲憂疾，聊持駐景斜。景斜不可駐，年來果如故；安得昆侖山，偃蹇三珠樹。三珠樹始ぼ，絳葉淩朱臺；玉壺白鳳，金鼎青龍胎。韓眾及王子，何代無仙才；安期倘欲顧，相見在蓬萊。
【梁江淹《採石上菖蒲詩》】瑤琴久蕪沒，金鏡廢不看；不見空閨裡，縱橫秋思端。緩步遵行波，揚曳泛春瀾；竇赤煙流綺，水淥桂含丹。憑酒意未悅，半景方自歎；每為憂見及，杜若詎能寬。冀採石上草，得以駐衰顏，赤鯉倘可乘，雲霧不復還。
贊
【宋王微《茯苓贊》】皓苓下居，披紛上薈；中狀雞鳧，具容龜蔡。神侔少司，保延幼艾；終志不移，柔紅可佩。
【又《禹餘糧贊》】疏波瀝浸，徒謂範常；沉靈祕用，神哉無方。阡疇不惠，稼穡非芳；明德禹功，信在餘糧。
【又《桃飴贊》】阿鹿續氣，胡膠屬弦；未若桃飴，越地通天。液首化玉，酡貌定仙；人知蠍日，胡不蔭年。
【又《黃連贊》】黃連苦味，左右相因；斷涼滌暑，闡命輕身。縉雲昔禦，飛蹕上，不行而至，吾聞其人。
文
【梁簡文帝《勸醫文》】天地之中，唯人最靈。人之所重，莫過於命。雖修短有分，年壽繇天，然而寒暑反常，嗜慾乖節。故沉寒應首，致弊不同，伐斧爛腸，摧年匪一。拯斯之要，實在良方；亦有騷人，起詠彭殤。秦國之稱和緩，季梁之遇盧氏，虢子之值越人，爰至久視飛仙。長生妙道，猶變六一於金液，改三七於銀丸。畜玉字之精，研紫書之奧。桃膠何是，北斗靡錄其形；金漿非遠，明珠還恥其價。能使業門之下，鼓響獨傳；雍祀之傍，簫聲猶在。周禮疾醫，掌萬民之疾病者；分而理之，歲中則各書其所以。入於醫師，知其愈與不愈，以為後法之戒也。理疾者眾，必孟浪酬蹇；誤人者多，愛人者鮮。是則日處百方，月為千軸，未常不輕其藥性，任其死生；淳華之功，於何而得，及其愛染親屬，情切友朋，患起膏肓，こ興俞跗，雖欲盡其理切，思無所出。何以故然，本不素習，卒難改變，故也。胡麻鹿藿，才救頭痛之こ；麥曲芎，暫止河魚之腹。思不出位，事局轅下。欲求反正者於玄都，揚已名於綠籍，其可得乎？
蔔第八
敘事
《元命苞》曰：古司怪主蔔。《世本》曰：巫鹹作筮。《禮記》曰：龜為蔔，蓍為筮。《白虎通》曰：乾草槁骨眾多，獨以蓍龜何？龜之言久也，蓍之言耆也。《尚書 洪範 五行傳》曰：此禽獸草木之壽久而能知吉凶也。龜人掌六龜之屬，各有名物。天龜曰靈屬，地龜曰繹屬，東龜曰果屬，西龜曰靈屬，南龜曰獵屬，北龜曰若屬。卜師掌開龜之四兆：一曰方兆，二曰功兆，三曰義兆，四曰弓兆。（開，開出其書佔之也，經兆一百二十體。言四兆者，為分四部，若《易》之三篇。）凡卜視高揚火，以事作龜致其墨。筮人掌三易，辨九筮之名：一曰《連山》，二曰《歸藏》，三曰《周易》。九筮之名：一曰巫更，二曰巫鹹，三曰巫式，四曰巫目，五曰巫易，六曰巫比，七曰巫祠，八曰巫參，九曰巫環，以辨吉山。（巫皆讀為筮，字之誤也。更為遷都邑也。）又《禮記》曰：卜筮者，先聖王之所以使人信時日，敬鬼神，畏法令，決嫌疑，定猶豫也。故《周易》曰：定天下之吉凶，成天下之者，莫大乎蓍龜也。蓍之德圓而神，卦之德方以智；神以知來，智以藏往。洪範《五行傳》曰：若煩數溷瀆，或不精嚴，神不告也；或觀卦察兆，佔不得也；或龜不神，蓍不靈。此其所以過差，聖人不得專用也。龜筮共違於人，神靈不佑也。
事對
【握粟 操金】《毛詩》曰：哀我填寡，宜岸宜獄；握粟出卜，自何能穀。鄭玄注：可哀哉我窮盡寡財之民，仍有獄訟之事；持粟行蔔，求其勝負，從何能得善？《戰國策》曰：鄒忌為齊相，田忌為將，不相悅。鄒忌以告公孫。使人操十金而卜於市曰：“我田忌人也。吾三戰三勝，聲威天下，欲為大事，亦吉否？”蔔者出，因令捕蔔者而驗其辭於王前。田忌遂走。
【三兆 六龜】《周禮》：太蔔掌三兆之法。六龜見敘事。
【供ㄡ 揚火】《周禮》：氏掌供ㄡ契以待蔔事。杜子春注曰：ㄡ讀如薪樵之樵，謂所灼龜之木。揚火見敘事。
【神諗 象告】陳琳《大荒賦》曰：假龜筮以貞吉，問神諗以休祥。《易》曰：八卦以象告。韓康伯注曰：以象告人吉凶。
【大橫 小數】《史記》曰：高後崩，丞相陳平等使人迎代王。計未定，蔔之龜。兆雲：大橫庚庚，餘為天王，夏後以光。《抱樸子》曰：蔔者小數，飾福者謂知來之妙。
【龜厭 筮瀆】《毛詩》曰：我龜既厭，不我告猷。鄭玄注：蔔筮數而瀆龜，龜靈厭之，不復告其所圖之吉凶也。言雖得兆，繇不中也。《易》曰：初筮告，再三瀆，瀆則示告。
【穆蔔 枚佔】《尚書》曰：武王有疾不豫，二公曰：“我其為王穆蔔。”歸藏曰：“昔者河伯筮與洛戰而枚佔，昆吾佔之不吉也。”
【孔愀 顏笑】《家語》曰：孔子嘗自蓍，而卦得賁，愀然有不平之狀。子張進曰：“賁是吉卦，夫子色有不平，何也？”孔子曰：“山下有火。賁，非正色也。”《沖波傳》曰：孔子使子貢往外而未來，謂弟子佔之。遇鼎，皆言無下足不來。顏子掩口而笑曰：“無足者，乘舟而來，賜至矣，清朝也。”子貢果朝至。
【代陳 獲晉】《左傳》曰：陳厲公生敬仲，周內史筮之，遇觀之否。曰：“是謂觀國之光，利用賓於王，其代陳有國乎？”又曰：秦伯伐晉，卜徒父筮之吉。涉河，晉侯車敗。詰之，對曰：“乃大吉也！三敗必獲晉君。”果如其言。
【法天地 敬鬼神】《史記》曰：蔔法天地，象四時。《禮記》曰：卜筮者，先聖王所以使人信時日，敬鬼神，畏法令。
【齊小大 差尊卑】《易》曰：齊小大者存乎卦。韓康伯注曰：卦有小大也，齊猶言辨也。《周禮圖》曰：大夫已上，事蔔且筮；士則但筮，尊卑之差。
【筮短龜長 陽奇陰耦】《左傳》曰：晉獻公欲以驪姬為夫人，卜之不吉，筮之吉。公曰：從筮。筮人曰：筮短龜長，不如從長。《易》曰：陽卦多陰，陰卦多陽，其故何也？陽卦奇而陰卦耦。
刑罰第九
敘事
《春秋 元命苞》曰：刑者，亻刑也。《說文》曰：刀守井也，飲之人入井陷於川，刀守之，割其情也。罔言為詈，刀守詈為罰，罰之為言內也，陷於害也。（井飲人，則人樂之不已，則自陷於川，故加刀謂之刑，欲人畏懼以全命也。詈以刀守之，則不動矣。今作罰用寸。寸，丈尺也，言納以繩墨之事。）古之用刑者，畫象而不犯，蓋上刑赭衣不純。中刑雜履，下刑墨，以居州裡而人恥之。（見《尚書 大傳》。）故《白虎通》曰：五帝畫象者，其服象五刑也。犯墨者蒙巾，犯劓者赭其衣，犯髕者以墨其髕處而畫之，犯宮者履扉，犯大辟者布衣無領。《尚書》雲：五刑有服，此之謂矣。（一雲，以畫跪當黥，草纓當劓，以履扉當刖，以艾<韋卑>當宮；凡斬人之支體，鑿其形膚曰刑。畫衣冠，異章服，曰戮之義也。見《慎子》）。後世嚴刑而人不禁，故大刑用甲兵，其次用斧鉞；中刑用刀鋸，其次用鑽鑿；薄刑用鞭樸。（見《國語》。故）《尚書 呂刑》雲：惟敬五刑，以成三德。五刑者，墨罰之屬千，劓罰之屬千，非刂罰之屬五百，宮罰之屬三百，大辟之屬二百，五刑之屬三千。又《周官》：大司寇之職，以五刑糾萬民。（一曰野刑，上功糾力；二曰軍刑，上命糾守；三曰鄉刑，上德糾孝；四曰官刑，上能糾職；五曰國刑，上願糾暴。鄭注：糾謂察異也。）至秦用商鞅，又設連坐之法，造參夷之誅，加肉刑。大辟者有鑿顛抽脅鑊烹之法。（見《漢書》）。蓋德多刑少者，五帝也；刑德相半者，三王也；刑多德少者，五霸也；純用刑而亡者，秦也。（見桓範《世要論》）。
事對
【明罰 致刑】《易》曰：雷電噬嗑，先王以明罰敕法。又曰：雷電皆至，豐，君子以折獄致刑。
【五辭 三讓】《尚書》曰：兩造備具，師聽五辭。《周禮 秋官》曰：凡民有邪惡者，三讓而罰。
【折獄 要囚】折獄見致刑注。《尚書》曰：要囚服念，五六日至於旬時。孔安國注雲：要囚，謂其要辭以折獄也。
【天罰 國刑】《尚書》曰：今予惟恭行天罰。《周禮》曰：五刑，五曰國刑。
【甲兵 鞭策】《國語》曰：臧文仲言僖公曰：“大刑用甲兵，其次用斧鉞；中刑用刀鋸，其次用鑽鑿；薄刑用鞭樸，以威民也。”《白虎通》曰：五刑，五帝之鞭策也。
【六典 三章】《周禮》曰：大司徒職掌建邦之六典，以佐王刑邦國。《漢書》曰：高祖初入關，約法三章。
【約法 省刑】約法見三章注。《續漢書》曰：建武二年詔曰：與中二千石諸大夫、博士、議郎，省刑罰也。
【棄灰 救火】《韓子》曰：殷之法，棄灰於街者刑。子貢以重問之仲尼，仲尼曰：“棄灰於街必燔人，人必怒，怒則鬥，鬥則三族相殺，然則雖刑之可也。”又曰：魯燒積澤，天北風，火南向。恐燒國，哀公自將眾趣救火者，人盡逐獸而火不救。乃召仲尼而下令曰：“不救火者罪，逐獸者比入禁之罪。”令下未遍，火遂救矣。
【刑書 政典】《尚書》曰：哀敬折獄，明啟刑書。又曰：《政典》曰：先時者殺無赦，不及時者殺無赦。孔安國雲：政典，夏後氏為政之典。
【燁電 積陰】《詩含 神霧》曰：燁燁震電，不寧不令；此應刑政之太暴，故震電驚人，使天下不安。《漢書》：董仲舒雲：“陽為德，陰為刑。陽常居大夏，而生育養長為事；陰居大冬，而積於虛空不用之處。以此見天之任德不任刑者也。”
【赤衣 丹筆】《漢名臣奏事》曰：《唐林》雲：秦設重刑而羣盜盈山，赤衣半道。謝承《後漢書》曰：盛吉為廷尉，每至冬節，罪囚當斷，妻夜執燭，吉持丹筆，夫妻相對，垂泣決罪。
【明察 平反】《漢書》曰：於定國為廷尉，明察寬恕。黃霸等以為公平明察，雋不疑為京兆尹。每行得囚徒，其母輒問不疑有所平反，活幾何人？不疑雲多所平反，其母乃喜也。
【晝斷 秋讞】《漢書》曰：秦始皇專任刑罰，躬操文墨，晝斷獄，夜治書。《漢書》：於定國為廷尉，季秋後請讞時，上常幸宣室，齋居而決事，刑獄號平反也。
【樹槐 叢棘】《春秋 元命苞》曰：樹棘槐，聽訟於其下。棘赤心有刺，言治人者原其心不失赤；實事所以刺人，其情令各歸實。槐之言歸也，情見歸實。《周易》曰：習坎上六雲：系用微韁，置於叢棘，三歲不得，兇。王弼注曰：險峭之極，不可升也；嚴法峻整，難可犯也。宜其囚執，置於思過之地。
詩
【虞世南《賦得慎罰詩》】帝圖光往冊，上德表鴻名；道冠二儀始，風高三代英。樂和知化洽，訟息表刑清；罰輕猶在唸，勿喜尚留情。明慎全無枉，哀矜在好生；五疵過亦察，二闢理彌精。巾示廉恥，嘉石務詳平；每削繁苛性，常深惻隱誠。政寬思濟猛，疑罪必從輕；於張懲不濫，陳郭憲無傾。刑措諒斯在，歡然仰頌聲。
詔
【梁沈約《使四方士民陳刑政詔》】徑寸之寶，或隱泥沙；以人廢言，君子斯惑。朕聽朝晏罷，思闡政術，雖百辟卿士，有懷必聞。而蓄響邊遐，未臻魏闕；或屈以貧陋，或間以山川，頓足延首，無因奏達，豈所謂沉浮靡陋，遠邇兼得者哉。四方士民，若有欲陳刑政，偷亻疑幽遠，不能自通者，各在條布所懷於刺史二千石。有可申採，大小以聞。
【又《立左降詔》】刑乖政失，其源已久。罰罪之奏，日聞於早朝；弊獄之書，亟勞於晏寢。免黜相系，補代紛紜，一離愆囚，乃永歲月，非所以棄瑕錄用，隨分盡才者也。是故減秩居官，前代通則，貶職左遷，往朝斷軌。自今內外羣司有事者，可開左降之科。
【又《降死罪詔》】朕樹洪業，光宅區宇，而本枝之慶，未廣椒掖。滕衛之地，猶缺蕃屏，言念弓，不能忘懷。策二子始有磐石之資，於焉彌固，慶雖自已，恩加覃及；凡死罪可降一等，五歲刑降二等，三歲刑以下，並悉原放。
囚第十
敘事
《風俗通》曰：囚，道也，言辭窮情得，以罪誅道也；禮，罪人置諸圜土。故囚字為口守人，此其象也。《尚書》曰：囚奴正士。又曰：要囚服念，五六日至於旬時，不蔽要囚。《詩》曰：在泮獻囚。《周官》：掌囚掌守盜賊凡囚者。鄭玄注雲：囚，拘也，此其事也。
事對
【龠動 杓虛】王充《論衡》曰：赦令將至，則系室龠動，獄中人當出，故盛其應，令龠動也。《漢書》曰：有勾圓十五星，杓曰賤人之牢。牢中星實則囚多，虛則開出。《詩含神霧》雲：杓為天獄。
【搶地 仰天】《漢書 司馬遷與任安書》曰：當此時也，見獄吏則頭搶地，視徒隸則心惕息。《史記》：趙高案問李斯。拘執束縛，居圇圄，仰上天而歎息曰：“嗟乎悲夫！不道之君，何可為計？”
【夏挺 冬決】《禮記》曰：仲夏，門閭無閉，關市無索，挺重囚，益其食。鄭玄注：挺，寬也。謝承《後漢書》曰：會稽盛吉為廷尉時，每至冬節，罪囚當斷，妻夜執燭，吉持丹筆，夫妻相向，垂泣而決其罪。
【就格 促械】華嶠《後漢書》曰：範滂以黨事下黃門北寺。滂以同囚多嬰病，乃請先就格，遂與同郡袁忠等爭受楚毒。魚豢《魏略》曰：賈逵為丞相主薄，魏王欲徵吳，逵諫。王怒，付獄吏，不即著械。逵曰：“促著我械，王且疑我在近職。求緩於卿，將遣人來察。”著械適訖，果遣人視之。
【關三木 入五刑】《漢書》曰：《司馬遷書》曰：魏其，大將也。衣赭衣，關三木。《尚書》曰：兩造具備，師聽五辭。孔安國注曰：兩謂囚證；造，至也。兩至具備，則眾獄官共聽其入五刑之罪。
【系徽糸墨 拘圇圄】《易》曰：習坎上六：系用徽糸墨，置於叢棘，三歲不得，兇。王弼注曰：險峭之極，不可升也；嚴法峻整，難可犯也。宜其囚執，置於思過之地。《淮南子》曰：拘圇圄者，以日為修；當市死者，以日為短。
【解史慈 出房廣】《吳志》曰：太史慈常為山越所執，孫策躬自解縛，捉其手曰：“甯釋神湯時耶，若卿下時，得我雲何？”慈曰：“未可量也。”策大笑曰：“今日之事，與卿共之。”虞預《會稽典錄》曰：鐘離意為棠邑令，縣民房廣為父報仇繫獄，其母病死。廣聞之，號泣獄中，意為悽愴。出廣見之曰：“不還之罪，令自受之。”廣臨殯畢，即自還獄也。
【至冬 休臘】至冬見冬決注。陳留《耆舊傳》曰：虞延除淄陽令，每至歲時伏臘，輒休遣囚各歸家。囚並感其恩，應期而還。
【石室 金墉】《吳越春秋》曰：吳王拘越王勾踐與大夫范蠡於石室。吳王疾，越王謂太宰曰：“囚臣請一見問疾。”太宰入言，吳王乃見越王也。《晉雜事》曰：齊王ぁ舉義兵，囚趙王倫父子五人於金墉城。
【內宮 永巷】孔衍《春秋後語》曰：秦穆公將兄三人囚於內宮。《漢書》曰：呂後為皇太后。乃令永巷囚戚夫人。
【流星入昴 澍雨還宮】韓楊《天文要集》曰：流星入昴，貴人有繫囚者。《東觀漢記》曰：和帝永元六年七月，京師旱。幸洛陽錄囚徒，舉冤獄，未還宮而澍雨。
【竹囚 梧象】《晏子春秋》曰：景公樹竹，令吏守之。有斬竹者，公以車逐之，得而拘之。晏子曰：“君人者寬惠慈眾。”公令出斬竹之囚。王充《論衡》曰：李子長為政，欲知囚情，以梧桐為之象囚形，鑿地為牀，臥木囚其中。罪正者不動，冤者木自動出。
詩
【隋虞綽《於婺州被囚詩》】窮達雖有命，逋亡誠負累，背恩已偷生，臨危未能死。待罪既不測，法禁複無已；厚顏羞朋友，囚心愧妻子。聖日始東扶，徂年迫西；方違盛明代，永向幽泉裡。況當此春節，物侯驚田裡；桃蹊日影亂，柳逕秋風起。動植皆順性，嗟餘獨淪恥；投筆不重陳，此情寄知已。
制
【唐中宗《孝和皇帝慮囚制》】禮防君子，自昔通規；律禁小人，由來共貫。朕情存革務，志在懲愆，欲申作解之恩，慮開徼倖之路，非所以納人軌物，垂裕後昆。既屬陽和之辰，宜敦耕稼之業。三農啟侯，方陳敬愛之規；百姓為心，爰軫泣辜之念；將申慮降，再釋狴牢，庶無滯禁之冤，仍示小懲之誡。其都城之內，見禁囚徒，朕特親慮。仍令所司具為條例聞奏。
獄第十一
敘事
《釋名》曰：獄，甬也，言實甬人情偽也。又謂之牢，言所在堅牢也。又謂之圓土，言築土之表牆，其形圓也。又謂之圇圄，（圇，領也；圄，禦也。）言領錄囚徒禁禦也。按《急就章》，咎繇造獄，後代因之。《風俗通》雲：夏曰憂臺，殷曰裡，周曰圇圄，是也。《博物志》雲：夏曰念室，殷曰動止，周曰稽留，三代之異名也。又狴牢者，亦獄別名。《家語》曰：孔子為大司寇，有父子訟者，同狴縶之。又《詩》曰：宜犴宜獄。《韓詩外傳》雲：鄉亭之系曰犴，朝廷曰獄，則其事也。
事對
【圇圄 狴牢】圇圄見敘事。《漢書》曰：有罪當械者皆頌繫。應劭注曰：頌者，容也，言見寬容。但處曹吏舍，不入狴牢。
【屬杓 象鬥】《漢書》曰：勾圓十五星，杓曰賤人之牢，牢星實則囚多，虛則開出。《春秋 元命苞》曰：為獄圓者，象鬥運合。宋均注曰：作獄圓者，象鬥運也。
【東市 北寺】衛宏《漢書儀》曰：東市獄屬京兆尹。司馬彪《續漢書》曰：範滂，字孟博，坐系黃門北寺。北寺獄吏謂曰：“凡坐系皆祭皋陶。”滂曰：“皋陶賢者，古之真臣。知滂無罪，特理之帝。如其有罪，祭之何益？”眾人由此止也。
【掖廷 郡邸】《史記》曰：武帝遣責鉤弋夫人，脫簪珥叩頭。帝曰：“引去送掖廷獄。”衛宏《漢書舊儀》曰：郡邸獄，理天下郡國上計，屬大鴻臚也。
【見螻 夢蟻】劉義慶《幽明錄》曰：晉盧陵太守龐企，字子及。上祖坐事繫獄，而非其罪。見螻蛄行其左右，相謂曰：“使爾有神，能活我死，不當生乎？”因投飯與螻蛄。食盡去，有頃複來，形體稍大。意異之，複與食，數日間其大如豚。及意報當行刑，螻蛄掘壁根為大孔破，得從此孔出亡。後遇赦得活。東無疑《齊諧》曰：吳當陽縣董昭之乘船過錢塘江。江中見一蟻，著一短蘆，惶遽垂死。使以繩系蘆著船。船至岸，蟻得出。中夜夢一人烏衣來謝雲：“僕是蟻中王。君有急難，當見先語。”厲十餘年，時江左所劫盜橫，錄昭之為劫主，系餘姚獄。昭之自惟蟻王夢，緩急當告，今何處告之。獄囚言：“但取兩三蟻著掌中祝之。”昭之如其言，暮果夢昔烏衣人，雲可急去，入餘杭山；天下既亂，赦令不久也。於是便黨蟻攻商械已盡，因得出獄。過江投餘杭山，遇赦遂得免。
【春省 秋繕】《禮記》曰：孟春之月，命有司省囹圄，去桎梏，止獄訟。又曰：孟秋之月，命有司修法制，繕囹圄，具桎梏。鄭玄注曰：囹圄所以禁守系者，則今之獄矣。
【上書 注史】範曄《後漢書》曰：尚書朗張宏，獄吏上書自頌。崔鴻《後趙錄》曰：石季龍幽中書令徐光於襄國詔獄。光在獄中註解經史十餘萬言。
【不留 勿擾】《周易》曰：山上有火，旅；君子以明慎刑罰而不留獄。史曰：蕭何卒，召曹參。參去，囑其後相曰：“以齊獄市為寄，慎勿擾也。”
【星牢 天獄】《天文要集》曰：貫索明，貴人出。《詩含 神霧》曰：杓為天獄，主天殺也。
【圓扉 平砥】《周禮》曰：若無節則惟圓土內之。鄭玄注曰：圓土，獄城也。江淹《上建平王書》曰：犯庸圓門，含憤獄戶。又王融《曲水詩序》曰：鞠茂草於圓扉。衛展《陳諺言表》曰：諺言：廷尉獄，平如砥；有錢生，無錢死。此諺之起，死生之出於此法獄也。
【中都官 未央廄】司馬彪《續漢書》曰：武帝置中都官獄，二十六獄頭先皆省，惟廷尉及洛陽有詔獄。衛宏《漢舊儀》曰：未央廄獄，主理大廄三署郎，屬太僕光祿勳。
【侵絳侯 辱安國】《史記》曰：周勃免相就國。歲餘，每河東守尉行縣至，絳侯勃自畏恐誅，常被甲，令家人持兵以見之。其後人有上書因告勃反，捕理之。勃恐，不知置辭，吏稍侵辱之。絳侯既出，曰：“吾將百萬軍，安知獄吏之貴也。”《漢書》曰：韓安國坐法抵罪，而獄吏田甲辱之。安國曰：“死灰獨不復然乎？”田曰：“然則溺之。”
【黃霸受經 杜篤為誄】《漢書》曰：夏侯勝為議不許宣帝尊武帝廟下獄，及丞相長史黃霸坐不舉劾，俱下獄。霸欲從勝受經，勝辭以死罪。霸曰：“朝聞道，夕死可矣。”勝賢其言，遂授之，系更再冬，講不息。範曄《後漢書》曰：杜篤，字季雅，客居美陽。令遊從，數請託不諧，頗相恨。令怒，收篤送京，會大司馬吳漢薨。光武詔曰：諸儒誄之，篤於獄中為誄，辭最高。帝美之，賜帛免之也。
【仰天 望氣】《史記》曰：趙高案李斯，拘束縛居囹圄中，仰天而歎曰：“悲夫！不道之君，何為計哉？”《漢書》曰：望氣者言長安獄中有天子氣。
【澤上有風 山下有火】《周易》曰：澤上有風，中孚；君子以儀獄緩死。又曰：山下有火，賁；君子以明庶政，無敢折獄。
詩
【隋魯本《與胡師耽同系胡州出被刑獄中詩》】叔夜弦初絕，韓安灰未然；相悲不相見，幽縶與幽泉。
【駱賓王《獄中書情通簡知己詩》】昔歲逢揚意，觀光貴楚材；穴疑丹鳳起，場似白駒來。一命淪驕餌，三緘慎禍胎；不言勞倚伏，忽此際回。驄馬刑章峻，蒼鷹獄吏猜；絕縑非易辨，疑璧果難裁。揆畫慚周防，端憂滯夏臺；生涯一滅裂，岐路幾徘徊。入阱方搖尾，迷津遽易回。圓扉長寂寂，疏網尚恢恢；青陸春芳動，黃沙旅思催。覆盆徒望日，蟄戶未驚雷；霜歇蘭猶敗，風多木屢摧。地幽蠶室掩，門靜雀羅開；自憫秦冤痛，誰憐楚奏哀。漢陽窮鳥客，梁甫臥龍才；有氣還沖鬥，無時會鑿坯。莫言韓長孺，長作不然灰。
【沈期《幽系詩》】吾憐曾家子，昔有投杼疑；吾憐姬文公，非無鴟詩。臣子竭忠孝，君王惑讒欺；萋斐離骨肉，含惋興此辭。
【又詩】昔日公冶長，無罪遭縲絏；聖人降兄子，古來歎獨絕。我無毫髮瑕，苦心懷冰雪；今代多秀才，誰能繼明轍。
