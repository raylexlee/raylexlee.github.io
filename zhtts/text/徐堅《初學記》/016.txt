△卷十六 樂部下
琴第一
敘事
《琴操》曰：伏犧作琴，以修身理性，反其天真也。（又，按：《世本》、《說文》、《桓譚新論》，並雲神農作琴。二說不同。）《風俗通》曰：琴者，樂之統也。君子所常禦，不離於身；非若鐘鼓，陳於宗廟，列於ね懸也。以其大小得中而聲音和。大聲不喧嘩而流漫，小聲不湮滅而不聞，適足以和人意氣，感發善心也。《白虎通》曰：琴者，禁也。禁止於邪，以正人心也。《琴操》曰：琴長三尺六寸六分，（象三百六十六日。）廣六寸。（象六合。）文上曰池，（池者，水也，言其平。）下曰濱。（濱者，服也。）前廣後狹，象尊卑也，上圓下方，法天地也。五絃象五行。（《風俗通》曰：琴長四尺五寸者，法四時五行；七絃以法七星。）大弦為君，小弦為臣。文王武王加二絃，以合君臣之恩。（釋智匠《樂錄》曰：文王加一，武王加一，今稱二絃為文武弦。）《三禮圖》曰：琴第一弦為宮，次弦為商，次為角，次為羽，次為徵，次為少宮，次為少商。《爾雅》雲：大琴謂之離。（郭璞曰：大者十弦。《樂錄》曰：大琴二十弦，今無此器。）梁元帝《纂要》曰：古琴名有清角、（黃帝之琴。）鳴廉、修氵兄、籃脅、號鐘、自鳴、空中、（號鐘，齊桓公琴。）繞梁、（楚莊王琴。）綠綺、（司馬相如琴。）ㄡ尾、（蔡邕琴。）鳳皇。（趙飛燕琴。）古之善鼓琴者有匏巴、師文、師襄、（並見《列子》。師襄亦見《家語》：孔子師之。《韓詩》為師堂子。）成連、伯牙、方子春、鐘子期。（並見《琴操》。）漢有渤海趙定、梁國龍德。（見《劉向別錄》。）《風俗通》曰：凡琴曲，和樂而作，命之曰暢；（暢者，言其道之美暢，猶不敢自安。）憂愁而作，命之曰操。（操者，言困厄窮迫，猶不失其操。）《琴操》曰：古琴曲有詩歌五曲：一曰鹿鳴，二曰伐檀，三曰騶虞，四曰鵲巢，五曰白駒。又有十二操：一曰將歸操，（孔子所作。孔子之趙，聞殺竇鳴犢而作此曲。）二曰猗蘭操，（孔子所作，傷不逢時。）三曰龜山操，（孔子作。季桓子受齊女樂，孔子欲諫不得，退而望魯龜山，作此曲。喻季氏若龜山之蔽魯。）四曰越裳操，（周公所作。）五曰拘幽操，（文王作。文王拘於裡，作此曲。）六曰岐山操，（周人為文王所作。）七曰履霜操，（尹吉甫子伯奇，無罪見逐，自傷，作此曲。）八曰朝飛操，（牧犢子所作。牧犢子七十無妻，見雉朝飛，感而作此曲也。）九曰別鶴操，（商陵牧子所作。娶妻五年無子，父母欲為改娶，其妻聞之，中夜悲嘯。牧子感之，作此曲。）十曰殘形操，（曾子所作。曾子夢一狸，不見其首而作此曲。）十一曰水仙操，（伯牙所作。）十二曰懷陵操。（伯牙所作。）又有九引：一曰烈女引，（楚樊妃作。）二曰伯妃引，（魯伯妃所作。）三曰貞女引，（魯次室女所作。）四曰思歸引，（衛女所作。）五曰霹靂引，（楚商梁所作。商梁出遊九皋之澤，遇風雷霹靂，畏懼而歸，作此引。）六曰走馬引，（樗裡牧恭作，為父報冤殺人而亡藏於山林之下。有天馬引之，感之，作此引。）七曰箜篌引，（樗裡子高所作，即公無渡河曲。）八曰琴引，（秦時屠高門作。）九曰楚引。（楚龍丘子高所作。）又有河間雜歌二十一章。《琴曆》曰：琴曲有蔡氏五弄、雙鳳、離鸞、歸風、送遠、幽蘭、白雪、長清、短清、長側、短側、清調、大遊、小遊、明君胡笳、廣陵散、白魚歎、楚妃歎、風入松、烏夜啼、（宋臨川王義慶為江州刺史，為文帝所徵。家人大懼，妓妾夜聞烏啼，憂思而成曲。）楚明光、石上流泉、臨汝侯子安之流漸涸、雙燕離、陽春弄、說人弄、連珠弄、中揮清、暢志清、蟹行清、看客清、便僻清、婉轉清。
事對
【防心 得意】《琴操》曰：伏犧作琴，所以禦邪僻，防心淫。《韓詩外傳》曰：孔子學琴於師襄。子曰：「丘得其意，未得其人。」有間曰：「丘已得其人矣，未得其類也。」有間，邈然遠望曰：「洋洋乎？翼翼乎？其唯文王之間乎？」
【納正 禁邪】嵇康《琴贊》曰：閑邪納正，宜和養素。禁邪見上。
【宣情 理性】戴逵《琴贊》曰：至人託玩，導德宣情；微音虛遠，感物悟靈。理性見上敘事。
【歸風 積雪】《西京雜記》曰：趙後有寶琴曰鳳皇，皆以金玉隱起為龍鳳螭鸞。古賢列女之象，亦善為歸風送遠之操。宋玉《諷賦》曰：臣常行，僕饑馬疲，正值主人門開。主人出，獨有主人女在。欲置臣堂上太高，堂下太卑，乃為蘭房奧室，止臣其中。中有鳴琴焉。臣援琴而鼓之，為《秋竹積雪》之曲。
【落霞 流水】郭子橫《洞冥記》曰：恆山夕望，東邊有青□彷彿。俄而見雙白鶴，集於臺上。倏忽化為二神女，舞於臺上。握風管之蕭，拊落霞之琴，歌「清吳春波」之曲。《呂氏春秋》：伯牙鼓琴，志在泰山。鐘子期曰：「巍巍乎，志在流水。」曰湯湯乎。鐘子期死，伯牙絕弦破琴，終身不復鼓之。
【正聲 雅操】嵇康《琴賦》：理正聲，奏妙曲；揚白雪，發清角。紛淋浪以流離，渙淫衍以優渥。劉向《琴賦》曰：葳蕤心而自愬兮，伏雅操之循則。
【養氣 怡心】嵇康《琴賦》曰：穆穆重華，託心五絃；宣和養氣，介乃遐年。成公綏《琴賦》曰：清飆因其流聲兮，遊弦發其逸響，心怡懌而踴躍兮，神感宕而惚。
【一弦 五曲】《晉書》曰：孫登彈一弦琴。蔡氏五曲見敘事中。
【音之首 樂之輿】《桓譚新論》曰：八音之中，唯弦為最，而琴為之首。應劭《風俗通》曰：琴者，樂之輿。八音並行，君臣以相禦。
【離鸞 別鶴】《西京雜記》：張安世十五為成帝侍中，善鼓琴，能為雙鳳離鸞之曲。別鶴見上敘事。
【陽柯 孫枝】張協《七命》曰：構雲梯，陟崢嶸。翦蕤賓之陽柯，剖大呂之陰莖；營匠斫其樸，伶倫均其聲。器舉樂奏，促調高張；音朗號鐘，韻清繞梁。嵇康《琴賦》曰：顧茲桐以興慮，思假物以託心；乃斫孫枝，準量所任，至人攄思，制為雅琴。
【通萬物 協四氣】《桓譚新論》曰：神農氏為琴七絃，足以通萬物而考理亂也，成公綏《琴賦》曰：四氣協而人神穆兮，五教泰而道化通。
【白鵠翔 玄鶴舞】《瑞應圖》曰：師曠鼓琴，通於神明，而白鵠翔。《韓子》曰：師曠鼓琴，有玄鶴銜珠於中庭舞。
【窮變化 通神明】成公綏《琴賦》曰：窮變化於無極兮，盡人心之好善。《桓譚新論》曰：神農氏繼宓羲而王天下，亦上觀法於天，下取法於地；近取諸身，遠取諸物。於是始削桐為琴，繩絲為弦，以通神明之德，合天人之和焉。
【梁甫吟 楚妃歎】蔡邕《琴賦》：繁弦既抑，雅聲乃揚，仲尼思歸，鹿鳴三章。梁甫悲吟，周公越裳；青雀西飛，別鶴東翔。石崇《楚妃歎序》曰：楚妃歎，莫知其由。楚之賢妃，能立德垂名於後，唯楚妃焉，故歎詠之。
【子期聽聲 君山獻曲】子期見流水注。《後漢書》曰：桓譚，字君山，善鼓琴。成公綏《琴賦》曰：遂創新聲，改舊用；君山獻曲，伯牙奏弄。
賦
【後漢傅毅《琴賦》】曆嵩岑而將降，睹鴻梧於幽阻；高百仞而不枉，對修條而特處。蹈通涯而遠遊，圖茲梧之所宜；信唯琴之麗樸，乃升伐其孫枝。命離婁，使布繩，施公輸之剞劂，遂雕琢而成器。揆神農之初制，盡聲變之奧妙，抒心志之鬱滯。
【後漢蔡邕賦】清聲發兮五音舉，韻宮商兮動徵羽，曲引興兮繁弦撫。然後哀聲既發，祕弄乃開，左手抑揚，右手裴亻回，指掌反覆，抑按藏摧。於是繁弦既抑，雅韻乃揚；仲尼思歸，鹿鳴三章。梁甫悲吟，周公越裳；青雀西飛，別鶴東翔。飲馬長城，楚曲明光；走獸率舞，飛鳥下翔。感激絃歌，一低一昂。
【晉嵇康《琴賦》】錯以犀象，藉以翠綠，弦以園客之絲，徽以鐘山之玉。爰有龍鳳之象，古人之形；伯牙揮手，鐘期聽聲。華容灼爍，發彩揚明。伶倫比律，田連操張；進禦君子，新聲寥亮。及其初調，則角羽俱起，宮徵相證，參發並趨，上下累應。若乃高軒飛觀，廣廈閒房；冬夜肅清，月明垂光；新衣翠粲，纓徽流芳。觸扌如志，唯意所擬。初涉淥水，中奏清徵；撫弦按歌，新聲代起。曲引向闌，眾音將歇；改韻易調，奇音乃發。裴亻回顧慕，擁鬱抑按；盤桓毓養，從容祕玩。英聲發越，彩彩粲粲。穆溫柔以怡懌，婉順序而逶迤。或乘險投會，邀隙趣危；嚶若離鵾鳴清池，翼若遊鴻翔增崖。遠而聽之，若鸞鳳和鳴戲雲中；迫而察也，若眾葩敷榮曜春風。若次其曲引所宜，則廣陵上息。東武太山，飛龍鹿鳴；鵾雞遊弦，更唱迭奏。聲若自然，下逮謠俗。蔡氏五曲，王昭楚妃，千里別鶴，論其體勢，詳其風聲。器和則響逸，張急故聲清；閑遼故音庳，弦長則徽鳴。性潔靜以端理，含至德之和平，誠可以感蕩心志，而發洩幽情雲。
【晉成公綏《琴賦》】伯牙彈而駟馬仰秣，子野揮而玄鶴翔鳴；清角發而陽氣亢，白雪奏而風雨零。
【陳陸瑜《琴賦》】龍門奇樹，上籠雲霧。根帶千仞之溪，葉泫三危之露；忽紛糅而交下，終摧殘而莫顧。逢蔡子之見矜，識奇響於餘煙；飛青雀兮歌綺殿，引黃鶴兮慘離筵。吟高松兮落春葉，斷輕絲兮改夏弦；歡曲舉而情踴躍，引調奏而涕流漣。亦有辭鄉去國，對此悲年。
詩
【南齊謝頫《詠琴詩》】洞庭風雨幹，龍門生死枝；雕刻分佈，沖響鬱清危。春風搖蕙草，秋月滿階池，是時別鶴叫，侵淫客淚垂。
【梁劉孝綽《秋夜詠琴詩》】上宮秋露結，上客夜琴鳴；幽蘭暫罷曲，積雪更傳聲。
【到溉《詠琴詩》】寄語調弦者，客子心易驚；離泣已將墜，無勞別鶴聲。
【北齊馬元熙《日晚彈琴詩》】上客敞前扉，鳴琴對晚暉；掩抑歌張女，淒清奏楚妃。稍視紅塵落，漸覺白雲飛，新聲獨見賞，莫恨知音稀。
【陳沈炯《賦得為我彈清琴詩》】為我彈清琴，琴鳴傷我襟；半死無人覺，入竈始知音。空為貞女引，誰達楚妃心，雍門何假說，落淚自淫淫。
【趙蕭愨《聽琴詩》】洞門涼氣滿，閑館夕陰生；弦隨流水急，調雜秋風清。掩抑朝飛弄，淒斷夜啼聲；至人齊物我，持此說高情。
【隋江總《賦得詠琴詩》】可憐嶧陽木，雕為綠綺琴，田文垂睫淚，卓女弄弦心。戲鶴聞應舞，遊魚聽不沉；楚妃幸勿歎，此異丘中吟。
【又《侍宴賦得起坐彈鳴琴詩》】絲傳園客意，曲奏楚妃情；罕有知音者，空勞流水聲。
【楊希道《賦得起坐彈鳴琴詩》】北林鵲夜飛，南軒日斜進；調弦發清徽，蕩心褊吝。變作離鴻聲，還入思歸引；長歎未終極，秋風飄素鬢。
【又《詠琴詩》】久擅龍門質，孤竦嶧陽名；齊娥初發弄，趙女正調聲。嘉客勿遽反，繁弦曲未成。
【劉允濟《詠琴詩》】昔在龍門側，誰想鳳鳴時，雕琢今為器，宮商不自持。巴人緩疏節，楚客弄繁絲；欲作高張引，翻成下調悲。
【劉希夷《夏彈琴詩》】碧山岑寂，素絲何清幽；彈為鳳入松，崖谷颯已秋。嗚呼鐘子期，零落歸山丘；死兮若有知，魂兮從我遊。
贊
【晉殷仲堪《琴贊》】五聲不彰，孰表大音；至人善寄，暢之雅琴。聲由動發，趣以虛深。
【晉王珣《琴贊》】穆穆和琴，至至愔愔；如彼清風，泠然經林。
【宋謝惠連《琴贊》】嶧陽孤桐，裁為鳴琴；體兼九絲，聲備五音。重華載揮，以養人心；孫登是玩，取樂山林。
銘
【後漢李尤《琴銘》】琴之在音，蕩滌邪心；雖有正性，其感亦深。存雅卻鄭，浮侈是禁；條暢和樂，樂而不淫。
箏第二
敘事
《風俗通》曰：箏，秦聲也。或曰蒙恬所造，五絃築身，並涼二州，箏形如瑟。（傅玄《箏賦》曰：上圓象天，下平象地，中空準六合，弦柱擬十二月。斯乃仁智之器，豈蒙恬亡國之臣所能開思運巧。）《釋名》曰：箏，施弦高，箏箏然。阮瑀《箏賦》曰：箏長六尺，以應律數。弦有十二象，四時；柱高三寸，象三才。
事對
【素質 朱弦】顧愷之《箏賦》曰：其器也，則端方修直，華文素質。侯瑾《箏賦》曰：物順合於律呂，音葉同於宮商；朱弦微而慷慨兮，哀氣切而懷傷。
【應六律 總八風】應六律見上敘事。陶融妻陳氏《箏賦》曰：列柱成陣，既和且平；總八風而熙泰，羌貫微而洞靈。
【不疾不徐 或離或和】阮瑀《箏賦》曰：平調定均，不疾不徐；遲速合度，君子之衢。傅玄《箏賦》曰：追赴促彈，急擊扣危；洪纖雜奮，或合或離。
【移風易俗 推故引新】侯瑾《箏賦》曰：上感天地，下動鬼神；享祀宗祖，酬酢嘉賓。移風易俗，混同人倫，莫有尚於箏矣。傅玄《箏賦》曰：陰沉陽升，柔屈剛興；玄黃之分，推故引新。迭為主賓，四時之陳。
【有始有終 不盈不縮】傅玄《箏賦》曰：清濁代興，有始有終；哀起清羽，樂混大宮。陶融妻陳氏《箏賦》曰：度中楷模，不縮不盈。
賦
【後漢侯瑾《箏賦》】於是急弦促柱，變調改曲，清商流轉兮，若將絕而復屬。若乃察其風采，練其聲音，美哉蕩乎。樂而不淫，雖懷思而不怨，似豳風之遺音。於是雅曲既闋，鄭衛仍修；新聲順變，妙弄優遊；微風飄裳，冷氣輕浮。感悲音而增歎，愴憔悴而懷愁。
【魏阮瑀《箏賦》】惟夫箏之奇妙，極五音之幽微；苞羣聲以作主，冠眾樂而為師；稟清和於律呂，籠絲木以成資。故能清者感天，濁者合地，五聲並用，動靜簡易。
【晉陶融妻陳氏《箏賦》】伊夫箏之為體，惟高亮而殊特。應六律之攸和，與七始乎消息；括八音之精要，超眾器之表則。後夔創制，子野考成；牙氏攘袂而奮手，鐘期傾耳以靜聽。奏清角之要妙，詠騶虞與鹿鳴；獸連軒而率舞，鳳踉蹌而集庭。
【晉賈彬《箏賦》】溫顏既緩，和志向說；賓主交歡，鼓鐸品列；鐘子授箏，伯牙擊節。唱葛天之高韻，贊幽蘭與白雪。剖狀同形，兩象著也；設弦十二，太簇數也；列柱參差，招搖布也；分位允諧，六龍禦也。
【晉顧愷之《箏賦》】其器也，則端方修直，天高地平；華文素質，爛蔚波成。君子嘉其斌麗，知音偉其含情；罄虛中以揚德，正律度而儀形。
【梁簡文帝《箏賦》】爾乃促筵命友，銜觴置酒；耳熱眼花之娛，千金萬年之壽。白日蹉跎，時淹樂久；玩飛花之度窗，看春風之動柳。命麗人於玉席，陳寶器於紈羅；撫鳴箏而動曲，譬輕薄之經過。若夫鉤竿復發，蛺蝶初揮；動玉匣之餘怨，鳴陽鳥之始飛。遂東趨於鄭女，和西舞於荊妃；足使長廊之瓦虛墜，樑上之塵染衣。
【陳顧野王《箏賦》】調宮商於促柱，轉妙音於繁弦；既留心於別鶴，亦含情於採蓮。始掩抑於紈扇，時怡暢於昇天。
詩
【梁孝元帝《和彈箏人詩》】橫箏在故帷，忽憶上弦時；舊柱未移處，銀帶手經持。悔道啼將別，交成今日悲。
【又曰】瓊柱動金絲，秦聲發趙曲；流徵含陽春，美手過如玉。
【梁昭明太子《詠彈箏人詩》】故箏猶可惜，應度新人邊；塵多移柱，風燥脆調弦。還作三州曲，誰念九重泉。
【梁沈約《詠箏詩》】秦箏吐絕調，玉柱揚清曲；弦依高張斷，聲隨妙指續。徒聞音繞梁，甯知顏如玉。
【梁王臺卿《詠箏詩》】依歌時轉韻，按曲動花鈿；促調移輕柱，亂手度繁弦。唯有高秋月，秦聲獨可憐。
【陳陸瓊玄《圃宴各詠一物得箏詩》】三五並時年，二八共來前；今逢泗濱樹，定減琴中弦。鶴別霜初緊，烏啼月正懸。
琵琶第三
敘事
《風俗通》曰：琵琶，近代樂家所作，不知所起。長三尺五寸，法天地人與五行也；四弦，象四時也。《釋名》曰：琵琶，本胡中馬上所鼓也。推手前曰琵，引手卻曰琶，因以為名。（傅玄《琵琶賦序》曰：《世本》不載作者，故老雲：漢送烏孫公主，念其行道思慕，使知音者於馬上作之。）傅玄《琵琶賦》曰：中虛外實，天地象也；盤圓柄直，陰陽敘也。釋智匠《古今樂錄》曰：琵琶出於弦鞉。（杜摯以為興之秦末，蓋苦長城役百姓，弦鞉而鼓之。）古之善於彈琵琶者，有朱生、（見《傅子傳》。）阮咸。（見《竹林七賢傳。》
事對
【馬上 牖下】馬上見敘事。劉義慶《世說》曰：謝仁祖在北牖下彈琵琶，故自有天際意。
【丹桂 素桐】成公緩《琵琶賦》曰：樂則齊州之丹桂，柱則梁山之象犀。孫該《琵琶賦》曰：惟素桐之奇生，於丹澤之北垠；下修條以回固，上紛亂而幹雲。開黃鐘以挺幹，表素質於蒼春。
【駭耳 娛心】成公緩《琵琶賦》曰：好和者唱贊，善聽者諮嗟；眩睛駭耳，失節蹉跎。又傅玄《歌詩》曰：所樂亦非琴，唯言琵琶與箏，能娛我心。
【緩調 急節】孫該《琵琶賦》曰：緩調平弦，原本反始；溫雅沖泰，弘暢通理。成公緩《琵琶賦》曰：改調高彈，急節促撾；飛龍引舞，趙女駢羅。
【奏六引 理五章】傅玄《琵琶賦》曰：然後眾弄雜會，六引遞奏；纖弦振舞，迅手繁騖。成公緩《琵琶賦》曰：掇止金石，屏斥笙篁，彈琵琶於私宴，授西施與毛嬙。撰理參暢，五齊五章。
【梁山象柱 岱穀絲弦】梁山象柱見上丹桂注。孫該《琵琶賦》曰：弦則岱穀絲，篚貢天府；伯奇執軛，杞妻抽緒。大不過宮，細不過羽。
【聞促聲高 中虛外實】嵇康《聲無哀樂論》曰：平和之人，聽箏笛琵琶，則形躁而志越；聞琴瑟之音，則體靜而心開。夫琵琶箏笛，聞促聲高，故使人形躁而志越。中虛外實見上敘事。
賦
【晉孫該《琵琶賦》】延年度曲，六彈俱成；絀邪存正，疏密有程。離而不散，滿而不盈；沉而不重，浮而不輕。綿駒遺謳，岱宗梁甫；淮南廣陵，郢中激楚。曲終歌闋，亂以眾契；上下奮騖，鹿奔猛厲。波騰雨注，飆飛電逝。
【晉成公緩《琵琶賦》】八音之用，調於曲藝；簫韶九奏，物有容制。惟此琵琶，興自末裔。爾乃託巧班倕，妙意橫施；因形造美，洪殺得宜。柄如翠虯之仰首，盤似靈龜之觜Δ。
【晉傅玄《琵琶賦》】素手紛其若飄兮，逸響薄於高梁；弱腕忽以競騁兮，象驚電之絕光。飛纖指以促柱兮，創發越以哀傷；時旃搦以劫蹇兮，聲扌敫耀以激揚。啟飛龍之祕引兮，逞奇妙於清商。哀聲內結，沉氣外澈；舒誕沉浮，徊翔曲折。
【薛收《琵琶賦》】惟茲器之為宗，總羣樂而居妙；應清角之高節，發號鐘之雅調。處躁靜之中權，執疏密之機要；遏浮□而散彩，揚白日以垂耀。爾其狀也，龜腹鳳頸，熊據龍旋；戴曲履直，破觚成圓。虛心內受，勁質外宜；磅礴象地，穹崇法天。候八風而運軸，感四氣而鳴弦；金華徘徊而月照，玉柱的曆以星懸。
【虞世南《琵琶賦》】尋斯樂之惟始，乃弦鞀之遺事；強秦創其濫觴，盛漢盡其深致。爰有達人，演茲奇器；參古今而定質，擬神明而攄思。慰遠嫁之羈情寬絕域之歸志。既而班爾運能，鈞繩相設。求嘉木於五嶺，取殊材於九折；析文梓以縱分，剖香檀而橫列。木瓜貞柘，盤根錯節；或散錦而花開，或絲縈而綺結。徒觀其為狀也，則眾形鬥極，殊姿巧制；隨良璞之修短，任規模之巨細。既異材而合體，亦元刂方而就銳；唯適道以從宜，故無取乎凝滯。若乃聲備角商，韻包宮羽；橫卻月於天漢，寫回風於洛浦。始聞弦之既調，乃長弄而徐撫；應緩步之疏節，隨輕身之妙舞。悲紫塞之昭君，泣烏孫之公主；季倫觀金穀之宴，仲容暢竹林之聚。宛如長河草綠，高樓月下。入小苑而看花，游上蘭而借野，泛澄波而轉鷁，息長松而系馬，臨清流而揮弦，與殊方而俱寫。音則抑揚嘈囋，聯綿斷續；紆餘雙鶴之吟，清壯三秦之曲。望高山之遙翠，見西河之始綠。
詩
【唐太宗皇帝《詠琵琶詩》】半月無雙影，金花有四時。摧藏千里態，掩抑幾重悲；促節迎紅袖，清音滿翠帷。駛彈風響急，緩曲釧聲遲；空餘關隴恨，因此代想思。
【南齊王融《詠琵琶詩》】抱月如可明，懷風殊復清；絲中傳意緒，花裡寄春情。掩抑有奇態，淒鏘多好聲；芳袖幸持拂，龍門空自生。
【梁徐勉《詠琵琶詩》】雖為遠道怨，翻成今日歡；含花已灼灼，類月復團團。
【陳叔達《聽鄰人琵琶詩》】本自龍門桐，因妍入漢宮；香由羅袖裡，聲逐朱弦中。離有相思韻，翻將入塞同；關山臨卻月，花蕊散回風。為將金穀引，添令曲未終。
箜篌第四
敘事
《風俗通》曰：箜篌，一曰坎侯。漢武帝祠太一后土，令樂人侯調依琴作坎侯，言其坎坎應節也。侯以姓冠章也。或曰：空侯，取其空中。（《釋名》曰：箜篌，師延所作。靡靡之樂，蓋空國之侯所好。）《琴操》曰：朝鮮津卒霍裡子高作箜篌引。
事對
【漢祠 晉解】漢祠見敘事。晉永和《起居注》曰：詔太史，解土非祠典，可給琵琶箜篌。
【濮水 錢溪】劉熙《釋名》曰：箜篌，師延所作。後出，桑間濮上之音。曹毗《箜篌賦》曰：發愁吟，引吳妃；湖上颯遝以平雅，錢溪摧藏而懷歸。東郭念於遠人，參潭愁於永違。
【湖上 桑間】並見上濮水注。
【孫賦 霍歌】鈕滔母孫氏有《箜篌賦》，文具下。孔衍《琴操》曰：《箜篌引》者，朝鮮津卒霍裡子高所作也。有一征夫，被髮提壺，涉河而渡。其妻追止之不及，墜河而死，乃號天噓唏，鼓箜篌而歌曰：「公無渡河，公竟渡河，公渡河而死當奈何？」曲終，投河死。子高援琴作歌，故曰《箜篌引》。操曰朝鮮裡子高爾。
【依琴 考築】依琴見敘事。揚方《箜篌賦序》曰：羽儀採綠承先軾，<韋支>裳起於造衣。箜篌祖琴，琴考築箏，作茲器於漢代，猶擬易之玄經。
【宋女揮 吳妃引】《孫氏賦》曰：後夔正樂，唱引參列；宋女揮絲，秦娥撫節。吳妃引見錢溪注中。
賦
【晉鈕滔母孫氏《箜篌賦》】伊茲器之所起，實侯氏之所營；遠不假於琴瑟，顧無取於竽笙。爾乃陟九峻之層巖，晞承溫之朝日；剖嶧陽之孤桐，伐楚宮之椅漆。徵班輸以造器，命伶倫以調律；浮音穆以遐暢，沉響幽而若絕。樂操則寒條早榮，哀曼則晨華朝滅。邈漸離之清角，超子野之白雪。思超梁甫，願登華嶽，路險悲秦，道難怨蜀。遺逸悼行邁之離，秋風哀年時之速；淩危柱以頡頏，憑哀弦以躑躅。於是數轉難測，聲變無方，或拂搦以飄沉，或頓挫以抑揚；或散角以放羽，或攄徵以聘商。
【曹毗《箜篌賦》】嶧陽之桐，植穎巖標；清泉潤根，女蘿被條。爾乃楚班制器，窮妙極巧；龍身鳳頸，連翩杳窈；纓以金彩，絡以翠藻。其弦則烏號之絲，用應所任；體頸質朗，虛置自吟。
【宋臨川康王劉義慶《箜篌賦》】侯牽化而始造，魯幸奇而後珍；名啟端於雅引，器荷重於吳君。等齊歌以無譬，似秦箏而非羣。
詩
【梁簡文帝《賦得箜篌詩》】捩遲初挑吹，弄急時催舞；釧響逐弦鳴，衫回半障柱。欲知心不平，君看黛眉聚。
鐘第五
敘事
《釋名》曰：鐘，空也。空內受氣多，故聲大。《白虎通》曰：鐘之為言動也。陰氣用事，萬物動成。《五經通義》曰：秋分之音也。《世本》曰：倕作鐘。（又出《山海經》曰：鼓延為鐘。）《爾雅》曰：大鐘謂之鏞，其中謂之剽，小者謂之棧。《周禮》曰：鳧氏為鐘，兩欒謂之銑。（鄭玄曰：故書欒作樂。杜子春雲：銑，鐘口兩角也。）銑間謂之於，於上謂之鼓，鼓上謂之鉦，鉦上謂之舞。（此四者，鐘體也。鄭司農雲：於，鐘脣之上祛，鼓所擊處。）鐘懸謂之旋，旋蟲謂之幹，（旋屬鐘柄，所以懸也。鄭司農雲：旋蟲者，旋以蟲為飾也。玄謂今之旋，有蹲熊、盤龍、辟邪之蟲。）鐘帶謂之篆，篆間謂之枚，枚間謂之景。（帶所以分其名。鄭司農雲，枚，鐘乳也。）凡鐘磬各有筍ね。寫鳥獸之形，大聲有力者以為鐘ね，清聲無力者以為磬ね。《釋名》雲：橫曰巽，（與筍同）在上峻也；植曰ね，ね，舉也，從傍舉也。（《毛詩注》曰：設大板以飾ね，為懸為業。又曰：崇牙樹羽，並以飾為巽ね。）《尚書 大傳》曰：天子左五鐘，右五鐘。《樂葉圖徵》曰：鐘有九乳。《三禮圖》曰：凡鐘十六枚，同為一巽ね為編鐘，特懸者謂之。《古今樂錄》曰：凡金為樂器有六，皆鐘之類也：曰鐘，曰，曰錞，曰鐲，曰鐃，曰鐸。如鐘而大。錞，錞於也，圓如椎頭，上大下小，所謂金和鼓也。鐲，鉦也，形如小鐘，軍行為鼓節，鐃如鈴而無舌，有柄而執之。鐸，如大鈴。古鐘名有大林之鐘，（見《國語》。）景鐘，（見《管子》。）九龍之鐘，（見《淮南子》。）十龍之鐘，（見《賈子》。）千石之鐘。（見《說苑》及相如《上林賦》。）
事對
【生一 紀三】《樂葉圖徵》曰：黃鐘生一，一生萬物，故君子鑠金為鐘。王粲《鐘銘》曰：紀之以三，平之以六，度量以加，氣齊允淑。
【雷師 鳧氏】傅玄《歌詞》曰：雷師鳴鐘鼓，風伯吹笙簧；西母出穴聽，王父吟東廂。鳧氏見敘事。
【周編 鄭抱】《周禮》曰：磬師掌考擊編鐘。《屍子》曰：鄭簡公謂子產曰：「飲酒之不樂，鐘鼓之不鳴，寡人之任也；國家之不乂，朝廷之不治，與諸侯交之不得志，子之任也。子無入寡人之樂，寡人無入子之朝。」自是已來，子產治鄭，城門不閉，國無盜賤，道無餓人。孔子曰：若鄭簡公之好樂，雖抱鐘而朝可也。
【思武 錫文】《禮記》曰：鐘聲鏗鏗以立號，號以立橫，橫以立武。君子聽鐘聲則思武臣。王子年《拾遺記》曰：帝顓頊居位，文德者則錫以鐘磬，武德者則錫以干戈。
【左三 右五】戴延之《西征記》曰：洛陽大極殿前，左右各三銅鐘相對。大者三十二圍，小者二十五圍。《韓詩外傳》曰：古者天子，左右五鐘。將出，則撞黃金之鐘，而鐘皆應之。
【旋蟲 繞獸】旋蟲見上敘事。陸《鄴中記》曰：銅鐘四枚，如鐸形，高二丈八寸。大面廣外一丈二尺，小面廣七尺。或作蛟龍，或作鳥獸，繞其上。
【發鯨 ず雉】張衡《西京賦》：發鯨魚，鏗華鐘。薛綜注曰：海中大魚名鯨，海島又有大獸名蒲牢。蒲牢畏鯨魚，鯨魚一擊，蒲牢輒大鳴吼。凡鐘欲令聲大，故作蒲牢於上，以所擊之者為鯨魚。有篆刻文，故曰華鐘。《淮南子》曰：齊景公族鑄大鐘，撞之於庭下，效雉皆ず。許慎注：族，聚也。其鐘聲如雷震，雉皆應之。
【二律 一ね】《左傳》曰：鄭人賂晉侯歌鐘二肆。注曰：肆，列也。懸鐘十六為一肆，二肆三十二枚。《三禮圖》曰：，鐘之大者也。形如鐘，但大耳。其在ね亦一名而已。
【攻罪 銘勳】《樂葉圖徵》曰：聖王祗承天定祿爵人者，不過其能。尊卑有位，位有物，物有宜。功成者賞，功敗者罰，故樂用鐘。宋均注曰：不過其能，謂量能授爵也。有罪，鳴鐘以攻之也。《國語》曰：晉克潞之役，秦來圖敗晉功。魏顆以身卻退秦於輔氏，親止杜回，其勳銘之景鐘。
【萬鈞 千石】張衡《西京賦》曰：洪鐘萬鈞，猛ね趪々。薛綜注曰：洪，大也。三十斤曰鈞。《三輔黃圖》曰：始皇造ね高二丈，鐘小者千石。
【兩欒 九乳】兩欒見敘事。《樂葉圖徵》曰：君子鑠金為鐘，四時九乳。是以撞鐘以知君，鐘調則君道得，宋均注曰：九乳，法九州也。
【母感 子鳴】《東方朔傳》曰：漢武帝時，未央宮殿前鐘無故自鳴，三夜三日不止。大怪之，召待詔王朔問之，朔對有兵氣。上更問東方朔，朔對曰：「王朔知其一不知其二。臣聞銅者土之子，以陰陽氣類言之，子母相感。山恐有崩弛者，故鐘先鳴。《易》曰：鳴鶴在陰，其子和之。」上曰：「應在幾日？」朔曰：「在五日內。」居三日，南郡太守上言山崩，延袤二十餘裏。上大笑，賜帛三十匹。
【齊毀 魯鑄】《晏子春秋》曰：齊景公為大鐘，將懸之。仲尼、伯常騫、晏子三人俱來朝，皆曰鐘將毀。撞之果毀。公召三子問之。晏子曰：「鐘大非禮，是以曰將毀。」仲尼曰：「鐘大懸下，其氣不得上薄，是以曰將毀。」伯常騫曰：「今日庚申，雷日也，陰莫勝於雷，是以曰將毀。」《慎子》曰：魯莊公鑄大鐘，曹入見曰：「今國褊小而鐘大，君何不圖之。」
【霍山文 江水字】何法盛《晉中興書》曰：義熙十一年，霍山崩毀，出銅鐘六枚。上有文，科鬥書，人莫能識。又《虞喜志林》曰：吳時於江水中得鐘，有百餘字。募求讀者，竟無人曉。
【吳劄去 杜蕢入】《左傳》曰：吳公子劄自衛如晉，將宿於戚。聞鐘聲焉，曰：「異哉！夫子之在此也，猶燕之巢於幕上，君又在殯而以樂乎？」遂去之。《禮記》曰：智悼子卒，未葬。平公飲酒，師曠李調侍鼓鐘。杜蕢自外來，聞鐘鐘聲，曰安在？曰在寢。杜蕢入寢，歷階而升，酌曰曠飲斯，又酌曰調飲斯，又酌，堂上北面坐飲之。
【鳴三日 聞百里】鳴三日見上母感注。《漢官儀》曰：高祖廟鐘十枚，撞之聲聞百里。
賦
【漢賈誼《ね賦》】妙雕文以刻鏤兮，象巨獸之屈奇兮；戴高角之峨峨，負大鐘而顧飛。美哉爛兮，亦天地之大式。
銘
【後漢王粲《蕤賓鐘銘》】有魏匡國，成功允章；格於上下，光於四方。休徵時序，人說時康；造茲衡鐘，有命自皇。三以紀之，六以平之，厥量孔嘉，厥齊孔時。音聲和協，人德同熙，聽之無射，用以啟期。
【後魏溫子升《鐘銘》】宮商遞變，律呂相生；立號則起，從革以成。調之必應，擊而不橫；銅盤韻響，火鳥和聲。出入成則，明宵有數。
【岑文本《太極殿前鐘銘》】夫金之為德，冠五材以稱寶；鐘之為器，諧八音而表節。成物兼于軍國，致用適於洪纖，故習戎者用之以警眾，司曆者俟之以考辰，其由來也尚矣。粵以貞觀之十四載，歲在上章，乃詔工者鳧氏。鑠銅為鐘，陳諸路寢之庭，以紀壺人之節。爾乃邛都作貢，虞倕騁神，六齊不忒，四時合度。大小允窕扌瓠之中，清濁得舒疾之和。聲隨曉唱，則貴賤有序；回應漏盡，則士庶知禁。同夏後之喻義，異周王之鮮財。加以搏採故實，無忘彝典；股肱之績必紀，爪牙之功是勒。永貽懿範，被之無疆。
磬第六
敘事
《世本》曰：無句作磬。（《樂錄》又曰磬叔所造，未知孰是。無句，堯臣也。）《五經要義》曰：磬，立秋之樂也。《白虎通》曰：磬者，夷則之氣，象萬物之成。《爾雅》曰：大磬謂之ね，徒擊磬謂之[B121]。（郭璞曰：磬形似犁，以玉石為之。）《周禮》曰：磬人為磬，倨句一矩有半，其博為一。《三禮圖》曰：股廣三寸，長尺三寸半，十六枚同一筍ね，謂之編磬。《周禮注》曰：在東方曰笙磬，在西方曰頌磬。（笙，生也。頌作庸。庸，功也。）古磬名有離磬、（見《禮記》。）湘陰之磬。（見《漢武內傳》：西王母侍女成花君所拊。）出磬石有泗濱、（《尚書》曰：泗濱浮磬。）九真浮嶽、（見劉欣期《交州記》。）小華之山、涇水鳥危之山。（並見《山海經》。）
事對
【泗濱 瀛上】《尚書》曰：徐州，泗濱浮磬。孔安國曰：泗水中見石可以為磬也。王子年《拾遺記》曰：浮磬即瀛洲也。上有青石，可為磬。磬長一丈而輕若鴻毛。
【懸石 浮金】王韻之《始興記》曰：懸下流有石室，內有懸石，扣之聲若磬，響十餘裏。郭子橫《洞冥記》曰：漢武帝起招仙閣於甘泉宮西，其上懸浮金輕玉之磬。
【禹懸 夔拊】《淮南子》曰：禹以五音聽政，懸鐘鼓磬鐸，置召以待四方之土。為號曰：教寡人以道者擊鼓，喻寡人以義者擊鐘，告寡人以事者振鐸，告寡人以憂者擊磬，有獄訟告寡人者搖召。《呂氏春秋》曰：堯命夔拊石擊石，以象上帝玉磬之音，以舞百獸。孔注《尚書》曰：拊，擊也；石，磬也。
【鳥應 獸舞】《東觀漢記》曰：王阜為重泉令，鸞鳥集學宮，阜擊磬而舞。《尚書》曰：擊石拊石，百獸率舞。
【魯堂 漢閣】《漢書》：魯恭王好修宮室，壞孔子舊宅以廣宮室。聞鐘磬琴瑟之音，遂不復壞。漢閣見浮金注。
【山陽石 水上金】《山海經》曰：鳥危之山，其陽多磬石。郭子橫《洞冥記》曰：漢武帝懸浮金輕玉之磬。浮金者，自浮於水上；輕玉者，其質貞明而輕也。
【賓媚賂晉 藏文告齊】《左傳》曰：晉師從齊師，入自丘輿，擊馬陘。齊侯使賓媚人，賂以紀玉磬。《國語》曰：魯饑，臧文仲以玉磬如齊以糴。
鼓第七
敘事
《風俗通》曰：鼓者，郭也。春分之音，萬物皆鼓甲而出，故謂之鼓。《易》曰：鼓之以雷霆，則其所象也，不知誰之所造。《禮記》曰：伊耆氏蕢桴土鼓。《三禮》曰：夏後足鼓，殷人置鼓，（置作植，亦作樹。）周人懸鼓。《周禮》曰：以雷鼓鼓神祀，（鄭玄曰：雷鼓八面。）以靈鼓鼓社祭，（靈鼓六面，社祭地。）以路鼓鼓鬼享，（路鼓四面，鬼享，享宗廟。）以<卉鼓>鼓鼓軍事，（大鼓為{卉鼓}，長八尺。）以鼓鼓役事，（鼓長一丈二尺。）以晉鼓鼓金奏。（晉鼓長六尺六寸。）又曰：王執路，侯執{卉鼓}，將軍執晉鼓，師帥執提，旅帥執鼙。《易通卦驗》曰：冬至鼓用馬革，圓徑八尺一寸；夏至鼓用牛皮，圓徑五尺七寸（鄭玄注曰：馬，坎類；牛，離類。）《爾雅》雲：小鼓謂之應。《纂要》曰：應鼓曰鞞鼓，亦曰鼓。（音胤，亦曰田鼓。胤者，引也，言先擊鼓以引大鼓也。又見《三禮圖》。）樂之所成曰鞉鼓。（一作鞀。見《毛詩》。）大鞀謂之麻，小鞀謂之料，徒擊鼓謂之□。（見《爾雅》。）又有鼉鼓、（見《毛詩》。又司馬相如《上林賦》曰：建靈鼉之鼓。）鷺鼓、鶴鼓、（《毛詩》曰：振振鷺鷺於飛，鼓咽咽。又曰：鷺者，鼓精也。《古今樂錄》及《吳錄》曰：吳王夫差移於建康之宮。南門有雙鶴，從鼓中而飛，上入雲中。）玉鼓、（見《春秋緯》。）布鼓、（見《西漢書 王遵傳》。）銅鼓、（見《馬援傳》。）石鼓、（見鄧德明《南康記》。）聖鼓、（王韶之《始興記》曰：秦鑿楊山，桂楊縣閣下鼓便自奔逸。息於臨武，遂之始興，洛陽，遂名聖鼓。今臨武有聖鼓城。）節鼓、（傅玄有《節鼓賦》。）鞉料鼓。（《樂錄》曰：鞀如鼓而小，執其柄搖，其耳傍邊自相擊而鳴。《爾雅》曰：小鞉曰料。今並而稱之。）馬上之鼓曰提鼓。（見《周禮》：有木可提執。）施於朝曰登聞鼓，（堯置敢諫鼓，即此也。）施於府寺曰朝晡鼓，在村墅曰χ鼓，（χ一作桴，謂擊鼓物。）在邊徼曰警鼓。崔豹《古今注》曰：漢有黃門鼓吹，一名樓車。《古今樂錄》曰：鼓吹有龍頭大岡，中鼓獨揭、小鼓。（皆有品秩。天子以賜臣下及軍旅用之。）
事對
【殷樹 周懸】並見敘事。
【擊玉 獻銅】《春秋孔演圖》曰：有人叩金豐，擊玉鼓，駕六龍。《虞喜志林》曰：建武二十四年，南郡男子獻銅鼓，有銘。
【廟西 座左】《禮記》曰：廟堂之上，樽在阼，犧樽在西。廟堂之下，懸鼓在西，應鼓在東。吳質《答曹植書》曰：近者之歡，實蕩鄙心；秦箏發徽，二人迭奏。塤蕭擊於華幄，靈鼓動於座左。
【豫章伐木 交趾鑄銅】盛弘之《荊州記》曰：始興郡山陽縣有豫木，本徑可二丈，名為聖木。秦時伐此木為鼓顙。鼓顙成，忽自奔逸，北至山陽。範曄《後漢書》曰：馬援好騎，善別馬名。交趾得駱越銅鼓，乃鑄為馬式進上。
賦
【晉陸士衡《鼓吹賦》】宮備眾聲，體僚君器，飾聲成文，雕音作蔚，響以形分，曲以和綴。放嘉樂於會通，宜萬變於觸類；適清響以定奏，期要妙於豐金；邈拊搏之所管，務憂曆之為最。
詩
【梁劉孝威《賦得鳴應令詩》】雜扇雖俱斂，交行忿自分；轉袖時繞腕，揚履自開裙。
【梁蕭琛《詠鞞應詔詩》】抑揚動雅舞，擊享逗和音；卻馬既雲在，將帥止思心。
簫第八
敘事
《風俗通》曰：舜作簫，其形參差，以象鳳翼。《白虎通》曰：簫者，中呂之氣也。《易通卦驗》曰：簫，夏至之樂。《五經通義》曰：編竹為之，長尺有五寸。《博雅》曰：簫，大者二十四管，無底；小者十六管，有底。《三禮圖》曰：無底者謂之洞簫。有雅簫，長四寸；頌簫，長尺二寸。古之善吹簫，有秦女弄玉，仙人蕭史，（見《列仙傳》。）漢元帝、（能吹簫。見《漢書》。）靈帝。（見謝承《後漢書》。）
事對
【七數 九成】《易通卦驗》曰：夏至之樂以簫。鄭玄注曰：簫亦管也，形似鳳翼。鳳，火禽也，火數七。夏時又火用事。《尚書》曰：簫韻九成，鳳凰來儀。
【帶牙 編竹】王褒《洞簫賦》曰：班匠施巧，夔襄準法；帶以象牙，扌昆其會合。《五經通義》曰：簫者編竹。見上。
【象鳳 致鶴】象鳳見上。劉向《列仙傳》曰：簫史者，秦繆公時人，善吹簫，能致孔雀白鶴。繆公女弄玉好之，公妻焉。其後隨鳳去。故秦人作鳳女祠於雍宮，代有簫聲雲。
【魚瞰 鳳飛】王褒《洞簫賦》曰：蟋蟀尺蠖，跂行喙息；螻蟻蜓，蟬蟬羽々。遷延徙迤，魚瞰雞睨；垂喙蜿轉，瞪瞢忘食。鳳飛見上。
【薊宅 張墓】葛洪《神仙傳》曰：薊子訓少嘗仕郡，人莫知其道，三百餘年，容色不老。及死，殯之宿昔，棺訇然作雷電音，光照宅宇，見棺蓋飛在庭，棺中無復人，但餘履爾。須臾，聞陌上有人馬及簫鼓聲。蕭方等《三十國春秋》曰：涼州人胡安據盜發掠州人張駿墓，見駿貌如生。得赤玉簫、紫玉笛。
【越宮 吳市】《呂氏春秋》曰：客有以吹籟見越王者，上下宮商和。而越王不喜，或為之野音。而王反說之，亦有如此者，要在好之而已。《廣雅》曰：籟謂之簫。《史記》曰：伍子胥鼓腹吹簫，乞食於吳市中。
賦
【漢王褒《洞簫賦》】原夫簫幹之所生兮，於江南之丘墟；洞條暢而罕節兮，標敷紛以扶疏。惟詳察其素體兮，宜清靜而弗喧；幸得諡為洞簫兮，蒙聖主之渥恩。可謂惠而不費兮，因天性之自然；若乃徐聽其曲度兮，廉察其賦歌。啾必唧而將吟兮，行釒甚釒任以和羅；風洪洞而不絕兮，優嬈嬈以婆娑。翩綿連以牢落兮，漂乍棄而為它；要復遮其蹊徑兮，與謳謠乎相和。故聽其巨音，則周流氾濫，並包吐含，若慈父之畜子也。其妙聲，則清靜懨愜，順敘卑述，若孝子之事父也。科條譬類，誠應義理，澎濞慷慨，一何壯士，優柔溫潤，又似君子。故其武聲，則若雷霆，鞫佚豫以沸忄胃；其仁聲則若凱風，紛披容與而施惠。或雜Ш以聚斂兮，或拔扌殺以奮棄；悲愴恍以惻忄或兮，持恬淡以緩肆。被淋灑其靡靡兮，時橫潰以陽遂；哀悁悁之可懷兮，良覃々而有味。故饕餮者聽之而廉隅，狠戾者聞之而不懟。剛毅強反仁恩兮，單延逸豫戒其失；鐘期牙曠悵然而愕立，杞梁之妻不能為其氣。師襄嚴春不敢竄其巧兮，浸淫叔子遠其類；囂頑朱均協復慧兮，桀蹠鬻博；儡以頓悴吹參差而入道德兮，故永禦而可貴。
詩
【梁劉孝儀《詠簫詩》】危聲合歌鼓，絕弄混笙篪；管僥知氣促，敘動覺脣移。蕭史安為貴？能令秦女隨。
笙第九
敘事
《釋名》曰：笙，生也。象物貫地而生，以匏為之，其中空以受簧也。《白虎通》曰：笙之言施也，牙也。萬物始施而牙，太簇之氣也。《說文》曰：笙，正月之音，物生，故謂之笙。有十三簧，象鳳之聲。《世本》曰：隨作笙。（《禮記》曰：女媧之笙簧。）《爾雅》曰：大笙謂之巢，小笙謂之和。《白虎通》曰：笙有七政之節焉，有六合之和焉。天下樂之，故謂之笙。古之善吹笙者，有王子晉、（見《列仙傳、周靈王、太子》。）董雙成、（見《漢武內傳、西王母侍者》。）漢桓帝、（見《東觀漢記》。）魏杜夔。（見《魏志》。）
事對
【珠垂 玉振】潘嶽《笙賦》曰：明珠在朱，若銜若垂。王廙《笙賦》曰：金清而玉振。
【離鴻 別鶴】潘嶽《笙賦》曰：荊王喟其長吟，楚妃歎而增悲，夫其淒唳辛酸。嚶嚶關關，若離鴻之鳴子也。王廙賦曰：親眺遠遊，登山送離。發千里之長思，詠別鶴於路歧。
【通氣 和神】蔡邕《月令章句》曰：季秋之月上丁，入學習吹，所以通氣也。管簫笙竽塤篪，皆以吹鳴者也。許慎《說文》曰：舜祠下得笙、玉管。夫以玉作音，故神人以和，鳳凰來儀。
【達陰陽 移風俗】邯鄲綽《五經析疑》曰：夫笙者，法萬物始生，導達陰陽之氣，故有長短黃鐘之始象法鳳凰。王廙《笙賦》曰：直而不倨，曲而不悱，疏音簡節，樂不乃妙，足可以易俗移風，興洽至教。弘義著於典謨兮，歷萬代而彌劭。
賦
【晉潘嶽《笙賦》】河汾之寶，有曲沃之懸匏焉；鄒魯之珍，有汶陽之孤筱焉。若乃綿蔓紛敷之麗，浸潤靈液之滋；固眾作者之所詳，餘可得而略也。徒觀其制器也。審洪纖，面短長；列生幹，裁熟簧。設宮分羽，經徵列商。基黃鐘以舉韻，望儀鳳以擢形；寫皇翼以插羽，摹鸞音以厲聲。於是乃有始泰終約，前榮後悴，激憤於今賤，永懷於故貴。眾滿堂而飲酒，獨向隅而掩淚，援鳴笙而將吹，先盟噦以理氣。或按衍夷靡，或竦勇剽急；或既往而不反，或已出而復入。徘徊布，渙衍葺襲。舞既蹈而中輟，節將撫而不及。輟張女之哀彈，流廣陵之名散；詠園桃之夭夭，歌棗下之纂纂。歌曰：朱實離離，宛其死矣，化為枯枝。人生不能行樂，死何以空諡為。爾乃引飛龍，鳴鵾雞，雙鴻翔，白鵠飛；子喬輕舉，明君懷歸。荊王喟其長吟，楚妃歎而增悲。新聲變曲，奇韻橫逸；縈纏歌鼓，網羅鐘律。爛熠龠以放豔，鬱蓬勃以氣出。秋風詠於燕路，天光重於朝日。大不逾宮，細不過羽。唱發章夏，導揚韶武；協和陳宋，混一齊楚。邇不逼而遠無攜，聲成文而節有序。
【晉王廙《笙賦》】其制器也，則取不周之竹，曾城之匏；生懸崖之絕嶺，邈崛以崇高。延修頸以亢首，獻瑤口之陸離；舞靈蛟之素鱗，銜明珠於帶垂。
【晉夏侯湛《笙賦》】嗟萬物之殊觀，莫比美乎音聲；總眾異以合體，匪求一而取成。雖琴瑟之既麗，猶靡尚乎清笙。爾乃抑揚噓吸，或協或吹；ㄓ拈挹按，同覆互移。初進飛龍，重繼<昆鳥>雞；振引合和，如會如離。若夫纏綿約殺，足使放達者羞察。通豫平曠，足使廉規者棄節；沖虛冷澹，足使貪榮者退讓；開明爽亮，足使慢惰者進謁。豈眾樂之能倫，邈奇特而殊絕。
【陳顧野王《笙賦》】聲流洛渚，器重汾陽。協歌鐘於宿夕，詠月扇於繞梁；同離鴻於流徵，會別鶴於清商。
詩
【梁陸罕《詠笙詩》】管清羅袖拂響，合絳脣吹；人情應節轉，逸態逐聲移。所美周王子，弄羽一參差。
【梁沈約《詠笙詩》】彼美實枯枝，孤筱定參差；鵾雞已嘲哲，棗下復林離。本期王子宴，甯待洛濱吹。
【楊希道《詠笙詩》】短長插鳳翼，洪細摹鸞音；能令楚妃歎，復使荊王吟。切切孤竹管，來應雲和琴。
笛第十
敘事
《風俗通》曰：笛，漢武帝時丘仲所作也。（又按：宋玉有《笛賦》：玉在漢前，恐此說非也。又，馬融《長笛賦》雲：近代雙笛從羌起。）笛，滌也，所以滌邪穢，納之於雅正也。長一尺四寸，七孔。笛音一定，諸絃歌皆從笛為正。笛之所出，有雲夢之竹，（見魏文《與吳質書》。）衡陽之幹。（見宋玉《笛賦》。）柯亭之竹。（見伏滔《長笛賦》。）古之善吹笛者，有馬融、（見融《自敘》。）遊楚、（見《魏志》。）宋衤韋、（見《世說》。衤韋，石崇綠珠弟子。）桓子野及奴顧。（見《語林》。）
事對
【奇寶 良幹】宋玉《笛賦》曰：芳林皓幹，有奇寶兮；博人通明，樂斯道兮。李尤《笛銘》曰：剡削長幹，三孔修長；流離浩蕩，壯士抑揚。
【昭華 柯亭竹】《西京雜記》曰：高祖初入鹹陽宮，周行府庫，金玉珍寶，不可稱言。其尤驚異者，笛長二尺三寸，六孔，銘曰「昭華之」。伏滔《長笛賦序》曰：餘同僚桓子野有故長笛，傳之耆老，雲蔡邕所制也。初，邕避難江南，宿於柯亭之館，以竹為椽。邕仰而盼之曰：「良竹也！」取以為笛，奇聲獨絕，歷代傳之，以至於今。
【攄憤 滌邪】蔡邕《瞽師賦》曰：天何蒙味之瞽兮，心窮忽以鬱伊；目冥冥而無暸兮，嗟懷煩以愁悲。撫長笛以攄憤兮，氣轟鍠以橫飛。滌邪見敘事。
【諭意 暢神】馬融《長笛賦》曰：可以通靈感物，寫神諭意；致誠效志，率作興事。伏滔《長笛賦》曰：雲禽為之婉翼，泉覃為之躍鱗；遠可以通靈達微，近可以寫情暢神。
【激朗 清哀】馬融《長笛賦》曰：彷徨縱肆，曠氵養敞罔，老莊之概也。溫直優毅，孔孟之術也。激朗清厲，隨光之介也。陶潛《閒情賦》曰：起攝帶以伺晨，繁霜粲於素階；雞斂翅而未明，遠笛鳴而清哀。
【雜引 奇曲】沈約《宋書》曰：晉太始十年，中書監荀勖、中書令張華，令郝玉鼓箏，宋同吹笛，以為雜引相和。宋玉《笛賦》曰：招伯奇於涼陰，追申子於晉城。夫奇曲雅樂，所以禁淫也；錦繡黼黻，所以禦寒也。
【寫神 怡志】寫神見上諭意注。伏滔《長笛賦》曰：達足以協德宣猷，窮足產怡志保身；兼四德而稱雋，故名流而器珍。
【水龍鳴 雲禽婉】馬融《長笛賦》曰：龍鳴水中不見己，截竹吹之聲相似。雲禽婉見上暢神注。
【納雅正 雪垢滓】納雅正見敘事。馬融《長笛賦》曰：可以致誠效志，率作興事；溉滌污穢，澡雪垢滓。
【離南楚 出西涼】宋玉《長笛賦》雲：八音和調，鹹稟受兮；善善不衰，為時保兮；絕鄭之遺，離南楚兮；美風洋洋，而暢茂兮。李尤《笛銘》曰：出自西涼，流離浩蕩。
賦
【楚宋玉《笛賦》】餘嘗觀于衡山之陽，見奇筱異幹，罕節簡枝之叢生也。其處磅唐千仞，絕溪陵阜，崇崛萬丈，磐石雙起；丹水湧其左，醴泉流其右。師曠將為陽春北鄙白雪之曲，取其雄焉；宋意將送荊卿於易水之上，得其雌焉。於是天旋少陰，白日西靡；命嚴春，使午子，延長頸，奮玉手，ゼ朱脣，曜皓齒，頳顏臻，玉貌起，吟清商，追流徵。
【後漢馬融《長笛賦》】融既博覽典雅，精核數術，又性好音，能鼓琴吹笛。而為督郵，無留事，獨臥郿縣平陽鄔中。有洛客舍逆旅，吹笛。融去京師逾年，暫聞甚悲而樂之，作《長笛賦》。其詞曰：惟{鐘}籠之奇生兮，於終南之陰崖；託九成之孤岑，臨萬仞之石溪。是以間介無蹊，人跡罕到；猿隹晝吟，鼯鼠夜叫。於是放臣逐子，棄妻離友，攢乎下風，收精注耳。夔襄比律，子野協呂，十二畢具，黃鐘為主。詳觀夫曲引之繁會聚雜，何其富也；紛葩爛熳，誠可喜也；波散廣衍，實可異也。律呂既和，哀聲亦降，曲終闋盡，餘弦更興，繁手累發，密慨疊重。上擬法於韶簫南龠，中取度於白雪綠水，下採制於延露巴人。於時綿駒吞聲，伯牙毀弦，匏巴輟柱，師襄弛懸。近代雙笛從羌起，羌人伐竹未及巳；龍鳴水中不見已，截竹吹之聲相似。京房君明識音律，故本四孔加以一。君明所加孔後出，是謂商聲五音畢。
【陳傅糸宰《笛賦》】貞筠翠節，冒霜停雪；江潭薦竿，巴人所截。五音是備，六孔斯設，殊響抑揚，似出平陽。曲凝高殿，聲幽洞房。既逐舞而回袖，亦將歌而繞梁；忽從弄而危短，乍調吹而柔長。於是時也，趙瑟輟謳，齊竽息唱，見象筵之說耳，聽清笛之廖亮。
詩
【陳周弘讓《賦長笛吐清氣詩》】商聲傳後出，龍吟鬱前吐；情斷山陽舍，氣咽平陽塢。胡騎爭北歸，偏知別鄉苦；羈旅情易傷，零淚如交雨。
【陳賀徹《賦得長笛吐清氣詩》】胡關氛霧侵，羌笛吐清音；韻切山陽曲，聲悲隴上吟。柳折城邊樹，梅舒嶺外林；方知出塞虜，不憚武溪深。
【隋姚察《賦得笛詩》】作曲是佳人，制名由巧匠；鵾弦時莫並，鳳管還相向。隨歌響更發，逐舞聲彌亮；宛轉度雲窗，逶迤出黼帳。長隨畫堂裡，承恩舞所讓。
【劉孝孫《詠笛詩》】涼秋夜笛鳴，流風韻九成；調高時慷慨，曲變或淒清。徵客懷離緒，鄰人思舊情；幸以知音顧，千載有奇聲。
