△卷八 州郡部
總敘州郡第一
敘事
《河圖 括地象》曰：天有九道，地有九州；天有九部八紀，地有九州八柱。昆侖之墟，下洞含右；赤縣之州，是為中則。東南曰神州，正南曰迎州，（一曰次州。）西南曰戎州。正西日拾州，中央曰冀州，西北曰柱州，（一作括州。）正北曰玄州，（亦曰宮州，又曰齊州。）東北曰鹹州，（一作薄州。）正東曰陽州。天下九州，內效中域，以盡地化。《鄒子》曰：中國於天下，八十一分，居其一分耳。中國名赤縣，赤縣內有九州，禹之敘九州是也，不得為州數。中國外如赤縣州者九，謂之九州，有裨海環之。如一區中者，乃為一州，如此者九，乃有大瀛海環其外。天地之際焉。《河圖 括地象》曰：昆侖東南地方五千裏，名神州。中有五山，帝王居之。《尚書》曰：禹別九州，九州攸同。（堯遭洪水，使禹治之。至舜即位，分冀州為幽州、幷州，分青州為營州，始置十二州。禹受命，復為九州。殷湯受命，因夏九州也。《河圖》曰：《九州殊題》：水泉剛柔各異。青徐角羽集，寬舒遲，人聲緩，其泉酸以鹹。荊揚角徵會，氣漂輕，人聲急，其泉酸為苦。梁州商徵接，剛勇漂，人聲騫，其泉苦以辛。兗豫宮徵合，平靜有慮，人聲喘，其泉甘以苦。雍冀合商羽，端駃烈，人聲捷，其泉辛以鹹。）《輿地誌》曰：至周成王時，周公作輔，定官分職，改禹九州。以徐梁合之於青雍，分冀州之域為幽並二州。
大司徒之法：五黨為州，職方氏掌天下之地，辨九州之國，保章氏掌天文，以星土辨九州之地。所封之國，皆有分星，以視吉凶。秦始皇並天下，分置三十六郡。（三十六者，三川、河東、南陽、南郡、九江、鄣郡、會稽、潁川、碭郡、四水、薛郡、東郡、琅邪、齊郡、上谷、漁陽、右北平、遼西、遼東、代郡、鉅鹿、邯鄲、上黨、太原、雲中、九原、雁門、上郡、隴西、北地、漢中、巴郡、蜀郡、黔中、長沙，凡三十五。與內史為三十六。）郡各領縣。縣萬戶已上為令，減萬戶為長。平百越，又置四郡，（閩中、南海、桂林、象郡。）合四十郡。郡置一守、一丞、兩尉，以典之，監侍御史掌監諸郡。漢有天下，王侯郡國並置焉。迄於平帝，戶口繁息，凡新置郡國六十七。與秦三十六合一百三。改周雍州曰涼州，復置夏之徐梁二州，而改梁曰益。北置朔方，南有交址，別置二刺史，凡十三部。（涼、益、荊、揚、青、豫、袞、徐、幽、並、冀十一州。交址、朔方二刺史，合十三部。刺史十三人，各掌一州。）
《續漢書 郡國志》曰：光武中興，命並省郡國。明章和至於順帝，凡郡國一百五，仍為十三部。（河南尹、河東、弘農、京兆尹、左馮翊、右扶風，司隸校尉所部也。潁州、汝南、梁國、沛國、陳國、魯國、豫州刺史所部也。魏郡、鉅鹿、常山國、中山國、安平國、河間國、清河國、趙國、渤海、冀州剌史所部也。留陽、東郡、東平國、任城國、太山、齊北國、山陽、濟陽、兗州刺史所部也。、東海國、琅邪國、彭城國、廣陵、下邳國，徐州剌史所部也。濟陽、南平、問原、樂北國、北海國、東萊、齊國、青州刺史所部也。南陽、南郡、江夏、零陵、桂杜陽、武陵、長沙，荊州刺史所部也。九江、丹陽、廬江、會稽、吳郡、豫章，揚州刺史所部也。漢中、巴郡、廣漢、蜀郡、犍為、牁牂、越西、益州、永昌、廣漢屬國、蜀郡屬國、犍為屬國，益州刺史所部也。隴西、漢陽、武都、金城、安定、北地、武威、張掖、酒泉、敦煌、張掖屬國、居延屬國，涼州刺史所部也。上黨、太原、上郡、西河、五原、□中、定襄、雁門、朔方，幷州刺史所部也。涿郡、廣陽、代郡、上谷、漁陽、北平、遼西、遼東、玄菟、樂浪、遼東屬國，幽州刺史所部也。南海、蒼梧、鬱林、合浦、交址、九真、日南，交州刺史所部也。縣邑道侯國千一百八十一，戶六百六十九萬八千六百三十一，口四千九百一十五萬二百二十。至桓帝又置三郡，高陽、高涼、博陵是也。靈帝又置三郡，南安、鄱陽、廬陵是也。）
《括地誌》曰：魏武輔正，吳蜀三方鼎峙，疆埸不定。漢建安中置郡十二；（新興、樂平、西平、新平、略陽、陰平、帶方、譙郡、樂陵、章武、南陽、襄陵是也。又省上郡、朔方、五原、雲中、定襄、漁陽、廬江等七郡。）文帝受禪，又置七郡，（朝歌、陽平、弋陽、魏興、新城、義陽、安豐是也。）明帝置六郡；（平公孫度得遼西、遼東、帝方、玄菟、樂浪，又置上庸一郡。）少帝又置平陽一郡，並得漢舊郡國五十四，平蜀得二十郡。（劉備初置郡九：巴東、巴西、櫬潼、江陽、文山、漢嘉、朱提、雲南、涪陵，並得漢舊巴郡，廣漢、犍為、牁牂、越西、益州、漢中、永昌、南安、武都是也。）晉太康平吳之後，天下一統，（平吳得州四：交、廣、荊、揚也。郡四十三：孫權置臨賀、武昌、朱崖、新安、廬陵五郡，孫亮又置臨川、臨海、衡陽、湘東四郡，孫休置天門、建平、建安、合浦四郡，孫告置始安、始興、邵陵、安成、新昌、武平、九德、吳興、東陽、桂林、滎陽等十一郡，因立宜陽一郡，並漢十八郡，合四十三郡。）凡州十六。（《太康地記》曰：司、冀、兗、豫、荊、揚、徐、青、幽、並、雍、涼、梁、益、交、廣是也。）晉自蕩陰敗後，羌羯交侵。至於劉曜陷洛陽，於是司、冀、雍、涼、青、並、兗、豫、幽、平、秦、營，十二州並淪沒矣。後魏孝文帝都洛陽，開拓土宇。明帝熙平元年，凡州四十六，鎮十二，郡國二百八十九矣。天平年，凡州六十八。至武定年，凡州一百一十一，郡五百一十九。周明帝受魏禪，至大象二年，凡州二百一十一。
隋文帝受周禪，至開皇三年，罷天下郡，其縣但隸州而已。九年平陳已後，四海一家。大業三年，罷州為郡，四年大簿，凡郡國一百八十三。唐貞觀十三年大簿，凡州府三百五十八，（雍、華、同、宜、岐、隴、幽、涇、寧，畦州都督府；坊、延，原都督府，靈州都督府；丹，夏都督府；銀、孟，勝州都督府；綏、慶、家、蒲、虞、汾、絳、秦、晉、隰、慈、呂、石，潞州都督府；沁、韓、澤，岱州都督府；忻、朔、蔚、雲，幷州都督府；其、嵐、懷，相州都督府；衛、黎、、邢、霸、博、冀、德、觀、深、瀛、滄、定、恆、並、幽、易、媯、檀、平、明，營州都督府；遼、師、昌、崇、楨、威、虢、陝、谷、唐、兗、陳、潁，徐州都督府；滑、泗、譙、豫、毫、密、青、濟、濮、萊，齊州都督府；滔、宋、鄆、許、冀、曹、海、沂，洛州都督府；鄭、汴、汝、襄，夔州都督府；萬、開、隨、硤、蓬、鳳、忠、渠、通、集、興、利、溫、復、合、鄧、歸，荊州都督府、梁州都督府；均、靜、金、巴、商、洋、淪、房、壁、閬、始、梓、資、嘉、陵、果，遂州都督府、益州都督府；綿、大、榮、眉、雅、普、翼、茂州都督府；簡、向、塗、戎都督府、瀘州都督府、州都督府；冉、笮、維、徼、穹、郎、協、曲、褒、靡、微、姚、仿、州、匡、宗、尹、曾州、樂、鉤、昆、陽、光、蘄、申、壽、昌、豪、廬、沔、荊、揚州都督府；除、楚、和，安州都督府；黃，秦州都督府；成、武、渭，蘭州都督府；河、鄯、廓、儒、岷、洮、宕、臺、橋，梁州都督府；肅、甘、瓜、沙、尹、芳、文，松州都督府；扶、居、巖、奉、雅、叢、遠、其、生、諸、真、都、闊、出、老、懿、河、湊、般、鐘、匐、厥、器、調、流、邇、率、序、淳，軌洲都督府；漳、津、泣、玉、彭、佑、蛾，疊州都督府；龍、會，潭州都督府；費、江、涪、鄂、郢、潤、施、郎、嶽，黔州都督府；睦、括、常、撫、郴、臺、饒、虔、衡、永、郡、連、婺、道、吉，越州都督府、洪州都督府；袁、杭、宣、湖、蘇、歙、辰、至、南、夷、應、琰、莊、祥、充、播、年、恩，高州都督府；循、建、振、昭、韶，廣州都督府；羅，崖州都督府；繡、辨、端、新、春、氵遝、竇、邑、潮、賀、封、梧、蒙、即、龍，桂州都督府；廉、賓、藥、泉、欽、橫、貴、藤、象，交州都督府；儋、雷、峯、融、容、爰，龔州都督府；澄、燕、演、白、景、林、義、智，州都督府；儋，崖州是也。凡縣一千五百五十一。至十四年，西克高昌，又置西州都護府及庭州，並六縣。通前凡三百六十州。）依敘之為十道也。
事對
【九圍 百郡】《毛詩》曰：帝命式於九圍。《漢書》曰：凡郡國一百三。
【八輔 九州】張衡《靈憲》曰：中州含靈，外製八輔。《尚書》曰：禹別九州。
【九有 十都】《尚書》曰：以有九有之師，爰革夏正。注云：九有，九州也。《尚書大傳》曰：五里為邑，十里為都，十都為師，州十一師。
【神州 裨縣】《河圖》曰：昆侖東南地方，五千裏神州。《史記》曰：中國赤縣，有裨海環之。
【三輔 六郡】《漢書》曰：京兆尹、左馮翊、右扶風為三輔，金城、隴西、天水、安定、北地、上都為六郡。
【六輔 三河】《漢書》韋昭謂河東、河南、河內為三河，兼三輔，為六輔。
【殊題 含類】《河圖》曰：《九州殊題》：水泉剛柔各異。《春秋說題辭》曰：州之言殊也。言殊含同類，異其界也。
【涼 徐魯】《漢書》改雍州為涼州。《尚書》曰：海岱及淮惟徐州。《漢官解詁》曰：涼黑水，徐魯惟沂。
贊
【蕭子顯《齊書 郡國志贊》】郡國既建，因州而部；離過十三，合不逾九。分城列邑，名號即阜；遷移區並，代王代有。
河南道第二
敘事
河南道者，禹貢豫、徐、青、兗四州之域，（《尚書》曰：荊河惟豫州，濟河惟兗州，海岱及淮惟徐州，海岱惟青州。按《尚書》：兗州西北距河，謂古九河也。九河填塞，今之河北博多、倉、棣等州，即古兗州之地。今為河北道矣。《漢書 天文志》曰：房心為豫州，虛危為青州，奎婁胃為徐州，角亢氐為兗州之分野也。）北距河，東至海，南及淮，西至荊山，盡其地也。河南府，周地也。風雨之所交也，陰陽之和也。日至之景尺有五寸，謂之地中。昔周公營洛邑，至平王居之。宋州，宋地也。（古豫州域，）古商邱也。閼伯之墟，周封微子，是為宋也。（《漢書 地理志》雲：房心為豫州，宋之分野。）漢代梁孝王都之。青州，齊地也。古爽鳩氏之墟，周封太公於營邱為齊也。（今臨淄縣。）兗州，魯地也。（魯今曲阜縣也。按《漢書 地理志》雲：奎婁為魯，屬古徐州。）古少昊氏之墟。周封周公，後為魯侯。陳州，陳地也。（古豫州域。）平王東遷，鄭武公居之。（今新鄭。）其後韓哀侯滅鄭而居其地。（韓貞子初都河北之平陽，哀侯徙焉。）東自豫許，略汝鄧而西得河南府之陽翟、福昌、新安，盡韓地也。（按《漢書 地理志》陳、韓、鄭，並角亢氐之分野。）汴州，魏地也。魏初居河北，（魏絳徙居安邑。）惠王以安邑近秦，乃徙都焉。（今汴州大梁城是也。）得河南滑州之境，分得韓之鄭、豫等數州之東界屬於魏也。（《地理志》雲：魏，觜Δ參之分野。）
事對
【帝臺 天室】《山海經》曰：鼓鐘之山，帝臺之所以觴百神也。郭璞注曰：舉觴宴會，則於此山也。今按：其山在伊闕西南。《史記》曰：周武王曰：「我南望嶽鄙，粵瞻伊洛，無遠天室。」營周居於洛邑而後去之。
【馬阪 龍門】戴延之《西征記》曰：次前至黃馬阪去計素緒十里。《易乾鑿度》曰：禹鑿龍門，闢伊闕。
【邙阜 洛川】《西山記》：邙山西連東垣，亙阜相屬。曹植《洛神賦》曰：容與乎陽林，流眄乎洛川。
【八關 四塞】酈元注《水經》曰：漢靈帝以何進為大將軍，將五營士屯都亭，置伊闕、函谷、廣城、大穀、に轅、旋門、平津、孟津等八關都尉。《洛陽記》曰：左成皋，右函谷，前有伊闕，卻背孟津，此四塞之固。
【に轅 郟辱阝】闞駰《十三州志》曰：に轅道凡十二曲也。今按：在緱氏縣東南。《左傳》曰：成王定鼎於郟辱阝。
【九阪 三川】《穆天子傳》曰：天子西升九阪。郭璞注：今新安縣十里有九阪。《史記》曰：秦襄公初以周地置三川郡。
【金穀 銅駝】郭緣生《述徵生》曰：金谷，穀也。地有金水，自太白源南流經此谷，注谷水。華延雋《洛陽記》曰：兩銅駝在宮之南街，東西相向，高九尺。《洛陽記》謂之銅駝街。
【三塗 九穀】《左傳》曰：四嶽、三塗，九州之險。杜預釋例曰：三塗，陸渾山名。張衡《東京賦》曰：濯龍芳林，九穀八溪。
【方湖 曲洛】酈元注《水經》曰：華林園景陽山北經方湖。湖中趣御座石，前建蓬萊山。《穆天子傳》：東遊於黃澤，宿於曲洛。
【梓澤 芝田】劉澄之《宋永初山川記》曰：梓澤，地名，去王城二十四里。曹植《洛神賦》曰：稅駕乎蘅皋，秣駟乎芝田。已上河南府。
【牛蘭 狐聚】酈元注《水經》曰：牛蘭水，出魯陽縣北牛蘭山。《漢書》曰：梁縣有憚狐之聚。
【黃陂 白水】《水經注》曰：黃水積為黃陂，入白水亭城西南。已上汝州。
【虢國 虞城】《漢書》曰：陝州，虢國也。又曰：周封太伯後，是為虞公，謂之虞城。
【茅津 柏谷】杜預雲：茅津在太陽縣西。《漢武故事》曰：帝微行至於柏穀。已上陝州。
【石堤 金匱】《水經注》曰：石堤山下有祠，遁甲開山圖；熊耳山有金匱石室。
【鳩裡 鴻關】漢衛太子東走至湖，藏金鳩裡。《水經注》雲：漢闕亭東有鴻關。已上虢州。
【北利 西平】《十三州志》曰：北利城在上蔡。崔鴻《後燕錄》：西平縣屬汝陰。
【龍泉 羊澗】《後漢書》曰：平輿泉有二龍焉。《十三州志》曰：武帝時有白羊出溪澗中。已上豫州。
【西唐 南郭】《後漢書》曰：高鳳隱西唐山。《周地圖記》曰：後魏於南郭城中置南陽郡。
【蓼國 謝城】《漢書》曰：湖陽縣，故蓼國。《荊州記》曰：棘縣有謝城。已上唐州。
【胡國 陶丘】《漢書》雲：汝陰縣故胡國。《晉書》曰：汝陰縣有陶丘鄉。
【汝墳 潁浸】《毛詩》曰：汝墳道化行也。《周禮》曰：正南曰荊州，其浸潁淇。已上潁州。
【炎都 楚徙】《帝王世紀》：神農初都陳。《漢書》雲：楚頃襄王東徙於陳。
【雞水 狐邱】《水經注》：洧水南出，謂之雞籠水。《左傳》：楚侵陳，克狐邱。已上陳州。
【二潁 五都】《成公綏賦》曰：俯臨二潁。《魏略》曰：以長安、譙、許昌、鄴、洛陽為五都。
【方城 曲洧】《左傳》曰：楚國方城以為城。又曰：諸侯伐鄭，至於曲洧。已上許州。
【蕩渠 原圃】《水經注》曰：陰溝出陽武縣之蕩渠。《左傳》曰：鄭有原圃，猶秦之有具圃。
【踐土 鴻溝】《左傳》雲：晉文公作王宮於踐土。注云：鄭地。《漢書》曰：於榮陽下，別河東南為鴻溝。已上鄭州。
【逢澤 汴渠】《漢書》曰：逢澤在開封東北。《史記》曰：秦孝公使公子會諸侯於逢澤。《西征記》曰：倉坦城南臨汴渠。
【羊湖 沙海】《述徵記》曰：汴南董生，引汴水自羊湖。《戰國策》曰：梁君欲得九鼎，謀於沙海之上，為日久矣。已上汴州。
【金堤 石濟】《漢書》曰：河決東郡，所築號曰金堤。《述徵記》曰：河有一積石，謂之石濟。
【蒲邑 桃城】《左傳》曰：齊侯衛侯胥命於蒲。注曰：蒲寧殖邑也。《續漢書》雲：桃城在燕縣南。已上滑州。
【譙國 瀨鄉】《晉書》曰：譙國，魏明帝分置也。《瀨鄉記》雲：老子祠在瀨鄉。
【麥邱 桑邑】《桓譚新論》曰：齊桓公行見麥邱人。《水經注》曰：山桑邑俗謂之北平城。已上毫州。
【商邱 景毫】《左傳》曰：閼伯居商邱。又曰：湯有景毫之盟。
【棘璧 桐門】《漢書》曰：吳楚七國反，先擊破梁棘璧。《左傳》曰：楚圍宋，門於桐門。已上宋州。
【清水 梁山】《述徵記》曰：鉅野縣有清水。又：梁山氵祭清水更屬岱宗。
【無鹽 陽穀】《漢書》雲：無鹽縣近東平國。《左傳》：齊侯會於陽穀。已上鄆州。
【荷澤 葵邱】《尚書》曰：導荷澤，被孟瀦。《左傳》曰：齊桓公會諸侯於葵邱。
【五丈 三】《水經注》曰：荷水，俗謂之五丈溝。《尚書》曰：湯遂伐三。已上曹州。
【谷林 瓠子】《呂氏春秋》曰：堯葬谷林。《漢書》曰：河決瓠子堤。已上濮州。
【秦亭 盧邑】《左傳》曰：魯築亭於秦。杜預注云：範縣西北有秦亭。又曰：高弱以盧叛。杜預注曰：盧，齊高氏邑。
【狼水 魚山】《水經注》曰：狼水出大鑒山狼溪，西北流，經穀城西。《漢書》曰：武帝瓠子歌曰：「吾山平兮鉅野溢。」注：吾山，即魚山也。《西征記》：魚山北臨河。已上濟州。
【萊邑 蒲臺】《水經注》曰：萊蕪縣，昔齊景公滅萊，萊人播北穀，邑落荒蕪，故云萊蕪。《三齊略記》曰：海側有臺，高八丈。秦始皇於臺下縈蒲ム馬，因名蒲臺。
【甲山 籠水】《水經注》曰：萌水出於甲山。《述徵記》曰：梁鄒城西有籠水。或雲，齊之孝婦，湧泉發於宅內，以籠覆水，所以名曰籠水。已上淄州。
【濟河 洙泗】《尚書》曰：濟河惟兗州。《禮記》曾子謂子夏曰：「吾與汝事夫子於洙泗之間。」
【鳧嶧 龜蒙】《毛詩》曰：建爾元子，俾侯於魯，保有鳧嶧，遂荒徐宅。又曰：奄有龜蒙，遂荒大東。已上兗州。
【石堰 金輿】晏謨《齊記》曰：石塞堰，武帝時造。《述徵記》曰：朗公金輿山，孤峯環秀，實神嶺也。
【華泉 曆井】《左傳》曰：逢醜父使齊頃公下如華泉取飲。《續徵記》曰：曆山有井有底，與城西南湧泉相通。已上齊州。
【兒阝城 費邑】《左傳》曰：兒阝黎來朝，杜預注曰：東海昌盧縣東北有兒阝城。又曰：費伯帥師城郎，琅邪費縣也。後為季氏邑。
【大峴 叟岡】伍緝之《從徵記》曰：大峴直度山二十五里，澗壑洞地，崖阪峭曲，四嶽三塗，不是過也。《水經注》曰：小叟岡有水二源，雙會東導一川。已上沂州。
【表海 營邱】《左傳》曰：吳季劄聞歌齊之聲，曰：「表東海者其太公乎？」《史記》曰：武王封師尚父於齊營邱也。
【天齊 地鏡】《漢書》曰：齊所以為齊者，以天齊也。蘇林注：天中齊也。顧野王輿《述志》曰：宋文帝時，青州城南地，遠望倒影如水，謂之地鏡。已上青州。
【龍溝 鵠壟】《續述證記》曰：彭城水五溝到龍溝五里。張華《博物志》曰：徐君宮人生卵，以為不祥，棄之水濱。有犬名鵠蒼，銜卵以歸，遂生兒，為堰王。後鵠蒼臨死生角而九尾，實黃龍也。葬之徐裡中，見有狗壟存焉。
【西楚 北陵】《漢書》曰：項羽自立為西楚霸王，都彭城。《晉書 太康地誌》有北陵縣，屬下邳。已上徐州。
【邸閣 濠梁】《西征記》曰：宿預城下邳之中路舊邸閣。《述徵記》曰：濠汜，水公也，其水注泗有舊魚梁。莊子游於濠梁，則此地也。
【白樓 朱矢】侯滔《北征記》曰：下邳城，韓信所都也。中城呂布所守，南臨白樓門。《博物志》曰：徐堰王欲行霸上國，乃溝通陳蔡之間，得朱弓彤矢。已上密州。
【龍臺 馬耳】《三齊略記》曰：平昌門內有臺，高六丈，神龍出入於其中，故名龍臺城。《水經注》曰：馬耳山高百丈，上有石並舉雙聳，如馬耳。
【柴阜 焦原】《齊地記》：柴阜榛棘森然，故云柴阜，邴原葬於其東。《屍子》曰：莒有焦原者，廣尋五十步，臨百仞之溪，莒國莫敢近者。有羽士見於莒子，獨欲行齊踵。已上登州。
【聖石 仙祠】《齊記》曰：萊山之陰有大石，其中有人出處，雲是古聖人從此而出。《漢書》曰：不其縣有太一仙人祠九所。
【三山 九穴】《漢書》曰：曲城縣有三山。《齊記》雲：九目山有九穴。已上萊州。
【呂母固 田橫島】後漢王莽末，有呂母者，其子為縣宰所殺。母散財以招少年，其殺宰而人海中。今按：其固見存，在東海縣北。《漢書》曰：高祖定天下，田橫懼誅，乃與從屬五百人入海，居島中。
【仙士石 始皇碑】崔琰《述徵賦》曰：鬱非山有仙士石室，乃往觀焉，見一道人。王隱《晉書》曰：海中去岸百五十步有秦始皇碑，闊五尺，厚三尺八寸。已上海州。
箴
【揚雄《豫州箴》】鬱鬱荊河，伊洛是經；榮彼漆，惟用攸成。田田相拿，盧盧相距；夏殷不都，成周攸處。豫野所居，爰在鶉墟。四隩鹹宅，寓內不如；陪臣執命，不慮不圖。毋曰我大，莫或餘敗；無曰我強，靡克餘亡。王赧為極，實絕周祀。牧臣司豫，敢告柱史。
【又《青州箴》】茫茫青州，海岱是極；鹽鐵之地，鉛松怪石。羣水攸歸，萊夷作牧；貢篚以時，莫怠莫違。昔在文武，封呂於齊；厥土途泥，在邱之營。五侯九伯，是總是徵；馬殆其銜，禦失其度。周室荒亂，小白以靖；諸侯僉服，復尊京師。小白既沒，周卒陵遲；嗟茲天王，附命下土。牧臣司青，敢告執矩。
【又《徐州箴》】海岱伊淮，東海是渚；豫州之士，邑於蕃宇。大野既瀦，有羽有蒙；孤桐蠙珠，泗沂攸同。降周任姜，鎮於琅邪；姜姓絕苗，田氏攸都。事起猶微，不慮不圖；禍如邱山，本在萌芽。牧臣司徐，敢告僕夫。
【又《兗州箴》】攸攸濟河，兗州之寓；九河既導，雷夏攸處。草繇木條，漆絲紵；濟漯既通，降邱宅土。成湯五徙，卒都於毫；盤庚北渡，牧野是宅。箕子歔欷，故居為墟。牧臣司兗，敢告執書。
關內道第三
敘事
關內道者，禹貢雍州之域。（《尚書》曰：黑水西河惟雍州。按：雍州自隴而西，分為隴右道。《漢書 天文志》曰：東井與鬼為雍州分野。）東自同華，略河而北；西自岐隴，原會極於北垂，盡其地也。京兆府挾灃灞，據函崤，（班固《西都賦》曰：左據函谷二崤之險。又曰：挾灃灞。據隴首。）得百二方千里。（《漢書》曰：秦得百二。蘇林曰：言秦地險固，以二萬人足當得諸侯百萬人。《河圖》曰：秦地方千里。）周都酆鎬，秦都鹹陽，漢都長安，今武功縣，後稷所封也。（《史記》：後稷封於粲是也。）豳州，昔公劉所居也。華州，古鄭國也。（《詩譜》曰：周宣王封其弟於鹹林，是為鄭國。）岐州，秦德公初居之所也。夏州，赫連氏之都也。
事對
【四塞 八川】《漢書》婁敬雲：「關中被山帶河，四塞之固。」相如《上林賦》曰：蕩蕩乎八川，灃、氵高、澇、、涇、渭、灞、。
【神皋 福地】《西京賦》曰：實惟奧區神皋。《遁甲開山圖》曰：驪山西有阜，名風涼原，雍州之福地。
【金城 石柱】《漢書》：關中金城千里。《三輔舊事》曰：石柱以南屬京兆，北屬扶風。
【細柳 長楊】《漢書》曰：周亞夫軍細柳，漢宮名有長楊。
【溫水 滄池】《三秦記》：渭水橋西有溫水。又《長安記》：建章宮有太液滄池。
【雞頭 鶉首】《雍州記》：雞頭山在縣。《史記》：天賜秦穆公鶉首之地。
【漢京 秦裡】《西都賦》曰：弘我以漢京。又《西京賦》曰：秦裡其朔。
【丹水 黃山】《山海經》：南山多黃丹水出焉。《西京賦》曰：繞黃山而款牛首。已上京兆府。
【桃塞 柏原】《左傳》：晉侯使詹嘉守桃林之塞。杜預曰：今潼關是也。《水經注》：灌水於孤柏之原西流。
【蒲池 學】《水經注》：華山上靈泉名蒲池。《高士傳》雲：張楷隱華山，學者從之成。已上華州。
【韓原 姚穀】《古今地名》雲：韓武子食き於韓原。《後漢書》雲：姚穀屬白水。
【塹洛 分華】《史記》曰：秦簡公塹洛，蒲城縣東長城是也。《後漢書》曰：孝明帝分華山都置武鄉郡。已上同州。
【蒲谷 柏城】《水經注》曰：蒲谷水源出中部縣。又曰：豬水流經柏城。已上同州。
【丹川 烏水】《水經注》曰：蒲水南自洛川縣流入丹陽川。又曰：烏川水源出汾川縣西北。已上丹州。
【青牛 白帝】《錄異傳》曰：秦文公伐雍州南山文梓樹，有青牛走出灃水中。《史記》：秦文公作畦畤，以祭白帝。
【漆水 桐池】《水經注》曰：漆水出漆溪。又曰：桐池水東北流入三交水。已上岐州。
【岐下 梁邱】《史記》曰：古公亶父止於岐下。《水經注》曰：梁邱谷水，西南注於涇。
【芹川 芮水】《水經注》曰：宜祿縣北有芹川。又曰：芮水流入涇。已上豳州。
【烏亭 昆壤】漢烏氏縣，王莽改為烏亭。宋初《山川記》曰：安定昆戎舊壤也。已上涇州。
【隴水 吳山】《三秦記》曰：俗歌雲隴頭水。《地道記》曰：汧陽縣屬秦國，吳山在西。已上隴州。
【芹穀 柞亭】《水經注》曰：芹谷水出羅川縣東子午山。《續漢書》曰：汾陽縣有五柞亭。已上寧州。
【兔州 雞水】《水經注》曰：兔川西南流注洛水。又曰：烏雞水出西流入洛。已上慶州。
【藍水 那邑】《十六國春秋》雲：赫連定登於可藍山。《史記》曰：那戎邑也。已上原州。
【白水 蒲川】《水經注》曰：白水源出汾水嶺西。又曰：小蒲川水東南流，入坊州。已上畦州。
【神泉障 龍尾溪】《水經注》雲：龍尾水出神泉障，又有龍尾溪。已上延州。
【淥蓮池 青鹽澤】《十六國春秋》雲：赫連勃勃田於三交，至淥蓮池而還。《漢書》曰：朔方郡青鹽澤在南。
【典農城 懷渾障】《水經注》雲：河水經典農城，又東北經懷渾障。已上靈州。
【蒙水 雞山】《水經注》雲：朔方縣有蒙水紫河。《續漢書》曰：將軍竇憲出雞鹿山。已上勝州。
詩
【晉摯虞《雍州詩》】於皇先王，經啟九有；有州惟雍，居京之右。土載奧區，山包神藪；嘉生惟繁，庶類伊阜。悠悠州域，有華有戎；外接皮服，內含岐豐。周餘既沒，夷德未終；莫不慕義，易俗移風。
箴
【揚雄《雍州箴》】黑水西河，橫屬昆侖；邪指閶闔，畫為雍垠；上侵積石，下礙龍門。安不忘危，盛不諱衰。牧臣司雍，敢告綴衣。
河東道第四
敘事
河東道者，禹貢冀州之域。（《爾雅》曰：兩河間為冀州。）舜置十二州，分冀州為幽州、幷州。今河東道即並、幽兩州之地。（《漢書 天文志》曰：畢昴為冀州，營室東壁為幷州。）西南距河，北盡朔垂。悉其地，河東本堯之所都。周成王封其弟叔虞。其子燮，是為晉侯。及三家分晉，自蒲州略河東至懷州屬魏，（懷州今屬河北道。）自澤潞而南至衛州，盡太原府已北屬趙。太原府，昔高辛氏子實沉及金天氏子臺駘之所居也。又為唐國，帝堯為唐侯所都。（鄭玄《詩譜》曰：唐者，帝堯舊都地，後徙平陽。）蒲州，帝舜所都。（《太康地記》雲：舜都安邑是也。）絳州，晉獻公遷都之地。
事對
【堯墟 禹跡】鄭玄《詩譜》曰：成王封母弟叔虞於堯之故墟。皇甫謐《帝王世紀》曰：禹自安邑都晉陽，曾孫帝相遷帝丘。子少康中興，還乎舊都，復禹之跡也。
【太夏 中都】《春秋地名》雲：晉太康一名太夏。《後魏書》曰：中都屬太原郡。
【六名 五尉】《春秋地名》雲：晉太鹵、太原、太夏、太墟、晉陽、太康六名，其實一也。晉《太康地誌》：幷州部太原六郡，又有護匈奴中郎，左部、右部、中部、南部、北部五都尉。
【蒿垣 葦澤】《春秋後語》曰：張孟談謂趙襄子曰：臣聞董安於之在晉陽，公宮之垣皆荻蒿。《後魏書》雲：石艾縣有葦澤。
【潛邱 渦水】《爾雅》曰：晉有潛邱。郭璞注云：在太原晉陽縣。《水經注》曰：洞渦水出平樂縣西北。
【祁墓 介祠】《後漢書》雲：晉陽有祁奚墓。又曰：晉陽有介子推祠。已上幷州。
【涑水 滌山】《水經注》雲：涑川水在桑泉縣界。晉《地道記》曰：雷首山一名滌山。
【臼亭 虞阪】《左傳》曰：公子重耳取臼亭。杜預注曰：河東解縣有臼亭。《戰國策》曰：騏驥駕鹽車上虞阪。今按：在安邑縣界。已上蒲州。
【玉璧 天井】後魏大統四年，東道行臺王思政表築玉璧城。今按：在後山縣西。《水經注》曰：天井水，經堯城西，流入汾水。
【棗澗 桐鄉】《水經注》曰：幹棗澗水北出，入石人嶺下南流，俗謂之扶蘇水。《漢書》：武帝將幸緱氏，至左邑桐鄉，在聞喜縣界。已上絳州。
【千畝 五城】《左傳》曰：晉穆侯以條之役生太子，命之曰仇；其弟以千畝之戰生，命之曰成師。《後魏書》雲：晉州領五城郡是也。
【襄陵 狐穀】後漢襄陵屬河東郡。《水經注》曰：平河水出晉陽縣西壺口山，東經狐穀亭。已上晉州。
【漳川 冀浸】《周禮》曰：冀州其川曰漳。鄭玄注云：出長安。《十三州志》曰：潞水出潞縣，冀州之浸。
【赤壤 黃山】《上黨記》曰：高平赤壤，其地阻險，百姓不居。後魏《輿圖風土記》曰：黃山在壺關縣東。已上潞州。
【舜澤 晉山】《墨子》曰：舜漁於雷澤，在護澤縣西。後魏《輿圖風土記》雲：司馬山在晉城縣北。晉代祠此山，因以為名。
【孟門 午臺】《左傳》曰：齊侯伐晉，入孟門，登太行。《十三州志》曰：太行山或曰孟門，蓋其險厄。《水經注》曰：午臺亭在晉城縣界。已上澤州。
【石室 鐵騎】後魏《輿圖風土記》曰：太原郡山有石室方丈，四壁文字篆書，人不能識。《十六國春秋》曰：石勒當生之時，北山上草木，變為鐵騎形。
【青谷 黃巖】《水經注》曰：清水源出武鄉縣西，名青谷水。又曰：黃巖水源出遼山縣西黃岡下。已上宜州。
【漚澤 汾關】《呂氏春秋》曰：大昭又名漚澤。《水經注》曰：鶴雀津，汾關名也，介休之西南，俗謂之雀鼠穀。
【八門 六壁】《十六國春秋》雲：劉元海遣將攻西河城，築營自固。有八門，城高九尺。《後魏書》曰：太武帝討胡賊於六壁。城有六面，因以為名。已上汾州。
【紫川 黃谷】《水經注》曰：紫川水源出隰川縣東紫穀也；黃櫨水出隰川縣東北黃櫨穀。已上隰州。
【夏屋 仙都】《史記》曰：趙襄子北登夏屋，誘代王。徐廣注云：夏屋，山名。《水經注》曰：晉永嘉中，雁門百姓避亂入五臺山，見仙人為之先丘，因而不反，尋訪莫知所在。俗人以是山為仙都。已上代州。
【三會 九原】《水經注》曰：三會水東流入滹沲水，在定襄縣界。又云：三會水出九原縣西，其山經九原城。
【靈邱 聖阜】《後魏書》曰：天平二年置恆州，寄居秀容縣城，領靈邱等八縣。《水經注》曰：滹沲水東流聖人阜北。阜下有水，泉側石上有手跡，西又有二腳跡。已上忻州。
【葦州 梅嶺】《十三州志》曰：代郡故城，盧植說初置築時，方就板幹，夜自移西南五十里大澤中，自設結葦為九門。於是就以為城，周旋七里。今按：在飛狐縣界。《土地記》曰：鹵地東州四十八里有梅嶺焉。
【萊水 笄山】《周禮》曰：萊州萊水。鄭玄注：萊水出廣昌。《史記》：趙襄子姊為代王夫人，襄子殺代王，遂興兵平代地。其姊聞之，泣而呼天，磨笄自殺。代人憐之，號所死山為磨笄山。今按：在飛狐縣界。已上蔚州。
【如渾水 紇真山】《水經注》曰：如渾水。《水經》：方山又曰紇真山，夏積雪，鳥雀死者一日千數。
【熒臺 火井】《水經注》雲：火山似火從地中出，故名熒臺。又曰：火山上有火井。已上嵐州。
【壺山 風穴】《漢書》曰：壺口山在北屋東南。《水經注》曰：北屋縣故城西十里有風山。其山有穴如輪，風氣蕭瑟，常不止。已上朔州。
【永石 單於】晉《太康地記》曰：西河國，惠帝末陷於劉元海。至石勒時，置永石郡，後魏改為離石郡。《十六國春秋》雲：離石，單於所徙之庭。已上石州。
賦
【後漢班叔皮《冀州賦》】夫何事於冀州，聊託公以遊居；曆九土而觀風，亦哲人之所娛。望常山之嵯峨，登北嶽而高遊；建封壇於岱宗，瘞玄玉於此邱。遍五嶽與四瀆，觀滄海以周流。
箴
【揚雄《幷州箴》】雍別朔方，河水悠悠；北闢獯鬻，南界涇流。畫茲朔土，正直幽方；自昔何為，莫不來王。清穆遐徵，犬戎不享，爰藐伊德，侵阮上國。宣王命將，攘之涇北，宗幽罔識，日用爽磋。既不俎豆，又不幹戈，犬戎作亂，弊於驪阿。太上曜德，其次曜兵，德兵俱顛，靡不悴荒。牧臣司並，敢告執綱。
【《冀州箴》】洋洋冀州，鴻原大陸；嶽陽是都，島夷皮服。潺湲河流，夾以碣石；三後攸降，列為侯伯。降周之秦，趙魏是宅，冀制糜沸，泫澐如湯。更盛更衰，載從載衡；漢興定製，改列蕃王。治不忘亂，安不遺危。牧臣司冀，敢告在茲。
論
【魏盧毓《冀州論》】冀州，天下之上國也。《尚書》何平叔鄧玄茂謂其土產無珍，人生質樸，上古以來，無應仁賢之例，冀、徐、雍、豫、諸州也。盧釋曰：除黃帝已前，未可備聞。略言唐虞已來，冀州乃聖賢之淵藪，帝王之寶地。東河以上，西河以來，南河以北，易水以南，膏壤千里，天地之所會，陰陽之所交，所謂神州也。
河北道第五
敘事
河北道者，禹貢冀州之域。舜置十二州，分冀州為幽州、幷州，分青州為營州，而幽、冀、營等三州及兗州之北界，今並為河北道。（《漢書 天文志》曰：畢昴為冀州，尾箕為幽州分野。）南距河，東至海，北盡幽營。悉其地，河北本殷之舊都；（在衛州。）周滅殷，分其甸內為三國，邶、、衛是也。至衛懿公為狄所滅，其地屬晉、趙、韓、魏三家分晉，而懷屬魏。（《漢書 地理志》雲：魏分晉得河內，即今懷州也。）自衛、相、洛、趙、貝、冀，北盡恆山，東至海，其地屬趙。幽平已北東至海，屬燕。州、邯鄲為趙國。（《史記》：趙敬侯所都。）相州為鄴，魏武帝、後趙石季龍、前燕慕容雋，自薊徙，北齊文宣帝並都之。（幽州曰燕，召公之所封也；營州，前燕慕容都之。）
事對
【分晉 接燕】《漢書》曰：趙分晉有信都鉅鹿清河。盧毓《冀州論》曰：冀州北接燕代。
【南宮 北部】《漢書》曰：南宮縣屬信都國。許慎《說文》曰：冀州北部，以月朝作食為婁祭。已上冀州。
【三臺 九殿】陸《鄴中記》曰：魏武於鄴城西北立三臺。中臺名銅雀臺，南名金獸臺，北名水井臺。又曰：石季龍自襄國至鄴，二百里輒立一宮。宮有一夫人，侍婢數十。凡季龍所起內外大小殿九，臺觀行宮四十四所。
【紫陌 赤橋】《水經注》曰：滏陽縣有紫陌，浮圖十里造生墓於此。《鄴中記》曰：鄴城東七里有赤橋之宮。已上相州。
【軹縣 苑鄉】《史記》曰：秦昭襄伐魏，取軹縣。《水經注》曰：丹水經苑鄉之城。
【平津 陸阜】《晉陽秋》曰：造河橋於富平津，即河陽津也。《水經注》曰：陸真阜南有皇母，馬鳴二泉，東南合注於吳陂。已上懷州。
【商墟 虞險】《史記》曰：成王伐管叔，以殷餘人封康叔為衛君。居故商墟也。《北征道理簿》曰：壟頭城，故虞國之險。湛水流其後，清水流其前。
【蘇嶺 餳盆】《十道志》曰：蘇門山一名蘇嶺，孫登所隱處也。又曰：餳盆水一名盆泉，源出縣西北三十里。彎屈似盆，其味如醴。因以為名，已上衛州。
【雞澤 狗山】《左傳》：襄公三年六月，會單頃公及諸侯，同盟於雞澤。《漢經注》曰：狗山頂上有狗跡，今在臨縣西。
【塘泉 研塚】《水經注》曰：水東北流，經廣平縣故城東，水積於大澤之中，為登泉。南北四十里，東西二十里，亦謂之黃塘泉。《鄴中記》曰：邯鄲城西南十里子崗上，有塚如研子形，俗謂之研子塚。已上州。
【斥邱 平邑】《續漢書》曰：斥丘縣屬魏郡。《竹書》曰：晉烈公四年，趙城平邑。今在昌樂縣東北。
【沙鹿 石臺】《左傳》雲：沙鹿崩。杜預注云：晉地也。元城東南有沙鹿山。酈善長《水經注》曰：武陽縣城有一石臺，大城門外又有故臺，號曰武陽臺。已上魏州。
【蓼水 蘇亭】《水經注》曰：蓼水出襄國。《漢書》曰：襄國有蘇人亭。
【百巖 千步】《州記》曰：龍崗縣西北有百巖山。《水經注》曰：水一名漳水，俗名千步。已上邢州。
【柏亭 槐水】《水經注》曰：水東經柏暢亭。今按：柏暢亭故城，在房子縣西。又曰：槐水出黃石山，今在元氏縣界。
【石柱 珪碑】《水經注》曰：平房城南門，夾道有兩石柱，翼路若闕焉。又曰：漢明帝北迴，詔高邑於光武即民建石壇，立珪頭碑。已上趙州。
【善陸 清河】《漢書》：鄃縣，漢清河郡，王莽曰善陸。晉《地道記》曰：清河國，凡領清河等六縣。
【胥陵 甘泉】《漢書》東陽縣屬清河郡，王莽曰胥陵。《十三州志》曰：曆城本週之甘泉西地。已上真州。
【重丘 浮水】《左傳》曰：諸侯同盟於重丘，今在聊城縣東南。《水經注》雲：浮水出聊城東北，泛則津注，耗則輟流。
【堂邑 靈城】漢高祖封陳嬰為堂邑侯。又曰：靈城屬清河郡。已上博州。
【胥國 宛鄉】漢武帝封河間獻王子讓為胥侯。《水經注》雲：浮水東北經高城縣之宛鄉城。今在鹽城縣界。
【千童 百薄】應劭注《漢書》曰：千童縣，靈帝改曰饒安。《水經注》：氵高河東北經富平故城北，分為二水：南水為長聚溝，東注海；北水謂百薄溝，東北注海。已上滄州。
【馬頰河 龍額縣】《爾雅》雲：九河名有馬頰，上廣下狹，狀如馬頰。漢平原郡領龍額縣。
【管輅塚 曼倩祠】《魏志》：平原縣有管略塚。《漢書》：安德縣有東方朔祠。已上德州。
【新館 輿亭】漢武帝封中山靖王子未央為新館侯。《續漢書》：北新縣東二十里有樊輿亭。
【樊城 柏國】《漢書》曰：武帝封中山靖王子為樊輿侯。故城在清宛縣東南。又曰：武帝時，趙敬肅王子然吉為柏陵侯。今清克縣南有侯國故城。已上瀛州。
【仙岩 天井】晉《太康地記》曰：行唐縣西北有仙人巖。《水經注》曰：派水曆天井澤南。
【馬觀 鴻關】《水經注》曰：黑水東北有漢中山王故宮處，簡文造釣臺戲馬之觀。又曰：定水東流曆山，俗謂是處為戲頭，即《晉書》所謂鴻上關。已上定州。
【輪井 核山】《水經注》曰：行唐城有大井若輪，水沸騰水測。又曰：派水北流，經大核山。
【夫城 女廟】晉《太康地記》雲：行唐縣北二十里有如夫城。《水經注》曰：行唐城內北門東側有玉女神廟。廟前碑雲：趙武靈王營斯邑城。彌載水立，聖女發歎，百堵皆興，不日而就。已上恆州。
【寧臺 曆室】《史記》曰：燕昭王伐齊，得寶器，設祭於寧臺。《戰國策》曰：樂毅與燕惠王書曰：大呂陳於元東，故鼎反於曆室。今並薊州界。
【仲理金 伯雍璧】《神仙傳》曰：仲理居無終山中，含神丹，作黃金五千斤，以救百姓。《搜神記》曰：楊伯雍汲水作義漿，有一人就飲，以石遺之。伯雍種，遂生白璧，其處地可一頃，名曰玉田。已上幽州。
【桑穀 芻溪】《水經注》曰：三城水，經伏陵山南，與石門水合，有桑穀之名，蓋沿出桑溪故也。又曰：鮑邱水東南流，龍芻溪水注之。
【三城 七渡】《水經注》曰：鮑邱水南流，合三城水。又曰：水經漁陽故城南，合七渡水。已上澶州。
【阪泉 轡野】《史記》曰：軒轅及炎帝戰於阪泉之野。《周書》曰：蚩尤逐二帝，爭涿鹿之野。赤帝大懼，乃說黃帝，執蚩尤殺之於中冀，名之曰絕轡野。
【覆釜 裂溝】後魏《輿圖風土記》曰：潘城西北三里有曆山，形似覆釜，因以為名。《水經注》曰：傳言，昔時地裂，遂成溝壑，有水，俗謂之分家水。今之懷戎縣東北有地裂。已上媯州。
【劍石 刀巖】《水經注》曰：徐水東北經郎山西，眾崖竟舉若鳥翅，立石嶄巖似劍。又曰：漆水南經藏刀山，層巖璧立，直上幹霄。
【窮魚邱 巨馬水】《竹書》曰：晉荀瑤伐中山窮魚之邱。《水經注》曰：巨馬即漆水。已上易州。
【素河 黃洛】《水經注》曰：素河水出今皮縣藍山，南合新河。又曰：黃洛水出盧龍山。
【玄水 藍山】《水經注》曰：玄水出肥如縣北玄溪。後魏《輿圖風土記》曰：盧縣西三十九里有藍山。已上平州。
【長谷 平川】《十六國春秋》曰：馮跋弟弘為亂，而跋驚死，弘葬之長穀陵。《水經注》曰：高平川水出西北平川。
【狼河 龍苑】《魏氏土地記》曰：狼河，附黃龍城東北下。《十六國春秋》雲：慕容熙光始三年，築龍騰苑，起景雲臺。已上營州。
箴
【揚雄《幽州箴》】蕩蕩平川，惟冀之別，伊昔唐虞，實為平陸。週末薦臻，迫於獯鬻，六國擅權，燕趙本都。東限穢貊，爰及東胡。強秦北排，蒙公城疆，大漢初定，介狄之荒，元戎屢徵，如風之騰，義兵涉漠，擾我邊。既定且康，復古虞唐，盛不可圖，衰不可忘。堤潰蟻穴，器漏臧亡，牧臣司幽，敢告待傍。
隴右道第六
敘事
隴右道者，禹貢雍州之域。（雍州自岐隴已北，為關內道；自隴而南，並得禹貢梁州之北地。為隴右道。）自隴而西，盡其地也。秦州有秦亭。秦之先非子。為周孝王養馬於汧渭之間，孝王封之附庸邑於秦也。涼州，漢武威郡，故匈奴休屠王地也。前涼張軌，後涼呂光，北涼沮渠蒙遜並都之。甘州，漢張掖郡，故匈奴昆邪王地也。西秦乞伏乾歸都之，子熾盤徙都於河州、肅州、漢酒泉郡。前涼張軌，西涼李暠，北涼沮渠蒙遜並都之。西州，漢車師國之高昌壁也。（昔漢武遺兵西討，師旅頓弊。其中尤因者，因住焉。其地形高尚，人物昌盛，因名高昌也。）
事對
【天水 神泉】《漢書》曰：天水郡，武帝時置。《水經注》曰：渭州東南與神泉合也。
【黑城 朱圉】《水經注》曰：黑水出黑城北，西南經黑城，西抵渭川。《水經注》：《尚書》：西傾朱圉鳥鼠，至於大華。已上秦州。
【艾亭 荊穀】《漢書》曰：騎都尉居密艾亭。《水經注》曰：荊頭川水，荊穀北流注渭川。
【雞聚 馬溪】《漢書》曰：襄武縣有五雞聚。《水經注》曰：渭水東南流，經首陽縣南，左則天馬溪水，參差翼注。已上渭州。
【百頃 四山】《三秦記》曰：仇池山號百頃。上有百頃池，壁立百仞，一人守道，萬夫莫向。沈約《宋書》曰：楊盛襲位，分四山氐羌為二十部。已上成州。
【馬氐 狼種】應勳注《漢書》曰：武都郡，故白馬羌氐也。《漢書》曰：參狼種，武都羌是也。已上武州。
【臨洮 望曲】《漢書》曰：臨洮縣屬隴西郡。《水經注》曰：洮水東流，經甘根亭，歷望曲。已上岷州。
【洮水 墊江】《沙州記》曰：洮水出強臺山。又曰：山東即洮水源，山南即墊江源。已上洮州。
【積石 銷銅】《尚書》曰：導河積石。《水經注》曰：離水北經銷銅城西。
【榆城 麻壘】《水經注》曰：離水東北經榆城，溪水注之。《秦州記》曰：χ罕城西有麻壘，壘中可容萬眾。已上河州。
【燕崖 鹿塞】《仇池記》曰：武興城下有燕子崖。《十三州志》曰：鹿塞在蒼松縣南十里，是也。
【龜觀 鳥城】《十六國春秋》曰：前涼張玄靜時，右將軍宋熙請取天龜觀壤以為宅。《西河記》曰：姑臧匈奴，故曰蓋藏城也。城不方，有頭尾兩翅，名蓋鳥城。已上涼州。
【柳谷 蘭池】習鑿齒《漢晉春秋》曰：大柳谷夜激波滿溢，其聲如雷。王隱《晉書》曰：蘭池縣屬隴西郡。
【合黎 臨澤】《尚書》曰：導弱水至於合黎。《十三州志》曰：昭武蘇有臨澤亭在其東。已上甘州。
【狄道 夷鎮】《漢書》曰：狄道縣屬隴西郡。《周地圖記》曰：臨洮郡城，後魏太和中築，置夷城鎮防羌要路。已上蘭州。
【漆水 金泉】張華《博物志》曰：延壽縣南山石泉注為溝，其水有脂。挹取若著器中正黑，如不凝膏。然之極明，但不可食，此方人謂之石漆。應劭《漢官儀》曰：酒泉城下有金泉，味若酒。
【酒泉 肥水】《漢書》曰：酒泉郡，武帝太初元年開。《博物志》曰：酒泉延壽縣南有山泉，其水有脂，如煮肉汁。已上肅州。
【白土川 卑禾海】《水經注》曰：白土川水出白土城城西北下。《十三州志》曰：臨羌縣西有卑禾海，謂之青海。
【雞谷 龍城】《水經注》曰：湟水東流，雞谷水北流注之。又曰：湟水出塞外，經藍池北，又東南經龍夷城。已上鄯州。
【效穀 宜禾】《漢書》曰：效谷縣屬敦煌郡。晉《太康地記》曰：宜禾縣屬敦煌郡。
【龍堆 魚澤】《漢書》曰：敦煌正西關外有白龍堆。《十三州志》曰：效穀縣，故魚澤障。已上沙州。
【地膏腴 田沃衍】《後漢書》曰：順帝時，以伊吾舊膏腴地，傍近西域。復令開設屯田，置伊吾司馬一人。《西河舊事》曰：繞蒲海肥美良田，水草沃衍。
【天山 帝江】《漢書》曰：使貳師將軍出酒泉，擊左賢王於天山。《山海經》曰：天山多金玉，有神鳥狀如黃囊，赤如丹火，六足四翼，渾無面目，是識歌舞，實惟帝江。已上伊州。
【車師國 田地縣】《漢書》曰：車師前王國，居交河城。《地輿志》曰：晉咸和二年置高昌郡，立田地縣。
【交河城 高昌壁】《漢書》曰：交河城有交河水，分流繞城下。《十三州志》曰：高昌壁，故屬敦煌，有長穀在東，都尉居之。已上西州。
歌
【後魏溫子升《涼州樂歌》】遠遊武威郡，遙望姑臧城；車馬相交錯，歌吹日縱橫。
【又歌】路出玉門關，城接龍城阪；但事絃歌樂，誰道山川遠。
箴
【揚雄《涼州箴》】黑水西河，橫屬昆侖；服指閶闔，畫為雍垠。每在季王。常失厥緒，上帝不寧，命漢作涼。隴山以徂，列為西荒。南排勁越，北啟強胡，井連屬國。一護彼都。
山南道第七
敘事
山南道者，禹貢荊、梁二州之域。（《尚書》曰：荊及衡陽惟荊州，華陽黑水惟梁州。今按：荊州之南界屬江南道，東界入淮南道；梁州自劍閣而南為劍南道，其北垂又入隴右道。《漢書 天文志》曰：翼軫為荊州分野。）北距荊華二山之陽，絕漢水而南至江；西距劍閣，盡其地也。荊州，楚文王始都之。褒州，古褒國也，是為媯墟。（《江陵記》曰：楚文王始自丹陽徙都於郢。今州北南城是也。《水經注》曰：漢水東經媯墟，在金牛縣界。皇甫謐《國都城記》曰：褒國故城在縣東二百步。）襄州，禹貢荊豫二州之界，鄧州，後漢之南都也，光武起焉。
事對
【南荊 西楚】《周禮》曰：正南曰荊州。《史記》曰：自淮北沛、陳、汝南，南郡為西楚。
【雲澤 景洲】《春秋文耀鉤》曰：大別以東至雲澤、九江、衡山、荊州。今按：即雲夢澤也。《吳志》曰：魏將夏侯尚圍南郡，作浮橋度量景洲。今在江陵縣界。已上荊州。
【南峴 北津】《荊州記》曰：襄陽本楚之下邑，桓溪帶其西，峴山亙其南。習鑿齒《襄陽記》曰：襄城本楚國之北津。
【習池 葛井】《襄陽記》曰：峴山南八百步，西下道百步，有習家魚池。《荊州記》曰：諸葛亮宅有井，深四丈餘，口廣一尺五寸，累磚如初。已上襄州。
【厲鄉 舂邑】《左傳》曰：楚伐徐，齊師伐厲以救之。杜預注曰：隨縣北有厲鄉。《漢書》曰：元帝以舂陵卑濕，割蔡際之白水二鄉為舂陵侯邑。
【隨國 唐鄉】《左傳》曰：鬥伯比言於楚子曰：「漢東之國隨為大。」杜預注曰：隨國，今義陽隨縣也。又曰：晉楚戰於必阝，唐侯為左拒。杜預注曰：唐屬楚，小國，義陽安昌縣東南上唐鄉是也。已上隨州。
【馬水 鼉湖】《南雍州記》曰：龍居縣南有馬水。《荊州記》曰：沔陽縣東二十里有鼉湖。已上復州。
【獸牙 狼尾】《宜都山川記》曰：獸牙山有石壁，其文黃赤色，有牙齒形。《勾將山記》曰：縣去山四十里，別從狼尾灘下南崖。已上峽州。
【黃龍 白帝】《荊州記》曰：峽之首北岸曰白鹽峯，中黃龍灘水，沿溯所忌。《水經注》曰：白帝山，北接緣馬嶺，南接赤甲山。
【九阪 三溪】《荊州記》曰：寒山九阪，最為峭險。又曰：三溪水南流數裏，南注大江。已上夔州。
【明月峽 縉雲山】《華陽國志》曰：巴郡江州有明月峽。峽首南峯石壁有圓孔，形如明月，因以為名。《縉雲山傳》雲：黃帝於上合神丹藥，故山得名焉。
【涪陵 陽闕】《漢書》曰：巴郡領涪陵縣。晉《太康地記》曰：李雄亂，復於陽闕更置墊江縣，亦屬巴郡。按：今州即古巴郡。已上渝州。
【龍蹊 牛道】《道家雜記》曰：張魯女曾浣衣於山下，有白霧蒙身，遂孕。恥之自裁，臨死謂婢曰：「死後破吾腹。」婢依其言，破得龍子一雙，遂入漢水。女殯於山頂。龍子後數遊母墓前，遂成蹊徑。《十三州志》曰：秦王未知蜀道，乃刻石牛五頭，置金於尾下，言此天牛能糞金。蜀人信之，乃令五丁共引牛成道。今在褒城縣界。
【讓水 廉川】《梁州記》曰：梁西南十里有讓水。《水經注》曰：廉水出巴嶺山，北流廉川。今在南鄭縣界。已上樑州。
【駱谷 龍亭】《水經注》曰：路谷水源出駱谷，南流。《梁州記》曰：龍亭縣屬儻城郡。已上洋州。
【黃花川 紫柏阪】《水經注》曰：大散水西流入黃花川。《華陽國志》曰：梁泉縣東八十里有紫柏阪。已上鳳州。
【武關 文邑】《史記》曰：秦昭王遺楚懷王書曰：願與君會武關，面約結盟。今在商洛縣東。《水經注》曰：洛水東北過文邑，在洛南縣。已上商州。
【金水 錫城】《漢水記》曰：金水郡領金岡縣，本金城郡，後魏改之。《梁州記》曰：後魏□華陽、金城二郡為忠城郡，領鄉亭、錫城、金川三縣。
【虞舜祠 漢高廟】《水經注》曰：西城縣故城內有虞舜祠。《梁州記》曰：洵陽縣南山下有漢高帝廟。已上金州。
【梅溪 棘水】《南雍州記》曰：南陽縣七里有梅溪。《水經注》曰：棘水經新野縣，歷黃郵聚。
【五壟 六門】《周地圖記》曰：五壟山有五梁，漢延相接，曰六門堰。西三里擁湍，邵信臣所作也。已上鄧州。
【熊川 龍井】《南荊州記》曰：豐利郡領豐利、熊川、陽川三縣。《水經注》曰：漢水又東為龍潭，下臨龍井渚。已上均州。
【景山 粉水】《山海經》曰：荊山之首曰景山，其上多金玉。《水經注》曰：粉水，導東流經上粉縣。
【雁塞 狼山】《荊州圖副記》曰：雁浮山，雁塞也。《水經注》曰：夷水導源狼山。已上房州。
【鳴水 泉街】《後魏書》曰：落叢郡，武都、鳴水二縣，屬東益州。《水經注》曰：泉街水出河池，東南入沮縣。已上興州。
【金溪 銅水】《梁州記》曰：益昌縣東山西北有金銅溪，溪出金，因以為名。《益州記》曰：葭萌縣南十里有刀山，赤銅水出焉。已上利州。
【銅梁 石戶】左思《蜀都賦》曰：外負銅梁宕渠。《益州記》曰：龍盤山南有石，長三十丈，高五丈。當中有戶及扉，若人掩閉。古老以為玉女房。已上合州。
歌
【梁宋史《荊州樂歌》】章華遊獵去，絕郢從禽歸；溶溶紫煙合，鬱鬱紅塵飛。
【又歌】朝發江津路，暮宿靈溪道；平衢廣且直，長楊鬱嫋嫋。
箴
【揚雄《荊州箴》】杳杳巫山，在荊之陽；江漢朝宗，其流湯湯。夏君遭鴻，荊衡是調；雲夢途泥，苞匭菁茅。金玉砥礪，象齒元龜；貢篚百物，世世以饒。戰戰慄慄，至桀荒溢；曰在帝位，若有天日。不順庶國，孰敢餘奪；亦有成湯，果秉其鉞。放之南巢，號之以桀；南巢茫茫，多楚與荊。風飄以悍，氣銳以剛；有道後服，無道先強。世雖安平，無敢逸豫；牧臣司荊，敢告執禦。
劍南道第八
敘事
劍南道者，禹貢梁州之域。梁州自劍閣而南，分為益州，是為劍南道。（梁州劍閣之東，而分屬山南隴右二道。《漢書 天文志》曰：觜雋參為益州分野。）其始王則有蠶叢杜宇。（揚雄《蜀本紀》曰：蜀始王曰蠶叢，次曰伯雍，次曰魚鳧。《十三州志》曰：蜀王杜宇，自號望帝。）後其地屬秦，前漢末公孫述居之，後漢末劉備居之。
事對
【蠶叢 杜宇】並見敘事。
【石鏡 銅梁】《蜀本紀》曰：武都人有女，蜀王納以為妃，疾卒，葬於成都。作石鏡一枚，以表其墓。左思《蜀都賦》曰：外負銅梁宕渠，內函要害膏腴。已上益州。
【銀水 金山】《華陽國志》曰：涪陵有孱山水，其源有金礦。《益州記》曰：金山東臨澗水，光照映川。已上綿州。
【飛梁 絕澗】《華陽國志》曰：諸葛亮相蜀，鑿石架空為飛梁閣道，即古劍閣道也。《益州記》曰：姜維抗鐘會，故壘其山，峭壁千丈，下臨絕澗。已上劍州。
【南池 西水】《益州記》曰：南池在閬中縣東南八里。又西水縣本秦閬中縣之地。已上閬州。
【郪道 射洪】《蜀志》曰：姜維等聞諸葛瞻破，乃引軍由廣漢郪道，以審虛實。《水經注》曰：涪江水又東南至射洪。今在射洪縣界。已上梓州。
【龍鶴山 魚蛇水】《華陽國志》曰：丹陽縣西北十五里有龍鶴山。《益州記》曰：魚蛇水，東北自陵州界入青神縣界。已上眉州。
【隅山 陵井】《益州記》曰：東隅、西隅、南隅、三山相對。又曰：三隅山去陵井一里。已上陵州。
【金堂木 銅宮山】《華陽國志》曰：新都縣有金堂山，水通於巴漢。《益州記》曰：五城縣西南六十里有銅宮山，高出眾峯。已上簡州。
【昆井 郵溪】《益州記》曰：南充縣西南六十里有昆井、鹽井。又曰：雞郵神在相如縣東，次北下步有雞郵溪，因此而為之名。已上果州。
【錦山 綿水】《華陽國志》曰：合江北有綾錦山。《水經注》曰：綿水至江陽縣方山下入江，謂之綿口。已上瀘州。
【邛水 鄧山】《山海經》曰：峽山邛水出焉，其陽多黃金。《漢書》雲：文帝賜鄧通邛道銅山，得陂擅鑄錢。已上雅州。
【溫穴 曲池】《華陽國志》曰：溫水穴冬夏常熱。應劭注《漢書》雲：蘇初縣西北有泥池。按：今曲池是也。已上雋州。
【伏犀灘 騰龍水】《益州記》曰：伏犀灘東南六十里，有黃魚像岸。今在道縣界。又曰：龍騰溪水源出南溪縣。已上戎州。
箴
【揚雄《益州箴》】巖巖岷山，古曰梁州；華陽西極，黑水南流。秦作無道，三方潰叛；誼兵徵暴，遂國於漢。拓開疆宇，恢梁之野；列為十二，光羨虞夏。牧臣司梁，是職是圖；經營盛衰，敢告士夫。
淮南道第九
敘事
淮南道者，禹貢揚州之域。又得荊州之東界。（《尚書》曰：淮海惟揚州。今按：揚州之東偏為江南道，南偏為嶺南道。又《漢書 天文志》曰：牽牛婺女為揚州分野。）自淮以南，略江而西，盡其地也。今揚州，漢廣陵郡，更名江都，吳王濞居之。廣陵厲王，江都易王並居之。廬州，古廬子國，烈王都之，南巢之地。（《尚書》曰：成湯放桀於南巢。）壽州，楚考烈王都之。
事對
【南兗 東陽】《輿地誌》曰：南兗州，宋文帝元嘉八年始割江淮間為境，居於廣陵。又曰：廣陵郡，楚漢之際為東陽郡。
【釣臺 輿浦】《西征記》曰：雷陂有臺，高二丈。《南兗州記》曰：以為吳王濞之釣臺也。《南兗州記》曰：輿浦朝夕恆淤濁。一朝清澈，太守範邈表以為瑞。已上揚州。
【射陂 鹽瀆】《漢書》曰：廣陵王相勝之奏，奪王射陂草田，賦與貧人。又云：鹽瀆屬臨淮郡。已上楚州。
【豐浦 包湖】《水經注》曰：江水北合烏江縣之豐浦，上通湖池。又曰：次得陰塘水，同受皇后湖。湖水連接包湖，西翼潭湖。
【橫津 洞浦】《吳志》曰：孫堅經略江東，揚州刺史劉繇遣將樊熊於糜屯橫津築擊破之。《魏志》曰：魏使曹休張遼伐吳，出洞口。酈元注《水經》曰：江上左對洞口江浦。已上和州。
【鵲甫亭 馬邱聚】《水經注》曰：鵲甫溪水西北流，經鵲甫亭南。《續漢書》雲：當途有馬邱聚，徐鳳反於此。
【禹聚 秦墟】《帝王世紀》曰：禹會塗山，揚州之域。當塗縣有禹聚。《水經注》曰：洛澗北曆秦墟，下注淮。已上濠州。
【廬國 舒城】應劭注《漢書》曰：廬江郡故廬子國。又曰：廬江六縣東有舒城。
【桐鄉 巢邑】《漢書》曰：朱邑為桐鄉嗇夫，廉平有恩惠。病且死，囑其子曰：「桐鄉人愛我，必葬我於桐鄉。」《左傳》曰：楚為疆城巢。《輿地誌》曰：楚名為巢邑。已上廬州。
【趙屯城 周瑜廟】《水經注》曰：破虜磯東有趙屯城，內有倉。又曰：江水對雷州之北側有周瑜廟。已上舒州。
【羊頭澗 龍泉陂】《水經注》曰：肥水左合羊頭溪水，受芍陂，謂之羊頭澗。《伏滔正淮論》曰：彼壽陽者，視龍泉之良疇萬頃。
【鑊裡 鼓川】《吳志》曰：吳使孫大發卒，屯鑊裡。《水經注》曰：泚水東北右踖鼓川水。
【洞臺 隱室】《黃庭經注》曰：霍山下有洞臺，方二百里。有二門，其中有五香芝飛華之實。《水經注》曰：八公山有隱室石井。已上壽州。
【翻車 積布】《史記》曰：九江王英布於翻車水北，以築翻車城。《水經注》曰：江水又東經積布山南，俗謂之積布磯。
【黃石 青林】《水經注》曰：江之右岸有黃石山，江水經由其北，即黃石之磯。又曰：江水左得青林口，水積為湖，謂之青林湖。已上蘄州。
【蓼縣 蔣城】《左傳》曰：楚公子燮滅蓼。杜預注曰：安豐有蓼縣。又曰：凡蔣邢茅胙祭，周公之胤也。杜預注曰：弋陽期思縣蔣鄉城是也。
【弦子都 虞丘郭】《左傳》曰：楚人伐弦，弦子奔黃。《十三州志》曰：皸城，故弦子都也。《水經注》曰：弋陽郡東有虞丘郭，南有伍子胥廟。並光州。
【石城 天井】《水經注》曰：師水經石城山，山甚高峻。又曰：義陽郡南十五步，對門有天井，周百餘步。
【九塞 三關】《淮南子》曰：何謂九塞？大汾、冥厄、荊苑、方城、豪阪、井陘、今疵、句注、居庸也。《齊志》曰：後魏置平靖關於義陽，故云義陽有三關之塞。此其一焉。已上申州。
【楚邑 新城】《漢水記》曰：自漢口入二百里，得涓口，有村。入三百里得鄭城，楚邑也。《輿地誌》曰：安陸縣東有新城，桓溫徵石季龍所築，南臨涓水。已上安州。
【龜頭山 龍驤水】《水經注》曰：舉水出龜頭山，又江之左岸，會龍驤水口。
【沌陽鎮 象山城】《水經注》曰：晉永嘉六年，王敦以陶侃為荊州，鎮於沌陽。《輿地誌》曰：臨江數十里，象山上有城，吳江夏太守所居也。已上沔州。
箴
【揚雄《揚州箴》】夭矯揚州，江漢之滸；彭蠡既都，陽鳥攸處。橘柚羽貝，瑤琨；閩越北垠，沅湘攸注。太伯遜位，其吳紹類；夫差一誤，太伯無祚。周室不匡，勾踐入朝；當周之興，越裳重譯。春秋之末，侯甸畔逆。元首不可不思，股肱不可不慈。堯崇屢省，舜盛欽謨。牧臣司揚，敢告執籌。
江南道第十
敘事
江南道者，禹貢揚州之域。又得荊州之南界，（揚州，自江已北為淮南道，自嶺而南為嶺南道。）北距江東際海，南至嶺，盡其地也。蘇州為吳泰伯之墟。（《地理志》曰：吳地鬥之分野。）泰伯卒，仲雍立，傳國至曾孫周章。武王克殷，因而封之也。越州為越，夏少康封少子無餘，以奉禹祠。（《地理志》曰：越地，牽牛婺女之分野。）潤州，春秋之朱方。江甯縣，楚之金陵邑也，吳、晉、宋、齊、梁、陳六代都之。
事對
【東府 西州】山謙之《丹陽記》曰：東府城地，則晉簡文為會稽王時第。東則丞相會稽王道子府。道子領揚州，故俗稱東府。又曰：揚州廨，王敦所創，開東南西三門。俗謂之西州。
【孫陵 蔣廟】《丹陽記》曰：蔣陵，因山以為名，吳大帝陵也。《輿地誌》曰：臺當孫陵曲衍之傍，故蔣陵亭亦名孫陵亭。《丹陽記》曰：蔣子文為秣陵尉，自言己將死，當為神。後為賊所殺，故吏忽見子文乘白馬，如平生。孫權發使，封子文而為都中侯，立廟鐘山，因改為蔣山。已上潤州。
【扈瀆 鹽田】《吳都記》曰：松江東瀉海口，名曰扈瀆。《輿地誌》曰：扈業者，濱海漁捕之名。插竹列於海中，以繩編之，向岸張兩翼。潮上即沒，潮落即出。魚隨潮礙竹不得去，名之雲扈。又曰：海濱廣斥，鹽田相望。吳煮海為鹽，即鹽官縣境也。
【包山 幹隧】《玄中記》曰：吳西具區澤中包山，有洞庭室。《戰國策》曰：越王散卒三千，擒夫差於幹隧。吳縣西北有地名幹隧是也。已上蘇州。
【橫山 長瀆】《左傳》曰：楚子重伐吳，克鳩茲，至於橫山。注曰：在烏程南。橫，古衡字，通用。《吳興記》曰：河口山東濱大溪，西帶長瀆。
【若下 嵎中】《吳錄》雲：長城若下酒有名，溪南曰上若，北曰下若。並有村，村人取若下水以釀酒，醇美勝雲陽。《吳興記》曰：風渚南三十里曰嵎中，即嵎山也。已上湖州。
【西部 東安】《漢書》曰：錢塘，西部都尉居之。《吳志》曰：黃武五年，丹陽、會稽、吳都山寇攻沒諸縣，乃分三郡之要害地，置東安郡，居富春。
【樹呼龜 人化鶴】《異苑》曰：孫權時，獲一大龜，持獻吳主。夜宿越裡，系船於大桑樹。樹呼龜曰：「元緒奚事爾耶。」龜曰：「行不擇日，今方見烹。雖然，盡南山之柴不能潰我。」《幽明錄》曰：孫鐘以種瓜為業。有二少年詣鐘乞瓜，曰：「此山下善，可作塚，當為定墓。」鐘隨下山三十步，二人悉化成白鶴，飛入空中。即孫堅所葬地。已上杭州。
【蒼蛟溪 白獺穴】《孔氏志怪》雲：義興有白額獸，溪渚長橋有蒼餃，並周處為三害。周處《風土記》曰：長橋下有白獺。若將有兵，獺出穴口，四望而嗥。舊言有神。
【橫峴 長塘】《風土記》曰：羊山多縱石，而有大橫峴，以承眾流。《輿地誌》曰：洮湖即長塘湖。已上常州。
【慈姥 舒姑】《丹陽記》曰：江甯南有慈母山，積山臨江，生簫管竹。俗呼為鼓吹山，江寧謂之慈姥山。在當塗縣北。《宣城記》曰：登蓋山百步有泉。昔有舒氏女，與父析薪於此山，忽坐泉處，牽挽不動。父遽告家。比來，唯見清泉湛然。因名舒姑泉。
【鱉洲 牛渚】《江記》曰：江中有鱉洲，長三里，與蕪湖洲相接。《續漢書》曰：秣陵南有牛渚。已上宣州。
【玉山 石蓋】郭璞注《山海經》曰：玉山，浙江水出其邊。《輿地誌》曰：歙縣靈山甚高峻。有圓石，高數丈，上有石蓋。
【二礫 三姑】《輿地誌》曰：黟縣南有五艮，二礫。兩邊皆壇石，中央有溝。裁五尺許，水甚懸迅。礫音曆。又曰：黟縣東有靈山，山有三峯，名為三姑山。三年一遇野火，自燒；百姓放火，輒降雨不燃。已上歙州。
【賀齊城 巖陵瀨】《吳志》曰：吳大帝使賀齊擊黟歙山賊，定立新都郡。《輿地誌》曰：郡城，賀齊所創也。《東觀漢記》曰：嚴光，字子陵，耕於富春。後人名其釣處為嚴陵瀨。已上睦州。
【銅釜 石甑】《異苑》曰：吳時，軍士五百人破湖，得銅釜。發之，水便暴出。即五百人湖也。《東陽記》曰：昆侖山頂有一孤石，可高三十丈，其形似甑，人謂之石甑。已上婺州。
【蓮鑊 梅池】《鄱陽記》曰：弋陽嶺上多密巖。宋元嘉中，有人見其巖內三鐵鑊。鑊各容百斛，中生蓮花。他日往尋，不行所在。宋永初《山川記》曰：廣陵縣東有梅池。
【夫崗 子石】《鄱陽記》曰：鄱陽西有望夫崗。昔縣人陳明與梅氏為姻，未成，而妖魅詐迎婦去。明詣卜者決，雲西北行五十里求之。明如言，見一大穴，深邃無底。以繩懸入，遂得其婦。乃令婦先出，而明所將鄰人秦文遂不取明。其妻乃自誓執志，登此崗首而望其夫，因以名焉。又曰：九子石在弋陽水左岸間，相去數十步，石形似印。已上饒州。
【石礬 玉笥】《會稽志》曰：射的北有石帆壁立。臨水漫石，宜山遙望，有似張帆。又名玉笥山，又曰石簧山。
【鏡水 銅溪】《輿地誌》曰：山陰南湖，縈帶郊郭，白水翠巖，互相映發，若鏡若圖，故王逸少雲：「山陰上路行，如在鏡中游。」《會稽志》曰：昔歐冶子涸若耶之溪而出銅，破赤堇之山而出錫。已上越州。
【丹洞 赤城】《登真隱決》雲：赤城山下有丹洞，在三十六洞天數。其山足丹。《名山略記》雲：赤城山一名燒山，東卿司命君所居。洞週迴三百里，上有玉清平天。
【金庭 玉室】《道書》曰：天臺山其上八重，視之如一，中有金庭不死之鄉。許邁《與王逸少書》曰：自山至臨海，多有金堂玉室，仙人芝草。已上臺州。
【東甌 西隗】《漢書》曰：惠帝立閩君搖為東海王，都甌。《永嘉記》曰：西隗山，東接安固，西接松陽。
【茅峴 劍峯】《永嘉記》曰：塵嶼有盧隈，又有茅峴，去盧隈二十五里。《輿地誌》曰：樓石山三石，並高百丈，杪如劍峯。已上括州。
【彭澤 淺源】《漢書》：彭澤縣屬豫章郡，彭蠡澤在西。《尚書》曰：過九江至於敷淺源。
【廬山 盆水】《廬山記》曰：匡俗出於周威王時，生而神靈，隱淪潛景，廬於此山，俗稱廬君，故山取號焉。《潯陽記》曰：盆水出青盆山，因以為名。帶山雙流，而右灌潯陽，東北流入江。已上江州。
【銅精 劍窟】《豫章記》曰：西山週迴三百里。此山時有夜光，遠望如火氣。《輿地誌》曰：此為銅之精光也。《豫章記》又曰：豐城縣獄後，有雷孔章掘神劍窟，方七八丈。
【然石 熱泉】宋永初《山川記》曰：建城縣西有羊山，有然石，色黃白而理疏，以水灌之便熱，可煮物，故謂之然石。又曰：皮縣有熱泉，如湯，以生物投之，須臾爛熟。已上洪州。
【茨野 落亭】《安成記》曰：昔豫章太守賈萌與安城侯張普爭境，戰於新茨之野，即茲地也。又《安成記》曰：郡渚江川，發源同會。落亭石，上有芝草，下有紫磨金。
【山都 木客】《異物志》曰：廬陵大山之間，有山都似人裸身，見人便走，自有男女，可長四五尺，能叢相喚，常在幽昧之中，似魑魅鬼物。又曰：廬陵有木客鳥，大如鵲，千百為羣，不與眾鳥相廁。雲是木客所化。已上吉州。
【金雞 石雁】《南康記》曰：雲都縣有金雞石，傍有穴。宋永初中，見金雞棲翔此穴，頗時飛鳴。又云：覆笥山平湖中有石雁，浮在水。每至炎氣代序則飛翔，若知感候。
【松闕 梓潭】《輿地誌》雲：歸美山有石城，高數丈，有二石夾左右。石形似松，儼如雙闕。《南康記》曰：梓潭昔有梓樹，巨圍，葉廣丈餘，垂柯數畝。吳王伐樹作船，使童男女挽之。船自飛下水，男女皆溺死。至今潭中時有歌唱之音。已上虔州。
【甘渚 蜜巖】《臨川記》曰：東興人家，曾以木甑沉井中，乃流出達樊溪，甘渚得之。此泉穴相通也。又曰：五章山絕巖嶮峭，有蜜蜂依之為房。其形如笠，望者皆懸磴數丈，然後得至其所。
【石人 楓鬼】《臨川記》曰：虛谷東英巨山岩內，有石人坐磐石上。體上塵穢則興風，濕潤則致雨，晴日便舉體鮮潔、朗然玉淨。又云：麻姑山上人登之，有物人形，眼鼻口面，無臂腳，俗名之楓子鬼也。已上撫州。
【米砂 雪壁】《安成記》曰：鐘山臨水阻峽，春夏則湍γ沸湧，上白沙如米，兩岸各十餘斛，呼曰米砂，以之候歲。若一岸偏饒，則其方豐穰。殷斌《石室記》曰：第三室高十丈，餘者粗為似，皆素壁若雪，則萬象森羅。
【宜春水 羅霄山】《吳錄》曰：宜春泉水。《地道記》曰：宜春縣出美酒，隨歲貢上。《安成記》曰：羅霄山有石井，天旱祠之，以木投井中，即雨；至井溢木出，乃雨止。已上袁州。
【鸚洲 鳳闕】《輿地誌》曰：夏口江中有鸚鵡洲。《武昌記》曰：城東南角有崗，名鳳闕。吳時有鳳集之。因以為名。
【鄂渚 樊山】《離騷》雲：乘鄂渚而反顧。《武昌記》曰：樊口之東有樊山。已上鄂州。
【湘山 沅水】《史記》曰：秦始皇浮江至湘山。《水經注》曰：沅水注洞庭湖中，方會於江也。
【地道 江門】《湘中記》曰：君山有地道。郭璞《江賦》曰：爰有包山洞庭，巴陵地道。《山海經》曰：洞庭山，帝女居之。其上沅灃之交，瀟湘之源，是在九江之門。已上嶽州。
【楂渚 橘洲】《湘中記》：楂渚對岸古城，孫權遣程普所立。《輿地誌》曰：橘洲在郡南，對南津，常看如下。及至夏水，懷山渚洲皆沒，橘洲獨在。
【昭潭 羽瀨】《湘州記》曰：嶽陽有昭潭，其下無底，湘水最深處。又曰：石子山西有小溪，水石映澈，名之羽瀨。昔關羽南征，頓此山下，因以為名。已上潭州。
【青壇 紫蓋】《湘州記》雲：祝融峯上有青玉壇，方五丈，有蓋香峯行道處，《異苑》曰：衡山有峯名曰華蓋，又一名紫蓋。
【寶洞 仙宮】《南嶽記》雲：衡山者，太虛之寶洞。又曰：流丹崖南五里，得仙人宮。道士休糧絕穀，身輕清虛，便得入此宮。已上衡州。
【菁口 蘭巖】《湘州記》雲：都溪又西北流入營水，謂之菁口。王韶之《神境記》曰：蘭巖山，其路危阻，迥絕人跡。登其山，有石路松林焉，杳然便是雲霞中館宇矣。
【九疑山 五會水】《山海經》曰：蒼梧之丘，九疑之山，舜所葬也。《水經注》曰：都溪水出舂陵縣左，與五溪俱會。縣有五山，山有一溪。五水會於縣門，故云都溪。已上永州。
【茹溪 澧浦】《荊州記》曰：茹溪，源出茹龍山，水極清澈。《離騷》雲：遺餘珮兮澧浦。
【天帚 松梁】《荊州圖副記》曰：天門角上石生倒垂下一竹拂，謂之天帚。《吳錄》曰：松梁山，山石間開處，容數十丈。其高，以弩射之，不及其上。已上澧州。
【熱石 溫泉】《輿地誌》曰：臨武縣山有熱石。置物其上，立焦。《荊州記》曰：郴縣溫泉，下流有田，資以溉灌。常十二月下種，至明年三月，新穀便登。
【仙人祠 義帝廟】《輿地誌》曰：馬嶺山有仙人蘇耽壇。耽至孝。一朝忽辭母曰：「受性應仙，當違供養。」涕泗嗚咽。百姓立壇祠之。《湘州記》曰：郴縣南有義帝廟，百姓祭之。《漢書》曰：項羽尊楚懷王以為義帝。已上郴州。
【龍池 鶴澤】《武陵記》曰：謝承為武陵郡守時，有黃龍見於郡東水中。拜表上賀，因號龍池。劉義慶《世說》曰：晉羊祜鎮荊州，於江陵澤中得鶴。教其舞動，以樂賓友。
【鼎口 風門】《沅川記》曰：沅川水名鼎口，昔有神鼎出乎其間。《武陵記》曰：風門山有石門，去地百餘丈。將欲風起，此門隱隱有黑氣上，須臾有黑風競起。已上朗州。
【蔥嶺 茗山】《沅川記》曰：沅川有孤山，岩石崔嵬上，有蔥如人所種。人時往取，援輒斷絕。請神而求，不挽自出。《武陵記》謂之蔥嶺。《荊州圖副》曰：茗山九嶺，嶮峻。木多杉松，獸多熊豹。
【龍門 鹿穴】《水經注》曰：有獨母水，南出龍門。《荊州記》曰：宋元嘉初，武溪蠻人射鹿，逐入石穴。才容人。蠻人入穴，見其傍有梯，因上梯。豁然開朗，桑果蔚然，行人翱翔，亦不以怪。此蠻於路斫樹為記。其後茫茫，無復彷彿。已上辰州。
【石牀 □水】《湘州記》曰：文斤山上有石牀，方高一丈。四面綠竹扶疏，常隨風委拂。《水經注》曰：邵陵水東會□泉。已上邵州。
【浪水 舞溪】《水經注》曰：浪水出武陵鐔城北界山谷，《荊州記》謂之浪溪。《荊州記》曰：舞溪東流注沅，西接牂牁。已上巫州。
【銅柱 石門】《周地圖記》曰：江中有銅柱灘。又曰：均提東十三里，至石門東，有石鼓。
【清檯 神窟】《史記》曰：陵邑寡婦清，其先得丹穴，家富不訾。清能守其業。秦始皇以為貞婦，為築女懷清檯。《益州記》曰：黃葛峽有相思崖，芳泉周灌，俗謂之神窟。已上涪州。
【牂牁 桂浦】漢武帝平南夷，置牂牁郡。又曰：牂牁郡有桂浦關。
【天井 石關】《華陽國志》曰：牂牁郡，上當天井，故多雨潦。又曰：且蘭縣西南有地，名石潼關。已上牂州。
箴
【□□《潤州箴》】洋洋潤州，江川秀遠；蔣廟鐘山，孫陵曲衍。江甯之邑，楚曰金陵；吳晉梁宋，六代都興。
嶺南道第十一
敘事
嶺南道者，禹貢揚州之南境。其地皆粵之分，（《地理志》雲：今蒼梧、蔚林、合浦、交趾、九真、日南、南海皆粵分。）自嶺而南至海，盡其地。（廣州故南海郡，秦末南海尉趙佗王有其地。）
事對
【蒲澗 蘭湖】《南越志》曰：熙安縣東北有昌蒲澗。鹹安中，姚成甫嘗澗側遇一丈夫，曰：「此昌蒲，安期先生所餌，可以忘老。」又曰：番禺北有芝蘭湖，並注西海。
【貪泉 湞水】《晉中興書》曰：舊雲往廣州飲貪泉，失廉潔之性。吳隱之為刺史，自酌貪泉飲之，題石門為詩曰：石門有貪泉，一飲懷千金；試使夷齊飲，終當不易心。《漢書》曰：樓船將軍楊僕出豫章，下湞水。
【二山 八桂】《南越志》曰：番禺縣有番禺二山，因以為名。《山海經》曰：桂林有八樹，在番禺東。已上廣州。
【潮穴 泉山】《潮州記》曰：斯溪西通淮水，其穴若井。或枯涸彌年，或一日十盈十竭，若潮水焉。又曰：泉山有峭壁高竦，連阜湎屬，石泉懸注，瀑布飛流。已上連州。
【錢石 玉山】《湘州記》曰：曲江縣東有泉石山，其狀四方若臺榭。其南有石，三面壁峭。其上有錢，故謂之錢石。又曰：曲江縣東有玉山，卉木滋茂，泉石澄澗。相傳雲昔有人採玉處。
【石臺 銀甕】《始興記》曰：勞口東岸有石，四方而高，可百餘仞，其狀若臺。又曰：林水源出磐石上。羅列十甕，皆蓋以青盆，中悉銀釒並。有人遇之，得開觀而不可取。取輒失路，迷悶欲死。已上韶州。
【龍川 牛嶺】《漢書》曰：龍川縣屬南海郡。《南越志》曰：羅浮山有石樓，右帶牛嶺山，左據龍尾。已上循州。
【文貝 錦蛇】《南越志》曰：潮陽南有小水，注海濱，帶層山。其中多文貝，可以解毒。《輿地誌》曰：龍溪謂之盤龍，蛇青黑色，赤帶錦文，隨瀆瀵水而入於海。有毒，傷人輒死。已上潮州。
【素女 青牛】《發蒙記》曰：侯官謝端，曾於海中得一大螺。中有美女，雲：「我天漢中白水素女。天矜卿貧，令我為卿妻。」《南越志》：綏安縣北有連山，昔越王建德伐木為船，其大千石，以童男女三千人牽之。既而人船俱墜於潭。時聞附船有唱喚督進之聲，往往有青牛馳回與船俱，蓋神靈之至。
【靈江 神草】《輿地誌》雲：從餘姚至海三十里，過溫麻江，有一江名靈江。《道書》雲：霍山上有神草三十四種。已上泉州。
【建安 將樂】《吳志》雲：永安三年，以會稽南郡為建安郡。《吳錄》雲：將樂縣屬建安郡。已上建州。
【石室 嵩臺】《南越志》曰：高安石室，自生風峒，南北二門，狀若人功，意者以為仙都。又曰：高要有竦石，廣六十餘丈，高二百許仞，土人謂之嵩臺。已上端州。
【端石 岑珠】《吳錄》曰：端溪有端山，山有五色石，石上多香水。《南越志》曰：端溪俚人岑班，入山，遇一寶珠，徑五寸，取還。夜光明照燭，俚人甚懼。以火燒之，雖小損，猶照一室。已上康州。
【香林 綸木】《南越志》曰：盆元縣利山，上多香林。又曰：威寧縣有穿州，其上多綸木，似穀皮，可以為綿。已上岡州。
【蒼梧 班石】《漢書》曰：蒼梧郡，武帝元鼎六年開。《輿地誌》曰：廣信縣之壽鄉，有孤巖。巖有班石，石皆五色。已上梧州。
【圍洲 合浦】《交州記》曰：合浦八十里有圍洲，週迴百里。《漢書》曰：合浦郡，武帝元鼎六年開。已上廉州。
【賀水 富川】《湘州記》曰：臨水經臨賀縣東，又南至郡左，合賀水。《漢書》曰：富川縣屬蒼梧郡。已上賀州。
【二鼓 三田】《輿地誌》曰：後漢周敞為交趾剌史，伐龍山木以為鼓。以下分鼓給桂林郡，上分鼓給交趾郡。擊一鼓則二鼓皆鳴。《廣志》曰：南方地氣暑熱，一歲田三熟。冬種春熟，春種夏熟，秋種冬熟。已上交州。
【蘇嶠 麻嶺】《南越志》曰：甯浦郡東南有蘇摩嶠。屈璆《道理記》曰：沙麻嶺在甯浦郡南，郡即嶺之北垠。已上橫州。
【樹止 竹梁】《林邑記》曰：狼野人居無室，依樹宿止。《南征八郡志》曰：{米鹿}泠縣有大竹，數圍實中，任屋樑柱；覆用之則當瓦。已上峯州。
【蟻漆 雞潮】《吳錄》雲：居風縣有蟻絮藤，人視土中知有蟻，因墾發。以木皮插其上，則蟻出，緣而生漆。《輿地誌》曰：移風縣有潮雞，鳴長旦清如吹角，每潮至則鳴。一名林雞。
【石坻 金屐】《南越志》曰：馬援鑿通九真山。又積石為坻，以遏海波，由是不復過漲海。又曰：軍安縣女子趙嫗，嘗在山中，聚結羣黨，攻掠郡縣。著金箱齒屐，恆居象頭鬥戰。已上愛州。
【鹹 都沃】《漢書》曰：鹹縣屬九真郡。《晉太康地誌》：都沃縣屬九德郡。已上州。
【極外 海中】《交廣二州記》曰：珠崖在大海中，南極之外。吳時復置太守，住徐聞縣遙撫之。《漢書》曰：武帝立珠崖郡，在南方大海中居，廣袤千里。
【巢居 椎紒】《廣志》雲：珠崖人皆巢居。《珠崖傳》曰：男女皆椎紒，或被髮徒跣，紒音髻。已上崖州。
【儋耳 鏤頰】《漢書》曰：武帝元鼎六年，定越以為儋耳郡。張晏注曰：儋耳，鏤其頰及上連耳匡。分為數支，狀似雞腸，累累下垂。已上儋州。
【文比 朱鱉】《南越志》曰：海中有文比，鳥頭尾，鳴似磬，而生玉。又曰：海中多朱鱉，狀如肺，有四眼六腳，而吐珠。
【孛馬 水犀】《南越志》曰：平定縣東巨海有孛馬。似馬，牛尾，一角。又云：平定縣巨海有水犀，似牛。其出入有光，水為之開。已上高州。
箴
【揚雄《交州箴》】交州荒裔，水與天際；越裳是南，荒國之外。爰自開闢，不嫋不絆；周公攝祚，白雉是獻。昭王陵遲，周室是亂；越裳絕貢，荊楚逆叛。大漢受命，中國兼該；南海之宇，聖武是恢。稍稍受羈，遂臻黃支；牽來其犀，航海三萬。泉竭中虛，池竭瀨幹。牧臣司交，敢告執憲。
