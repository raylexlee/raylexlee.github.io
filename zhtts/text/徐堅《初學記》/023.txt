△卷二十三 道釋部
道第一
敘事
靈寶真一《自然經訣》曰：大道者，不可強名也。強名曰大，強字曰道。《隋書 經籍志》曰：蓋萬物之奧，聖人之至賾也。太玄真一《本際經》曰：無宗無上，而獨能為萬物之始，故名元始；運道一切為極尊。而常處二清，出諸天上，故稱天尊。《本行經》曰：道言元始天尊，以我因緣之勳，錫我太上道君之號。高上《老子內傳》曰：太上老君姓李氏，名耳，字伯陽。其母曾見日精下落，如流星飛入口中，因有娠，七十二歲而生。常有五色雲繞其形，五行之獸衛其堂，於陳國渦水李樹下，剖左腋而生。又曰：鶴髮龍顏，廣顙長耳，大目疏齒，方口厚脣；額有參牛達理，日角月懸鼻；純骨有雙柱；耳豎大三門，頂有日光；身滋白血，面凝金色，舌絡錦文；形長一丈二尺，齒有四十八。受元君神圖寶章變化之方，及還丹伏火水汞液金之術，凡七十二篇。後魏《釋老志》曰：其為教也，蠲去邪累，澡雪心神，積行立功，累德增善，乃有白日昇天，長生世上；又有三元九府百二十官一切諸神，鹹所統攝焉。
事對
【氣祖 帝先】《玄妙內篇經》曰：元道本起於元首，萬氣之祖。《老子》曰：道沖而用之，挫其銳，解其紛，和其光，同其塵，湛兮似或存。吾不知誰氏之子，象帝之先。王弼注雲：帝，天帝也。
【貸三 生一】《明威經》曰：天道善貸，貸以三氣。上氣曰始，其色正青；中氣曰元，其色正白；下氣曰亥，其色正黃。《老子》曰：道生一。孫登注曰：妙一宅於太虛之內，玄化資於至道之用，故因其所由謂之曰生。
【感星 夢日】葛洪《神仙傳》曰：老子母感大流星而有娠。《後聖九玄道君列紀經》曰：後聖君之母，先夢玄雲；日月纏其形，乃感而孕焉。
【姓李 字芝】葛洪《神仙傳》曰：老子出於李家，猶以李為姓。《上清三天君列紀經》曰：上清真人姓桓，字芝，乃中皇時人也。
【託洪胎 剖李腹】《本行經》曰：太上道君，托胎洪氏之胞，凝神瓊胎之府。《道德經序訣》曰：周時複託神李母，剖左腋而生；生即皓然，號曰老子。
【玄女吞氣 聖母夢雲】《玄妙內篇經》曰：三氣，八十一萬億歲後，化生玄妙玉女，又生後八十一萬億。歲後，三氣變化，五色玄黃，妙玉女口仍即吞之；八十一萬億，乃化從玄妙玉女左腋而生。生而白首，故號為老子。聖母夢雲見夢日注。
【合氣為名 指樹為姓】《龜山元錄經》曰：高上玉皇上聖帝君九天玉真，皆德空洞以為字，合二氣以為名。《玄妙內篇經》曰：老君託從李母生。李母無婿，老君指李樹曰：“此為我姓。”
【把十蹈五 雙柱三門】葛洪《神仙傳》曰：洪按《朱韜玉劄》、《金簫內經》，皆雲老子足蹈三五，手把十文，鼻骨雙柱，耳三門。
【綠腸朱髓 蒼腎青肝】《列記經》曰：若三元宮有琳劄綠腸朱髓。又曰：玄都丹臺有皇皇金字者，則青肝紫絡，蒼腎綾文。
【綠筋紫腦 銜日戴星】《道君列紀經》曰：鬥中若有玄玉籍者，則自有綠筋，若三元宮有琳劄青紫腦錦舌。
【七十二色 三十二光】《龜山元錄經》曰：自高上虛皇頂負圓光，七十二色。又曰：太微天帝君，身生三十二色寶光矣。
書
【上皇玉帝君乃吟玉清之隱書】上景發晨暉，金霄鬱紫清；三素曜瓊扇，九玄上招靈。手掇青林花，回蓋太元庭；寢宴頤綠房，飛步透玉京。提攜朱景玉，長煙亂虛營；玄歸自司保，何以怨無生。
詩
【東晉湛方生諸人共講老子詩】吾生幸凝湛，智浪紛競結，流宕失真宗，遂之弱喪轍。雖欲反故鄉，埋翳歸途絕；滌除非玄風，垢心焉能歇。大矣五千鳴，特為道喪設；鑒之誠水鏡，塵穢皆朗徹。
贊
【東晉孫綽《老子贊》】李老無為，而無不為；道一堯孔，跡又靈奇。塞關內鏡，冥神絕涯；永合元氣，契長兩儀。
序
【後周守文《道教實花序》】混成元胎，先天地而生；玄妙自然，在開闢之外。可道非道，因金以詮言；上德不德，寄玉京而闡說。高不可揆，深不可源，之而章三光，舒之而綿六合。廣矣大矣，於得盡其鉤深；恍兮惚兮，安可窮其象物。十善之戒，四極之科，金簡玉字之音，瓊笈銀題之旨；升玄內教，靈寶上清，五老赤書之篇，七聖紫文之記。故以暉諸篆籀，煥彼圖牒，玄經籍，可得而談者焉。若乃包含天地，陶育乾坤，無大不大，無小不小，隨之而不見其後，迎之而不見其前，周流六虛，希微三氣。無上大道，遊於空洞之上；梵形天尊，見於龍漢之劫。日在丁卯，拜東華之青童；辰次庚寅，虔臺山之靜默。漢史亦載道有三十七家，九十三篇，斯止略序宗塗。匪採奧賾，詎詳金液之異，未悟石函之奇。見之者尚迷，聞之者猶豫。非有天尊之說，曾無大聖之言，豈下四蕊之丹，罕識五光之彩。區區瑣瑣，盍各而言。
仟第二
敘事
《釋名》曰：老而不死曰仙。仟，遷也，遷入山也，故制字人傍山也。魏伯陽《周易參同契》曰：惟昔聖賢，懷玄抱真，體服九鼎，化淪與並。（九鼎謂丹砂之精。）含精養神，通德三元；（天地人也）。精液腠理，筋骨致堅。眾邪辟除，正氣常存；累積長久，變形而仙。《史記》曰：蓬萊，方丈，瀛洲，此三神山，諸仙及不死藥在焉，黃金白銀為宮闕。未至，望之如雲：及到，三山反居水下。欲到則風引船面去，終莫能至。崔玄《山瀨鄉記》曰：老子為十三聖師，養性得仙，各自有法。凡三十六，或以五行六甲陳，或以服食度骨筋；或以深巷大巖門，或以呼吸見丹田；或以流理還神丹，或以歙遊天山；或以元陽長九分，或以恬澹存五官；或以清淨飛淩□，或以三辰建鬥回；或以三五竟複還，或以聲罔處海濱；或以三黃居魄魂，或乙太一行成均；或以六甲禦六丁，或以祭祀致鬼神；或以吹沉深泉，或以命門固靈根；或以乘璿璣得玉泉，或以專守升於天；或以混沌留吾年，或以把握知塞門；或乙太一柱英氛，或以虛無斷精神；或以黃庭乘僮人，或以柱天德神仙；或以玉衡上柱天，或以六甲遊玄門；或以道引俯仰伸，或以寂寞在人間；或以藥石上騰雲，或以九道致紅泉；或以厥陰三毛間，或以去欲但存神。《抱樸子》曰：求仙者，要當以忠孝和順仁信為本，若德不修而但務方術，終下得長生也。行惡行大者司命奪紀，小過奪算；隨所犯輕重，故所奪有多少。
事對
【桂父 茅君】《裴氏廣州記》曰：桂父，常食桂葉，見知其神尊事之。一旦與鄉曲別，飄然入雲。葛洪《神仙傳》曰：茅君學道成而歸，自說吾有神靈之職，某月日當之官。至期登羽車而去。
【赤松 黃石】劉向《列仙傳》曰：赤松子，神農時雨師。服水玉散，教神農服，入火自燒。至昆侖山上，常止西王母石室，隨風上下，炎帝少女追之，亦得仙俱去。《神仙傳》曰：黃石君者，修彭祖之術，年數百歲，猶有少容。亦學地仙，不求升雲。
【金母 玉妃】《空洞靈章經》曰：紫微煥七臺，騫樹秀玉霞；眾聖集琳宮，金母命清歌。《靈寶赤書經》曰：元始登命，太真案筆，玉妃拂筵，鑄金為簡，刻書玉篇。
【山圖 園客】劉向《列仙傳》曰：山圖隴西人，馬踏折腳，山中道人教服地黃、當歸、羌活、玄參。服一年，病癒身輕。追道人問，自雲五嶽使也。能隨吾，汝便不死。山圖追隨六十餘年，歸來行母服。複去，莫知所之。又曰：園客，濟陽人，種五色香草，積十年，服食其實。有五色蛾上香草末。客收而養之，生桑。蠶時，有女夜至，自稱客妻，道蠶狀。客與俱，蠶繭大如盆，繰訖俱去，莫知所之。
【木工 陶正】劉向《列仙傳》曰：赤松子輿者，黃帝時人。不食五穀，啖百草花。至堯時為木工，能隨風雨上下。又曰：甯封子者，為黃帝陶正。有人過之，為其掌火。能出五色煙，積火自燒，而隨煙氣或上或下。
【龍師 魚吏】劉向《列仙傳》曰：師門能使火，食桃李葩，為夏孔甲龍師。孔甲殺而埋之外野，一旦風雨迎之。又曰：赤鬚子者，豐人，雲秦穆公時主魚吏也。食松實、天門冬、石脂，齒落更生，發墮更出。後去止吳山七十餘年，莫知其所至。
詩
【東晉郭璞《遊仙詩》】陽穀吐靈曜，扶桑森千丈；朱霞升東山。朝日何晃朗。回風流曲欞，幽室發逸響；悠然心永懷，眇爾自遐想。仰思舉雲翼，延首矯玉掌；嘯傲遺世羅，縱情在獨往。明道雖若昧，其中有妙象；希賢宜勵德，羨魚當結網。
【又詩曰】採藥遊名山，將以救年頹；呼吸玉滋液，妙氣盈胸懷。登仙撫龍駟，迅駕乘奔雷；鮮裳逐電曜，雲蓋隨風回。手頓羲和轡，足踏閶闔開；東海猶蹄涔，昆侖螻蟻堆。遐邈冥茫中，俯視令人哀。
【梁武帝《遊仙詩》】水華究靈奧，陽精測神祕；具聞上仙訣，留丹未肯餌。潛名遊柱史，隱跡居郎位；委曲鳳臺日，分明柏寢事。蕭史暫徘徊，待我升龍轡。
【梁沈約《奉和竟陵王遊仙詩》】朝止閶闔宮，夕宴清都闕；騰蓋擁奔星，低鑾避行月。九疑紛相從，虹旌乍升沒；青鳥去複留，高堂雲不歇。葛花有餘照，淹留且晞髮。
【周庚信《和趙王遊仙詩》】藏山還採藥，有道得從師；京兆陳安世，成都李意期。玉京傳相鶴，太一受飛龜；白石香新芋，青泥美熟芝。山精逢照鏡，樵客遇圍棋；石文如碎錦，藤苗似亂絲。蓬萊在何處，漢後欲遙祠。
詞
《步虛詞》東明九芝蓋，北燭五雲車；飄搖入倒景，出沒上煙霞。春泉下玉溜，青鳥向金華。漢帝看桃核，齊侯問棗花；上元應送酒，來往蔡經家。
【又詞】北閣臨玄水，南宮坐絳雲；龍泥印玉策，天火練真文。上元風雨散，中天歌吹分；虛駕千尋上，空香萬裏聞。
贊
【宋謝靈運《王子晉贊》】淑質非不麗，難以之百年；儲宮非不貴，豈若登雲天。王子愛清淨，區中實囂喧；冀見浮丘公，與爾共繽翻。
【又《巖下一老翁五少年贊》】衡山採藥人，路迷糧亦絕；過息巖下坐，正見相對說。一老四五少，仙隱不可別；其書非世教，其人必賢哲。
道士第三
敘事
《太霄琅書經》曰：人行大道，號曰道士。士者何？理也，事也。身心順理，唯道是從。從道為士，故稱道士。《樓觀本記》曰：周穆王尚神仙，因尹真人草制樓觀；遂召幽逸之人，置為道士。又曰：平王東遷洛邑，又置道士七人；漢明帝永平五年，置三十七人；晉惠帝度四十九人，給戶三百。後魏武帝為九州置壇，又度三十五人；文帝幸雍，謁陳熾法師，置道士五十人。《三洞道科》曰：道士有五：一天真道士，高玄皇人之流也；（《祛惑論》曰：鬱華子、廣成子、紫府先生、中皇真人、河上丈人亦是也。）二神仙道士，杜沖、尹軌之例也，（《祛惑記》曰：赤松子、鬼穀子、劉叔卿、樂子長、安期先生、王方平、魯女生亦是也。）三山居道士，許由、巢父之比也，（《祛惑論》曰：王倪、善卷、東園公、裡先生亦是也。）四出家道士，宋倫、彭諶之匹也，（《祛惑論》曰：杜沖、彭宗、王探、封君達、王子年、陳寶熾、李順興亦是也。）五在家道士，黃瓊、鏗之倫也。陸法師曰：凡道士，道德為父，神明為母，清淨為師，太和為友。大戒三百，以度未兆之禍；威儀二千，以興自然之神。
事對
【素券 赤明】《太上丹簡墨錄經》曰：若受法位，至真一及太一素券之號，可署先生之位。《靈寶五練經》曰：昔赤明天中道士鄭仁安，功德未滿，死於長桑北戎之阿。玄和先生於此五練生屍之符，鬱然而起，為上宮南帝老君。
【悟師 無友】《太平經》曰：悟師一人教十弟子，十以教百，百以教千，千以教萬。《真誥》曰：李少君口訣雲：道士去世，不事王侯，是無君也；塊然獨立，是無友也。
【稷丘 鬼穀】《列仙傳》曰：稷丘公者，太山下道士。漢武帝東巡狩，乃冠章甫，衣黃衣，擁琴來迎帝曰：”勿上，必傷指。“帝上，左指折。為丘公立祠。鬼穀事見敘事。
【善忍 句曲】《靈寶五練經》曰：昔善忍國有道士，姓現，字信然，師無常。《真誥》曰：秦孝王時，道士周大賓，往句曲山下種五果也。
【玄黃 青赤】洞《真隱玄玉晨金華玉經》曰：朱字鳳一，明光映軒，上座玄黃，中序天真。老子《立德經》曰：道士有上中下，深於道多者名上座。《龜山無錄經》曰：皇上萬始先生，秋三月則化形為青赤紫三色之光。
【三景 二暉】《太上八素真經》曰：凡遵三景，稱三景弟子，已度三人會師友已從傳授，得稱三景法師。《上清紫晨君經》雲：上皇先生紫晨君，蓋二暉之胤，結玉晨之精。
【貴人 給戶】《洞淵經》雲：道士貴人悉天上來也。給戶事見敘事。
【東園公 西門惠】《漢書》曰：東園公、綺裡季、夏黃公、裡先生，四皓也。見敘事。《漢書》曰：道士西門惠，知王莽之將終，劉氏複為天子。
詩
【魏知古《玄元觀尋李先生不遇詩》】羽客今何在？空尋伊洛間；忽聞歸苦縣，複想入函關。未作千年別，猶應七日還；神仙不可見，寂寞返蓬山。
觀第四
敘事
《太上決疑經》曰：元始天尊在協晨靈觀。《諸天內音經》曰：太上觀罪福之賜，開死生之門，九靈觀主天地大期，洞靈上觀主禦帝君，紫陽觀主雲風，北靈觀主開八書於空洞，通陽觀主得度之人，大靈觀主得度昇仙人太和真人。《尹軌樓觀先師傳》曰：周穆王問杜沖，靈宅棲玄，為修觀。《道學傳》曰：茅山南洞，有崇元觀，道士張允之，觀前別地為金陵觀。女道士王道憐，入龍山自造觀宇，名玄曜觀。張元始複於茅山南洞，造玄明觀。
事對
【玉虛 金洞】《外國放品經》曰：北方有元洲，地方三千里，無色象形影，唯有玉虛紫館。《洞玄經》曰：金洞素虛館，金母太素三元君所居。
【紫館 丹室】《玉皇玄聖記》曰：遊龍交馳於紫館之上。《太洞五經注訣》曰：丹室者，朱火天室館也。
【叢霄 明霞】《洞玄五行經》曰：中黃老君曰：子既知身藏，又當知天地父母之家；五城十二樓，真祕於叢霄之觀。《三元經》曰：元始天王於明霞之館，大霄雲戶下，教以授三天玉童。
【三陰 九靈】《真誥》曰：古英人改容於三陰之館，童顏於九練之屍。九靈事見敘事。
【西華 北靈】《曲素決辭經》曰：高上玉皇辭曰：目即西華館，意合廣寒宮。北靈事見敘事。
詩
【陳陰鏗《遊始興道館詩》】紫臺高不極，青溪千仞餘；壇邊逢藥銚，洞裡閱仙書。庭舞經乘鶴，池遊被控魚；稍昏薤葉斂，欲螟槿花疏。徒教斧柯爛，會自不淩虛。
詔
【後周武帝《立通道觀詔》】制詔，至道弘深，混成無際，體包空有，理極幽玄。但歧路既分，流源愈遠，淳離樸散，形氣斯垂；遂三墨八儒，朱紫交競，九流七略，異說相勝。
佛第五
敘事
《佛地論》曰：佛者，覺也。覺一切種智，複能開覺有情，如睡夢覺，故名為佛。《普曜經》曰：佛，兜率天降神於西域迦維衛國淨梵王宮，摩耶夫人剖右脅而生。時多靈瑞，生而能言。《本相經》曰：年十九，逾城出家學道，勤行精進。禪定六年成道，具三十二相，八十種好。《佛地論》曰：姓釋迦，號牟尼佛。後魏《釋老志》曰：凡說教，大抵言生生之類，皆因行業有三世識神不滅。凡為善惡，必有報應。漸積勝業，陶冶粗鄙，經無數形，澡練神明，乃致無生而得佛道也。其間階次心行，等級非一，皆緣淺以至深，藉微而為著，在於積仁順，蠲嗜慾，羽虛靜而成通照也。其始修心，則依佛法僧之三歸。又有五誡：去殺、盜、淫、妄言、飲酒，大意與仁義禮智信同。《隋書 經藉志》曰：釋迦在世教化四十九年，乃至天龍人鬼並來聽法，弟子多有得道證果。後於拘屍那城婆羅雙樹間，二月十五日入般涅。譯言滅度，亦言常樂我淨。弟子迦葉追共撰述其教，為十二部。後漢明帝，夜夢金人飛行殿庭，以問於朝，而傅毅以佛對。帝遣使往天竺，得《佛經》及釋迦像，自後佛法遍於中夏。
事對
【離相 斷言】《法華經》曰：如來生住於種種之地，所謂解脫相，離相，滅相，終歸於空。《維摩經》曰：法無名字，言語斷故。
【慈室 慧門】《法華經》曰：慈悲為室，柔和忍辱。《為度經》曰：通惠為門，以法為室。
【龍步 鸞音】《佛名經》曰：龍步佛。《新經》曰：鸞音佛。
【金乘 珠藏】《佛名經》曰：金乘佛。又曰：珠足佛、珠藏佛。
【露山 金海】《法華經》曰：甘露山。《佛稱揚功德經》曰：火光界金海如來。
【寶洲 金界】《佛名經》曰：南無寶洲佛。又曰：金色境界佛。
【日月燈 旃檀海】《十方佛名經》曰：三萬億日月燈明佛。《觀佛三昧經》曰：五百旃檀海佛。
【珠腋 金臂】《觀佛三昧經》曰：相佛腋下相中懸生五珠，如摩尼珠，上通佛腋。《十住論》曰：佛臂長過膝，如金關。
【字發 輪齒】《十住論》曰：佛發色如墨蜂，中有德字、安字。《僧伽羅剎經》曰：如來齒上有千輻輪相。
【七滿 八平】《十住論》曰：佛身七處滿，謂兩手兩肩兩足及頸。《佛地經》曰：佛表裡八處平滿，三峯腹齊如等色好。
【金精發 珠火眉】《大集經》曰：佛不以惡事加眾生，故得發色金精相。《瓔珞經》曰：佛眉象珠火。
【琉璃咽 珊瑚舌】《三昧經》曰：佛咽喉如琉璃筒。《大智論》曰：佛舌相色如珊瑚。
【珠澤毛 金花面】《離垢施女經》曰：賢者阿難以偈歎曰：“白毛眉間生，美澤猶真珠。”《修道經》曰：佛面光如金花。
詩
【齊王融《訶詰四大門詩》】迅矣百齡，綿茲六人；出沒昏疑，興居愛羽。總總予求，營營爾給；匪德曰歸，唯殃斯集。貪人敗類，無厭自及；昭回不希，玄墟何泣。
【又《在家男女惡門詩》】在磨則磷，玉生雖堅；唯居必徒，豈曰能賢。冰開春日，蘭敗秋年；天教斯類，及習情遷。命符三牖，生偕十纏；茲焉遂住，憂畏方延。
【又《大慚愧門詩》】蘭室改蓬心，旌崖變伊草；丹青有必渝，絲素豈常皓。曲轅且繩直，詭木遂雕藻；一簣或成山，百里倦中道。崇漢乃王臣，大楚言元保；勉矣德不孤，至言匪虛造。
【又《努力門詩》】豫北二山尚有移，河中一洲亦可為；精誠必至霜塵下，意氣所感金石離。有子合掌脩名立，時王權發美譽垂；昔來勤心少騫墮，何不努力出憂危。勝幡法鼓縈且擊，智師道眾紛以馳；有生無我儼既列，無明有我孰能窺。
【又《迴向門詩》】悠悠九土各異形，擾擾四生非一情；丘車策馬殉世業，市文鬻義炫虛名。三墨紛糾殊不會，七儒委鬱曾未並；吉凶拘忌及數術，取與離合實縱橫。朝日夕月竟何取，投巖赴火空捐生；咄嗟失道爾回駕，沔彼流水趣東瀛。
贊
【梁沈約《千佛贊》】道有偕適，理無二歸；寂照同是，形相俱非。千覺符應，遞扣冥機；七尊緬矣，感謝先違。既過已滅，未來無象；一剎靡停，三念齊想。不常不住，非今非曩；賢劫雖遼，修焉如響。棲林籍樹，背室違家；前佛後佛，跡同轉車。或遊堅固，或蔭龍華；能達斯旨，可類恆沙。萃萃羣聖，均此妙極；先後參差，各隨願力。密跡弘道，數終乃陟；誓睹來運，永傳令識。
銘
【梁沈約《釋迦文佛象銘》】積智成明，積因成業。能仁奚感，將吼妙法；駐景上天，降生右脅。始出四門，終超九劫；眇求靈性，曠追玄軫。道雖有門，跡無可朕；物我兼謝，心行同泯。一去後心，百非寧盡；式資理悟，悟以言陳。言不自布；出之者身，有來必應，如泥在鈞。應我以形，而餘蒙瞽；守慈大夜，焉拔斯苦。仰尋尊靈，法言攸吐，不有儀形，焉誰睹。
菩薩第六
敘事
《度世經》曰：菩薩著法冠幘，道印綬。《觀藥王藥上二菩薩經》曰：藥王藥上，身長千二百由旬。隨應眾生，或十八丈，或八尺，紫金色。《虛空藏經》曰：普賢菩薩身無量無邊，百千之色，五十種光；虛空藏菩薩身二十由旬，頂上如意珠作紫金色，無涯際。《持法門經》曰：勝怨菩薩在虛空中立，與流離雲覆世界，雨金色之花。沉水香，赤真珠蓋，紺琉璃蓋，瑚珊蓋。大方等《大集經》曰：不空菩薩以三昧力，其地平正，猶如手掌。多羅樹八道，間錯羅布，其中金多羅樹，白銀葉花，銀樹，琉璃葉花，頗黎樹，馬腦葉花，馬腦樹，車渠葉花，車渠樹，真珠葉花，赤真珠樹，黃金葉花。《精進度無極經》曰：菩薩為魚王。漁人以網捕羣魚，則首倒植泥中，住尾舉繩，眾魚得活。《六度集經》曰：菩薩為鸚鵡王，徒眾三千。有兩鸚鵡力勢逾眾，口銜竹衡，以為力乘，王集其上，飛止遊戲。《大智度論》曰：菩薩為迦頻羅鳥，與大象獼猴友，共在必缽羅樹下住。自相問言：“我等不知誰應為長？”象言：“我昔見此樹在我腹下，今大如是，我應為長。”獼猴言：“曾蹲地手逸樹頭，我應為長。”鳥言：“我於必缽羅林中，食此樹果；子隨糞出，樹得生。以是推之，我應最大。”象複言：“先生宿舊，禮應供養。”即時大象背負獼猴，鳥在猴上，周遊而行。《九色鹿經》曰：菩薩為鹿，其毛九種色，角如白雪。《僧伽羅剎經》曰：菩薩立行，有鳥巢頂上。懼卵墜落，及鳥未能飛，終不捨去。
事對
【夢枕 飛缽】《優樓頻羅經》曰：昔有童子，修悟世間，化作女形，生長者家。其母夢琉璃枕有寶蓋，菩薩曰：“所懷子是空明菩薩。”《普起三昧經》曰：菩薩食缽，於空中自然飛來。
【鴿王 獅子】《大度集經》曰：菩薩為鴿王。《優樓頻羅經》曰：有獅子眼王菩薩。
【日城 星劫】《造天地經》曰：祭河婁國土人無有日月之光，寶光菩薩往造日城。《法華經》曰：星宿劫也。
【手花 心地】《虛空藏經》曰：寶手菩薩手中出無量花香瓔珞。《四不得經》曰：菩薩心等如地。
【三願 四誓】《菩薩內戒經》曰：菩薩當如三願。《迦葉經》曰：菩薩有四種畢定誓。
【八方 七品】《寶女經》曰：舍利佛菩薩八方無所患。《厭樓炭經》曰：有七品菩薩。
【天子按樹 帝釋聽經】《普曜經》曰：菩薩成道，入水洗浴，八萬天子，各按樹枝；菩薩牽枝出。又曰：菩薩降神母胎，天帝釋梵，鹹來聽經。
贊
【東晉釋慧《遠曇無竭菩薩贊》】大匠，道玄數盡；譬彼大壑，百川俱引。涯不俟津，途不旋軫；三流開源，於焉同泯。
【宋傅亮《文殊師利菩薩贊》】在昔龍種，今也童真；業化遊方，罔識厥津。高會維那，研微盡神；發揮幽賾，導達無人。
【又《彌勒菩薩贊》】時無並後，道不二司；龍潛兜率，按轡侯時，翳翳長夜，懷而慕思；思樂朗旦，屬想靈期。
僧第七
敘事
《增一阿含經》曰：四河入海，無複河名；四姓為沙門，皆稱釋種。尊勝經名為芻，諸經名為比丘。《漢明帝內傳》曰：摩騰竺法蘭，漢地僧之始也。《高僧傳》曰：僧含，吳地僧之始也。《長阿含經》曰：凡沙門衣缽隨身，譬如飛鳥。《四十二章經》曰：僧行道如牛負深泥中，疲極不敢左右顧。《增一阿含經》曰：沙門皆草蓐為牀。《四分律》曰：沙門以世俗法教白衣。《正法念經》曰：沙門不得近一切捕鳥人，戲論人外道人長。《阿含經》又曰：不畜象兵、馬兵、車兵、步兵。
事對
【六法 五門】《成實論》曰：如說比丘成就六法，能以口風吹散雪山。《高僧傳》曰：僧督得禪法要，遂精練五門。
【拘鄰 平叔】《增一阿含經》曰：將養聖眾，不失威儀，即阿若拘鄰比丘。《高僧傳》曰：廬山隱士劉遺民見僧肇。《般若無智論》曰：不意方今，複有平叔。
【離日 彌天】《增一阿含經》曰：坐禪入定，心不錯亂，即離日比丘。《高僧傳》曰：羽鑿齒嘗詣道安曰：“四海習鑿齒。”答曰：“彌天釋道安。”
【鵬耆 鷹俊】《增一阿含經》曰：言論辨了而無凝滯，又能造偈；誦歎如來德，即謂鵬耆舍比丘。《高僧傳》曰：支遁常養一鷹，人問之何以，答曰：“賞其神俊。”
【松柏 梧桐】《高僧傳》曰：姚興問司徒姚嵩：“僧睿如何？”答曰：“實鄴衛之松柏。”又曰：惠紹將於東石室自焚，臨終謂同學曰：“吾燒身處當生梧桐。”其後三日果生焉。
【三輩 四道】《無為經》曰：沙門有三：坐禪為上輩，誦經為中輩，助眾為下輩。《請僧福田經》曰：聖僧四：道果僧，菩薩僧，佛應化僧，聖應化僧。
【花氏城 杯度缽】《法藏傳》曰：馬鳴比丘，於花氏城中，與五百王子同時悟道。《高僧傳》曰：朱靈期使高麗還，值風飄至一洲，見一寺有石人。靈期竭誠懺悔，乃為真人，因以缽與杯度。度得缽，直入雲。還接之，雲：“我不見此缽，乃四千年矣。”
【仙人星 咒龍雨】《高僧傳》曰：道開從西來，日行七百里。太史奏石虎雲：有仙人星見，當有高士入境。又曰：沙公，苻堅時旱，咒龍下缽中，天即大雨。
詩
【隋江總《經始興廣果寺題愷法師山房詩》】息舟侯香阜，悵別在寒林；竹近交枝亂，山長絕逕深。輕飛入定影，落照有疏陰；不見投雲狀，空留折桂心。
詔
【後魏孝文帝《立僧尼制詔》】門下，凝覺澄沖，事超俗外，揣摸莞賾，理寄忘言。然非言何以釋教？非俗何能表真？是三藏舒風，必資戒典；六度ゼ化，固憑屍波。自象教東流，千齡以半，秦漢俗革，禁制彌密。故前代英人，隨宜興引，時輕昌重，以闡玄奧。先朝之日，嘗為僧禁，小有未詳，宜其修立。近見沙門統僧顯等，自雲欲更一刊定。朕聊以淺識，共詳正曲，事起{公心}々，觸未詳究。且可設法一時，粗救俗習；須玄白一同，更釐厥喪。
【宋孝武帝《沙汰沙門詔》】門下，佛法訛替，沙門混雜，未足扶濟鴻教，而專成逋藪。加頃奸心頻發，兇狀屢聞，欺道亂俗，人神交忿。可付所在與寺耆長，精加沙汰，後違犯嚴其誅坐。主者詳其條格，速施行。
寺第八
敘事
《文殊師利菩薩經》曰：佛初得道，在摩伽陀國伽耶山寺。《增一阿含經》曰：波斯匿等五王白世尊，此僧伽戶水側，福妙最是神地。欲造寺，世尊曰：“汝等五王，此處造寺，長夜受福。”世尊即申右手，從地中出迦夜如來而告曰：“欲作神寺，當依此法。”《佛遊天竺本記》曰：達親國有迦葉佛伽藍，穿大石山作之。有五重：最下為雁形，第二層作師子形，第三層作馬形，第四層作牛形，第五層作鴿形。名為“波羅越”。（“波史越”蓋彼國名鴿。）《譬喻經》曰：阿育王起千八百寺。《高僧傳》曰：漢明帝於城門外立精舍，以處摩騰焉，即白馬寺是也。名白馬者，相傳雲天竺國有伽藍名招提，其處大富，有惡國王利於財，將毀之。有一白馬繞塔悲鳴，即停毀。自後改招提為白馬。諸處多取此名焉。
事對
【二梵 三利】《增一阿含經》曰：世尊說四梵福，若能補理故寺，是謂二梵之福。《譬喻經》曰：王舍國人慾作詩，錢不足。入海得名寶珠，上國王言：“我有三利，欲作詩。人海安隱多得金寶，而不貪惜三利。”
【白馬 青鴛】白馬事見敘事。《大藏經》曰：須彌山下有青鴛伽藍。
【四廟 兩塔】《增一阿含經》曰：起四廟寺。《譬喻經》曰：賓國有兩塔寺。
【波羅越 麗跋藍】波羅越事見敘事。《十誦戒本經》曰：拘夷國寺，阿麗藍石，若阿麗跋藍石三寺，比丘君依塔彌受法戒。此寺尼，多是蔥嶺以東王侯婦女也。
詩
【唐吳少微《和崔侍禦日用遊開化寺閣詩》】左憲多材雄，故戌光鷙鶚；馳贈單於使，休軺太原郭。館次厭煩，情懷尋寂寞；西緣十裡餘，北上開化閣。初入雲樹間，冥未昭廓；漸出欄晃外，萬裏秋景焯。歲晏風落山，天寒水歸壑；覽物頌幽果，至乘動玄鑰。但敷利解言，求用忘昏著。
【陳江總《明慶寺詩》】十五詩書日，六十軒冕年；名山極厲覽，勝地殊留連。幽崖聳絕壁，洞穴瀉飛泉；金河知證果，石室乃安禪。夜梵聞三界，朝香徹九天；山階步皎月，澗戶聽涼蟬。市朝沾草露，淮海作桑田；何言望鐘嶺，更複切秦川。
【隋蕭愨《和崔侍中從駕經山寺詩》】鉤陳夜瞻徼，河漢曉參橫；遊騎騰文馬，前丘轉翠旌。野禽喧曙色，山樹動秋聲；雲表金輪見，巖端畫ㄆ明。塔疑從地湧，蓋似積香成；泉高下溜急，松古上枝平。儀臺多壯思，麗藻蔚緣情；自嗤非照廡，何以斷連城。
【隋孔德紹《登白馬山護明寺詩》】名嶽標形勝，危峯遠鬱紆；成象建環極，大壯闡規模。曾臺聳靈鷲，高殿邇陽烏；暫同遊閬苑，還類入仙都。三體開碧題，萬戶洞金鋪；攝心罄前禮，訪道把中虛。遙瞻盡地軸，長望極天隅；白雲起梁棟，丹霞映ㄆ櫨。露花疑濯錦，泉月似沉珠；今日桃源客，相顧失歸途。
詔
【北齊武成帝《以三臺宮為大興聖寺詔》】思展聿修之重，念歸喜舍之路；肌膚匪吝，國城何寶，期濟率土，至於圓極，可以三臺宮為大興聖寺。此處極土木之壯，窮丹素之妍，奇怪備於刻削，光華異於圖彩。願使靈心，神物奔會，真覺惟寂，有感必通；化為淨土，廣延德眾，心若琉璃，法輪常轉。麗甘露於大千，照慈燈於廣劫。
【後周明帝《修起寺詔》】制曰：孝感通神，瞻天罔極，莫不布金而構園，流銀而成寶殿，方知鹿苑可期，鶴林無遠，敢緣雅頌，仰藉莊嚴。欲使功侔天地，興歌不日，太師晉國公總監置，陟岵陟屺，修寺營造。
【唐貞觀年《為戰陣處立寺詔》】有隋失道，九服沸騰。朕親總元戎，致茲明罰；誓牧登而，曾無寧歲。其有桀犬，嬰此湯羅，銜須義憤，終乎握節，各徇所奉，鹹有可嘉。日往月來，逝川斯遠，雖複項藉放命，封樹紀於丘墳；鮑信捐生，凡素著於圓象，猶恐九泉之下，尚淪鼎鑊，八難之間，永纏冰炭，湫然疚懷，用忘興寢，所以樹其福田，濟其營魄。可以建義以來交兵之處，為義士兇徒殞身戎陳者，各建寺剎。招延勝侶，望法鼓所振，變炎火於青蓮；清梵所聞，易苦海於甘露。所司足量定處所，並立寺名，支配僧徒，及修院宇。具為事條之聞，稱朕矜哀之意也。仍命虞世南、李百藥、褚遂良、顏師古、岑文本、許敬宗、朱子奢等為碑銘，以紀功業也。
