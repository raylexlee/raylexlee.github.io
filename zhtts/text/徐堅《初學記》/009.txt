△卷九 帝王部
敘事
皇者，天人之總，美大之稱也。《易緯》曰：帝者，天號也。德配天地，不私公位，稱之曰帝。天子者，繼天治物，改政一統，各得其宜。父天母地以養人，至尊之號也。大君者，君人之盛也。《呂氏春秋》曰：帝者，天下之所適；王者，天下之所往也。《尚書緯》曰：帝者天號，王者人稱；天有五帝以立名，人有三王以正度。天子，爵稱也；皇者，煌煌也。《洛書》曰：皇道缺故帝者興。《韓詩外傳》曰：君者，羣也；敢羣天下萬物而除其害者，謂之君也。天皇。顏峻《始學篇》曰：天地立，有天皇十三頭，號曰天靈，治萬八千歲。（《洞冥記》曰：一姓十三人也。徐整三五曆紀雲：歲起攝提元氣，肇有神靈一人，有十三頭，號天皇。《春秋緯》雲：天皇地皇人皇，兄弟九人，分九州，長天下也。）《遁甲開山圖》曰：天皇被跡在桂州昆侖山下。　　地皇。《始學篇》曰：地皇興於熊耳龍門山。　　人皇。《始學篇》曰：人皇九頭，兄弟各三百歲，依山川土地之勢，財度為九州，各居一方，因是而區別。（榮氏雲：人皇兄弟九人，生於荊馬山，身九色。）有巢氏。《始學篇》曰：上古皆穴處，有聖人教之巢居，號大巢氏。（皇甫謐以為，有巢在女媧之後。）《遁甲開山圖》曰：石樓山在琅邪，昔有巢氏治此山南。
燧人氏。《尚書大傳》曰：燧人為燧皇，以火紀官。《禮含文嘉》曰：燧人始鑽木取火，炮生為熟，令人無腹疾，遂天之意，故為燧人。太昊庖犧氏。《帝王世紀》曰：皰犧氏，風姓也。蛇身人首，有聖德。燧人氏沒，庖犧代之，繼天而王。首德於木，為百王先。帝出於震，未有所因，故位在東方。主春，象日之明，是稱太昊。都陳，制嫁娶之禮，取犧牲以充庖廚，故號庖犧氏，是為犧皇。後世音謬，故謂之伏犧，或謂之密犧。（一解雲：ж，古伏字。後誤以ж為密，故曰密犧。）《尚書序》曰：伏犧氏之王天下也。始畫八卦，造書契，以代結繩之政，由是文籍生焉。《詩含神霧》曰：華胥履大人跡而生伏犧。《左傳》曰：伏犧氏以龍紀官。　　帝女媧氏。《帝王世紀》曰：女媧氏亦風姓也，承庖犧制度。亦蛇身人首。一號女希，是為女皇。（《淮南子》曰：往古之時，四極廢，九州裂，天不兼覆，地不周載。女媧煉五色石以補蒼天。斷鼇足以立四極，殺黑龍以濟冀川，積蘆灰以止滔水。）其末有諸侯共工氏，任知刑以強，伯而不王，以水承木，非行次，故易不載。及女媧氏沒，次有大庭氏、柏皇氏、中央氏、慄陸氏、驪連氏、赫胥氏、尊盧氏、混沌氏、有巢氏、朱襄氏、葛天氏、陰康氏、無懷氏，凡十五世，皆襲庖犧之號。　　炎帝神農氏。《帝王世紀》曰：神農氏，薑姓也。母曰妊姒，有喬氏之女，名女登。遊於華陽，有神龍首感女登於尚羊，生炎帝。人身牛首，長於姜水，有聖德；以火承木，位在南方，主夏，故謂之炎帝。都於陳，在位百二十年而崩。至榆岡，凡八世，合五百三十年。《周書》曰：神農之時，天雨粟，神農耕而種之，作陶冶斤斧。《古史考》：炎帝有火應，故置官師皆以火為名，陸景《典語》曰：神農嘗草別穀，蒸民乃粒食。
黃帝有熊氏。《帝王世紀》曰：黃帝，少典之子，姬姓也。母曰附寶，見大電光繞北斗樞星照野，感附寶而生黃帝於壽丘。龍顏，有聖德。受國於有熊，居軒轅之丘，故因以為名。得寶鼎，興封禪，有景雲之瑞，故以雲紀官，為雲師。以土德王，在位百年而崩，年百一十歲。或言壽三百歲。故宰我疑以問孔子，孔子曰：「人賴其利，百年而崩；人畏其神，百年而亡；人用其教，百年而移，故曰三百年。」《史記》曰：黃帝姓公孫氏，生而神靈，弱而能言，代神農氏。諸侯有不從者，從而徵之。未嘗甯居。東至海，登桓山及岱宗；西至崆峒，登雞頭；南至江，登熊相；北逐獯粥。合符釜山，而邑於涿鹿之阿，遷徙無常。行以師兵為營衛，官名皆以雲，採首山之銅，鑄鼎於荊山之上。鼎既成，有龍垂鬍髯下迎黃帝。黃帝上騎，羣臣後宮從上七十餘人。龍乃上天，餘小臣不得上，乃悉持龍髯。扳墮黃帝之弓。百姓仰望。帝既上天，抱其弓與龍髯而號，故後代因名其處曰鼎湖，其弓曰烏號。　　少昊金天氏。《帝王世紀》曰：少昊帝名摯，字青陽，姬姓也。母曰女節。黃帝時，有大星如虹，下流華渚，女節意感而生少昊，是為玄囂。降居江水，邑於窮桑，以登帝位，都曲阜，在位百年而崩。《古史考》曰：少昊以金德王，故號金天氏；或曰宗師太皥之道，故曰少皥。《左傳》曰：其立也，鳳鳥適至，故紀於官為鳥師、鳳鳥氏，歷正也。　　帝顓頊高陽氏。《帝王世紀》曰：顓頊，黃帝之孫，昌意之子，姬姓也。母曰景僕，蜀山氏女，為昌意正妃，謂之女樞。金天氏之末，瑤光之星，貫月如虹，感女樞幽房這宮，生顓頊於若水。首戴干戈，有聖德。生十年而佐少昊，十二而冠，二十登帝位。以水承金，位在北方，主冬。以水事紀官，始都窮桑。後徙商丘。在位七十八年，年九十八歲。　　帝嚳，高辛氏，《帝王世紀》曰：帝嚳，姬姓也。其母不覺，生而神異，自言其名曰。<齒並>齒，有聖德。年十五而佐顓頊，三十而登帝位。都亳，以木承水。在位七十年，年一百五歲而崩。（陶弘景雲：在位六十三年，年九十二。）帝堯陶唐氏。《帝王世紀》曰：堯伊祁姓也。母曰慶都，孕十四月而生堯於丹陵，名曰放勳。鳥庭荷勝，眉有八採，豐下銳上。或從母姓伊祁氏。年十五而佐帝摯，受封於唐；年二十而登帝位。以火承木，都平陽。景星耀於天，甘露降於地，朱草生於郊，鳳凰止於庭。廚中自生肉脯，其薄如翣形；搖鼓則生風，使食物寒而不臭。又有草夾階生，隨月而生死，名曰莢。始堯在位五十年登舜。二十年始老，使攝政。二十八年而崩。即位九十八年，壽一百一十八歲。
帝舜有虞氏。《帝王世紀》曰：舜，姚姓也。其先出自顓頊。顓頊生窮蟬，窮蟬有子曰敬康，敬康生勾芒，勾芒有子曰橋牛，橋牛生瞽瞍。瞽瞍妻曰握登，見大虹，意感而生舜於姚墟，故姓姚氏，字都君。家本冀州，其母早死。瞽瞍更娶，生象傲。而父頑母囂，鹹欲殺舜。舜能和諧，大杖則避，小杖則受，年二十始以孝聞。堯以二女娥皇女英妻之。耕於曆山之陽，耕者讓畔；漁於雷澤，漁者讓淵；陶於河濱，陶者器不窳。堯於是乃命舜為司徒太尉，試以五典，舉八凱八元，四惡除而天下鹹服。遂納於大麓，烈風雷雨弗迷，堯乃命舜代己攝政。明年正月舜始受終文祖，以太尉行事。舜攝政二十八年而堯崩。三年喪畢。舜年八十一，以仲冬甲子月次於畢，始即真。以土承火，色尚黃，以正月元日格於文祖。申命九官十二牧，以禹為司徒。舜年八十一即真，八十三而薦禹，九十五而使禹攝政。攝政五年崩，年百年也。《尚書》曰：舜生三十登庸。三十在位，五十載陟方乃死。（孔安國注：通服堯喪三年，其一共三十之數，凡壽一百一十一歲。）　　伯禹帝夏後氏。《帝王世紀》曰：禹，姒姓也。其先出顓頊。顓頊生鯀，堯封為崇伯，納有莘氏女曰志。是為修已，見流星貫昴，又吞神珠，意感而生禹於石紐。名文命，字高密，長於西羌，西夷人也。堯命以為司空，繼鯀治水。十三年而洪水平。堯美其績，乃賜姓姒氏，封為夏伯，故謂之伯禹。及堯崩。舜覆命居故官。禹年七十四，舜始薦之於天。薦後十二年，舜老，始使禹代攝行天子事。五年舜崩，禹除舜喪，明年始即真。始納塗山氏之女，生子啟，即位。（皇甫謐雲：自禹至桀並數有窮，凡十九王，合四百三十二年。禹一，啟二，太康三，仲康四，相五，羿六，寒浞七，少康八，杼九，槐十，芒十一，泄十二，降十三，扃十四，廑十五，孔甲十六，皇十七，發十八，桀十九。）
商殷氏。《帝王世紀》曰：殷出自帝嚳，子姓也。主癸之妃曰扶都，見白氣貫月，意感以乙日生湯，故名履。字天乙，是謂成湯帝。豐下銳上，晰而有髯，倨身而揚聲；長九尺，臂四肘，有聖德。諸候不義者，湯從而徵之。將伐桀，先滅韋顧昆吾，遂戰於鳴條之野。桀奔於南巢之山，湯乃即天子之位。以水承金，始居毫。為天子十三年，壽百歲而崩，湯娶有莘氏女為正妃，生太子丁、外丙、仲壬。太子早卒，外丙代立。（皇甫謐雲：商之享國也三十一王。是見居位者實三十王，而言三十一者，兼數太子丁也。自湯得位至紂，凡六百二十九年。成湯一，外丙二，仲壬三，太甲四，沃丁五，太庚六，小甲七，雍巳八，太戊九，仲丁十，外壬十一，河亶甲十二，祖乙十三，祖辛十四，沃甲十五，祖丁十六，南庚十七，陽甲十八，盤庚十九，小辛二十，小乙二十一，武丁二十二，祖庚二十三，祖甲二十四，廩辛二十五，庚丁二十六，五乙二十七，太丁二十八，帝乙二十九，紂三十。《商書》曰：成湯既沒，太甲元年。孔安國注云：太甲太丁子，湯孫也。太丁未立而卒，及湯沒而太甲立，稱元年，諡法。殘義損善曰紂，敗於牧野，懸首白旗。從黃帝至紂三十六世。紂二年納妲己，二十年囚文王，三十年武王觀兵於孟津。）
周。《帝王世紀》曰：周，姬姓也。文王始修政，三年而天下二分歸之，入為紂三公。年十五而生太子發。文王九十七而崩。太子發代立，是為武王。武王二年，觀兵至孟津之上；四年始伐殷，為天子。以木承水，自酆徙都鎬。武王崩年九十三，太子誦代立，是為成王。（皇甫謐雲：自克殷至秦滅周之歲，凡三十七王，八百六十七年。武王一，成王二，康王三，昭王四，穆王五，恭王六，懿王七，孝王八，夷王九，厲王十，宣王十一，幽王十二，平王十三，桓王十四，莊王十五，釐王十六，惠王十七，襄王十八，頃王十九，匡王二十，定王二十一，簡王二十二，靈王二十三，景王二十四，悼王二十五，敬王二十六，貞定王二十七，元王二十八，哀王二十九，思王三十，考王三十一，威烈王三十二，元安王三十三，夷烈王三十四，顯聖王三十五，慎靖王三十六，赧王三十七。）
秦氏。《帝王世紀》曰：秦，嬴姓也。昔伯翳為舜主，畜多，故賜姓嬴氏。孝襄公始修霸業，壞井田，開阡陌，天子命為伯。至昭襄王，自稱西帝，攻周，廢赧王，取九鼎。至莊襄王，滅東西周，莊襄王崩，政立為始皇帝。並天下，置三十六郡。自以水德，故以十月為正，色尚黑。使蒙恬築長城，焚詩書百家之言，坑儒士四百六十人。三十七年崩於沙丘平臺，年五十。（皇甫謐雲：自昭襄王滅周至子嬰，凡四王二帝，合四十九年。昭襄王一，孝文王二，莊襄王三，始皇帝四，胡亥五，子嬰六。又《帝王世紀》曰：秦改鎬曰鹹陽，都焉。為漢驅除，不求五運，別以水德王。秦自始封至滅，三十六世，合六百五十年。秦，顓頊之後也。先世造父之為穆王禦，有功，封之於趙城，國為趙氏也。與簡子同祖，嬴姓也。秦亦在水火之間。）
漢氏。（火德。）《帝王世紀》曰：漢出自帝堯，劉姓也。豐公生執嘉，即太上皇也。太上皇之妃曰媼，是為昭靈後。生子邦，字季，是為漢高皇帝。秦二世元年，諸侯叛秦，沛人共立為沛公。二年入武關，至灞上，秦王子嬰降。項羽自立為西楚霸王，立沛公為漢王，王巴蜀。漢元年，還攻雍，遂定三秦。五年破楚王羽於垓下，追斬於東城，天下始定。春正月，楚王韓信等請尊為皇帝。二月即位於定陶汜水之陽，都長安。十二年崩於長樂宮，年六十二。初納呂公之女謂之高皇后，生太子盈，代立。（按：前漢十二帝。高祖一，惠帝二，高後三，文帝四，景帝五，武帝六，昭帝七，宣帝八，元帝九，成帝十，哀帝十一，平帝十二。王莽立孺子嬰居攝，三年篡位，十五年更始立二年。皇甫謐曰：自高祖元年至更始二年，凡得二百三十年。）
後漢。《帝王世紀》曰：光武皇帝，出自景帝也。名秀，字文叔。更始元年為偏將軍，破王邑，殺王尋，誅王郎，更始二年立為蕭王。建武元年四月更始降赤眉。六月，光武即帝位於常山高阝之陽千秋亭，都洛陽。在位三十三年。中元二年二月崩於洛陽南宮，年六十三。太子莊代立，是為孝明皇帝。（按：後漢十二帝。光武一，明帝二，章帝三，和帝四，殤帝五，安帝六，順帝七，沖帝八，質帝九，桓帝十，靈帝十一，獻帝十二。皇甫謐雲：自漢元至更始五年，凡二百一十二年；自居攝元年至更始二年，凡十八年；自建武元年至延康元年，凡一百九十五年。）漢前後並諸廢帝及王莽合三十一帝，四百二十六年。
魏氏。（土德。）《帝王世紀》曰：魏，曹姓也。武皇帝諱操，字孟德。漢建安二十四年進爵為魏王，改二十五年為延康元年。春正月崩於洛陽，年六十六。太子丕代立，是為文皇帝。其年冬十月受漢禪，改延康元年，曰黃初，都洛陽。黃初七年崩，年四十。（皇甫謐雲：自黃初元年至禪晉之歲，凡五帝，四十五年。文帝一，明帝二，廢帝齊王三，廢帝高貴鄉公四，元帝五。按：魏文帝初立，號黃初元年。黃初二年劉備於蜀稱帝，號章武元年。立三年而崩，年六十三。子禪嗣位。二主合四十三年，為魏所滅。黃初三年，孫權稱吳王於武昌，號黃武元年，後稱帝。立二十一年而崩，年七十。子亮嗣位。自權至皓四主，合五十九年，為晉所滅。）
晉氏。（金德。）《晉書》曰：武皇帝諱炎，字安世，河內溫縣人，姓司馬氏，太始元年，升壇受禪。禮畢即洛陽宮，追尊宣王為宣皇帝，（武帝祖。）景王為景皇帝，（武帝伯父。）文王為文皇帝。（武帝父。）大熙元年崩，年五十五。（立二十六年，太子衷嗣，是為惠帝。按：《晉書》自武帝至恭帝，凡一十五帝，合一百六十五年。禪於宋也。武帝一，惠帝二，懷帝三，湣帝四。已上西朝都洛陽。元帝五，明帝六，成帝七，康帝八，穆帝九，哀帝十，廢帝十一，簡文帝十二，孝武帝十三，安帝十四，恭帝十五。已上東朝都建鄴。今潤州江寧縣是也。）
事對
【犧軒 炎昊】並見敘事。
【九舜 十堯】桓範《要論》曰：責公者易，雖一賢少謬；執難者眾，雖九舜猶亂。《韓子》曰：今夫堯舜生而在上位，雖有十桀而不能亂者，則勢安也。桀紂亦生而在上位，雖有十堯舜而不能化之，則勢亂也。
【白帝 玄王】《河圖》曰：白帝，朱宣、宋均曰：少昊氏也。《國語》曰：玄王勤商，十有四葉而興。賈逵注曰：玄王謂契。湯之祖契，謂之玄王。
【□名 火紀】《左傳》曰：黃帝以□紀，故為□師而□名。又曰：炎帝，以火紀，故為火師而火名。
【大庭 少昊】譙周《古史考》曰：大庭氏，薑性，以火德王，故號曰炎帝。皇甫謐《帝王世紀》曰：少昊帝，史摯，字青陽。
【六羽 九翼】《春秋命曆序》曰：人皇九頭，駕六羽，乘□穀口。《河圖》曰：天皇九翼，是名旋復。
【若水 塗山】《呂氏春秋》曰：帝顓頊生自若水，宕處空桑，乃登帝位。《蜀王本紀》曰：禹母含珠孕禹，坼而生於塗山。
【生翼 在房】《春秋合誠圖》曰：赤帝之精，生於翼下。《春秋元命苞》曰：姬昌蒼帝之精，位在房心。宋均注曰：蒼帝靈威仰。
【玄鳥 赤龍】《烈女傳》曰：簡狄者，帝嚳之少妃。有之女，浴於玄丘之水，有玄鳥銜卵而墜，五色，簡狄得而吞之，遂生契。《詩含神霧》曰：慶都與赤龍合，婚生赤帝，伊祁堯也。
【夢日 感星】《漢武帝故事》曰：王皇后內太子宮，得幸有娠，夢日入其懷。《尚書帝命驗》曰：姚氏繼華感樞。注曰：舜母感樞星之精，而生舜重華。
【繞星 貫月】《詩含神霧》曰：大電光繞北斗樞星照郊野，感附寶而生黃帝。《河圖》曰：瑤光之星，如虹貫月，感女樞於幽房之宮，生黑帝顓頊也。
【珠庭 玉理】《洛書》曰：黑帝子湯，長八尺一寸，珠庭。《春秋命曆序》曰：神農戴玉理。宋均注曰：玉理猶玉英也。
【四乳 八眉】《春秋元命苞》曰：文王四乳，是謂含良，蓋法酒旗布恩舒明。宋均注曰：酒者乳也，能乳天下布恩之謂也。《尚書大傳》曰：堯八眉。八眉者如八字。
【重瞳 <齒並>齒】《春秋元命苞》曰：舜重瞳子，是謂滋涼。宋均注：滋涼有滋液之潤，且清涼光明而多見。又曰：武王<齒並>齒，是謂剛強。宋均注曰：重齒以為表。
【龍顏 鳥喙】《春秋元命苞》曰：黃帝龍顏。《屍子》曰：禹長頸鳥喙，貌亦惡矣。天下從而賢之者，好學也。
【望廣 視豐】《春秋合誠圖》曰：蒼帝之為人，望之廣，視之專，而長九尺一寸。又曰：赤帝之為人，視為豐，長八尺七寸。
【鱗身 牛首】王延壽、魯靈光《殿賦》曰：伏犧鱗身，女媧蛇軀。皇甫謐《帝王世紀》曰：有喬氏女名女登，為少典妃。遊華陽，有神龍首感女登生炎帝，人身牛首。
【戴幹 懷鬥】《春秋元命苞》曰：帝嚳戴幹，是謂清明。宋均注曰：幹，盾也。《洛書》曰：有人出石夷掘地代，戴成鈐，懷玉鬥。鄭玄注曰：懷璿璣玉衡之道，姚氏以禹胸有黑子如北斗。
【昭華 延喜】《尚書大傳》曰：舜耕於曆山，堯妻之以二女，屬其九子也，贈以昭華之玉。《尚書璿璣鈐》曰：禹授啟握玄珪出，刻曰延喜之玉，受德天賜之佩。
【握河 沉洛】皇甫謐《帝王世紀》曰：堯率諸侯羣臣，沉璧於洛河，受圖書。今《尚書 中候 握河紀》之篇是也。《尚書 中候》曰：朕率羣臣沉璧於洛河，良俟於下稷。赤光起，玄龜負書出，赤文成字。
【金牛 玉馬】《孫氏瑞應圖》曰：金牛，瑞器也。王者土地開闢，則金牛至。又曰：玉馬者瑞器也。王者清明篤賢則至。
【溫洛 榮河】《易乾鑿度》曰：帝盛德之應，洛水先溫，九日乃寒，五日變為五色。《尚書 中候》曰：帝堯即政，榮光出河。
【大君 元後】《周易》曰：大君有命，開國承家。《尚書》曰：可愛非君，可畏非民，眾非元後何戴。
【出震 開階】《周易》曰：帝出乎震，齊乎巽。《春秋孔演圖》曰：天子皆五帝之精寶，各有題序，以次運相據起，必有神靈符紀，使開階立遂。
【當寧 置圖】《禮記》曰：天子當扆而立，諸侯北面而見天子曰覲；天子當甯而立，諸公東面、諸侯西面曰朝。《春秋孔演圖》曰：王者當置圖錄坐帝，以自正也。
【按轡 垂拱】《陸子》曰：三皇垂拱，五帝垂手，唐虞按轡，禹湯馳轅。雖使周公禦衡，仲尼促節，固不已也。應劭《風俗通》曰：皇天不言，四時行焉，百物生焉。三皇垂拱無為，有似皇天，故稱曰皇。
【時乘 或躍】《周易》曰：時乘六龍以禦天。又曰：九四，或躍在淵。
【纂堯 授舜】《漢書》高祖述曰：皇矣漢祖，纂堯之緒；實天生德，聰明神武。《禮記》曰：堯授舜，舜授禹，湯放桀，武王伐紂。
【擊壤 鼓腹】史曰：堯時有老父者，擊壤而嬉於路，言曰：「我鑿井而飲，耕田而食，帝利何有於我哉？」《莊子》曰：赫胥氏時人，居不知所為，行不知所之，含哺而嬉，鼓腹而遊。
【垂衣 卷領】《易》曰：黃帝堯舜，垂衣裳而治天下，蓋取諸乾坤。《淮南子》曰：古有鍪頭而卷領，以王天下。注曰：古者蓋三皇以前，鍪頭著兜帽，言未知制冠，卷領，皮衣屈而衤夾之。如今朝韋襲反攝以為領。
【鶉居 掬欽】《屍子》曰：人言居天下者，瑤臺九累，而堯白屋；黼黻九種，而堯大布；宮中三，而堯鶉居。《禮記》曰：塊桴而土鼓，汙樽而А飲。鄭注：汙樽杯飲，以手掬之。
【攣領 結繩】《晏子》曰：古者有糸失衣攣領而王天下者矣。《莊子》曰：昔者容成氏、大庭氏、柏皇氏、中央氏，當是時人，結繩而用之以為政。
【垂 委裘】《陸子》曰：三皇垂而五帝擊手。《呂氏春秋》曰：堯之官若委裘，以言少事。
【曾巢 營窟】《晏子》曰：古者有處曾巢而王天下者矣。《禮記》曰：昔者先王，冬則居營窟，夏則居曾巢。
【則地 揆天】《黃石公三略》曰：帝者體天則地，有言有令，而天下太平。《文子》曰：伏犧氏之王天下也，功揆天地。
【就日 望霓】《大戴禮》曰：宰我請問帝堯。孔子曰：放勳其仁如天，其智如神，就之如日，望之如□。孟子曰：湯一徵自葛載，天下信之，人望之若大旱之望□霓也。
【合神 順命】《七經義綱》曰：孔子曰：天子之德，感天地，洞八方。以化合神者稱皇，德合天者稱帝，德合仁義者稱王。《春秋元命苞》曰：天道煌煌，非一帝之功；王者赫赫，非一家之常。順命者存，逆命者亡。
【大德 鴻名】《易》曰：天地之大德曰生，聖人之大寶曰位；何以守位曰仁，何以聚人曰財。司馬相如《封禪書》曰：前聖之所以永保鴻名，常為稱首者也。
【明一 通三】《管子》曰：明一者皇，察道者帝，通德者王，謀得兵勝者霸。《董子》曰：古之人造文字者，三畫而連其中者謂之王。三畫者，天地與人也；連其中，通其道也，取其天地與人之才而三通之。非王者其孰能若是乎？
【合元 順紀】何休注《公羊傳》曰：德合於元者稱皇。《大戴禮》曰：黃帝順天地之紀者也。
【巍巍 翼翼】《論語》曰：巍巍乎舜禹之有天下而不與焉。何晏注曰：美舜禹己不與求天下而得之也。巍巍者，高大之貌。《毛詩》曰：維此文王，小心翼翼，昭事上帝，聿懷多福。鄭箋雲：翼翼，小心之貌。
【赫赫 煌煌】《毛詩》曰：明明在下，赫赫在上。毛萇注曰：文王之德明明於下，故赫赫然著於天也。《漢書》曰：孝成煌煌，臨朝有光；威儀之盛，如珪如璋。《禮記》曰：天穆穆，諸侯皇皇。
【穆穆 乾乾】《禮記》曰：天子穆穆，諸侯皇皇。《易》曰：九三君子終日乾乾，夕惕若厲無咎。
【五德 三統】《月令》曰：立春之日，盛德在木，其帝太皥。夏日盛德在火，其帝炎帝。季夏盛德在土，其帝黃帝。秋日盛德在金，其帝少昊。冬日盛德在水，其帝顓頊。《漢書》曰：三統者，天施地化人事之紀也。
【步驟 質文】《白虎通》曰：三皇步，五帝驟，三王馳，五霸騖。《大戴禮》曰：質文再而變，正朔三而改。
【三綱 一統】《論語》曰：周因於殷禮，所損益可知也。注曰：所因謂三綱五常也，所損益謂文質三統也。《易乾鑿度》曰：天子者，繼天理物，致政一統，各得其宜。父天母地以養人，至尊之號。
【青丘 丹浦】《歸藏啟筮》曰：蚩尤出自羊水，八肱八趾，疏首。登九淖以伐空桑。黃帝殺之於青丘。《帝王世紀》曰：有苗處南蠻而不服，堯徵而克之，于丹水之浦。
【牧野 阪泉】《尚書》曰：武王戎車三百兩，虎賁三千人，與紂戰於牧野。《大戴禮》曰：軒轅與赤帝戰於阪泉之野。
【軒營 周陣】《史記》曰：軒轅邑於涿鹿之阿，遷徙無常，行以師兵為營衛。《尚書》曰：武王伐殷，一月戊午師渡孟津，癸亥陳於商郊，俟天休命。
【鳳墟 鮪水】《韓子》曰：文王伐崇，至黃鳳墟而襪系解。顧無左右令系，文王乃自結之。皇甫謐《帝王世紀》曰：武王四年起師而東，遂率戎車至鮪水。甲子至於商郊。
【舜戚 軒弧】皇甫謐《帝王世紀》曰：有苗氏負固不服，舜乃修文教三年，執干鏚而舞之，有苗請服。《易》曰：神農氏沒，蘇帝堯舜氏作。弦木為弧，剡木為矢；弧矢之利，以威天下。蓋取諸睽。
【親耕 躬稼】《呂氏春秋》曰：神農之教曰：士有當年而不耕者，則天下或受其饑；女有當年而不績者，則天下或受其寒矣。故身親耕，妻親績。《論語》曰：禹稷躬稼而有天下。
【抵璧 藏金】張衡《東京賦》曰：抵璧於穀。陸賈《新語》曰：舜藏黃金於嶄巖之山，以杜邪淫之慾。
【堯廚 舜甑】皇甫謐《帝王世紀》曰：堯廚中自生肉脯，其薄如翣形。搖鼓則生風，使食物寒，而不臭。名曰翣脯。《韓詩外傳》曰：昔舜甑盆無羶，而工不以巧獲罪。
【栝柱 土階】《周書》曰：文王在高阝，召太子發曰：「吾栝柱而茅茨，為人愛費。」《墨子》曰：堯堂高三尺，土階三等；茅茨不翦，採椽不斫。
【二八 四七】《左傳》曰：舜臣堯，舉八凱，使主后土，以揆百事，莫不時序，地平天成。舉八元使布五教於四方；父義母慈，兄友弟恭子孝，內平外成。《史記》曰：儒生強華，自關中奉赤伏符來，曰：「劉秀髮兵捕不道，四方□集龍鬥野，四七之際火為主。」又張衡《西京賦》：我光武忿之，乃龍飛白水，鳳翔參墟；授鉞四七，共工是除。攙槍旬始，羣兇靡餘。
【握髮 吐哺】皇甫謐《帝王世紀》曰：禹一沐三握髮，一餐三起。班叔皮《王命論》曰：高祖信誠好謀，達於聽受，當食吐哺，納子房之策。
【虞韶 夏龠】《論語》曰：子在齊聞韶，三月不知肉味。孔安國注：韶，舜樂名。《呂氏春秋》曰：禹立，命皋陶作夏龠九成，以昭其功。
【犧瑟 媧笙】《帝王世紀》曰：伏犧作瑟，三十六絃，長八尺一寸。《禮記》曰：女媧之笙簧。
【漢築 虞琴】《史記》曰：高祖還歸過沛，置酒沛宮，悉召故人父老子弟，縱酒。發沛中兒，得百二十人，教之歌。酒酣，高祖擊築，自為歌詩。《禮記》曰：昔舜作五絃之琴，以歌《南風》。
【經綸 覆露】《周易》曰：雲雷屯，君子以經綸。《淮南子》曰：帝者體太一者，紀綱八極，經緯六合，覆露昭導，普施而無私。
【亭毒 財成】《老子》曰：亭之毒之，蓋之覆之。王弼注：亭謂品其形，毒謂成其質。《易》曰：天地交泰，後以財成天地之道，輔相天地之宜，以左右民。
【蔭樾 推溝】《淮南子》曰：武王蔭人於樾下，而天下懷之，感於恩也。桓寬《鹽鐵論》曰：禹稷自布衣，思天下有不得所者，若已推而納之溝中。
【泣辜 扇】劉向《說苑》曰：禹出見辜人，問而泣之。皇甫謐《帝王世紀》曰：武王自孟津還及於周，見人，王自左擁而右扇之。
【神輸 人贊】《春秋元命苞》曰：王者，往也。神之所輸向，人所歸樂。範曄《後漢書 光武贊》曰：靈慶既啟，人謀鹹贊；明明廟謨，赳赳雄斷。
【貢雉 獻獒】《史記》曰：周成王時，越裳貢白雉。《尚書》曰：西旅獻獒。注云：西戎遠國貢大犬。
【展義 觀風】《左傳》曰：天子非展義不巡狩。《禮記》曰：命太師陳詩，以觀民風。
【周轍 夏跡】《左傳》曰：楚石尹子革曰：昔穆王欲肆其心，周行天下，將必有車轍馬跡。祭公謀父作祈招之詩，以止王心，是以獲沒於祈宮。又曰：茫茫夏跡，畫為九州。
【舜旌 堯鼓】《管子》曰：舜有告善之旌，而主不蔽也。禹立諫鼓於朝，而備訴訟。《鄧子》曰：堯置敢諫之鼓。
【夏磬 周召】劉向《說苑》曰：禹之化天下也，以五聲聽。門懸鐘鼓鐸磬而置召，以待四海之士。《呂氏春秋》曰：舜有誹謗之木，湯有司過之士，武王有戒慎之召，猶恐不知己過。
【獻櫻 薦黍】《漢書》曰：惠帝嘗出遊離宮，叔孫通曰：「古者春嘗果。方今櫻桃熟，可獻。願陛下出，因取櫻桃獻宗廟。」上許之。諸果獻由此興也。《禮記》曰：仲夏之月，農乃登黍；乃以雛嘗黍，羞以含桃，先薦寢廟。
【足履己 手握褒】皇甫謐《帝王世紀》曰：脩己山行，見流星貫昴，夢接意感，生禹於石紐。虎鼻大口，足文履己。《孝經 援神契》曰：舜龍顏大口，手握褒。宋均注曰：握褒，手中有褒字，喻從勞苦受褒飾，致大祚也。
【得玉曆 佩寶文】幹寶《搜神記》曰：虞舜耕於曆山，得玉曆於河際之巖。舜知天命在己，體道不倦。《河圖》曰：禹既治水，功大，天帝以寶文大字錫禹佩，渡北海弱水之難。
【醴泉出 祥鳳至】《尚書 中候》曰：帝堯即政七十載，甘露潤澤，醴泉出山，榮光出河，休氣四塞。《禮鬥威儀》曰：人君政訟平，即祥鳳至。
【玉龜讖 石馬圖】《瑞應圖》曰：玉龜者，師曠時出河東之涯，為聖圖出河，負錄讖書。王隱《晉書》曰：懷帝永嘉元年，有玉龜出灞水。《魏氏春秋》曰：明帝青龍三年，張掖郡刪丹縣金山玄川溢湧，石馬負圖，狀象靈龜，立於川西。有石馬七，麟在東，鳳在南。
【紀鳳鳥 舞神魚】《左傳》曰：少昊氏之立也，鳳鳥適至，故紀於鳥。孔安國注《尚書》曰：雄曰鳳，雌曰凰，靈鳥也。《漢書》：宣帝時東浮大河，神魚舞於河。
【禦二龍 駕六鳳】《括地圖》曰：禹誅防風，夏德盛，二龍降之。禹使範氏禦之以行。《春秋命曆序》曰：辰放六頭四乳，在位二百五十年，離光次之，號曰皇談。銳頭日角，駕六鳳凰出地衡。在位五百六十歲。
【作舟車 為耒耨】班固《東都賦》曰：作舟車，造器械，斯乃軒轅氏之所以開帝功也。《易》曰：庖犧氏沒，神農氏作。斫木為耜，揉木為耒。耒耨之利，以教天下。
【建皇極 合天中】《尚書 洪範》曰：建用皇極。孔安國注曰：皇大也；極，中也。凡立事當用大中之道。《春秋運鬥樞》曰：ж犧、女媧、神農是三皇。皇者，中也，弘也。合天履中，開陰布綱。止合皇極。其施光明，煌煌盛美，不可勝量。
【含乾元 體太一】桓譚《新論》曰：夫王道之主，其德能載，包含以統乾元也。《文子》曰：帝者體太一，王者法陰陽。
【法三才 鹹一德】《淮南子》曰：帝王者，體太一，以法三才。《尚書》曰：惟尹躬暨湯，鹹有一德。
【皇俟天 帝合地】《春秋繁露》曰：德俟天地者稱皇。皇甫謐《帝王世紀》曰：功合神者稱皇，德合地者稱帝，德合人者稱王。
【禹孜孜 湯慄慄】《尚書》曰：禹曰：「予思日孜孜。」孔安國注曰：言己思日孜孜不怠，奉成臣功而已。又曰：湯既黜夏命，復歸於毫，作湯誓曰：慄慄危懼，若將隕於深洲。
【推五勝 改三正】《漢書》曰：秦兼天下，未遑暇也，亦頗推五勝五行相勝。秦以周為火，水以勝之。《大戴禮》曰：正朔三而改。
【禹菲食 湯布衣】孔子曰：禹吾無間然矣，菲飲食而致孝乎鬼神。《屍子》曰：湯之救旱也。素車白馬布衣，身嬰白茅，以身為牲，當此時絃歌舞者禁之。
【堯羹藜 舜飯糗】《韓子》曰：堯之王天下，糲粢之食，藜藿之羹。《孟子》曰：舜之飯糗茹車，若將終身焉。
【魏虛座 漢側席】《吳書》曰：虞翻，字種翔，著易甚有大意。魏文帝聞翻名，為設虛座守之。《後漢書》曰：朕思望直士，側席異聞。
【歌龍鱗 歎鴻翼】傅玄《樂府雜歌詩》曰：鳳有翼，龍有鱗；君不獨興，必須良臣。《管子》曰：桓公在灞，管仲隰朋見。忽有二鴻飛而過之，公歎曰：「寡人有仲父，猶飛鴻之有羽翼。」
【得六相 有五臣】《管子》曰：昔黃帝得蚩尤，明乎天道；得太常，察乎地利；得青帝，辨乎東方；得祝融，辨乎南方；得大封，辨乎西方；得后土，辨乎北方。黃帝得六相而天下化。《論語》曰：舜有臣五人而天下治。孔安國注：禹、稷、契、皋繇、伯益。
【有十亂 用三傑】武王曰：予有亂臣十人。亂，理也。理官者十人：周公、召公、太公、畢公、榮公、大顛、閎夭、散宜生、南宮適，其一人謂文母也。《漢書》曰：高帝雲：夫運籌於帷幄之中，決勝千里之外，吾不如子房；鎮國家，撫百姓，給餉饋，吾不如蕭何；運百萬之眾，戰必勝，攻必取，吾不如韓信。三者皆人傑，吾能用之，此吾所以取天下也。
【拔芻牧 舉行陣】《漢書》曰：上方欲用文武，求之如不及，始以蒲輪迎枚生。見主父而歎息。羣士慕向，異人並出。卜式拔於芻牧，弘羊擢於賈豎。班彪《王命論》曰：舉韓信於行陣，收陳平於亡命；英雄陳力，羣策畢舉。此高祖之大略，所以成帝業也。
【作承雲 和調露】《呂氏春秋》曰：帝顓頊令飛龍作效八風之音，命之曰承雲。《樂葉圖徵》曰：四時之節，動靜各有分職，不得相越。當以度行，謂調露之樂。注曰：調露和致於甘露樂。
【鳳集梧桐 龜出芝池】《韓詩外傳》曰：黃帝即位，鳳乃止於帝東園，集帝梧桐樹，食帝竹實，沒身不去。《魏略》曰：魏文帝，神龜出於靈芝池。
【東戶雁行 西鄰龠祭】《子思子》曰：東戶季子之時，道上雁行而不拾遺，耕耨餘糧宿諸畝首。《易》曰：東鄰殺牛，不如西鄰之龠祭，實受其福。
【烏江追項 赤壁破曹】《史記》曰：項王至東城，乃有二十八騎，追者數千人，欲東渡烏江，亭長艤船待，謂項王曰：「江東雖小，地方千里，眾數十萬，亦足王也。願大王急渡。今獨臣有船，漢軍至，無以渡。」項王笑曰：「籍與江東子弟八千，注江而西，今無一人還。縱江東父老憐而王我，我何面目見之。縱彼不言，籍獨不愧於心乎？」《蜀志》曰：曹公南征劉表，率將精騎五千，急追先主，及於當陽之長阪。先主走至夏口，遣諸葛亮自結於孫權，與曹公戰於赤壁。大破之，焚其舟船。
【周武仗鉞 漢高提劍】《尚書》曰：武王與受戰於牧野。甲子昧爽，王朝至於商郊，左仗黃鉞，右執白旄，以麾。《史記》曰：高祖擊英布時，為流矢所中，病。呂後迎良醫。醫入，高祖謾駡之曰：「吾以布衣，提三尺劍取天下，此非天命！命乃在天，雖扁鵲何益。」
【鴻門謝羽 氵蚩水敗尋】《漢書》曰：羽至函谷關，有兵守，不得入。聞沛公已屠鹹陽，羽大怒，使當陽君英擊關。羽遂入，至戲西鴻門。明日，沛公從百餘騎至鴻門謝羽，自陳封秦府庫，還軍灞上以待大王，閉關以備它盜，不敢背德。《後漢書》曰：王莽遣王尋、王邑，將兵百萬圍昆陽，光武乃與敢死者三千人沖其中堅。遂殺王尋。莽兵大敗，走者相騰踐。奔一百餘裏，間會大雷風，屋瓦皆飛，雨下如注，氵蚩水盛溢。士卒爭赴，溺者萬數，水為之不流。
【周官或樸 殷相鹽梅】《毛詩》曰：或樸，文王能官人也。或樸，薪之之。毛萇注曰：，木盛也；或，白妥也。山木茂盛，萬民得而薪之。喻賢人眾多。國家得用蕃興也。《尚書》曰：高宗夢傅說，爰立作相，王置諸其左右，命之曰：「若金，用汝作礪；若濟巨川，用汝作舟楫；若作酒醴，爾惟麴櫱；若作和羹，爾惟鹽梅；若歲大旱，用汝作霖雨。」
【葛天八闋 虞帝九成】《呂氏春秋》曰：昔葛天氏之樂，三人操牛尾，投足以歌八闋。高誘注曰：葛天氏，古帝名也，投足猶蹀足。闋，終也。《尚書》曰：簫韶九成，鳳凰來儀。孔安國注曰：韶，舜樂名也。《帝王世紀》曰：帝舜即有虞氏。
【軒皇夔鼓 漢帝鸞旗】皇甫謐《帝王世紀》曰：黃帝於東海流波山，得奇獸。狀如牛，蒼身、無角、能走，出入水則風雨，光如日月；其音如雷，名曰夔。黃帝殺之，以其皮為鼓，聞五百里。《史記》曰：黃帝號軒轅氏。《漢書》曰：文帝時，有獻千里馬者。詔曰：鸞旗在前，屬車在後，吉日行五十里，馬獨先焉往。於是還馬與道里之費。
【見窘蘭池 微行柏穀】《史記》曰：始皇帝為微行，與武士四人俱。夜出，逢盜蘭池見窘，武士擊殺盜。《漢武故事》曰：上嘗輕服為微行，至柏穀，夜投亭長不納，乃宿於逆旗。
【出軫 吐珠】《尚書帝命驗》曰：東南紛紛注精紀，昌光出軫已圖之。鄭玄注曰：謂劉氏也，謂火精當起翼軫之野。《尚書考靈曜》曰：河圖子提期地留，赤用藏，龍吐珠。鄭玄注曰：河圖子劉氏而提起也。珠，寶物，喻道也。赤漢當用天之祕道，故河龍吐之。
【侮人 樂沛】《漢書》王陵曰：陛下慢而侮人，項羽仁而愛人。又曰：高祖曰：「吾雖都長安之後，吾魂魄猶思樂沛。」
【降子嬰 封雍齒】《史記》曰：漢元年十月，沛公兵先諸侯至灞上，秦王子嬰降於軹道。《漢書》曰：高祖於未央宮，望見諸將於沙中偶語，乃先封雍齒。人人皆喜曰：「雍齒且候，吾等無患矣。」
【貪財貨 起布衣】《史記》曰：范增說項羽曰：「沛公居山東，貪於財貨。今入關，財物無所取，其志不小。急擊之勿失。」荀悅《紀》曰：高祖起於布衣，奮劍而取天下。
【總萬廷 旅五緯】《河圖》曰：高皇攝正總萬廷，四海歸詠理威明，文德道化承天精。《西京賦》曰：高祖之始入也，五緯相葉，以旅之於東井。
【隱芒澤 徭鹹陽】《帝王世紀》曰：高祖為泗水亭長，送徒驪山。徒多道亡。自度比至皆失盡，到豐凱撒中止飲，夜乃解縱所送徒。高祖即自疑亡匿於芒碭山澤岩石之間。《史記》曰：高祖常徭鹹陽，縱觀秦始皇帝，喟然太息曰：「嗟呼！大丈夫當如此也。」
【朱雁 白麟】《漢書》曰：孝武皇帝行幸東海，獲赤雁，作朱雁之歌。又曰：武帝行幸雍，祠五畤，獲白麟，乃作白麟之歌。
【芝房 瓠子】《漢書》曰：武帝元封二年詔曰：甘泉之宮中，產芝九莖，連葉，作芝房之歌。又曰：武帝東巡於海上，四月還，祠泰山。至瓠子臨決，命從臣將軍以下，皆負薪塞河堤，作瓠子之歌。
【盛唐 蒿裡】《漢書》曰：元封五年，帝南巡至於盛唐；又元狩五年，禪蒿裡。注曰：蒿裡，山名也。
【甲帳 交門】漢武帝起九間神屋，以琉璃珠玉明月夜光，雜錯天下珍寶為甲帳，其次為乙帳。甲以居神，乙以上自禦之。《漢書》曰：元封四年，幸不其，祠神人於交門宮。若有向坐拜者，作交門之歌。
【曆鳴澤 濟汾河】《漢書》曰：武帝元封四年，北出簫關，歷鹿鳴澤。漢武帝《秋風詞》曰：泛樓船兮濟汾河，橫中流兮揚素波；簫鼓鳴兮發棹歌，歡樂極兮哀情多。少壯幾時兮奈老何。
【出竹宮 生蘭殿】《漢儀》曰：郊泰畤，皇帝平明出竹宮，東向揖日。其夕，西向揖月。《漢武帝故事》曰：武帝以乙酉年七月七日生於猗蘭殿。
【體亞聖 慮如神】張儼《默記》曰：漢光武體亞聖之才，執文武略，聰明仁德，膺時而出。薛瑩《漢記》曰：光武寬容博納，計慮如神，是以任光寶融，望風附影也。
【仕金吾 擊銅馬】《後漢書》曰：光烈陰皇后諱麗華，南陽新野人也。光武適新野，聞後美，心悅之。後至長安，見執金吾車騎甚盛，因歎曰：「仕宦當作執金吾，娶妻當得陰麗華。」《東觀漢記》曰：更始年立上為蕭王，擊銅馬，大破之，乃受降。
【殺王尋 擒張步】《後漢書》曰：更始元年，王莽遣王尋、王邑，將兵百萬，旌旗輜車，千里不絕。圍昆陽城數十重。光武乃與敢死者三千人從城西水上，沖其中堅，尋邑陣亂，遂殺王尋。莽兵大潰。《張儼默記》曰：漢光武中興，破赤眉，擒張步隗囂之徒。羣兇夷滅，華夏肅清。
【北部 西陵】《魏志》曰：太祖武帝，二十舉孝廉為郎，除洛陽北部尉。魏武帝遣令曰：吾婕妤妓人，皆著銅雀臺。於臺上施六尺牀穗帳，朝晡上脯糗之屬。月朝十五，輒向帳作樂，汝等時登銅雀臺，望吾西陵墓田，勿缺。
【擊蛟 射雉】《幼童傳》曰：太祖幼而智勇，年十歲，嘗浴於譙水。有蛟來逼，自水奮擊，蛟乃潛退。於是畢浴而還，弗之言也。《魏書》曰：太祖於南皮一日射雉，獲三十六頭也。
【林海 野葛】《劉義慶記》魏武帝行兵失道，三軍皆渴。帝曰：「前有大梅林，結子甘酸，可以解渴。」士卒聞之，口皆出水，乘此得以及前源。張華《博物志》曰：太祖習啖野葛，至一尺，亦得少多飲鴆酒。
【脩渦 營洛】《魏志》曰：黃初六年，帝遂以舟師自譙修渦入淮，從陸道達徐州，築東巡臺。至廣陵故城，臨江觀兵。又曰：黃初元年十二月，帝初營洛陽宮，戊午幸洛陽。
【書鞭 擊蔗】魏文帝《臨渦賦序》曰：上建安十八年至譙，餘兄弟從，上拜墳墓。遂乘馬遊觀，經東園，遵渦水，高樹之下駐馬書鞭，為《臨渦賦》。魏文帝《典論》自敘曰：餘幼學擊劍，與平虜將軍劉勳奮威劉展等，共飲酒。宿聞展有手臂，能空手入白刃，餘與論劍長久。謂言：「將軍法非也，餘顧嘗好之，又得善術，因求餘對。」時酒酣耳熱，方食竿蔗，便以為杖，下殿數交。三中其臂。
【金車 寶鼎】《吳志》曰：初興平中，吳中童謠雲：「黃金車，班蘭耳；開閶門，出天子。」閶門，吳西郭門，夫差所生也。《吳錄》曰：赤烏十二年，寶鼎見於臨平湖中。
【都武昌 遷建鄴】《吳志》曰：黃初二年，孫權自公安郡都鄂，改名武昌。又曰：黃武元年四月，祭南郊，即皇帝位，遷都建鄴。
【持鞍緩 受箭回船】虞溥《江表傳》曰：孫權徵合肥，為張遼所襲，乘駭馬上津橋南。回見徹谷利在馬後，使權持鞍緩著鞭，遂得超渡。魚豢《魏略》曰：孫權乘大船來觀軍，曹公使弓弩亂髮。箭著其船，船偏重將覆，權因回船，以輕面受箭。箭均船平而去。
【大口方頤 長上短下】虞溥《江表傳》曰：孫堅為下邳丞時，權生。方頤大口，目有精光。《漢獻帝春秋》曰：張遼問吳降人曰：「紫髯將軍，長上短下，是誰？」答曰：「是孫會稽。」
【結吳 胤漢】《蜀志》曰：先主遣諸葛亮自結於孫權。《華陽國志》曰：漢末雄傑並起，先主名微眾鮮，建元胤漢，與之鼎峙。
【棄妻子 失七箸】《蜀志》曰：曹公遣精騎追及先主於當陽之長阪。先主棄妻子，與數十騎而走。又曰：曹公從容謂先主曰：「天下英雄，唯操與使君耳。袁本初之徒，不足數也。」先主方食，失七箸。
【翦芳蘭 乘羽葆】《蜀志》曰：先主將誅張裕，諸葛亮請罪。先主曰：「芳蘭當門，不得不翦。」又曰：先主舍東南角，有桑樹，童童如小車蓋。先主少時，與諸宗兒戲，言吾當乘此羽葆蓋車。
【有奇節 與大謀】幹寶《搜神記》曰：高祖宣皇帝少有奇節，聰明多大略。又曰：宣帝遷太子中庶子，每大謀，畫策多善，由是為太子所信重。
【討公孫 迎魏帝】臧榮緒《晉書》曰：遼東太守公孫文懿反，詔宣帝討之。發自京東都，過魏溫。詔郡守已下皆會幕次，父老故舊，宴飲累日。王隱《晉書》曰：魏帝謁高平陵，曹爽兄弟皆從。高祖以爽執政，不平，廢之。起奏事永甯宮，悉起營兵及城中餘眾，承製發武庫仗，開四門，出迎魏帝於洛濱，奏爽罪也。
【遷庶子 封舞陽】幹寶《晉紀》曰：魏國既建，高祖遷太子中庶子，與陳羣、吳質、朱鑠，號曰四友。又曰：天子疾篤，帝與曹真、陳羣等見於崇華殿之南堂，並受顧命，輔政。詔太子曰：「有間此三公者，慎勿疑之。」明帝即位，改封舞陽侯。
【被南國 終北面】臧榮緒《晉書》曰：遼東以諸將獻捷交至，乃申授前命曰：「躬擐甲冑，龔行天罰，掃平區城，申威吳會，裨贊皇靈，被於南國。」陸士衡《晉書》曰：文帝勢崇於三分，而身終乎北面，雖曰未暇，王業已固矣。
【忠恕無過言 仁厚有智量】王隱《晉書》曰：武帝少厲高行，造次於忠怒，未嘗有過言失色於人。又曰：武帝寬惠仁厚，深密有智量。
【減膳 燒裘】王隱《晉書》曰：武帝太始七年三月，詔太官減膳。又曰：有獻雉頭裘者。上曰：「異服奇裘，典制所禁也！」其於前殿燒裘。敕有異服者依禮致罪。
【魏禪 吳平】王隱《晉書》曰：鹹熙二年，魏禪位於上，臧榮緒《晉書》曰：武帝問劉毅曰：「卿以吾可方漢何帝也？」對曰：「可方桓靈。」帝曰：「吾德雖不及古人，猶克己為政；又平吳會，一同天下。方之桓靈，不亦甚乎？」
頌
【顏師古《聖德頌》】緬尋遐代，詳觀往冊。五勝質文，三正沿革；亂多化鮮，明寡晦積。炎精既淪，大運斯ル；茫茫率土，黯焉已夕。皇矣大聖，誕受天符；雲飛九域，電擊八區。共工慝斃，涿鹿妖除；枝換斯撤，攙槍靡餘。建武戢刃，偃伯釁車；蠲苛削密，求瘼恤隱。琴瑟更張，銜策俱盡；滿堂已樂，聲誦猶軫。扇垂仁，泣辜流憫；吏勉端潔，民歸願謹。肅恭祀，祗事上天；永唯孝享，式備吉蠲。外崇耆耋，內睦親姻；歲時縑纊，春秋醴饘。煢嫠是恤，こ瘵斯痊；閭閻外戶，馬牛內廄。畎畝相移，康莊交讓；勿用桴鼓，無虞亭障。盡納鮫人，朔班狼望；至誠感慶，休氣致詳。馴擾一角，棲集五章；華平挺幹，朱草曜芳。良耜稷稷，多餘穰穰；國儲億庾，家登萬箱。旄彼髦彥，仗任忠力；光被心{旅肉}，列居槐棘。如砥之平，如矢之直；淑慎微務，精明品式。菁菁者莪，彼或；修容禮闈，翱翔書圃。談極五際，玩慕三古；杳眇義窟，恢臺學府。儒墨兼陳，申韓迭去；豈資伯亮，甯勞封鉅。德音高朗，絲言昭普；黃竹麗章，柏梁清引。沈鬱澹雅，疏通敏迅；抽演闕文。網羅遺韻。孰登奧室，罕窺牆仞；妙心洞達，神筆允從。累硌新勢，奮發奇鋒；珪稷鉤婉，霧散煙濃。竦同企鶴，蔚若據龍；豈唯於趙，信乃過鐘。道惟天縱，藝兼人術；用而不知，速而不疾。至德無象，微言罕述；玉裕桂宮，金植蘭室。禮極敬愛，行歸忠一；天下文明，日月貞觀。百神受職，三靈葉贊；泰階既平，光華常煥。超軒跨昊，騰周軼漢；萬壽無疆，永延遐算。
【李百藥《皇德頌》】臣聞：聖人與天地合其德，與日月合其明。含吐陰陽之氣，彈壓山川之精；葉吹萬以亭育，總得一而為貞。我所以誕膺明命，大保鴻名。又曰：惟皇唐之獨運，冠風聲之往初；練五氣於圓蓋，張四極於方輿。定羣雄之逐鹿，拯方割之為魚。在炎靈之交喪，屬皇輿之敗德；降薦瘥於上玄，恣咆哮於中國。無小無大，圖帝圖王；匹夫匹婦，為蟊為賊。舉率土而鹹棄，雖同舟而作慝；彼獨夫之肆志，何汨典而亂常。固違道而滅德，實罔念而作狂；始結怨於庶黎，終自絕於彼蒼。八荒九有，山潰川竭；天軸且回，地維將絕。文章鹹蕩，風雅鹹缺；在忠良而必焚，罄冠冕而同裂。或滔天而嫁禍，或觸山而作孽；極殷區以陸沉，盡漢途而喋血。天縱神武，景屬上皇；自白水而龍躍，肇參墟而鳳翔。在中途而聽誦，將再駕而剪商；惟神幾之獨運，乃撫翼而高驤。命蒼兕而臨河曲，殺黑龍而濟冀方；指牧野而泰誓，師鳴條而侮亡。又曰：惟聖德之懷遠，敷彝倫於絕漠；在窮髮而畢冠，伊左衽而俱削。戎亭虛警，守大荒大外；地險悉平，夷中州之軼。合綦會而作貢，極遐方而獻琛；薦環裘而委質，候風海而歸心。周八荒而率俾，重九澤而相尋；效狻猊於昧穀，維神屏於鄧林。應咸池而率舞，游上苑而懷音。竭寶用而鹹競。磬虛心而畢舉，乍鳴觀閣。時遊林禦。文表仁義，聲諧律呂。下神雀於帝臺，導甘泉於神渚。龜書龍匣，河洛將遊；東鰈西鶼，雲亭載佇。其餘藏山祕澤之珍，摭實排虛之侶；俱葉契於圖牒，差無得而稱序。又曰：昔天靈之八萬千歲，姬週三十六王，蓋歷數之眇小，曾不足以揄揚。惟聖朝之期運，符上帝之會昌。臣下拜而稽首，獻福壽之無疆；資卜年與卜曆，共地久而天長。
【《唐太宗頌》】厥初造化，人倫既興；乃建君長，司牧黎。肇自爻畫，爰代結繩；軒昊既謝，唐虞以升。後隋德衰，順時革命；三季之末，干戈是爭。赫矣神武，經期作聖；下括九圍，上齊七政。業統文武，勳邁高光；何險不濟，何患不攘。士女胥悅，篚厥玄黃；斯物之至，昭於我王。我王覆育，資生懷造；配堯登唐，方周在鎬。翕受敷施，明徵定保；允迪厥德，惟清帝道。帝道欽明，天下和平；三時不害，百穀以成。我庾斯積，如坻如京；既富而教，訟息刑清。明明天子，令聞不已；百姓為心，萬方在己。家賴寬政，朝稱多士；齊一華戎，混同書軌。東池溟渤，西苑嵎丘；八蠻職貢，六狄懷柔。至德潛洽，玄化滂流；日慎一日，雖休勿休。先天不違，靈物效質；丹羽儀韶，翠黃承轡。甘露零草，祥風應律；嘉禾醴泉，比焉自出。符瑞見兮煥圖書，壇場設兮望鑾輿。至人忘己體沖虛，凝神姑射厭宸居。厭宸居，葉冥契，龍駕升兮邈遐逝；垂玄範兮光來裔，與玄象兮長昭晰。飛英聲兮越三代，永錫祚兮萬億載。
贊
【唐睿宗《漢高祖贊》】天造草昧，雄圖糾紛；赫赫漢祖，應若興雲。秦原鹿喪，沛澤蛇分；大風一起，南面稱君。
【又《晉宣帝贊》】仲達猜忌，狼顧為人；稱疾迷謬，形神不親。辛毗仗節，蜀將貽巾；委質北面，終為魏臣。
【又《梁武帝贊》】緬惟梁武，九五居尊，何為自屈，沉冥釋門。災興佛寺，兵纏帝閽；竟罹兇逼，天道寧論。
【晉摯虞《庖犧贊》】昔在上古，惟德居位，庖犧作王，世尚醇懿。設卦分象，開物紀類；施罟設網，人用不匱。
【晉王彪之《伏犧贊》】悠悠皇犧，體寂神澄；無為而化，出道不凝。不知有之，冥感自興；因應之跡，畫象結繩。
【摯虞《神農贊》】神農居世，通變該極；民眾獸鮮，乃教稼穡。聚貨交，草木播植；務濟其本，不通其飾。
【晉曹毗《黃帝贊》】軒轅應玄期，幼能總百神；體煉五靈妙，氣含雲露津。摻石曾城岫，鑄鼎荊湖濱；豁焉天扉關，飄然跨騰鱗。儀轡灑長風，褰衣躡紫宸。
【摯虞《黃帝贊》】黃帝在位，實號軒轅；車以行陸，舟以濟川。弧矢之利，弭難消患；垂衣而治，萬國乂安。
【《唐堯贊》】唐帝放勳，欽明文思；惟天為大，惟堯則之。巍巍蕩蕩，萬邦雍熙。
【《夏禹贊》】決堤疏河，刊山敷土；四隩既宅，彝倫攸敘。卑宮菲食，以甯區宇。
【《殷湯贊》】睿也惟商，實惟成湯；三五迭興，舍帝稱王。
【《周文王贊》】周文翼翼，儀刑體教；上帝是臨，神明是勞。東鄰之昏，西鄰之曜；九有既集，以聖易暴。
【《周武王贊》】於皇武王，天命是鐘；七德既耀，莫不率從。奄清宇宙，蕩商之蹤。
【《周宣王贊》】宣王承衰，邦家多阻；懲難思理，官人以敘。山甫補闕，方叔禦侮；是用中興，恢復周宇。
【《漢高祖贊》】漢祖明達，兼諮權武；總禦羣雄，剪翕強楚。奄正華夏，經略區宇；遂登天位，纘堯之緒。
【《漢惠帝贊》】孝惠內脩親親，外禮宰相，優寵齊悼趙隱，恩敬篤矣。聞叔孫通之諫，則色瞿然；納曹相國之對，而心大悅。可謂寬仁之主，遭呂太后，虧損至德，悲夫。
【《漢文帝贊》】漢之光大，實惟孝文；體仁尚儉，克己為君。按轡細柳，抑尊成軍；營兆南原，陵不崇墳。
述
【《漢書 高祖述》】皇矣漢祖，纂堯之緒。實天生德，聰明神武。秦人不綱，網漏於楚。爰茲發跡，斷蛇奮旅；神母告符，朱旗乃舉。粵蹈泰郊，嬰來稽首；革命創制，三章是紀。
【《文帝述》】太祖穆穆，允恭玄默；化民以躬，帥下以德。我教如風，民應如草；國富刑清，登我漢道。
【《景帝述》】孝景蒞政，諸侯放命；克伐七國，王室以定。非怠非荒，務在農桑；著於甲令，民用甯康。
【《元帝述》】孝元翼翼，高明柔克；尊禮故老，優遊亮直。外割禁囿，內損御服；離宮不衛，山陵不邑。奄尹之訾，穢我明德。
【《成帝述》】孝成惶惶，臨朝有光；威儀之盛，如珪如璋。壺闈恣趙，朝政在王；炎炎燎火，亦允不揚。
【《平帝述》】孝平不造，新都作宰；不伊不周，喪我四海。
論
【唐太宗《晉武帝紀論》】武皇承基，誕膺天命，握圖禦寓，敷化宏道。是以佚道代勞，以治易亂，絕縑綸之貢，去雕琢之飾，制奢俗以變儉，約澆風而反淳。雅好直言，留心採擢，劉毅裴楷，以質直見容。嵇紹許奇，難冫幾仇而不棄；仁以禦物，寬而得眾，宏略大度，有帝王之量焉。於時民和俗靜，家給民足，聿修武用，思啟封疆；決神算於深衷，斷雄圖於議表。馬隆西伐，王浚南征，師不延時，獯虜削跡；兵無血刃，揚越為墟。通近代之不通，服前王之不服。禎祥顯應，風教肅清，天地之功成矣，霸王之業大矣。雖登封之禮，讓而不為，驕泰之心，因斯以起。見土地之廣，謂萬葉而無虞；睹天下之安，謂千年而永治。不知處廣以思狹，則廣可長存；居治而忘危，則治無常治。加之建立非所，委寄失才，志欲就於昇平，行先迎於禍亂。是猶將適越者，指沙漠而遵途；欲登山者，涉舟航而覓路。所趣逾遠，所向轉難，南北倍殊，高下相反，求其至也，不亦難乎。況以新習易動之基，而無久安難拔之慮。故賈充兇豎，懷奸志而擁權；楊駿豺狼，包禍心以專輔。遂至宮車晚出，諒暗未周。藩翰變親以成疏，連兵竟滅其本；棟樑回忠而起偽，擁眾各舉其威。曾未數年，綱紀大亂，以至海內板蕩，宗廟播遷。帝道王猷，反居文身之俗；神州赤縣，翻成被髮之鄉。棄所大以資人，掩其小而自託，為天下笑，此其故何哉？良由失慎於前，所以貽患於後。且知子者賢父，知臣者明君。子不肖則家亡，臣不忠則國亂。亂國不可以安也，亡家不可以全也。是以君子防其始，聖人閉其端。而世祖惑荀勖之奸謀，迷王渾之偽策，心屢移於眾口，事不定於已圖。元海當除而不除，卒令擾亂區夏；惠帝可廢而不廢，終使傾覆洪基。夫全一人者德之輕，拯天下者功之重；棄一子者忍之小，安社稷者孝之大。況乎資二世而成，業延二孽以喪之。所謂取輕德而舍重功。畏小忍而忘大孝，聖賢之道，豈若斯乎？雖則善始於初，而鮮令終於末，所以殷勤史策，不能無慷慨焉。
【又《隋高祖論》】夫帝王受命，非因眾人所舉。既乘便之取不同，優劣之勢各異。或雄圖內斷，英謀外決，海納山容，如覆如載，磊磊落落，真帝王者也，只如文皇。起自布衣，臨馭四海，斯孤兒以致天下，奪寡婦而登神器。復留心萬姓，務從儉約。自金陵滅後，奢泰日滋，起仁壽於五柞，移新都於灞岸。合浦珠璣，填於帑藏；江南姬媛，納於椒掖。仁壽之役，萬姓力殫；雕琢之功，中民竭產。從渭至灞，甯不為勞；移故就新，理多其弊。心隨地廣，意逐時驕；猜忌無端，觸途多諱。文母夷戮，兒母被誅；牝雞晨鳴，皇枝剿絕。廢長立少，付託失人；功臣良將，誅夷備盡。享年不永，豈非天乎！
【後漢班叔皮《王命論》】在昔帝堯之禪，曰諮爾舜，天之歷數在爾躬。舜亦命禹，暨於稷契，鹹佐唐虞，光濟四海，奕世載德。至於湯武而有天下，雖其遭遇異時，禪代不同，至於應天順人，其揆一焉。是故劉氏承堯之祚，氏族之世，著於春秋；唐據火德，而漢紹之，始起沛澤，則神母夜號，以彰赤帝之符。由是言之：帝王之祚，必有明聖顯懿之德，豐功厚利積累之業，然後精誠通於神明，流澤加於生民，故能為鬼神所福饗，天下所歸往。未見運世無本，功德不紀，而得倔然在此位者也。世俗見高祖興於布衣，不達其故，以為適遭暴亂，得奮其劍，遊說之士，至比天下逐鹿，幸捷而得之。不知神器有命，不可智力求，悲夫！此世之多亂臣賊子者也。若然者，豈徒暗於天道哉，又不睹於人事矣。夫餓饉流隸，饑寒道路，思有短褐之襲，擔石之蓄，所願不過一金，終於轉死溝壑，何則？貧窮亦有命也。況乎天子之貴，四海之富，神明之祚，可得而妄處哉。
【晉幹寶《晉武革命論》】史臣曰：帝王之興，必俟天命，苟有代謝，非人事也。文質異時，興建不同。故古之有天下者，柏皇慄陸以前，為而不有，應而不求，執不象也；鴻荒世及，以一民也；堯舜內禪，體文德也；漢魏外禪，順大名也；湯武革命，應天人也；高光爭伐，定功業也。各因其運而得天下，時隨之義大矣哉。古者敬其事則命以始也，今帝王受命而用其終，豈人事乎？其天意乎。
【又《晉紀總論》】史臣曰：昔高祖宣皇帝，以雄才碩量，應運而仕。值魏太祖創基之初，籌畫軍國，嘉謀屢中。遂服輿軫，驅馳三世，性深隩有如城府，而能寬綽以容納；行任數以禦物，而知人善採拔，故賢愚鹹懷，小大畢力。爾乃取鄧艾於農隙，引周泰於行役，委以文武，各善其事，故能西擒孟達，東舉公孫淵，內夷曹爽，外襲王陵。神略獨斷，征伐四克，維禦羣後，大權在己。屢拒諸葛亮節制之兵，而東支吳人輔車之勢。軍旅屢動，連鄙無虧，於是百姓與能，大象始構矣。世宗承基，太祖繼業；玄豐亂內，欽誕寇外。潛謀雖密，而在機必兆；淮浦再擾，而許洛不震。鹹黜異圖，用光前烈，然後推轂鐘鄧，長驅庸蜀，三關電掃，劉禪入臣。天符人事，於是信矣。始當非常之禮，終受備物之錫。名器崇於周公，權制嚴於伊尹。至於世祖，遂享皇極；正位居體，重言慎法。仁以厚下，儉以足用；和而不馳，寬而能斷。故民詠惟新，四海悅勸矣。
祭文
【唐太宗《祭魏太祖文》】夫大德曰生，資二儀以成化；大寶曰位，應五運而遞昌。貴賤廢興，莫非天命？故龍顏日角，顯帝王之符；電影虹光，表乾坤之瑞；不可以智競，不可以力爭。昔漢室豆分，羣雄嶽立。夫民離政亂，安之者哲人；德喪時危，定之者賢輔。伊尹之臣殷室，王道昏而復明；霍光之佐漢朝，皇綱否而還泰。立忠履節，爰在於斯。帝以雄武之姿，當艱難之運，棟樑之任。同乎曩時，匡正之功，異於往代。觀沉溺而不拯，視顛覆而不持，乖徇國之情，有無君之跡。既而三分肇慶，黃星之應久彰；主卜啟期，真人之運斯屬。其天意也，豈人事乎！
【陳沈炯《祭漢武帝陵文》】臣聞：喬山雖掩，鼎湖之靈可祠；有魯遂荒，大庭之跡不泯。伏惟陛下，降德猗蘭，纂靈豐穀，漢道既登。神仙可望，射之罘於海浦。禮日觀而稱功，橫中流於汾河，指柏梁而高宴，何其甚樂，豈不然歟。既而運屬上仙，道窮晏駕，翠幕珠簾，一朝零落，茂陵玉碗，遂出人間。陵雲故基，與原田而無々；扶風餘跡，帶陵阜而茫茫。羈旅縲臣，豈不落淚？昔者承明見罷，嚴助東歸；駟馬可乘，長卿西返。恭聞故實，竊有愚衷；黍稷非馨，敢望徼福。爵臺之心，空愴魏君；雍邱之祠，未光夏後。瞻仰徽猷，伏增淒懼。
