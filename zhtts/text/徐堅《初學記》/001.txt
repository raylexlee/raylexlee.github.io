△卷一 天部上
天第一
日第二
敍事
《說文》雲︰日者，實也，太陽之精，字從○一，象形也。又君象也。《淮南子》雲︰日出於谷，浴於咸池，拂於扶桑，是謂晨明。登於扶桑之上，〈扶桑，東方之野。〉爰始將行，是謂朏〈斐。〉明，〈朏明，將明也。〉至於曲阿，〈曲阿，山名。〉是謂朝明。臨於曾泉，〈曾，重也，早食時在東方多水之地，故曰曾泉。〉是謂早食。次於桑野，是謂晏食。臻於衡陽，是謂禺中。對於昆吾，〈昆吾邱在南方。〉是謂正中。靡於鳥次，〈鳥次，西南方之山名。〉是謂小遷。至於悲谷，〈悲谷，西南方之大壑。〉是謂晡時。迴於女紀，〈女紀，西方陰也。〉是謂大遷。經於泉隅，是謂高舂。〈言尚未冥，上蒙先舂，曰高舂。〉頓於連〈爛。〉石，是謂下舂，〈連石，西北山名。言將欲冥，下蒙悉舂，故曰下舂。〉爰止羲和，爰息六螭，是謂懸車。〈日乘車駕以六龍，羲和御之，日至此而薄於虞泉，羲和至此而迴六螭。〉薄於虞泉，是謂黃昏。淪於蒙谷，是謂定昏。日入崦〈淹。〉嵫，〈音茲。亦曰落棠山。〉經於細柳，〈細柳，西方之野。〉入虞泉之池，曙於蒙谷之浦。〈蒙谷，濛汜之水。〉日西垂景在樹端，謂之桑榆。〈言其光在桑榆樹上。已上並《淮南子》文。又《爾雅》雲︰東至日所出爲泰平，西至日所入爲泰蒙。〉《廣雅》雲︰日名耀靈，一名朱明，一名東君，一名大明，亦名陽烏。日御曰羲和。〈《山海經》曰：東南海之水，甘泉之間，有羲和國。有女子曰羲和，爲帝俊之妻。是生十日，常浴日於甘泉。郭璞注：羲和能生日也，故日爲羲和之子。堯因，是立羲和之官，以主四時。〉《纂要》雲︰日光曰景，〈星月之光，通謂之景。〉日影曰晷，日氣曰晛，〈乃見反。《詩》曰：見晛曰消。《毛傳》雲︰晛，日氣也。〉日初出曰旭，日昕曰晞，〈大明曰昕。《詩》曰：匪陽不晞。晞，乾也，言日昕乾濕物也。〉日溫曰煦。在午曰亭午，在未曰昳。日晚曰旰，日將落曰薄暮。日西落，光反照於東，謂之反景。景在上曰反景，在下曰倒景。日有愛日、畏日、〈愛，冬日也；畏，夏日也。《左傳》曰：冬日可愛，夏日可畏。〉遲日。〈遲，春日也。《詩》曰：春日遲遲。〉
事對
麗天　出地〈《易》曰：日月麗乎天，百穀草木麗乎地。《文子》曰：日出於地，萬物蕃息。〉合璧　連珠〈《漢書》曰：太初歷，晦朔弦望皆最密，日月如合璧。《淮南子》曰：若木在建木西，末有十日，其華照地。高誘注曰：末，端也。若木端有十日，狀如連珠，華光照其下地。〉兩珥　重輪〈《雜兵書》曰：日冠者如半暈也，法當在日上有冠，文有兩珥者尤吉。《管子》曰：盛魄重輪，六合俱照，非日月能乎？〉火精　陽德〈《範子計然》曰：日者，火精也。火者外景，主晝。居晝而爲明，處照而有光。《春秋內事》曰：日者，陽德之母也。〉再中　三舍〈《風俗通》曰：成帝問劉向：俗說文帝被徵，後期不得立，日爲再中。向曰：文帝少卽位，不容再中。《淮南子》雲︰魯陽公與韓搆難，戰酣日暮，援戈而撝之，日爲之反三舍。〉分陰　寸晷〈王隱《晉書》曰：陶侃少長勤整，自強不息，常語人曰：大禹聖人，乃惜寸陰；至於凡俗，當惜分陰。潘尼詩曰：尺璧信易遺，寸晷難可踰；成名非我事，所翫琴與書。〉麟鬪　鹿解〈《淮南子》曰：虎嘯而谷風至，麟鬪則日月蝕。許愼注曰：麒麒，大角之獸，故與日相動。又曰：日者，陽之至，是以春夏則羣獸除解。《禮記》曰：日冬至而麋角解，日夏至鹿角解。〉鞠陵　蒙谷〈《山海經》曰：大荒之中有山，名曰鞠陵，於大東極離瞀，日月所出。蒙谷見上。〉高舂　下枝〈高舂見上。《山海經》曰：大荒之中湯谷，上有扶桑木，十日所浴。九日居下枝，一日居上枝，皆戴烏也。〉測景　步晷〈《周禮》曰：大司徒以土圭之法測土深淺。正日景以求地中，日南則景短多暑，日北則景長多寒。陸士衡《連珠》曰：情見於物，雖遠猶疎；神藏於形，雖近則密。是以儀天步晷，而脩短可量；臨川揆水，而淺深難測。〉建木　拒松〈《呂氏春秋》曰：白人之南，建木之下，日中無影，蓋天地之中也。《山海經》曰：大荒之中有方山，上青松，名曰拒格之松，日月所出入。〉貫白虹　夾赤鳥〈《漢書》曰：鄒陽上書說梁孝王曰：昔荊軻慕燕丹之義，白虹貫日，太子畏之。《左傳》曰：哀公元年，楚有雲如衆赤鳥，夾日以飛三日。楚子使問周太史，太史曰：其當王身，若禜之，可移於令尹司馬。王曰：移腹心之疾置之股肱，何益？王弗禜而死。孔子曰：昭王其不失國也，宜哉。〉夸父棄杖　魯陽揮戈〈《山海經》曰：夸父追日，渴飲河渭，不足；北飲大澤，未至，道渴而死。棄其杖化爲鄧林也。郭璞注曰：夸父，神人，言能反日景。魯陽事見上三舍注。〉似騏步　類鳧飛〈王充《論衡》曰：日晝行千里，夜行千里；騏驥，晝日亦千里。然則日行舒疾，與騏驥步相類。又曰：日月，一日一夜行二萬六千里，與冠鳧飛相類。〉長安近　車輪遠〈劉劭《幼童傳》曰：晉明帝諱紹，元帝太子也。初，元帝爲江東都督鎭揚州時，中原喪亂，有人從長安來。元帝問洛下消息，潸然流涕。帝年數歲，問泣故，具以東渡意告之。因問帝：「汝意謂長安何如日遠？」答曰：「不聞人從日邊來，只聞人從長安來，居然可知。」元帝念之。明日集羣臣宴會，設以此問，明帝又以爲日近。元帝動容，問：「何故異昨日之言？」答曰：「舉頭不見長安，只見日，以是知近。」帝大悅。《列子》曰：孔子東遊，見兩小兒鬪辨。問其何故，一兒曰︰「我以日始出去人近，日中時遠；日出初大如車輪，其中時如盤盂，此不爲遠者小而近者大乎？」一兒曰：「日初出蒼蒼涼涼，及其中時如探湯，此不爲近者熱而遠者涼乎？」孔子不能決。兩兒笑曰：「孰謂汝多知乎！」〉
詩
太宗文皇帝《賦秋日懸清光賜房玄齡詩》〈秋露凝高掌，朝光上翠微。參差麗雙闕，照耀滿重闈。仙馭隨輪轉，靈烏帶景飛。臨波無定彩，入隙有圓暉。還當葵藿志，傾葉自相依。〉又《賦得白日半西山詩》〈紅輪不暫駐，烏飛豈復停。岑霞漸漸落，溪陰寸寸生。藿葉隨光轉，葵心逐照傾。晚煙含樹色，棲鳥雜流聲。〉梁簡文帝《詠朝日詩》〈團團出天外，煜煜上層峯。光隨浪高下，影逐樹輕濃。〉梁李鏡《遠日詩》〈始臨東嶽觀，俄升若木枝。萍實詎儔彩，合扇且慙規。北林耿初曜，員窗鑒早曦。照庭餘雪盡，映簷溜滴垂。徘徊匝花樹，煜爚滿春池。柳陰才靡靡，簾影復離離。曾泉豈停舍，桑榆忽在斯。廻戈安得中，長繩不可羈。沖情愛景落，清宴惜光馳。溫暉徒已荷，深心竊自知。〉梁劉孝綽《詠日應令詩》〈弭節馳暘谷，照檻出扶桑。園葵一何幸，傾葉奉離光。〉陳徐陵《日華詩》〈朝暉爛曲池，夕照滿西陂。復有當晝景，江上鑠光儀。時從高浪歇，乍逐細波移。一在彫樑上，詎比扶桑枝。〉隋康孟《詠日應趙王敎詩》〈金烏升曉氣，玉檻漾晨曦。先泛扶桑海，反照若華池。洛浦全開鏡，衡山半隱規。相歡承愛景，共惜寸陰移。〉虞世南《奉和詠日午詩》〈高天淨秋色，長漢轉曦車。玉樹陰初正，桐圭影未斜。翠蓋飛圓影，明鏡發輕花。再中良表瑞，共仰璧暉賒。〉褚亮《奉和詠日午詩》〈曦車且亭午，浮箭未移暉。日光無落照，樹影正中圍。草萎看稍靡，葉燥望疑稀。晝寢慙經笥，暫解入朝衣。〉董思《恭日詩》〈滄海十枝暉，玄圃重輪慶。蕣華發晨楹，菱彩翻朝鏡。忽遇驚風飄，自有浮雲映。更也人皆仰，無待揮戈正。〉
月第三
敍事
《淮南子》雲︰月者，太陰之精。《釋名》雲︰月，闕也，言滿則復闕也。《漢書》雲︰月，立夏夏至行南方赤道，曰南陸；立秋秋分行西方白道，曰西陸；立冬冬至行北方黑道，曰北陸。分則同道，至則相過。晦而見西方謂之朓，朔而見東方謂之朒，亦謂之側匿。〈朓音他了反，朒音女六反。朓，健行疾貌也；朒，縮遲貌也。側匿猶縮懦，亦遲貌。〉《釋名》雲︰朏，月未成明也；魄，月始生魄然也。〈承大月，月生三日謂之魄；承小月，月生三日謂之朏。朏音斐。〉朔，月初之名也；朔，蘇也，月死復蘇生也；晦，月盡之名也；晦，灰也，死爲灰，月光盡似之也；弦，月半之名也，其形一旁曲，一旁直，若張弓弦也；望，月滿之名也，日月遙相望也。《淮南子》雲︰月，一名夜光；月御曰望舒，亦曰纖阿。
事對
水氣　金精〈《淮南子》曰：日月，天之使也。積陰之寒氣，久者爲水，水氣之精者爲月。《河圖•帝覽嬉》曰：月者，金之精也。〉觀蓂　視桂〈《抱朴子》曰：昔帝軒候鳳鳴以調律，唐堯觀蓂莢以知月。《帝王世紀》雲︰堯時有草夾階而生，每月朔日生一莢，至月半則生十五莢。至十六日後，日落一莢，至月晦而盡，若月小餘一莢。王者以是佔歷，應和而生，以爲堯瑞，名之蓂莢，一名歷莢，一名仙茆。虞喜《安天論》曰：俗傳月中仙人桂樹，今視其初生，見仙人之足，漸已成形，桂樹後生。〉合璧　破環〈合璧已見上。《抱朴子》曰：王生雲︰月不圓者月初生，及旣虧之後，視之宜如三寸鏡。稍稍轉大，不當如破環，漸漸滿也。〉金兔　瑤蟾〈《河圖•帝覽嬉》曰：月者，金之精。又張衡《靈憲》曰：月者，陰精而成獸，象兔蛤焉。又劉孝綽詩曰：明明三五月，垂影當高樹。攢柯半玉蟾，叢葉映金兔。王子年《拾遺記》曰：瀛海南有金巒之觀，飾以衆寶。左懸則火精爲日，刻黑玉爲烏；右以水精爲月，削青瑤爲蟾兔。亦有神龍神風，徘徊其邊。〉圓鏡　破鏡〈庾肅之《玉讚》曰：圓璧月鏡，璆琳星羅。結秀藍田，擢鎭荊和。《古詩》曰：藁砧今何在？山上複有山。何當大刀頭？破鏡飛在天。〉三珥　重輪〈《軍國占候》曰：若月有三珥者，大臣有喜；若月冠而復暈者，天下有喜。崔豹《古今注》曰：漢明帝作太子，樂人歌四章，以贊太子之德。其一曰日重光，二曰月重輪，三曰星重曜，四曰海重潤。〉似鈎　如璧〈枚乘《月賦》曰：猗嗟明月，當心而出。隱圓巖而似鈎，蔽脩堞而如鏡。何偃《月賦》曰：遠日如鑑，滿月如璧。〉方珠　缺暈〈《淮南子》曰：方諸見月，則津而爲水，高誘注曰：方諸，陰燧大蛤也；熟摩令熱以向月，則水生也。許愼注曰：諸，珠也。方，名也。《淮南子》又曰：晝隨灰而月暈闕。許愼注曰：有軍事相圍守則月暈。以蘆灰環，缺其一面，則月暈亦闕於上。〉金波　璧光〈《漢書》曰：月移彩以金波，日華耀以宣明。《尚書中候》曰：甲子冬至日，月若懸璧。何偃《月賦》曰：日月雖如璧，以光爲形。〉北堂　西園〈陸士衡詩曰：安寢北堂上，明月入我牖。照之有餘輝，攬之不盈手。曹植詩曰：清夜遊西園，飛蓋相追隨。明月澄清影，列宿正參差。〉居蠩　顧兔〈《春秋元命苞》曰：月之爲言闕也，而設以蟾蠩與免者，陰陽雙居。明陽之制陰，陰之倚陽。《楚詞》曰：夜光何德，死而又育。厥利維何，而顧兔在腹。〉似紈扇　如玉鈎〈班婕妤《怨歌行》曰：新裂齊紈素，鮮潔如霜雪。裁爲合歡扇，團團以明月。鮑照詩曰：始見西南樓，纖纖如玉鈎。末映西北墀，娟娟似蛾眉。〉鑒阮帷　照潘室〈阮籍詩曰：夜中不能寐，起坐彈鳴琴。薄帷鑒明月，清風吹我衿。潘岳《悼亡詩》曰：皎皎窗中月，照我室南端。清商應秋至，溽暑隨節闌。〉吳牛喘　魏鵲飛〈劉義慶《世說》曰：滿奮畏風，在武帝坐。北窗作琉璃屛風，實密似疎，奮有難色。帝笑之。奮答曰：臣猶吳牛，見月而喘。魏武帝《短歌行》曰：月明星稀，烏鵲南飛；繞樹三匝，何枝可依。〉蟾兔並　麟龍鬪〈《五經通義》曰：月中有兔與蟾蠩何？兔，陰也；蟾蠩，陽也。而與兔並，明陰係於陽也。《春秋元命苞》曰：麟龍鬪，日月薄蝕。〉
賦
宋謝靈運《怨曉月賦》〈臥洞房兮當何悅？滅華燭兮弄曉月。昨三五兮旣滿，今二八兮將缺。浮雲褰兮收汎灩，明舒照兮殊皎潔。墀除兮鏡鑒，廊櫳兮澄澈。〉宋謝莊《月賦》〈陳王初喪應劉，端憂多暇，悄焉疚懷，弗怡中夜。於時斜漢左界，北陸南躔，白露曖空，素月流天。沉吟齊章，殷勤陳篇。抽毫進牘，以命仲宣。仲宣跪而稱曰：「臣聞日以陽德，月以陰靈。擅扶光於東沼，嗣若英於西溟。引玄兔於帝臺，集素娥於後庭，若夫氣霽地表，雲斂天末，洞庭始波，木葉微脫。升清質之悠悠，降澄輝之藹藹。列宿掩縟，長河韜映。柔祇雪凝，圓虛水鏡。連觀霜縞，周除水淨。」歌曰：「美人邁兮音塵闊，隔千里兮共明月。」〉
詩
太宗文皇帝《遼城望月詩》〈玄兔月初明，澄輝照遲謁。映雲光暫隱，隔樹光如綴。魄滿桂枝圓，輪虧鏡彩缺。臨城卻影散，帶暈重圍結。駐蹕俯九都，佇觀妖氣滅。〉梁元帝《望江中月詩》〈澄江涵皓月，水影若浮天。風來如可汎，流急不成圓。秦鈎斷復接，和璧碎還聯。裂紈依岸草，斜桂逐行船。卽此清江上，無俟百枝然。〉梁沈約《詠月詩》〈月華臨淨夜，夜淨滅氛埃。方暉竟戶入，圓影隙中來。高樓切思婦，西園遊上才。網軒映珠綴，應門照綠苔。洞房殊未曉，清光信悠哉。〉梁朱超《舟中望月詩》〈大江闊千里，孤舟無四鄰。唯餘故樓月，遠近必隨人。微風光繞暈，薄霧急移輪。若敎長似扇，堪拂豔歌塵。〉梁庾肩吾《和望月詩》〈桂殿月偏來，留光引上才。圓隨漢東蚌，暈逐淮南灰。渡河光不濕，移輪轍詎開。此夜臨清景，還承終宴杯。〉又《和徐主薄望月詩》〈樓上徘徊月，窗中愁思人。照雪光偏冷，臨花色轉春。星流時入暈，桂長欲侵輪。願以重光曲，承君歌扇塵。〉梁戴嵩《月重輪行詩》〈皇儲屬明兩，副德表重輪。重輪非是暈，桂滿月恆春。海珠全更減，階蓂翳且新。婕妤比圓扇，曹王譬洛神。浮川疑讓璧，入戶類燒銀。從來看顧兔，不曾聞鬪麟。北堂豈盈手，西園偏照人。〉陳張正見《薄帷鑒明月詩》〈長河上月桂，澄彩照高樓。分簾疑碎璧，隔幔似重鈎。窗外光恆滿，帷中影暫流。豈及西園夜，長隨飛蓋遊。〉周王褒《關山月詩》〈關山夜月明，愁色照孤城。半形同漢陣，全影逐胡兵。灰寒色轉白，風多暈欲生。寄言亭上吏，遊客解雞鳴。〉隋庾信《舟中望月詩》〈舟子夜離家，開船望月華。山明疑有雪，岸白不關沙。天漢看珠蚌，星橋視桂花。灰飛重暈缺，蓂落獨輪斜。〉董思恭《詠月詩》〈北堂未安寢，西園聊騁望。玉戶照羅幃，珠軒明綺障。別客長安道，思婦高樓上。所願君莫違，清風時可訪。〉
星第四
敍事
《釋名》曰：星者，散也，言列位佈散也。《漢書》雲︰星者，金之散氣，與人相應。凡萬物之精，上爲列星。長庚，太白星也。《春秋說題辭》曰：星之爲言精也，陽之榮也。陽爲日，日分爲星，故其字日生爲星。〈玉羊，狼星也；金雞，質星也。〉《周官》：天星皆有州國分野。角亢氐兗州，房心豫州，尾箕幽州，鬥牽牛婺女揚州，虛危青州，營室東壁幷州，奎〈音睽。〉婁胃徐州，昴畢冀州，觜𧓈〈以彌反。〉參益州，東井鬼雍州，柳七星張三河，翼軫荊州。堪輿家雲︰玄枵爲齊之分，星紀吳越之分，析木之津燕之分，大火宋之分，壽星鄭之分，鶉尾楚之分，鶉火周之分，鶉首秦之分，實沉魏之分，火梁趙之分，降婁魯之分，訾〈卽移反。〉娵〈子於反。〉衞之分。太史掌之，以觀妖祥。《穀梁》雲︰列星曰恆星，亦曰經星。〈恆、經，皆常。〉《漢書音義》雲︰瑞星曰景星，亦曰德星；妖星曰孛星、彗星、長星，亦曰攙搶；絕跡而去曰飛星，光跡相連曰流星，亦曰奔星，星光曰芒。《爾雅》雲︰祭星曰布。〈布，散食於地上。〉
事對
紫極　文昌〈《荊州星佔》曰：北辰一名天關，一名北極。北極者，紫宮天座也。《史記》曰：斗魁戴匡六星，曰文昌宮。一曰上將，二曰次將，三曰貴相，四曰司命，五曰司中，六曰司祿。〉天街　帝座〈《漢書》：高祖三年，月暈，圍參畢七重。佔曰：畢昴間天街也，街北胡也，街南中國也。《史記》曰：中端門，門左右掖門，門內六星，諸侯也。其內五星，五帝座。〉編珠　連貝〈《尚書中候》曰：天地開闢，甲子冬至，日月若懸璧，五星若編珠。《尚書考靈曜》曰：日月五星，冬至起牽牛；日月若懸璧，仰觀天形如車蓋，衆星纍纍如連貝。〉貫珠　隕石〈《易坤靈圖》曰：至德之朝，五星若貫珠。《左傳》：僖公十六年春，隕石於宋五，隕星也。〉食昴　襲月〈《漢書》：鄒陽上書曰：衞先生爲秦畫長平之事，太白食昴，昭王疑之。劉向《說苑》：秦胡亥立，日月薄食，山林淪亡，枉矢夜光，熒惑襲月。〉金精　石質〈《天官星佔》曰：太白者，金之精，白帝之子，大將之象也。《黃石公記》雲︰黃石，鎭星之精也；黃者，鎭星色也；石者，星質也。〉五色　重耀〈《禮鬥威儀》曰：審候五色。宋均注曰：北斗七星有五色，宮商角徵羽，各應其星。崔豹《古今注》曰：漢明帝爲太子，樂人作歌曰星重耀，以太子比德，故云重也。〉虹流　電繞〈《河圖》曰：太星如虹，下流華渚，女節意感，生白帝朱宣。《帝王世紀》：神農氏之末，少典氏娶附寶，見大電光繞北斗，樞星照郊，感附寶。孕二十月，生黃帝於壽丘。〉天孫　婺女〈《漢書》曰：河鼓大星上將，其北織女。織女，天女孫也。《廣雅》曰：須之婺女。婺女謂之實沉。〉散錦　曳練〈庾闡詩曰：玄景如映璧，繁星如散錦。沈約《宋書》曰：孫休永安二年將守，質子羣聚嬉戲，有異小兒忽來曰：「我非人，熒感星也。」言訖飛上升。仰而觀之，若曳一匹練，有頃而沒。〉五佐　二使〈《史記》：水、火、金、木、土，此五星者，天之佐，爲經緯，見伏有時。範曄《後漢書》曰：和帝分遣使者二人，各至州郡，觀採風謠。二人初到益部，投候館吏李郃舍。郃問曰：「二君發京師時，知朝廷遣二使至郡。」問何以知之？郃指星雲︰「前有二星，向益州分野。」〉歲精　昴宿〈《漢武帝內傳》曰：西王母使者至，東方朔死。上以問使者，對曰：「朔是木帝精，爲歲星，下遊人中，以觀天下，非陛下之臣。」《春秋佐助期》曰：漢相蕭何，長七尺八寸，昴星精。生耳參漏，月角大形。《爾雅》曰：西陸昴星也。郭璞注：昴，西方之宿，別名旄頭，是此也。〉處士憂　賢人聚〈檀道鸞《續晉陽秋》曰：會稽謝敷字慶緒，隱若耶山，忽月犯少微星。少微一名處士星，時戴逵名著於敷，時人憂之。俄而敷死，故會稽人士嘲吳人曰：「吳中高士，求死不得。」陳仲弓從諸子姪造荀季和父子，於時德星聚。大史奏：「五百里內有賢人聚。」〉麒麟生　鯨魚死〈《春秋運鬥樞》曰：天樞得則景星見，衡星得則麒麟生，萬人壽。《淮南子》曰：鯨魚死而彗星出。許愼注曰：彗，除舊佈新也。〉三舍　四守〈宋景公時，熒惑在心，公召子韋問之。子韋曰：「禍當君，可移於宰相。」公曰：「宰相所以與理國家。」曰：「可移百姓。」公曰：「百姓死，寡人將誰爲君？」曰：「可移於歲。」公曰：「歲荒人必死，爲人君而殺其人，誰以我爲君乎？」子韋曰：「君有至德之言三，天必賞君，熒惑必徙三舍。」果三徙。《淮南子》曰：四守者，所司賞罰。許愼注曰：四守，紫宮、軒轅、咸池、天河也。〉遵七紀　行四時〈《春秋運鬥樞》曰：五帝所同道異位，皆循鬥樞機衡之分，遵七政之紀、九星之法。《關令內傳》曰：北斗一星面百里，相去九萬裏，置二十四氣。四宿行四時，五方立五星，主五嶽也。〉
賦
宋張鏡《觀象賦》〈陟秀峯以遐眺，望靈象於九霄。覩紫宮之環周，嘉帝座之獨標。瞻華蓋之蔭藹，何虛中之迢迢。爾乃縱目遠覽，傍極四維，北監辰極，南覩太微。左則天紀槍棓，攝提大角，二鹹防奢，七公理獄；右則少微軒轅，尊卑有秩，御宮典衣，女史秉筆。內率執禮以伺邪，天牢禁愆而察失。遠尋終古，悠然獨詠。美景星之繼晝，大唐堯之德盛。嘉黃星之靡鋒，明虞舜之不競。歎熒惑之舍心，高宋景之守政。桀斬諫以星孛，紂耽荒而致彗。恆星不見而周衰，枉矢蛇行而秦滅。諒人事之有由，豈妖災之虛設？誠庸主之難悟，故明君之所察。克無爲而觀象，況德非乎明哲？〉梁陸雲公《星賦》〈漢武帝夜遊昆明之池，顧謂司馬遷、相如曰：「星之明麗矣，考之於歌頌，求之於經史，龍尾著於虢童，天漢表於周士。旣妖謠之體陋，嗟怨刺之蚩鄙。每鬱悒而未攄，思命篇於二子。」於是司馬遷對曰：「臣代典天官，緒由南正，檢之圖籍，傳之視聽。臣聞連珠合璧，曜靈之所起也；春鳥秋虛，歷數之所紀也。應黃鍾而正位，建玉衡以辨方。五緯麗而周道，四野分而畫疆。至如下方爽德，上玄告變，或守位而易所，或凌光而掩炫。故夫應若轉環，信如合契，俾明鏡與元龜，宜敕身而炯戒。長卿操箋染翰，思溢情煩，遷延奉筆。」繼響而言曰：「日隱於西，月生於東。重輪晻而時缺，上枝棲而未融。豈若帝車之獨運，隨圓蓋而不窮。」帝乃歌曰：「白日沒兮明月移，繁星曙兮情未疲。」〉
詩
北齊邢子才《賀老人星詩》〈瑞動星光照，化穆月輪重。庶徵符祉籙，將以贊時雍。〉隋煬帝《月夜觀星詩》〈團團素月淨，翛翛夕景清。谷泉驚暗石，風松動夜聲。被衣出荊戶，躡履步山楹。欣覩明堂亮，喜見泰階平。觜參猶可識，牛女尚分明。更移斗柄轉，夜久天河橫。徘徊不能寐，參差幾種情。〉諸葛潁《奉和月夜觀星詩》〈䆗窱神居遠，蕭條更漏深。薄煙淨遙色，高樹肅清陰。星月滿茲夜，粲爛還相臨。連珠欲東上，團扇漸西沉。澄水含斜漢，脩樹隱橫參。時聞送籌柝，屢見繞枝禽。聖情記餘事，振玉復鳴金。〉袁慶《奉和月夜觀星詩》〈六龍初匿景，顧兔始馳光。戍井傳宵漏，山庭別夕涼。宸居多勝託，閑步出琳堂。爛爛星芒動，耿耿清河長。青道移天駟，北極轉文昌。喬枝猶隱畢，絕嶺半侵張。仰觀留玉裕，睿作動金相。無庸徒抱寂，何以繼連章。〉蕭琮《奉和月夜觀星詩》〈陽精去南陸，大曜始西流。夕風淒謝暑，夜氣應新秋。重門月已映，嚴城漏漸脩。臨風出累樹，度月蔽層樓。靈河隔神女，仙轡動星牛。玉衡指棟落，瑤光對幌留。徒知仰閭闔，乘槎未有由。〉虞世南《奉和月夜觀星應令詩》〈早秋炎景暮，初弦月彩新。清風滌暑氣，文露淨囂塵。蕩霧銷輕縠，鮮雲卷夕鱗。休光灼前曜，瑞彩接重輪。緣情摛聖藻，並作命徐陳。宿草誠渝濫，吹噓偶縉紳。天文豈易述，徒知仰北辰。〉董思恭《詠星詩》〈歷歷東井舍，昭昭右掖垣。雲際龍文出，池中鳥色翻。流暉下月露，墜影入河原。方知潁川集，別有太邱門。〉陳張正見《星名從軍詩》〈將軍定朔邊，刁斗出祁連。高柳橫遙塞，長榆接遠天。井泉含凍竭，烽火映燕然。欲知客心斷，危旌萬裏懸。〉
雲第五
敍事
《春秋元命苞》曰：陰陽聚爲雲。《說文》曰：雲，山川氣也。從雨雲，象回轉形也。霠，〈一金反。〉雲覆日也。𩂸，〈沉。〉雲久陰也。淒，雨雲起也。渰，〈掩。〉雨陰貌也。〈《詩》雲︰有渰淒淒，興雨祈祈。〉《周禮》：保章氏以五雲之物辨吉凶。鄭司農注云︰二至二分觀雲色，青爲蟲，白爲喪，赤爲兵荒，黑爲水，黃爲豐。〈至謂冬夏至，分謂春秋分。又《東方朔傳》曰：凡佔，長吏下車當視天，有黃雲來如覆車，五穀大熟。青雲致兵，白雲致盜，烏黑雲多水，赤雲有火。〉《公羊》雲︰觸石而起，膚寸而合，不崇朝而雨者，唯泰山雲乎？京房《易‧飛候佔》曰：視四方，常有大雲五色，其下賢人隱也。青雲潤澤在西北，爲舉賢良；黃雲如覆車，大豐也。《西京雜記》曰：瑞雲曰慶雲，曰景雲。〈雲五色曰慶。〉慶雲或曰卿雲。雲外赤內青謂之矞雲。〈雲二色曰矞，亦瑞雲也。以律反。〉雨雲曰油雲，〈《孟子》曰：油然作雲。〉雪雲曰同雲，〈《詩》雲︰上天同雲，雨雪雰雰。同雲謂雲陰竟天，同爲一色。〉雲師曰屛翳。〈《呂氏春秋》雲。〉雲將亦雲之師。〈司馬彪注《莊子》雲︰雲將，雲之主師。〉
事對
堯璧　漢鼎〈《尚書中候》曰：堯沉璧於河，白雲起，迴風搖落。《漢書》曰：汾陰得寶鼎，天子乃以禮祠之。鼎至中山，黃雲蓋焉。又《西都賦》曰：寶鼎見兮色氛氳，吐金景兮歊浮雲。〉沛歌　汾辭〈《史記》：高祖過沛，擊築，自爲歌曰：大風起兮雲飛揚，威加四海兮歸故鄉。漢武帝《秋風詞》曰：秋風起兮白雲飛，草木黃落兮鴈南歸。〉赤鳥　丹蛇〈《左傳》曰：哀公元年，有雲如衆赤鳥，夾日以飛三日。兵書曰：有雲如丹蛇隨星後，大戰殺將。〉從龍　翼鳳〈《易》曰：雲從龍，風從虎。陸士衡《雲賦》曰：翼靈鳳於蒼梧，起滯龍於潢汙。〉鵬翼　魚鱗〈《莊子》曰：大鵬摶扶搖而上九萬裏，翼若垂天之雲。《呂氏春秋》曰：山雲草莽，水雲魚鱗，旱雲煙火，雨雲水波。〉扶日　幹呂〈《洛書》曰：蒼帝起，青雲扶日；赤帝起，赤雲扶日；黃帝起，黃雲扶日。東方朔《十洲記》曰：天漢三年，月氏國獻神香。使者曰：國有常佔，東風入律，百旬不休；青雲幹呂，連月不散。意中國將有妙道君，故搜奇異而貢神香。〉金枝　玉葉〈《古今注》曰：黃帝與蚩尤戰於涿鹿之野，常有五色雲氣，金枝玉葉，止於帝上，有花葩之象，故因作華蓋也。〉觸石　潤礎〈《春秋說題辭》曰：雲之爲言運也。動陰路觸石而起謂之雲，含陽而起以精運也。《淮南子》曰：山雲蒸，柱礎潤。〉冠纓　車蓋〈《易通卦驗》曰：寒露正陰，雲出如冠纓；霜降太陰，雲出上如羊，下如磻石。王沉《魏書》曰：文帝生時，有雲氣青色，而圓如車，其上終日。望氣者以爲至貴之證，非人臣之氣。〉膚合　寸幷〈《公羊傳》曰：觸石而出，膚寸而合，不崇朝而雨乎天下者，唯泰山雲爾。袁豹《秋霖賦》曰：玄雲四集，膚合寸幷；光幕六合，菴藹杳冥。〉如繒　似布〈《易通卦驗》曰：立秋濁陰，雲出如赤繒。處暑亦雲出，南黃北蒼。軍中占候曰：若壬子日有黑雲似一疋布者，其國兵起。〉若煙　非霧〈《史記》曰：若煙非煙，若雲非雲，鬱鬱紛紛，蕭索輪囷，是謂卿雲。卿雲，嘉氣也。魏武《兵書摭要》曰：孫子稱司雲氣，非雲非煙，非塵非霧，形似禽獸。客吉，主人之忌。〉圍軫　幹日〈《春秋文耀鈎》曰：楚有蒼雲如霓，圍軫七蟠，中有荷斧之人，向軫而蹲。京房《風雨要決•占候》曰：朝雨法，有黑雲如一匹皁幹日中，卽一日大雨；二匹，二日雨；三匹，十日雨。〉出蒼梧　至帝鄉〈《歸藏》曰：有白雲出蒼梧，入於大梁。《莊子》曰：夫聖人，天下有道，與物皆昌；天下無道，則厭俗上仙；乘彼白雲，至於帝鄉。〉
賦
晉陸士衡《浮雲賦》〈有輕虛之豔象，無實體之眞形。原厥本初，浮沉混幷。六律和應，八風時邁。玄陰觸石，甘澤滂霈。勢不崇朝，覆被無外。若層臺高觀，重樓疊閣，或如鍾首之鬱律，乍似塞門之寥廓。金柯分，玉葉散，綠翹明，嚴英煥。鸞翔鳳翥，鴻驚鶴奮，鯨鯢溯波，鮫鰐衝遁。朱絲亂紀，羅袿失領。飛仙凌虛，隨風遊騁。有若芙蓉羣披，蕣華總會，車渠繞理，馬腦縟文。〉晉成公綏《雲賦》〈於是玄風仰散，歸雲四旋，冰消瓦解，奕奕翩翩。去則滅軌以無跡，來則幽暗以杳冥，舒則彌綸覆四海，卷則消液入無形。或狎獵鱗次，參差交錯，上捷業以梁倚，下壘峞而相薄，狀崴嵬而不安，籲可畏而欲落。或粲爛綺藻，若畫若規，繁縟成文，一續一離。或繡文錦章，依微要妙，綿邈凌虛，輕翔浮漂。〉
詩
唐太宗《同賦含峯雲詩》〈翠樓含曉霧，蓮峯帶晚雲。玉葉依巖聚，金枝觸石分。橫天結陣影，逐吹起羅文。非復陽臺下，空將惑楚君。〉梁沈約《和王中書德充詠白雲》〈白雲自帝鄉，氛氳屢迴沒。蔽虧崑山樹，含葉瑤臺月。秋風西北起，飄我過城闕。城闕以參差，白雲復離離。皎潔在天漢，倒影入華池。將過丹邱野，時至碧林垂。九重迎飛燕，萬裏送翔螭。〉陳張正見《賦得題新雲詩》〈西北春雲起，遙臨偃蓋松。根危纔吐葉，氣淺未成峯。風前飛未斷，日處影疑重。體輕無五色，詎是得從龍。〉又《賦得白雲臨酒詩》〈白雲蓋濡水，流彩入澠川。疎葉臨嵇竹，輕鱗入鄭船。菊泛金枝下，峯斷玉山前。一朝開五色，飄飄映十千。〉陳蔡凝《賦得處處春雲生詩》〈春色遍空明，春雲處處生。入風衣暫斂，隨車蓋轉輕。作葉還依樹，爲樓欲近城。含愁上對影，似有別離情。〉隋孔範《賦得白雲抱幽石詩》〈白雲浮遠蓋，飄飄繞石飛。帶蓮縈錦色，拂鏡下仙衣。陣結香爐隱，羅成玉女微。能感荊王夢，陽臺雜雨歸。〉於季子《詠雲》〈瑞雲千里映，祥輝四望新。隨風亂鳥足，汎水結魚鱗。布葉疑臨夏，開花詎待春。願得承嘉景，無令掩桂輪。〉董思恭《詠雲》〈帝鄉白雲起，飛蓋上天衢。帶月綺羅映，從風枝葉敷。參差過層閣，倏忽下蒼梧。因風望旣遠，安得久踟躕。〉
風第六
敍事
《莊子》雲︰大塊噫〈依界反。〉氣，其名曰風。〈言天地噫氣，則萬竅怒號而爲風。〉《易緯》曰：八節之風，謂之八風。立春條風至，〈東北。〉春分明庶風至，〈東方。〉立夏清明風至，〈東南方。〉夏至景風至，〈南方。〉立秋涼風至，〈西南方。〉秋分閶闔風至，〈西方。〉立冬不周風至，〈西北方。〉冬至廣莫風至。〈北方。《呂氏春秋•說八風》：東北曰融風，東風曰滔風，南方曰薰風，西南方曰巨風，西方曰飆風，西北曰厲風，北方曰寒風。〉《爾雅》雲︰東風曰谷風，〈《詩》雲︰習習谷風。〉南風曰凱風，〈《詩》雲︰凱風自南。〉西風曰泰風，〈《詩》雲︰泰風有遂。〉北風曰涼風。〈《詩》雲︰北風其涼。又《大戴禮》：北風曰後風。〉暴風從上下曰頹；從下上曰飆，亦曰扶搖；迴風曰飄；〈卑遙反。〉日出而風曰暴，陰而風曰曀；風而雨土曰霾。〈莫乖反。〉《月令》雲︰疾風曰盲風。〈又《說文》：飆，疾風也。〉《廣雅》雲大風。《風俗通》：猛風曰颲，〈列。〉涼風曰瀏，〈劉。〉微風曰飉，〈遼。〉小風曰颼，〈搜。〉小風從孔來曰䫼，〈呼穴反。〉 《呂氏春秋‧風師》曰飛廉。《爾雅》雲︰祭風曰磔，〈道中磔狗而祭，以止風。〉春晴日出而風曰光風，〈《楚詞》注：天霽日明，微風動搖草木，皆令有光。〉秋冬餘曰緒風，〈《楚辭》注曰：緒，餘也。謝靈運詩云︰初景革緒風，新陽改故陰。〉風吹萬物有聲曰籟，〈出《莊子》注。〉終日風謂之終風。〈出《詩》。〉
事對
鳶鳴　虎嘯〈《禮記》曰：前有塵埃，則載鳴鳶。鄭注曰：鳶，謂舉鳶鴟也。鴟鳴則風生。《淮南子》曰：虎嘯而谷風至。高誘注曰：虎，陽獸，與風同類。〉汾河　易水〈漢武帝《秋風辭》曰：秋風起兮白雲飛，草木黃落兮鴈南歸。汎樓船兮濟汾河，橫中流兮揚素波。《燕丹子》曰：太子送荊軻於易水之上，荊軻起爲壽，歌曰：「風蕭蕭兮易水寒，壯士一去兮不復還。」高漸離擊築和之。爲壯聲則士髮衝冠，爲哀聲則士皆流淚。〉大王　少女〈宋玉《風賦》曰：此獨大王之風耳。《管公明傳》曰：公明言：「樹上已有少女微風。」〉銅烏　石燕〈郭緣生《述徵記》：長安南有靈臺，高十仞，上有銅渾天儀；又有相風銅烏，或雲遇千里風乃動。庾仲雍《湘州記》曰：零陵山有石燕，遇雨則飛；雨止還化爲石也。〉折木　偃禾〈《史記》曰：項王圍漢王三匝，於是風從西北起，折木拔屋，揚沙石，楚軍大亂，漢王乃得數十騎遁去。《尚書》曰：周公居東三年，天大風，禾盡偃，大木斯拔，邦人大恐。王與大夫盡弁，以啓金縢之書，乃得周公所自以爲功，代武王之說。天乃反風，禾盡起。〉獵蕙　泛蘭〈宋玉《風賦》曰：獵蕙草。《楚詞》曰：光風轉蕙汎崇蘭。〉鷁退　鵬摶〈《左傳》曰：僖公十六年春，六鷁退飛過宋都，風也。《莊子》曰：北溟有魚，其名曰鯤；化而爲鳥，其名曰鵬，摶扶搖上者九萬裏。司馬彪注曰：扶搖，上行風。〉動扇　搖翣〈班婕妤詩曰：新裂齊紈素，鮮潔如霜雪。裁爲合歡扇，團團似明月。出入君懷袖，動搖微風發。《帝王世紀》曰：堯時廚中自生肉脯，薄如翣。搖鼓則生風，使食物寒而不臭，名曰翣脯。翣音山甲反。〉虞琴　漢築〈《帝王世紀》曰：舜彈五絃琴，歌南風詩曰：「南風之薰兮，可以解吾民之慍兮。」《漢書》曰：高祖過沛，擊築自歌。〉吹阮衿　揚袁扇〈阮籍《詠懷詩》曰：夜中不能寢，起坐彈鳴琴。薄帷鑒明月，清風吹我衿。孫盛《晉陽秋》曰：袁宏爲東郡，謝安執宏手授扇。宏曰：「輒當奉揚仁風，慰彼黎庶。」〉尹喜佔　列子御〈《神仙傳》曰：老子將去周而出關，以升崑崙。關令尹喜佔風，逆知當有神人來過，乃掃道見老子。老子知喜命應得道，乃停關下，以長生之事授之。《莊子》曰：列子御風而行，泠泠然善，旬五日而後返。司馬彪注曰：列子，鄭人，列禦寇也；御，迎也；泠泠然，涼貌也。〉斷大刑　赦小過〈《五經通義》曰：不周風至，則修宮室，完連城；廣莫風至，則誅有罪，斷大刑。《春秋考異郵》曰：條風至，王者赦小罪而出稽留。〉爰居避災　鳥鵲識歲〈《國語》曰：海鳥曰爰居，止於魯國東門之外。臧文仲使國人祭之。展禽曰：「今茲海島有災乎？夫廣川鳥獸，恆知避其災也。」是歲也，海多大風。虞翻注曰：是爰居之所避也。《淮南子》曰：鳥鵲識歲之多風，去喬木而巢扶枝。許愼注曰：扶，傍也。〉
賦
楚宋玉《風賦》〈楚襄王遊於蘭臺之宮，宋玉、景差侍。有風飄然而至，王乃披襟而當之，曰：「快哉此風，寡人與庶人共者耶！」宋玉對曰：「夫此獨大王之風耳，庶人安得共之？夫風生於地，起於青蘋之末，浸淫谿谷，緣於太山之阿，舞於松柏之下。故其清涼雄風，則飄忽升降。乘凌高城，入於深宮，徘徊於桂椒之間，翱翔於激水之上。獵蕙草，離秦蘅，槩新夷，披稊楊，北上玉堂，躋於羅帷，經於洞房。故其風也，清清泠泠，愈病析酲，發明耳目，寧體便俗。此謂大王之雄風也。夫塕然起於窮巷之間，動沙塸，吹死灰，此謂庶人之雌風也。」〉晉湛方生《風賦》〈有氣曰風，出自幽冥。肅然而起，寂爾而停。雖宇宙之宏遠，倏俄頃而屢經。同神功而不疾，孚至道而無情。胡馬感而增思，颶母殞而復生。啟慘冬之潛蟄，達青春之勾萌。因嚴霜以厲威，順和澤以開榮。故君德喻其靡草，風人假以爲名。及其猛勢將奮，屯雲結陰，洪氣鬱拂，殷雷發音。勃然鼓作，拂高凌深。天無澄景，嶺無停林。六鷁爲之退飛，萬竅爲之哀吟。亦有飄泠之氣，不疾不徐，飀飀微扇，亹亹清舒。王喬以之控鵠，列子以之乘虛。若乃春惠始和，重褐初釋，邀步蘭臯，遊眄平澤，響詠空嶺，朗吟竹柏。穆開林以流惠，竦神襟而清滌。軒濠梁之逸興，暢方外之冥適。〉齊王融《擬風賦》〈奄兮日光之旣移，忽兮羣景之將馳。靡輕筠之碧葉，汎曾松之翠枝。總高羽而蕭瑟，韻珠露之參差。此列士之英風，長寥亮其如斯。〉
詩
太宗皇帝《詠風詩》〈蕭條起關塞，搖颺下蓬瀛。拂林花亂彩，響谷鳥分聲。披雲羅影散，汎水織文生。勞歌大風曲，威加四海清。〉梁孝元帝《詠風詩》〈樓上起朝妝，風花下砌傍。入鏡先飄粉，翻衫好染香。度舞飛長袖，傳歌共繞梁。欲因吹少女，還將拂大王。〉梁費昶《入幌風詩》〈經堂汎寶瑟，乘隙動浮埃。鏘金驅響至，舉袂送芳來。能使蘭膏滅，乍見珠簾開。輕裾試一舉，令子暫遲迴。〉梁何遜《詠風詩》〈可聞不可見，能重復能輕。鏡前飄落粉，琴上響餘聲。〉陳張正見《風生翠竹裡應敎詩》〈金風起燕觀，翠竹夾梁池。翻花疑鳳下，颺水似龍移。帶露依深葉，飄寒入勁枝。聊因萬籟響，詎待伶倫吹。〉陳祖孫登《詠風詩》〈飄颺楚王宮，徘徊繞竹叢。帶葉俱吟樹，將花共舞空。飄香雙袖裡，亂曲五絃中。試上高臺聽，悲響定無窮。〉隋阮卓《賦得風詩》〈高風應爽節，搖落漸疎林。吹霜旅鴈斷，臨谷曉松吟。屢棄涼秋扇，恆飄清夜琴。泠泠隨列子，彌諧逸豫心。〉虞世南《奉和詠風應魏王敎詩》〈逐舞飄輕袖，傳歌共繞梁。動枝生亂影，吹花送遠香。〉王勃《詠風詩》〈肅肅涼景生，加我林壑清。驅煙入閫戶，卷霧出山楹。去來固無跡，動息如有情。日落山水靜，爲君起松聲。〉董思恭《詠風詩》〈蕭蕭度閶闔，習習下庭闈。花蝶自飄舞，蘭蕙生光輝。相烏正舉翼，退鷁已驚飛。方從列子御，更逐浮雲歸。〉
雷第七
敍事
《穀梁傳》雲︰陰陽相薄，感而爲雷，激而爲霆。霆，電也。《爾雅》雲︰疾雷謂之霆。〈郭璞注：疾雷，謂雷音急激者，謂之霹靂。〉何休注《公羊》雲︰雷疾甚者爲震。案《五經通義》雲︰震與霆皆霹靂也，電謂之雷光也。後漢郎顗上書雲︰凡藏冰以時，則雷出不震；棄冰不用，則雷不發而震。雷於天地爲長子，以其首長萬物，與其出入也。〈《易》曰：震爲雷。又曰：震爲長男。〉雷二月出地，百八十三日，雷出則萬物出；八月入地，百八十三日，雷入則萬物入。入能除害，出則興利，人君象。《易》曰：雷出地奮豫。雷者，所以開發萌芽，闢除災害。萬物須雷而解，資雨而潤，故《經》曰：雷以動之，雨以潤之。王者從春令，則雷應節；否則發動於冬，當出反潛。《易傳》曰：當雷不雷，陽德弱也。《抱朴子》雲︰「雷，天之鼓也。」〈王充《論衡》雲︰圖畫之工，圖雷之狀，如連鼓形；又圖一人若力士，謂之雷公，使左手引連鼓，右手椎之。〉雷神曰雷公。雷有洊雷、〈《易》曰：洊雷震。洊，重也。〉殷雷、〈《詩》雲︰殷其雷。殷音隱，雷聲。〉奮雷、〈《易》曰：雷出地奮豫。〉迅雷。〈《論語》曰：迅雷風烈必變。〉
事對
發天　出地〈《漢書》曰：迅雷風妖，怪雲變氣，此皆陰陽之精，本在地而上發於天。《周易》曰：雷出地奮豫，先王作樂崇德，殷薦上帝，以配祖考。〉石室　金門〈孟奧《北征記》曰：凌雲臺南角一百步有白石室，名避雷室。《荊州記》曰：湖陽縣樊重母畏雷，爲石室避之，悉以石爲階。《師曠佔》曰：初雷從金門起，上田旱，下田熟。一曰︰歲中兵革起。〉推車　引鼓〈《續搜神記》曰：義興人姓周，永和中出都。日暮，道邊有一新草小屋，一女子出門望見周。周曰：「日暮求寄宿。」向一更中，聞外有小兒喚：「阿香，官喚汝推雷車。」女乃辭去。明朝視宿處，乃是一新塚。下見上。〉雉鴝　蟄驚〈《尚書•洪範五行傳》曰：正月雷微動而雉雊，雷，諸候之象也。雉，亦人君之類也。李顒賦曰：乘雲氣之蓊鬱兮，舒電光之炯晃。驚蟄蟲於始作兮，懼遠邇之異象。〉出豫　作解〈上事見上。《易》曰：天地解而雷雨作，雷雨作而百果草木皆甲坼。《象》曰：雷雨作解，君子以赦過宥罪。王弼注曰：解者，解也；屯難槃結，於是乎解之。 〉服鳧　食魚〈《山海經》曰：羭次之山有鳧，名橐𩇯，服之不畏雷。𩇯音肥。郭璞《山海經飛魚讚》曰：飛魚如豚，赤文無鱗，食之闢兵，不畏雷音。〉積風　衆呼〈楊泉《物理論》曰：積風成雷。蔡韶《闡論》曰：衆輕折軸，呼成雷。〉擊齊臺　震漢寢〈《淮南子》曰：庶女叫天，而雷電下擊；景公臺隕，支體傷折，海水大出。《續漢書》曰：桓帝建和二年六月乙卯，雷震憲陵寢屋。是時梁太后聽兄冀誅李固、杜喬。〉蔡環塚　竺伏墳〈周斐《汝南先賢傳》曰：蔡順母平生畏雷。自亡後，每有雷震，順輒環塚泣曰：「順在此。」王歆《孝子傳》曰：竺禰字道綸，父生時畏雷，每至天陰，輒馳至墓，伏墳哭。有白兔在其左右，遂憂卒。〉折樹木　破屋舍〈王充《論衡》曰：盛夏之時，雷霆迅疾，擊折樹木，壞敗室屋。時犯殺人，俗以爲天取龍。其犯殺人，謂之有陰過。《雜兵書》曰：雷電霹靂，破軍中樹木屋舍者，急徙去，吉也；雷電風所從來，不可逆而擅伐，宜愼之。 〉震百里　挺萬物〈《論語讖》曰：雷震百里，聲相附。宋均注曰：雷動百里，故因以制國也。雷聲謂諸侯之政敎所至相附也。《說文》曰：霆雷餘聲鈴鈴，所以挺出萬物。〉振鹹陵　晦大澤〈《尚書中侯》曰：維天降紀，秦伯出狩，至於鹹陵，天振大雷。有火流下，化爲白雀，銜綠丹書，集於公車。《史書》曰：高祖母劉媼，常息大澤之陂，夢與神遇。是時雷霆晦冥，太公視則見蛟龍於其上。已而有娠，孕高祖。〉
賦
晉夏侯湛《雷賦》〈伊朱明之季節兮，暑燻赫以盛興。扶桑煒以揚燎兮，雷火曄以南升。大明黯其潛曜兮，天地鬱以同蒸。掣丹霆之詰琰兮，奮迅雷之崇崇。弛壯音於天上兮，激駁響於地中。徒觀其霰雹之所種鑿，火石之所燒鑠，雲雨之所澆沃，流燎之所淹濯。當衝則擢破，遇披則纖溺，山陵爲之崩蕩，羣生爲之震闢。是以大聖變於烈風，小雅肅於天高。嗟乾坤之神祇兮，信靈化之誕昭。故先王制刑，擬雷霆於征伐。恢文德以經化兮，耀武義以崇烈。苟不合於大象兮，焉濟道以成哲。〉晉李顒《雷賦》〈伊青陽之肇化兮，陶萬殊於天壤。結鬱蒸以成雷兮，鼓訇輘之逸響。應萬風以相薄，包羣動而爲長。乘雲氣之鬱蓊兮，舒電光之炯晃。驚蟄蟲於始作兮，懼遠邇之異象。爾其發也，則騰躍濆薄，砰磕隱天。起偉霆於霄際，催勁木於巖巓。驅宏威之迅烈，若崩缶之寘寘。斯實陽臺之變化，固大壯之宗源也。若乃駭氣奔激，震響交撲，濆淪隱轔，崩騰磊落，來無轍跡，去無阡陌。君子恐懼而修省，聖人因象以製作。審其體勢，觀其曲折，輕如伐鼓，轟若走轍，業猶地傾，繣似天裂。比五音而無當，校衆響而稱傑。於是上穆下明，順天承法，戒刑獄以致亨，孰非善而可攝。正震體於東方，立不易之恆業。豫行師而景奮，解宥過而人協。若夫洪細靡常，興廢難克，殷其山陽，勸義崇德。起五龍於河始，戕武乙於渭北，啓周成之沖眛，罰展氏之兇慝。雖通塞於萬形，猶違虛而守盈。肆大夏而有烈，奮嚴冬而弗經。保恬靜以處順，乃上善以屛營。夫有往而爲閎，若太音之希聲。〉顧凱之《雷電賦》〈太極紛綸，元氣澄練，陰陽相薄，為雷為電。擊武乙於河，而誅戮之罰明；震展氏之廟，而隱慝之誅見。是以宣尼，敬威忽變。夫其聲無定響，光不恆照，砰訇輪轉，倐閃藏曜。若夫子午相乘，水旱木零，仲冬奮發，伏雷先行。豈隱隱之虛憑，乃違和而傷生。昭王度之失節，見二儀之幽情。至乃辰開日朗，太清無靄，靈眼揚精以瞿煥，壯鼓崩天而砰磕，陵堆訇隱以待傾，方嶪㠋其若敗。蒼生非悟而喪魂，龍鬼失據以顚沛。光驚於泉底，聲動於天外。及其灑北斗以誕聖，震昆陽以伐違，降枝鹿以命桀，島雙濆而橫屍。倒驚檜於霄際，摧騰龍於雲湄。烈大地以繞映，惟六合以動威。在虛德而卷舒，謝神豔之難追。〉
詩
晉傅玄《雜言詩》〈雷隱隱，感妾心，傾耳清聽非車音。〉又《驚雷歌》〈驚雷奮兮震萬裏，威凌宇宙兮動四海，六合不維兮誰能理？
