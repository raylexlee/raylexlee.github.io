△卷五 地理上
總載地第一
敘事
《抱樸子》雲：太極初構，清濁始分，故天先成而地後定。《白虎通》雲：地者元氣所生，萬物之祖也。《淮南子》雲：天有九部八紀，地有九州八柱。（《河圖 括地象》曰：昆侖山為天柱，氣上通天，昆侖者地之中也。地下有八柱，柱廣十萬裏；有三千六百軸，互相牽制；名山大川，孔穴相通。）九州之外有八埏，（《淮南子》雲：東方曰沙海，東南方曰沅澤，南方曰丹澤，西方曰泉澤，西北方曰海澤，北方曰塞澤，東北方曰無通澤。《河圖》曰：凡天下有九區，別有九州。中國九州名赤縣，即禹之九州也。上雲九州八柱，即大九州也，非禹貢赤縣小九州也。）八埏之外有八紘，（《淮南子》雲：東北方之紘，曰和邱，曰荒土。東方之紘，曰棘林野，曰桑野。東南之紘，曰大窮，曰眾安。南方之紘，曰都廣，曰反戶。西南方之紘，曰焦僥，曰火土。西方之紘，曰金邱，曰沃野。西北之紘，曰一目，曰少所。北方之紘，曰積冰，曰委羽。）八紘之外有八極。（《淮南子》雲：東北方曰方土之山，曰蒼門。東方曰東極之山，曰開明門。東南方曰波母之山，曰陽門。南方曰南極之山，曰暑門。西南方曰編駒之山，曰白門。西方曰西極之山，曰閶闔之門。西北方曰不周之山，曰幽都門。北方曰北極之山，曰寒門。）八極之廣，東西二億三萬三千里，南北二億三萬一千五百里。夏禹所治四海內地，東西二萬八千里，南北二萬六千里，地東西為緯，南北為經。（《周禮》又云：東西為廣，南北為輪。）《爾雅》雲：東至於泰遠，西至於國，南至於濮鉛，北至於祝慄，謂之四極。九夷，八狄，七戎，六蠻，謂之四海。（言所居近於海。）《纂要》雲：嵩，泰，衡，華，恆，謂之五嶽；江，河，淮，濟，謂之四瀆；上，中，下，謂之三壤；山林，川澤，邱陵，墳衍，原隰，為五土。（《周禮》：大司徒辨五地之物，一曰山林，其動物宜毛物，其植物宜皁物；二曰川澤，其動物宜鱗物，其植物宜膏物；三曰邱陵，其動物宜羽物，其植物宜竅物；四曰墳衍，其動物宜介物，其植物宜莢物；五曰原隰，其動物宜裸物，其植物宜叢物。）《物理論》雲：地者，其卦曰坤，其德曰母，其神曰，亦曰媼。大而名之曰黃地，小而名之曰神州，亦名后土。（黃地，舉八極之內地；神州，王畿方千里內地神也；后土，社也；社，地主也。所在皆得言之也。）
事對
【坤元 位】《易》曰：至哉坤元，萬物資生，含弘光大，品物咸亨。《河圖》曰：地之位，起形於昆侖，從廣萬裏，高萬一千里。神物之所生，聖仙之所集。
【廣大 博厚】《易》曰：廣大配天地，變通配四時。《莊子》曰：夫地非不廣且大也，人所容足耳。《禮記》曰：博厚所以載物也，高明所以覆物也，博厚配地，高明配天。
【八柱 九則】《河圖》曰：天有九部八紀，地有九州八柱；天地精通，神明列序也。《離騷》曰：地方九則，何以墳之？注云：墳，分也，謂之九州之地，凡九品，禹何以能分別之乎？
【經緯 廣輪】《家語》曰：地東西為緯，南北為經；山為積德，川為積形。周禮，大司徒掌天下土地之圖，知九州之地域廣輪之數。
【五物 十形】五物見前敘事注。楊泉《物理論》曰：夫土地皆有形名，而人莫察焉。有龜龍體，有鱗鳳貌，有弓弩勢，有斗升象，有張舒形，有塞閉容，有隱真之安，有累卵之危，有膏英之利，有脊角之害。此十形者，氣勢之始終，陰陽之所極也。
【母德 媼神】楊泉《物理論》曰：地者，其神曰，其卦曰坤，其德曰母。《漢書》曰：惟泰元尊，媼神蕃釐，經紀天地，作成四時。注云：媼，地神。
【絕維 演絡】《列子》曰：共工氏與顓頊爭為天子，怒而觸不周山，天柱折，地維絕。地不滿東南，故百川歸焉，而為渤海。張衡《西京賦》曰：爾乃振天維，演地絡，蕩川瀆，簸林薄。
【亥步 章極】《山海經》曰：帝令豎亥步，自東極至西極，五億十萬九千八百八步。天地之東西二萬八千里，南北二萬六千里。《淮南子》曰：禹使大章步，自東極至於西極，二億三萬三千五百里七十五步。
【四柱 九囿】張華《博物志》曰：昆侖東北地轉下，有八玄幽都，方二十餘萬裏；地下有四柱，廣十萬裏。地有三千六百軸，互相牽制。《洛書》曰：人皇始出於堤地之口，九男兄弟相像，以別長九州，為九囿。人皇乃有中州，制八輔。
【流謙 貴貞】《易》曰：地道變盈而流謙。《漢書》曰：天道貴信，地道貴貞；不信不貞，萬物不生。
【政本 物祖】《管子》曰：地者，政之本也，是知地可以正政也。地不平均和調，則政不可正也。《白虎通》曰：地者，元氣之所生，萬物之祖也。地之言施也，諦也。應施變化，審諦不設，敬始重終，故謂之地。
【方輿 大舟】宋玉《大言賦》曰：方地為輿，圓天為蓋。《河圖》曰：地恆動不止，譬如人在大舟上，閉牖而坐，舟行而人不覺。
【取財 成化】《禮記》曰：地載物，天垂象，取財於地，是以尊天而親地。《易》曰：凡天地之數，五十有五，所以成變化而行鬼神。
【銅儀 金柱】《續漢書》曰：張衡作地動儀，精銅以鑄。其器圓徑八尺，形似酒樽。樽中有都柱，傍行八道，施關發機。外有八龍，首銜銅丸，蟾蜍承之。其機關巧制，皆在樽中。《關令內傳》曰：地厚萬裏，其下得太空。太空四角，下有自然金柱，輒方圓五千裏也。
【七表 九域】《河圖》曰：天有五行，地有五嶽；天有七星，地有七表。張衡《靈憲》曰：元氣剖判，清濁異位，地定於內而體於陰。地有九域山川，聖人始紀綱而後經緯。
【行馬 禦驥】《易》曰：牝馬地類，行地無疆。王弼注云：乾以龍禦天，坤以馬行地。孫楚祖《道詩》曰：禦天惟龍，禦地以驥，利有攸往，不期而至。
【養材 敏樹】《史記》曰：顓頊養材以任地，載時以象天。《禮記》曰：人道敏政，地道敏樹。鄭注云：樹謂植草木。
【東傾 右動】《離騷》曰：康回憑怒，地何故以東南傾？王逸注曰：共工怒觸不周山，地柱折，故傾也。《春秋元命苞》曰：天左旋，地右動。
【驪 秦樞】《辛氏三秦記》曰：驪山始皇陵作地，生死人交易，平不得欺死人，雲秦五地，有斷馬利。袁淑效《白馬篇》曰：騎劍何翩翩？長安五陵間；秦地天下樞，八方輳才賢。
【無私載 有大利】《禮記》曰：天無私覆，地無私載，日月無私照。楊泉《物理論》曰：凡居地有大利而無小害者，上地也。
【九地 五土】揚雄《太玄經》曰：九地，一為沙泥，二澤浼，三徵崖，四下田，五中田，六上田，七下山，八中山，九上山。範子《計然》曰：夫地有五土之宜，各有高下。鄭玄注《孝經》曰：分別五土，視其高下。若高田宜黍稷，下田宜稻麥，邱陵阪險宜種棗慄。
【九阿 四野】《穆天子傳》曰：天子西征，至於九阿。阮籍詩曰：驚風振四野，回雲蔭堂除。張華詩曰：遊目四野外，逍遙獨延佇。
論
【西晉裴秀《禹貢九州地域圖論》】圖書之設，由來尚矣。自古垂象立制，而賴其用。三代置其史，掌其職，暨漢祖屠鹹陽，丞相蕭何盡收秦圖籍。今祕書既無古今地圖，又無蕭何所得秦圖，唯有漢氏所畫輿地及諸雜圖。各不設分率，又不考正準望，不備載名山大川，其所載列，雖有粗形，皆不精審，不可依據。或稱外荒迂誕之言，不合事實，於義無取。今制地圖之體有六：一曰分率，所以辨輪廣之度也；二曰準望，所以正彼此之體也；三曰道里，所以定所由之數也。四曰高下，五曰方邪，六曰迂直；此三者各因地而制行，校夷險之故也。有圖像而無分率，則無以審遠近之差。有分率而無準望，雖得之一隅，必失之他方。雖有準望而無道里，則施於山海絕隔之地，不能相通。有道里無高下方邪迂直之校，則徑路之數，必與遠近之實相違矣。此六者，參而考之，然後遠近之實，定於分率；彼此之實，定於準望；徑道之實，定於道里；度數之實，定於高下。故雖有峻山巨海之隔，絕域殊方之迥，登降詭曲之因，皆可得舉而定者也。
啟
【梁昭明太子《謝敕賚地圖啟》】漢氏輿地，形茲未擬；晉代方丈，比此非妙。匹之長樂，唯畫古賢；儔之未央，止圖將帥。未有洞該八藪，混觀六合，域中天外，指掌可求。地角河源，戶庭不出。豈問千秋，自識烏丸之地；脫逢壯武，方著博物之書。
贊
【宋何承《天地贊》】九州攸同，時惟禹跡；爰及後代，疆分裡析。貢則屢遷，名猶不易。
文
【顏師古《神州地祝文》】維某年敢昭告於神州地：惟包函區夏，載負羣生，溥彼域中，賴茲厚德，式遵彝典，揀此元辰。敬以玉帛犧牲，粢盛庶品，明獻厥誠，備茲瘞。
總載山第二
敘事
《國語》雲：山者，土之聚也。《爾雅》雲：土高有石曰山。《釋名》曰：山，產也，言產生萬物。《說文》雲：山，宣也，宣氣散生萬物。有石而高，象形也。《韓詩外傳》雲：夫山，萬人之所瞻仰。材用生焉，寶藏植焉，飛禽萃焉，走獸伏焉。育羣物而不倦，有似夫仁人志士，是仁者所以樂山也。《釋名》雲：山頂曰塚，亦曰巔，亦曰椒；山脊曰岡，山大而高曰嵩，（嵩，高稱也。今中嶽嵩山蓋依此，亦作崧。）小而高曰岑，銳而高曰嶠，卑而大曰扈，小而眾曰巋，上大下小曰巘。山有草木曰岵，無草木曰垓，石載土曰，土載石曰崔嵬。（此因形而名之。）山東曰朝陽，山西曰夕陽，（隨日照而名之）山足曰麓，山穴曰岫，山邊曰崖。崖之高曰巖，上秀者曰峯，陬濁高者曰。山坡曰阪，山三襲曰陟，山再成曰坯。山中絕曰陘，未及上曰翠微。（一說，山氣青縹色曰翠微。）山屬曰嶧，（言絡繹相連。今魯國有嶧，山純石相積構，連屬成山，蓋謂此也。）山狹而高曰巒。巒山曰{隋山}。（謂山形長狹者。荊州又謂之巒。詩云：{隋山}山喬嶽。）土山曰阜。（阜，厚也，言其高厚。）曲阜曰阿，大阜曰陵。小陵曰邱。山精曰夔，亦曰跂，亦曰雲陽。祭山曰庋懸。（自山頂曰塚已下，並出《說文》、《釋名》、《爾雅》三書。）
事對
【蒙險 含澤】楊文《易卦序論》雲：險而止，山也；險而動，泉也。動靜皆蒙險，故曰山。《春秋說題辭》曰：山之為言宣也，含澤布氣，調五神也。
【銀溢 金湧】《漢書》曰：殷得金德，銀自山溢。蘇林注曰：溢，出也。《關令尹喜內傳》曰：五百歲，天下名山一開。開時金玉之精湧出。
【石鏡 玉臺】山謙之《吳興記》曰：臨安縣東五里，石鏡山東，有石鏡一所。徑二尺四寸，甚清亮。張僧監《潯陽記》曰：石鏡山東有一圓石，懸崖，明淨照見人形。鄧德明《南康記》曰：雩都君山有玉臺，方廣數丈。
【崖館 雲府】廬諶詩曰：遐舉遊名山，松喬共相追；層崖成崇館，巖阿結重闈。庾肅之《山贊》曰：懸巖杳翳，神明攸居；官府風雲，懷吐川渠。
【石閭 金闕】《漢書》曰：武帝禪石閭。謝靈運《太山吟》曰：石閭何ㄙ藹，明堂祕靈篇。《史記》曰：燕昭王使人求蓬萊、方丈、瀛洲，此三山，黃金白銀為宮闕。
【霞璧 雲峯】《荊州圖副》曰：丹雀山高可三十丈，北臨丹水，赤壁如霞。孔曄《會稽記》曰：四明山高峯軼雲，連岫蔽日。
【五臺 九室】酈元注《水經》曰：薄池水西注五臺山北。其山五巒巍然，故號五臺。《玉匱》曰：青城山名九室之天。
【九阪 千巖】張璠《漢記》曰：梁冀聚土築山，十里九阪。《世說》曰：顧長康從會稽還。人問山川之美，顧雲：「千巖競秀。」
【五女 兩童】揚雄《蜀本紀》曰：秦王獻美女於蜀王。蜀王遣五丁迎五女，見大蛇，入山穴中。五丁引蛇，山崩。五女上山，化為石。魏文帝《登山遠望詩》曰：西山一何高？望望殊不及；上有兩仙童，不飲亦不食。
【仙宮 神闕】王韶之《南康記》曰：雩縣有君山，大風雨後，聞弦管聲。其山謂之仙宮。鄧德明《南康記》曰：歸美山高數百丈，遠望嵯峨，靈闕騰空，故老謂之神闕。
【出日 落星】《山海經》曰：東海之外，大荒中有山，名大穀，日月所出。山謙之《南徐州記》曰：臨沂縣前有落星山，今雲班瀆，即《綠江圖》所謂落星浦。
【員嶠 方壺】《列子》曰：渤海之東有壑，其中山曰員嶠。《拾遺記》曰：海中三山，一名方壺方丈，二曰蓬壺蓬萊，三曰瀛洲。形如壺，上廣下狹。
【車蓋 香爐】山謙之《吳興地記》曰：烏程縣車蓋山，山東舊有殷康所立亭，矚望極佳。郭仲產《南雍州記》曰：望楚山有三磴道，上磴道名香爐峯。
【鑿室 臨榭】《楚詞》曰：鑿山楹以為室，下披衣於水府。又曰：層臺累榭臨高山。
【天臺 地首】劉敬叔《異苑》曰：會稽天臺山路遐遠，自非忽生忘形，不能躋也。《河圖》曰：昆侖之山為地首。
【天目 地】山謙之《吳興記》曰：於潛舊縣天目山，極高險，且長遠，與宣城懷安並分山為界。謝靈運《遊名山志》曰：地山者，王演山記謂之木榴山，一名地。《永嘉郡記》曰：地山在樂城縣東大海中，去岸百餘裏。
【青邱 丹穴】《山海經》曰：青邱之山，其陽多玉，其陰多青雘。有獸如狐九尾；有鳥如鳩，佩之不惑。又曰：丹穴山丹水出焉。有鳥如鶴，五采而文，名曰鳳鳥，不飲不食，自歌自舞。見則天下安寧。
【視三公 植萬物】《禮記》曰：天子祭名山大川，五嶽視三公。鄭玄注曰：視者，牲器之數。《韓詩外傳》曰：山者萬人之所瞻仰，草木生焉，萬物植焉，飛鳥集焉，走獸伏焉。
賦
【唐太宗《小山賦》】何四序之交運，轉三陽之暮時，風辭暄而入暑，樹替錦而成帷？想蓬瀛兮靡覿，望昆閬兮難期；抗微山於綺砌，橫促嶺於丹墀。啟一圍而建址，崇數尺以成坯。既無秀峙之勢，本乏雲霞之資；承墜宇之殘溜，掛低空之斷絲。爾乃參差絕巘，威紆短逕，風暫下而將飄，煙才高而不暝；寸中孤嶂連還斷，尺裡重巒欹復正；岫帶柳而合雙眉，石澄流兮分兩鏡。爾其移芳植秀，擢幹抽莖，松新翠薄，桂小丹輕。細影雜兮俱亂，弱勢夾兮共縈；纔有力以勝蝶，本無心而引鶯。半葉舒而巖暗，一花散而峯明；何纖微之同景，亦卑細以相成。於是換浮權於沉思，賞輕仁於勝地。俯蟻垤而有餘，仰終南而多愧；非為固於九折，庶無虧於一簣。聊夕玩而朝臨，足攄懷而蕩志。
【梁江淹《江上之山賦》】{淵}Е溶兮楚水而吳江，刻劃Β兮山□而碧峯。掛青蘿兮萬仞，豎丹石兮百重。百重兮巖崿，如斫兮如削；嶤嶷兮尖出，巖嶤兮穴鑿。波潮兮吐納，甚崖兮積遝。見紅草之交生，眺碧樹之四合，草自然而千華，樹無情而百色。嗟人道之異茲，牽憂恙而來逼。懷爐炭於片景，抱絲緒於一息。俗逐事而變化，心應物而迴旋；既齒歙以未悟，亦緯糸畫而已遷。伊人壽兮幾何？譬流星之霄天。悵日暮兮吾有念，臨江上之斷山；雖不敏而無操，願從蘭芳兮與玉堅。
詩
【唐太宗《詠小山詩》】近穀交縈蕊，遙峯對出蓮；徑細無全磴，松小未含煙。
【梁庾肩吾《賦得山詩》】層雲霾峻嶺，絕澗倒危峯；刻削臨千仞，嵯峨起百重。行曦上杳杳，結霧下溶溶；仁心留此屬，休奉愧羣龍。
【周蕭撝《上蓮山詩》】獨邁青蓮嶺，超奇紫蓋峯；掛流遙似鶴，插石近如龍。沙崩聞韻鼓，霜落似鳴鐘；飛花滿叢桂，輕吹起修筇。石蒲今尚有，採摘更相逢。
【陳蕭詮《賦得往往孤山映詩》】青山照落暉，映遠望連飛；仙峯看玉笥，關路視金微。鼓吹聲疑盡，香爐煙覺稀；共君臨水別，勞此送將歸。
【陳釋惠В《詠山詩》】靈山蘊麗名，秀出寫蓬瀛；香爐帶煙上，紫蓋入霞生。霧卷蓮峯出，巖開石鏡明；定知邱壑裡，並佇白雲情。
【又】蛾眉信重險，天目本仙居；金華抱丹竈，玉笥蘊神書。幽人披薜荔，怨妾採蘼蕪；紫巖無暮雨，何時送故夫。
【又】丹霞拂層閣，碧水泛蓬萊；鼇岫含煙聳，蓮崖照日開。松門夾細葉，石磴染新苔；能令平子見，淹留未肯回。
【蕭愨《奉和望山應教詩》】仙遊本多趣，復此上秋初；巖低石倒險，嶺高松更疏。峯形疑鳥翅，塞路似狼居，矚望情無已，詞殫意有餘。
【隋李德林《詠山詩》】登嶺望重關，腰佩且鳴環；天河臨易飲，月桂近將攀。王母仙山至，夫人南嶽還；何必陽臺下，要待夢容顏。
【隋劉斌《詠山詩》】雪山峙千仞，蔽日且嵯峨；紫蓋雲陰遠，香爐煙氣多。石樑高鳥路，瀑水近天河；欲知聞道里，別自有仙歌。
序
【宋謝靈運《遊名山志序》】夫衣食生之所資，山水性之所適，今滯所資之累，擁其所適之性耳。俗議多雲，歡足本在華堂，枕巖漱流者乏於大志，故保其枯槁。餘謂不然。君子有愛物之情，有救物之能；橫流之弊，非才不治，故有屈己以濟彼，豈以名利之場，賢於清曠之域耶。語萬乘則鼎湖有縱轡，論儲貳則嵩山有絕控。又陶朱高揖越相，留侯願辭漢傅，推此而言，可以明矣。
泰山第三
敘事
按：泰山，五嶽之東嶽也。《博物志》雲：泰山一曰天孫，言為天帝孫也。主召魂。東方萬物始成，故知人生命之長短。《五經通義》雲：一曰岱宗，言王者受命易姓，報功告成，必於岱宗也。東方萬物始交代之處。（宗，長也，言為羣嶽之長。）《白虎通》雲：王者受命，必封禪。封者，增高也；禪者，廣厚也。（禪，除地為壇，字本為墠，以其祭神，故從示。）皆刻石紀號，著己之功績以自效也。天以高為尊，地以厚為德，故增泰山之高，以示報天；禪梁甫之址，以報地。（《史記》曰：無懷氏封泰山禪云云；伏羲封泰山禪云云；神農封泰山禪云云；炎帝封泰山禪云云；黃帝封泰山禪云云；顓頊封泰山禪云云；帝嚳封泰山禪云云；堯封泰山禪云云；舜帝封泰山禪云云；禹封泰山，禪會稽；周成王封泰山，禪社首；秦始皇封泰山，禪梁甫；漢武帝封泰山，禪梁甫。肅然及蒿裡石閭，後又凡五修封泰山。《後漢書》曰：光武封泰山，禪梁甫凡三，雲亭。肅然、蒿裡、社首、梁甫，皆泰山下小山也。石閭在西巖下。）《漢官儀》及《泰山記》雲：盤道屈曲而上，凡五十餘盤，經小天門、大天門。仰視天門，如從穴中視天窗矣。自下至古封禪處，凡四十里。山頂西巖為仙人石閭，東巖為介邱，東南巖名日觀。日觀者，雞一鳴時，見日始欲出，長三丈所。又東南名秦觀。秦觀者，望見長安；吳觀者，望見會稽；周觀者，望見齊。黃河去泰山二百餘裏，於祠所瞻黃河如帶，若在山址。山南有廟，悉種柏千株，大者十五六圍，相傳雲漢武所種。小天門有秦時五大夫松，見在。（《茅君內傳》雲：仙家凡有三十六洞。在岱宗之洞，週迴三千里，名曰三宮空洞之天。）
事對
【仙閭 神府】《漢書》曰：武帝封泰山，禪石閭。應劭注曰：石閭在泰山下南方，土人言仙人閭。道書《福地記》曰：泰山多芝草玉石，下有洞天，週迴三千里，鬼神之府。
【去闕 天門】袁山松《後漢書》曰：光武封泰山，雲氣成宮闕。《漢官儀》曰：泰山東上七十里至天門。
【五祠 三廟】《漢書》曰：五嶽四瀆，皆有常祀。河於臨晉，江於江都，淮於平氏，濟於臨邑界中，皆使者持節特祠。唯泰山與河歲五祠，江水四，餘皆一禱而三祠。伍緝之《從徵記》曰：泰山有上中下三廟。廟前有大井，水極香冷，異於凡水，不知何代所掘。
【日觀 天孫】日觀見敘事。張華《博物志》曰：泰山，天帝孫也，主召人魂。
【石閭 玉幾】《漢書》曰：武帝禪石閭。劉向《列仙傳》曰：岱宗石室中上下懸絕，其中金牀玉幾。
【金篋 玉簡】《風俗通》曰：古封泰山，禪梁甫，說岱宗上有金篋玉策，能知人年壽修短。漢武帝探策得十八，因倒讀曰八十，其後果壽長八十。劉義恭詩曰：大明總神武，乘時以禦天；金牒封梁甫，玉簡禪岱山。
【魯瞻 秦觀】《毛詩》曰：泰山岩巖，魯邦所瞻。秦觀見敘事。
【鄭祀 吳觀】《左傳》雲：鄭伯請釋泰山之祀，而祀周公。杜預注曰：鄭有助祭泰山，湯沐邑在礻方。吳觀事見上。
【虞柴 兗鎮】《虞書》曰：歲二月，東巡狩，至於岱宗柴。《周官》曰：「兗州，其鎮山曰岱山。」
【雲封 雨阪】《史記》曰：漢武帝封泰山，白雲起封中。又曰：秦始皇上泰山，中阪遇風雨。
【鉏父 芝童】葛洪《神仙傳》曰：泰山下老父者，失其姓名。漢武帝東遊，見老父鉏於道間，頭生白光。曹植《飛龍篇》曰：晨遊泰山，雲霧窈窕，忽逢二童，顏色鮮好，乘彼白鹿，手翳芝草。
【千樹 三宮】《泰山記》曰：泰山廟在山南，悉種柏樹千株。《茅君內傳》曰：岱宗山之洞，週迴三千餘裏，名三宮空洞之天。
【神房 香井】《屍子》曰：泰山之中，有神房阿閣。香井事見上三廟注。
【稷邱君 崔文子】劉向《列仙傳》曰：稷邱君者，泰山下道士，漢武東巡泰山，乃擁琴來拜。又曰：崔文子，泰山山人，好黃老術，潛居山下，作黃丸賣藥。有疫氣者，飲藥即愈。
【鑿石釜 探玉策】崔鴻《前秦錄》曰：處士張忠隱於泰山，巖棲谷飲，修導養之法。鑿石為釜，泰山人於今法之。探玉策見上金篋注。
詩
【李義府《在州遙敘封禪詩》】天齊В巨鎮，日觀啟崇祠；岧嶤臨渤，隱嶙控河沂。建嶽誠為長，升功諒在茲；帝猷符廣運，玄言暢文思。飛聲總地絡，載化撫乾維；瑞策開珍鳳，禎圖薦寶龜。東後方肆覲，西都導六師；天駕移星苑，揚馭風司。沸鼓喧平陸，凝蹕靜通逵；汶陽馳月羽，蒙陰警電輜。巖花飄曙輦，峯葉蕩春旗；石閭環藻衛，金壇映黼帷。仙階溢祕，靈檢祥芝；三始貽遐兄，萬歲受重釐。非質陶恩獎，趨跡奉軒墀；觸網淪幽裔，乘徼限明時。周南昔已歎，邛西今復悲。
【宋謝靈運《泰山吟》】岱宗秀維嶽，崔刺雲天；昨崿既嶮巘，觸石輒遷綿。登封瘞崇壇，降禪藏肅然；石閭何ㄙ藹，明堂祕靈篇。
祭文
【後魏孝文帝《祭岱嶽文》】維太和十九年，敢昭告於泰山東嶽之靈：造化氛氳，是生二儀；玄黃既闢，山川以離。四流含靈，五嶽苞；並兼萬象，出納望羲。岱宗穹崇，梁甫盤崛；青邱奇羲，春址鬱律。肇生庶類，啟光品物；上敷神工，下融靈秩。載協化文，四氣以溢；百王鐫成，莫不茲室。
【後魏高允《祭岱宗文》】維皇興二年，敢昭告於岱宗之靈：正趾坤元，作鎮東夏，齊二儀以永固，崇至德以配天，故能資元氣以造物，協陰陽而變化。若其巖嶺峭峙，川穀幽深，神怪譎詭，倏忽百靈，吐納風雲，育成萬品，攝生之所歸焉。禎祥之所萃焉。是以歷代帝王之崇，封禪銘功，以告其成；七十二君，鹹在茲焉。自非功侔造化，應同自然，孰能若此者哉。自我國家，肅恭祀，懷柔百神，邦域之內，罔不鹹秩。往以天路未夷，雖望祭有在；今大化既同，奄有淮岱。謹薦於嶽宗之靈，尚饗。
衡山第四
敘事
《周官》：荊州，其山鎮曰衡山。徐靈期《南嶽記》及盛弘之《荊州記》雲：衡山者，五嶽之南嶽也。其來尚矣。至於軒轅，乃以霍之山為其副焉。故《爾雅》雲：霍山為南嶽，蓋因其副焉。（或雲衡山，一名霍山。）至漢武南巡，又以衡山南遠，道隔江漢，於是乃徙南嶽之祭於廬江山，此亦承軒轅副義也。（幹寶《搜神記》雲：漢武徙南嶽之祭著廬江縣之霍山。郭璞《爾雅注》雲：霍山在廬江郡潛縣，別名天柱山。漢武以衡山遼遠；讖緯以霍山為嶽，故祭之。）故南嶽衡山，朱陵之靈臺，太虛之寶洞，上承冥宿，銓德鈞物，故名衡山；下踞離宮，攝位火鄉，赤帝館其嶺，祝融託其陽，故號南嶽。周旋數百里，高四千一十丈。東南臨湘川，自湘川至長沙七百里，九向九背，然後不見。禹治水，登而祭之，因夢遇玄夷使者，遂獲金簡玉字之書，得治水之要。山有三峯，其一名紫蓋；天景明澈，有一雙白鶴徊翔其上。一峯名石囷，下有石室，中常聞諷誦聲。一峯名芙蓉，上有泉水飛流，如舒一幅練。《山海經》雲：衡山一名岣嶁山，其上多青雘，鳥多ず鵒。
事對
【紫蓋 朱陵】紫蓋、朱陵並見敘事。
【九向 三峯】羅含《湘中記》曰：衡山遙望如陣雲，沿湘千里，九向九背。三峯見敘事。
【舜歌 禹嘯】羅含《湘中記》曰：衡山九疑，皆有舜廟。太守至官，常遣戶曹致敬修祀，則如有絃歌之聲。趙曄《吳越春秋》曰：禹傷父功不成，乃案《黃帝中經歷》，蓋見聖人所記曰：在於九疑山東南天柱，號曰宛委山，赤帝左闕。其巖之巔，承以文玉，覆以磐石。其書金簡青玉為字，編以白銀，皆琢其文。禹乃東巡登衡山，血白馬以祭之，仰天而嘯。忽然而臥，夢見赤繡文衣男子，稱玄夷蒼水使者，顧謂禹曰：「欲得我山神書者，清齋於黃帝之嶽巖巖之下。」禹乃退齋三月，以季之日，登宛委山，發石取書。
【石囷 寶洞】臧榮緒《晉書》曰：劉ら之好遊山澤，採藥至衡山，深入忘返。見有一澗水，水南有二石囷，一開一閉，水深不得過。寶洞見敘事。
【玉字 石書】玉字見敘事。徐靈期《南嶽記》曰：夏禹導水通瀆，刻石書名山之高。《高嶽文》雲：高四千一十丈。
【靈臺 仙宇】靈臺見敘事。衡山赤帝館其嶺，祝融宅其陽，威神堂堂，蔭映峨峨。是以宅藪神靈，室宇仙羅。
【峻坡 秀壁】馬融《琴賦》曰：惟梧桐之所生兮，在衡山之峻坡。桓玄南《遊衡山序》曰：崇巒桀以雲繞，竦秀壁於蒼眉。
【執書 遺字】盛弘之《荊州記》曰：初有采藥衡山，見一老翁，四五年少，對坐執書。劉敬叔《異苑》曰：湘東姚祖，太元中為郡吏，經衡山，望巖下，數少年並執筆作書。祖謂行旅休息，乃過之。未至百步，少年相與飛颺，遺一紙書在坐處。前數句古時字，自後皆鳥篆。
【結宇 憩輿】孫嚴《宋書》曰：宗炳尋名山，西陟荊巫，南登衡嶽，因結宇衡山，欲懷尚平之志。桓玄南《遊衡山詩序》曰：姑洗之旬，始暨衡嶽；憩輿素石，映濯水湄。
【神宅 仙岩】神宅見上仙宇注。仙岩見下謝靈運詩。
【鳥書 鶴舞】鳥書見上遺字注。羅含《湘中記》曰：衡山有懸泉，滴瀝巖間，聲泠泠如絃音；有鶴迴翔其上，如舞。
詩
【東晉庾闡《遊衡山詩》】北眺衡山道，南瞻五嶺末；寂坐抱虛恬，運目情四豁。翔虯淩九霄，陸鱗困濡沫；未體江湖遊，安識南溟闊。
【宋謝靈運《衡山詩》】巖下一老翁，四五年少者。衡山採藥人，路迷糧亦絕；遇息巖下坐，正見相對說。一老四五少，仙隱不可別；其書非世教，其人必賢哲。
序
【東晉桓玄《南遊衡山詩序》】歲次降婁，夾鐘之初，理楫將遊於衡嶺。涉湘千里，林阜相屬；清川窮澄映之流，涯涘無纖埃之穢。修途逾邁，未見其極；窮日所經，莫非奇趣。姑洗之旬，始暨于衡嶽，於是假足輕輿，宵言載馳，軒途三百，出徑徹通。或垂柯跨谷，俠獻交蔭；或曲溪如塞，已絕復開；或步乘長嶺，邈眺遙曠；或憩輿素石。映濯水湄。所以欣然奔悅，求路忘疲者，觸事而至也。仰瞻翠В，邈爾天際；身淩太清，獨交霞景。周覽甫畢，頓策巖阿；管絃並奏，清徵再響。思古永逝，神氣未言。
華山第五
敘事
按：華山，五嶽之西嶽也。《周官》：豫州，其鎮山曰華山。《華山記》雲：山頂有池，生千葉蓮花，服之羽化，因曰華山。（又《白虎通》雲：西方華山，少陰用事，萬物生華，故曰華山。）《山海經》曰：一名太華。太華之山，削成而四方，高五千仞。其廣十里。薛綜注《西京賦》雲：華山對河東首陽山，黃河流於二山之間。古語云：此本一山當河，河水過之而曲行；河神巨靈，以手擘開其上，以足蹈離其下，中分為兩，以通河流。今睹手跡於華嶽上，指掌之形具在；腳跡在首陽山下，亦存焉。郭緣生《述徵記》及《華山記》雲：山下自華嶽廟列柏，南行十一里，又東回三里，至中祠。又西南出五里至南祠。南入穀口七里，又至一祠。（凡欲升山者皆祈禱焉。）又南一里至天井。天井才容人上，可長六丈餘。出井如望空視明，如在室窺窗矣。出井東南二里，至峻阪鬥上，又東上百丈崖，皆須攀繩挽葛而後行。又西南出六里，又至一祠，名胡越寺神。又行二里，便屆山頂。上方七里，有靈泉二所，一名蒲池，一名太上泉。池北有石鼓，嘗聞其鳴。其上有三峯直上，晴霽可睹。
事對
【二華 四方】張衡《西京賦》雲：綴以二華，謂太華、少華也。少華在華山西。《山海經》雲：泰華之山，削成而四方。
【地載 神開】《禮記》曰：天地之道，博也，厚也；載華嶽而不重，振河海而不泄。郭緣生《述徵記》曰：華嶽與首陽山本一山，河神巨靈，析開為二。事具在敘事中。
【豫鎮 秦城】《周官》曰：豫州，其鎮山曰華山。《漢書》曰：賈誼《過秦論》曰：「秦王纘六代之餘烈，振長策而禦宇內，然後踐華為城，因河為池。」
【四合 二岑】《華山記》曰：華山高巖四合，重嶺秀起。郭緣生《述徵記》曰：華山有二岑，直上數千仞；自下小岑疊秀，迄於嶺表，有如削成。
【蓮峯 柏箭】《華山記》曰：華山頂生千葉蓮花，《韓子》曰：秦昭王令工施鉤梯而上華山，以松柏之心為博箭，長八尺，棋長八寸，而勒之曰：「昭王嘗與天神博於此。」（棋作綦，非。）
【玉版 金液】崔鴻《前燕錄》曰：石季龍使人採藥，上華山，得玉版。《列仙傳》曰：馬明生從安期先生受金液神丹方，乃入華陰山，合金液。不樂昇天，但服半劑，為地仙。
【騎龍 駕鹿】《列仙傳》曰：呼子先者，漢中關下卜師，壽百餘歲。臨去，呼酒家嫗急裝。有仙人持二茅狗來。至，先將一與酒嫗。俱騎之，乃龍也。上華山，常于山大呼，言子先酒母在此。《神仙傳》曰：衛叔卿常乘□，駕白鹿。見漢武帝，將臣之，叔卿不言而去。帝悔，求得其子度世，令追其父。度世登華嶽，見其父與數人博於石上，敕度世令還。
【石鼓 玉漿】《華山記》雲：華山頂有石鼓，父老傳雲：「嘗有聞其鳴者。」郭璞贊曰：華嶽靈峻，削成四方；爰有神女，是挹玉漿。
【歸馬 遺璧】《尚書》曰：歸馬於華山之陽，放牛於桃林之野，示天下弗服。《史記》曰：秦始皇三十六年，鄭容從關東來，至華陰，望見素車白馬，從山上下，知其非人，止而待之。遂至，持璧與鄭容曰：「為我遺鎬池君，明年祖龍死。」
【天井 石榻】《水經注》曰：華山中路名天井，才容人行。迂迴頓曲而上，可高六丈餘。山上有微涓細水，流入井中，亦不沾人。出井望空視明，如在室窺窗。《列仙傳》曰：修羊公者，魏人，止華陰山石室中。中有懸石榻，臥其上，石盡穿陷。
【捫蝨 持狗】崔鴻《前燕錄》曰：王猛隱華山，桓溫入關，猛被褐而詣之，一面說當代之事，捫蝨而言，傍若無人。持狗已見騎龍注中。
【毛女 巨靈】《列仙傳》曰：毛女者，在華陰山中，山客獵師，世世見之，體生毛，自言秦始皇宮人。巨靈見敘事中。
【五里霧 千葉蓮】範曄《後漢書》曰：張楷，字公超，隱居弘農山。學者隨之，所居成。能為五里霧，後華山南遂有公超霧。千葉蓮見敘事。
【集靈宮 望仙門】桓譚《仙賦序》曰：華山下有集靈宮，漢武帝欲懷集仙者，故名殿為存仙，門為望仙。
詩
【隋孔德紹《行經太華詩》】紛吾世網暇，靈嶽展幽尋。寥廓風塵遠，杳冥川穀深。山昏五里霧，日落二華陰。疏峯起蓮葉，危塞隱桃林。何必東郡外，此處可抽簪。
【沈佺期《西嶽詩》】西鎮何穹崇？壯哉信靈造。諸嶺皆峻秀，中峯特美好。傍見巨掌存，勢如拓東倒；頗聞首陽去，開拆此河道。磅礴壓洪源，嵬峨載清昊；□泉紛亂瀑，天磴矻橫抱。子先呼其巔，宮女世不老；下有府君廟，歷載傳灑掃。皇明應天遊，十月戒豐鎬；微末忝閑從，兼得事藻。宿心愛茲山，意欲拾靈草；陰壑已永閉，□寶絕探討。芳月期再來，回策思方浩。
序
【後漢張旭《華嶽碑序》】《易曰》：天地定位，山澤通氣，然則山莫尊於嶽，澤莫崇於瀆。嶽有五而華處其一，瀆有四而河在其數，其為靈也至矣。人主廢興，必有其應，故岱山石立，中宗繼統，太華授璧，秦胡絕緒。布五方則受其西，列三條則居其中。若廣獸奇蟲，山經有紀；經有望秩之禮，典有生殖之祀。蓋所以宗山川而報功也。四海一統，天子乘其祀；諸侯力政，強國攝其祭。其奉邑曰華陰久矣。
【西晉傅玄《華嶽碑序》】易稱法象莫大乎天地。天以高明為稱，而嶽配焉；地以廣厚為基，而嶽體焉。若夫太華之為鎮也，五嶽列位而在其首，三條分方而處其中。參兩儀以比德，協和氣之。濟雲行而雨施，興雷風以動物，是以聖帝明王，莫不燔柴加牲。尊而祀焉。
贊
【東晉郭璞《太華贊》】華嶽靈峻，削成四方；爰有神女，是挹玉漿。其誰遊之，龍駕□裳。
恆山第六
敘事
按：恆山，五嶽之北嶽也。《周官》：幷州，其鎮山曰恆山。《風俗通》曰：恆，常也，萬物伏北方有常，亦謂之常山。（《白虎通》曰：北方為常山者何？陰終陽始，其道常久，故曰常山。）《爾雅》曰：常山謂之恆山。《五嶽圖》雲：恆山高三千九百丈七尺，上方三十里，週迴三千里。有太玄之泉。神草十九種，服之可度世。《管子》雲：恆山北臨代，南俯趙，東接河海之間。早生而晚殺。五穀之所蕃熟，四種五獲焉。《後魏書》雲：道武立廟於其上，置侍祀九十人，歲時祈禱水旱。至文成帝東巡，親禮其神焉。
事對
【趙符 燕玉】《史記》曰：趙簡子謂諸子曰：「吾藏寶符於常山中，往得者立為後。」諸子皆競往，無所得。無恤曰：「常山臨代，代可取也。」簡子曰：「是知符矣。」遂立之。崔鴻《前燕錄》曰：慕容俊壽光二年，常山寺大樹根下得璧七十，圭七十三，光色精奇。有異常玉，俊以為神嶽之命，乙太牢祠之。
【率然 神護】《孫子兵法》曰：常山之蛇，名曰率然，一身而兩頭。擊其一頭則一頭至，擊其中則兩頭俱至。《神農本草》曰：常山有草名神護，置之門上，每夜叱人。
【珪璧 蓬{艸累}】珪璧見上燕玉注中。《列仙傳》曰：昌容者，常山道士，自稱殷女，食蓬{艸累}根，往來山下。見者二百餘年，顏色如二十許人。
【臨代 俯趙】事並見敘事中。
【虞巡 並鎮】《虞書》曰：十有一月北巡狩至北嶽，如西禮。並鎮見敘事。
【兩頭蛇 五獲穀】兩頭蛇事見率然注中。五獲穀事見敘事中。
【畢昴之精 趙代之境】《春秋元命苞》曰：畢散為冀州，分為趙國，立為常山。宋均注曰：常山即恆山也，是畢昴之精。又曰：趙國有常山，臨代也。
【無恤得符 昌容得道】得符事見趙符注。昌容事見蓬{艸累}注。
詩
【西晉傅鹹詩】奕奕恆山，作鎮冀方；伊趙建國，在嶽之陽。　　　文
【唐太宗《祭北嶽恆山文》】維大唐貞觀十九年，以大牢之奠，敬祭於恆嶽之靈次。蒼蒼元氣，紀三光而成象；茫茫后土，鎮五嶽以成形。衡岱啟東南之趾，嵩華表西中之固。惟靈山之秀峙，亙朔野而В奇。獸嘯龍騰，風雲之所吐納；霓裳鶴蓋，神仙之所往還。疊嶂參差，凝煙含翠，重岡紛糾，照日分紅。絕壁千尋，孤峯萬仞，桂華侵月，松蘿掛雲。幽澗冬暄，飛泉夏冷。寶符臨代邦之美，靈蛇表陣勢之奇。鑠石七年，無以虧其大；含波九載，不能損其高。巍巍乎與乾坤而永固，隱隱乎橫古今而不絕。屬以授旗趙郊，誓師冀土，敢薦牲玉，惟神饗之。
【後魏孝文帝《祭恆嶽文》】維太和十八年，敬昭告於恆嶽之靈。天極構高，人暉肇啟；幽明合歡，百神同悅。今龍旆鳴鑾，載還伊室，邁曆恆巒，路鄰陰嶽；惟靈作鎮，出納炎冰，帝道資功，坤儀憑德。故遣兼官以牲玉薦於恆嶽之靈。尚饗。
嵩高山第七
敘事
按：嵩高山者，五嶽之中嶽也。《釋名》雲：嵩字或為崧。山大而高曰嵩。《白虎通》雲：中央之嶽，獨加高字者何？中央居四方之中而高，故曰嵩高山。《續漢書》雲：漢武帝禮登中嶽聞言萬歲聲三，於是以三百戶封奉詞，命曰崇高邑。至後漢靈帝，復改崇高為嵩高焉。戴延之《西征記》雲：其山東謂太室，西謂少室，相去十七里，嵩其總名也。謂之室者，以其下各有石室焉。少室高八百六十丈，上方十里，與太室相埒，但小耳。《雜道書》雲：自嶽神廟東北二十里至一山，名曰東龍門，其東有三臺山。昔漢武東巡過此山，見學仙女，帝觀之，遂以名焉。南有許由山，高大四絕。其北有潁水，堯聘許由，其處猶有壇墠。昔周靈王太子晉好吹笙，作鳳鳴，遊伊洛間，道人浮邱公接上嵩山。三十餘年，往來緱氏山。緱氏山，近在嵩山之西也。漢世有道士，從外國將貝多子來，於嵩高西腳上種之。有四樹，與眾木有異，一年三花，白色香美。
事對
【二室 三臺】二室，太室、少室也，已具敘事中。三臺山，漢武帝立名，在嵩山上，事已具敘事中。
【神嶽 天鎮】《詩》曰：嵩高維嶽，峻極於天；維嶽降神，生甫及申。庾闡《建武頌》曰：邈彼華岱，維嶽之峻；巖巖高大，配天作鎮。
【金璧 鳳鶴】孫嚴《宋書》曰：高祖表曰：「沙門釋法義於嵩高，廟所石壇下得玉璧三十二枚，黃金一釒並，符彩潤潔。河南太守毛修之以靈嶽降瑞，送諸神府。」《列仙傳》曰：王子喬，周靈王太子晉也。好吹笙，作鳳鳴。浮邱公接上嵩高，三十餘年。後見桓良曰：「告我家，七月七日待我緱氏山頭。」果乘白鶴駐山頭，望之不得到，乃舉手謝時人而去。
【玉人 金像】盧元明《嵩山記》曰：嶽廟盡為神像。有玉人高五寸，五色甚光潤，製作亦佳，莫知早晚所造，蓋嶽神之像，相傳謂明公。山中人悉雲，屢常失之，或經旬乃見。《仙經》雲：嵩高山大巖下有佛圖奇妙，有一大金像在中，來語寺僧密公。密公時在嵩寺，寺在嵩山腳下，聞之欣然，即與人披林求索。時白霧昏迷，密公荒迷失路。一往看之，即入山中，唯見一麝香，出入三四步，側足雙跳，步步回顧。復去十步，中有青炎，出就視之，有自然天地。
【石牀 銅銚】潘岳《關中記》曰：嵩高山石室十餘孔，有石牀、池水、食飲之具，道士多遊之，可以避世。盧元明《嵩山記》曰：嵩山最是棲神之靈藪，長松綠柏，生於嶺澗左右。古人住止處，有銅銚器物。東北出雲，有自然五穀、神芝、仙藥。
【乘龍 控鶴】《漢武內傳》雲：武帝夜夢與李少君俱上嵩山。半道，有繡衣使，乘龍持節，從雲中下，言太一請少君。覺乃告近臣曰：「如朕夢，少君將舍朕而去。」控鶴事已具前鳳鶴注。又孫登《天臺賦》曰：王喬控鶴以沖天。
【玉漿 石髓】劉義慶《世說》曰：嵩高山北有大穴。晉時有人誤墮穴中，見二人圍棋，下有一杯白飲。與墮者飲，氣力十倍。棋者曰：「汝欲停此否？」墮者曰：「不願停。」棋者曰：「從此西行有天井，其中有蛟龍，但投身入井，自當出。若餓，取井中物食之。」墮者如言，可半年，乃出蜀中，歸洛下。問張華，華曰：「此仙館，夫所飲者玉漿，所食者龍穴石髓。」
【白霧 青炎】並見前金像注中。
【登仙台 萬歲亭】戴延之《西征記》曰：漢武帝於太室山作登仙台及萬歲亭。
【吹笙王子 衣繡使者】吹笙王子見上鳳鶴注。衣繡使者見上乘龍注。
【種花道士 圍棋仙人】種花道士見敘事。圍棋仙人見玉漿注。
【月光童子 鬼谷先生】《嵩山記》曰：月光童子常在天臺，亦來於此。又曰：鬼谷先生於嵩山東南學仙。
詩
【唐宋之問《奉使嵩山途經緱嶺詩》】侵晨發洛陽，城中歌吹聲；畢景至緱嶺，嶺上煙霞生。草樹饒野意，山川多古情；大隱德所薄，歸來可退耕。
祭文
【宋範泰《為宋公祭嵩山文》】劉裕敬薦中嶽之靈，惟嶽作鎮中畿。擬天比峻，降祉發輝，宣和陰陽，道達幽微。既曰輔順，亦昭厥違；霜露所均，萬人是依。不以虛薄，志掃不庭；仰紓國恥，俯拯黎。望嶺懷仁，踐境延情；金璧之贈，愧懼交盈。思樂時雍，終憑威靈；舊都既清，三秦期廓。豈惟人謀？亦仰冥略；逝將言旋，自雍徂洛。何以寄懷？一卮清酌，珪璧雲乎？深誠攸。
【後魏孝文帝《祭嵩高山文》】維太和十八年，敬昭告於嵩高中嶽之靈：太極分渾，兩儀是生；辰作乾寶，嶽樹坤靈。昭彰天地，吐納五精；唯中挺神，祥契幽經。日月交暉，寒暑遞成；萬象合和，兆類孳盈。爰自化闢，ㄈ慶胥庭；軒轅曜哲，伊祁載形。逮於有周，實光洛禎；川潛龍光，山隱鳳停。三才憑微，七曜依明；人倫傾首，百神柔誠。造厥區夏，歷茲三正；應符代績，孰不斯營。曰乎皇魏，飛虯玄並；螭騰穹象，用九黔嬴。新邦興略，丕猷罔清；佗瓊指陰，淹翠濕亭。河圖曠覽，升中闕銘；朕承法統，誕邀休宏。開物成務，載鑠成齡；遷宇柳方，闡繩廛城。則直之興，百堵若星；日躔流馥，月陸芬馨。鏘旋紫宿，景曜黃衡；鸞聲ィィ，和嚶嚶。歸蓋如雪，還輈若霆；惟嵩巖巖，峻極昊青。惟邑翼翼，長啟魏京；薦玉告虔，用昭永貞。納茲多福，萬國以寧。
終南山第八
敘事
《五經要義》雲：終南山，長安南山也。一名太一。（又《漢書》曰：太一山，古文以為終南山。）潘岳《關中記》雲：其山一名中南，言在天之中，居都之南，故曰中南。（《毛詩 秦風 終南》詩亦云：終南，周之名山，中南山也。）《福地記》雲：其山東接驪山、太華；西連太白，至於隴山；北去長安城八十里；南入楚塞，連屬東西諸山。週迴數百里，名曰福地。《辛氏三秦記》雲：其山從長安向西，可二百里。中有石室、靈芝。常有一道士，不食五穀，自言太一之精，齋潔乃得見之。而所居地名曰地，可避洪水。相傳雲上有水神，人乘船行，追之不及，猶見有故漆船者。秦時四皓亦隱於此山。
事對
【玉堂 石室】《福地記》雲：終南太一山在長安西南五十里，有玉堂陽宮。《辛氏三秦記》曰：太一在驪山西，山之秀者也。中有石室，常有一道士，不食五穀，自言太一之精。《秦州記》曰：太一山，古文以為終南山。
【匿綺 潛嘉】皇甫謐《高士傳》曰：四皓綺裡季等，共入商洛，隱地山，以待天下定。漢高祖徵之不至，乃深自匿終南山。崔鴻《前秦錄》曰：王嘉不食五穀，清虛服氣，潛隱終南山，獨庵廬而止。
【張樂 表都】《漢書》曰：王莽《下書》曰：《紫閣圖》雲：太一臺，黃帝皆得仙而上天，張樂昆侖虔山之上。後世聖主得瑞者，張樂奏於終南山上。班固《西都賦》曰：左據函谷二崤之阻，表乙太華終南之山。
【神水 福地】《辛氏三秦記》曰：終南山一名地，可避洪水。俗人云，山上有水神，人乘船行，追之不及。《福地記》曰：終南太一山在長安西南五十里，左右四十里內皆福地。
【崔崒 巍峨】張衡《西京賦》曰：終南太一，崇崛崔崒。傅玄《敘行賦》曰：終南鬱以巍峨，太幽淩乎昊蒼。
【地胏 漆船】並見前敘事中。
【巃嵷 嵳峩】潘岳《西征賦》曰：九嵕嶻𡾲，太一巃嵷。太一即終南也。孫楚《登樓賦》曰：青石連岡，終南嵯峨。
【有條有梅 有屺有堂】《詩 秦風》雲：終南何有？有條有梅。又曰：終南何有？有屺有堂。
賦
【漢班固《終南山賦》】伊彼終南，巋嶻嶙囷。㮣青宮，觸紫辰，嶔崟鬱律，萃於霞雰。曖㬣晻藹，若鬼若神；傍吐飛瀨，上挺脩林。玄泉落落，密蔭沉沉；榮期綺季，此焉恬心。三春之季，孟夏之初；天氣肅清，周覽八隅。皇鸞鸑鷟，警乃前驅；爾其珍怪。碧玉挺其阿，密房溜其巔。翔鳳哀鳴集其上，清水泌流注其前。彭祖宅以蟬蛻，安期饗以延年。唯至德之為美，我皇應福以來臻。埽神壇以告誠，薦珍馨以祈仙。嗟茲介福，永鍾億年。
詩
【唐太宗《望終南山詩》】重巒俯渭水，碧嶂插遙天；出紅扶嶺日，入翠貯巖煙。疊松朝若夜，復岫缺疑全；對此恬千慮，無勞訪九仙。
【周宇文昶《陪駕幸終南山詩》】堯蓋臨河潁，漢蹕踐華嵩；日旗回北鳳，星旆轉南鴻。青□過宣曲，先丘背射熊；金桴拂泉底，玉吹雲中。古轍稱難極，新途或易窮；煙生山欲盡，潭淨水恆空。交松上連霧，修竹下來風；仙才道無別，靈氣法能同。東棗羞朝座，西桃獻夜宮；詔令王子晉，出對浮邱公。
【隋胡師耽《登終南山擬古詩》】結廬終南山，西北望帝京；煙霞亂鳥道，俯見長安城。宮雉互相映，雙闕雲間生；鐘鼓沸閶闔，笳管咽承明。朱閣臨槐路，紫蓋飛縱橫；望望未極已，甕牖秋風驚。巖岫草木黃，飛雁遺寒聲；墜葉積幽徑，繁露垂荒庭。甕中新酒熟，澗谷寒蟲鳴；且對一壺酒，安知世間名。寄言朝客，同君樂太平。
【楊師道《賦終南山同風字韻應詔詩》】睿言懷隱逸，輟駕踐幽叢；白雲飛夏雨，碧嶺橫春虹。草綠長楊路，花疏五柞宮；登臨日將晚，蘭桂起香風。
銘
【周庾信《終南山義谷銘》】周保定二年，大塚宰晉國公命鑿石開谷，下南山之材。惟公匡濟彝倫，弘敷庶績，燮理餘暇，披閱山經，以為終南惇物。日月虧蔽，栝柏屯幹，椅桐梓漆，年代蘊積，於何不有。乃謀山澤之官，兼列衡虞之匠。東出藍田，則控灞乘；西連子午，則據涇浮渭。派別八溪，分流九穀，銅梁四注，石闕雙聳。青綺春門，溝渠交映，綠槐秋，舟楫相通，運以冥宮。裁其梓匠，豈如運石丹泉，裁通梁陽之殿；穿渠谷水，直澆金墉之城。國富人殷，方傳千載，立功立事，敢勒山阿。銘曰：寥廓上浮，崢嶸下鎮，立壁千丈，橫峯萬仞。松桂危懸，風泉虛韻，乘輿嶺阪，舉鍤雲根。八溪分注，九穀通源，北含銅井，南浮石門，橫瀉大河。銀繩百堵，膠葛九成，徘徊千柱，桂棟淩波。梅梁垂雨，疏川奠嶺，落河摧柯。事均刊木，功侔鑿河。
石第九
敘事
《釋名》雲：山體曰石。石，硌也，堅捍硌也。山多大石曰嚳。嚳，學也，大石之形，學學然。山多小石曰敖。敖，堯也，每石堯堯獨處而出見也。《春秋說題辭》雲：《周易》艮為山，為小石。石，陰中之陽，陽中之陰，陰精輔陽，故山含石，石之為言託也。託，立法也。《物理論》雲：土精為石。石，氣之核也。氣之生石，猶人筋絡之生爪牙也。《釋名》雲：鑠，小石也；磊，眾石也；碭，文石也；琅玕，石似朱也；（出《尚書注》。）砆，石似玉也。（出《廣雅》。）星隕為石，（出《春秋》。）水沫為浮石，（《抱樸子》雲：燒泥為瓦，燔木為炭，蜂窠為蠟，水沫為浮石。凡此皆去其柔脆，變為堅剛。）石解散曰泐。（《周禮》曰：石有時而泐。）石有嘉石、石、（《周禮》：以嘉石平罷民。注云：嘉石，文石也；以石達窮民，凡遠近獨老幼之慾有復於上而其長弗為之達者，立於石。注云：石，赤石也；窮民，天民之窮而無告者。）磁石、（《抱樸》曰：磁石引針。）石鯨、石燕、石麟、石羊、石狗、石牛、石雞、石犀、石駱駝、石獅子、石人、石橋、石塘、石牀、石室、石柱、石闕、石閭、石案、石函、石鼓、石槨、石樓、石盤、石印、石墨、石硯、石鏡、石砮、石磬。
事對
【補天 佐嶽】《列子》曰：天地亦物也，有不足，石以補其缺。王隱《晉書》曰：陳總遷殿中侍御史，詔遣詣終南山請雨。總先除小石祠，唯存大石一所而祈之，上文曰：峨峨大石，佐嶽通理，含滋吐潤，惠我四海。
【越履 蜀鏡】盛弘之《荊州記》曰：興安縣水邊有平石，其上有石櫛石履各一具，俗雲越王渡溪，脫履墮櫛於此。揚雄《蜀本紀》曰：武都丈夫化為女子，顏色美好，蓋山之精也。蜀王娶以為妻。無幾，物故於成都。郭中葬之以石鏡一枚，徑二丈，高五尺。
【督郵 亭長】劉義慶《幽明錄》曰：宜都建平二郡之界有五六峯，參差互出，上有倚石，如二人像，攘袂相對，俗謂二郡督郵爭界於此。張敏《奇士劉披賦》曰：蓋土龍不可以昇天，石人不任為亭長；容貌雖似，蹄足難獎。
【款梓 扣桐】樂資《春秋傳》曰：秦始皇使者鄭容將入函關，見華山有素車白馬，疑為鬼神。熟視，問鄭容曰：「安之？」答曰：「之鹹陽。」素車上人曰：「吾華山使，願託一牘書致鎬池君所。子之鹹陽，道過鎬池，見一大梓，有文石取款梓。當有應者。」即以書與之。鄭容如其言，以石款梓樹，果有人來取書。劉敬叔《異苑》曰：晉武帝時，吳郡臨平岸崩，出一石鼓，打之無聲。以問張華，華曰：「可取蜀中桐材，刻作魚形，扣之則鳴。」於是如言，聲聞數十里。
【宋隕 晉言】《左傳》：隕石於宋五，隕星也。杜預注曰：但言星則嫌星使石隕，故重言隕星。又曰：石言於晉魏榆，晉侯問於師曠曰：「石何故言？」對曰：「臣聞作事不時，怨ゥ動於人，則有非言之物而言。」
【化女 望夫】劉義慶《幽明錄》曰：陽羨縣小吏吳龕，有主人在溪南。嘗以一日掘頭舟過水，溪內忽見一五色浮石，取內牀頭，至夜化成一女子。又曰：武昌北山上有望夫石，狀若人立。古傳雲：昔有貞婦，其夫從役，遠赴國難，攜弱子餞送此山，立望夫而化為立石，因以為名焉。
【紙臼 書研】庾仲雍《湘州記》曰：應陽縣蔡子池南有石臼，雲是蔡倫舂紙臼。劉澄之《江州記》曰：興平縣蔡子池南有石穴，深二百許丈，石色青，堪為書研。
【仙博 帝棋】仙博，見華山事對內駕鹿注。張華《博物志》曰：桃林在弘農湖城縣休馬之山，有石焉，名曰帝臺之棋。五色而文，狀如雞卵。
【井龜 印鵲】郭頒《魏晉世語》曰：長沙王乂封常山王。至國，掘井入地四丈，得白玉。玉下有大石，其上有靈龜，長二尺餘。幹寶《搜神記》曰：常山張顥為梁相，天新雨後，有鳥如山鵲，飛翔入。人擲之墮地，人爭取，化為一圓石。顥椎破得一金印，文曰：「忠孝侯印」。
【浮磬 列錢】《尚書》曰：泗濱浮磬。孔安國注云：泗水、濱涯也，水中見石，可以為磬。《抱樸子》曰：浮磬息音，未別於眾石。《洞冥記》曰：漢武帝生時，有雀羣翔於灞城門，改為青雀門。乃飾以錦文石，為列錢之形。
【秦梁 漢柱】郭緣生《述徵記》曰：秦梁，地名也。或雲秦始皇東巡，弗行舊道，過此水，率百官以下，人提一石以填之，俄而梁成。今睹所累石，無造作之處。《三輔故事》曰：秦造作橫橋，漢承後置承令石柱以南屬京兆，北屬右扶風，各分其半。行舊道，過此水，率百官以下，人提一石以填之，俄而梁成。今睹所累石，無造作之處。
【神鞭 仙跡】《三齊略記》曰：秦始皇作石橋，欲過海看日出處。有神人能丘石下海。石去不下速，神輒鞭之，皆流血。酈元注《水經》曰：思陽川水東有獨山，北有巖。巖上有人坐跡，山腹石上有兩手跡，山下石上有兩腳跡，俗名之為仙人石也。
【飲羽 覆書】《韓詩外傳》曰：楚熊渠子夜行見寢石，以為伏獸，彎弓射之，沒金飲羽。《吳越春秋》曰：禹案《黃帝中經》，見聖人所記曰：「在乎九疑上東南，號曰宛委，承以文玉，覆以磐石，其書金簡玉字。」禹乃退齋三日，發石取書。
【昆明魚 零陵燕】《西京記》曰：昆明池，刻石為鯨魚。每至雷雨，魚常鳴吼。顧凱之《啟蒙記》曰：零陵郡有石燕，得風雨則飛，如真燕。
【肅慎砮 臨海矢】《帝王記》曰：周成王時，肅慎氏來獻楛矢石砮，長尺有咫。《異物志》曰：夷州土無銅鐵，取磨礪青石以作弓矢。此石砮楛矢之類。
賦
【陳張正見《石賦》】連山蔽虧，巨石崎；上興雲而蔚薈，下激水而推移。舒丹霞於九折，混白露於三危；鎮方城於漢水，固天闕天湯池。依島嶼而綿邈，住溪壑之嶮巇。爾乃蘊怪含靈，懷奇蓄變，獸形鳥像，畜身人面。已化陳倉之雞，復舞零陵之燕。迎一童於洛陽之水，送五婦於成都之縣。帝王憩而投壺，仙人坐而高燕。架滄海之神塘，儼夷陵之瑞場，髮黃金之祕簡，隱白玉於仙牀。雙立天門之郡，特起縉雲之堂。李廣射而為獸，初平叱以成羊；圖孔明之八陣，亙吳橘之三梁。驚神人於武落，駭商客於瞿塘。
詩
【梁朱超《詠孤石詩》】侵霞去日近，鎮水激流分；對影疑雙闕，孤生若斷雲。遏風靜華浪，騰煙起薄曛；雖言近七嶺，獨高成不羣。
【梁蕭推《賦得翠石應令詩》】依峯形似鏡，構嶺勢如蓮；映林同綠柳，臨池亂百川。碧苔終不落，丹字本難傳；有邁東明上，來遊皆習仙。
【陳陰鏗《詠石詩》】天漢支機罷，仙嶺博棋餘；零陵舊是燕，昆池本學魚。雲移蓮勢出，苔駁錦文疏；還當穀城下，別自解兵書。
【陳В法師《詠孤石詩》】中原一孤石，地理不知年；根含彭澤浪，頂入香爐煙。崖成二鳥翼，峯作一池蓮；何時發東武，今來鎮蠡川。
【陳高驪定法師《詠孤石詩》】迥石直生空，平湖四望通；巖隈恆灑浪，樹杪鎮搖風。偃流還漬影，侵霞更上紅；獨拔羣峯外，孤秀白雲中。
【隋崔仲方《奉和周趙王詠石詩》】玉繩隨月落，金碑映日鮮；入江疑濯錦，出峽似開蓮。文馬河西瑞，兵符濟北篇；會逐靈槎上，還歸天漢邊。
【隋岑德潤《賦得臨階危石詩》】當階聳危石，殊狀宕難名；帶山疑似獸，侵波或類鯨。雲峯臨棟起，蓮影入簷生；楚人終不識，徒自蘊連城。
【隋虞茂《賦得詠石詩》】蜀門鬱遐阻，燕碣遠參差；獨標千丈峻，共起百重危。鏡峯含月魄，蓋嶺逼雲枝；徒然抱貞介，填海竟誰知。
【蘇味道《詠石詩》】濟北甄神貺，河西濯瑞文；聲應天池雨，影觸岱宗雲。雁歸猶可候，羊起自成羣；何當掘靈髓，高枕絕囂氛。
