△卷十二 職官部下
侍中第一
敘事
侍中，古官也。黃帝時，風後為侍中。周時號常伯。周公《立政篇》，戒成王常伯常任以為左右是也。秦取古官，置侍中之職。（應劭《漢官》雲：侍中周官，以其周曰常伯，故曰周官。班固《漢書》雲：侍中秦官，以其秦取古官復置之，故曰秦官。其實古官。）初秦置侍中，本丞相史也。丞相使史五人來往殿內奏事，故謂之侍中。漢因之，多以為加官。（《漢書 公卿表》曰：侍中，散騎中常侍所加，或列侯將軍卿大夫，言此第官兼加侍中也。初漢本用舊儒高德，備切問近對。然貴遊子弟及倖臣榮其官，至繈褓受寵位；服綺襦紈袴，漢初籍孺閎孺，皆冠Ψ冠、貝帶，付脂粉。張闢強年十五，霍去病年十八，並為侍中。）《漢官》雲：侍中冠武弁大冠，亦曰惠文冠。（《漢書》雲：昌邑王賀冠惠文。音義雲：惠文，今侍中所著。）加金璫，附蟬為文，貂尾為飾，謂之貂蟬。（侍中服之則左貂，常侍服之則右貂。董巴《輿服志》雲：金取剛，百煉不耗；蟬最居高飲清，貂取內勁悍外溫潤。本趙武靈王胡服之制，秦始皇破趙，得其冠，賜侍中。）西漢無常員，多至十人。（《齊職儀》雲：漢侍中掌乘輿服物，下至褻器虎子之屬武帝代，孔安國為侍中。以其儒得，特聽常禦唾壺朝延榮之。初，漢侍中親省起居，故俗謂執虎子。虎子，褻器也。至魏文帝時，蘇則為侍中，嘗與則同隱吉茂者。是時仕甫曆縣令，見則調之，曰：「仕進不止執虎子。」）東漢初無常員。（《齊職儀》雲：東漢侍中，便蕃左右，與帝升降，法駕出。多識者一人參乘，兼負傳國璽，操斬白蛇劍。）至靈帝時，侍中舍有八區，論者因言員本八人。（《獻帝起居注》曰：初置侍中六人，出入禁中，近侍帷幄，省尚書秦事。據此漢末未或省員。）魏侍中置四人。（《齊職儀》雲：魏侍中掌償贊。大駕出則次直侍中護駕，正直侍中負璽，陪乘，不帶劍，皆騎從。禦登殿，與散騎侍郎對挾帝，侍中居左，常侍居廳，備切問近對，拾遺補缺也。）晉宋齊梁陳置四人。（《齊職儀》及《五代史 志》雲：自晉宋齊梁魏陳，侍中並與三公參國政，直侍左右，應對獻替。法駕出，則正直一人負璽。）後魏北齊置六人。（《五代史 百官志》雲：北齊侍中，因後魏置六人，掌獻納諫正及進禦之職，參與諸公論國政也。）後周初，依周禮天官府置禦伯中大夫，武帝改禦伯為納言，亦侍中之任。宣帝末又別置侍中，為加官。隋文帝改侍中為納言，置二人。煬帝改為侍內，（隋室諱中，故改避之。）唐朝復為侍中。龍朔初為東臺左相，鹹劉初復舊。光宅初改為納言，神龍初復舊。開元初改為黃門監，五年復舊。（門下省，自晉以來名之。唐朝三年改為東臺，光宅初改曰鸞臺，開元改為黃門省。）
事對
【玉署 瑣闈】《漢書》曰：李錄，字子長，通尚書。哀帝初即位，召尋待詔黃門，使侍中傅喜問尋。尋對曰：位卑術淺，偶隨眾賢待詔，反汙玉堂之署。《漢官儀》：侍中有玉堂署。衛宏《漢舊儀》曰：黃門郎屬黃門令，日慕人對青瑣闈拜，名夕郎。《爾雅》曰：宮中門謂之闈。
【黃樞 青闥】盧諶《宜徽賦》曰：鄭山潛於穀口，揚朝隱於黃樞。諶注曰：揚雄為黃門郎，三葉不徙官。散騎常侍範霎《與王中書詩》曰：攝官青瑣闥，遙望鳳皇池。
【東寺 左曹】《漢官儀》曰：尚書令侍中上東西寺及侍中寺。又曰：左右曹受尚書事。沈約《宋書》曰：漢使左右曹諸吏分堂。尚書奏事，光武省諸吏，信小黃門受事。前代文士，皆門下為左曹，亦曰東寺。
【畫室 丹地】《漢官儀》曰：侍中秩千石，黃門有畫室署。畫室署長一人，玉堂署長一人。蔡雍《漢官》曰：尚書奏事於明光殿，省中皆胡粉塗壁，其邊以丹漆地。故尚書郎含雞舌香，伏其下奏事；黃門侍郎對揖而跪受。
【瑣闥 玉堂】瑣闥見青闥注中。玉堂見玉署注。已上總裁門下。
【掌壺 負璽】《孔叢子》曰：孔臧《與子琳書》曰：侍中安國，羣臣近見崇禮，不供褻事，猶復掌御唾壺。朝延之事，莫不榮之。《環濟要略》曰：侍帷幄，受顧問，拾遺於左右。大駕出則負璽以從，小則參乘。
【珠闕 金蟬】《相書》：佔氣如連珠。《雜要》曰：氣色如連珠，入闕門為侍中。《漢官》曰：侍中周官也，金蟬右貂。金取堅剛，百煉不耗；蟬居高食潔，目在腋下。
【八舍 七車】八舍見敘事。陳壽《益部耆舊傳》曰：蜀郡張寬，字叔文，漢武帝時為侍中，從祀甘泉，至渭橋，有女人浴於渭水，乳長七尺。上怪其異，遣問之。女曰：「帝后第七車者知我所來。」時寬在第七車，對曰：「天星主祭祀者，齋戒不嚴則女人見。」
【抱劍 伏茵】《漢官》曰：侍中殿下稱制，出則參乘，佩璽抱劍。《漢書儀》曰：侍中左右近臣，見皇后如見帝，見婕妤行則對壁，坐則伏茵。
【賜綬 引裾】《後漢書》曰：卞鴻，字公永，永平中詔徵，賜綬拜侍中。《魏略》曰：辛昆遷侍中，於時帝欲徙冀州戶十萬實於河南。昆曰：「陛下不以臣不肖，置之左右，安得不與臣議？」帝不答，起入內，昆隨而引其裾，帝遂奮衣不還。
【七葉 三代】《三輔故事》曰：金日磾，字翁叔，封府侯，有忠勤之節，七葉侍中。《東觀漢記》曰：馮魴，字孝孫，父子兄弟，並帶青紫，三代侍中。
【遊鸞渚 含雞香】遊鸞渚具下傅鹹詩。應劭《漢官》曰：侍中方存年老口臭，上出允雞舌香，使含之。
【青蒲伏 綠車載】《漢官》曰：史丹為侍中，元帝寢疾，丹以親密近臣，得視疾候上。聞得寢時，丹直入臥內，處伏青蒲上。應劭注曰：以青規地曰青蒲。《漢書》曰：衛尉金敞疾甚，成帝拜敞子涉為侍中，使綠車載送衛尉。注曰：綠車皇孫車，所以寵之，言衛尉常清顯，在朝尊貴。
【侍帷幄 管喉脣】戴逵《竹林七賢論》曰：山濤太治七年為侍中。詔曰：「清風淳履，思心通遠，宜侍帷幄。」謝綽《宋拾遺》曰：王華、王曇首、殷景仁、劉湛四人宴飲，從朝至夕，帝甚歡。華既出，太祖目送之，歎曰：此「四賢一時之秀，同管喉脣，恐後世難繼矣。」
【便繁左右 從容諷議】應劭《漢官》曰：侍中，周官也，便繁左右，與帝升降，卒思近對，拾遺補缺，百寮之中，莫密於茲。張隱《文士傳》曰：張衡拜侍中，恆居帷幄，從容諷議，拾遺左右。
詩
【西晉傅鹹《贈何劭王濟詩並序》】朗陵公何敬祖，鹹之從內兄；國子祭酒王武子，鹹從姑之外孫也。並以明德見重於世，鹹親之重之，情猶同生；義則師友，何公既登侍中。武子俄而亦作，二賢相得甚歡，鹹亦慶之。然自恨闇劣，雖願其繾綣而從之末由；曆試無效，且有家艱。心存日替，賦詩申懷以貽之雲爾。日月光太清，列宿曜紫微；赫赫大晉朝，明明闢皇闈。吾兄既鳳翔，王子亦龍飛；雙鸞遊蘭渚，二雞揚清暉。攜手升玉階，並坐侍丹帷；金璫綴惠文，煌煌發令姿；斯榮世所欽，繾綣情所希。豈不企高蹤，麟趾邈難追；臨川靡芳餌，何為空守坻。枯槁待風飄，逝將與君違；違君能無戀，屍素當言歸。歸身蓬蓽廬，樂道以忘饑。進則無雲補，退則恤其私；但願隆弘美，王度日清夷。
箴
【後漢胡廣《侍中箴》】皇矣聖上，神居天處；勤求俊良，是弼是輔。匪懈於位，庶工以序。昔在周文，創德西鄰；勖聞上帝，賴茲四臣。辛尹是訪，八虞是詢；濟濟多士，又用有勳。文公欽若，越興周道。亦惟先正，克慎左右；常伯常任，實為政首。降及厲王，不祗不恪；匿彼宗夷，用肆其虐。惟敗天命，寇戎並作；圯墜宗緒，寢廟靡託。無曰我賢，不選至親；無曰我仁，妄用嬖人。籍閎飾顏，穢我神武；鄧通擅鑄，不終厥後。中書竊命，石弘作禍；高安斷袂，哀用無主。侍中司中，敢告執矩。
表
【梁王筠《為從兄讓侍中表》】至如元勳舊儒之胄，積德累仁之家；九代七葉之華，相韓事漢之貴。不然則子駿之學洞古今，平子之思侔造化，仲宣之辯識無滯，次仲之解經不窮，然後可以喻旨公卿，問對帷扆，陪六尺之輿，通四方之意。求之微臣，此途頓隔。
【任昉《為王思遠讓侍中表》】行則六尺之內，陪接天光，上則服璽申命，誠信區寓，獻可替否？出納惟宜，敷奏於金華之上，進讓於玉堂之下，金遷七貴之茂。王粲三公之孫，雖復中蔚孤緒，元卿末裔，未有不階人譽，妄承曲私。
黃門侍郎第二
敘事
按：黃門侍郎，秦官也，漢因之。無常員。董巴《漢書》曰：禁門曰黃闥，中人主之，故號黃門令矣。然則黃門郎給事於黃闥之內，入侍禁中，故號曰黃門侍郎。（劉向《戒子歆書》曰：令若年少得黃門侍郎，要處也。李尋、董賢，並為黃門侍郎。成帝遣張禹歸第，於牀下拜禹小息，亦為黃門侍郎。）應劭曰：黃門郎每日暮向青瑣門拜，謂之夕郎。《齊職儀》曰：初秦又有給事黃門之職，漢因之。（《漢書》雲：揚雄、劉向，並為給事黃門。）至東漢初，並二官曰給事黃門侍郎，後又改為侍中侍郎，尋復舊。自魏及晉，置給事黃門侍郎四人，與侍中俱管門下眾事，與散騎常侍並清華，代謂之黃散焉。宋齊置四人。（《齊職儀》雲：齊代侍中呼為門下，給事黃門侍郎呼為小門下。）《五代史志》雲：梁陳置四人，至煬帝減二員，去給事之名，直曰黃門侍郎。（隋氏用人益重，裴矩裴蘊為之，皆知政事。）唐朝因之。
事對
【夕郎 夜拜】夕郎見敘事。《東觀漢記》曰：馬防，字子鉅，為常從小侯。六年正月齋中官，其一日甲子，上欲冠子鉅，夜拜為黃門侍郎。
【儀錶 珪璋】《東觀漢記》曰：鄧閶，字季昭，遷黃門侍郎。於時，國家每有災異水旱，閶側身暴露，憂懼<焦頁>，形於顏色，公卿以下，鹹高尚焉。漢興以來，為外戚儀錶。王隱《晉書》曰：顧榮少有珪璋，符采朗澈，仕吳。弱冠舉賢良，為黃門侍郎。當時後進，盡相推謝，稱榮有大才令望。
【侍講 著詩】魚豢《魏略》曰：董遇，字季直，獻帝時為黃門侍郎，朝夕侍講焉。天子甚愛信。魏高貴《鄉公集》曰：幸華林，賜羣臣酒。酒酣，上援筆賦詩，羣臣以次作。二十四人不能著詩，授罰酒，黃門侍郎鐘會為上。
【畫成圖 書壞本】王隱《晉書》曰：張華為黃門侍郎，博覽圖籍，千門萬戶，畫地成圖。《王嘏別傳》曰：嘏，字昭先，魏文以嘏為黃門侍郎。每納忠言，輒書壞本，自在禁省歸書不封。帝嘉其淑慎如此。
【二子並拜 三代不徙】《桓階別傳》曰：階為尚書令，文帝幸見諸子。少子元禪上搏手曰：「長者子元禪。」是日拜二子為黃門侍郎。《漢書》曰：王音薦揚雄待詔，歲餘為給事黃門，成哀平三代不徙。
【入拜青瑣 對揖丹墀】上見敘事。下具侍中事對丹地注。
【恂恂可觀 軒軒得志】《漢書》曰：馮參，字叔平，以昭儀少弟。為人矜嚴，好脩容儀，進止恂恂可觀也。《傅子》曰：王黎為黃門郎，軒軒然得志，煦煦然自樂。
詩
【魏知古《和鸞臺楊侍郎春夜寓直鳳閣懷羣公詩》】拜門傳漏晚，寓省索居時；昔重安仁賦，今稱伯玉詩。鴛池注不溢，雞樹久逾滋；夙夜懷山甫，清風詠所思。
制
【唐中宗孝和皇帝《授韋嗣立黃門侍郎制》】絳衣近侍，秩亞貂蟬，青瑣崇班，職參鴛鷺，實神化之有寄，信賢才之攸重。通議大夫韋嗣立，中規奕葉，孝緒蟬聯，家匡玄燕之朝，人輔彤雲之代。芝蘭並秀，見謝砌之階庭；麒麟齊驅，有劉山之昆季。入光振鷺，譽滿三臺，出據憑熊，聲流十部。近者命茲鸞渚，已擢雁行，纔出芸扃，奄歸蒿裡。永言荊樹，坐折連枝，眷彼恆山，空餘一鳥。俾遷榮於皁蓋，宜襲寵於黃樞。
給事中第三
敘事
《漢官》雲：給事中，秦官也，漢因之。無常員，皆為加官。（所加或大夫博士議郎兼加之，掌顧問應對，位次中常侍。）《漢儀注》：給事中曰上朝謁，平尚書奏事，以有事殿內，故曰給事中。《齊職儀》雲：東漢省其官，魏晉宋齊並置，無常員，皆隸集書省。（《齊職儀》雲：齊給事中皆隸集書省，與諸散騎同掌侍從左右獻給，省諸文奏。）北齊依後魏，置六十人，後周天官府置給事中士六十人，隋文帝門下省置給事二十人。（除中字，國諱，掌陪從朝直。）煬帝改名給事郎。（減置四員，掌省讀案奏。）唐又曰給事中，龍朔二年改為東臺舍人，咸亨初復舊。
事對
【顧問 侍從】顧問見敘事注。胡伯始曰：給事掌侍從左右，無員，位次侍中中常侍。
【名儒 茂親】胡伯始曰：給事常侍從左右，無員，位次侍中中常侍。或名儒，或國親。漢東方朔中郎為給事中，劉向諫議大夫為給事中。
【履素 立德】《晉起居注》曰：武帝太康七年詔曰：「郎中張建忠篤履素，為江表士大夫所稱，宜在中朝，其以建為給事中。」王隱《晉書》曰：任熙，字伯遠。立德邈然，徵拜給事中。
【潔行 俊才】王隱《晉書》曰：陳劭，位元組良。太始六年詔曰：燕王師劭，清貞潔靜，行著邦旅。荀綽《兗州記》曰：袁準，字孝居，有俊才，太始中拜為給事中。
【明經 效車】範曄《後漢書》曰：鄭眾，字仲師，以明經拜給事中。《傅玄子》曰：馬鈞，字德衡，為給事中。與高堂昇平秦郎爭論與朝，言及指南車。二子云：「無此，記虛耳。」鈞曰：「虛爭空言，不如試之效矣。」
詩
【唐沈佺期《自考工員外拜給事中詩》】南省推丹地，東曹拜瑣闈，惠移雙管筆，恩降五時衣。出入宜真選，遭逢每溢飛；器慚公理拙，才謝子雲微。案牘遺常禮，朋儕隔等威；上臺行揖讓，中禁動光暉。旭日千門起，初春八舍歸，贈蘭聞宿昔，談樹隱芳菲。省躬知任重，甯止冒榮非。
【又《訁州楊給事廉見贈省中詩》】子雲推辨博，公理擅詞雄；始自尚書省，旋聞給事中。言從溫室祕，籍向瑣闈通；顧我叨郎署，慚無章奏工。分曹八舍斷，解袂五時空；宿昔叨餘論，平生賴擊蒙。神仙應東掖，雲霧限南宮；忽枉瓊田贈，長歌蘭渚宮。
散騎常侍第四
敘事
按：散騎常侍本二官，皆秦置也。《漢官》雲：秦置散騎，又置中常侍。（散騎騎從，傍乘輿車後。獻可替否，中常侍得出入禁中，常侍左右。）漢因之，兼用士人。無常員，多以為加官。（所加或列侯將軍卿大夫兼加之。原其所置二職，皆舊儒骨鯁，以備顧問。與侍中同。元帝時，劉向累遷散騎常侍，與蕭固大儒同侍左右是也。後雜伍貴遊子弟班伯，成帝時為中常侍，與王許子弟為羣，在綺襦紈袴之中。）皆銀璫，附蟬為文，貂筆為飾，謂之貂璫。（常侍服之則左貂，中侍服之則右貂。）東漢省散騎之職，而中侍改用宦者，無常員。殤帝改施金璫。《齊職儀》雲：魏文帝復置散騎之職，以中常侍合為一官，除中字，直曰散騎常侍。置四人，典章表詔命手筆之事。晉置四人，隸門下。（又領員外散騎常侍，無員。魏末年又有通直散騎常侍四人。晉武太始十年，使二人與散騎常侍四人同置。自魏至晉，散騎常侍、散騎侍郎與侍中黃門侍郎共平章尚書奏事，江左乃罷之。又有員外散騎侍郎，無員，晉武所置。又有通直散騎侍郎四人。晉元太興初，使二人與散騎侍郎通員，直謂之通直散騎侍郎，凡六散騎焉。）晉初，此官選望甚重，與侍中不異。自宋以來，其任閒散，用人益輕，（宋孝武大明年舉選此侍中，而人情久習，終不見重，情復舊也。）別置集書省領之，齊氏因之。（言掌圖書文翰之事，故曰集書省。其領諸散騎同晉氏。）《五代史 百官志》雲：梁陳集書省置散騎常侍四人。（後魏北齊集書省置六人，其領諸散騎，並同晉氏。）隋文廢集書省，徙諸散騎入門下省。唐初並廢六散騎，以為散官。貞觀初，唯置散騎常侍二人，隸門下。顯慶初，又置二人，隸中書，並金蟬左右珥貂。（侍中與左散騎則左貂，中書令與右散騎則右貂，世謂之八貂焉。）龍朔二年，改為左右侍極，（在中書曰右侍極，在門下曰左侍極。）咸亨初復舊。
事對
【參乘 挾帝】王隱《晉書》曰：鄭默，字思元，為散騎常侍。武帝出南郊，侍中以陪乘。詔曰：「使鄭常侍參乘。」《齊職儀》雲：魏氏侍中掌擯贊。大駕出，則次直侍中護駕，正直侍中負璽，陪乘。不帶劍，皆騎從。帝登殿，與散騎常侍對挾帝，侍中居左，常侍居右。
【插貂璫 賜牀帳】《魏略》曰：散騎常侍比於侍中，貂璫插右，黃初中始置四人，出入侍從，與上談議，不典事。《晉起居注》曰：太康七年詔曰：「尚書馮翊忠亮在公，歷職內外，勤恪匪懈而疾未差，屢求放退。其以卿為散騎常侍，賜錢二十萬，牀帳一具。」
【掌規諫 贊詔命】《魏志》曰：文帝延康元年，置散騎常侍為一官，省中字，置四人，與侍中同掌規諫。華嶠集詔曰：「散騎以從容侍從，承答顧問，有職文掌贊詔命，平處分。籍言此官，特宜選賢。」
【居獻替 答顧問】《晉起居注》曰：昇平五年詔曰：「前西中郎謝方，才義簡亮，宜居獻替，其以為散騎常侍。答顧問見贊詔命注中。」
【夾乘輿 侍廊廡】應劭《漢官》曰：秦及漢置散騎中常侍各一人，官並無員。散騎馬夾乘輿車，獻可替否。《環濟要略》曰：散騎常侍，入侍左右，出則侍事於廊廡之下。
【入侍左右 與上談議】入侍左右見侍廊廡注。《魏略》曰：散騎常侍比侍中，貂璫插右。黃初中如置四人，出入侍從，與上談議，不典事。後遂以為加官。
表
【梁任昉《為範雲讓散騎常侍吏部尚書表》】夫銓衡之重，關諸崇替，遠惟則哲，而在昔帝猶難。漢魏以降，達識繼軌，雅頌所歸，唯稱許郭。齊季陵遲，官方馳亂，革創惟始，義存改作。恭己南面，責成斯在，豈宜妄加寵私，以隳王事。附蟬之飾，空成寵章，求之公私，授受交失。近代者功緒參差，或足食關中，或成軍河內，或盛德如卓茂，或師道如桓榮。四姓侍祀，已無足紀，五侯外戚，且非舊章。而臣之所附，唯在恩澤。臣去歲冬初，國學之老博士耳。今茲首夏，將亞臺司，雖千秋之一日九遷，荀爽之十旬遠至，方之微臣，未為速遠。臣雖無識，唯利所視。至於虧名損實，為國為身，知其不可，不敢妄為。陛下不棄菅蒯，愛同絲麻，儻平生之言，猶在聽覽，宿心素志，無復二辭。矜臣所乞，特回寵命，則彝章載穆，微臣知免。
諫議大夫第五
敘事
按：諫議大夫，秦官也。《齊職儀》雲：初秦置諫議大夫，屬郎中令，無常員，多至數十人，掌論議。（漢武改郎中令為光祿勳。）漢初不置。至武帝始，因秦置之。無常員，皆名儒宿德為之，隸光祿勳。光武增議字，為諫議大夫，置三十人，屬光祿勳。依漢氏，而晉宋齊並不置。《五代史 百官志》雲：梁陳亦置。北齊依後魏，集書省置諫議大夫七人。隋門下省置七人。唐因之，減置四人。龍朔二年改為正諫議大夫，神龍初復舊。
事對
【清慎 諒直】司馬彪《續漢書》曰：周舉，字宜光，梁商表為從事中郎。商疾甚，帝問遺言。對曰：「臣從事中郎周舉，清慎高亮，可任諫議大夫。」謝承《後漢書》曰：傅翻，字君成，轉諫議大夫。天性諒直，數陳讜言，武帝嘉之。
【方正 忠謇】《漢書》曰：孔光，字子夏，經學尤明。匡衡舉孔光方正，為諫議大夫。謝承《後漢書》曰：虞承，字叔明，拜諫議大夫。雅性忠謇，在朝堂犯顏諫爭，終不曲撓。散祿賑給諸生，言德無比。
【論得失 陳讜言】《漢書》：丙吉，字子陽，為諫議大夫。是時宮室車服甚盛，外戚貴寵。吉上疏論得失，上以其遷闊，不甚寵異。謝承《後漢書》曰：傅翻，字君成，轉諫議大夫。天性諒直，數陳讜言，武帝嘉之。
【乘高車 止靈臺】《東觀漢記》曰：郭丹，字少卿。從師長安，買符入函谷關，乃慨然而歎曰：「丹不乘使者車，不出此關。」既至京師，嘗為都講。更始二年為諫議大夫，持節歸南陽。自去家十三年，果乘高車出關。《三輔決錄》曰：第五，頡，字子陵，為諫議大夫。洛陽無主人，鄉裏無田宅，寄止靈臺中，或十日不炊。
【天子納善 好事從遊】《漢書》曰：貢禹，字少翁。元帝徵禹為諫議大夫，數虛己問以政事。是時年穀不登，禹奏言，宮室制度從儉省。天子納其善言。又曰：揚雄，字子雲，以耆老久次，轉為諫議大夫。以疾免，復召為諫議大夫。家室貧，嗜酒，人稀至其門。時有好事者，載餚酒以從遊學。
【持節南陽 作賦東觀】持節南陽見乘高車注。常璩《華陽國志》曰：李尤，字伯仁。賈逵薦尤有揚雄之才，明帝召入。作《東觀》、《辟雍》、《德陽諸觀賦銘》，遂拜諫議大夫。
【召入作賦 從幸為歌】召入作賦見東觀注中。《漢書》曰：王褒，字子淵，為諫議大夫。褒從獵，所幸之宮觀為歌頌。諫者以為淫靡不急。
箴
【後漢崔《諫議大夫箴》】於昭上帝，迪茲既哲。匪於水鑒，惟人是察；處有誦訓，出有旅賁。木鐸之求，爰納遒人；各有攸記，政以不分。昔在大禹，拜承昌言；癸辛暴戾，虐及於天。逮於周厲，慢德不蠲；煦煦胥讒，人謗乃作。不顧厥愆，是討是格；庶類不堪，流之彘宅。防人之口，譬諸防川；豈不速止，潰乃潺湲。潺湲尚塞，言擁為賤；默默之患，用顛厥國。諫臣司議，敢告有翼。
御史大夫第六
敘事
按：御史大夫，秦官也。（《應劭》曰：侍御之率，故曰大夫。周官宗伯之屬有御史，掌贊書。注曰：禦，侍也，進也。戰國以為糾察之官，兼典史官。秦趙會澠池，各領御史、監察御史，置大夫以領之。）漢因之，掌副丞相，九卿高第者拜之。其任職者轉為丞相。至成帝改曰大司空，（《漢書》曰：何武建言，依古置三公官，改御史大夫為大司空，改丞相為大司徒，與大司馬為三公也。）哀帝復為御史大夫；尋復改曰大司空。曆後漢因之。至獻帝時，魏武為魏王，復置大夫，魏文黃初，初復省置之。曆晉宋之後，鹹因之，並以中丞為臺主。（已上並見《漢官》及《齊職儀》。）至隋氏復置大夫。（《五代史 百官志》雲：隋室諱中，置大夫，省中丞。）唐朝因之，龍朔二年改大夫為大司憲，咸亨初復舊。
事對
【署梓 列柏】衛宏《漢舊儀》曰：御史大夫寺在司馬門內，門無扁題。署用梓板，不起郭邑，題曰「御史大夫寺」。《漢書》曰：朱博為御史大夫，其府列柏樹。常有野烏數千棲宿其上，晨去暮來，號曰朝夕烏。
【憲臺 法冠】謝靈運《晉書》曰：漢官尚書為中臺，御史為憲臺，謁者為外臺，是為三臺。自漢罷御史大夫，而憲臺猶置，以丞為臺主，中丞是也。《漢官儀》曰：侍御史，周官也，為柱下史，冠法冠。一名柱後，以鐵為柱，言其審固不撓，常清峻也。
【絳騶 白簡】沈約《宋書》曰：顏延之言其為御史中丞。何尚之與延之書曰：「絳騶清路，白簡深劾，取之仲容，或有虧耶。」
【火精 霜簡】《黃石公陰謀祕法》曰：熒惑火之精，御史之象。主禁令刑罰，收捕糾正。崔篆《御史箴》曰：簡上霜凝，筆端風起。《漢書》：孫寶謂侯文曰：「今鷹隼始擊，以成嚴霜之威。」
【副相 次卿】《漢書》曰：御史大夫，秦官，掌副貳丞相。應劭《漢官》曰：御史大夫本秦官也，位次上卿。
【青綬 蒼佩】《漢書》曰：御史大夫，秦官也，位次上卿。銀印青綬，佩水蒼玉。
【侍御之率 刀筆之吏】《漢書 公卿表》曰：御史大夫，秦官也。應劭曰：侍御之率，故稱大夫。《漢帝集》曰：武帝作柏梁臺，詔羣臣，二千石有能為七言者乃得上坐。御史大夫曰：「刀筆之吏，臣執之。」
【無以易堯 莫敢難錯】《史記》曰：齊人方與公謂御史大夫周昌曰：「君之吏趙堯，年雖少，奇士也。君其必異之，是代君位。」昌笑曰：「刀筆之吏，安能至是。」及昌相趙，高祖以御史大夫印弄之，誰可以為者？視趙堯曰，無以易堯。遂拜之。又曰：晁錯遷為御史大夫，請諸侯之罪過則削其地，收其版郡，奏上，上令公卿列侯宗室集議，莫敢難錯，獨竇嬰爭之。由此與嬰有隙。
【奏去副封 涕對具獄】《漢雜記事》曰：故事，上書為二封。其一曰副，領尚書者先發一副封，有不善屏去不奏。魏相為御史大夫，奏去副封，以防擁蔽。《漢書》曰：張敞為御史大夫，上具獄事可者卻之，不可者不得已而為之。涕泣而對之：「其愛人若此，年老請免。」天子亦寵以上大夫祿，歸老於家。
【請造白金 願罷滄海】《漢書》：張湯為御史大夫丞，上請造白金與五銖錢，籠天下鹽鐵，排富商大賈。又曰：公孫弘為御史大夫時，又東置滄海，北置朔方之郡。弘諫以為罷弊中國以奉無用之地，願罷滄海，專奉朔方。上許之。
【飾詐釣名 舞文輔法】《漢書》曰：汲黯謂上曰：「公孫弘位在三公，俸祿甚多，然為布被，此詐也。」上問弘，弘謝曰：「有之。夫三公為布被，誠飾詐以釣名。今臣弘位為御史大夫，九卿以下無差，誠如黯言。」又曰：張湯為御史大夫，舞文巧詆以輔法。
制
【唐中宗《授楊再思檢校左臺大夫制》】避車要秩，非德靡升，專席雄班，惟賢是屬。侍中楊再思，衣冠舊齒，廊廟宏材，寒暑不易其心，始終弗虧其度。在明時而有立，居暗室以無欺。投水陳謨，邁漢朝之三傑，沾砂作相，掩虞日之五臣。森乎抱松柏之心，凜乎實冰霜之氣。佇因獻替，兼肅權豪，宜分務於鸞扃，俾效能於烏署。
【又《授蘇炯右臺大夫制》】烏臺峻秩，望總鐵冠，蒼珮崇班，威高石室。誠副相之榮級，實次卿之通任。前岐州蘇炯，詞吞楚澤，量湛黃陂，既光大廈之材，堪入巨川之用。西京展驥，道掩題輿，石輔憑熊，風超露冕，朱帷霧撤。初停州，縣之勞，白簡霜凝，宜屏權豪之氣。
御史中丞第七
敘事
按：御史中丞，秦官也，掌貳大夫。漢因之。御史大夫本有兩丞，其一曰御史丞，一曰御史中丞，謂之中者，以其別在殿中，掌蘭臺祕書。外督部刺史，內領侍御史，受公卿章奏，糾察百僚，休有光烈。至成哀間，改大夫為大司空，而中丞更名御史長史，出外為臺主。光武復曰中丞，與尚書令、司隸校尉專席而坐，京師號曰三獨坐。獻帝權置大夫，而中丞不省。魏初罷大夫，改中丞名官正，復為臺主，尋又改曰中丞。晉宋之後並因之。（已上並見《漢官》及《齊職儀》。）後《魏書 官氏志》雲：後魏改中丞為中尉。《五代史 百官志》雲：北齊又改為中丞。隋室諱中，省中丞，增持書御史之品以代之。（按：持書侍御史者，本漢宣帝時路溫舒上書，宜尚德緩刑，帝深採覽焉。季秋後請讞時，帝幸宣室齋居而決事，令侍御史二人持書，故曰持書侍御史。後因別置，冠法冠，與符璽郎共平理廷尉奏事。其後歷代並置之。至隋增品，代御史中丞之職。唐朝初因之，貞觀末省之。）唐初因之；貞觀末省持書侍御史，又置中丞；龍朔二年改為司憲大夫，咸亨初復舊。
事對
【專席 分路】《續漢書》雲：傅鉅公拜御史中丞，與司隸校尉、尚書會同，並專席而坐，故京師號曰三獨坐。《魏氏春秋》曰：故事，御史中丞與洛陽令相遇，則分路而行，以丞主多逐捕，不欲稽留。
【石室 蘭臺】《環濟要略》曰：御史中丞有石室，以藏祕書圖讖之屬。《漢官儀》曰：御史中丞二人，本御史大夫之丞。其一別在殿中，兼典蘭臺祕書，外督部刺史，內領侍御史，受公卿章奏，糾察百僚，休有烈光。
【舉劾案章 休有烈光】《漢書》曰：御史中丞二人，本御史大夫之丞。其一別在殿中，舉劾案章，故曰中丞，休有烈光。見蘭臺注中。
【肅內外 分黑白】《傅宣別傳》曰：宣為御史中丞，明法直繩，內外震肅，甚有威風。《漢書》曰：鮑宣，字貢君。宣為中丞，執法殿中，外總部刺史郡國二千石，所貶退稱進，白黑分明，由是知名。
【無迴避 不吐茹】《續漢書》曰：馬嚴，字威卿。拜御史中丞，賜冠幘衣服車馬。嚴舉劾案章，申明舊典，奉法察舉，無所迴避，百寮憚之。王隱《晉書》曰：熊遠，字孝文。遷御史中丞，中宗每歎其公忠，謂遠曰：「卿在朝正色，不茹柔吐剛，忠亮至勁，可謂王臣。」
【奏彈夜警 法鞭儲傅】《晉中興書》曰：王恬，字元愉，為御史中丞。值海西公廢，太宗即位。未解嚴，大司馬桓溫屯中堂，夜吹警角。恬奏劾大不敬，請治罪。明日溫見奏事，歎曰：「此兒乃敢彈我，真可畏也！」梅陶《自序》曰：餘居中丞，曾以法鞭皇太子傅，親友莫不致諫。餘笑而應之：「堂高由陛，皇太子所以崇於上，由吾奉王者法。吾其枉道曲媚。」後皇太子將見延請，賜以清燕，於是太子禮敬之如師。
【周處正繩 陳謙奉法】王隱《晉書》曰：周處，字子隱。為御史中丞；奏徵虜將軍石崇、大將軍梁王彤等，正繩直筆，權豪震肅。《續漢書》曰：陳謙，字伯讓，拜御史中丞。執憲奉法，多所糾正，為百寮所敬也。
詩
【隋江總《贈孔中丞奐詩》】我行五嶺表，辭卿二十年，聞鶯欲動詠，披霧即依然。疇昔同寮き，今隨年代改；借問藏書處，唯君故人在。故人名官高，清簡肅權豪；誰知懷九歎，徒然泣二毛。
箴
【晉傅鹹《御史中丞箴》】百官之箴，以箴王闕。餘承先君之蹤，竊位憲臺，懼有忝累垂翼之責，且造斯箴。以自勖勵，不雲自箴，而雲御史中丞箴者，凡為御史中丞，欲通以箴之也。煌煌天文，眾星是環；爰立執法，其暉有渙。執憲之綱，秉國之憲；鷹揚虎視，肅清違慢。謇謇匪躬，是曰王臣；既直其道，爰顧其身。身之不顧，孰有弗震；邦國若否，惟仲山甫，山甫是明，焉用彼相；莫扶其傾，淮南構逆。實憚汲生，赫赫有國，可無忠貞。憂責有在，繩亦必直；良農耘穢，勿使能植。無禮是逐，安惜翅翼；嗟爾庶寮，各敬乃職，無為罰先，無怙厥力。怨及朋友，無慚於色；得罪天子，內省有恧。是用作箴，惟以自敕。
侍御史第八（殿中監察御史附）
敘事
侍御史，秦官也。（《漢官》雲：老子為周柱下史。張蒼秦時為御史，主柱下方書，侍御史之任也。）漢因之，署十五人。魏八人，晉九人，宋、齊十人，梁、陳九人，後魏、北齊、隋八人。（出《漢官》及《五代史 百官志》。）殿中侍御史，魏置也。初魏，蘭臺遣二御史居殿中，伺察非法，故曰殿中侍御史。晉、宋、齊置二人，梁、陳置四人，後魏置十四人，北齊置十二人。隋初改曰殿中侍御史。煬帝省之。（出《齊職儀》及《五代史 百官志》。）監察侍御史，隋置也。晉置檢校御史，知行馬外事。宋、齊、梁、陳並省之。後魏、北齊復置十二人。隋改檢校御史為監察御史，蓋亦取秦監察御史之義以名之。（出《五代史 百官志》。）
事對
【豸冠 鐵柱】胡廣《漢官儀》曰：御史四人，持書，皆法冠。一名柱後，一名獬豸、獬豸孺，名，知人曲直，觸邪佞。《漢官》曰：侍御史周官，為柱下史，冠法冠。一名柱後，以鐵為柱，言其審固不撓。
【繡衣 白筆】《漢書》曰：王禁，字翁。獸武帝時，為繡衣御史，逐捕羣盜。《魏略》曰：帝嘗大會，殿中御史簪白筆，側階而坐。上問左右：「此為何官何主？」左右不對。辛毗曰：「此謂御史。舊時簪筆，以奏不法；今者直備官，但筆耳。」
【避馬 埋輪】《續漢書》曰：桓典，字公雅，為侍御史。是時宦官亂政，典執政心，無所迴避；常乘驄馬。京都畏之，為語曰：「行行且止，避驄馬御史。」又曰：張綱，字文紀，遷侍御史。漢初，選八使巡行風俗，八使同日拜，謂之八彥。皆宿儒要位，唯綱年少官微受命各之部。而綱獨埋車輪於洛陽都亭，曰：「豺狼當路，安問狐狸！」遂奏大將軍梁冀兄弟罪惡。京師震竦。
【橫劍 持戟】《續漢書》曰：仲暠，字景伯。順帝時為侍御史，監護太子承光宮。中常侍高梵受敕迎太子，不齎詔書，以衣車載太子欲出。太子太傅高襄不知所以，力不能止。開門臨去，暠至，橫劍當車曰：「御史受詔監護太子。太子國之儲副，天命所繫。常侍來，無一尺詔書，安知非挾奸耶？今日之事，有死而已！」梵不敢爭。陳壽《耆舊傳》曰：楊仁，字文義。明帝引見，問當代政治之事，仁對，上大奇之，拜仁侍御史。明帝崩，是時諸馬貴盛，各爭入宮。仁披甲持戟，遮敕宮門，不得令入。章帝既立，諸馬更譖仁刻峻，於是上善之。
【劾霍光 收梁冀】《漢書》曰：嚴延年遷侍御史，劾霍光專廢立。《續漢書》曰：陳翔，字子麟，遷侍御史。元日朝賀，梁冀威儀不整，請收理罪，時人奇之。
【左雍以能擢 孫習事補】《曹氏傳》曰：左雍起於闢吏，武帝以為能，擢為殿中侍御史。山公啟事曰：「中書屬通事令史孫，限滿久習內事，才宜殿中侍御史。須空補之，不審可否。詔曰可。
詩
【蘇味道《贈封御史入臺詩》】故事推三獨，茲晨對兩闈；夕林共鳴舞，屈草接芳菲。盛府題青橐，殊章動繡衣；風連臺閣起，霜就簡書飛。凜凜當朝色，行行滿路威；唯當擊隼去，復睹落雕歸。
【又《始背洛城秋郊矚目奉懷臺中諸侍御詩》】薄遊忝霜署，直指戒冰心；荔浦方南紀，蘅皋暫北臨。山晴關塞斷，川暮廣成陰；場圓通圭甸，溝塍礙石林。野童來捃拾，田叟去謳吟；蟋蟀秋風起，蒹葭晚露深。帝城猶鬱鬱，徵傳幾駸駸；回憶披書地，勞歌謝所欽。
【元希聲《贈皇甫侍御赴都詩》】東南之美，生於會稽；牛鬥之氣，蓄於昆溪。有瑤者玉，連城是齊；有威者鳳，非梧不棲。其一。猗嗟眾珍，以況君子；公侯之胄，心腹其始。利器長材，溫儀峻峙。其二。道心惟微，厥用允塞；德暉不泯，而映邦國。靜以有神，動而作則；九皋千里，其志不忒。其三。粵在古昔，分官厥初；刺邪矯枉，非賢忽居。棱棱直指，烈烈方書；蒼玉鳴佩，繡衣登車。其四。綽綽夫君，是膺柱下；準繩有望，名器無假。寵蓋伯山，氣雄公雅；立朝正色，俟我能者。其五。載懷朋情，嘗摟閑宴；好洽昆弟，官聯州縣。如彼松竹，春榮冬茜；柯葉藹然，不渝霜霰。其六。會合非我，關山坐違；離鴻曉引，別葉秋飛。騑驂徐動，樽餞相依；遠情超忽，岐路光輝。其七。金石其心，芝蘭臺祕其室；言語方間，音徽自溢。肅子風威，嚴子霜質；，贈言歲暮，以保貞吉。其八。
祕書監第九
敘事
按：祕書監，後漢桓帝置也，掌圖書祕記，故曰祕書，後省之。至獻帝建安中，魏武為魏王，置祕書令，典尚書奏事，即中書之任也，亦兼掌圖書祕記之事。魏文黃初初，分祕書立中書。中書自置令，典尚書奏事；而祕書改令為監，別掌文籍焉。（按：《漢官》及《齊職儀》：秦漢置尚書，通掌圖書、祕記、章奏之事。漢武罷尚書官，置中書，掌其事。漢武罷中書官，又置尚書。漢獻帝置祕書令，典尚書奏事，當中書之任。則知中書本尚書之任，祕書本中書之任。）初，漢置尚書、中書，屬少府。（按：《漢官》：初秦代少府，遣吏四人於殿中，主發書，故號尚書。尚猶主也。中書本尚書之官，故總隸屬少府。）而祕書本中書之官，故魏初猶隸少府。及王肅為監，以為魏之祕書即漢之東觀之職，安可復屬少府，自此不復焉。（《後漢書》雲：時學者以東觀為老氏藏室、道家蓬萊山。）至晉武，又以祕書併入中書省，省其監。晉惠復別置祕書監一人，後世因之。（其少監，隋煬帝置也。以上並出《漢官》及《齊職儀》。）唐因之，龍朔二年改祕書省曰蘭臺，其監改名太史。咸亨元年復為祕書監。天授初，改祕書省曰麟臺，其監不改，神龍初復舊。（初，漢御史中丞在殿中，掌蘭臺祕書圖籍。唐以祕書省為蘭臺，即因斯義也。漢西京未央宮中有麟閣，亦藏祕書，即揚雄校書之處也。改祕書為麟臺，亦因其義也。春秋韓宣子聘魯，觀書於太史氏。古者，太史掌書，改監為太史，亦因其義。）
事對
【祕署 仙室】魚豢《魏略》曰：蘭臺，臺也，而祕書署耳。華嶠《後漢書》曰：學者稱東觀為老氏藏室、道家蓬萊山。王融《曲水詩序》曰：紀言事於仙室，謂葳室也。
【芸臺 蓬觀】魚豢《典略》曰：芸臺香闢紙魚蠹，故藏書臺稱芸臺。蓬觀見仙室注中。
【延閣 祕府】劉歆《七略》曰：武帝廣獻書之路，百年之間，書積如丘山，故外有太常史博士之藏，內則延閣廣內祕室之府。《漢書》曰：天下文籍，悉在廣內祕府之室，謂之祕書。
【東壁東觀 蘭臺】麟臺《石氏星經》曰：東壁之星主文籍。東觀事見仙室注中。《漢書》雲：御史中丞掌蘭臺祕書圖籍。又魚豢《魏略》曰：薛夏為祕書丞，時祕書掌公事移蘭臺。蘭臺自以臺也，祕書丞時為署耳，謂夏不得移，當有坐者。夏報曰：「蘭臺為外臺，祕書為內閣。臺也，閣也，何不相移之有。蘭臺無以折之。」《三輔黃圖》曰：未央宮東有麒麟殿，藏祕書，即揚雄校書之處也。以上載《祕書》。
【典圖書 掌祕奧】《東觀漢記》曰：桓帝延熹二年，初置祕書監，掌典圖書、古今文字，考合異同。溫嶠舉荀崧為祕書監，曰：「夫國史之典，將以明失得之跡，謂之實錄，使一代之典，煥然可觀。散騎常侍崧，文質彬彬，思義通博，歷位先朝，蒞事以穆，宜掌祕奧，宣明史籍。」
【考同異 校古今】考同異事見典圖書注。王隱《晉書》曰：惠帝永平元年詔雲：「祕書監綜理經籍，考校古今，課試署吏，領有四百人，宜專其事。」
【典文章 綜經籍】《華嶠集》曰：詔尚書曰：「亭侯嶠，體素弘簡，文學該通，經覽古今，博聞多識，著書實錄，有良史之志，故轉為祕書監。其加散騎常侍。班同中書寺為內臺，使中書散騎及著作、理禮、音律、天文、數術，南省文章。」門下撰集，皆典領之。綜經籍見校古今注中。
【撰皇覽 次竹書】《魏志》曰：王象，字羲伯。散騎常侍領祕書監，撰《皇覽 傅暢晉諸公贊》曰：「荀勖領祕書監。太康二年，汲郡塚中得竹書。勖躬自撰次注寫，以為中經，列於祕書。經傳缺文，多於證明。」
【著陽秋 典文字】何法盛《晉中興書》曰：孫盛自安國為祕書監，加給事中。篤尚好學，自少及長，常手不釋卷。既居史官，乃著三國陽秋。典文字見典圖書注。
【幽贊符命 宣明史籍】傅暢《晉諸公贊》曰：庾峻自司空長史遷祕書監，幽贊符命，天文地理，因有述焉。宣明史籍事見掌祕奧注。
詩
【宋顏延年《和謝監靈運詩》】弱植慕端操，窘步懼先迷；寡立非擇方，刻意藉窮棲。伊昔適多幸，秉筆侍兩闈；難慚丹雘施，未謂玄素暌。徒遭良時諷，王道奄昏霾；人神幽明絕，朋好□雨乖。吊屈汀洲浦，謁帝蒼山蹊；倚巖聽緒風，攀林結留荑。跂予間衡嶠，曷月瞻秦稽，皇聖昭天德，豐澤振沉泥。惜無雀雉化，何用充海淮；去國還故里，幽門樹蓬藜。採茨葺昔宇，剪棘開舊畦；物謝時既晏，年往志不偕。親仁敷情暱，興玩究辭淒；芬馥歇蘭若，清越奪琳珪。盡言非報章，聊用布所懷。
【梁沈約《奉和竟陵王抄書詩》】教微因弛轡，推峻屬貞期；義乖良未遠，斯文煥在茲。超河綜絕禮，冠楚綴淪詩；披縢辨蠹冊，酌醴訪深疑。沉流黜往性，泛略引前滋；漢壁含遺篆，名山多逸詞。綠編方委闔，素簡日盈輜；空幸參鴛鷺，比秀恧瓊芝。挹流既知廣，復道還自嗤。
【梁庾肩吾《和劉明府觀湘東王書詩》】陳王擅書府，河間富典墳；五車方累篋，七閣自連雲。松槧芳帙氣，柏燻起廚文；羽陵青簡出，媯泉綠字分。方因接遊聖，暫得奉朝聞；峯樓霞早發，林殿日先曛。洛城復接眼，歸軒畏後羣。
【周庾信麟《趾殿校書和劉義同詩》】止戈興禮樂，修文盛典謨；壁開金石篆，河浮□霧圖。芸香上延閣，碑石向鴻都；誦書徵博士，明經拜大夫。璧池寒水落，學市舊槐疏；高談變白馬，雄辯塞飛狐。月落將軍樹，風驚御史烏；子雲方汗簡，溫舒正削蒲。連雲雖有閣，終欲想江湖。
詔
【唐太宗《正授顏師古祕書監詔》】祕府望華，史官任重，選眾而舉，歷代攸難。守祕書監顏師古，體業淹和，器用詳敏，學該流略，詞兼典麗；職司圖書，亟經歲序，朱紫既辨，著述有成。宜正名器，允茲望實，可祕書監。
箴
【後漢崔瑗《東觀箴》】洋洋東觀，古之史宮；三墳五典，靡義不貫。左書君行，右記其言；辛尹顧訪，交武明宣。倚相見寶，荊國以安；何以季代，咆哮不虔。在強奮矯，戮彼逢幹；衛巫蠱謗，國莫敢言。狐突見斥，淖齒見殘；焚文坑儒，嬴反為漢。巫蠱之毒，殘者數萬；籲嗟後王，曷不斯鑒。是以明哲先識，擇木而處；夏終殷摯，周聃晉黍。或笑或泣，抱籍遁走；三葉靖公，果喪厥緒。宗廟隨夷；遠之荊楚；麥秀之歌，億載不腐。史臣司藝，敢告侍後。
祕書丞第十
敘事
按：祕書丞，魏官也。《齊職儀》雲：初漢獻帝置祕書令，有丞二人，蓋中書之任。魏文分祕書，立中書，以祕書左丞劉放為中書監，祕書右丞孫資為中書令；而祕書改令為監，別掌文籍。自置丞一人，多以祕書郎遷之。其後何禎上《許都賦》，帝異之，拜祕書郎。後月餘，禎闕事，帝問外：「吾本用禎為丞，何故為郎？」案主者罪，遂改為丞。時祕書本有一丞，尚未轉，遂以禎為右丞。右丞置自禎始也，至宋省一丞，後代並因之。唐龍朔二年改為蘭臺丞，咸亨初復舊。
事對
【鹿車 銅印】王肅《表論祕書丞郎儀》：宜比尚書郎侍御史，今侍御史乘犢車，奏事用尺一；祕書丞郎乘鹿車，猶用尺奏，恐非陛下崇儒之本意。《齊職儀》雲：祕書丞，銅印墨綬。
【近日月 奏文賦】王肅《論祕書表》雲：青龍中，議祕書丞郎與博士議郎同。職近日月，宜在三臺上。《魏略》曰：嚴苞以高才，黃初中入為祕書丞，數奏文賦，帝甚異之。
【謂薛君 用何禎】魚豢《魏略》曰：薛夏天水人，東詣京師，文帝嘉其才，黃初中引為祕書丞。帝與夏推論書傳，未嘗不終日也。每呼之不名，而謂之薛君。用何禎見敘事。
【雅有文才 遍觀今古】王隱《晉書》曰：稽紹，字延祖，雅有文才。山濤啟武帝可為祕書郎，帝曰：「紹既如此，便可為丞。」又曰：庾峻，少好學，有文才，轉祕書丞。遍觀今古，聞見益廣。
表
【齊王融《拜祕書丞謝表》】臣聞：升離戒晨，陰牆不照其景；膚雲停夕，幽草或漏其津。至如明兼就日，澤深行雨，不有聖德，誰或其然？所以，欽至道而出青皋，舍布衣而望朱闕，懷祿仕在代耕，期榮不謀入用，豈悟特擢之例。事均延祖，置佐之恩，任光元輔，逾溢情涯。普燭身表，畏翹車而必讓，誡濡翼之願辭。既聖主謂其可施，故愚臣默思自免。
祕書郎第十一
敘事
祕書郎，魏官也。初漢獻帝置祕書令，有丞郎，蓋是中書之任。魏文分祕書為中書，而祕書別掌文籍，領祕書丞及祕書郎中，即其任也。至宋，除中掌，直曰祕書郎。此職與著作郎，自置以來，多起家之選。在中朝，或以才授。曆江左多仕貴遊，而梁世尤甚。當時諺曰：「上車不落為著作，體中何如則祕書。」言其不用才也。至北齊，又加中字；至隋，又除中字。（出《齊職儀》及《五代史 百官志》。）唐因之，龍朔二年曰蘭臺郎，咸亨初復舊；天授初曰麟臺郎，神龍初復舊。
事對
【耽美書 刪舊文】《蜀志》曰：郤正，字令先。安貧好學，弱冠能屬文，遷祕書郎。性澹於榮利，尤耽意美文章及當代美書。王隱《晉書》曰：鄭默，字思元，為祕書郎。刪省舊文，除其浮穢，著魏中經簿。中書令虞松謂默曰：「而今而後，朱紫別矣。」
【賦三都 著中經】王隱《晉書》曰：左思專思《三都賦》，絕人倫之事，自以所見不博，求為祕書郎。著中經見刪舊文注。
【掌三閣 定四部】《晉令》曰：祕書郎掌中外三閣經書，覆校殘闋，正定脫誤。《晉太康起居注》曰：祕書丞桓石綏啟校定四部之書，詔遣郎中四人，各掌一部。
【別朱紫 澹榮利】別朱紫事見刪舊文注。澹榮利事見耽美書注。
彈文
【梁沈約《奏彈祕書郎蕭遙昌文》】謹按，兼祕書郎臣蕭遙昌，盛戚茂年，昇華祕館，淑慎之跡未彰，違惰之容已及。宜寘徽綱，以肅朝風。請以見事免遙昌所居官。
著作郎第十二（著作佐郎附）
敘事
著作郎，魏官也。沈約《宋書 百官志》雲：初，東漢圖籍在東觀，名儒、碩學多著作東觀，然皆他官假著作之名，而未立著作之官。至魏太和中，始置著作郎官，隸中書省。魏晉之際，中書兼國史之職，史官在焉，故魏代王沉為中書著作郎。晉初，繆徵為中書著作郎，並是也。至晉惠帝，詔曰：「著作舊屬中書，而祕書既別典文籍。今改中書著作郎為祕書著作郎，亦為大著作。」後代因之。唐初因之，龍朔二年改為司文郎中。咸亨初復舊。著作佐郎魏置，掌貳著作。佐郎修國史，初俱隸中書，謂之中書著作佐郎。晉惠帝時，與大著作郎同隸祕書。後代因之。（出《宋書 百官志》。）唐因之，龍朔二年改為司文郎。咸亨初復舊。（張華，年四十，得河南尹丞；不拜，轉著作佐郎。又張載，字孟陽，為著作佐郎，作《濛汜池賦》。傅玄見之歎息，以車迎載。郭璞獻《南郊賦》，中宗嘉其才，以為著作佐郎。沈約《宋書》曰：後漢已來，太史但掌天文律曆而已。其國記撰述，悉在著作。江左王導表著作為史官，是也。《晉中興書》曰：華譚為祕書監時，晉陵朱鳳，吳郡吳震等以單族，二人並有史才，白首於衡門。後譚知之，薦二人擢補著作佐郎，並皆稱職也。）
事對
【待詔 刊石】晉元康元年詔曰：「著作郎舊隸中書，大興二年依漢故事，召陳郡王隱待詔著作。」單衣介幘，朝朔望於著作班次，依佐郎也。又《晉中興書》曰：孫綽為散騎常侍，領大著作。轉廷尉，著作如故。於時才筆之士綽為冠，故溫王郤庾諸公之薨，必須綽銘而後刊石。
【才筆 史法】才筆事見刊石注。王隱《晉書》曰：何嵩善史法，為著作。
【司文籍 議限斷】司文籍見敘事。王隱《晉書》曰：陸士衡以文學為祕書監。虞浚所請為著作郎，議《晉書》限斷。
【應亨五葉 崔駰三世】《應亨集 讓著作表》曰：自司隸校尉奉至臣，五葉著作不絕，卿族以為美談，崔駰三世相繼，其後無聞。若乃談遷接武，彪固踵跡，亦各一世之良也。以上著作郎。
【西觀 東郊】張隱《文士傳》曰：束皙元康四年晚應司空府。入月餘，亦除著作佐郎。著作西觀，撰《晉書》，草創《三帝紀》及《十志》。《晉中興書》曰：太興元年，郭璞奏《南郊賦》。中宗嘉其才，以為著作佐郎。
【難限斷 賦濛汜】《晉紀》曰：束皙，字廣微。祕書監賈謐請為著作郎，難陸士衡《晉書》限斷。張載，字孟陽，作《濛汜賦》。太僕傅玄見賦歎息，以車迎載，言談終日，深相貴重。載遂知名，起家徵為著作佐郎。
【撰三國 創十志】《張華別傳》曰：陳壽好學，善著述，師事同郡譙周。少仕蜀，在觀閣為郎，除中書著作郎，撰《三國志》。創《十志》事見西觀注中。
【傅玄歎賦 夏湛壞書】傅玄《歎賦》事見濛汜注中。《張華別傳》曰：陳壽好學善著述，除著作佐郎。當時夏侯湛等多欲作魏書，見壽所作，即壞己書。以上著作佐郎。
詩
【北齊邢子才《酬魏收冬夜直史館詩》】年病從衡至，動息自不安；兼豆未能飽，重裘詎解寒。況乃冬之夜，霜氣有餘酸；風音響北牖，月影度南端。燈光明且滅，華燭新復殘；衰顏依候改，壯志與時闌。體羸不盡帶，發落強扶冠；夜景將欲近，夕息故無寬。忽有清風贈，辭義婉如蘭；先言歎三友，末言慚一官。麗藻高鄭衛，專學美齊韓；審喻難有屬，筆削少能幹。高足自無限，積風良可摶；空想青□易，甯見赤松難。寄語山東道，高駕且盤桓。
表
【梁沈約《到著作省表》】臣約言，即日被召以本官兼今職。臣藝不博古，學謝專家，乏懷鉛之志，慚夢腸之術。聯事乖善，握蘭慚良，謬勒斷蛇之符，預刊冰河之業。路遙難騁，才弱未勝。而神工曲造，雕絢彌疊，珥筆史觀，記言文府。趨奉載揚，腆懵交顏。
太常卿第十三
敘事
《釋名》雲：卿，慶也，言萬物皆慶賴之。又卿，章也，言貴盛章著也。案，古者天子諸侯，皆名執政大臣曰正卿。自周以來，始有三公九卿之號。大率九卿，多秦漢官也。漢世雖號九卿，其官無卿字。至梁始加卿字，其後並因之。（秦漢以來，直雲某為太常，至梁始雲某為太常卿。）梁又象四時，置十二卿。陳氏因之。（梁乙太常、司農、宗正為春卿，太僕、太府為夏卿，衛尉、廷尉、大匠為秋卿，光祿、鴻臚、太尉為冬卿。）後魏依南齊以前置九卿，又各加少卿焉。北齊隋因之。（自梁以下，出《五代史 百官志》。）唐龍朔二年加正卿，以別少卿；咸亨初復舊，除正字。（歷代九卿，廢置不同。自漢以來，皆數少府；北齊隋則不數。後漢省衛尉，東晉及宋齊省太僕，齊宋以前無太府。以上總載九卿。）宋太常，漢官也。宋《百官春秋》雲：昔唐虞伯夷行秩宗，典三禮，周則春官宗伯掌禮樂，並其任也。初秦置奉常，漢祖更名太常。惠帝又曰奉常，景帝又曰太常。（如淳曰：常，典也。常典三禮，故曰太常。或曰：太常，王者之旌，禮官主奉持之，故曰奉常。後改曰太常，尊大之義，故改名之。）王莽改曰秩宗，東漢又曰太常。《五代史 百官志》雲：至梁加卿字曰太常卿，其後因之。唐初因之，龍朔二年改為奉常；咸亨初復舊。光宅初曰司禮卿；神龍初復舊。
事對
【法河 括海】《春秋漢含孳》曰：三公象五嶽，九卿法河海。謝承《後漢書》曰：李淑諫更始曰：「夫三公上應垣宿，九卿下括河海。」
【龜鈕 犀印】《漢官儀》曰：卿秩中二千石。孝武皇帝元狩二年，令通官印方寸大小，官印五分。王公侯金二千石，銀印龜鈕。司馬彪《漢書》曰：二千石以下至四百石，佩雙印，皆以黑犀。
【藻衣 花綬】《漢官儀》曰：衣裳，公侯華蟲，卿大夫藻火。又曰：卿秩中二千石，綬青地桃花三彩。
【緹扇 朱】】《續漢書》曰：卿以下有騑者，緹扇汗青翅尾。又曰：秩中二千石皆皁蓋朱轓。
【參三槐 位九棘】《帝王世紀》曰：九卿者，所以參三公也。又《周禮》曰：面三槐，三公位焉。又曰：朝士掌外朝之法，左九棘，孤卿大夫位焉。鄭玄注曰：樹棘以為位者，取其赤心而外刺，象赤心三刺。
【奉常 宗伯】《漢書》曰：秦曰奉常，掌宗廟禮儀，景帝中平六年更名太常。《周禮》曰：春官宗伯掌天神地祗。
【掌宗廟 作禮樂】掌宗廟事見奉常注。《續漢書》：張奮拜太常，言禮樂當改作，上善之。
【典三禮 首九卿】《漢書》曰：太常古官，雲伯夷秩宗典三禮，欲令國家盛大，社稷常存，古稱太常。《漢官解誥》曰：太常社稷郊畤，事重職尊，故號九卿之首。
【造廬特賜 賣宅自給】《晉中興書》曰：賀循，字彥先，拜太常。中宗踐祚，下令曰：「循冰清玉潔，行為俗表，加位處上卿。居身服物，蓋身而已；屋才庇風雨，孤常造其廬，特為慨然。其賜以六尺牀蓆褥並錢二十萬，以表至德。」《魏志》曰：和洽，字陽士，為太常。清貧，賣田宅以自給也。
【桓榮設幾 孫通賜金】華嶠《後漢書》曰：桓榮，字春卿，以少傅遷太常，明帝即位，尊以師禮，甚見親重，拜之。乘輿每常幸太常府，令榮東面坐，設几杖，會百官。《史記》曰：高祖滅秦，已登尊號，羣臣飲爭功，醉或妄呼，拔劍擊柱，高祖患之。於是叔孫通進說，遂設綿野外，習之月餘。通曰：「可試觀。」上使行禮畢，復置法酒，無敢ん嘩失禮者。高祖曰：「吾乃今日知為皇帝之貴也。」拜通太常，賜金五百斤。
【馬安四至 段容再登】《漢書》曰：司馬安巧宦，四至九卿。又曰：濮陽段容始事蓋侯信。信任容，官亦再至九卿。
【還第攝事 幹齋怒妻】《晉起居注》曰：安帝二年，太常臨川王寶啟。府舍窄狹，不足移家，母鍾年高，違離靡寧，乞還第攝事。詔聽之。應劭《漢官》曰：北海周澤為太常，恆齋。其妻憐其年老疲病，窺內問之。澤大怒，以為幹齋。掾吏叩頭爭之，不聽，遂收送詔獄，並自劾。論者非其激發。諺曰：居代不諧，為太常妻。一歲三百六十日，三百五十九日齋。一日不齋，醉如泥，既作事，復低迷。
表
【梁陸倕《為王光祿轉太常讓表》】昔者楚德方盛，叔敖濯衣，漢道克昌，王陽結綬，故拜命無辭，受爵不讓，況宗卿清重，歷選所難，漢晉已降，莫非素範。辭爵則桓鬱張奮，讓封則丁鴻劉愷；潘尼之文雅純深，華表之從容退嘿。自此迄茲，風流繼軌，以臣況之，曾無等級。
【陳沈炯《為周弘讓太常表》】臣聞，玉舄雕楹，不取材於蟠；丹珠繡黼，豈襲冕於薜蘿。何則？適用各有其宜，朝野不可一指。叔孫之野外定禮，倍資典實；刁協之躬為唱引，豈易其儀。儻九賓缺相，封禪失禮，責以司存，雲誰之咎。況南史執簡，轉見違才，君舉必書，尤難妄冒。
箴
【後漢崔駰箴】翼翼太常，實為宗伯；穆穆靈祗，寢廟奕奕。稱秩元祀，班於羣神；我祀既祗，我粢孔蠲。匪愆匪忒，公屍攸宜；弗祈弗求，惟德之報；不矯不誣，庶無罪悔。無曰我材，輕身恃筮。東鄰之犧牛，不如西鄰之麥魚。秦殞望夷，隱斃鍾巫。常臣司宗，敢告執事。
司農卿第十四
敘事
司農卿，漢官也。《漢官》雲：初秦置理粟內史，掌穀貨，漢因之。景帝更名大農令，武帝更名大司農。（按：堯命羲和四子敬授人時。舜二十二官，棄為後稷，播時百穀，蓋其任也。周官塚宰之屬有太府，下大夫。鄭玄注曰：太府，主治藏之長若今時司農也，並司農之任。）王莽改大司農曰羲和，後又改為納言；東漢復為大司農。《五代史 百官志》雲：梁加卿字，曰司農卿，省大字；後魏又加大字，北齊又除大字，隋氏因之。唐初因之，龍朔二年改曰司稼卿，咸亨元年復舊。
事對
【六府 萬石】崔瑗《鮑德誄》曰：乃司大事，掌是六府；三事尤切，乃修乃聚。漢武帝《柏梁詩 大司農》曰：陳粟萬石揚簸之。
【天倉 國泉】韓楊《天文要集》曰：天倉者，大司農也。史遊《急就篇》曰：司農少府，國之泉也。
【司金 掌帛】揚雄《大司農箴》曰：維時大農，爭司金穀。《續漢書》曰：大司農卿一人，中二千石，掌諸錢穀金帛。
【周曰太府 莽改羲和】周曰太府見敘事注。《漢書》曰：平帝元始元年，改大司農曰羲和，以劉歆為之。
【高詡方正 牟融明達】《東觀漢記》：高詡，字季回。以儒學徵拜大司農，在朝以清白方正稱。又曰：牟融，字子優，為大司農，性明達，稱為名卿。
【安車徵鄭 天子器耿】《續漢書》曰：鄭玄公車徵為大司農，給安車一乘，所過長吏送迎。又曰：耿國，字叔慮，為大司農。曉邊事，能論議，數上便宜事，天子器之。
【延年盜錢 趙典交德】《漢書》曰：田延年為大司農，坐盜都內錢三十萬，自殺。《續漢書》曰：趙典，字仲經。為大司農，閉門卻掃，非德不交。
箴
【漢揚雄《大司農箴》】時維大農，爰司金穀；自京阻荒，粒人是斛。肇自厥初，實施惟食；厥僚後稷，有無遷易。實均實贏，惟都作程；旁施衣食，厥人攸主。上稽二帝，下閱三王；什一之徵，為人作常。遠近貢篚，百則不忘。帝王之盛，實在農植；季周爛熳，而東作不敕。膏腴不獲，庶物並荒；府庫殫虛，靡積倉箱。陵遲衰微，周卒以亡。秦收大半，二世不瘳；泣血之求，海內無聊。農臣司均，敢告執繇。
【晉張華《大司農箴》】家有廬井，王有廩籍；阜茂豐物，和鈞關石。在周之季，不虔政首；棄稷弗務，不籍千畝。匱神乏祀，敗於戎醜；穡臣司農，敢告左右。
太府卿第十五
敘事
太府卿，周官也，（《周禮 天官》屬有太府下大夫，掌貢賦，受其貨賄之入。）掌府藏貨賄。秦漢以下不置其官，職務所司分在司農少府矣。至梁始，置太府卿；陳及後魏北齊隋皆因梁置之。（並見《五代史志》及《後魏官氏志》。）唐龍朔二年改為外府卿，咸亨初復舊，光宅初改為司府卿，神龍初復舊。（自梁以前無太府，故其事對及文章並缺。今既列在九卿之數，特存於敘事。應須作文章，亦可參採司農之事用也。）
光祿卿第十六
敘事
光祿卿，漢官也。《齊職儀》雲：初秦置郎中令，掌宮殿門戶。及主諸郎之在殿中侍衛，故曰郎中令。（《漢官》雲：郎中令屬官，有五官中郎將，左右中郎將，曰三署。署中各有中郎、議郎、侍郎、郎中，皆無員外，多至千人，主執戟衛宮陛，及諸虎賁郎羽林皆屬焉。謂之郎中令者，言領諸郎而為之令長。）漢因之。至武帝更名光祿勳，（應劭曰：光，明也；祿；爵也。勳，功也。言光祿典郎謁者虎賁羽林，舉不失德，賞不失勞。故曰光祿勳。應劭鄭玄並雲：勳猶閽也，今光祿勳則古閽之職。）後漢獻帝又為郎中令，魏文又為光祿勳。後世因之。《五代史 百官志》雲：至梁加卿字，曰光祿卿，除勳字。後代因之。北齊兼掌餚膳，隋則全掌餚膳，不復掌宮殿門。唐初因之，龍朔二年改曰司宰卿，咸亨初復舊；光宅初改為司膳卿，神龍初復舊。
事對
【首九列 總三署】《庾冰集 用樂謨詔草》曰：光祿九列首，且職典吏署。《續漢書》曰：杜林，字伯山，為光祿勳。內奉宿衛，外總三署，周密敬慎，選舉稱平。
【兆宮室 掌掖門】兆宮室見下揚雄箴。《漢書》奏曰：郎中令掌宮掖門戶，有丞，武帝太初元年更名光祿勳。
【歎至德 薦名士】《孟宗別傳》曰：宗為光祿勳，大會。宗先少酒，偶有強者，飲一杯便吐。傳詔司察：「宗吐麥飯。」察者以聞。上乃歎息曰：「至德清純如此。」《續漢書》曰：杜林，字伯山。選舉稱平，數薦名士。
【入臥內 總從官】《漢書》曰：周仁，景帝時為郎中令。為人陰重不泄，以是得幸，出入臥內。後宮祕戲，仁常在傍，終無所言。《柏梁詩 光祿勳》曰：總領從官柏梁臺。
【辯棄甲 問投霓】《魏志》曰：王肅，字子雍，為光祿勳。時有一魚長尺，集武庫之屋，有司以為吉詳。肅辨之曰：「魚生於泉而見於屋，介鱗之物，失其所也，邊將其殆有棄甲之變乎？」其後果有東關之敗。謝承《後漢書》曰：楊賜，字伯欽，拜光祿勳，位特進。又，嘉德殿前有青赤氣，詔特進遣中使問賜祥異禍福吉凶所在。以賜博學碩儒，故密諮問，宜極陳其意，嘗上疏陳請。按：《春秋讖》：天投霓，海內亂，今妾嬖閹尹共專國朝之所致也。
【宣王拜林 景帝問袤】《魏志》曰：常林徙光祿勳太常，晉宣王以林鄉邑耆老，每為之拜。或謂林曰：「司馬公貴重，君宜且止之。」林曰：「司馬公自欲敦長幼之序，以為後生之法，貴非吾之所制也。」言者慚而宿踖。又曰：鄭袤為光祿勳，毋丘儉作亂，景帝自徵之，百官祖送。時袤疾不在會，上謂王肅，唯不見鄭光祿為恨。袤聞，自輿追上。上笑曰：「固知生必來也。」遂與同載。問以計謀，帝甚重之。
【安世撻奴 曜卿賜穀】《漢書》曰：張安世，字孺子，為光祿勳。郎有醉小便殿上，主事白行法。安世曰：「何以知其不覆漿水耶？」郎有淫官婢，婢兄自言安世曰：「奴以恚怒誣汙衣冠，告署撻。奴其隱人過皆此類也。」《魏志》曰：袁渙，字曜卿，為郎中令。時言劉備死，君臣皆賀。渙以常為備吏，獨不賀，卒官。太祖為之流涕，賜谷二千石，太倉穀千斛，垣下穀千斛，與曜卿家。上言官法，下言親故。
箴
【漢揚雄《光祿勳箴》】經兆宮室，畫為中外，廊殿門闥，限以禁界。國有周衛，人有藩籬；各有攸保，守以不歧。昔在夏殷，桀紂淫湎；持牛之飲，門戶荒亂。郎雖執戟，謁者參差，殿中成市。或室內鼓鼙，忘其廊廟，而聚夫逋逃，四方多罪，載號載呶。內不可不省，外不可不清。德人立朝，義士充庭；祿臣司光，敢告執經。
鴻臚卿第十七
敘事
鴻臚卿，漢官也。（《漢官》雲：昔唐虞賓於四門，此則禮賓之制也，與鴻臚之任亦同也。）《周禮》：大行人掌賓客及諸侯朝覲事，即其任也。《漢官》雲：秦置典客，掌諸侯及歸義蠻夷。漢因之。景帝更名大行令，武帝改曰大鴻臚。（胡廣曰：鴻，聲也；臚，傳也。所以傳聲，贊導九賓。劉熙曰：鴻，大也；腹前曰臚，此言以京師為心腹，以王侯蕃國為四體。韋昭曰：鴻，大也；臚，其陳序也，欲以大禮陳序於賓客。）初秦，又有典屬國，亦掌蠻夷降者。漢亦因之。成帝併入大鴻臚，王莽改鴻臚為典樂。東漢又曰鴻臚，其後並因之。《五代史 百官志》雲：至梁加卿字，曰鴻臚卿；除大字。後魏又加大字，北齊又除之。隋氏因之。唐初因之；龍朔二年改為同文卿，咸亨初復舊；光宅初改曰司賓卿，神龍初復舊。
事對
【掌蠻 主故】《漢書》曰：典客，秦官，秩中二千石，掌諸侯及四方歸義蠻夷。皇子拜授印綬。《山濤啟事》曰：鴻臚主故事，前後為之者，率多不善了。今缺，當選御史中丞刁攸，不審可爾不。
【主祠 序客】《東觀漢記》曰：大鴻臚，漢舊官，建武元年復置，屬官大丞一人。大行丞有理禮員四十七人，主齋祠擯贊九賓之禮。韋昭《釋名》曰：鴻臚者，本故典客事，掌賓禮。武帝時更為鴻臚。鴻，大也；臚，陳序也。欲大以禮，陳序於賓客也。
【遷公 慚長】《東觀漢記》曰：鴻臚三十六人，其陳寵、左雄、朱寵寵、參施延並遷公。謝承《後漢書》曰：陳紀，字元方。遭父太丘長實憂，嘔血絕氣。豫州嘉其至行，表上尚書，圖畫百城，以勵風俗。袁紹以太尉讓紀，紀不受。拜大鴻臚，卒官。子羣為三公。天下以為公慚卿，卿慚長。
【掌四方夷 贊九賓禮】掌四方夷見上掌蠻注。贊九賓禮見上主祠注。
【秦曰典客 漢置鴻臚】並見敘事。
【刁攸能人 韓宣稱職】《山濤啟事》曰：鴻臚多不善了，今夬當選御史中丞刁攸，舊能人。《魏略》曰：韓宣，字景然，為大鴻臚。始南陽曲阜韓暨，以宿德在宣前為大鴻臚。及宣在官，亦稱職，故鴻臚中為之語曰：「大鴻臚，小鴻臚，前後治行相曷如。」
箴
【漢揚雄《大鴻臚箴》】蕩蕩唐虞，經通垓極；陶陶百王，天工人力。畫為上下，羅條百職；人有才能，寮有級差。遷能於官，各有攸宜；主以不廢，官以不隳。昔在三代，二季不蠲。穢德慢道，署非其人。人失其材，職反其官；き寮荒耄，國政如漫。文不可武，武不可文；大小上下，不可奪倫。鴻臣司爵，敢告在鄰。
宗正卿第十八
敘事
宗正卿，周官也。宋《百官春秋》雲：周受命封建宗盟，（周封兄弟之國十有五，同姓之國三十有五。）始選其宗中之長而董正之，謂之宗正。成王時，彤伯入為宗正，掌王親屬是也。秦漢因之。平帝更名宗伯，王莽改為秩宗，東漢復為宗正，晉曰大宗正。（後魏皆同姓為之，晉以後雜用庶姓為之。）《五代史 百官志》雲：至梁加卿字，除大字，曰宗正卿。北齊又加大字，隋又除之。唐初因之，龍朔二年改為司宗卿，咸亨初復舊。光宅初改為司屬卿，神龍初復舊。
事對
【司宗 掌親】司宗見下揚雄箴。掌親見敘事。
【仁孝 忠直】《東觀漢記》曰：劉平，字公予。以仁孝著聞，永平三年為宗正。《漢書》曰：劉向，字子政。元帝時，蕭望之、周堪薦向，宗室忠直，明經有行，為宗正。
【掌親屬 錄嫡庶】《漢書》曰：宗正，秦官，掌親屬，有丞。平帝元始四年更名宗伯。司馬彪《續漢書》曰：宗正卿一人，秩二千石，掌序錄王國嫡庶人次，及諸宗室親屬遠近。郡國歲計上宗室名，若有犯法當髡以上。上諸宗正卿。
【畏盛滿 竭忠節】《漢書》曰：劉德，字路叔。修黃老術，有智略。少時數言時事，召見甘泉宮，武帝謂之千里駒。昭帝初為宗正丞，後為宗正卿。妻死，大將軍欲以女妻之。德不敢娶，畏盛滿也。《東觀記》曰：劉般，字伯興。代名忠孝，在朝竭忠盡節。建初元年拜為宗正。
箴
【漢揚雄《宗正卿箴》】巍巍帝堯，欽親九族，經哲宗伯，禮有攸訓。屬有攸籍，各有胄子，代以不錯。昔在夏時，少康不恭，有仍二女、五子家降。晉獻悖統，宋宣亂序；齊桓不胤，而忘其宗緒。周譏戎女，魯喜子同；高作秦崇，而扶蘇被兇。宗廟荒虛，魂靈靡附；伯臣司宗，敢告執主。
衛尉卿第十九
敘事
《齊職儀》雲：衛尉，秦官也。掌宮門衛屯兵。（蓋周禮宗伯官正之職。尉者，也。古者兵獄之官皆名尉，言以羅令主姦非。）漢因之。景帝更名中大夫令，尋復舊為衛尉。自王莽及後漢初並省之，至獻帝復置。魏晉宋齊因之。《五代史 百官志》雲：至梁，加卿字，曰衛尉卿，後代並因之。唐武德初省之，貞觀中復置。龍朔二年改為司衛卿，咸亨初復舊。光宅初又改為司衛卿，神龍初復舊。
事對
【千列 八屯】班固《西都賦》曰：周廬千列，徼道綺錯。張衡《西京賦》曰：衛尉八屯，警夜巡晝；徼道外周，千廬內附。
【周廬 夾道】《漢官解詁》曰：衛尉掌宮闕周廬殿，屯陳夾道，當兵交戟。胡廣注曰：宮闕之內周廬殿，各陳屯交兵士，以示威威武，交戟以遮妄出入者。
【周衛 巡警】漢武帝《柏梁詩 衛尉》曰：周衛交戟禁不時。張衡《西京賦》曰：衛尉八屯，警夜巡晝。
【交戟 屯兵】交戟見上週廬注。《漢書》曰：衛尉，秦官，掌宮門屯兵，有丞。景帝初更名中大夫令，後元年復為衛尉。
【案籍受傳 見符識引】胡廣注《解詁》雲：凡屋宮中者，皆施籍於掖門，按其姓名當入者，本官長吏為之封啟傳，審其印信，然後受之。有籍者皆復有符。用木長二寸，以所屬官兩字為鐵印。分符當出入者，案籍畢，復識齒符，識其物色，乃引內之。
【祿賜親戚 身無愛惜】《吳志》曰：嚴峻常為孫權立吳。及稱尊號，常為衛尉。祿賜皆散之親戚知故，家常不充。《續漢書》曰：陰興為衛尉，每將遠徵，身行勞問，無所愛惜。
箴
【漢揚雄《衛尉箴》】茫茫上天，崇高其居；設置山險，畫為防禦。重垠累垓，以難不律；闕為城衛，以待暴卒。國以有固，人以有內；各保其守，永攸不敗。維昔庶僚，官得其人；荷戈而歌，中外以堅。齊桓怵惕，宿衛不敕；門非其人，戶廢其職。曹子В劍，遂成其詐；軻挾匕首，而衛人不寤。二世妄宿，敗於望夷。閻樂矯詔，戟者不推；尉臣司衛，敢告執維。
太僕卿第二十
敘事
《齊職儀》雲：太僕，周官也，《尚書》稱穆王命伯炯為太僕正是也。蓋謂眾僕之長曰太僕。秦因之，掌輿馬。曆漢、後魏及晉西朝，鹹置之。至東晉元帝省之，後復置。至成帝又省之，併入宗正，蓋有事郊祀則權置，畢則省。宋齊因之。《五代史 百官志》雲：梁又置之，加卿字，曰太僕卿，後皆因之。唐初因之，龍朔二年改為司馭卿，咸亨初復舊；光宅初改為司僕卿，神龍初復舊。
事對
【前驅 馭駕】《周禮》曰：太僕，王出入則自左馭而前驅。鄭玄注云：前驅如今導引也。《續漢書》曰：太僕周官，秩中二千石，掌車馬。天子出入，大駕則奉，小駕則馭。
【拭輿 數馬】漢武帝《柏梁詩 太僕》曰：牧拭輿馬待警來。《漢雜事》曰：石慶為太僕，禦出。上問車中幾馬，慶以策數馬，舉手曰：「六馬。」慶以兄弟中最為簡易，而猶如此。
【奉車 待警】《漢書》曰：夏侯嬰為沛公太僕，常奉車。嬰自上初起，常為太僕。竟高祖，乙太僕事惠帝、高後、文帝，凡四主。待警見上拭輿注。
【子尼儉 次孫清】《魏志》曰：國泉，字子尼，為太僕。居列卿位，布衣蔬食。祿賜散舊故宗族，以恭儉自守。《續漢書》曰：祭彤，字次孫，為太僕。朝廷聞彤素清有道而衣無副。
【建路鼓 箴乘輿】《周禮》曰：太僕掌王之服位，出入王之大命，建路鼓於大寢之門外而掌其政。王出入則自右馭而前驅。《魏志》曰：潘尼，字景叔，侍中為太僕，造乘輿箴。
詩
【晉孫楚《太僕座上詩》】朝欽厥庸，出尹京畿；回授太僕，四牡騑騑。騄耳盈箱，翠華葳蕤；勳齊庭實，增國之暉。
箴
【漢揚雄《太僕箴》】肅肅太僕，車馬是供；鏘鏘和鸞，駕彼時龍。昔在上帝，巡狩四宅；王用三丘，前禽是射。紂作不令，武王徵殷；檀車孔夏，四原孔昕。僕夫執，載も載駰。我輿雲安，我馬雲閑；雖馳雖丘，匪逸匪愆。昔有淫羿，馳騁忘歸；景公千駟，而淫於齊。詩好牡馬，牧於野，輦車就牧。而詩人興魯，廄焚問人。仲尼厚醜，孟子蓋惡；夫廄從肥馬。而野有餓殍。僕臣司駕，敢告執皁。
大理卿第二十一
敘事
《齊職儀》雲：大理，古官也。唐虞以皋陶作士。士，理官也。（《春秋元命苞》曰：堯為天子，夢馬啄子，得皋陶，聘為大理。）初，秦置廷尉。（《應劭》曰：古官兵獄官多以尉稱。尉者，也，言以兵獄羅姦非也。古之聽訟，必質於朝廷，與眾共之，故曰廷尉。）漢因之。景帝改曰大理，武帝又曰廷尉，哀帝又曰大理；王莽改曰作士。東漢又曰廷尉，晉宋齊並為廷尉。《五代史 百官志》雲：梁加卿字，曰廷尉卿，後並因之。唐龍朔二年改曰詳刑卿，咸亨初復舊；光宅初改曰司刑卿，神龍初復舊。
事對
【皋呂 於張】潘岳楊《荊州誄》曰：惟此大理，國之憲章；君蒞其任，視民如傷。庶獄明慎，刑辟端詳；聽參皋呂，稱侔於張。皋，皋陶也。《虞書》曰：帝曰：皋陶汝作士，明於五刑。呂，呂侯為周王司寇。《周書》曰：穆王訓夏贖刑，作呂刑。於，於定國；張，張釋之。事見下無冤注中。
【流涕 垂念】謝承《後漢書》曰：傅賢，字仲舒，遷廷尉。賢清廉正貞，自掌法官，無私間。常垂念刑法，務從輕比，每冬至斷獄，遲迴流涕。又曰：盛吉，字君達。拜廷尉，自掌憲平法，常懇惻垂念之。
【有恩 無冤】虞預《會稽典錄》曰：盛吉，字君達，為廷尉。性多哀憐。其妻謂吉曰：「君為天下執法，不可使一人濫罪，殃及子孫。」其囚無後嗣者，令其妻妾得入，使有遺類。視事十二年，天下稱有恩。《漢書》曰：於定國為廷尉，為人卑恭，尤重經術。其決獄平法，務在哀蠲，罪疑從輕，加審慎之心。朝廷稱之曰：「張釋之為廷尉，天下無冤人；於定國為廷尉，人自以不冤。」
【耳剽 面決】《漢書》曰：朱博遷廷尉，恐為官屬所誣，召見正監典法掾吏。謂曰：「廷尉本起於武吏，不明法律，幸有眾賢，亦何憂。然廷尉治郡斷獄以來二十年，獨耳剽日久，三尺律令，人事出其中，試與正監共撰前代決事吏議難知者數十事，持以問廷尉，將為諸君覆之。」正監以為，博苟強意，未必能然，即共條白焉。博皆召掾吏為平處其輕重，十中八九，官屬鹹服。顏師古注：剽，劫也。鐘離岫《會稽後賢記》曰：孔坦遷廷尉卿，獄多囚繫。坦到官，躬執辭狀，口辨曲直，小大以情，不加楚撻。每臺司錄獄，無所顧問，皆面決當時之事。
【系襪 署門】《漢書》曰：王先生者，善黃老言，處士也。張釋之召居廷中。王生年老，與釋之及公卿會廷中立。王生襪解，顧謂釋之：「為我係襪。」釋之前跪而系之。既退，或讓王生曰：「何辱張廷尉乎？」王生曰：「廷尉方為天下名臣，吾聊使系襪，欲重之。諸公聞之，賢王生而重廷尉。」又曰：下邳翟公為廷尉，賓客填門。及免官，門外可設雀羅。復為廷尉，署其門曰：「一死一生，乃知交情；一貴一賤，交情乃見。」
【議絕妻 決分子】《漢書》曰：孔光為廷尉，時定陵淳于長坐大逆誅。長少妻乃始等六人，皆以長事未發覺時棄去，或更嫁。及長事發，丞相翟方進等議，乃始等於法無以解論。光以為夫婦之道，有義則合，絕義則離。乃始或嫁，義已絕，而欲以為妻論殺之，名不正，不當坐。有詔以光議定。謝承《後漢書》曰：範延壽，宣帝時為廷尉。時燕趙之間，有三男共娶一妻，生四子。長各求離別，爭財分子，至聞於縣。縣不能決斷，讞之於廷尉。於是延壽決之，以為悖逆人倫，比之禽獸，生子屬其母，以子並付母，屍三男於市。奏免郡太守令長等，無帥化之道。天子遂可其言。
【吳家三世 郭氏七人】華嶠《後漢書》曰：河南吳雄，字季高。以明法律，桓帝時自廷尉致位司徒。雄少時家貧，母死葬人所不封之地。喪事趨辦，不卜時日，巫皆言其族滅。而雄子祈孫恭三世為廷尉，以法為名家。又曰：郭躬，字仲孫。為廷尉正，遷廷尉。家代掌法律，鎮自廷尉左監遷廷尉，凡郭氏為廷尉者七人。
箴
【漢揚雄《廷尉箴》】天降五刑，惟夏之績；亂茲平人，不回不僻。昔在蚩尤，爰作淫刑；延於苗民，夏氏不寧。穆王耄荒，甫侯伊謀。厥後陵遲，上帝不孤；周輕其制，秦繁其辜。五刑紛紛，靡遏靡止；寇賊滿山，刑者半市。昔在唐處象刑，天民是全；紂作炮烙，墜人於淵。故有國者，無云何謂；是刖是劓，無云何害。是剝是割，惟瘧惟殺，人其莫泰。殷以刑顛，秦以酷敗。獄臣司理，敢告執謁。
【後漢崔德正《大理箴》】邈矣皋陶，翊唐作士；設為犴狴，九州允理；如石之平，如淵之清。三槐九棘，以賢以德。罪人斯殛，兇族斯迸；熙乂帝載，旁施作明。昔在仲尼，哀矜聖人。子罕禮刑，衛人釋艱，釋之其忠，勳亮孝文。於公哀寡，定國廣門；哉邈矣，舊訓不遵。主慢臣驕，虐用其民；賞以崇欲，刑以歸忿。紂作炮烙，周人滅殷；商用淫刑，湯誓其軍。衛鞅酷烈，卒殞於秦，不疑知害，禍不及身。嗟茲大理，慎於爾官。賞不可不思，斷不可不虔。或有忠能被害，或有孝而見殘。吳沉伍胥，殷剖比干；莫遂爾情，是截是刑，無遂爾志，以速以亟。天鑒在顯，無細不錄；福善禍惡，其效甚速。理臣司律，敢告執獄。
