△卷十四 禮部下
籍田第一
親蠶第二
敘事
《禮記 祭義》曰：古者天子諸侯，必有公桑、蠶室，近川而為之。築宮，仞有三尺，棘牆而外閉之。《祭統》曰：王后蠶於北郊，以供純服；夫人蠶於北郊，以供冕服。《月令》曰：季春之月，后妃齋戒躬桑，以勸蠶事。孟夏之月，蠶事華，后妃獻繭。《梁五禮先蠶儀注》曰：親蠶前二日，太祝令質明乙太牢祠先蠶也。
事對
【織室 桑壇】《東觀漢記》曰：明德馬皇后，置織室、蠶室於濯龍中，數來往觀視。《晉元康儀》曰：皇后採桑壇在蠶宮西南。
【蠶宮 繭館】蠶宮見上。《漢書》曰：孝元王皇后為太后，幸繭館，率皇后及列侯夫人桑也。
【北郊 東苑】北郊見上。董巴《輿服志》曰：漢皇后桑於東郊苑中□□□。
【華簪 董巴】《輿服志注》曰：太后入廟，服紺上皁下，蠶青上縹下，簪以玳瑁，長一尺，端為華勝，上為鳳皇。
【分璽 均桑】《禮記》曰：后妃躬桑，蠶事既登。分繭稱絲，以供郊廟之服。又曰：后妃獻繭，乃收繭稅，以桑為均，貴賤長幼如一，以給郊廟之服。
【一條 三灑】《皇后親蠶儀注》曰：皇后躬桑，始將一條，執筐受桑。周遷《古今輿服雜記》曰：蠶始生，後食之，三灑而止。
賦
【晉閔鴻《親蠶賦》】後課功以觀匿，均眾寡而抽稅，今織糸延於命婦，供郊之舊制。洪恩美而周普。配春天之景福。揚黼黻之奇藻，播朱紫之豔色。
頌
【魏韋誕《皇后親蠶頌》】躬耕帝籍，邁德班令。嘉柔桑之肇敷，思郊廟之至敬；命皇后以親蠶，俾躬桑於外。考時日於巫咸，詔太卜以獻貞。爾乃皇英參乘，塗山奉輿。扌忽姜任於後陳，載樊衛於貳車；登崇壇以正位，賣休氣於朝陽。步雕輦而下降，採柔條於公桑；嬪妾肅以蒞事，各奉職而承筐。供副禕之六服，昭孝敬於蒸嘗；盛華禮於中宇，神化馳於八方。
釋奠第三
敘事
《禮記》曰：凡始立學，必先釋奠於先聖先師。及行事，必以幣。天子視學，大昕鼓徵，所以警眾也。眾至，然後天子至，乃命有司行事，適東序，釋奠於先老。《夏小正》曰：二月丁亥，萬用入學，丁亥者吉日也。萬者干鏚舞也，入學者太學也，謂今時大舍菜也。
事對
【尊師 貴齒】潘尼《釋奠詩》曰：敦書請業，言幾通理；尊師重道，釋奠崇祀。德成教倫，孰雲不祉。袁曜《釋奠詩》曰：南庠貴齒，東學尚親；卑躬下問，降禮師臣。圓冠濟濟，方領恂恂。
【重道 崇儒】重道見上。顏延之《釋奠詩》曰：國尚師位，家崇儒門。
【肄業 講藝】袁曜《釋奠詩》曰：肄業既終，舍尊爰始；韶音遞奏，笙鏞間起。茨夏愔愔，ㄧ容赫赫；德奢並慚，陳信焉恥。講藝見後顏延之詩。
【立學 啟庠】立學見上。王僧達《釋奠詩》曰：時泰道暢，禮備樂修；啟庠選俊，博教深求。異人鱗萃，淑美雲浮；師尊訓浹，嘉敬載柔。
【祭藻 舞戚】《禮記》曰：皮弁祭菜，示敬道也。鄭玄注曰：菜，芹藻之屬。舞戚見敘事。
【肅肅 濟濟】王胡之《釋奠表》曰：伏承仰遵古典，以今月吉日，釋奠先聖。率土臣民，順風載悅。臣宿嬰重患，不獲陪列，豫睹肅肅穆穆之容。仰望雲漢，伏枕欣慨。又傅鹹皇太子《釋奠頌》曰：赫赫皇儲，希心闕裡；濟濟儒生，亻先亻先胄子。
【陳牲 釋菜】李諧《釋奠詩》曰：沛澤南朝，峒山北面；帝曰師氏，陳牲委奠。神具醉止，薄言嘉宴。《禮記》曰：天子乃獻羔開冰，先薦寢廟。上丁命樂正習舞釋菜，天子乃率三公九卿諸侯大夫親往視之。鄭玄注：樂正，樂官之長；命舞者，順萬物始出地鼓舞也。將舞必釋奠先師以禮也。
【禮師 尚齒】摯虞《釋奠頌》曰：如彼泉流，不盈不運；講業既終，禮師釋奠。升觴折俎，上下惟燕；邕邕其來，肅肅其見。何承天《釋奠頌》曰：乃昔孔顏，夢周希虞；自天由美，異代同符。經修講治，研幾識理；道貴崇業，降尊尚齒。
【尊道 悅學】潘尼《釋奠頌》曰：留精儒術，敦悅古訓，尊道讓齒，降心下問。鋪以金聲，光以玉潤，如川之升，如乾之運。何承天《釋奠詩》曰：黃中宣朗，徽音播越；祗事昧早，修禮明發。明發伊何？悅學崇儒；願言四雍，延想沂洙。
【探幽 論奧】潘尼《釋奠頌》曰：乃延臺保，乃命學臣；聖容穆穆，侍講暗暗。抽演徽言，啟發道真；探幽窮賾，溫故知新。溫嶠《釋奠頌》曰：敷論義奧，綜析毫芒；賦納以言，麗辭孔彰。管簫備舉，和樂載揚。
【師臣 胄子】並見上。
詩
【宋顏延之《侍皇太子釋奠》】國尚師位，家崇儒門，稟道毓德，講藝立言。俊明爽曙，逵義茲昏，來瞻先覺，顧惟後昆。虞庠飾館，睿圖炳ㄧ；懷仁景集，抱智麕至。踵門陳書，躡履獻器；澡身玄深，宅心道祕。正殿虛筵，司分簡日；尚席函丈，丞疑奉職。待言稱詞，惇史秉筆；妙識幾音，王載有述。肆義方訊，大教克鼎；敬躬祀典，告奠聖靈。禮屬觀盥，樂薦歌笙。
【齊王儉《侍皇太子釋奠宴詩》】禮惟國幹，義實民端；身由業澡，世以教安。金鎔乃器，水術伊瀾；漸芳則馥，履冰固寒。風動蒿宮，雲棲參館；禮邁仁周，樂超英漢。神保爰格，祝史斯贊。鬱鬯既終，德馨是與；降冕上庠，升宴東序。槐宰金貞，藩維玉譽。時彥莘莘，國胄楚楚。
【梁任昉《為王子侍皇太子釋奠宴詩》】欽聖茲遠，懷道茲沖；踐言動俗，果行移風。進往一簣，啟或三蒙；冰實因水，金亦在鎔。惟神知化，在物立言；樂正雅頌，鹹被後昆。告奠明祀，觀道聖門；日月不息，師表常尊。
【梁沈約《侍皇太子釋奠宴詩》】尊學尚矣，道亦遐哉；啟圖觀祕，闢苑興才。事高東序，義邁雲臺；峨峨德傅，灼灼英臺。墜典必修，闕祀鹹薦；回鸞獻爵，金委奠。肆土辨儀，胥人掌縣；彷彿神從，徘徊靈卷。
【《為南郡王侍皇太子釋奠詩》】義重師匡，業貴虛受；襄野順風，西河杜帚。表跡虧光，降情回首；道禦百靈，神存萬有。尊學尚矣，繼列傳徽；旗章或舛，茲道尊違。自堂及室，異軫同歸。洋洋聖範，楚楚儒衣。
頌
【晉傅鹹《皇太子釋奠頌》】蒸蒸皇儲，既睿且聰；神而明之，夫豈發蒙。謙以制禮，靡事不恭；乃修嘉薦，於國之雍。敬享先師，以酬聖功；赫赫皇儲，希心闕裡；企茲良辰，卜近於中。光光輿服，穆穆容止；祗奉聖靈，躬承明祀。濟濟儒生，亻先亻先胄子；清酒於觴，匪宴斯喜。欣道之弘，自今以始。
【陳徐伯陽《皇太子釋奠頌》】穆穆皇儲，峨峨副主；道尊主鬯，德崇監撫。春誦夏弦，冬書秋羽。漢召趨幄，周朝問豎；翔集禮闈，逍遙義府。四海無浪，三階已平；儲駕戾止，和鸞有聲。弘風講肄，崇儒肅成；丹書貴道，黃金賤贏。洙泗興業，闕裡增榮；青槐陰市，玄冕飛櫻。
朝會第四
敘事
《禮記》曰：天子無事，與諸侯相見曰朝。（事謂征伐之事。）《周禮》曰：春見曰朝，夏見曰宗，秋見曰覲，冬見曰遇；時見曰會，殷見曰同。《左傳》曰：凡朝，以正班爵之義；會，以訓上下之則。《孟子》曰：諸侯朝於天子曰述職。一不朝則貶其爵，二不朝則削其地，三不朝則六師移之。摯虞《決疑要注》曰：漢制會於建始殿；晉制大會於太極殿，小會於東堂。其會，則五時朝服，庭設金石，虎賁旄頭，文衣繡尾。《白虎通》曰：凡臣見君必有贄。贄者，質也，致己質誠也。《周禮》曰：王執鎮圭，（圭畫鎮山為飾也。）公執桓圭，（雙植謂之桓。）侯執信圭，（信即身也，謂圭上作人身。）伯執躬圭。（躬亦身也。）子執谷璧，（穀以養人，謂璧上作谷文。）男執蒲璧。（蒲者，所以為薦以安人也。亦謂璧上為蒲草文。）孤執皮帛，卿執羔，大夫執雁，士執雉，庶人執鶩，工商執雞。（又《白虎通》曰：公侯以玉為贄者，取其燥不輕，濕不重；大夫以雁為贄者，取其飛成行，止成列；士以野雞為贄者，取其不可誘之以食，脅之以威，畢死不可畜也。）
事對
【考績 獻功】《周禮》曰：春朝諸侯而圖天下之事。鄭玄注曰：王春見諸侯，則圖其事可否。圖者，考績之謂也。《左傳》：宣公十四年，孟獻子言於公曰：「臣聞小國之免於大國也。聘而獻物。」於是乎，庭實旅百，朝而獻功。杜預注曰：獻其理國若征伐之功於牧也。
【赦過 除慝】《左傳》曰：子產相鄭伯如楚，曰：「僑聞大適小有五美：宥其罪戾，赦其過失，救其災敗，賞其德刑，教其不及。」《周禮》曰：殷覜以除邦國之慝。鄭注曰：慝，惡也。
【圖事 巡功】圖事見上。《左傳》曰：啟疆對楚子曰：「朝聘有圭，享頫有璋。小有述職，大有巡功。」
【講禮 述職】《左傳》：叔向曰：明王之制，使諸侯歲聘以志業，間朝以講禮，再朝而會以示威，再會而盟以著昭明，志業於好，請禮於等，示威於眾，昭明於神。自古已來，未之或失。述職見上。
【示威 明義】示威見上。《春秋說題辭》曰：會者，所以興德明義考遺處也。
【覲嶽 朝臣】《尚書》曰：既月乃日，覲四嶽羣牧。孔安國注云：既，盡也；覲，見也。言舜盡以正月中乃日日見羣牧。左思《吳都賦》曰：昔夏後氏朝羣臣於茲土。而執玉帛者萬國，蓋先王之高會，四方之軌則。
【考禮 正刑】《穀梁傳》曰：滕侯薛侯來朝，天子無事，諸侯相朝正也。考禮修德，以尊天子也。《白虎通》曰：諸侯相聘，為尊敬也。故諸侯朝聘，天子無恙，法度得無變更，所以憲禮正刑壹德，以尊天子也。
【考制度 正班爵】《尚書》曰：六年五服一朝。又六年，王乃時巡，考制度於四嶽。諸侯各朝於方嶽，大明黜陟。孔安國注云：覲四方諸侯，各朝於其方嶽之下，大明考績黜陟之法。《左傳》曰：莊公二十三年夏，公如齊覲社，非禮也。曹諫曰：夫禮所以整民也，會以訓上下之則，制財用之節，朝以正班爵之義，帥長幼之序。
【命政事 供職貢】《周禮》鄭玄注曰：五服諸侯，皆使卿以聘禮來覜天子。天子以視見之，命以政禁之事。《左傳》曰：子產相鄭伯以如楚，舍不為壇；曰：「小適大有五惡，赦其罪戾，講其政事，供其職貢，從其時命，不然則重其幣帛，以賀其福而吊其兇，皆小國之禍也。焉用作壇，以昭其禍。」
【歸時事 奉珍物】《左傳》：晉韓宣子聘於周。王傳諸事，對曰：「晉士起將歸時事於宰旅，無他事矣。」王聞之曰：「韓氏其昌阜於晉乎？辭不失舊。」《白虎通》曰：聘者緣臣子，欲知其君父無恙，又當奉土地所生珍物以助祭，是以皆得行聘問之禮。
【訓上下 明尊卑】訓上下見上。《禮記》曰：昔者周公朝諸侯於明堂之位，天子負扆南鄉而立。明堂者，明諸侯之尊卑也。
【講文德 明禮義】《春秋說題辭》曰：諸侯執政，尊卑有序。各來朝，講文德，明禮義，讓天下法制，四方受度。《白虎通》曰：朝者，見也。五年一朝，備文德明禮義也。
賦
【晉傅玄《朝會賦》】仰二皇之文象，詠帝德乎上系；考夏後之遺訓，綜殷周之典制；採秦漢之舊儀，定元正之嘉會。於是先期戒事，眾官允敕；萬國鹹享，各以其職；翼翼京邑，巍巍紫極。閶闔闢，天門開；坐太極之正殿，嚴差峨以崔嵬；嘉廣庭之敞麗，美升雲之玉階。相者從容俟次而入，濟濟洋洋，肅肅習習；就位重列，面席而立。臚人齊立，賓禮九重；羣後德讓，海外來同。束帛戔戔，羔雁邕邕；獻贄奉璋，人肅其容。是時天子盛服晨興，坐武帳，憑玉幾，正南面而以聽朝，平權衡乎砥矢。羣司百辟，進阼納觴；皇恩下降，休氣上翔。禮畢饗燕，進止有章；六樂遞奏，馨管鏗鏘。淵淵鼓鐘，ィィ笙簧；搏拊琴瑟，以詠先皇。雅歌內協，頌聲外揚。
詩
【太宗皇帝《正月臨朝詩》】條風開獻節，灰律動初陽；百蠻奉選班，萬國朝未央。雖無舜禹跡，幸欣天地康；車輿同八表，書文混四方。赫奕儼冠蓋，紛綸盛服章；羽旄飛馳道，鐘鼓震巖廊。紺練暉霞色，霜戟照朝光；晨宵懷至理，終愧撫遐荒。
【隋煬帝《冬至乾陽殿受朝詩》】北陸玄冬盛，南至晷漏長；端拱朝萬國，守文繼百王。至德慚日用，化道愧時康；親邑建嵩嶽，雙闕臨洛陽。圭影正八表，道路均四方；碧空霜華靜，朱庭皎日光。纓珮既濟濟，鐘鼓何鍠鍠；文戟翊高殿，採毛分修廊。元首乏明哲，股肱貴惟良；舟楫行有寄，庶此王化昌。
【陳江總《賦得謁帝承明廬詩》】霧開仁壽殿，雲繞承明廬；輪停紺幰引，馬度紅塵餘。香犬召拜黻袞，花綬拂玄除；謁帝升清漢，何殊入紫虛。
【隋牛弘《奉和冬至乾陽殿受朝應詔詩》】恭己臨萬寓，宸居馭八埏；作貢菁茅集，來朝圭黻連。司儀三揖盛，掌禮九賓虔；重欄映如璧，復殿繞非煙。
【隋許善心同前詩】森森羅陛衛，噦噦鏘忽珩；禮殫五瑞輯，樂闕九功成。
【虞世南《淩晨早朝詩》】萬戶霄光曙，重簷夕霧收；玉花停夜燭，金壺送曉籌。日暉青瑣殿，霞生結綺樓；重門啟應路，通藉引王侯。
【魏徵《奉和正日臨朝應詔詩》】百靈侍軒後，萬國會塗山；豈如今睿哲，邁古獨光前。聲教溢四海，朝宗別百川；鏘洋鳴玉珮，灼爍耀金蟬。淑景輝雕輦，高旌揚翠煙；庭實超王會，廣樂盛鈞天。既欣東戶日，復詠南風篇；願奉光華慶，從斯萬億年。
【顏師古同前詩】七政璿衡始，三元寶曆新；負扆延百辟，垂旒禦九賓。肅肅皆鴛鷺，濟濟盛纓紳；天涯致重譯，西域獻奇珍。
【岑文本同前詩】詩雍表昌運，日正葉靈符；德兼三代禮，功包四海圖。逾沙紛在列，執玉儼相趨；清蹕喧輦道，張樂駭天衢。拂霓九旗法，儀鳳八音殊；氣浮仙掌，薰風繞帝梧。天文光七政，皇恩被九區；方陪瘞玉禮，珥筆岱山隅。
【楊師道同前詩】皇猷被寰宇，端扆屬元辰；九重麗天色，千門臨上春。
【李百藥同前詩】化曆昭唐典，承天順夏正；百靈警軒禁，三辰揚旆旌。充庭富禮樂，高燕齒簪纓；獻壽符萬歲，移風韻九成。
【張文琮《同潘屯田冬日早朝詩》】假寐懷古人，夙興瞻曉月；通晨禁門啟，冠蓋趨朝謁。霜靄清九衢，霞光照雙闕；紛綸文物紀，渙爛聲明發。腰劍動陸離，鳴玉和清越。
頌
【岑文本《三元頌》】攝提改度，孟陬順紀，歸餘既終，獻歲方始。乃詔司存，命掌故，考憲章，修法度。三朝之禮畢陳，九賓之儀鹹具；庭燎晃以飆舉，明燈曄以星布。爾乃月正元日，節應勾芒；浮祥煙而泛佳氣，闢閶闔而敞德陽；虞賓光於列位，呼韓廁於班行。百寮濟濟，萬國皇皇；腰金鳴玉，執贄奉璋。內自畿甸，外被要荒；輸桀王會，納貢職方。司儀之職無替，臚人之列有章。既伸卷，於宸極，亦矯首於巖廊；猶川流之歸海，若湛露之晞陽。張崇牙，設祝，陳鼎實，列樽俎；┕互肅而為衛，戈鋌森以齊舉。五輅接軫，九旗揚旆，羽蓋葳蕤，雲車ㄙ藹，發聲明於文物，備威儀於冠帶。
饗燕第五
敘事
《周禮》曰：饗宴之禮，所以親四方之賓客。《韓詩外傳》曰：不脫屨而即席，謂之禮；跣而上坐，謂之宴；能飲者飲；不能飲者止，謂之區；閉門不出客，謂之湎。《毛詩序》曰：鹿鳴，宴羣臣嘉賓也；棠棣，宴兄弟也；湛露，天子宴諸侯也。
事對
【賦湛露 歌大風】《左傳》曰：衛甯武子來聘，公與之宴，為賦湛露。《漢書》曰：高祖十二年，擊英布，還過沛，留，置酒沛宮，悉召故人父老子弟佐酒。發沛中凡百二十人，教之歌。酒酣，上自擊劍歌曰：「大風起兮雲飛揚，威加四海兮歸故鄉，安得猛士兮守四方。」
【洪恩 渥惠】荀勖《從武帝華林圜宴詩》曰：習習春陽，帝出乎震；天施地生，以應仲春。思文聖皇，順時秉仁；欽若靈則，飲禦嘉賓。洪恩普暢，慶及眾臣。牽秀宴《曜武堂詩》曰：沐浴洪流，飲服清芳；將結微根，永晞朝陽。恭承渥惠，庶無怠荒。
【芳饌 甘醴】潘尼詩曰：聖朝命方岳，爪牙司北鄰；皇儲延篤愛，設饌送遠賓。誰應今日宴，其惟廊廟臣；置酒宣猷庭，擊鼓靈沼濱。羽觴飛，芳饌備奇珍。劉楨詩曰：昔我從元後，整駕至南鄉；過彼豐沛都，與君共翱翔。眾賓鹹會坐，明燈喜炎光；清歌制妙聲，萬舞在中堂。金含甘醴，羽觴行無方。
【金 玉觴】金見上甘醴注中。魏文帝詩曰：清夜延賓客，明燭發高光；豐膳漫星陳，旨酒盈玉觴。
【華樽 羽爵】傅玄詩曰：鸞鳥晞鳳皇，望舒繼白日；千秋遘嘉會，來升君子室。華樽享清酤。珍餚自盈溢。魏文帝詩曰：良辰啟初節，高構極歡娛；通天拂景雲，俯臨四達衢。羽爵浮象樽，珍膳盈豆區。
【布惠 發德】阮瑀詩曰：陽春和氣動，賢主以崇仁；布惠綏人物，降愛常所親。上堂相娛樂，中外奉時珍；五味風雨集，杯酌若浮□。《禮記》曰：奠酬而工升歌，發德也。鄭玄注曰：以詩之義，發明賓主之德。
【嘉宴 樂飲】王濟《從事華林圜》詩曰：修罾灑鱗，大庖妙饌；物以時序，情以化宣。終溫且克，有肅初筵；嘉賓在茲，幹祿永年。傅玄《宴會詩》曰：日之既逝，情亦既渥；賓委餘歡。主容不足。樂飲今夕，溫其如玉。
【明貴賤 觀威儀】《禮記》曰：諸侯宴禮之義，俎豆牲醴薦羞，皆有等差，所以明貴賤也。《左傳》曰：衛侯饗苦成叔，甯惠子相成叔傲。寧子曰：苦成叔家其亡乎，古之為饗也，以觀威儀省禍福也。今夫子傲，取禍之道也。
【親賓客 宴朋友】《周禮》曰：以饗宴之禮，親四方之賓客，來朝聘。王為設饗宴之禮以親之也。《毛詩》曰：伐木，宴朋友、故舊也。自天子至於庶人，未有不須友以成者也。親親以睦，友賢不棄；故舊不遺，則民德歸厚矣。
【籩豆踐 樽俎陳】《毛詩》曰：我覯之子，籩豆有踐。張華詩曰：聽朝有暇，延命羣臣；冠蓋雲集，樽俎星陳。
賦
【魏曹植《娛賓賦》】遂ぅ賓而高會，丹帷曄以四張。辨中廚之豐膳兮，作齊鄭之妍倡。文人騁其妙說兮，飛輕翰而成章。談在昔之清風，總賢聖之紀綱。欣公子之高義兮，得芬芳其若蘭。揚仁恩於白屋兮，逾周公之棄餐。聽仁風而忘憂兮，美灑清而餚甘。
【晉王沉《宴嘉賓賦》】朝陽曜景，天氣和平；君臣合德，禮儀孔明。酌羽觴以交歡兮，接敬恭以申誠；嘉膳備其八珍兮，絲竹獻其妙聲。樂用遍舞，金奏克諧；鐘儀之聽，南風是哀。義感君子，慨然永懷；思我王度，求福不回。惟禮終而贊退兮，實繫心乎玉階。
【晉成公綏《延賓賦》】延賓命客，集我友生；高談清宴，進道研精。暗暗亻品亻品，娛心肆情。
【隋薛道衡《宴喜賦》】梁孝王帝子帝孫，藉寵承恩，名高西漢，禮盛東蕃。引雍容文雅之客，坐檀欒修竹之園；水逶迤而繞砌，風清泠而入軒。直凝神而回矚，乃惆悵而興言。顧謂枚乘曰：予聞氣序環周，人生萍浮，補天立地之聖，不能止日光西落；疏山奠川之力，不能停河水東流。韓王酸棗之觀，荒疏蕪漫；楚國陽雲之臺，空見塵埃。固可以縱志縱心，以遊以逸。窮宴樂於長夜，混是非而為一。於時霜重庭蘭，秋深氣寒；橫長河之耿耿，掛孤月之團團。乃有丹墀縹壁，柘館椒宮；徘徊宛轉，掩映玲瓏；妖姬淑媛，玉貌花叢。織女下而星落，娥來而月空；澄妝影於歌扇，散衣香於舞風。圖雲刻雷之樽，漬桂釀花之酒；拭珠瀝於羅袂，傳金盃於素手。
詩
【太宗皇帝《春日玄武門宴羣臣詩》】韶光開令序，淑氣動芳年；駐輦華林側，高宴柏梁前。紫庭文樹滿，丹墀袞紱連；九夷造瑤席，五狄列瓊筵。娛賓歌湛露，廣樂奏鈞天；盈樽浮綠醑，雅曲韻朱弦。粵餘君萬國，還慚總八埏；庶幾保貞固，虛己厲求賢。
【又《置酒坐飛閣詩》】高軒臨碧渚，飛簷迥架空；餘花攢漏檻，殘柳散雕櫳。岸菊初含蕊，園梨始帶紅；莫慮崑山暗，還共盡杯中。
【又《冬宵各為四韻》】雕官靜龍漏，綺閣宴公侯；珠簾燭焰動，繡柱月光浮。塵起將歌發，風停與管逌；瓊池任多士，端扆更何憂。
【古詩曰】今日良宴會，歡樂難具陳；彈箏奮逸響，新聲妙入神。
【漢應㻛詩】巍巍主人德，嘉會被四方；開館延羣士，置酒於新堂。辯論釋鬱結，援筆興文章；穆穆眾君子，好合同歡康。
【魏文帝於講堂作詩】今日樂相樂，酣飲不知醉；悲箏激新聲，長笛吐清氣。
【又於醮作詩】清夜延貴客，明燭發高光；豐膳漫星陳，旨酒盈玉觴。絃歌奏新曲，遊響拂丹梁；餘音赴迅節，慷慨時激揚。獻酬紛交錯，雅舞何鏘鏘；羅纓從風飛，長劍自低昂。
【魏曹植詩】公子敬愛客，終宴不知疲；清夜遊西園，飛蓋相追隨。明月澄清景，列宿正參差；秋蘭被長阪，朱華冒綠池。潛魚躍清波，好鳥鳴高枝；神飆接丹穀，輕輦隨風移。
【梁劉孝綽《陪徐僕射勉宴詩》】大君追宴喜，十日遞來過；築室華池上，開軒臨芰荷。方堂交密，封溜接繁柯；景移林改色，風去水餘波。洛城雖半掩，愛客待驪歌。
【又《侍宴同劉公幹應令詩》】副君西園宴，陳王謁帝歸；列位華池側，文雅縱橫飛。小臣輕蟬翼，黽勉謬相追；置酒陪朝日，淹留望夕霏。
【梁庾肩吾《侍宴宣猷堂應令詩》】副君德將聖，陳王才天；歸來宴平樂，置酒對林泉。爐香雜山氣，殿影入池蓮；豔舞時移節，新歌屢上弦。聽曲慚回顧，思經徒欲眠。
【北齊魏收《月下秋宴詩》】此夕具言宴，月照露華浮；使星疑向蜀，劍氣不關吳。良交契金石，上客尉萱蘇；何必應劉輩，還來遊鄴都。
【北齊楊訓《羣公高宴詩》】中郎敷奏罷，司隸坐朝歸；開筵引貴客，饌玉對春暉。塵起金吾騎，香逐令君衣；綠酒犀為碗，鳴琴寶作徽。寸陰良可惜，千金本易揮。
【陳後主《晚宴文思殿詩》】晚日落餘暉，宵園翠蓋飛；荷影侵池浪；雲色入山扉。螢光息復起，暗鳥去翻歸；樂極未言醉，杯深猶恨稀。
【又《宴詹事陸繕省詩》】禁闥九重中，宴賞三春日；雲收山樹隱，葉長宮槐密。水綠已浮苔，花舒正含實。
【又《入隋侍宴應詔詩》】日月光天德，山河壯帝居；太平無以報，願上登封書。
【陳江總《秋日侍宴婁湖苑應詔詩》】翠渚還鑾輅，瑤池命羽觴；千門響雲蹕，四澤動榮光。玉軸昆池浪，金卮太液張；紅旗照島嶼，鳳蓋繞林塘。野靜重陰闊，淮秋水氣涼；霧開樓闕近，日迥煙波長。洛宴諒斯在，鎬飲詎能方；朽劣叨榮遇，簪笏奉周行。
【隋沈君道《侍皇太子宴應令詩》】副君監撫暇，禁苑暫停車；水落金沙淺，雲高玉葉疏。隨廚白羽駕，逐釣紫鱗魚；飽德良無已，榮陪終宴餘。
【隋劉端和《初春宴東堂應令詩》】睿賞葉春芳，開筵臨畫堂；庭梅飄早素，簷柳變初黃。八珍羅玉俎，九醞湛金觴；箏響流飛閣，歌塵落妓行。何必西園夜，空承明月光。
【虞世南《侍宴賦韻得前應詔詩》】芬芳禁林晚，容與桂舟前；橫空一鳥度，照水百花燃。綠野明斜日，青山澹晚煙；濫得陪終宴，握管類窺天。
【杜正倫《侍宴北門詩》】大君端扆暇，睿賞狎林泉；開軒臨禁禦，藉野列芳筵。參差歌管颺，容裔羽旗懸；玉池流若醴，雲閣聚非煙。湛露晞堯日，薰風入舜弦；大德侔玄造，微物荷陶甄。謬陪瑤水宴，仍廁柏梁篇；闕名徒上月，鄒辨記談天。既喜光華旦，彌傷遲暮年；猶奠升中日，簪裙奉肅然。
【薛曜正《夜侍宴應詔詩》】重關鐘漏過，夕敞鳳皇宮；雙日祥煙裡，千門明月中。酒筵浮湛露，歌曲唱流風；侍臣鹹醉止，恆慚思遇崇。
【魏元忠《侍宴銀潢宮應制詩》】別殿秋雲上，離宮夏景移；寒風生玉樹，涼氣下瑤池。塹花仍吐葉，巖木尚抽枝；願奉南山壽，千秋長若斯。
【杜審言《蓬萊三殿侍宴奉敕詠終南山應制詩》】北斗掛城邊，南山倚殿前；雲В金闕回，樹杪玉堂懸。半嶺通佳氣，中峯繞瑞煙；小臣持獻爵，長此戴高天。
【蘇瑰《興慶池侍宴應制詩》】金闕平明宿霧收，瑤池式宴仰清流；瑞風飛來隨帝輦，祥魚出戲躍王舟。帷齊綠樹當筵密，蓋傳緗荷接岸浮；如臨竊比微臣懼，若濟叨陪聖主遊。
【劉憲《奉和春幸望春宮應制詩》】暮春春色最便妍，苑裡花開列御筵；商山積翠臨城起，水浮光共幕連。鶯藏嫩葉歌相喚，蝶礙芳叢舞不前；歡娛節物今如此，願奉宸遊億萬年。
【馬懷素《興慶池侍宴應制詩》】積水逶迤繞貝城，含虛皎鏡有餘清；圖雲曲榭連緹幕，映日中塘勝彩旌。賞洽猶聞簫管並，歡留更睹木蘭輕；無勞海上尋仙客，即往蓬萊在帝京。
冠第六
敘事
《禮記》曰：二十而弱冠。《郊特牲》曰：冠於阼，以著代也；醮於客位，加有成也；三加彌尊，諭其志也；冠而字之，敬其名也。（始加緇布，次皮弁，次爵弁，冠益尊則志益大也。）《冠義》曰：冠者禮之始也，嘉事之重也。凡冠，卜日筮賓於廟。見於母，母拜之；見於兄弟，兄弟拜之。（以其成人而與為禮。）故冠而後服備，服備而後容體正。顏色齊，辭令順。（言服未備，未可求以三始。）《左傳》曰：國君十五而生子，冠而生，禮也。
事對
【筮門 冠阼】《禮記》曰：士冠禮，筮於廟門。鄭玄注曰：筮者，問日吉凶於易也。冠比筮日於廟門者，重成人之禮。《禮記 冠義》曰：始冠，緇布之冠也。太古冠布，齊則緇之，其綏也。孔子曰：吾未之聞也。冠而敝之可也。嫡子冠於阼，以著代也。
【順德 敬名】《儀禮》曰：士冠禮，始加，祝曰：「令月吉辰，始加元服；棄爾幼志，順爾成德；壽考惟祺，介爾景福。」再加，曰：「吉月令辰，乃申爾服；敬爾威儀，淑慎爾德；眉壽萬年，永受遐福。」《禮記》曰：冠而字之，敬其名也。
【成德 喻志】《儀禮》曰：士冠禮，三加，曰：「以歲之正，以月之令，鹹加爾服。兄弟具在，以成闕德；黃無疆，受天之慶。」下見上。
【一獻 三加】《儀禮》曰：冠者見於兄弟，兄弟再拜，冠者答拜，見贊者，西面拜，亦如之。入見姑姊，如見母，乃易服，玄端爵弁。奠贄見小君，遂以贄見於卿大夫鄉先生，乃醴賓以一獻之禮。主人酬賓，束帛儷皮。三加見上。
【正體 飾容】《禮記》曰：凡人之所以為人者，禮義也。禮義之始，在於正容體，齊顏色，順辭令也。故曰：「冠者禮之始也。」應亨《贈四王冠詩》曰：令月惟吉日，盛服加元首；人鹹飾其容，鮮能離塵垢。
【卜日 筮賓】《禮論》雲：王彪之以為禮冠自卜日，不必三元也。又：禮，夏冠用葛屨，冬冠用皮屨，明無定時也。《儀禮》曰：宗人告事畢，主人戒賓。賓禮辭，許，主人再拜，賓答拜。前期三日，筮賓如求日之儀。鄭玄注云：筮賓，筮可使冠子者。
【節金石 陳鼎俎】《左傳》曰：襄公九年，晉會諸侯伐鄭。公送晉侯，晉侯以公宴於河上。問公年，季武子對曰：「會於沙隨之歲，寡君以生。」晉侯曰：「十二年矣。是謂一終，一星終也。國君十五而生子，冠而生子，禮也。君可以冠矣，大夫盍為冠具。」武子曰：「君冠必以祼享之禮行之，金石之樂節之，以先君之祧處之。今寡君在行，未可具也，請及兄弟之國而假備焉。」《東觀漢記》曰：馬防子鉅，為常從小侯。六年正月齋宮中，上欲冠鉅，夜拜為黃門郎。禦章臺下殿陳鼎俎，自臨冠也。
【敬威儀 齊顏色】並見上。
詩
【後漢應亨《贈四王冠詩》】永平四年，外弟王景系兄弟四人並冠，故貽之詩曰：濟濟四令弟，妙年踐二九；令月惟吉日，成服加元首。雖無兕觥爵，杯醮傳旨酒。
頌
【後漢黃香《天子冠頌》】以三載之孟春，建寅月之上旬，皇帝將加玄冕，簡甲子之元辰。厥日，王於太皥，厥時葉於百神。既臻廟而成禮，乃回軫而及宮；正朝服以享宴，撞太簇之庭鐘。祚蕃屏而鼎輔，暨夷裔之君王；鹹進酌於金，獻萬年之玉觴。
表
【宋孝武帝《建平王巨集冠表》】巨集筮辰協吉，撰禮備容；資比成德，允被休典。
【又廣陵王《誕冠表》】臣誕年禮既升，擇休申冠，順弁有成，服美任典。
文
【梁沈約《冠子祝文》】蠲茲令日，元服肇加；成德既舉，童心自化。行之則至，無謂道賒；敦以秋實，食以春華。無恥下問，乃致高車；子孫千億，廣樹厥家。
婚姻第七
敘事
《周禮 大宗伯職》曰：以昏冠之禮親成男女。（親其恩，成其性。）《禮記》曰：合二姓之好，上以祀宗廟，下以繼後世也。又曰：夫婚禮，萬代之始也。娶於異姓，所以附遠厚別也。又曰：男子五十而室，女三十而嫁，謂中古也。（《束皙論》曰：男十六可娶，女十四可嫁。）《昏禮》曰：婿執雁而入，再拜奠雁。婿出，禦婦車，授綏輪三週，共牢而食，合巹。而。又曰：婦人年十五許嫁，笄而禮之。《白虎通》曰：婚者，謂昏時行禮，故曰婚。姻者，婦人因夫，故曰姻。（《爾雅》曰：婿之父母曰姻，婦之父母曰婚。又《釋名》曰：婚者昏時成禮。凡姻者，女媒也。三說互有異同。）《儀禮》婚有六禮：納採、（鄭玄注曰：將為婚，必先媒通其言，乃後使人納其採擇之禮。用雁為摯，取其陰陽往來之義也。）問名、（鄭玄注曰：問名者，將婦卜其吉凶。）納吉、（鄭玄注曰：卜於廟得吉兆，復使往告，婚姻之事於是定也。）納徵、（《白虎通》曰：納徵用玄纁，不用雁。）請期、（鄭玄注曰：陽倡陰和，期日宜由夫家卜得吉日，乃使人往辭之。）親迎。（其納採問名請期，並用雁也。）《方言》曰：自家而出謂之嫁。《公羊傳》曰：婦人謂嫁曰歸。《考工記》曰：天子以穀圭聘女，諸侯以大璋聘女。（穀圭七寸。鄭玄曰：謂納徵加於束帛。）《禮記》曰：男女非有行媒不相知名。（鄭玄曰：媒之言，謀也。謀合異類，使和成也。）
事對
【合好 和成】並見上。
【附遠 厚別】附遠見敘事。《禮記》曰：娶妻，為酒食以召鄉黨僚友，以厚其別。
【待禮 備物】《毛詩》曰：綢繆束薪，三星在天。《毛萇傳》曰：三星參也，在天始見東方；男女待禮而成，若薪芻待人事而束也。《列女傳》曰：邵南申女許嫁，而夫家禮不備。女曰：「夫家輕我，一物不備；守節持義，必死不往。」
【親成 判合】親成見敘事。《周禮 媒氏職》曰：掌萬民之判。注曰：判，半也。得偶合成夫婦。
【委禽 納幣】《左傳》曰：鄭徐吾犯之妹，美，公孫楚聘之，子皙使強委禽焉。又崔駰《婚禮文》曰：載納嘉贄，內結鞶礻離；委禽奠雁，配以鹿皮。納幣見敘事。
【結 施鞶】皇甫謐《女怨詩》曰：婚禮既定，婚禮臨成；施衿結，三命丁寧。《春秋穀梁傳》曰：女嫁，諸母施鞶紳，戒曰：「謹慎從爾父母之言。」徐邈注曰：鞶，佩襄也；紳，帶也。諸母為施佩帶，又戒之也。
【結縭 施衿】《毛詩 東山篇》曰：親結其縭，九十其儀。傳曰：縭婦人之禧禪香纓也。女將嫁，母結縭而戒之也。施衿見上。
【百兩 三週】《毛詩》曰：之子於歸，百兩禦之。《毛萇傳》曰：兩乘也。諸侯之子，嫁於諸侯，送迎皆百乘也。三週見敘事。
【禦輪 秣馬】禦輪見敘事。《毛詩》曰：之子於歸，言秣其馬。《毛萇傳》曰：之子者是子也，謂女嫁適夫之時。
【宋子 齊姜】《毛詩 衡門篇》雲：豈其娶妻，必宋之子；豈其娶妻，必齊之薑。鄭玄箋雲：何必大國之女然後可妻，娶其貞順而已。以喻在臣，何必聖人，取其誠孝而已。宋，子姓；齊，薑姓。
【辭父母 遠兄弟】丁儀《婦賦》曰：為女子之有行，信異代之彝倫；辭父母而言歸，奉君子之清塵。《毛詩 泉水篇》雲：女子有行，遠父母兄弟。鄭玄箋雲：婦人有出嫁之道，遠於親故，禮緣人情，使得歸寧也。
【執巾櫛 備掃灑】《左氏傳》曰：晉太子圉為質於秦，將逃歸，謂嬴氏曰：「與子歸乎。」對曰：「子晉太子而辱於秦，子之慾歸，不亦宜乎。寡君之使婢子侍執巾櫛，以固子也；從子而歸，棄君命也。不敢從，亦不敢言。」杜預注曰：嬴氏，秦所妻子圉懷嬴也。婢子，婦人之卑稱。《禮記》曰：納女於天子曰備百姓，於國君曰備酒漿，於大夫曰備掃灑。鄭注云：納女猶致女也。婿不親迎，則女子家遣人致之，此其辭也。姓之言生也。
【共牢而食 合巹而】《禮記 昏義》曰：共牢而食，合巹而。謹按：共牢是同一牲體，合巹是取一瓢斷而為兩杯以酌酒；，飲酒也。
【男女以正 父子以親】《毛詩》曰：男女以正，婚姻以時。《禮記 昏義》曰：婚禮所以成男女之別而立夫婦之義也。男女有別，而後夫婦有義。夫婦有義，而後父子有親。父子有親，而後君臣正。故曰：婚者禮之本也。
【三日不舉樂 三夜不息燭】《禮記 曾子問》曰：娶婦之家，三日不舉樂，思嗣親也。嫁女之家，三夜不息燭，思相離也。
【仲春成婚 霜降送女】《周禮 媒氏職》曰：仲春之月，會合男女。鄭玄注云：仲春陰陽交，以成婚禮，順天時也。董仲舒論曰：聖人以男女陰陽，其道同類。天道向秋冬而陰氣結，向春夏而陰氣去，故曰霜降而送女，冰泮而止殺。
【皆以秋冬 必用昏昕】《聖證論》曰：嫁娶古人皆以秋冬。《毛詩》曰：東門之楊，其葉牂牂。《毛萇傳》曰：男女失時，不逮秋冬也。《儀禮 昏禮》曰：凡行事必用昏昕。鄭玄注曰：用昕使也，用昏婿也。謹按：遣使行玄纁，古禮必用昕時，親迎乃用昏時。
賦
【後漢蔡邕《協和婚賦》】惟情性之至好，歡莫偉乎夫婦。受精靈之造化，固神明之所使；事深微以玄妙，實人倫之端始。考邃初之原本，覽陰陽之綱紀；乾坤和其剛柔，艮兌感其每腓。葛覃恐其失時，В梅求其庶士；惟休和之盛代，男女得乎年齒。婚姻協而莫違，播欣欣之繁祉。良辰既至，婚禮以舉。二族崇飾，威儀有序。嘉賓僚黨，祈祈雲聚。車服照路，驂騑如舞。既臻門屏，結軌下車。阿傅禦豎，雁行蹉跎。麗女盛飾，曄如春華。
【晉張華《感婚賦》】方今歲在己巳，將次四仲，婚姻者競赴良時，粲麗之觀，相繼於路。嫁娶之會，不乏乎日，乃作《感婚賦》曰：彼婚姻之俗忌，惡當梁之在斯；逼來年之且至，迨星紀之未移。云云。
詩
【唐高宗皇帝《太子納妃太平公主出降詩》】龍樓光曙景，魯館啟朝扉；豔日濃妝影，低星降婺暉。玉庭浮瑞色，銀膀藻祥徽；雲轉花縈蓋，霞飄葉綴旗。雕軒回翠陌，星駕歸丹殿；鳴珠珮曉衣，鏤璧輪開扇。華冠列綺筵，蘭醑申芳宴；環階鳳樂陳，玳席珍羞薦。舞蝶神香新，歌分落素塵；歡凝歡懿戚，慶葉慶初姻。暑闌炎氣息，涼早吹華辰；方期六合泰，共賞萬年春。
【後漢秦嘉《述婚詩》】羣祥既集，二族交歡；敬茲新姻，六禮不愆。羊雁總備，玉帛戔戔；君子將事，威儀孔閑。猗兮容兮，穆矣其言。
【又曰】紛紛婚姻，禍福之由；衛女興齊，褒姒滅周。戰戰兢兢，懼其不仇；神啟其吉，果獲令攸。我之愛矣，荷天之休。
【晉張華《感婚詩》】駕言遊東邑，東邑紛禳禳；婚姻及良時，嫁娶避當梁。窈窕出閨女，燕婉姬與薑；素顏發紅華，美目流清揚。к煒眾親盛，於我猶若常；譬彼暮春草，榮華不再陽。
【晉嵇含《伉儷詩》】餘執百兩轡，之子詠采蘩；我憐聖善色，爾悅慈姑顏。裁彼雙絲絹，著於同功綿；夏播比翼扇，冬坐蛩蛩氈。饑食並根粒，渴飲一流泉；朝蒸同心羹，暮庖比目鮮。挹用合巹，受以連理盤；朝採同本芝，夕掇駢穗蘭。臨軒種萱草，中庭植合歡。
【梁何遜《看新婚詩》】霧夕蓮出水，霞朝日照梁；何如花燭夜，輕扇掩紅妝。良人以灼灼，席上自生光；所悲高駕動，環佩出長廊。
【陳周弘正《看新婦詩》】莫愁年十五，來聘子都家；婿顏如美玉，婦色勝桃花。帶啼凝暮雨，含笑似朝霞；暫欲輕紈扇，傾城判不賒。
【楊師道《初宵看婚詩》】洛城花燭動，戚裡畫新蛾；隱扇羞應慣，含情愁已多。輕啼濕紅粉，微睇轉橫波；更笑巫山曲，空傳暮雨多。
【褚亮《詠花燭詩》】蘭徑香風滿，梅梁暖日斜；言是東方騎，來尋南陌車。靨星臨夜燭，眉月隱輕紗；莫言春稍晚，自有鎮開花。
【陳子良《七夕看新婦隔巷停車詩》】隔巷遙停幰，非復為來遲；只言更尚淺，未是渡河時。
【鄭翼《看新婦詩》】初笄競桃李，新妝應В梅；疑逐朝雲去，翻隨暮雨來。雜珮含風響，叢花隔扇開；娥對此夕，何用久徘徊。
【李百藥《戲贈潘徐城門迎兩新婦詩》】秦晉稱舊疋，潘楊有世親；三星宿已會，四德婉而嬪。雲光鬢裡薄，月影扇中新；年華與妝面，共作一芳春。
【鄭軌《觀兄弟同夜成婚詩》】棠棣開雙萼，夭桃照雨花；分庭合珮響，隔扇護妝華。迎風俱似雪，映綺共如霞；今宵二神女，並在一仙家。
【郭正一《奉和太子納妃公主出降詩》】桂宮初服冕，蘭掖早升笄；禮盛親迎晉，聲芬出降齊。金龜開瑞鈕，寶翟上仙枝；轉扇承宵月，揚旌照夕霓。
【劉禕之同前詩】夢梓光青陛，穠桃藹紫宮；德優宸念遠，禮備國姻崇。萬戶聲明發，三條寶吹通；香輪送重景，彩旆引仙虹。
【元萬頃同前詩】離光應春夕，帝子降秋期；鳴瑜合薦響，比玉麗穠姿。和聲躋鳳掖，交影步鸞墀。
【任知古同前詩】帝子升青陛，王姬降紫宸；星光移雜珮，月彩薦重輪。龍旌翻地杪，鳳管颺天濱；槐陰浮淺瀨，葆吹翼輕塵。
箴
【晉潘嶽《答摯虞新婚箴》】先王制禮，隨時為正；俯從企及，豈乖物性。女無二歸，男有再聘；女實存色，男實存德。德在居正，色在不惑；新舊兼弘，義申理得。然性情之際，誠難處心；君子過慮，爰獻明箴。
死喪第八
敘事
劉熙《釋名》雲：死者，澌也，消澌也。諸侯曰薨。薨，壞聲也；大夫曰卒，言終竟也；士曰不祿，不復食祿也。又以死為物故，言諸物皆朽故也。既定死曰屍。屍，舒也，骨節舒解，不能復自勝斂也。《禮記》曰：生曰父，死曰考；（考，成也。）生曰母，死曰妣。（妣，比也，言比父亦然。）壽考曰卒，短折曰不祿，死冠曰兵。男子不死於婦人之手，婦人不死男子之手。君夫人卒於路寢，大夫世婦卒於適寢，內子未命則死於下室，士之妻皆死於寢。小臣復，復者朝服。君以卷，夫人以屈狄，大夫以玄頳，命婦以礻亶衣，士以爵弁，士妻以稅衣。凡復，男子稱名，婦人稱字。《春秋說題辭》曰：口實曰含，象生時食也。天子以珠，諸侯以玉，大夫以璧，士以貝。《禮記 喪大記》曰：衣屍曰斂。小斂於戶內，大斂於阼。君以簟席，大夫以蒲席，士以葦席。《白虎通》曰：在牀曰屍，在棺曰柩。柩，究也，不復變也。《說文》曰：棺，關也，可以掩屍。又曰櫬，又曰櫝。小棺曰。《禮記》曰：有虞氏瓦棺，夏後氏聖┾周，殷人棺槨，周人牆置翣。《釋名》曰：送死之器曰明器。神明之器，異於人也。《白虎通》曰：賻，助也，者赴也，所以助生送死，追思終副至意也。貨財曰賻，車馬曰，玩好曰贈，衣被曰襚。（貨財曰賻，亦見《公羊》。）贈之為言稱也，襚之為言遺也。《春秋說題辭》曰：知生則賻，知死則。又《穀梁傳》曰：乘馬曰，衣服曰襚，貝玉曰含，錢財曰賻。
事對
【氣散 形存】《莊子》曰：人之生，氣之聚也。聚則生，散則死。王充《論衡》曰：人死猶火之滅也。人病且死，與夫火之且滅無異。火滅光消而燭在，人死精亡而形存。
【數盡 物故】《家語》曰：哀公問孔子曰：「人之命與性何謂乎？」孔子對曰：「分於道謂之命，形於一謂之性，化於陰陽、象形而發謂之生，化窮數盡謂之死。故命者性之始也、死者生之終也，有始則必有終也。」劉熙《釋名》曰：凡五材，膠、漆、陶、冶、皮革，幹槁乃成也。漢以來謂死為物故，言其諸物皆就朽故。
【氣滅 精盡】王充《論衡》曰：王莽之時，省五經博士弟子，夜定舊說，死於燭下；精思不任，脈絕氣滅也。楊泉《物理論》曰：人含氣而生，精盡而死。死猶澌也、滅也，譬如火焉。薪盡而火滅，則無光矣。故滅火之餘，無遺炎矣。人死之後，無遺魂矣。
【人所不免 物之自然】《史記 範睢說秦昭王》曰：夫以烏獲任鄙之力，孟賁慶忌夏育之勇焉而死。死者人之所不免。《漢書 文帝遺詔》曰：朕聞之，蓋天下萬物之萌，生靡不有死。死者天下之至理，物之自然，奚足甚哀。
【忽然長逝 隱然長寢】傅玄《四言詩》曰：忽然長逝，火滅煙消。曹植《髑髏詩》曰：牢落冥寞，與道相丘；隱然長寢，其樂無逾。
【為一棺土 託萬鬼鄰】《淮南子》雲：吾生有七尺之形，死有一棺之土。又，陸機《王侯輓歌辭》曰：昔居四人宅，今託萬鬼鄰。
【璵璠斂 貝玉含】《孔子家語》曰：季平子卒，將以君之璵璠斂，贈以珠玉。孔子聞之曰：「送死以寶玉，是由暴屍於中原，示人以奸利之端。」《左氏傳》曰：會吳伐齊，陳子行命其徒具含玉。杜預注曰：含玉示必死。
【說驂而賻 祭服以襚】《禮記 檀弓》曰：孔子之衛，遇舊館人之喪，入而哭之哀。出，使子貢說驂而賻之。鄭玄注曰：賻，助喪用也。駢馬曰驂。《檀弓》又曰：衛有太史曰柳莊，寢疾。公曰：「若疾革，雖當祭必告。」公再拜稽首請於屍曰：「有臣柳莊也者，非寡人之臣，社稷之臣也。聞之死，請往。」不釋服而往，遂以襚之。鄭玄注曰：不脫君祭服以襚臣，親賢也。
賦
【漢張衡《髑髏賦》】死為休息，生為役勞。冬水之凝，何如春水之消；榮位在身，不以輕於塵毛。巢許所恥，伯成所逃；況我已化，與道逍遙。離朱不能見，子野不能聽；堯舜不能賞，桀紂不能刑；虎豹不能害，劍戟不能傷。以陰陽同其流，以元氣合其樸；以造化為父母，以天地為牀褥。以雷電為鼓扇，以日月為燈燭；以雲漢為川池，以星辰為珠玉。合體自然，無情無欲。澄之不清，混之不濁；不行而至，不疾而遂。
【晉呂安《髑髏賦》】全膚消減，白骨連翩；四支摧藏於草莽，孤魂悲悼乎黃泉。生則歸化，明則反昏；格於上下，何物不然。
【晉陸士衡《大墓賦》】諒歲月之揮霍，豈人生之可量；知自壯而得老，體自老而得亡。顧黃墟之杳杳，悲下泉乎翳翳；挫千乘猶一毫，當何數乎知惠。徒假願於須臾，指夕景而為誓；忽呼吸而不振，奄神殂而形斃。顧萬物而遺恨，收百慮而長逝。
【宋鮑昭《傷逝賦》】晨登南山，望彼中阿。霧團秋槿，風卷寒蘿；淒淒傷心，悲如之何。盡若窮煙，離若斷弦；如影滅地，由星霣天。棄華室於明世，閉金扃於下泉；永山河以自畢，眇千齡而弗旋。思一言於向時，邈眾代於古年。
詩
【後漢阮瑀《七哀詩》】丁年難再遇，富貴不重來；良時忽一過，身體為土灰。冥冥九泉室，漫漫長夜臺；身盡氣力索，精魂靡所能；嘉餚設不禦，旨酒盈觴杯。
【晉張載《七哀詩》】北邙何累累，高陵有四五；借問誰人墳，皆雲漢代主。恭文遙相望，原陵鬱無無；季葉喪亂起，盜賦如豺虎。毀壤過一壞，便房啟幽戶；珠匣離玉體，珍寶見剽虜。
【宋吳邁遠《臨終詩》】傷歌入松路，鬥酒望青山；誰非一邱土，參差前後間。
【劉允濟《見道邊死人詩》】淒涼徒見日，冥寞詎知年；魂兮不可問，應為直如弦。
葬第九
敘事
《禮記》曰：葬也者，藏也；藏也者，欲人弗得見也。《左傳》曰：天子七月而葬，同軌畢至；諸侯五月，同盟至；大夫三月，同位至；士逾月，外姻至。《釋名》曰：葬不如禮曰埋。埋，也。（趨使腐朽而已。）不得埋曰棄，不得其屍曰捐，（捐於他境。）葬下棺曰窆。《禮記》曰：君葬用盾，四綍二碑，禦棺用羽葆；大夫葬用盾，二綍二碑，禦棺用茅；士葬用車，二綍無碑。《白虎通》曰：祖載者，始載於庭。乘軸車，辭祖禰，故曰祖載。《釋名》曰：從前引曰紼。紼，發也，發車使行也。杜預《要集》曰：凡挽，天子六綍，諸侯四，大夫三，士二。
事對
【丹鳥 青烏】王子年《拾遺記》曰：舜葬蒼梧之野，有鳥如丹雀。自丹洲而來。吐五色之氣，氛氳如雲，名曰憑霄雀。能羣飛，銜土以成邱墳。《相塚書》曰：青烏子稱山三重相連，名連傘山。葬之二千石。
【馬鬣 龍耳】《禮記》曰：孔子之喪，有自燕來觀者，舍於子夏氏。子夏曰：「聖人之葬人與，人之葬聖人也，子何觀焉？」昔夫子言曰：「吾見封之若堂者矣，見若防者矣，見若覆夏屋者矣，見若釜者矣。吾從若釜者焉。」馬鬣，封之謂也。《相塚書》曰：凡葬龍耳者，當貴出五侯。
【金鳧 玉匣】《三輔故事》曰：秦始皇葬驪山，起墳高五十丈，下週三泉，週迴七百步。以明月珠為日月，人魚膏為燈燭，水銀為大海，金銀為鳧雁。《西京雜記》曰：漢帝及侯王送葬者，皆珠襦玉匣。形如鎧甲，連以金縷，匣上皆鏤以蛟龍鸞鳳龜麟之象，時謂蛟龍玉匣。
【防山 欒水】《史記》曰：魯襄公二十年而孔子生。生而叔梁紇死，葬於防山。在魯東田，是孔子疑其父墓處。《呂氏春秋》曰：昔王季曆葬於渦水之尾，欒水齧其墓，見棺之前和。文王曰：「訁喜，先君必欲一見羣臣百姓也，天故使明水見之。」於是出而為之張朝，百姓皆見之。
【樹碑 開隧】周裴《汝南先賢傳》曰：周燕，字少卿，為決曹掾。平丘罪不當死，太守劉虔欲殺之。燕犯顏諫，至於九復，虔怒，竟殺之。後死者家人有書稱冤，使覆考。虔見燕曰：「太守相負。」燕一日引私隱陷人之罪，傳詣長安。當下蠶室，未至，燕乃慷慨絕命。於是葬王城之隱，樹碑以旌其葬。謝綽《宋拾遺錄》曰：桓溫葬姑孰之青山，平墳不為封域，於墓傍開隧，亡碑。故謬其處，今後代人不知所在。
【玉棺 石槨】應劭《風俗通》曰：鄴縣令王喬，天下一玉棺於廳前。喬謂曰：「天帝召我。」沐浴寢其中，葬於城東。趙曄《吳越春秋》曰：吳王闔盧有女自殺，闔廬痛之甚，葬於邦西昌門外。鑿地為池，積土為山，文石為棺槨。
【魚燈 龍匣】並見上。
【北邙 南嶺】《西京雜記》曰：安定嵩真，善算術。成帝時，真嘗自算其年七十三，至期果死。又曰：「北邙青隴上，孤賈之西四丈所，鑿之七尺，吾葬地也。」真死，依言往掘，得古時空槨，即以葬焉。又曰：曹敞在吳章門下。章後見殺，令無敢收葬者。敞稱章弟子，收葬其屍。平陵人為立碑於吳章葬側，章葬於龍首山南嶺上。
【旌車 羽蓋】傅暢《晉公卿禮秩》曰：特進薨，遣謁者監護軍喪事，賜東園祕器。五時朝服，各一具，衣一襲，給青徘徊赤耳車，輓歌四十人。方相車，建七旒車，銘旌車。丁孚《漢官儀》曰：孝靈皇帝葬馬貴人，贈步搖赤綴青羽蓋駟馬也。
【飾輤 設旐】《禮記》曰：其輤有衤炎緇布裳帷，素錦以為屋而行。鄭玄曰：輤，載柩將殯之車飾也。又曰：孔子之喪，公西赤為志焉。飾棺牆置翣設披，周也；設崇，殷也；綢練設旐，夏也。
【四寸之棺 五寸之槨】《禮記 檀弓》有子曰：夫子制於中都，四寸之棺，五寸之槨，以斯知不欲速朽也。
【朱器 畫棺】《東觀漢記 梁商傳》雲：商薨，賜東園轜車朱壽器，銀鏤黃玉匣。謝承《後漢書》曰：和帝追封諡皇太后父梁松為褒親湣侯，改殯，賜東園畫棺玉匣衣衾。
【止柩就道 止哭聽變】《禮記》曰：曾子問曰：「葬引至於恆，日有食之則有變，且不行乎？」孔子曰：「昔吾從老聃助葬於巷黨，及恆而日有食之。」老聃曰：「丘止柩就道右，止哭以聽變，既明反而後行，曰禮也。」鄭玄注曰：恆，道也，變謂異禮也。
【下不及泉 上無通臭】《墨子》曰：古者聖人制為葬埋之法，桐棺三寸，足以朽體；衣衾三領，足以覆惡。昔者堯北教乎八狄，道死，葬鞏山之陰。禹東教於越，葬於會稽山，下不及泉，上無通臭。三王豈財用不足哉，以為葬埋之法。
【藉以黃壤 葬以土藏】範曄《後漢書》曰：趙諮將終，告其故吏朱祗蕭建等曰：「薄斂素棺，藉以黃壤；欲令速朽，且歸后土，不聽子孫改之。」又《楚國先賢傳》曰：韓暨終，遺言曰：「夫俗奢易之以儉，儉則節之以禮。若曹敬聽吾言，斂以時服，葬以土藏，穿畢便葬，送以瓦器。」
【施玉匣 埋珍寶】《呂氏春秋》曰：含珠鱗施，今葬皆用之。注曰：含珠，口實；鱗施，施玉匣於死者之體，如魚鱗。《潛夫論》曰：生不極養，死乃崇喪。或至金縷玉匣，致藏埋珍寶偶人馬車，造起大塚，廣樹松柏。
【駟馬不行 大鳥徐步】《博物志》雲：漢滕公夏侯嬰死，送葬至東都門外，駟馬不行，掊地悲鳴，即掘馬蹄下，得石槨，其銘雲：佳城鬱鬱，三千年見白日。于嗟滕公居此室，乃葬斯地，謂之馬塚。華嶠《後漢書》曰：楊震為太尉，中常侍樊豐驕恣，震常切諫，由是共譖震，罷遣歸本郡，遂仰鴆薨。葬日，有大鳥來，止停樹上。須臾下地行，徐步到柩前止立，低頭淚出，更共抱持，終不驚駭。
賦
【後漢張衡《塚賦》】乃立厥堂，乃相厥宇；在冬不寒，在夏不暑。祭祀是居，神明是處。
【晉陸士衡《感邱賦》】生矜跡於當世，死同宅乎一邱；翳形骸以下淪兮，漂營魂而上浮。隨陰陽以融冶，託山原以為疇；妍媸混而為一，孰雲識其所修。必妙代以遠覽兮，夫何徇乎區陳。
詩
【唐太宗《望送魏徵葬詩》】閶闔總金鞍，上林移玉輦；野郊愴新別，河橋非舊餞。慘日映峯沉，愁雲隨蓋轉；哀笳時斷續，悲旌乍舒捲。望望情何極，浪浪淚空泫；無復昔時人，芳春共誰遣。
【梁何遜《悲行路孤墳詩》】行路一孤墳，路成又已毀；空疑年歲積，不知陵谷徙。幾經秋葉黃，共見春流沵；金蠶不可織，玉樹何曾蕊。陌上丘馳人，笑歌自侈靡；今日非明日，可憐詎鄰此。
【梁虞騫《遊潮山悲古塚詩》】長林帶朝夕，孤嶺枕江村；疏鬆含白水，密滿平原。荒墳改凍葉，低壟變年根；西光長賈落，促爾膝前樽。
【陳陰鏗《行經古墓詩》】偃松將古墓，年代理當深；表柱應堪燭，碑書欲有金。迥墳由路毀，荒隧受田侵；霏霏野霧合，昏昏壟日沉。懸劍今何在，風楊空自吟。
【陳張正見《和楊侯送袁金紫葬詩》】玄泉開隧道，白日照佳城；一朝嗟此路，千載幾傷情。秋雨悲松色，淒風咽晚聲；歸雲向穀晚，還柳背山輕。唯當三五夜，壟月暫時明。
【隋庾信《送靈法師葬詩》】龍泉今日掩，石洞即時封；玉匣摧談柄，懸河落辨鋒。香爐猶是柏，麈尾更成松；郭門未十里，山回已數重。尚聞香閣梵，猶聽竹林鐘；送客風塵擁，寒郊霜露濃。性靈如不滅，神理定何從。
輓歌第十
敘事
幹寶《搜神記》曰：輓歌者，喪家之樂，執紼者，相和之聲也。輓歌詞有薤露、蒿裡二章。出田橫門人，橫自殺，門人傷之悲歌，言人如薤上露，易晞滅也。亦謂人死，精魂歸於蒿裡，故有二章。（其一章曰：薤上朝露何易晞，明朝更復露，人死一去何時歸。二章曰：蒿裡誰家地，聚斂魂魄無賢愚；鬼伯一何相催促，人命不得少踟躕。）至李延年乃分為二曲：薤露送王公貴人，蒿裡送士大夫庶人，使挽者歌之。（又有長歌、短歌，言壽命長短，不可妄求。）
事對
【虞殯 田歌】《左傳》曰：吳與齊戰，齊人公孫夏將戰，命其徒歌虞殯。杜預注云：虞殯，葬歌，示必死。譙周《法訓》曰：今有輓歌者，高帝召田橫，至於戶鄉，自斃。從者挽至宮，不敢哭，故為此歌以寄哀音也。
【松雲 薤露】江智泉《宣貴妃輓歌》曰：桂襚來塵寂，筵俎竟虛存；雲松方靄露，風草已聲原。溫子升相國《清河王輓歌》曰：高門詎改轍，曲沼尚餘波；何言吹樓下，翻成薤露歌。
【鈴唱 紼謳】檀道鸞《續晉陽秋》曰：武陵王稀未敗四五年中，喜為輓歌，自搖大鈴，使左右唱和。《莊子》曰：紼謳所生，必於斥苦。司馬彪注曰：紼，引疏索也，斥慢緩若用力也。引紼所有謳者，為人用力慢緩不齊促急也。
【梁會 袁遊】司馬彪《續漢書》曰：大將軍梁商三月上巳日會洛水，倡樂畢極，終於薤露之歌，坐中流淚。裴啟《語林》曰：張湛好於齋前種松，養ず鵒。袁山松出遊，好令左右行輓歌。時人謂；張屋下陳屍，袁道上行殯。
詩
【魏繆襲《輓歌詩》】生時遊國都，死沒棄中野；朝發高堂上，暮宿黃泉下。白日入虞淵，懸車息駟馬。造化雖神明，安能復存我；形容稍歇滅，齒發行堂墮。自古皆有然，誰能離此者。
【晉陸機《輓歌詩》】中闈且勿喧，聽我薤露詩；生死必異論，祖載當有時。舍爵兩楹位，啟殯進靈而；餞飲悵莫反，出宿歸無期。
【又】重阜何崔嵬，玄廬竄其間；磅礴雲四極，穹崇效蒼天。側聽陰溝湧，臥觀天井縣；壙宵何遼廓，大暮安可晨。人往有返歲，我行無歸年；昔居四人宅，今為萬鬼鄰。昔為七尺體，今成灰與塵；金玉昔所佩，鴻毛今不振。豐肌享螻蟻，形賅永夷泯；壽堂延魑魅，虛無自相賓。螻蟻爾何怒，魑魅我何親；拊心痛荼毒，永歎莫為陳。
【宋陶潛《輓歌詩》】荒草何茫茫，白楊亦蕭蕭；嚴霜九月中，送我也遠郊。四面無人居，高墳正岧嶤；馬為仰天鳴，風為自蕭條。幽室一已閉，千年不復朝。千年不復朝，賢達無奈何；向來相送人，各亦歸其家。親戚或餘悲，他人亦已歌；死去何所適，託體同山阿。
【北齊祖孝徵《輓歌詩》】昔日驅駟馬，謁帝長楊宮；旌懸白雲外，騎獵紅塵中。今來向漳浦，素蓋轉悲風；榮華與歌笑，萬事盡成空。
【隋盧思道《彭城王輓歌詩》】旭早禁門開，隱隱靈輿發；纔看鳳樓迥，稍視龍山沒。猶陳五營騎，尚聚三河卒；容衛儼未歸，空山照秋月。
【又《樂平長公主輓歌詩》】妝樓對馳道，吹臺臨景舍；風入上春朝，月滿涼秋夜。未言歌笑畢，已覺生榮謝；何時洛水湄，芝田解龍駕。
【朱子奢《文德皇后輓歌詩》】神京背紫陌，縞駟結行輈；北去橫橋道，西分清渭流。寒光向壟沒，霜氣入松楸；今日泉臺路，非是濯龍遊。
【李百藥《文德皇后輓歌詩》】徘徊兩儀殿，悵望九成臺；玉輦終辭宴，瑤筐遂不開。野曠陰風積，川長思鳥來；寒山寂已暮，虞殯有餘哀。
【上官儀《故北平公主輓歌詩》】木落園池曠，庭虛風露寒；北裡清音絕，南陔芳草殘。遠氣猶標劍，浮□尚寫冠；寂寂琴臺晚，秋陰入井翰。
【又《謝都督輓歌詩》】漠漠佳城幽，蒼蒼松賈暮；魯幕飄欲卷，宛駟悲還顧。楚鐃繞盧山，胡笳臨武庫；悵然郊原靜，煙生歸鳥度。
【又《高密長公主輓歌詩》】湘渚韜靈跡，娥臺靜瑞音；鳳逐清簫遠，鸞隨幽鏡沉。霜處華英落，風前銀燭侵；寂寞平陽館，月冷洞房深。
【又《江王太妃輓歌詩》】黃鶴悲歌絕，椒花清頌餘；埃凝寫鄰鏡，網結和扉魚。銀消風燭盡，珠滅夜輪虛；別有南陵路，幽叢臨葉疏。
【駱賓王《樂大夫輓歌詩》】嵩裡誰家地，松門何代邱；百年三萬日，一別幾千秋。返照寒無影，窮泉凍不流；居然同物化，何處欲藏邱。
【劉禕之《孝敬皇帝輓歌詩》】戒奢虛蜃輅，錫號紀鴻名；地葉蒼梧野，途經紫聚城。重照掩寒色，晨飆斷曙聲；一隨仙驥遠，雪露愁陰生。
【崔融《則天皇后輓歌詩》】宵陳虛禁夜，夕臨空山陰；日月昏尺景，天地慘何心。紫殿金鋪澀，黃陵玉座深；鏡奩長不啟，聖主淚沾襟。
【又】前殿臨朝罷，長陵合葬歸；山川不可望，文物盡成非。陰月霾中道，軒星落太微；空餘天子孝，松上景雲飛。
