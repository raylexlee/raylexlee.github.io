△卷三十 鳥部　鱗介部　蟲部
鳥部
鳳第一
敘事
《孔演圖》曰：鳳，火精。《毛詩 草蟲經》曰：雄曰鳳，雌曰皇，其雛為鸑鷟。或曰：鳳皇一名鸑鷟，一名鶠。《毛詩疏》曰：鳳非梧桐不棲，非竹實不食。《論語摘衰聖》曰：鳳有六像，九苞，六像者。一曰頭像天，二曰目像日，三曰背像月，四曰翼像風，五曰足像地，六曰尾像緯。九苞者，一曰口包命，二曰心合度，三曰耳聽達，四曰舌詘伸，五曰彩色光，六曰冠矩州，七曰距銳鉤，八曰音激揚，九曰腹文戶。行鳴曰歸嬉，止鳴曰提扶，夜鳴曰善哉，晨鳴曰賀世，飛鳴曰郎都。知我唯黃，持竹實來，故子欲居九夷，從鳳嬉。〈宋均曰：緯，五緯也；度，尺也；州當作採，硃色也；戶，所由出入也，應天下和平者也；黃，黃中通理也。鳳遇亂則潛居九夷。〉許慎《說文》曰：鳳，神鳥也。天老曰：鳳像，麟前鹿後，蛇頸而魚尾，龍文龜背，燕頷雞喙，五色備舉。出東方君子之國，翱翔四國之外。過昆侖，飲砥柱，濯羽弱水，暮宿丹宮。見則天下大安寧。字從鳥凡聲也。鳳飛則羣鳥從以萬數也。皇甫謐《帝王世紀》曰：黃帝服齋於中宮，坐於玄扈洛上。乃有大鳥，雞頭燕喙，龜頸龍形，麟翼魚尾，其狀如鶴。體備五色，三文成字。首文曰順德，背文曰信義，膺文曰仁智。不食生蟲，不履生草。或止帝之東圓，或巢阿閣。其飲食也，必自歌舞，音如簫笙。《漢書》：元始三年，有鳳皇集東海，遣使祠其處。宣帝時，鳳皇、神雀、甘露，降集京師。赦天下，鳳皇集上林。乃作「鳳皇殿」，以答嘉瑞。《任子》曰：鳳為羽族之美，麟為毛類之俊；龜龍為介蟲之長，楩柟為眾材之最。是物之貴也。
事對
【銜圖 授璽】《春秋合誠圖》曰：黃帝坐玄扈洛水上，與大司馬容光等臨觀。鳳皇銜圖置帝前，帝再拜受圖。宋均注：玄扈，石室名。又曰：堯坐舟中，與太尉舜臨觀，鳳皇負圖授堯。圖以赤玉為柙，長三尺，廣八寸，黃玉撿，白玉繩。封兩端，其章曰「天赤帝符璽」五字。
【丹穴 紫庭】《山海經》曰：丹穴之山，有鳥名曰鳳皇。是鳥自歌自舞，見則天下大安寧。蔡邕《琴操》曰：周成王時，天下化，鳳皇來舞於庭。成王乃援琴而歌曰：「鳳皇翔兮於紫庭，餘何德兮以感靈？」
【六德 五象】桓玄《鳳皇賦》曰：惟羽族之殊誕，獨鸞皇而稱傑；邈區宇以超棲，撫朝陽於丹穴。備六德以成文，暉藻翰之鬱烈。《韓詩外傳》曰：夫唯鳳為能究萬物，通天地，故得鳳像之二，則鳳過之；得鳳像之三，則鳳集之；得鳳像之四，則春秋下就之；得鳳像之五，則鳳沒身居之。黃帝曰：於戲允哉，朕何敢與之焉？
【十子 五雛】焦贛《易林》曰：鳳有十子，同巢共母，歡以相保。又曰：鳳生五雛，長於南郭；君子康寧，身榮悅樂。
【巢閣 棲桐】《尚書 中候》曰：堯即政七十年，鳳皇止庭。伯禹拜曰：黃帝軒轅時鳳皇巢阿閣。《詩義疏》曰：鳳皇名鸑鷟，非梧桐不棲，非竹實不食。諸說鸑鷟鳳類，與此不同。
【風翼 雲儀】《論語摘衰聖》曰：鳳有六像，四曰翼像風。晉陶潛《讀山海經詩》曰：靈鳳撫雲儀，神鸞垂玉音；雖非世上寶，爰得王母心。
【金咮 朱冠】陸翽《鄴中記》曰：石季龍皇后在觀上，有詔書五色紙，著鳳口中。鳳既銜詔，侍人放數百丈緋繩，轆轤徊轉，鳳皇飛下。鳳以木作之，五色漆畫，咮腳皆用金。晉顧愷之《鳳賦》曰：朱冠赫以雙翹。
【陽精 靈質】《鶡冠子》曰：鳳皇鶉火之禽，陽之精也。德能致之，其精畢至。顧愷之《鳳賦》曰：靈質鶡其高舉。
【止帝梧 集王谷】《韓詩外傳》曰：黃帝乃服黃衣，帶黃紳，戴黃冕，齋於中宮，鳳乃蔽日而至。黃帝降於東階，西向再拜稽首。皇天降祉，不敢不承命。鳳乃止帝東園，集帝梧桐，食帝竹實，沒身不去。焦贛《易林》曰：神鳥五色，鳳皇為王，集於王穀，使君得所。
【五彩羽 千金毛】《東觀漢記》曰：建武十七年，鳳皇至。高八九尺，毛羽五彩。集潁川，羣鳥並從，蓋地數頃。留十七日乃去。王子年《拾遣記》曰：周昭王以青鳳之毛為二裘，一曰燠質，一曰暄肌，常以禦寒。至厲王末，猶寶此物。及厲王流於彘，人得而珍之。罪有陷大辟者，以青鳳毛贖罪免死，片毛則準千金。
賦
【唐太宗文皇帝《鳳賦》】有一威鳳，憩翮朝陽；晨遊紫霧，夕飲玄霜。資長風以舉翰，戾天衢而遠翔；西翥則煙氛閟色，東飛則日月騰光。化垂鵬於北裔，訓羣鳥於南荒；彌亂世而方降，膺明時而自彰。幸賴君子，以依以持；引此風雲，濯斯塵滓。披蒙翳於葉下，發光華於枝裡；仙翰屈而還舒，靈音摧而復起。ツ八極以騰翥，臨九天而高峙；庶廣德於眾禽，非崇利於一己。是以徘徊感德，顧慕懷賢；憑明哲而禍散，託英才而福延。答惠之情彌結，報功之志方宣；非知難而行易，思今後以終前。俾賢德之流慶，畢萬葉而芳傳。
【晉傅鹹《鳳皇賦》】仰天文以彌觀兮，覽神象乎太清；伊儀鳳之誕育兮，稟朱行之淳精。故能體該眾妙，德備五靈。穢維塵之紛濁兮，患俗網之易嬰；心眇眇其悠遠兮，意飄飄以遐徵；翔寥廓以輕舉兮，淩清霄而絕形。若乃龍飛九五，時惟大明，闡隆正道，既和且平。感聖化而來儀兮，贊簫韶於九成；隨時宜以行藏兮，諒出處之有經；豈以美而賈害兮，固以德而見榮，曠千載而莫睹兮，忽翻爾而來庭。應龍至兮，庶有感於斯誠；而君子之是忽兮，賦微物以申情。雖綺靡之可玩兮，悲志大之所營；敢砥鈍於末蹤兮，則瓦礫於瑤瓊。
詩
【後漢劉楨《鳳皇詩》】鳳皇集南嶽，俳徊孤竹根；於心存不厭，奮翅騰紫氛。豈不常辛苦，羞與雀同羣；何時當來儀，要須聖明君。
【陳張正見《賦得威鳳棲梧桐詩》】丹山下威鳳，來集帝梧中；欲舞春花落，將飛秋葉空。影照龍門水，聲入洞庭風；別有將離曲，翻更合絲桐。
鶴第二
敘事
《詩義疏》曰：鶴大如鵝，長三尺，腳青黑，高三尺餘。赤頰赤目，喙長四寸。多純白，亦有蒼色。蒼色者，今人謂之赤頰。常夜半鳴，其鳴高朗，聞八九里，唯老者乃聲下。今吳人園中及士大夫家皆養之，雞鳴時亦鳴。《繁露》曰：鶴知夜半。〈鶴，水鳥也，夜半水位，感其生氣，則益喜而鳴。〉鶴所以壽者，無死氣於中也。《相鶴經》曰：鶴者，陽鳥也，而遊於陰，因金氣依火精以自養。金數九，火數七，故七年小變，十六年大變，百六十年變止，千六百年形定。體尚潔，故其色白；聲聞天，故頭赤；食於水，故其喙長；軒於前，故後指短，棲於陸，故足高而尾凋；翔於雲，故毛豐而肉疏。大喉以吐故，修頸以納新，故生大壽不可量。所以體無青黃二色者，木土之氣內養，故不表於外。是以行必依洲嶼，止不集林木，蓋羽族之宗長，仙人之騏驥也。鶴之上相，瘦頭朱頂，露眼玄睛，高鼻短喙，<骨圭>頰<骨乇>耳，長頸促身，燕膺、鳳翼、雀毛、龜背、鱉腹，軒前垂後，高脛粗節，洪髀纖指。此相之備者也。鳴則聞於天，飛則一舉千里。鶴二年落子毛，易黑點；三年產伏。復七年羽翮具，復七年飛薄雲漢，復七年舞應節，復七年晝夜十二時鳴中律。復百六十年不食生物，復大毛落，茸毛生，雪白或純黑，泥水不汙。復百六十年雄雌相視，目睛不轉而孕。千六百年飲而不食。鸞鳳同為羣。聖人在位，則與鳳凰翔於甸。
事對
【陽鳥 仙禽】淮南八公《相鶴經》曰：鶴者，陽鳥也，而遊於陰。鮑昭《舞鶴賦》曰：偉胎化之仙禽。
【金衣 玉羽】《西京雜記》曰：始元元年，黃鶴下太液池，上為歌曰：「黃鶴飛兮不建章，羽肅肅兮行蹌蹌；金為衣兮菊為裳，自顧薄德，愧爾嘉祥。」鮑昭《舞鶴賦》曰：振玉羽而臨霞。
【翔紫蓋 養青田】盛弘之《荊州記》曰：衡山有三峯極秀，一名紫蓋。澄天明景，輒有一雙白鶴，迴翔其上，清響亮澈。《永嘉郡記》曰：有洙沐溪，去青田九里，此中有一雙白鶴，年年生子，長大便去，只惟餘父母一雙在耳。精白可愛，多雲神仙所養。
【入帳 乘軒】李遵《太元真人茅君傳》曰：好道者入廟，或見一白鶴入帳中。白鶴者，皆是九轉還丹使。《左傳》曰：衛懿公好鶴，鶴有乘軒者。
【飲瑤池 翔金穴】鮑昭《舞鶴賦》曰：朝戲於芝田，夕飲乎瑤池。李遵《太元真人茅君內傳》曰：茅盈留句曲山，告二弟曰：「吾去有局任，不復得數相往來。」父老歌曰：「茅山連金穴，江湖據下流；三神乘白鶴，各居一山頭。佳雨灌得稻，陸田亦復周；妻子保堂室，使我百無憂。白鶴翔金穴，何時復來遊？」
【素羽 玄睛】王韶之《神境記》曰：滎陽郡南百餘裏，有蘭巖。常有雙鶴，素羽皦然，日夕偶影翔集。傳雲昔夫婦俱隱此，年數百歲，化成此鶴。淮南八公《相鶴經》曰：鶴之上相，露眼玄睛。
【丹頰 朱頂】《詩義疏》曰：鶴形如大鵝，丹頰赤目。《相鶴經》曰：鶴之上相，瘦頭朱頂，長頸促身。
【龜背 鳳翼】淮南八公《相鶴經》曰：鶴之上相，雀毛龜背。又曰：燕膺鳳翼。
【飲溶溪之水 唼太湖之萍】王子年《拾遺記》曰：周昭王時，塗修國獻青鳳、丹鶴，各一雄一雌。以潭皋之粟飼之，以溶溪之水飲之。何晏詩曰：雙鶴比翼遊，羣飛戲太清；常畏失網羅，憂患一朝並。豈若集太湖，順流唼浮萍。
賦
【魏曹植《白鶴賦》】嗟皓麗之素鳥兮，含奇氣之淑祥；薄幽林以屏處兮，蔭重景之餘光。狹單巢於弱條兮，懼沖風之難當；無沙棠之逸志兮，欣六翮之不傷。承邂逅之僥倖兮，得接翼於鸞皇；同毛衣之氣類兮，信休息之同行。痛良會之中絕兮，遘嚴災而逢殃；共太息而祇懼兮，抑吞聲而不揚。
【宋鮑昭《舞鶴賦》】散幽經以驗物，偉胎化之仙禽；鐘浮曠之藻質，抱清迥之明心。指蓬壺而翻翰，望昆閬而揚音；匝日域以回鶩，窮天漢而高尋。踐神區其既遠，積靈祀而方多；晴含丹而星曜，頂凝紫而煙華。引員吭之纖婉，頓修趾之洪姱誇，疊霜毛而弄影，振玉羽而臨霞，朝戲於芝田，夕飲乎瑤池；厭江海而遊澤，掩雲羅而見羈。去帝鄉之岑寂，歸人寰之喧卑，歲崢嶸而愁暮，心惆悵而哀離云云。
詩
【梁簡文帝《賦得舞鶴詩》】來自芝田遠，飛渡武溪深；振迅依吳市，差池逐晉琴。奇聲傳<辶向>澗，動翅拂花林；欲知情物外，伊洛有清潯。
【梁吳均《詠鶴詩》】本自乘軒者，為君階下禽；摧藏多好貌，清唳有奇音。
【陳陰鏗《詠鶴詩》】依池屢獨舞，對影或孤鳴；乍動軒墀步，時轉入琴聲。
【陳孔德紹《賦得華亭鶴詩》】華亭失侶鶴，乘軒寵遂終；三山淩苦霧，千里激悲風。心危白露下，聲斷採弦中；何言斯物變，翻覆似遼東。
雞第三
敘事
《春秋說題辭》曰：雞為積陽，南方之象；火陽精，物炎上，故陽出雞鳴，以類感也。雞之為言佳也，佳而起為人期，莫寶也。〈善為人制晏早之期。〉《春秋運鬥樞》曰：玉衡星散為雞。遠雅頌，著倡優，則雄雞五足，《爾雅》曰：雞大者蜀，蜀子雓。未成雞曰僆。絕有力，奮。雞三尺為鶤，棲於杙為桀，鑿垣為塒。〈郭璞注曰：蜀，今蜀雞也；雓，雞子名也，今江東呼雞少者為僆。鶤，古之名雞也。〉《易林》曰：巽為雞，雞鳴節時，家樂無憂。《尚書》曰：牝雞之晨，惟家之索。《韓詩外傳》曰：田饒謂魯哀公曰：「夫雞，頭戴冠者，文也；足搏距者，武也；敵在前敢鬥者，勇也；見食相告者，仁也；守夜不失時者，信也。雖有五德，猶日瀹而食之者。何也？以其所以來近也。」《周官》曰：工商執雞。〈取其守時而動。〉《禮記》曰：祭宗廟之禮，雞曰翰音。《風俗通》曰：呼雞曰朱朱。俗雲：相傳雞本朱氏翁化為之。今呼雞皆朱朱也。崔豹《古今注》曰：雞一名燭夜，《廣志》曰：雞有鬍髯、五指、金骹、反翅之種。大者蜀，小者荊。白雞金骹者美。長尾雞，尾細而長，長五尺餘，出東夷韓國。九真郡出長鳴雞。《龍魚河圖》曰：玄雞白頭，食之病人，雞有六指亦殺人。雞有四距亦殺人，雞有五色亦殺人。《白澤圖》曰：雞有四距重翼者，龍也。殺之震死。《論墓書》曰：養白雞，令識其主聲形。以五月五日，九月九日，任意用五色彩長五寸，系雞頸，將雞於名山。放雞著山，仰頭咒曰：「必存鳴晨，雞心開悟。」《本草》曰：烏雞，主補中。
事對
【玉璫 金距】習嘏《長鳴雞賦》曰：朱冠玉璫，彤素並施。《左傳》曰：季後阝之雞鬥，季氏芥其雞，後阝氏為之金距。平子怒，益宮於後阝氏，且讓之，故後阝昭伯亦怨平子。
【芥羽 花冠】《左傳》曰：季後阝之雞鬥，季氏芥其雞。杜預注云：搗芥子播其羽也。或曰：以膠沙播之為芥雞。沈懷遠《南越志》曰：雞冠四開如蓮花，鳴聲清澈也。
【翠冠 玄羽】沈懷遠《長鳴雞贊》曰：翠冠繽莒，碧距麗陳；就昏別夕，望旭驚晨。傅休奕《鬥雞賦》曰：玄羽黝而含曜。
【金骹 鐵距】郭義恭《廣志》曰：雞有金骹反翅之種。吳時《外國傳》曰：扶南山範尋，以鐵為鬥雞假距，與諸將博錢。
【能言 善鬥】王子年《拾遺記》曰：含塗國去王都七萬裏，人善服鳥獸，雞犬皆使能言。《西京雜記》曰：成帝時，交趾越雋獻長鳴雞，即刻漏驗之，晷刻克差。長鳴一食時不絕。長距善鬥也。
【翠彩 朱光】傅休奕《鬥雞賦》曰：翠彩蔚而流青。曹植《鬥雞詩》曰：悍目發朱光。
【雙頭 四翼】王子年《拾遺記》曰：太初二年，月氏貢雙頭雞，四足一尾，鳴則俱鳴。《魏書》曰：崔光，字長仁，河東清河人也。正始元年夏，有典事史元顯，獻四足四翼雞。詔散騎侍郎趙邕以問光，光表曰：「翅足眾多，亦羣下相扇動之象。雛而未大，腳弱差小，亦其勢尚微，易制禦也。」武帝覽之悅。後數日而顯皓等並以罪伏法，於是禮光逾重。
【飛海外 鳴雲中】郭子橫《洞冥記》曰：有遠飛雞，夕則還依人，曉則絕飛四海外，朝往夕還。沈懷遠《南越志》曰：威平有巨穴焉，至於重陰四晦，則雞鳴雲中。
賦
【傅玄《鬥雞賦》】玄羽黝而含曜兮，素毛穎而揚精，紅縹側於微黃兮，翠彩蔚而流青。五色錯而成文兮，質光麗而豐盈。前看如倒，傍視如傾；目象規作，嘴似削成。高膺峭跱，雙翅齊平；躍身竦體，怒勢橫生。爪似煉鋼，目如奔星；揚翅因風，撫翮長鳴。猛志橫逸，勢淩天廷。或躑躅踟躕，或蹀躡容與；或爬地俯仰，或撫翼未舉。或狼顧鴟視，或鸞翔鳳舞；或佯背而引敵，或畢命於強禦。於是紛紜翕赫，雷合電擊；爭奮身而相戟兮，競隼鷙而雕睨。得勢者淩九天，失據者淪九地。徒觀其戰也，則距不虛掛，翮不徒拊，意如饑鷹，勢如逸虎。
【習嘏《長鳴雞賦》】嘉鳴雞之令美，智窮神而入冥；審璿璣之回遽，定昏明之至精。應青陽於將曙，忽鶴立而鳳停；乃拊翼以贊時，遂延頸而長鳴。若乃本其形象，詳其羽儀；朱冠玉璫，彤素並施；紛葩赫弈，五色流離；殊姿豔溢，採曜華披；雍容鬱茂，飄搖風靡。扇六翮以增暉，舒毳毛而下垂；違雙距之岌峨，曳長尾之逶迤。
詩
【魏曹植《鬥雞詩》】羣雄正翕赫，雙翹自飛揚；揮羽激清風，悍目發朱光。顧蒙狸膏助，常得擅此場。
【後周王褒《看鬥雞詩》】蹀躞始橫行，意氣欲相傾；妒敵金芒起，猜羣芥粉生。入場疑挑戰，逐退似追兵，誰知函谷下，人去獨開城。
【梁簡文帝《鬥雞詩》】歡樂良無已，東郊春可遊；百花非一色，新田多異流。龍尾橫津漢，車箱赴戍樓；玉冠初警敵，芥羽忽猜儔。十日驕既滿，九勝勢恆遒；脫使田饒見，堪能說魯侯。
【陳褚玠《鬥雞東郊道詩》】春郊鬥雞侶，捧敵兩逢迎；詭羣排袖出，帶勇向場驚。錦毛侵距散，芥羽雜塵生；還同戰勝罷，耿介寄前鳴。
鷹第四
敘事
《易通卦驗》曰：鷹者，鷙殺之鳥。《周書》曰：驚蟄之日，鷹變為鳩；處暑之日，鷹乃祭鳥。《大戴禮》曰：正月鷹則為鳩。鷹也者，其殺之時也；鳩也者，非其殺之時也。善變而之仁，故具言之也。鳩為鷹而之不仁，故不盡其辭。《春秋元命苞》曰：瑤光散為鷹，立秋之日鷹鸇擊。《爾雅》曰：鷹，<爽鳥>鳩。《廣雅》曰：白{厥鳥}，鷹也。《廣志》曰：鷹一歲為黃，二歲為撫，三歲為青。
事對
【制鵬雛 逐鳥雀】《孔氏志》曰：楚文王好田，天下快狗名鷹畢聚焉。有人獻一鷹，曰非王鷹之儔。俄而雲際有一物，凝翔飄搖，鮮白而不辨其形，鷹於是竦翮而升，矗若飛電。須臾羽墮如雪，血灑如雨。良久，有一大鳥，墮地而死。度其兩翅，廣數十里，喙邊有黃，眾莫能知。有博物君子曰：「此大鵬<芻鳥>也。始飛焉，故為鷹所制。」乃厚賞獻者。《左傳》曰：子產始知然明，問為政焉。對曰：「視民如子，見不仁者誅之，若鷹鸇之逐鳥雀。」
【春化 秋吟】《禮記》曰：仲春之月，鷹乃學習；孟秋之月，鷹乃祭鳥，用始行戮。魏文帝《答繁欽書》曰：於是商風振條，春鷹秋吟，斯可謂聲協鐘石，氣應風律。
【猛氣 雄姿】傅玄《鷹賦》曰：含炎離之猛氣兮，受金剛之純精；獨飛跱於林野兮，復徊翔於天庭。又曰：觜利吳戟，目類星明；雄姿邈代，逸氣橫生。
【恥燕雀 截鵠鸞】傅玄《長歌行》曰：蒼鷹厲爪翼，恥與燕雀遊；成敗在縱者，無令鷙鳥憂。孫楚《鷹賦》曰：有金剛之俊鳥，生井陘之巖阻；擒狡兔於平原，截鵠鸞於河渚。
【棲茂樹 擊中原】焦貢《易林》曰：鷹棲茂樹，候雀往來。傅玄《鷹賦》曰：雖逍遙於廣廈，思擊厲於中原。
【青骹素羽 華絆金鐶】傅玄《蜀都賦》曰：鷹則流星曜景，奔電飛光，青骹素羽，飄雪繁霜。傅玄《鷹賦》曰：奮翅不得起，撫翼無所翔；飾五彩之華絆，結璿璣之金鐶。
賦
【隋魏彥深《鷹賦》】唯茲禽之化育，實鐘山之所生；資金方之猛氣，擅火德之炎精。何虞者之多端，運橫羅以羈束；綴輕絲於雙臉，結長皮於兩足。飛不遂於本情，食不充於所欲；逸翰由而暫斂，雄心為之自局。若乃貌非一種，相乃多途；指重十字，尾貴合盧；立如植木，望似愁胡；嘴同利劍，腳等荊枯。亦有白如散花，赤如點血；大文若錦，細斑似纈；眼類明珠，毛猶霜雪；身重若金，爪剛如鐵。或復頂平似削，頭圓如卵，臆闊頸長，筋粗脛短，翅厚羽勁，髀寬肉緩，求之事用，俱為絕伴；或似鶉頭，或似<至鳥>首。赤睛黃足，細骨小肘；懶而易驚，奸而難誘。住不可呼，飛不及走；若斯之輩，不如勿有。若夫疾食速消，此則有命；兔頸猴立，是為無病。側門忌大，結肚惡軟；絛不欲絕，背不宜喘。生於窟者則好伏，巢於水者則常立；雙骹長者則起遲，六翮短者則飛急。毛衣屢改，厥色無常；寅生酉就，總號為黃。二週作鴇，千日成蒼。雖曰排虛，性殊眾鳥；雌則體大，雄則形小。遇犬則驚猜，得人則馴擾；養雛則少病，野羅則多巧。察之為易，調之實難；格必高迥，屋必華寬。薑以取熱，酒以排寒；韝湏溫煖，肉不陳乾。近之令狎，靜之使安。晝不離手，夜便火宿；微加其毛，少減其肉。肌羸腸瘦，心和性熟；念絕雲霄，志在馳逐。
詩
【隋煬帝《詠鷹詩》】遷朔欲之衡，忽投罻羅裏；既以羈華絆，仍持獻君子。青骹固絕儔，素羽誠難擬；深目表茲稱，闊臆斯為美。驚獸不及奔，猜禽無暇起；雖蒙韝上榮，無復淩雲志。
烏第五
敘事
《說文》曰：烏，孝鳥也。《春秋運鬥樞》曰：飛翔羽翮為陽，陽氣仁，故烏反哺也。《春秋元命苞》曰：日中有三足烏者，陽精其僂呼也。〈僂呼，溫潤生長之言。〉《孝經援神契》曰；德至鳥獸，則白烏下矣。《東觀漢記》曰：章帝元和三年，代郡高柳烏生子。三足，大如雞，色赤，頭上有角，長寸餘。張勃《吳錄》曰：彭澤有烏接丸，行者丸飯投之，高下無失。《宋起居注》曰：元嘉十三年，陽羨縣民談合送白烏，皓質潔映，有若輝璧；爰稽圖瑞，實惟嘉祥。崔豹《古今注》曰：烏一名鷙鳥。《通俗文》曰：白頭烏謂之鶷𪆰。《詩義問》曰：有鵯烏、雅烏，楚烏也。《爾雅》曰：鸒斯，鵯鶋。〈楚烏也。又曰：雅烏小而多聲，腹下白。〉又曰：烏鵲醜，其掌縮。〈飛縮腳腹下。〉又曰：有燕烏、山烏、炎烏、燕白、脰烏。鸀,山烏〈鸀似烏而小，赤嘴穴乳，出西方。〉.
事對
【日禽 陽鳥】孔子曰：烏，嘔呼也。取其助氣，故以為烏呼。烏為日中之禽，故為像形也。張衡《靈憲》曰：日陽精之宗，積而成烏。烏有三趾，陽之類數也。
【銜傘 萃冠】劉義慶《世說》曰：徐幹木年少時，嘗夢烏從天下，銜長鬥傘樹其庭前。烏復上天銜傘下，凡樹三傘竟。烏大鳴，作惡聲而去。徐後果得疾，遂以惡終。《伏侯古今注》曰：曾參鋤瓜，三足烏萃其冠。
【歸飛 返哺】《毛詩》曰：弁彼鸒斯，歸飛提提。《譙子法訓》曰：夫孝，行之本。替本而求末者，未見得之者也。如或得之，君子不貴矣。烏者猶有返哺，況人而無孝心者乎。
【巢門 畫壁】常璩《華陽國志》曰：僰道縣孝子吳順，養母，赤烏巢其門。《風俗通》曰：按《明帝起居注》曰：東巡泰山，到滎陽，有烏飛鳴乘輿上。虎賁王吉射中之，作辭曰：「烏烏啞啞，引弓射左腋；陛下壽萬歲，臣為二千石。」帝賜錢二百萬，令亭壁畫為烏也。
【丹質 素體】薛綜《赤烏頌》曰：赫赫赤烏，惟日之精；朱羽丹質，希代而生。又《白烏頌》曰：粲焉白烏，皓體如素；宗廟致敬，乃胥來顧。
【化魚 銜鵲】《南越記》曰：烏賊魚，常自浮水上，烏見以為死，便啄之，乃卷取烏，故謂烏賊魚。今匹烏化為之。《吳曆》曰：吳王為神主來，立廟蒼龍門外。時有烏巢朱雀門上，又有兩烏，銜一鵲置神座前。或得神書，說改元之意，乃改赤烏為太元。
【八子 九雛】《古樂府歌》曰：烏生八九子，端坐秦氏桂樹間；昔我秦氏家有遨蕩子，用睢陽蘇合彈。司馬彪《續漢書》曰：桓帝時，童謠曰：「城上烏，尾畢逋，一年生九雛；公為吏，兒為徒，一徒死，百乘車。」
賦
【晉成公綏《烏賦》】惟玄烏之令鳥兮，性自然之有識；應炎陽之純精兮，體乾剛之至色。望仁裡之迴翔兮，翩羣鳴以拊翼；嗟自託於君子兮，心雖邇而不逼。起彼高林，集此叢灌，棲息重陰，列巢布幹。繽紛霧會，回皇塵亂；來若雨集，去如雲散；哀鳴日夕，鼓翼昧旦。噫啞相和，音聲可玩。嗟斯烏之克孝兮，心識養而知慕；同蓼莪之報德兮，懷凱風之至素；雛既壯而能飛兮，乃銜食而反哺。遊朝霞而淩厲兮，飄輕翥於玄冥；有崑山之奇類兮，體殊形於玉趾。淩西極以翱翔兮，為王母之所使；時應德而來儀兮，介帝王之繁祉。入中州而武興兮，集林木而軍起。能休祥於有周兮，矧貞明於吉土；嘉茲鳥之淑良兮，永和樂而靡已。
【梁何遜《窮烏賦》】嗟窮烏之小鳥，意侷促而馴擾；聲遇物而知哀，翮排虛而不矯。望絕侶於夕霞，聽翔羣於月曉；既滅志於雲霄，遂甘心於園沼。時復搶榆決至，觸案窮歸；若中氣而自墮，似驚弦之不飛。同雞塒而共宿，啄雁稗以爭肥；異海鷗之去就，無青鳥之是非。豈能瑞周德而丹羽，感燕悲而素暉；雖有知於理會，終失悟於心機。
詩
【唐太宗文皇帝《詠烏代師道詩》】淩晨麗城去，薄暮上林棲；辭枝枝暫起，停樹樹還低。向日終難託，迎風詎肯迷；只待纖纖手，曲裡作宵啼。
【梁朱超《詠城上烏詩》】朝飛集麗城，猶作夜啼圬聲；近日毛雖暖，聞弦心尚驚。
【隋明慶餘《死烏詩》】暮空長罷噪，箭急不知驚；賴餘琴裡曲，猶有夜啼聲。
【虞世基《晚飛烏詩》】向日晚飛低，飛飛未得棲；只為歸林遠，恆當侵夜啼。
【隋楊師道《應詔詠巢烏詩》】桂樹春暉滿，巢烏刷羽儀；朝飛麗城上，夜宿碧林陲。背風藏密葉，向日逐疏枝；仰德還能哺，依仁遂可窺。驚鳴雕輦側，王吉自相知。
鵲第六
敘事
《爾雅》曰：鵲鵙醜，其飛也翪〈疎翅上下也。〉。《說文》曰：鵲知太歲之所在，象文，從佳，昔聲。《易統卦》曰：鵲者陽鳥，先物而動，先事而應。見於未風之象，令失節不巢，癸氣不通，故言春不東風也。《周書》曰：小寒之日雁北鄉，又五日鵲始巢。鵲不始巢國不寧。《孫卿子》曰：王者之政，好生惡殺，則鳥鵲之巢，可俯而窺也。張華《博物志》曰：鵲巢開口背太歲，此非才智，任自然之得也。《雜五行書》曰：埋鵲一枚溝中，闢盜賊奸邪。《本草》曰：五月五日鵲腦入術家用，一名駁鳥。
事對
【巢知背歲 立必順風】張華《博物志》曰：鵲巢開口背太歲。此非才智，任自然之得也。《東方朔傳》曰：朔曰：「以人事言之，從東方來。鵲尾長，傍風則傾，背風則蹶，必當順風而立，是以東向鳴也。」
【南飛月夜 東向雨晴】魏武帝《樂府詩》曰：月明星稀，烏鵲南飛；繞樹三匝，何枝可依。《東方朔傳》曰：孝武皇帝時，閒居無事，燕坐未央前殿，天新雨止。當此時，東方朔執戟在殿階傍，屈指獨語。上從殿上見朔，呼問之：「生獨所語者何也？」朔對曰：「殿後柏樹上有鵲，立枯枝上，東向而鳴也。」
【銜火清溪 採粟員嶠】郭子橫《洞冥記》曰：帝解鳴鴻之刀，以賜東方朔，刀長三尺。朔曰：「此刀採首山之金，鑄為此刀，雄者以飛，雌者獨在。金出九陽清溪，有鵲銜火於清溪之上。」王子年《拾遺記》曰：員嶠之山名環邱，上有方湖千里，多大鵲。高一尺許，羣飛於湖際，銜採不周之粟於環邱之上。
賦
【梁徐勉《鵲賦》】觀羽族之多類，實巨細以羣飛；既若雲而彌上，亦棲睫而忘歸。爰有茲禽，六翮斯具；生無隱嘿，質有玄素。匪違涼而就暑，通四節以馳鶩；出崑山而抵玉，入召南而興賦。其識知來，其巢知風；比之烈士，時起則雄。逢翳薈而翔集，乘清吹而西東；荷休明以得性，遊苑囿以自終。
詩
【魏收《看柳上鵲詩》】背歲心能識，登春巢自成；立枯隨雨霽，依枝須月明。疑是雕籠出，當由抵玉驚；間關拂條軟，回復振毛輕。何獨離婁意，傍人但未聽。
【梁蕭紀《詠鵲詩》】欲避新枝滑，還向故巢飛；今朝聽聲喜，家信必應歸。
【隋魏彥深】《園樹有巢鵲戲以詠之》曰：畏玉心常駭，填河力已窮；夜飛還繞樹，朝鳴且向風。知來寧自伐，識歲不論功；早晚時應至，輕舉一排空。
雁第七
敘事
《爾雅》曰：鳧雁醜，其足蹼。〈郭璞曰：腳間幕蹼相連也。〉《廣雅》曰：𪀉鵝、倉𪀉，雁也。揚雄《方言》曰：雁，自關而東謂𪀉鵝，南楚之外謂之鵝，或謂之倉𪀉。《周書》曰：白露之日鴻雁來。鴻雁不來，遠人背畔。小寒之日雁北鄉。雁不北鄉，民不懷至。《儀禮》曰；大夫執雁，取其候時而行也。婚禮下達，納採用雁。《禮記》曰：孟春之月鴻雁來，季秋之月鴻雁來賓，季冬之月雁北鄉。《春秋繁露》曰：凡贄，大夫用雁。雁有類，長者在民上，必有先後。雁有行列，故以為贄。《山海經》曰：雁門山，雁出其間，在高柳北。《梁州記》曰：梁州縣界有雁塞山。傳雲此山有大池水，雁棲集之，故因名曰雁塞。《十三州記》曰：上虞縣有雁，為民田，春銜拔草根，秋啄除其穢。是以縣官禁民不得妄害此鳥，犯則有刑無赦。
事對
【集玄塞 射上林】成公綏《鴻雁賦》曰：起寒門之北垠兮，集玄塞以安處；賓弱水之陰岸兮，有沙漠之絕渚。《史記》曰：蘇武在匈奴中，昭帝遺使通和。武乃夜見漢使，教使謂單於曰：「天子射上林中，得雁，足有系帛書，言武等在某澤中。」使者如其言，單於於是大驚，乃使武還。
【過雲夢 度塞門】成公綏《雁賦》曰：奔巫山之陽隅兮，趨彭澤之遐裔；過雲夢以娛遊兮，投江湘而中憩。盛弘之《荊州記》曰：雁塞北接梁州汶陽郡，其間東西嶺，屬天無際，雲飛風翥。望崖回翼，唯一處為下，朔雁達塞，矯翮裁度，故名雁塞。同於雁門。
【嬉玄渚 濯清泉】羊祜《雁賦》曰；排雲壚以頡頏，汰弱波以容與；進淩厲於泰清，退嬉遊乎玄渚。成公綏《雁賦》曰：上揮翮於丹霄兮，下濯足於清泉；經天地之遐極兮，樂和氣之純暖。
【接羽 拂翼】曹植《離繳雁賦》曰：接羽翮以南北兮。羊祜《雁賦》曰：浮若漂舟乎江之濤，色若委雪乎巖之阿；邕邕兮悲鳴雲間，因風臨虛厲清和。眇眇兮瞥若入清塵，扶日拂翼揚光羅。
【背青春 翔玄月】孫楚《雁賦》曰：迎素秋而南遊，背青春而北息；溯長川以鳴號，淩洪波以鼓翼。郭璞《江賦》曰：陽鳥爰翔，於以玄月；千類萬聲，自相喧聒。蕭廣濟注曰：陽鳥，雁之屬。
【出高柳 經景山】《山海經》曰：雁門山，雁出其間，在高柳北。《荊州圖記》曰：沮縣西北平裡，有雁浮山，是《山海經》所謂景山、沮水之所出也。高三十餘裏，修巖遐亙，擢幹幹霄。雁南翔北歸，遍經其上，土人由茲山名改焉。
賦
【魏曹植《繳雁賦》】憐孤雁之偏特兮，情悵焉而內傷；尋淑類之殊異兮，稟上天之休祥。含中和之純氣兮，赴四節而徵行；遠玄冬於南裔兮，避炎夏於朔方。白露淒以飛揚兮，秋風發乎西商；感節運之復至兮，假魏道而翱翔。接羽翮以南北兮，情逸豫而永康；望範氏之發機兮，播纖繳以淩雲。掛微軀之輕翼兮，忽頹落而離羣；旅朋驚而鳴逝兮，徒矯首而莫聞。
【陳後主《夜亭度雁賦》】春望山楹，石暖苔生；雲隨竹動，月共水明。暫逍遙於夕逕，聽霜鴻之度聲；度聲已淒切，猶含關塞鳴。從風兮前侶駛，帶暗兮後羣驚；帛久兮書字滅，蘆束兮斷銜輕。行雜響時亂，響雜行時散；已定空閨愁，還長倡樓歎。空閨倡樓本寂寂，況此寒夜褰珠幔，心悲調管曲未成。手撫弦，聊一彈；一彈管，且陳歌，翻使怨情多。
詩
【唐太宗皇帝《賦得早雁出雲鳴詩》】初秋玉露清，早雁出空鳴；隔雲時亂影，因風乍含聲。
【梁劉孝綽《賦得始歸雁詩》】洞庭春水綠，衡陽旅雁歸；差池高復下，欲向龍門飛。
【陳周弘正《於長安詠雁詩》】南思洞庭水，北想雁門關；稻粱俱可戀，飛去復飛還。
【隋王胄《送周員外充戍嶺表賦得雁詩》】旅雁別銜陽，天寒關路長；行斷由經箭，聲嘶為犯霜。罹繳無人閔，能鳴反自傷；何如侶泛泛，刷羽戲方塘。
【周庾信《秋夜望單飛雁詩》】失羣寒雁聲可憐，夜半單飛在月邊；無奈人心復有憶，今暝將渠俱不眠。
【虞世南《秋雁詩》】日暮霜風急，羽翮轉難任；為有傳書意，聯翩入上林。
鸚鵡第八
敘事
《說文》曰：鸚䳇，能言鳥也。鸚從鳥嬰聲，䳇從鳥毋聲。劉艾《漢帝傳》曰：興平元年，益州蠻夷獻鸚䳇三。詔曰：往者益州獻鸚䳇三枚，夜食三升麻子。今谷價騰貴，此鳥無益有損。可付安西將軍楊定因，令歸本土。《山海經》曰：黃山及數曆之山有鳥焉，其狀如鴞，赤喙人舌，能言，名曰鸚䳇。〈郭璞雲：鸚䳇舌似小兒舌。有五色者，亦有純白、純赤者。〉《廣州記》曰：根杜出五色鸚䳇。曾見其白者，大如母雞。《南方異志物》曰：鸚鵡有三種，青大如烏臼，一種白大如鴟鴞，一種五色，大於青者。交州巴南盡有之。及五色出杜薄州。凡鳥四指，三向前，一向後。此鳥兩指向後。
事對
【緗翼 翠衿】曹毗《鸚鵡賦》曰：其形則雉顧鵠盼，鸞跱雁息，丹喙含映，緗葩煥翼。禰衡《鸚鵡賦》曰：紺趾丹嘴，綠衣翠衿。
【丹足 紫毛】傅玄《鸚鵡賦》曰：鳳翔鸞跱，孔質翠榮；懸頳分於丹足，婉朱咮之熒熒。孫暢《異物志》曰：鸚鵡，其毛色或蒼綠，或紫赤。喙曲如鴞而目深，行如鳩雀而能效人言，故見殊貴。
【擇林 啄蕊】禰衡《鸚鵡賦》曰：飛不妄集，翔必擇林。郭璞《山海經圖贊》曰：鸚鵡慧鳥，棲林啄蕊；四指中分，行則以嘴。
【如雞 似鴞】《吳時外國傳》曰：扶南東有漲海，時出五色鸚鵡。曾見其白者，大如母雞。《南方異物志》曰：鸚鵡有三種，一種大白如鴟鴞。
【通夢憂賢 感神滅火】周宜《夢書》曰：鸚鵡為亡人居宅也。夢見鸚鵡，憂亡人也；其在堂上，憂豪賢也。劉義慶《宣驗記》曰：鸚鵡飛集他山，山中禽獸輒相愛重。鸚鵡自念，雖樂不可久也，便去。後數月，山中火，鸚鵡遙見，便入水沾羽，飛而灑之。天神言：「汝雖有志，何足雲也。」鸚鵡曰：「知不能救，然嘗僑居是山，禽獸行善，皆為兄弟，不忍見耳。」天神嘉感，即為滅火。
賦
【後漢禰衡《鸚鵡賦》】惟西域之禽鳥兮，挺自然之奇姿；體金精之妙質兮，含火德之明輝。性辨慧而能言兮，心聰明而識機。故其嬉遊高峻，棲跱幽深，飛不妄集，翔必擇林；紺趾丹觜，綠衣翠衿；采采麗容，咬咬好音。雖同族於羽毛，固殊智而異心；配鸞皇而等美，焉比德於眾禽。
【魏曹植《鸚鵡賦》】美中洲之令鳥，超眾類而殊名；感陽和而振翼，遁太陰以成形。遇旅人之嚴網，殘六翮而無遺。身掛滯於重緤，孤雌鳴而獨歸；豈餘身之足惜，憐眾雛之未飛。分縻軀以潤鑊，何全濟之敢希；蒙育養之厚德，奉君子之光輝。怨身輕而施重，恐佳惠之中虧；常戢心以懷懼，雖處安其若危。永哀鳴以報德，庶終來而不疲。
【宋顏延之《白鸚鵡賦》】餘具職崇賢，預觀神祕，有白鸚鵡焉。被素履玄，性溫言達，九譯絕區，作玩天府。同事多士，賢奇思賦。其辭曰：稟儀素域，繼體寒門；貌履玄而被潔，性既養而亦溫。恨儀鳳之無辨，惜晨翳之徒暄。
【宋謝莊《赤鸚鵡賦》】夫慧性昭和，天機自曉；審國音於中寰，達方聲於遐表。及其雲移霞峙，霰委雪翻；陸離翬漸，容與鴻軒。躍林飛岫，煥若輕電溢煙門；集場棲圃，曄若夭桃被玉園。至於氣淳渚淨，霧下崖沉；月圖光於綠水，雲寫影於青林。
詩
【李義府《詠鸚鵡詩》】牽弋辭重海，觸網去層巒；戢羽雕籠際，延思彩霞端。慕侶朝聲切，離羣夜影寒；能言殊可貴，相助憶長安。
鱗介部
龍第九
敘事
《說文》曰；龍，鱗蟲之長。能幽能明，能小能大，能長能短。春分而登天，秋分而入川。《廣雅》雲：有鱗曰蛟龍，有翼曰應龍，有角曰虯龍，無角曰螭龍。《方言》曰：龍未昇天曰蟠龍。《河圖》曰：黃金千歲生黃龍，青金千歲生青龍，赤白之金千歲各生龍。《左傳》曰：古者畜龍，故國有豢龍氏、御龍氏。〈豢，養也。〉昔有飂叔安，〈飂，古國名；叔安，其君名。〉有裔子曰董父，實甚好龍，能求其嗜慾以飲食之，龍多歸之。乃擾畜龍以服事帝舜，舜賜姓董氏。《元命苞》曰：龍之言萌也，陰中之陽，故言龍舉而雲興。《山海經》曰：應龍處南極，殺蚩尤與誇父，不得復上。應龍遂在地，故下數旱。旱而為應龍狀，乃得大雨。〈氣應所感。〉《括地圖》曰：龍池之山四方高，中有池，方七百里，羣龍居之。多五花樹，羣龍食之。去會稽四萬五千裏。《淮南子》曰：夫蛟龍伏潛於川，而卵剖於陵。其雄鳴上風，其雌鳴下風。而化者，形精之至也。人不見龍之飛舉而能高者，風雨奉之也。《抱樸子》曰：有自然之龍，有虵蠋化成之龍。又曰：山中辰日稱雨師者，龍也。《瑞應圖》曰：黃龍曰神靈之精，四龍之長也。王者不漉池而漁，德達深淵，則應氣而遊池沼。
事對
【躍淵 階水】《周易》曰：九四，或躍在淵，無咎。趙曄《獻帝春秋》曰：孫策獲太史慈，乃出教曰：「龍欲騰翥，先階尺水。且今署慈為門下督，須軍還當更議。」
【銜燭 捧爐】《楚詞》曰：燭龍何照？王逸注曰：大荒西北隅，有山而不合，因名之不周山。故有神龍銜燭而照之。趙曄《吳越春秋》曰：王允常聘歐冶子作劍。赤堇之山，破而出錫；若耶之溪，涸而出銅。雷公擊橐，蛟龍捧爐，天帝裝炭，太一下觀。
【騰雲 乘火】《楚國先賢傳》曰：宋玉對楚王曰：「神龍朝發昆侖之墟，暮宿於孟諸，超騰雲漢之表，婉轉四瀆之裡。夫尺澤之鰍，豈能到江海之大哉？」《管子》曰：蛟龍，水中之神者也。乘水則神立，失水則神廢。
【五彩 九色】《河圖》曰：舜以太尉即位，與三公臨觀。黃龍五彩，負圖出，置舜前。《漢武內傳》曰：王母乘紫雲之輦，又駕九色之斑龍。
【翠鱗 赤帶】揚子雲《太玄》曰：作龍者施木為骨，緄繒為皮，丹黃為文，翠羽為鱗；水以遊之，風以嬉之。沈懷遠《南越志》曰：蟠龍身長四丈，青黑色，赤帶如錦文。常隨渭水而下，入於海。有毒，傷人即死。
【紀官 賜氏】皇甫謐《帝王世紀》曰：太昊庖犧氏，風姓，有景龍之瑞，故以龍紀官。《左傳》曰：陶唐氏既衰，其後有劉累，學擾龍於豢龍氏，以事孔甲，能飲食之。夏後嘉之，賜氏曰禦龍氏。
【投杖 掛梭】葛洪《神仙傳》曰：費長房與壺公俱去，後壺公謝而遣之。長房憂不能到家，公與所用杖騎之。忽然如睡，已到家。以所騎竹杖投葛陂中，顧視之，乃青龍也。劉敬叔《異苑》曰：陶侃常捕魚，得一織梭，還掛著壁。有頃雷雨，梭變成赤龍，從屋而躍。
【三友 兩婿】《魏志》華歆、邴原、管甯三人為友，號曰一龍。歆為龍頭，原為龍腹，甯為龍尾。又曰：黃尚為司徒，與李元禮俱娶太尉桓溫女。時人謂桓叔元兩女俱乘龍，言得婿之如龍。
賦
【魏劉劭《龍瑞賦》】歲在析木，時惟仲春；靈威統方，勾芒司辰。陽升九四，或躍於淵，有蜿之龍，來遊郊甸。應節合義，象德效仁；紆體鞶縈，ゼ藻布文。青耀章採，雕琢璘玢；燥若羅星，蔚若翠雲。光舄弈以外照，水清景而內分。聖上觀之無射，左右察之既精；聊假物以擬身，忽神化而無形。泉含物而不澹，固保險而常寧。
【魏繆襲《青龍賦》】懿矣神龍，其知惟時。覽皇代之雲為，襲九泉以潛處；當仁聖而覿儀，應令月之風律。照嘉祥之赫戲，敷華耀之珍體，耀文采以陸離，曠時代以稀出。觀四靈而特奇，是以見之者驚駭，聞之者崩馳，觀夫仙龍之為形也。蓋鴻洞輪碩，豐盈修長；容姿溫潤，蜲蛇成章。繁虵蚪蟉，不可度量。遠而視之，似朝日之陽；邇而察之，象列缺之光。爚若鑒陽和映瑤瓊，㬣對若望飛雲曳旗旌。或蒙翠岱，或類流星；或如虹霓之垂耀，或似紅蘭之芳榮。煥璘彬之瑰異，實皇家之休靈；奉陽春而介福，齎乃國以嘉禎。
魚第十
敘事
《莊子》曰：朽瓜化為魚，物之變也。《列子》曰：終發之北有溟海，魚廣千里，其身稱焉。《廣志》曰：武陽小魚，大如針，號一斤千頭。蜀人以為醬。崔豹《古今注》曰：鯉之大者曰鱣，鱣之大者曰鮪。白魚，雄者魾，魚子好羣浮水上，名曰萍。《淮南子》曰：詹公之釣，千歲之鯉。陶弘景《本草》曰：鯉最為魚中之主，形既可愛，又能神變，乃至飛越山湖，所以琴高乘之。又鯉魚鮓，不可合小豆藿；食害人，又發諸瘡。鱧魚，一名鮦，味甘，無毒，主除水氣、面大腫及五痔。䱉魚，味甘，大溫無毒，雲是芹根變作。又曰：是人發所化，作臛食之甚補。鮑魚，味辛，無毒，主逐痿蹷腕折瘀血。鰒魚，治青盲失精。鰻鱺魚，味甘，形似䱉，能緣樹食藤花，取作脯食之。《廣州記》曰：魴魚，廣而肥甜，魚之美者也。鯨鯢長百尺，大亦稱之。雌曰鯢，雄曰鯨。目即明月珠。死不見，有眼睛，而噴浪翳於雲日。《爾雅》曰：鯉，〈今之赤鯉名。〉鱣，〈今江東呼為黃魚。〉鰋，〈今鰋額白魚。〉鯰，〈別名鯷。〉魾、大鱯，小者鮡，〈鱯似鯰而大，色白。或鮧之大者曰鱯。〉鱦小魚，〈魚子未成者。〉𩷍魚。鯢，大者謂之𩷍，似鯰，四足，聲似小兒。《南越志》曰：鱣，䲋屬也。長鼻軟骨，長數丈而骨可啖，似黃䱦而長。䱟魚，左右如鐵鋸。三牙魚，似石首，或曰雄石首也。{制魚}魚，肥美有餘，土人重之，魏武時四人食{制魚}。鱣魚大如五斗奩，長丈，口頷下，常三月中從河上，常於孟津捕之。黃肥，唯以作鮓。淮水亦有。《毛詩義疏》曰：鮪魚出海，三月從河上來。今鞏縣東洛度北崖上山腹穴，舊說北穴與江湖通，鱣鮪從北穴而來，入河。鮪似鱣而色青黑，頭小而尖，如鐵兜鍪，口在頷下，大者七八尺，益州人謂之鮪。鱨，大者王鮪，小者叔鮪。一名䲋，肉色白。今東萊遼東人謂之尉魚。或謂之神明者，樂浪尉溺死海中，化為此魚。鱮似魴而大頭，魚之不美者。故《語》曰：買魚得鱮，不如啖茹。徐州謂之鰱。鯋魚，吹沙也，似鯽魚狹小，常張口吹沙也。一名重脣蘥。鯊鱨魚，一名揚合，黃頰骨正，黃魚之大而有力者。魚狸，背上有斑文，腹下純青，今以飾弓鞬步文也。海水將潮及天將雨，毛皆起；潮還天晴，毛則伏。常千里外知海潮也。《山海經》曰：鱖魚，大口而細鱗，有斑彩。鰩魚，狀如鯉，魚身鳥翼。蒼文，白首赤喙，常從西海遊於東海。以夜飛，音如鸞，見大穰。何羅魚，一首而十身，其音如犬吠；食之已癰。鮨魚，身大首，音如嬰兒；食之已狂。鱄，珠鱉，如肺而有目，六足。有珠魚，狀如鮒，彘毛，其音如豚；見則天下旱。薄魚，其狀如鱣而一目，其音如歐；〈如人歐吐聲。〉見則天下反。鯷魚，赤目赤鬣者；食之殺人。鯪魚，背腹皆有刺，如三角菱。《吳錄》曰：錯魚，〈一作䱜。〉魚子生後，朝出索食，暮皆入母腹中。《水經》曰：海鰍魚，長數千里，穴居海底。入穴則海水為潮，出穴則水潮退。出入有節，故潮水有期。《異物志》曰：鮫魚，皮可以飾刀。其子驚則入母腹中。《吳地誌》曰：石首魚，至秋化為冠鳧。冠鳧頭中猶有石也。《南越記》曰：烏賊魚，一名河伯度事小史。常自浮水上，烏見以為死，便往啄之，乃卷取烏，故謂之烏賊。今疋烏化之。天牛魚，方員三丈，眼大如鬥，口在脅中，露齒無脣。兩肉角如臂，兩翼長六尺，尾長五尺。比目魚，不比不行。〈江東呼為王餘。〉昔越王為膾，剖而未切，墮落於水，化為魚。《臨海異物志》曰：比目魚，似左右分魚，南越謂之板魚。人魚，似人，長三尺，不可啖。張華《博物志》曰：牛魚，目似牛，形如犢子。剝皮懸之，潮水至則毛起，去則毛伏。又《南方草木狀》曰：水睹魚，似豬形。又《異物志》曰：鹿魚，頭上有兩角如鹿。
事對
【有翼 無鱗】劉向《列仙傳》曰：子莫者，舒鄉人也。善入水捕魚，得赤鯉魚，愛其色，持之著池中，數以米穀食之。一年長丈餘，遂生角，有翼。《河圖》曰：黃帝遊於洛，見鯉魚長三丈，青身無鱗，赤文成字。
【千斤 七里】《大魏諸州記》曰：小平津有洞穴，鯉魚從穴中出入，大者重千斤。色青，皮如鮫魚皮。沈瑩《臨海水土異物志》曰：鯉魚長百步，俗傳有七里鱣魚。
【如鮫 似龍】《大魏諸州記》曰：每至三月中，有鱣魚從穴出，入河。重千斤，色青，皮如鮫魚，皮有珠文，口在頷下。《毛詩義疏》曰：鱣身似龍，銳頭，口在頷下，背上腹上有甲，大者千餘斤。
【北溟鯤 南海鯨】《莊子》曰：北溟有魚，其名為鯤，其大不知幾千里也。王子年《拾遺記》曰：黑河，北極也，其水濃黑不流，土雲生焉。有黑鯤魚，千尺如鯨，常飛往南海。或宕而失所，死於南海之濱，肉骨皆消。唯膽如石，上仙藥也。
【若獸 如蛇】山謙之《南徐州記》曰：鯪魚，若鯉魚四足。《吳都賦》曰：所謂鯪魚若獸。沈懷遠《南越志》曰：鯪魚，鯉也。形如蛇而四足，腹圍五六寸，頭似晰蜴，鱗如鎧甲。《異物志》謂之鯪鯉。
【黑身 青目】沈懷遠《南越志》曰：烏䱜魚，通身黑，長二丈。《臨海水土記》曰：䱜魚鹿文青目。
【虎形 蝦尾】沈瑩《臨海水土異物志》曰：虎䱜，長五丈，黃黑斑，耳目齒牙有似虎形，唯無毛。或變乃成虎。沈懷遠《南越志》曰：蝦䱜長五丈，尾似蝦。
【白腹 斑文】沈瑩《臨海水土異物志》曰：䱜，腹下正白，長五尺。又曰：虎䱜長三尺，黃色斑文。
【鋸齒 霜牙】萬震《南州異物志》曰：鱷齒網羅，則斷如刀鋸。居水中，以食魚為本。庾闡《吳都賦》曰：鱷鱗霜牙。
【珠文 毒尾】劉欣期《交州記》曰：鮫魚出合浦，長三尺。背上有甲，珠文，堅強可以飾刀口，又可以釒慮物。《山海經》曰：燕山，漳水出焉；其中多鮫魚。注曰：鮫有珠文，尾青，毒，皮可以飾刀劍口。
【春來 秋化】《臨海異物志》曰：石首，小者名鰌水，其次名春來，石首異種也。又有石頭，長七八寸，與石首同。張勃《吳錄》曰：婁縣有石首魚，至秋化為鳧。
【片立 雙遊】《臨海水土記》曰：板魚片立，合體俱行，比目魚也。孫綽《望海賦》曰：王餘孤戲，比目雙遊。
【像獺 似牛】揚孚《臨海水土記》曰：魚牛像獺，大如犢子。毛青黃色，其毛似氈。知潮水上下。
賦
【西晉摯虞《觀魚賦》】觀鱗族於彪池兮，睨羽羣於瀨涯，乃有洧泉之鯉，濯陂之鰋瀺，灂湧躍，沒浪赴遠。集於曲涯之隈，逐乎澹淡之深。攢聚輻蹙，或躍或沉；倏爍攸驛，眩目驚心。從極觀而無獲兮，羨鮮餚之柔嘉。於是六柱俱起，參構橫羅；編莞為筏，撼木激波。奔突轉薄，流不及瀾。魚未驚而失行，忽浪達於急湍；諒形勝之得勢，實有往而無反。鱨膾鯉，亦有庶羞；餚核並陳，既旨且柔。泛溢爵於通溝，因素波以獻酬；騁微巧於浮觴，競機捷於迅流。既歡豫而不倦，願窮晝而兼夜。獨臨川而慷慨，感逝者之不捨；惟脩名之求立，戀景曜之西謝。懼留連之敗德，遂收歡而命駕。是時也，含懷湛遁，需於酒食；盤ぅ宴安，歡情未極；選興之言，矯枉以直；悅而不懌，莫不歎息。
詩
【梁張率《詠躍魚應詔詩》】戢鱗隱繁藻，頒首承淥漪；何用遊溟澥，且躍天泉池。
【陳張正見《賦得魚躍水花生詩》】漾色桃花水，相望濯錦流；躍浦疑珠出，依池似鏡浮。淩波銜落蕊，觸餌避沉鉤；方遊蓮葉外，詎入武王舟。
【隋阮卓《賦得蓮下游魚詩》】春色映澄陂，涵泳且相隨；未上龍門路，聊戲芙蓉池。觸浪蓮香動，乘流葉影披；相忘自有樂，莊惠豈能知。
【隋岑德潤《詠魚詩》】劍影侵波合，珠光帶水新；蓮東自可戲，安用上龍津。
龜第十一
敘事
《洛書》曰：靈龜者，玄文五色，神靈之精也。上隆法天，下平法地；能見存亡，明於吉凶。王者不偏黨，尊耆老則出。洪範《五行》曰：龜之言久也，千歲而靈，此禽獸而知吉凶者也。《周官》曰：龜人掌六龜之屬，各有名物。天龜曰靈屬，地龜曰繹屬，東龜曰果屬，西龜曰雷屬，南龜曰獵屬，北龜曰若屬，各以方色與其體辨之。〈屬言非一也。色謂天龜玄，地龜黃，東龜青，西龜白，南龜赤，北龜黑。〉凡取龜用秋時，攻龜用春時，各以其物，入於龜室。〈六龜各異室。〉上春釁龜，祭祀先卜。《大戴禮》曰：甲蟲三百六十，而神龜為之長。《逸禮》曰：天子龜尺二寸，諸侯八寸，大夫六寸，士民四寸。龜者，陰蟲之老也。龜三千歲，上游於卷耳之上，老者先知，故君子舉事必考之。《禮統》曰：神龜之象，上圓法天，下方法地。背上有盤法邱山，玄文交錯，以成列宿。五光昭若，玄錦文運，轉應四時，長尺二寸。明吉凶，不言而信。《運鬥樞》曰：瑤光星散為龜。《爾雅》曰：龜三尺，賁。龜，俯者靈，仰者謝，前弇諸果，後弇諸獵，左倪不類，右倪不若。一曰神龜，二曰靈龜，三曰攝龜，〈小龜也。腹甲曲折，解能自張閉也。〉四曰寶龜，五曰文龜，六曰筮龜，〈常在蓍叢下潛伏也。〉七曰山龜，八曰澤龜，九曰水龜，十曰火龜。《史記》曰：褚先生曰：「能得名龜者，財物歸之，家必大富至千萬。一曰北斗龜，二曰南辰龜，三曰五星龜，四曰八風龜，五曰二十八宿龜，六曰日月龜，七曰玉龜，八曰九州龜。凡八名，其龜圖各有文在腹下，文曰某之龜也。不必滿尺二，得七八寸可寶矣。」又曰：上有稠蓍，下有神龜。蓍生滿百莖者，其下常有龜守之，其上有青雲覆之。南方老人用龜支牀足，經二十年，老人死；移牀，龜尚生，不死。龜能行氣導引。《宋略》曰：吳郡獻六眼龜。《南齊書》曰：永明年，唐潛獻青毛神龜一頭。《玄中記》曰：東南之大者巨鼇焉，以背負蓬萊山，週迴千里。巨鼇，巨龜也。又千歲之龜，能與人語。《南越志》曰：龜甲，一名神屋，出南海，生池澤中，吳越謂之元佇。神龜大如拳而色如金，上甲兩邊如鋸齒。爪至利，而能緣大木，捕鳴蟬。至美可食。不中於卜，以其小故也。涪陵大龜，文似玳瑁，俗號曰靈龜。《抱樸子》曰：千歲之龜，五色具焉。其額上兩骨起似角。浮於蓮葉之上，或在叢蓍之下。其上或時有白雲，蟠蛇龜蛇，潛蟄則食氣。夏恣口而甚瘦，冬穴蟄而大肥。《博物志》曰：大要龜鼉之類無雄，與蛇通氣則孕。龜鼉皆卵生。崔豹《古今注》曰：龜名玄衣督郵。《廣志》曰：觜𧓈形如龜，出交州。山龜在山上食草，長尺餘。《柳氏龜經》曰：龜一千二百歲，可卜天地之終始。何以言之？三千四十二佔於天地千歲之龜甲。黑龜有五色，依時用之。
事對
【法天 象地】《禮統》曰：神龜之象，上員法天，下方法地。背上有盤法邱山，玄文交錯，以成列宿。《洛書》曰：靈龜者，上隆法天，下平象地。
【十朋 四品】《周易》曰：或益之十朋之龜。王弼注曰：龜者，決疑之物。獲益而得十朋之龜，則盡天人之助也。《漢書》曰：元龜距形，長尺二寸，直一千一百六十，為尺貝十朋。公龜九寸以上，直五百，為壯貝十朋。侯龜七寸以上，直三百，為公貝十朋。子龜五寸以上，直百，為小貝十朋。是為寶四品。
【玄服 繡裳】《史記》曰：宋元王問博士衛平曰：「今昔寡人夢見一丈夫，玄繡之服，而乘輕車。曰：我為江使於河，而豫且得我而不能去。身在患中，莫可告語，王有德義，故來告愬。是何物也？」衛平乃援式而起，對曰：「昔壬子宿在牽牛，使者當囚衣玄服而乘輜車，其名為龜。王可使問而求之。」王曰：「善哉。」孫惠《龜言賦》曰：有緇衣之丈夫兮，衣玄繡之衣裳，乘輕車之岌岌兮，駕雲霧而翱翔。風雨為之電奮，五色赫以焜煌。
【赤靈 白若】柳隆《龜經》曰：龜有五色，依時用之。青靈之龜，春宜用之，西坐東向；赤靈之龜，夏宜用之，北坐南向。《墨子》曰：昔夏後氏使飛廉析金於郴山，以鑄鼎於昆吾，使翁難乙灼白若之龜，是也。
【巢蓮 升木】《史記 褚先生》曰：江南嘉林，龜在其中，常巢於芳蓮之上。左脅書文曰：「甲子重光，得我者匹夫為人君，有土正；諸侯得我者為帝王。」王子年《拾遺記》曰：昆侖山第五層，有神龜，長一尺九寸，有四翼。萬歲則升木而居，亦能言也。
【朱字 玄文】《尚書 中候》曰：堯沉璧於洛，玄龜負書出，於背上赤文朱字。止壇，又沉璧於河。黑龜出，赤文題。《禮統》曰：神龜之象，上有盤，法邱山，玄文交錯，以成列宿。
【春灼 冬釁】《三禮圖》曰：龜以上，春灼後左，夏灼前左，秋灼前右，冬灼後右。蔡邕《月令章句》曰：孟冬之月，命大卜釁龜筴，以牲祠龜筴。塗以牲血，謂之釁龜。釁者，龜甲所以卜也；筴者，蓍草所以筮也。
【陸行 坎居】焦贛《易林》曰：龜厭江海，陸行不止；自令枯槁，失其都市。李顒《龜賦》曰：質應離象，位定坎居；賤彼朵頤，費我靈符。浮洛川，見緯書，洞祕奧，通玄虛。
【支牀 懸室】《史記》曰：南方老人用龜支牀足，二十餘年。又曰：取龜置室西北隅，懸之以入深大林中，不惑。
【督郵 神使】《古今注》曰：龜名玄衣督郵，神使，神龜也。郭璞《江賦》曰：應交甫之喪佩，湣神使之纓羅。
【錦文 金色】《禮統》曰：神龜之象，若玄錦文運；轉應四時，沈懷遠《南越志》曰：神龜出，大如拳而色如金。
【養氣 含神】郭璞《山海經圖𧓈龜贊》曰：水圓三方，潛源溢沸；靈龜爰處，掉尾養氣。莊生是感，揮竿傲貴。沈懷遠《南越志》曰：神龜出江水中。廬江郡常獻生龜於大卜，冥含神知，為效之大。
【左顧 右轉】臧榮緒《晉書》曰：孔愉，字敬康，會稽山陰人也。少時嘗得一龜，放於溪中，龜中流左顧數過。及鑄侯印，而龜左顧；更鑄亦然。印工以告，愉悟，取佩焉。《續搜神記》曰：鄱陽人黃赭，入山採荊楊，遂失路。數日，忽見大龜，赭便咒之，曰：「汝是靈物，而吾迷不知道。今騎汝背，頭向便是路。」龜即回右轉。赭即從行，十許裡，便得溪水，即估客行舟者也。
【三足 四翼】《山海經》曰：大若山陽，狂水出焉，注於伊水中，多三足龜。王子年《拾遺記》曰：昆侖第五層，有神龜四翼。
【青純 翠毫】《尚書 中候》曰：周公攝政七年，制禮作樂。成王顧於洛，沉璧。禮畢，王退，有玄龜青純蒼光，背甲刻書，上躋於壇，赤文成字，周公寫之。徐湛之《翠龜表》曰：句容縣人，獲龜一頭；體披翠毫，騰雲飛集。
【大蒙 元緒】《淮南子》曰：周人簡珪，產於古石；大蒙神龜，出於溝壑。劉敬叔《異苑》曰：吳時，有人入山，見一大龜，即擔之以歸。欲上吳王，夜宿越裡，纜船桑樹下。夜中，樹忽呼龜曰：「元緒何得在此？」龜曰：「行不擇日，今方見烹。雖然，盡南山之樵，不能潰我。」
賦
【魏曹植《神龜賦》】龜號千歲。時有遺餘龜者，數日而死，肌肉消盡，唯甲存焉。餘感而賦之，曰：嘉四靈之建德，各潛位乎一方；蒼龍虯於東嶽，白虎嘯於西崗；玄武集於塞門，朱雀棲於南鄉。順仁風以消息，應聖時而後翔。嗟神龜之奇物，體乾坤之自然；下夷方以則地，上規隆而法天；順陰陽以呼吸，藏景曜於重泉。食飛塵以實氣，飲不竭於朝露；步容趾以俯仰，時鸞回以鶴顧；忽萬載而不恤，周無疆於太素。感白靈之翔翥，卒不免乎豫且；雖見珍於宗廟，離刳剝之重辜。欲愬怨於上帝，將等愧乎遊魚；懼沉泥之逢殆，赴芳蓮以巢居；安玄雲而好靜，不汪翔而改度。昔嚴州之抗節，援斯靈而記喻。嗟祿運之屯蹇，發遇獲於江濱；歸籠檻以幽處，遭諄美之仁人。晝顧瞻而終日，夕撫順以接晨；遘淫災以隕越，命剿絕而不振。天道昧而未分，神明幽而難燭。黃氏沒於空澤，松喬化於株木；蛇折鱗於平皋，龍蛻骨於深谷。亮物類之遷化，疑斯靈之解殼。
詩
【北齊趙儒宗《詠龜詩》】有靈堪託夢，無心解自謀；不能蓍下伏，強從蓮上游。負圖非所翼，支牀空見留；倘蒙一曳尾，當為屢回頭。
贊
【晉郭璞《爾雅 龜贊》】天生神物，十朋之龜。或遊於火，或遊於蓍。雖雲類殊，象二一歸。赫赫致用，極數盡幾。
蟲部
蟬第十二
敘事
《爾雅》曰：蜩，螂蜩，螗蜩；□劄，蜻蜻；蠽，茅蜩；蝒，馬蜩；蜺，寒蜩。〈孫炎曰：螂，五色具；蜩，宮中小青蟬也，蝒蝘，青口，蟬小者也。郭璞注云：蜩螂俗呼為胡蟬，江南謂之螗蛦，如蟬而小，有文。江東呼蠽曰茅截，似蟬而小青。一曰馬蟬，蟬中最大者。蜺，寒螿也，似蟬而小，青而赤。〉揚雄《方言》曰：蛥蚗，齊謂之螇螰，楚謂之蛉蛄，秦謂之蛥蚗。自關而東謂之虭蟧，或謂之蝭蟧，或謂之蜓蚞。西楚與秦通名也。〈江東呼為嘄蟧。〉楚謂之蜩，宋衛之間謂之螗蜩，〈今胡蟬也。〉陳鄭之間謂之蜋蜩，秦晉之間謂之蟬，海岱之間謂之䗁。其大者謂之蟧，或謂之蝒馬；其小者謂之麥劄。有文者謂之蜻蜻。其雌謂之疋，大而黑者謂之䗃，黑而赤者謂之蜺蜩。蟧謂之茅蜩。𧕄應謂之寒蜩。寒蜩，暗蜩也。〈此諸蟬名，通出《爾雅》，而多駁錯，未可詳據。〉《說文》曰：蟬，膀鳴也。《禮記》曰：仲夏之月蟬始鳴，孟秋之月寒蟬鳴。徐廣《車服雜注》曰：侍臣加貂蟬者，取其清高飲露而不食也。王充《論衡》曰：蠐螬化為腹育，腹育轉為蟬。生兩翼，不類蠐螬。《淮南子》曰：蟬無口而鳴，三十日而死。蟬，螟，胡蟬，蛁蟟，茅蟬，凡五種也。
事對
【飲露 聆風】徐廣《車服雜注》曰：侍臣加貂蟬，取飲露而不食也。傅玄《蟬賦》曰：聆商風而和鳴。
【嘒庭 翔水】《董仲舒答問》曰：牛享問仲舒曰：「蟬名齊女，何故？」答曰：「昔齊王之後，怨王而死，屍變為蟬，登庭樹ィ唳而鳴。王悔恨之，故曰齊女。」《文子》曰：飛鳥反鄉，兔走歸崛，狐死首邱，寒螿翔水，各依所生。蜺，寒蜩。郭璞注《爾雅》曰：蜺，寒螿也。
【噪柳 鳴榆】謝靈運《燕歌行》曰：孟冬初節寒氣成，悲風入閨霜依庭；秋蟬噪柳燕辭楹，念君行役怨邊庭。劉向《說苑》曰：吳王欲伐荊，舍人少孺子者，欲諫不敢，乃操彈於後園，露沾其衣，如是者三日。王曰：「子來，何若沾衣如此？」對曰：「園中有榆，其上有蟬，高居悲鳴飲露，不知螗螂在其後；螗螂委身曲斧，欲取其蟬，又不知黃雀在其後；黃雀延頸，欲啄螗螂，不知彈丸在其下。此二者，欲得其前而不顧其後患。」吳王曰：「善哉。」乃罷兵。
【五德 八名】陸雲《寒蟬賦》曰：昔人稱雞有五德，而作者賦焉。至於寒蟬，才齊其美，而莫斯述。夫頭上有緌，則其文也；含氣飲露，則其清也；黍稷不享，則其廉也；處不巢居，則其儉也；應候守節，則其信也。《爾雅》曰：蜩，蜋蜩，螗蜩，蚻蜻蜻，𧕾茅蜩，蝒馬蜩，蜺寒蜩，蜓蚞螇螰。李巡注曰：自蜩螗以下，皆分別五方之語，而名不同也。顏延之《寒蟬賦》曰：餐霞之氣，神馭乎九仙；稟露之混，氣精於八蟬。
賦
【魏曹植《蟬賦》】惟夫蟬之清潔兮，潛厥類乎太陰；在炎陽之仲夏兮，始遊豫乎芳林。實淡泊而寡慾兮，獨怡樂而長吟；聲嗷嗷而彌厲兮，似貞士而介心。內含和而弗食兮，與眾物而無求；棲喬枝而仰首兮，嗽朝露之清流。隱柔桑之稠葉兮，快啁號以遁暑；苦黃雀之作害兮，患螗螂之勁斧。飄高翔而遠託兮，毒蜘蛛之網罟；欲降身而卑竄兮，懼草蟲之襲予。免眾艱而弗獲兮，遙遷集乎官宇；依名果之茂蔭兮，託修幹以靜處。有翩翩之狡童兮，步容與於園囿；體離朱之脫視兮，姿才捷於猴猿。條罔葉而不挽兮，樹無幹而不緣；翳輕軀而奮迅兮，跪側足以自閑。恐此身之驚駭兮，精曾睆而目連；怪柔竿之冉冉兮，運微粘而我纏。欲翻飛而逾滯兮，知性命之長捐。亂曰：詩歎鳴蜩，聲ィィ兮；盛陽則生，太陰逝兮；皎皎貞素，侔夷惠兮；帝臣是戴，尚其潔兮。
【西晉傅玄《蟬賦》】美茲蟬之純潔兮，稟陰陽之微靈；含精粹之貞氣兮，體自然之妙形。潛玄昭於后土兮，雖在穢而逾馨；經青春而未育兮，當隆夏而化生。忽神蛻而靈變兮，奮輕翼之浮徵；翳密葉之重蔭兮，噪閑樹之肅清。緣長枝而仰觀兮，吸渥露之朝零；洎無為而自得兮，聆商風而和鳴。聲ィィ以清和兮，遙自託乎蘭林；臺羣吟以近唱兮，似簫管之餘音；清激暢於遐邇兮，時感君之丹心。
【陳褚玠《風裡蟬賦》】有秋風之來庭，於高柳之鳴蟬；或孤吟而暫斷，乍亂響而還連。垂玄緌而嘶定，避黃雀而聲遷；愁人兮易驚，靜聽兮傷情，聽蟬兮靡倦，更相兮風生；終不校樹兮寂寞，方復飲露兮光榮。
詩
【唐太宗文皇帝《賦得弱柳鳴秋蟬詩》】散影玉階柳，含翠隱鳴蟬；微形藏葉裡，亂響生風前。
【梁褚雲《賦得詠蟬詩》】避雀喬枝裡，飛空華殿曲；天寒響屢嘶，日暮聲逾速。繁吟如欲盡，長韻還相續；飲露非表清，輕身易知足。
【梁蕭子範《後堂聽蟬詩》】試逐微風遠，聊隨夏葉繁；輕飛避楚雀，飲露入吳園。流音繞叢藿，餘響切高軒；借問邊城客，傷情寧可言。
【後梁沈君攸《同陸廷尉驚早蟬詩》】日暮野風生，林蟬候節鳴；望枝疑數處，尋空定幾聲。地幽吟不斷，葉動噪羣驚；獨有河陽令，偏嫌秋翅輕。
【陳張正見《賦得寒樹晚蟬疏詩》】寒蟬噪楊柳，朔吹犯梧桐，葉迥飛難住，枝殘影共空。聲疏飲露後，唱絕斷弦中；還因搖落處，寂寞盡秋風。
【又《秋蟬喝柳應衡陽王教詩》】秋雁寫遙天，園柳集驚蟬；競噪長枝裡，爭飛落木前。風高知響急，近樹覺聲連；長楊流喝盡，詎識蔡邕弦。
【陳劉刪《詠蟬詩》】聲流上林苑，影入侍臣冠；得飲玄天露，何辭高柳寒。
【虞世南《秋蟬詩》】垂緌飲清露，流響出疏桐；居高聲自遠，非是籍秋風。
【李百藥《詠蟬詩》】清心自飲露，哀響乍吟風；未上華冠側，先驚翳葉中。
【隋顏之推《聽鳴蟬詩》】聽秋蟬，秋蟬悲，非一處。細柳高飛夕，長楊明白曙；歷亂起秋聲，參差攪人慮。單吟如轉簫，羣噪學調笙；乍飄流曼響，多含斷絕聲。垂陰自有樂，飲露獨為清；短緌何足貴，薄羽不羞輕。螗螂翳下偏難見，翡翠竿頭絕易驚；容止由來桂林苑，無事淹留南斗城。城中帝皇裡，金張及許史；權勢熱如湯，意氣喧城市。劍影奔星落，馬色浮雲起；鼎俎陳龍鳳，金石諧宮徵。關中滿季心，關西饒孔子；詎用虞公立國臣，誰愛韓王遊說士。紅顏宿昔同春花，素鬢俄頃變秋華。中腸自有極，那堪教作轉輪車。
蝶第十三
敘事
崔豹《古今注》曰：蛺蝶，一名野蛾，一名風蝶。江東謂之撻末，色白背青者是也。其有大如蝙蝠者，或黑色，或青斑，名曰鳳子。一名鳳車，一名鬼車。生江南橘樹間。《搜神記》曰：朽葦為蛩，麥為蝴蝶。《列子》曰：陵舄得鬱樓則為烏足，〈此含而相生也。〉其葉為蝴蝶。
事對
【入夢 戲園】《莊子》曰：昔者莊周夢為蝴蝶，栩栩然蝴蝶，自逾適志與，不知周也。俄然覺，則蘧蘧然周也。不知周之夢為蝴蝶，與蝴蝶之夢為周歟。《古樂府》歌詞：蛺蝶行，蝶遊蝶遨戲東園；奈何卒逢三月養子燕，接我苜蓿間。
詩
【梁簡文帝《詠蝶詩》】空園暮煙起，逍遙獨未歸；翠鬣藏高柳，紅蓮拂水衣。復此從風蝶，雙雙花上飛；寄語相知者，同心終莫違。
【梁劉孝綽《詠素蝶詩》】隨蜂繞綠蕙，避雀隱青薇；映日忽爭起，因風乍共歸。出沒花中見，參差葉際飛；芳華幸勿謝，嘉樹欲相依。
【梁徐昉《賦得蝶依草應令詩》】秋園花落盡，芳菊數來歸；那知不夢作，眠覺也恆飛。
螢第十四
敘事
《爾雅》曰：螢火，即炤也。《廣雅》曰：景天，螢火磷也。《禮記》曰：季夏之月，腐草為螢。《大戴禮 夏小正》曰：丹鳥羞白鳥，丹鳥也者，謂丹良也，白鳥也者，謂蚊也。其謂之鳥者，重其養也，凡有翼者為鳥。差也者，進也，不盡食也。崔豹《古今注》曰：螢火一名暉夜，一名景天，一名熠耀，一名磷，一名丹良，一名丹鳥，一名夜光，一名宵燭。腐草為之，食蚊蚋也。
事對
【羞鳥 卻馬】《大戴禮》曰：丹鳥羞白鳥。《淮南萬畢術》曰：螢火卻馬。注云：取螢火裹以羊皮，置土中，馬見之鳴，卻不敢行。
【化草 流金】《易通 卦驗》曰：立秋腐草化為螢。潘岳《螢賦》曰：熠熠熒熒，若丹英之照葩；飄飄熲熲，若流金之在沙。
【景天 暉夜】並見敘事。
賦
【西晉傅鹹《螢火賦》】潛空館之寂寂兮，意遙遙而靡寧；夜耿耿而不寐兮，憂悄悄而多傷。哀斯火之煙滅兮，近腐草而化生；感詩人之悠懷兮，覽熠耀於前庭。不以姿質之鄙薄兮，欲增輝乎泰清；雖無補於日月兮，期自照於陋形。當朝陽於戢景兮，必宵昧而是徵；進不競於天光兮，退在晦而能明。諒有似於賢臣兮，於疏外而盡誠；蓋物小而論大兮，固作者之所旌。假乃光而爾熾兮，庶有表乎忠貞。
【西晉潘岳《螢火賦》】翔太陰之玄昧，抱夜光以清遊，煩若飛電之霄逝，嘒似移星之雲流。動集陽暉，灼如隋珠；熠熠熒熒，若丹英之照葩。飄飄熲熲，若流金之在沙。載飛載止，光色孔嘉；無聲無臭，明影暢遐。㗖朝露於曠野，庇一葉之垂柯；無幹欲於萬物，豈顧恤於網羅。至夫重陰之夕，風雨晦冥；萬物眩惑，翩翩獨徵。奇姿燎朗，在陰益榮，猶賢哲之處時，時昏昧而道明。若蘭香之在幽，越羣臭而彌馨，隨陰陽以飄搖，非飲食之是營。問螽斯之無忌，希夷惠之清貞；羨微蟲之琦瑋，援彩筆以為銘。
【梁蕭和《螢火賦》】聊披書以娛性，悅草螢之夜翔；乍依欄而回亮，或傍牖而舒光。忽翔飛而暫隱，時淩空而更揚；竹依窗而度影，蘭因風而送香。此時逸趣方遒，良夜淹留；眺姮娥之澄景，觀熠耀之羣遊；類幹沙之火飛，若清漢之星流。入玄夜而光淨，出明燈而色幽；時臨池而泛影，與列宿而俱浮；覺更籌之稍竭，見微光之漸收。爾其斜月西傾，獨照蓬楹；矚曙河之低漢，聞伺潮之遠聲；望落星之掩色，見晨禽之曉徵。悲扶桑之吐曜，翳微軀而不明；寫餘襟其未盡，聊染翰以書情。
詩
【梁簡文帝《詠螢火詩》】本將秋草並，今與夕風輕；騰空類星隕，拂樹若花生。屏疑神火明，簾似夜珠明；逢君拾光彩，不怯此身輕。
【梁紀少瑜《詠月中飛螢詩》】遠度時依幕，斜來如畏窗；向月光還盡，臨池影更雙。
【梁沈旋《詠螢火詩》】火申變腐草，明滅靡恆調；雨墜弗虧光，陽升反奪照。泊樹類奔星，集草疑餘燎；望之如可灼，攬之徒有耀。
【陳楊縉《照帙秋螢詩》】秋窗餘照盡，入暗早螢來；忽聚還同色，恆然詎落灰。飛影黃金散，依帷縹帙開；含明終不息，夜月空徘徊。
【虞世南《詠螢詩》】的曆流光小，飄搖弱翅輕；恐畏無人識，獨自暗中明。
【李百藥《詠螢詩》】窗裡憐燈暗，階前畏月明；不辭逢露濕，祗為重宵行。
