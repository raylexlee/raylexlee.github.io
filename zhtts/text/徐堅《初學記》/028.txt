△卷二十八 果木部　木部
果木部
李第一
敘事
許慎《說文》曰：李，果也，從木子聲。杼，古文李。《爾雅》曰：休無實李，（郭璞注曰：一名趙李。）座接慮李。（今之麥熟李。）駁赤李，桃李醜核，棗李，曰之。（孫炎曰：桃李類皆核之去柢也。）《西京雜記》曰：漢武初修上林苑，羣臣遠方各獻名果，樹有朱李、黃李、紫李、綠李、青李、綺李、青房李、車下李、顏回李、合枝李、羌李、燕李、猴李。《漢武內傳》曰：李少君謂武帝：溟海棗大如瓜，鐘山之李大如瓶；臣以食之，遂生奇光。陸《鄴中記》曰：華林園有春李，冬華春熟。《鹽鐵論》曰：桃李實多者，來歲為之穰，《本草》曰：李根治瘡，服其花，令人好顏色。凡李實，熟食之皆好。除固熱，調中，食之。不可合雀肉食，又不可臨水上啖之。李皮水煎，含之治齒痛。
事對
【翠質 青皮】傅玄《李賦》曰：潛實內結，豐彩外盈；翠質朱變，形隨運成。郭義恭《廣志》曰：有黃建李、青皮李、馬肝李。
【採春山 沉寒水】《山海經》曰：邊春之山多李，里人常採之。魏文帝《與吳質書》曰：浮甘瓜於清泉，沉朱李於寒水。
【南居先熟 東苑已朱】周處《風土記》曰：南居細李，四月先熟。《荊州記》曰：房陵南居有名李。張華《真人篇》曰：朱李生東苑，甘瓜出西郊。
【廬山白 房陵縹】魏文帝《列異傳》曰：袁本初時，有神出河東，號度索君。人共立廟。袞州蘇氏母病，往禱，見一人，著白布單衣，高冠似魚頭，謂度索君曰：「昔廬山共食白李，未久已三千年，日月易得，使人恨然。」去後，度索君曰：「此南海君也。」傅玄《李賦》曰：乃有河沂黃建，房陵縹青；一樹三色，異味殊名。
賦
【西晉傅玄《李賦》】植中州之名果兮，結修根於芳園；嘉列樹之蔚蔚兮，美弱枝之爰爰。既乃長條四布，密葉重陰；夕景回光，傍蔭蘭林。於是肅肅晨風，飄飄落英；潛實內結，豐彩外盈。翠質朱變，形隨運成；清角奏而微酸起，大宮動而和甘生。既變洽熟，五色有章；種別類分，或朱或黃。甘酸得適，美逾蜜房。浮彩點駁，赤者如丹；入口流濺，逸味難原。見之則心悅，含之則神安。乃有河沂黃建，房陵縹青；一樹三色，異味殊名。乃上代之所不睹兮，鹹升禦乎紫房。周萬國之口實兮，充薦饗於神靈。昔怪古人之感貺，乃答之以寶瓊；玩斯味之奇瑋兮，然後知報之為輕。
詩
【唐太宗皇帝《賦得李詩》】玉衡流桂圃，成蹊正可尋；鶯啼密葉外，蝶戲脆花心。麗景光朝彩，輕煙散夕陰；暫顧暉章側，還眺靈山林。
【又《探得李詩》】盤根植瀛渚，交幹橫倚天；舒華光四海，卷葉蔭三川。
【梁沈約《詠麥李詩》】青玉冠四海，碧石彌外區；化為中園實，其下成路衢。在先良足貴，因小邈難逾；色潤房陵縹，味奪寒水朱。摘持欲以獻，尚食且踟躕。
【梁王筠《答元金紫餉朱李詩》】李華春發彩，結實下成蹊；潘生詠金谷，魏後沉寒溪。逢君重妖麗，移玩入崇閨；慚無瓊玖報，徒用萃幽棲。
柰第二
敘事
《晉起居注》曰：嘉柰，一蒂十五實，或七實，生於酒泉。《西京雜記》曰：漢初修上林苑，羣臣各獻名果樹，中有白柰、綠柰。《漢武帝內傳》曰：仙藥之次者，有圓邱紫柰。《廣志》曰：柰有青白赤三種。張掖有白柰，酒泉赤柰，西方例多柰。家以為脯數十斛，以為蓄積，如收藏。《本草》曰：柰味苦，令人臆脹，病人不可多食。
事對
【浮朱 耀白】孫楚《井賦》曰：沈黃李，浮朱柰。潘嶽《閒居賦》曰：三桃表櫻胡之別，二柰耀丹白之色。
【設玄室 投清渠】《南嶽夫人傳》曰：夫人姓魏，名華存，性尤樂神仙。季冬夜半，有四真人降夫人靜室，因設玄室紫柰，絳實靈瓜。夫人還王屋山，王子喬等並降。時夫人與真人為賓主，設三玄紫柰。潘尼《東武館賦》曰：飛甘瓜於浚水，投素柰於清渠。
【摘圓邱 濯玉井】《漢武故事》曰：上握蘭園之金精，摘圓邱之紫柰。王子年《拾遺記》曰：昆侖山上有柰，冬生，子碧色。須玉井之水洗，方可食。
【綠花 紫核】《西京雜記》曰：上林苑有白柰、綠柰，綠花紫色。郭子橫《洞冥記》曰：有紫柰，大如升，甜如蜜，核子花青。
【瓜州素 酒泉赤】張載詩曰：江南郡蔗，張掖豐柿，三巴黃甘，瓜州素柰。凡此數品，殊美絕快，渴者所思，銘之裳帶。郭義恭《廣志》曰：柰有白青赤三種。張掖有白柰，酒泉有赤色柰。
詩
【梁謝《和蕭國子詠柰花詩》】俱榮上節初，獨秀高秋晚；吐綠變衰園，舒紅搖落苑。不逐奇幻生，寧從吹律暖；幸同瑤華折，為君聊贈遠。
【梁褚澐《詠柰詩》】成都貴素質，酒泉稱白麗；紅紫奪夏藻，芬芳掩春蕙。映日照新芳，叢林抽晚蒂；誰為種三株，終焉競八桂。不讓圓邱中，粢潔華庭際。
表
【魏曹植《謝賜柰表》】即夕殿中虎賁宣詔，賜臣等冬柰一奩。以柰夏熟，今則冬生，物以非時為珍，恩以絕口為厚，非臣等所宜荷之。蒙報植等詔曰：山柰從涼州來，道里既遠，又東來轉暖，故柰中變色不佳耳。
桃第三
敘事
《爾雅》曰：桃李醜核，桃曰膽之。（膽，擇取其美者。）《西京雜記》曰：漢初，修上林苑，羣臣遠方各獻名果。有緗核桃、紫文桃、霜桃、（霜下可食。）金城桃。《鄴中記》曰：石虎苑中有勾鼻桃，重二斤半。郭氏《玄中記》曰：木子之大者，有積石之桃焉，大如十斛籠。《本草》雲：梟桃，在樹不落，殺百鬼。玉桃，服之長生不死。《典術》曰：桃者，五木之精也，故厭伏邪氣，制百鬼。故今人作桃符著門以厭邪，此仙木也。《太清諸卉木方》曰：酒漬桃花而飲之，除百病，好容色。
事對
【穠華 甘實】《毛詩》曰：何彼穠矣，華如桃李；平王之孫，齊侯之子。傅玄《桃賦》曰：葉落實結，與時剛柔；既甘且脆，入口消流。
【宜五沃 已三偷】《管子》曰：五沃之土，其木宜桃。《漢武故事》曰：東郡獻短人。帝呼東方朔。朔至，短人指朔謂上曰：「王母種桃，三千歲一子。此子不良，已三過偷之矣。」後西王母下，出桃七枚，母自啖二，以五枚與帝。帝留核著前，母曰：「用此何？」上曰：「欲種之。」母笑曰：「此桃三千年一著子，非下土所植。」
【紫文 青色】《西京雜記》曰：修上林苑，羣臣遠方各獻名果。有緗核桃紫文桃。《漢武內傳》曰：西王母以七月七日降帝宮，命侍女索桃。須臾以玉盤盛桃七枚，大如鴨卵，形圓色青，以呈王母。王母以五枚與帝，自食二枚。
【青花 紅萼】王子年《拾遺記》曰：磅害山去扶桑五萬裏，日所不及。其地寒，有桃樹千圍，其花青黑色，萬歲一實。謝靈運詩曰：山桃發紅萼，野蕨漸紫苞。
【緗核 綬花】《西京雜記》曰：修上林苑，羣臣遠方獻名果，有緗核桃。應劭《漢官儀》曰：二千石綬，青地桃花縹三彩。
【生玉嶺 植霜園】鄧德明《南康記》曰：南康玉山上有石桃。故老雲：「古有寒桃，生於嶺巔。隱淪之士，將大取其實，因變成石焉。」王子年《拾遺記》曰：漢明帝，常山獻巨核桃。霜下結花，隆暑方熟，常使值於霜林園，謂相陵誤。
【武陵源 洛陽路】陶潛《桃源記》曰：晉太康中，武陵人捕魚，從溪而行，忘路遠近。忽逢花林，夾兩岸芳華鮮美，落英繽紛。林盡得山，山有小口。初極狹，行四五步，豁然開朗。邑屋連接，雞犬相聞，男女衣著，悉如外人。見漁父驚，為設酒食。雲先世避秦難，率妻子來此，遂與外隔。問今是何代，不知有漢，無論魏晉。既出，白太守。遣人隨往尋之，迷不復得。宋子侯董嬌嬈詩曰：洛陽城東路，桃李生路傍；花花自相對，葉葉自相當。春風南北起，花葉自低昂。
賦
【西晉傅玄《桃賦》】有東園之珍果兮，承陰陽之靈和；結柔根以列樹兮，豔長畝而駢羅。夏日先熟，初進廟堂；辛氏踐秋，厥味益長。亦有冬桃，冷侔冰霜；和神適意，恣口所嘗；華升禦於內庭兮，飾佳人之令顏。實充虛而療饑兮，信功烈之難原；嘉休牛於斯林兮，悅萬國之乂安。望海島而慷慨兮，懷度索之靈山；何茲樹之獨茂兮，條枝紛而麗閑。根龍虯而雲結兮，彌萬裏而屈盤；禦百鬼之妖慝兮，列神荼以司奸。闢兇邪而濟正兮，豈唯榮美之足言。
詩
【唐太宗皇帝《詠桃詩》】禁苑春暉麗，花蹊綺樹裝；綴條深淺色，點露參差光。向日分千笑，迎風共一香；如何仙嶺側，獨秀隱遙芳。
【隋蕭愨《奉和詠龍門桃花詩》】舊聞開露井，今見植龍門；樹少知非塞，花高異少原。論時應未發，故欲影歸軒；氐言經摘罷，猶勝逐風翻。
【孔紹安《應詔詠夭桃詩》】結葉還臨影，飛香欲遍空；不意餘花落，翻沉露井中。
櫻桃第四
敘事
《爾雅》曰：楔荊桃。（郭璞注：今櫻桃也。）《禮記》曰：仲夏之月，天子羞以含桃，先薦寢廟。（鄭玄注：含桃，今櫻桃。）《漢書》曰：惠帝出離宮，叔孫通曰：「禮，春有嘗果。方今櫻桃熟，可獻，願陛下出，因取櫻桃獻宗廟。」上許之。諸獻果由此興。《廣志》：櫻桃大者，有長八分者，有白色多肌者，凡三種。《本草》曰：櫻桃味甘，主調中益脾氣，令人好顏色，美志氣。一名牛桃，一名麥英。
事對
【鶯含 蟬翳】《呂氏春秋》曰：仲夏之月，羞含桃。高誘注曰：含桃，櫻桃為鳥所含，故曰含桃，傅鹹《粘蟬賦》曰：櫻桃為樹則多陰，為果則先熟，故種之於廳事之前，有蟬鳴焉。顧命黏取，以弄小兒。遂寓目以周覽，聽鳴蜩於纖枝；翳翠葉以長吟，信厥樂之在斯。
【緗葉 紅蕊】王僧達詩曰：初櫻動時豔，擅藻爍輝芳；緗葉未開萼，紅葩已發光。張華詩曰：櫻桃含紅蕊。
【春就 夏羞】左思《蜀都賦》曰：朱櫻春就，素柰夏成。《禮記》曰：仲夏之月，天子羞以含桃，先薦寢廟。
【二株 三種】《洛陽宮殿簿》曰：顯陽殿前櫻桃六株，徽音殿前乾元殿前並二株。郭義恭《廣志》曰：櫻桃大者，有長八分者，有白色多肌者，凡三種。
賦
【後梁宣帝《櫻桃賦》】懿夫櫻桃之為樹，先百果而含榮；既離離而春就，乍苒苒而冬迎。異羣龍之無首，垂牢器之晚成；鳥才食而便墜，雨薄灑而皆零。未睹紅顏之實，空有薦廟之名；等橘柚於詹戶，匹諸薦乎中庭。異梧桐之棲鳳，愧綠竹之恆貞；豈復論其美惡，且聳幹乎前欞。葉繁抽而掩日，枝長弱而風生；且得蔽乎羲赫，實當暑之淒清。
詩
【唐太宗皇帝《賦得櫻桃春為韻詩》】華林滿芳景，洛陽遍陽春；朱顏含遠日，翠色影長津。喬柯轉嬌鳥，低枝映美人；昔作園中實，今來席上珍。
【梁簡文帝《奉答南平王康齎朱櫻詩》】倒流映碧叢，點露擎朱實；花茂蝶爭飛，枝濃鳥相失。已麗金釵瓜，仍美玉盤橘；甯異梅似丸，不羨萍如日。永植平臺垂，長與雲桂密；徒然奉推甘，終以愧操筆。
棗第五
敘事
《爾雅》曰：棗，壺棗，（郭璞曰：今江東呼大而銳上者為壺棗。壺猶瓠也。）遵羊棗，（實小而圓，紫黑色。《孟子》曰：曾皙嗜羊棗。）洗大棗，（今河東倚氏出大棗，子如雞卵大。）蹶泄苦棗，（子味苦也。）皙無實棗，（不著子。）還味稔棗。（還味，短味。）棗李曰之。（孫炎曰：，去其氐。）《周官》曰：饋食之籩其實棗。《毛詩》曰：八月剝棗。《禮記》曰：婦人之贄，具榛脯修棗慄。又曰：棗曰新之，慄曰撰之，桃曰膽之，摣梨曰鑽之。食棗桃李，不致於核。盧諶《祭法》曰：春祠用棗油。《史記》曰：李少君以卻老方見武帝。少君方帝曰：「臣嘗遊海上，見安期先生食巨棗，大如瓜。」《漢書》曰：安邑千樹棗，此與千戶侯等。《尹喜內傳》曰：老子西遊，省太真王母，其食玉文之棗，其實如瓶。《孟子》曰：曾皙嗜羊棗，曾子不忍食之。《廣志》曰：穀城紫棗，長二寸。西王母棗三月熟，在眾果之先。梁國夫人棗，大白棗，名曰蹙諮，小核多肌；三皇棗、駢白棗、灌棗，獲此四者。官園所種棗，有雞心、牛頭、獼猴、細腰之名，又有互棗、大棗、崎廉棗、桂棗、夕棗之名。《本草》曰：凡棗九月採，日干。補中益氣，久服神仙。
事對
【羊角 雞心】陸《鄴中記》曰：石季龍園有羊角棗，三子一尺。郭義恭《廣志》曰：棗有狗牙、雞心、牛頭、羊角、獼猴、細腰之名。
【駢白 鹿盧】郭義恭《廣志》曰：三皇棗駢白棗。郭璞曰：子細腰者，今謂之鹿盧棗。
【細核 弱枝】王子年《拾遺記》曰：北極有岐峯之陰，多棗樹。百尋，其枝莖皆空。其實長尺，核細而柔，歷百歲一實。潘嶽《閒居賦》曰：周文弱枝之棗，房陵朱仲之李。
【東鄰伐樹 北園垂陰】《漢書》曰：王吉少時學問居長安，其東家有棗樹，垂吉庭中。吉婦取以啖之，吉知，乃去其婦。東家聞，欲伐其樹，鄰裏共止之。趙整詩曰：北國有一棗，布葉垂重陰。
【細腰 圓實】《爾雅》郭璞注曰：子細腰者，今謂之鹿盧棗。又曰：遵羊棗。郭璞注曰：實小而圓紫黑色。
【玉文 朱實】《尹喜內傳》曰：老子西遊，省太真王母，共食玉文棗。其實如瓶。傅玄《棗賦》曰：斐斐素華，離離朱實；脆若離雪，甘如含蜜。
【萬年實 千戶侯】郭子橫《洞冥記》曰：元鼎元年，起招仙閣，進旁唐細棗。此棗出旁唐山，臨碧海上，萬年一實。子如今嫩棗，迮之有膏。膏可然燈。《漢書》曰：安邑千樹棗，此其人與千戶侯等。
賦
【晉傅玄《棗賦》】有蓬萊之嘉樹，植神州之膏壤；擢剛莖以排虛，誕幽根以滋長。北陰塞門，南臨三江；或布燕趙，或廣河東。既乃繁枝四合，豐茂蓊鬱，斐斐素華，離離朱實。脆若離雪，甘如含蜜。脆者宜新，當夏之珍；堅者宜幹，薦羞天人。有棗若瓜，出自海濱；全生益氣，服之如神。
【陳後主《棗賦》】芳園列幹，森梢繁羅；蕊餘莖少，葉暗枝多。復有奇樹，風間臨柯。深夜影來，未若丹心美，實絳質嘉枝。重針共暗，枝瓠同瑰；羞金盤於冰水，薦玉案於深杯。此歡心之未已，方夢腸而屢回。
詩
【後秦趙整《詠棗詩》】北園有一樹，布葉垂重陰；外雖多棘刺，內實懷赤心。
【梁簡文帝《賦棗詩》】浮華齊水麗，垂彩鄭都奇；白紛英靡靡，紫色標離離。風搖羊角樹，日映雞心枝，穀城逾石蜜，蓬嶽表仙儀。已聞安邑美，永茂玉門垂。
贊
【晉郭璞《棗贊》】建國辨方，外朝九棘；因材制義，赤心鯁直。藹藹卿士，亮此袞職。
慄第六
敘事
《毛詩》曰：阪有漆，隰有慄。《詩義疏》曰：慄五方皆有，周秦吳揚特饒。唯漁陽範陽慄，甜美長味，他方不及也。倭韓國上慄大如雞子，亦短味不美。桂陽有慄叢生，大如杼。《周官》曰：饋食之籩其實慄。《漢書》曰：燕秦千樹慄，與千戶侯等。《西京雜記》曰：上林苑有侯慄、瑰慄、魁慄、榛慄、嶧陽慄。辛氏《三秦記》曰：漢武帝果園，大慄十五枚為一斗。
事對
【女贄 籩實】《左傳》曰：女贄不過榛慄棗修。《周禮》曰：饋食之籩其實慄。
【南安出 北朔薦】王褒《僮約》曰：南安拾慄採橘。注云：南安，縣名，出好慄橘。王逸《荔枝賦》曰：西旅獻崑山之蒲桃，北燕薦朔濱之巨慄。
【華林一株 燕地千樹】《晉宮閣名》曰：華林園中慄一株，侯慄六株。《漢書》曰：燕秦千樹慄，此人與千戶侯等也。
【秦王苑 漢帝園】《韓子》曰：秦饑，應侯謂王曰：「五苑之果，疏橡棗慄，足以活人，請發與之。」《三秦記》曰：漢武帝果園，大慄十五枚為一斗。
【華山麓 汝水灣】《華山記》曰：西山麓中有慄林，藝植以來，蕭森繁茂。酈元注《水經》曰：汝南灣中，有地數頃，上有慄山，味不並南安之實也。燕歲貢四百石，以充天府。水渚即慄洲也。
賦
【後漢蔡邕《傷故慄賦》】樹遐方之嘉木兮，於靈宇之前庭；通二門以徵行兮，夾階除而列生。彌霜雪之不凋兮，當春夏而滋榮；因本心以誕節兮，挺青櫱之綠英。形猗猗以豔茂兮，似碧玉之精明。
【陳陸瓊《慄賦》】四時逸盛，百果玄芳；綠梅春馥，紅桃夏香。何羣品之浮脆，惟此質之久長；外刺同夫枳棘，內潔甚於冰霜。伏南安而來清，列禦宿而懸房；薦羞則具榛並列，加籩則菱芡同行。金盤兮麗色，玉俎兮鮮光；周人以之戰懼，大官稱於柏梁。
詩
【梁陸玢《賦得雜言詠慄詩》】貨見珍於有漢，木取貴於隆周；英肇萌於朱夏，實方落於素秋。委玉盤，雜椒糈；將象席，糅珍羞。
梨第七
敘事
《說文》曰：梨，果也，從木利聲。《漢書》曰：淮北榮南河濟之間千樹梨，此其人皆與千戶侯等。《晉令》曰：諸官秩梨守護者，置吏一人。《尹喜內傳》曰：老子西遊，省太真王母，共食紫梨。《漢武內傳》曰：太上之果，有玄光梨。辛氏《三秦記》曰：漢武帝園，一名樊川，一名禦宿。有大梨如五升瓶，落地則破。其主取布囊承之，名曰含消梨。何晏《九州論》曰：安平好棗，真定好梨。《廣志》曰：洛陽北邙張公夏梨，海內唯有一樹。有常山真定山陽鉅野梨，梁國睢陽梨，齊郡臨淄梨，鉅鹿槁梨，上黨亭梨，小而甘；新豐箭谷梨，關以西梨，多供禦。廣都梨重六斤，數人分食之。又真定禦梨，大若拳，甘若蜜，脆若淩，可以解煩釋飠。
事對
【真定 廣都】魏文帝詔曰：真定梨大如拳，甘如蜜。郭義恭《廣志》曰：廣都梨重六斤，數人分食之。
【靈關 禦宿】謝頫《謝梨啟》曰：味出靈關之陰，旨介玉津之澨。辛氏《三秦記》曰：漢武帝園名樊川，一名禦宿。有大梨如五升瓶，落地則破，名含消梨。
【大穀 鉅野】潘嶽《閒居賦》曰：張公大穀之梨，梁侯烏卑之柿。郭義恭《廣志》曰：有常山真定梨，山陽鉅野梨。
【生玄圃 種青田】王贊《梨頌》曰：太康十年，梨樹西枝，其條與中枝合，生於玄圃園，皇太子令侍臣作頌。《永嘉記》曰：青田村人家多種梨。有一梨樹，名曰官梨，大一圍五寸，恆以供獻，名為禦梨。
【甘香 津潤】《韓子》曰：夫樹且梨橘柚者，食之則甘，嗅之則香。左思《蜀都賦》曰：紫梨津潤，榛慄罅發。
詩
【梁沈約《應詔詠梨詩》】大穀來既重，岷山道又難；摧折非所吝，但令入玉盤。
【梁劉孝綽《於座應令詠梨花詩》】玉壘稱津潤，金谷詠芳菲；詎匹龍樓下，素葉映華扉。雜雨疑霰落，因風似蝶飛；豈不憐飄墜，願入九重圍。
【後梁宣帝《大梨詩》】大谷常流稱，南荒本足珍；綠葉已承露，紫實復含津。
甘第八
敘事
周處《風土記》曰：甘，橘之屬，滋味甜美特異者也。有黃者，有頳者，謂之壺甘。崔豹《古今注》曰：甘實形如石榴者，亦謂之壺甘。《廣志》曰：有黃甘，一核。有成都平蒂甘，大如升，色蒼黃。犍為南安縣出黃甘。《荊州記》曰：宜都郡舊江北甘園，名宜都甘。《襄陽記》曰：李叔平臨終，敕其子曰：「龍陽洲裡有千頭木奴，及甘橘成，歲得絹數千匹。」
事對
【平蒂 圓實】郭義恭《廣志》曰：成都平蒂甘，大如升，色蒼黃。胡濟《甘賦》曰：三秋迭運，初寒履霜；壺形既兆，圓實一煌。
【披黃苞 系丹實】潘嶽《笙賦》曰：披黃苞以授甘，傾縹瓷以酌。劉韶《甘樹賦》曰：豐條翠葉，系以丹實。
【西平更生 東望共食】範甯表曰：南昌令解列西平裡有一甘樹，枯死一年後，以今年更生。枝葉豐茂，今多少作子。《述異志》曰：南康郡南東望山，有人入山。山頂有果林，眾果畢植，行列整齊，如人工。甘子正熟，三人共食，致飽。懷二枚，欲示人，聞空中語雲：「催放雙甘，乃聽汝去。」
【若菱華 侔萍實】胡濟《黃甘賦》曰：照曜原隰，蔭映林荒；丹黃赫以晨煒，逸景接乎離光。若菱花之繡綺井，似燭龍之銜金璫。謝惠連《甘賦》曰：侔萍實於江介，超玉果於崑山。
【超玉果 若金璫】並見上注。
賦
【劉瑾《甘樹賦》】伊冥造之綿綿兮，糸麗羣象於成遇；嗟卉草之森秀兮，將歸美於甘樹。誕寄生於南楚兮，播萬裏而東布；浸冷泉以搖根兮，竦逸條以承露；結密葉以舒蔭兮，滌纖塵以開素。仰清氣以旭晨兮，流惠飆於薄暮；雖飛榮於園沼兮，契巒松之貞趣。時屢遷而彌真兮，淩寒暑而一度。
【宋謝惠連《甘賦》】嘉寒園之麗木，美獨有此貞芳；質葳蕤而懷風，性耿介而淩霜。擬夕霞以表色，指朝景以齊圓；侔萍實乎江介，超玉果於崑山。傾子節兮湘之區，承君玩兮堂之隅，濯雨兮冒霜，長無絕兮芬敷。
詩
【梁徐陵《詠甘詩》】朱實挺荊南，苞品擅珍淑；上林雜嘉樹，江潭間修竹。萬室擬封家，千株挺荊國；綠葉萋以布，素榮芬且鬱。得陳終宴歡，良垂□雨育。
橘第九
敘事
《禹貢》曰：淮海惟揚州，厥包橘柚錫貢。（孔安國曰：小曰橘，大曰柚。）　　《周書》曰：秋食楂梨橘柚。《周禮》曰：橘逾淮北而為枳，此地氣使然也。《春秋運鬥樞》曰：璿星散為橘。《漢書》曰：江陵千樹橘，與千戶侯等。張勃《吳錄》曰：建安郡中有橘，冬月於樹上覆裹之。至明年春夏，色變青黑，味尤絕美。《上林賦》雲：盧橘夏熟。盧，黑色也，蓋近是也。又曹叔《異物志》曰：橘為樹，白華赤實，皮既馨香，又有善味。交趾有橘官，長一人，秩三百石，主歲貢禦橘。
事對
【白華 朱實】李尤《七歎》曰：梁土青麗，盧橘是生；白華綠葉，扶疏冬榮。曹植《橘賦》曰：朱實不凋，焉得素榮。
【綠葉 金衣】《楚詞 橘頌》曰：後皇嘉樹，橘來服兮；受命不遷，生南國兮；深固難徒，更其志兮；綠葉素榮，紛其可嘉兮。李尤《七歎》曰：金衣素裡，班理內充；滋味偉異，淫樂無窮。
【懷三 擲兩】《吳志》曰：陸績年六歲，於九江見袁術。出橘，績懷三枚去，拜辭墮地。績曰：「欲歸遺母。」術大奇之。陶潛《搜神後記》曰：會稽東野有女子，姓吳，字望。於路忽見一貴人，儼然端坐，即蔣侯像也，因擲兩橘與之。數數形見，遂降情好。
【建春山 德陽殿】東方朔《神異記》曰：東方裔外有建春山，其上多橘柚。李尤《德陽殿賦》：橘柚含桃，百果成叢。
賦
【魏曹植《橘賦》】播萬裏而遙植，列銅爵之園庭；背江洲之暖氣，處玄朔之肅清。邦換壤別，爰用喪生；處彼不凋，在此先零。朱實不凋，焉得素榮。惜寒暑之不均，嗟華實之永乖；仰凱風以傾葉，冀炎氣之可懷。颺鳴條以流響，晞越鳥之來棲；夫靈德之所感，物無微而不和。神蓋幽而易激，信天道之不訛；既萌根而弗幹，諒結葉而不華。漸玄化而不變，非彰德於邦家；拊微條以歎息，哀草木之難化。
詩
【梁範雲《園橘詩》】芳條結寒翠，園實變霜朱；徙根楚州上，來覆廣庭隅。
【梁沈約《園橘詩》】綠葉迎露滋，朱苞待霜潤；但令入玉半，金衣非所吝。
【周李元操《園中雜詠橘樹詩》】嘉樹出巫陰，分根徙上林；白華如霰雪，朱實似懸金。布影臨丹地，飛香度玉岑；自有淩冬質，能守歲寒心。
贊
【王叔之《甘橘贊》】節重履險，操貴有恆；一樹保榮，四運齊能。在質惟美，於味斯弘；異分南域，北則枳橙。
梅第十
敘事
《詩義疏》曰：梅，杏類也；樹及葉皆如杏而黑耳。《西京雜記》曰：漢初，修上林苑，羣臣各獻名果。有侯梅、朱梅、紫花梅、同心梅、紫蒂梅、麗友梅。《異物志》曰：楊梅似彈丸，五月熟。《廣州記》曰：廬山頂上有湖，廣數頃，有楊梅、山桃。止得於上飽啖，不得將去。《廣志》曰：蜀名梅為{艸}，大如雁子，梅{艸}皆可以為油。黃梅，以熟{艸}作之。
事對
【紫蒂 白花】《西京雜記》曰：修上林苑，羣臣各獻名果。有紫蒂梅、燕脂梅。劉義慶《遊鼉湖詩》曰：暄景轉諧淑，草木日滋長；梅花覆樹白，桃杏發榮光。
【一枝 三實】劉向《說苑》曰：越使諸發執一枝梅遺梁王。梁王之臣曰韓子，顧左右曰：「惡有一枝梅乃遺制國之君乎？」《毛詩》曰：В有梅，其實三兮。
【明目 香口】《吳氏本草》曰：梅核明目，益氣不饑。《詩義疏》曰：梅曝幹為臘，羹霍齏中，又可含以香口。
【雲山幹臘 洛涘繁榮】《山海經》曰：雲山之上，其實幹臘。郭璞注曰：臘，幹梅也。潘嶽《閒居賦》曰：退而閒居，於洛之涘。又曰：梅杏鬱棣之屬，繁榮麗藻之飾，華實照爛，言所不能極也。
賦
【梁蘭文帝《梅花賦》】層城之宮，靈苑之中；奇木萬品，庶草千叢。光分影雜，條繁幹通；寒圭變節，冬灰徙筒。並皆枯悴，色落摧風。年歸氣新，搖芸動塵；梅花特早，遍能識春。或承陽而發金，乍雜雪而披銀。吐豔四照之林，舒榮五衢之路；既玉綴而珠離，且冰懸而雹布。葉嫩出而未成，枝抽心而插故；漂半落而飛空，香隨風而遠度。掛靡靡之遊絲，雜霏霏之晨霧；爭樓上之落粉，奪機中之織素。於是重閨佳麗，貌婉心嫻，憐早花之驚節，訝春光之遣寒。礻夾衣始薄，羅袖初單。折此芳花，舉茲輕袖；或插鬟而問人，或殘枝而相授。恨鬟前之大空，嫌金鈿之轉舊。顧影丹墀，弄此嬌姿；洞開春牖，四卷羅帷。春風吹梅畏落盡，賤妾為此斂娥眉。花色持相比，恆愁恐失時。
詩
【梁簡文帝《雪裡覓梅花詩》】絕訝梅花晚，爭來雪裡窺；下枝低可見，高處遠難知。俱羞惜腕露，相讓道腰羸；定須還剪綵，學作兩三枝。
【梁何遜《詠早梅詩》】菟園標物序，驚時最是梅；銜霜當路發，映雪擬寒開。枝橫卻月觀，花繞淩風臺；朝灑長門泣，夕駐臨邛杯。應知早飄落，故逐上春來。
【梁王筠《和孔中丞雪裡梅花詩》】水泉猶未動，庭樹已先知；翻光同雪舞，落素混冰池。今春競時發，猶是昔年枝；唯有長<焦頁>，對鏡不能窺。
【梁庾肩吾《同蕭左丞詠摘梅花詩》】窗梅朝始發，庭雪晚初消；折花牽短樹，幽叢入細條。垂冰溜玉手，含刺冒春腰；遠道終難寄，馨香徒自饒。
【周庾信《詠梅花詩》】常年臘月半，已覺梅花蘭；不信今春晚，俱來雪裡看。樹動懸冰落，枝高出手寒；早知覓不見，真悔著衣單。
石榴第十一
敘事
《埤蒼》曰：石榴，柰屬也。《博物志》曰：張騫使西域還，得安石榴、胡桃、蒲桃。繆襲《祭儀》曰：秋嘗果以梨、棗、柰、安石榴。沈約《宋書》曰：晉安帝時，武陵臨沅獻安石榴，一蒂六實。《鄴中記》曰：石虎苑中有安石榴，子大如碗盞，其味不酸。周景式《廬山記》曰：香爐峯頭有大磐石，可坐數百人，垂生山石榴，三月中作花，色似石榴而小淡，紅敷紫萼，煒曄可愛。
事對
【丹須 紫萼】夏侯湛《石榴賦》曰：接翠萼於綠蒂，冒紅牙於丹須；然含蕤，璀爾散珠。周景式《廬山記》曰：山石榴紅敷紫萼，煒曄可愛。
【六實 千房】沈約《宋書》曰：武陵臨沅獻安石榴，一蒂六實。潘尼《石榴賦》曰：千房同蒂，十子如一；繽紛磊落，垂光耀質。
【玉潤 星懸】範堅《安石榴賦》曰：膏凝玉潤，光猶瑩削；頳如丹砂，粲若銀礫。應吉甫《安石榴賦》曰：丹葩結秀，朱實星懸。
【素粒 紅膚】張協《安石榴賦》曰：素粒紅液，金房緗隔。範堅《安石榴賦》曰：縞隔區分，雕實綺錯；紅膚帖素，揉以紫的。
【玉瑩 珠駢】張協《安石榴賦》曰：柔膚冰潔，凝光玉瑩；漼如冰碎，泫若珠迸。應貞《安石榴賦》曰：膚折理阻，斕若珠駢。
賦
【西晉夏侯湛《石榴賦》】覽華圃之嘉樹兮，羨石榴之奇生；滋玄根於夷壤兮，擢繁幹於蘭庭。沾靈液之粹色兮，含渥露以深榮。若乃時雨新希，微風扇物，藹萋萋以鮮茂兮，紛扶輿以蓊鬱；枝摻稔以環柔兮，葉鱗次以周密；纖條參差以窈窕兮，洪柯流離以相拂。於是乎青陽之末，朱明之初，翕微煥以ゼ採兮，的窟桀以揚敷；接翠萼於綠蒂兮，冒紅牙以丹須。然含蕤，璀爾散珠。若乃叢紈始裹，聚葩方離，潛暉蜿豔，綠採未披，照灼攢列，熒瑩玄垂。
【西晉潘岳《河陽庭前安石榴賦》】仰天路而高睇，顧鄰國以相望；位莫微於宰邑，館莫陋於河陽。雖則陋館，可以遨遊；實有嘉木，曰安石榴。修條外暢，榮幹內つ；扶疏偃蹇，冉弱紛柔。於是暮春告謝，朱夏戒初，新莖擢潤，膏葉垂腴。曾華曄以先越，含榮其方敷；丹暉綴於朱房，緗的點乎紅須。煌煌煒煒，熠龠委累；似琉璃之棲鄧林，若珊瑚之映淥水。既乃攢乎狹庭，載厄載褊；土階無等，肩牆惟淺。壁衣蒼苔，瓦被駁蘚；處悴而榮，在幽彌顯。
詩
【梁孝元帝《賦得石榴詩》】塗林未應發，春暮轉相催；燃燈疑夜火，連珠勝早梅。西域移根至，南方釀酒來；葉翠如新剪，花紅似故栽。還憶河陽縣，映水珊瑚開。
【隋魏彥深《詠石榴詩》】分根金穀裡，移植廣庭中；新枝含淺綠，晚萼散輕紅。影入環階水，香隨度隙風；路遠無由寄，徒念春閨空。
【孔紹《詠石榴詩》】可惜庭中樹，移根逐漢臣；只謂來時晚，開花不及春。
瓜第十二
敘事
《爾雅》曰：瓞<瓜勺>其紹瓞。（孫炎曰：《詩》雲：綿綿瓜瓞。<瓜勺>，小瓜子，其本子小。）《說文》曰：瓜，象形也；瓣，瓜實也。《大戴禮》曰：五月乃瓜。乃瓜者，治瓜之辭也。瓜也者，始食瓜。八月剝瓜，蓄瓜時也。《禮記》曰：為天子削瓜者副之。巾以，（副，析也，既削又四析之，乃橫斷之，而巾覆焉。）為國君者華之；巾以，（華，中裂也，不四析也。）為大夫累之；（累，倮也，謂不巾覆也。）士之，（不中裂橫斷，去而已，）庶人齕之。（不橫斷。）又曰：瓜祭，上環，食中，棄所操。婦人之贄，瓜桃李梅。盧諶《祭法》曰：夏祠秋祠皆用瓜。《續漢書》曰：漢安帝三年，有瓜異本同蒂，共生一瓜，時以為嘉。《太上黃庭經注》曰：大霍山下有洞臺，司命君府也。中有神盤靈瓜，食之者至玄也。《莊子》曰：朽瓜化為魚，物之變也。《廣志》曰：凡瓜之所出，以遼東盧江敦煌之種為美。有魚瓜，縑瓜，狸頭瓜。瓜州大瓜如斛，禦瓜也。有青登瓜，大如三斗魁；有柱杖瓜，長二尺餘。蜀地溫食瓜，至冬熟。有秋泉瓜，秋種冬熟。《魚龍河圖》曰：瓜有兩鼻者殺人。
事對
【青門 朱火】阮籍詩曰：昔聞東陵瓜，近在青門外；連畛距阡陌，子母相鉤帶。《漢武內傳》曰：西王母謂上元夫人曰：「共造朱炎山陵，食靈瓜，其味甚好，憶此未久已七千歲。」
【蜜房 冰谷】劉楨《瓜賦》曰：甘逾蜜房，冷亞冰圭。郭子橫《洞冥記》曰：有龍肝瓜，長一尺，花紅時素，生於冰穀，所謂冰谷素葉之瓜。
【龍肝 獸掌】龍肝事見上冰穀注。張揖《廣雅》曰：龍蹄獸掌，羊骸兔頭，瓜屬也。
【紫花 素葉】伏侯《古今注》曰：孝平帝元年，武陵縣生瓜，花如蔥，花紫色，實如小麥，墮地復生。素葉事見冰穀注。
【五色 九彩】阮籍詩曰：昔聞東陵瓜，近在青門外；五色曜朝日，嘉賓四面會。劉楨《瓜賦》曰：豐細異形，圓方殊務；揚暉發藻，九彩雜糅。
【黃花 絳實】劉楨《瓜賦》曰：三星在隅，溫風節暮；枕翹於藤，流美遠布。黃花炳曄，潛實獨著；豐細異形，圓方殊務。《南嶽夫人內傳》曰：夫人姓魏，名華存，性樂神仙。季冬之月，夜半清明，有真人至靜室。陳玄室紫柰，絳實靈瓜。
【白㼐 玄】張揖《廣雅》曰：桂枝蜜筒，白㼐無餘，瓜屬。陸機《瓜賦》曰：小青大班，玄素碗。
【二莖一實 四剖三離】劉敬叔《異苑》曰：漢安帝元初三年，平陸有瓜，異本同蒂共生一瓜。晉武太康八年，王浚園生瓜，三莖一實。劉楨《瓜賦》曰：析以金刀，四剖三離；承之以雕盤，冪之以纖。
賦
【西晉陸機《瓜賦》】佳哉瓜之為德，邈眾果而莫賢；殷中和之淳佑，播滋榮於甫田。背芳春以初載，近朱夏而自延；奮修系之莫莫，邁秀體之綿綿。赴廣武以長蔓，粲煙接以雲連；感嘉時而促節，蒙惠露而增鮮。若乃紛敷雜錯，鬱悅婆娑，發彼適此，迭相經過。熙朗日以熠熠，扇和風其如波；有葛{艸累}之覃及，象椒聊之眾多。發金縈於秀翹，結玉實於柔柯；蔽翠景以自育，綴修莖而星羅。夫其種族類數，則有括蔞定桃。黃㼐白搏，金文蜜筒，小青大班，玄素碗，狸首虎蹯。東陵出於秦谷，桂髓起於巫山；五色比象，殊形異端。或濟貌以表內，或惠心而醜顏；或攄文以抱綠，或被素而懷丹。氣洪細而俱芬，體修短而必圓。
【晉傅玄《瓜賦》】調土下種，播之有經；應運候時，負甲徐生。遂日就而月將，既成母而盤縈；次落莫之密葉兮，交逶迤之修莖。敷碧綠之純採，金華炳其朗明。育之以人功，養之以六氣；黃逾金緗，青侔含翠。雖狸首之甘美兮，未若東門之奇偉。舊有蜜筒，及青括蔞，嘉味溢口，鮮類寡儔；一齧之頃，至三搖頭。選美芳園，重簡其珍。披以吳刀，承以朱盤。中割而破，雖分若完；質兼三味，氣美芳蘭。愈得冷而益甘兮，怡神爽而解煩。細肌密裡，多瓤少瓣，豐旨絕異，食之不飠。
木部
松第十三
敘事
《說文》曰：松，木也，從木公聲。古文榕，從木容聲。《尚書》：青州，厥貢岱畎絲，鉛松怪石。郭氏《玄中記》曰：松脂淪入地中，千歲為茯苓。劉向《神仙傳》曰：佺好食松實，能飛行，速如走馬。以松子遺堯，堯不能服。松者，橫也，時受服者，皆至三百歲。《嵩山記》曰：嵩高山有大松樹，或百歲，或千歲。其精變為青牛，為伏龜，採食其實得長生。《抱樸子》曰：松樹之三千歲者，其皮中有聚脂，狀如龍形，名曰飛節芝。又《玉策記》曰：千歲松樹，四邊披起，上杪不長。望而視之，有如偃蓋。其中有物，或如青牛，或如青犬，或如人，皆壽萬歲。《王逸子》曰：木有扶桑松柏，皆受氣淳矣，異於羣類者也。《廣志》曰：千歲老松子，色黃白，味似粟，可食。《本草》曰：松脂出隴西，如膠者善。松脂一名松肪，味苦溫，久服輕身延年。
事對
【棲鸞 系馬】謝承《後漢書》曰：方儲，字聖明，丹陽人也。除郎中，遭母憂，棄官行禮，負土成墳，種松柏奇樹千餘株。鸞鳥棲其上，白兔遊其下。劉琨《扶風詩》曰：系馬長松下，歇鞍高嶽頭；烈烈悲風起，泠泠澗水流。
【麈尾 龍形】周景式《廬山記》曰：石門北巖，即松林也。有數百株松，大皆連拱，長近二十丈，攢生絕崖上。南臨石門澗。澗中仰視之，離離如駢麈尾；於尋陽望聚，見之分明。《抱樸子》曰：松樹其皮中有脂，狀如龍形。
【偃蓋 飛節】《抱樸子》曰：《玉策記》曰：千歲松如偃蓋。又曰：松樹皮中有聚脂，名曰飛節芝。
【貞蕤 秀葉】庾肅之《松贊》曰：流潤飛津，沉精幽結；貞蕤含芳，仰拂素雪。左九嬪《松柏賦》曰：敷纖莖之蘢蓯，布秀葉之蔥青。
【翠實 素髓】左九嬪《松柏賦》曰：列翠實之離離，馥幽藹而永馨。許詢詩曰：青松疑素髓，秋菊落芳英。
賦
【南齊王儉《和蕭子良高松賦》】山有喬松，峻極青蔥；既抽榮於岱嶽，亦擢穎於荊峯。受靈命於后土，方虞舜以齊蹤；貫四時而不改，超五玉之嘉容。上拂天而獨遠，下流雲而自重。重陰微微，漏景含暉；日既升而猶晦，時方中而未晞。通霄漢而隱影，集鸞皇之翻飛；佺食和而輔性，墨翟昌言於宋圍。想周穆之長阪，念東平之思歸。若乃朔窮於紀，歲亦暮止；隆冰峨峨，飛雪千里。攬三秀而靡遺，望九山其相似；翔雁哀回於天津，振鷺驚鳴於川涘。嗟萬有之必衰，獨貞華之無已；積皓霰而爭光，延微飆而響起。
【南齊謝頫《和蕭子良高松賦》】閱品物於幽記，訪育於祕經；巡紀林之彌望，識斯松之最靈。豈榆柳之比性，指椿而等齡；若夫修幹垂陰，喬柯飛穎。望肅肅而既閑，即微微而方靜；懷風音而送聲，當月路而留影。即芊眠於廣隰，亦迢遞於孤嶺；集九仙之羽儀，棲五鳳之光景。固扌木之為選，貫山川而自永。爾乃青春爰謝，雲物含明，江皋綠草，曖然已平。紛弱葉而凝照，競新藻而抽英；陵翠山其如剪，施懸蘿而共輕。至於星迴窮紀，沙雁相飛，同雲泱其無色，陽光沉而滅暉。卷風飆之吸，積霰雪之巖皚；豈雕貞於寒暮，不受令於霜威。
詩
【梁沈約《寒松詩》】梢聳振寒聲，青蔥標暮色；疏葉望嶺齊，喬幹臨雲直。
【梁吳均《詠慈姥磯石上松詩》】根為石所蟠。枝為風所碎；賴我有貞心，終淩細草輩。
【隋煬帝《詠北鄉古松樹詩》】古松唯一樹，森竦詎成林；獨留麈尾影，猶橫偃蓋陰。雲來聚雲色，風度雜風音；孤生小庭裡，尚表歲寒心。
【隋李德林《詠松樹詩》】結根生上苑，擢秀邇華池；歲寒無改色，年長有倒枝。露自金盤灑，風從玉樹吹；寄言謝霜雪，貞心自不移。
柏第十四
敘事
《爾雅》曰：柏，掬也。《史記》曰：松柏為百木長而守宮閭。《尚書》曰：荊州，厥貢屯幹栝柏。《周官》曰：冀州，其利松柏。劉向《列仙傳》曰：赤松子好食柏實，齒落更生。《漢武內傳》曰：藥有松柏之膏，服之可以延年。《三輔舊事》曰：漢諸陵皆屬太常，不屬郡縣，其入盜柏者棄市。《抱樸子》曰：天陵偃蓋之松，大穀倒生之柏，凡此諸木，皆與天齊其長，地等其久也。《廣志》曰：柏有續柏，有計柏。崔《月令》曰：七月收柏實。
事對
【衛國舟 殷人社】《毛詩》曰：柏舟，言仁而不遇也。衛頃公之時，仁人不遇，小人在側也。泛彼柏舟，亦泛其流。《論語》曰：哀公問社於宰我，宰我對曰：「夏後氏以松，殷人以柏，周人以慄。」鄭玄注云：主四主謂社也。
【鵲立 鸞棲】《東方朔傳》曰：孝武皇帝時，聞居鵲鳴。新雨止，朔執戟在殿上。呼問之，答曰：「殿後柏樹上，有鵲立枯枝上，東向鳴。」上遣視如朔言。謝承《後漢書》曰：方儲遭母憂，種松柏，鸞棲其上。
【泰山千樹 華林二株】《太山記》曰：山南有太山廟，種柏千樹，大者十五六圍，長老傳雲漢武帝所種。晉有華林園柏二株。
賦
【西晉左九嬪《松柏賦》】何奇樹之英蔚，託峻嶽之嵯峨；被玄澗之逶迤，臨淥水之素波。擢修木之丸丸，萃綠葉之芬葩；敷纖莖之蘢蓯，布秀葉之蔥青。列翠實之離離，馥幽藹而永馨；紛翕習以披離，氣肅肅以清泠。應長風以鳴條，似絲竹之遺聲；稟天然之貞勁，經嚴冬而不零。雖凝霜而挺幹，近青春而秀榮；若君子之順時，又似乎真人之抗貞。赤松遊其下而得道，文賓餐其實而長生；詩人歌其榮蔚，齊南山以永寧。
詩
【北齊魏收《庭柏詩》】古松圖偃蓋，新柏寫爐峯；淩寒翠不奪，迎暄綠更濃。茹葉輕沉體，咀實化衰容；將使中臺麝，違山能見從。
槐第十五
敘事
《春秋說題辭》曰：槐木者，虛星之精也。《元命苞》曰：樹槐而聽訟其下者，槐之言歸也，情見歸實。《爾雅》曰：守宮槐葉，晝聶宵炕，槐大葉而黑。（郭璞注曰：守宮槐，晝日聶合而夜炕布。孫炎曰：聶合，炕張也。）《淮南子》曰：老槐生火，久血為磷，人不怪。（血精在地，暴露百日，則為磷。）《廣志》曰：槐材有青黃白黑數種。《太清草木方》曰：槐者，虛星之精也。以十月上巳取子服之，好顏色，長生通神。
事對
【連理一心 В末千畝】摯虞《連理頌》曰：東宮正德之內，承華之外，槐樹二枝，連理而生。二幹一心，以蕃本根。傅選《槐樹賦》曰：葉葉扶疏，參林蕭瑟；松蘿寄生，綿連В末。延袤千畝，蓊鬱ㄙ藹。
【晝聶夜舒 兔目鼠耳】《爾雅》曰：守宮槐葉，晝聶宵炕。郭璞注曰：守宮槐晝聶合而夜舒布也。江東有槐樹，與此相反，俗因名為合昏，既晝夜各一，其理等耳。孫炎注云：聶合，炕張也。《莊子》曰：槐之生也，入季春五日而兔目，十日而鼠耳。
賦
【魏曹植《槐樹賦》】羨良木之華麗，爰獲貴於至尊；憑文昌之華殿，森列峙於端門。觀朱榱以振條，據文陛而結根，揚陰沉以溥覆，似明後之垂恩。
【魏王粲《槐樹賦》】惟中堂之奇樹，稟天然之淑資；超疇畝而登植，作階庭之華暉。既立本於殿省，植根柢其弘深；鳥願棲而投翼，人望庇而披衿。
【晉摯虞《槐樹賦》】爾乃觀其誕狀，察其攸居，豐融ЩЪ，蓊鬱扶疏。樂雙遊之黃鸝，嘉別鷙之王睢；春棲教農之鳥，夏憩反哺之烏。
【晉王濟《槐樹賦》】若夫龍升南陸，火集正陽，恢茲鬱陶，靜暑無方。鼓柯命風，振葉致涼；朗明過乎八達，重陰逾於九房。
詩
【魏繁欽《槐樹詩》】嘉樹吐翠葉，列在雙闕涯；旖旎隨風動，柔色紛陸離。
桐第十六
敘事
《詩義疏》曰：梓實桐皮曰椅，今人云悟桐也。有白桐，有青桐，有赤桐。雲南牂牁人績以為布。《易緯》曰：桐枝濡毳而又空中，難成易傷，須成氣而後華。《周書》曰：清明之日桐始華。桐若不華，歲有大寒。《韓詩》曰：其桐其椅，其實離離。（離離，長貌。）《毛詩》曰：椅桐梓漆，爰伐琴瑟。《爾雅》曰：櫬，梧也；榮，桐木也。《華陽國志》曰：益州有梧桐木，其華採如絲。人績以為布，名曰華布。沈懷遠《南越志》曰：青桐華頗似木綿，而輝薰過之。謝靈運《遊名山志》曰：吹臺有高桐，皆百圍。嶧陽孤桐，方此為劣。劉會《鄒山記》曰：鄒山古之嶧山，魯穆公改為鄒山。今鄒山嶧陽猶多桐樹。《莊子》曰：鵷雛發南海而飛到北海，非梧桐不止，非竹實不食。《管子》曰：五沃之土，其木宜桐。《齊民要術》曰：梧桐山石間生者，為樂器則鳴。《瑞應圖》曰：王者任用賢良，則梧桐生於東廂。
事對
【嶧陽特生 洞庭傍秀】《尚書》曰：羽畎夏翟，嶧陽孤桐。孔安國注曰：嶧陽特生桐，中琴瑟也。崔駰《七依》曰：爰有洞庭之椅桐，依峻岸而傍生。
【蒼岑吐幹 玄溪託根】張協《七命》曰：寒山之桐，出自大冥；含黃鐘以吐幹，據蒼岑以孤生。崔琦《七蠲》曰：爰有梧桐，產乎玄溪；傅根朽壤，託險生危。
【鳳翔 鸞集】傅鹹《梧桐賦》曰：停公子之龍駕，息旅人之行肩；瞻華實之離離，想儀鳳之來翔。劉義恭《華林四瑞桐樹甘露贊》曰：遠延鳳翮，遙集鸞步；惠潤何廣，沾我萌庶。
【三株 一葉】《晉宮闕名》曰：華林園青白桐三株。伏侯《古今注》曰：昭帝丹鳳三年，馮翊人獻桐枝，長六尺，九枝；枝一葉也。
【孤生 半死】孤生事見蒼岑吐幹注。枚乘《七發》曰：龍門之桐，百尺無枝，鬱結輪菌，其根半死半生。冬則烈風剽霰飛雪之所激。夏則雷霆霹靂之所感。
【止鵷雛 俟鸞】《莊子》曰：鵷雛發南海而飛到北海，非梧桐不止，非竹實不食。司馬彪《與山巨源詩》曰：處身孤且危，於何託餘足；昔也植朝陽，傾枝俟鸞。
賦
【南齊蕭子良《梧桐賦》】植椅桐於廣囿，嗟倏忽而成林；依層楹而吐秀，臨平臺而結陰。乃抽葉於露始，亦結實於星沉；聳輕條而麗景，涵清風而散音。發雅詠於悠昔，流素賞之在今；必鸞鳳而後集，何燕雀之能臨。匪伊楚宮側，豈獨嶧山岑；邈蒿萊之難儷，永配道於仙琴。
【劉義恭《桐樹賦》】伊梧桐之靈材，蔚疏林而擢秀；玄根通徹於幽泉，密葉垂藹而增茂。挺修幹，蔭朝陽，招飛鸞，鳴鳳凰。甘露灑液於其莖，清風流薄乎其枝；丹霞赫奕於其上，白水浸潤乎其陂。
詩
【南齊謝頫《遊東堂詠桐詩》】孤桐北窗外，高枝百丈餘；葉生既阿那，葉落更扶疏。無葉復無實，何以贈離居；裁為圭與璋，足可命參墟。
【梁沈約《詠孤桐詩》】龍門百尺時，排雲少孤立；分根蔭玉池，欲待高鸞集。
【梁吳均《共賦韻同詠庭中桐詩》】龍門有奇賈，自言梧桐枝；華暉實掩映，細葉能披離。不降周王子，空待歲時移；嚴風忽交勁，遂使無人知。
【隋魏彥深《詠桐詩》】未求裁作瑟，何用削成珪；願寄華庭裡，枝橫待鳳棲。
柳第十七
敘事
《說文》曰：楊，蒲柳也，從木易聲。檉，河柳也，從木聖聲。柳，小楊也，從木酉聲。《爾雅》曰：檉，河柳，（郭璞注曰：河旁赤莖小楊也。）旄澤柳，（生澤者。）楊蒲柳。《詩義疏》曰：蒲柳之木二種：一種皮正青，一種皮紅正白。葉皆長廣，可為箭竿。又曰：杞柳生水旁，樹如柳。葉粗而白，木理微赤，今人以為車轂。今淇水旁，魯國泰山汶水邊路，純杞柳也。《山海經》曰：山之西有穀焉，名曰穀，其木多柳。鳳伯之山，熊山，真陵之山，木多柳。平邱山爰有楊柳，決民之國有白柳。崔豹《古今注》曰：白楊葉圓，青楊葉長；柳葉亦長細。多楊圓葉弱蒂，微風則大搖。一名高飛，一曰獨搖。蒲柳生水邊，蒂似青楊，亦曰蒲多，亦曰多柳，亦曰水楊，蒲楊也。支勁韌，任大用。又有赤楊，霜降則葉赤，材理亦赤也。《廣志》曰：白楊一名高飛，木葉大於柳也。
事對
【流絲 飛絮】枚乘《柳賦》曰：漠漠庭階，白日遲遲；籲嗟細柳，流亂輕絲。伍緝之《柳花賦》曰：步江皋兮騁望，感春柳之依依；垂綠葉而雲布，揚零花而雪飛。按《神農本草經》曰：柳花一名柳絮。
【東門葉 北郭枝】《毛詩》曰：東門之楊，其葉牂牁。阮瑀《樂府詩》曰：駕出北郭門，馬行不肯馳；下車少躑躅，仰折楊柳枝。
【九成 十圍】魏文帝《柳賦》曰：在餘年之二七，植斯柳乎中庭；始圍寸而高尺，今連拱而九成。劉義慶《世說》曰：桓公北征，經金城，見為琅邪時種柳，皆已十圍，歎曰：「木猶如此，人何以堪？」攀枝執條，泫然流涕。
【赤葉 綠條】崔豹《古今注》曰：蒲柳生水邊，葉似青楊。又有赤楊，霜降則葉赤，材理亦赤。陳琳《柳賦》曰：偉姿逸態，英豔妙奇；綠條縹葉，雜遝纖麗。
【龍鱗 鳳翼】魏文帝《柳賦》曰：上扶疏而孛散兮，下交錯而龍鱗。陳琳《柳賦》曰：龍鱗鳳翼，綺錯交施；蔚曇曇其杳藹，象翠蓋之葳蕤。
【射葉 攀枝】劉向《說苑》曰：養由基，楚之善射者也。去楊葉百步，百發百中。劉義慶《世說》曰：桓公徵金城，見琅邪時種柳，攀枝執條。
【蔚通衢 蔭清沼】劉義恭《擬陸士衡詩》曰：綠柳蔚通衢，青槐蔭修。謝尚《贈王彪之詩》曰：長楊蔭清沼，遊魚戲淥波。
賦
【後漢王粲《柳賦》】覽茲樹之豐茂，紛旖旎以修長；枝扶疏而覃布，莖森梢以奮揚。人情感於舊物，心惆悵以增慮；行遊目而廣望，睹城壘之故處。悟無生之話言，信思難而存懼；嘉甘棠之不伐，畏敢累於此樹。苟遠跡而退之，豈駕遲而不屢。
【魏文帝《柳賦》】伊中國之偉木兮，瑰姿妙其可珍；稟靈祗之篤施兮，與造化乎相因。四氣邁而代運兮，去冬節而涉春；彼庶卉之未動兮，因肇萌而先辰。盛德遷而南移兮，星鳥正而司分；應隆時而繁育兮，揚翠葉之青純。修幹偃蹇以虹指兮，柔條阿那而拖紳；上扶疏而孛散兮，下交錯而龍鱗。於是曜靈次乎鶉首兮，景風扇而增暖；豐弘陰而博覆兮，躬愷悌而弗倦。四馬望而傾蓋兮，行旅仰而回卷；秉至德而不伐兮，豈簡卑而擇賤。含精靈而寄生兮，保休體之豐衍。惟尺斷而能植兮，信永貞而可美。
【西晉傅玄《柳賦》】美允靈之鑠氣兮，嘉木德之在春；何茲柳之珍樹兮，稟二儀之清純。受大角之禎祥兮，生汜之遐濱；參剛柔而定體兮，應中和以屈伸。長莖舒而增茂兮，密葉布而重陰；夾通途與廣庭兮，環清沼而成林。於是玄雲反嶽，素景含暉，太液渥流，朝露未晞；似精靈之所鐘兮，蔚鬱鬱以依依。居者觀而弭思兮，行者樂而忘歸。夫其結根建本，則固於泰山；兼覆廣施，則均於昊天。雖尺斷而逾滋兮，配生生於自然；無邦壤而不植兮，象乾道之屢遷。紛猗靡以從風兮，若將往而復旋。若乃豐葩茂樹，長枝夭夭；阿那四垂，凱風振條。同志來遊，攜手逍遙。
詩
【唐太宗文皇帝《詠春池柳詩》】年柳變池臺，隨堤曲直迥；逐浪聯陰去，迎風帶影來。疏黃一鳥ミ，半翠幾眉開；縈雪臨春岸，參差間早梅。
【又《賦得臨池柳詩》】岸曲絲陰聚，波移帶影疏；還將眉裡翠，來就鏡中舒。
【梁孝元帝《詠雲陽樓簷柳詩》】楊柳非花樹，依樓自覺春；枝邊通粉色，葉裡映紅巾。帶日交簾影，因吹掃席塵；拂簷應有意，偏宜桃李人。
【陳張正見《賦得垂柳映斜溪詩》】千仞清溪險，三陽弱柳垂；葉細臨湍合，根空帶石危。風翻夾浦絮，雨濯倚流枝；不分梅花落，還同橫笛吹。
【杜之松《敬和衛尉於卿柳詩》】漢將本屯營，遼河有戍城；大夫曾取姓，先生曾得名。高枝拂遠雁，疏影度遙星；不辭攀折苦，為入管絃聲。
竹第十八
敘事
《說文》曰：竹，冬生草，象形，下者笞箬也。凡竹之屬皆從竹。《尚書》曰：揚州，厥貢筱；荊州，厥貢惟枯。（孔安國注曰：筱，竹箭；，大竹；，美竹也。出雲夢之澤。三國常致貢之，其名天下稱善。）《周官》曰：孤竹之管，孫竹之管，陰竹之管。（鄭玄注曰：孤竹，竹特生者；孫竹，枝根之未生者；陰竹，生山北者。）《禮記》曰：日短至則伐木取竹箭。《河圖》曰：少室之山，大竹堪為甑器。《史記》曰：渭川千畝竹，其人與千戶侯等。《漢書》曰：秦地有杜竹林，南山檀柘，號陸海也。謝靈運《晉書》曰：元康二年，巴西界竹生花，紫色，結實如麥。《徵祥記》曰：王者德至於天，和氣感而甘露降。尊賢容眾，不失細微，則竹葦受之。王子年《拾遺記》曰：蓬萊有浮筠之竿，葉青莖紫，子如大珠。有青鸞集其上，下有砂礪細如粉。暴風至，竹條翻起，拂細砂如雪霧，仙者來觀戲焉。風吹竹折，聲如鐘磬之音。《山海經》曰：衛邱山南，帝俊（郭璞曰：俊，舜字假借音。）竹林在焉，大可為舟。（言舜林中竹，一節則可以為船。）《丹陽記》曰：江甯縣南二十里慈母山，積石臨江，生簫管竹，王褒《洞簫賦》所稱即此也。其竹圓致，異於餘處，自伶倫採竹ㄍ穀，其後唯此竿見珍。故歷代常給樂府，俗呼曰鼓吹山。今慈胡戍常禁採之。戴凱之《竹譜》曰：竹之別類有六十一焉。有桂竹，甚毒，傷人必死；有箭竹，節間三尺，堅勁中為矢；亦皆堪為矢箭，大者為筆；鐘龍竹，伶倫所伐也。《廣志》曰：雲母竹，大竹也；離竹，細而多刺也；{思}竹，堪作笛；{}竹，宜為屋椽；{曼}竹，皮青，內白如雪，軟韌可為索；漢竹，大者一節受一斛，小者數升，為畀榼；利竹，蔓生，實中堅韌。《爾雅》曰：筍竹{明}粼堅中，簡{餘}中，（其中空。）仲無{元}。《本草》曰：竹葉一名升斤，竹花一名草花。《羅浮山記》曰：邛竹，本出邛山，張騫西至大夏所見也。而此山左右時有之，鄉老多以為杖。《爾雅》又曰：東南之美者，有會稽之竹箭焉。
事對
【鳴鳳 棲鸞】王子年《拾遺記》曰：岑華，山名也，在西海之西。有{曼}竹，為簫管，吹之若羣鳳之鳴。謝靈運《山居賦》曰：其竹則二箭殊葉，四苦齊味；水石多名，巨細各匯。企山陽之遊餞，遲鸞之棲託；噫昆圃之悲調，慨伶倫之哀龠。
【翠實 紫筠】劉楨《魯都賦》曰：竹則填彼山陔，根彌阪域，蒙雪含霜，不渝其色。翠實離離，鳳鸞攸食。王子年《拾遺記》曰：蓬萊山有浮筠之竿，葉青莖紫，子如大珠也。
【紫花 素筍】謝靈運《晉書》曰：元康二年春二月，巴西界竹生花，紫色，結實如麥。王彪之《閩中賦》曰：竹則粉苞赤箬，縹箭斑弓；函人，桃枝育蟲。緗箬素筍，彤竿綠筒。
【繡皮 綠葉】戴凱之《竹譜》曰：墮竹大如腳指，蟲食其筍皮類繡，甚可愛。左思《吳都賦》曰：竹則苞筍抽節，往往縈結；綠葉翠莖，冒霜停雪。
【似桂 如松】戴凱之《竹譜》曰：筮竹似桂而概節。沈懷遠《南越志》曰：博羅縣東蒼州《足簟竹銘》曰：簟竹既大，薄且空中；節長一丈，其直如松。
【湘妃 雲母】張華《博物志》：舜死，二妃淚下，染竹即斑。妃死為湘水神，故曰湘妃竹。郭義恭《廣志》曰：雲母大竹。
【雉頭 雞頸】劉敬叔《異苑》曰：有吳郡桐廬人，嘗伐餘遺竹，見一宿竿，雉頭蛇身，猶未變。此亦竹為蛇，蛇為雉也。戴凱之《竹譜》曰：雞頸竹，似竹而細。
【苯 檀欒】王彪之《閩中賦》曰：竹則緗箬素筍，彤竿綠筒；攢岡坻之苯，漫原澤之蓊蒙。枚乘《梁王兔園賦》曰：修竹檀欒夾池水。
【變蛇 飛鵲】變蛇事見雉頭注。《墨子》曰：公輸子削竹木以為鵲。鵲成而飛之，三日不下，自以為巧。
【葉履 皮冠】戴凱之《竹譜》曰：{眉}竹，江漢間謂之竿{散}。一尺餘，葉大如履，可以衣篷。《漢書》曰：高祖為亭長，乃以筍皮為冠。應劭注曰：以竹始生皮作冠，今鵲尾冠是也。
【朱書 青簡】《史記》曰：智伯率韓魏攻趙，襄子奔晉陽。原過後至，於王澤見三人，自帶以上可見，自帶以下不可見。與原過竹二節，要過曰：「為我以是遺趙無恤。」原過告襄子，襄子齊三日，親自剖竹。有朱書曰：「餘霍太山陽侯天吏也。」應劭《風俗通》曰：殺青書可繕寫。謹按：《劉向別錄》曰：殺青者，直用青竹簡書耳。
【十尋 百尺】沈懷遠《南越志》曰：宋昌縣有棘竹，長十尋，大如甕。其間短者輒六七丈也，為竹叢薄葉；下有鉤刺，或在條末如芒針也。東方朔《神異經》曰：南方荒中，有沛竹。其長百丈，圍二丈五六尺，厚八九寸，可以為船也。
【重谷 掃員池】曹毗《湘表賦》曰：其竹則白烏，實中紺族；濱榮幽渚，繁宗隈曲；萋茜陵邱，逮重穀。鄭緝之《東陽記》曰：崑山去蕪城山十里，山峯嶺高峻，常秀雲表，故老傳雲：「嶺上有員池，魚鱉具有。池邊有竹極大，風至垂屈掃地，恆淨潔如人掃也。」
賦
【梁簡文帝《修竹賦》】有便娟之茂筱，寄江上而叢生；玉潤桃枝之麗，魚腸雲母之名。日映花靡，風動枝輕。陳王歡舊，小堂佇軸；今餞故人，亦賦修竹。伊嘉賓之獨劭，顧餘躬而自恧。
【陳顧野王《拂崖攸賦》】詩詠淇水，騷美江幹；崖憐拂石，神貴掃壇。既來儀於鳴鳳，亦優狎於翔鸞；入扇壁之宵月，映沅澧之驚湍。帶金風之爽朗，雜玉潤之檀欒；陪嘉賓於秋夕，等貞節之歲寒。
【梁江淹《靈邱竹賦》】登崎嶇之碧巘，入朱宮之瓏玲；臨曲江之回蕩，望南山之蔥青。鬱春華於石岸，夏彩於沙汀；遠亙紫林祕野，近匝玉苑禁。於是綠筠繞岫，翠皇綿嶺；參差黛色，陸離紺影。上謐謐而留閑，下微微而停靖；蒙朱霞之丹氣，暖白日之素景。故非英非藥，非香非馥；而珍跨仙草，寶逾靈木。夾池水而檀欒，繞園塘而橚矗；既間霜而無凋，亦中暑而增肅。每冠名於華戎，將擅奇於水陸。況有朝雲之館，行雨之宮；窗崢嶸而綠色，戶踟躕而臨空。綺疏敞而停日，朱簾開而留風；被之窈蔚，結筱蕩之溟。或產鵲之左，或植露寒之東；此皆金輿之所出入，瑤輦之所周通。
【隋蕭大圜《竹花賦》】嗟春色之澄明，映陽流之徹清；花繞樹而競笑，鳥遍野而俱鳴。殘陂萍合，斜蹊草縈；暄條絮滿，暖路絲橫。遊蜂集而銜蕊，戲蝶飛而帶英；鵑欲啼而{艸臣}歇，雁始去而蘆生。別有葳蕤繡蕩，便娟綠筒；縹枝承露，緗箬來風。漢津依節，月桂臨叢；乍影翻于樂沼，時名留於瑞宮。學應龍於葛水，宿<鳥>鳳於方桐。洛下七賢，湘濱二女，傾翠蓋之踟躕，泛蓮舟之容與。倜儻傲人，便笑語，拊嫩筍以含啼，顧貞筠而命醑。
詩
【唐太宗文皇帝《賦得竹詩》】貞條鄣曲砌，翠葉負寒霜；拂牖分龍影，臨池待鳳翔。
【梁孝元帝《賦得竹詩》】ㄍ谷管新抽，淇園節復修；作龍還葛水，為馬向幷州。柯亭臨絕澗，桃枝夾細流；冠學芙蓉樣，花堪威鳳遊。邛王若有獻，張騫應拜侯。
【梁劉孝先《詠竹詩》】竹生荒野外，捎雲起百尋；無人重高節，徒自抱貞心。恥染湘妃淚，羞入上宮琴；誰能制長笛，當為作龍吟。
【北齊蕭放《詠竹詩》】懷風枝轉弱，防露影逾濃；既來丹穴鳳，還作葛陂龍。
【陳陰鏗《侍宴賦得竹詩》】夾池一叢竹，青翠不驚寒；葉醞宜城酒，皮裁薛縣冠。湘川染別淚，衡嶺拂仙壇；欲見葳蕤色，當來兔苑看。
【陳張正見《賦得山中翠竹詩》】修竹映巖垂，來風異夾池；復澗藏高節，重林隱勁枝。雲生龍未上，花落鳳將移，莫言棲ㄍ穀，伶倫不復吹。
【陳賀修《賦得夾池竹詩》】綠竹影參差，便娟帶曲池；逢秋葉不落，經寒色詎移。來風韻晚逕，集鳳動春枝；所欣高蹈客，未待伶倫吹。
【唐虞世南《賦得臨池竹詩》】蔥翠捎雲質，垂彩映清池；波泛含風影，流搖防露枝。龍鱗漾ㄍ穀，鳳翅拂連漪；欲識淩冬性，惟有歲寒知。
異文
（以下嚴陸宋本異文）
果木部
李第一
敘事
《毛詩》曰：何彼穠矣，華如桃李；投我以桃，報之以李。《爾雅》曰：休無實李。《春秋運鬥樞》曰：玉衡星散為李。《西京雜記》曰：上林苑有紫李、青李、綠李、黃李、顏淵李、合枝李、羌李、朱李、車下李、燕李、猴蠻李。《廣志》曰：李有黃建李、青皮李、馬肝李、赤李、房林李、飠李、柰李、杏李、夏李、冬李。
事對
【北山 南郡】《毛詩》曰：北山有李。《風土記》曰：南郡有細李、青皮李。
【安陽殿 華林園】任昉《述異記》曰：魏文帝安陽殿前，天降朱李八枚，啖之日不食。《鄴中記》曰：華林苑有李，冬華春熟。
【玄泉 寒水】庾玄默《水井賦》曰：接朱李於玄泉。魏文帝《與吳質書》曰：沈朱李於寒水。
【玄雲 碧玉】《王褒內傳》曰：五靈丹山有玄雲李，食之得仙。《洞冥記》曰：琳國生五葉李，色如碧玉，數千歲一熟。
【秋實 冬華】《韓詩外傳》：《簡子》曰：春樹桃李，夏得蔭其下，秋得食其實。
【沈朱 浮採】漢武修上林苑，羣臣各獻其果。有沈朱李，浮素李。晉傅玄《李賦》曰：浮採點駁，赤者如丹。
【甘鮮 洞澈】《兩京記》曰：東都嘉慶坊有李樹，其實甘鮮。《抱樸子》曰：五原蔡延□山雲；昆侖山有玉李，光明洞澈而堅；以玉井水洗之，便軟可食。
賦
【晉傅玄《李賦》】乃有河沂黃建□□，房陵縹青，一樹三色，異味殊名。潛實內結，豐彩外盈，翠質未變，行隨運成。種別類分，或朱或黃；甘酸得適，美逾蜜房。
詩
【古歌詩】桃生露井上，李生桃樹傍；蟲□齧桃根，李樹代為僵。樹木身相伐，骨肉還相忘。
【梁沈約《詠李詩》】青玉冠西海，碧石彌化區；化為中國實，其下成路衢。色潤房陵縹，味奪寒水朱。
【隋江總《詠李詩》】嘉樹□生早，春風花落伸；但見成蹊處，幾得正冠人。常知露井側，復與夭桃鄰。
柰第二
敘事
《西京雜記》曰：上林苑有白柰、紫柰、綠柰。《廣志》：柰有青、赤、白三種。張掖有白柰，酒泉有赤柰。《洞冥記》曰：有紫柰，大如鬥，甜如蜜，核紫花青。盧諶《祭法》曰：夏祠用白柰，秋祠用赤柰。
事對
【漢國 晉閣】《漢武內傳》曰：仙藥之次者，有園紫柰。《晉宮閣名》曰：華林園有白柰四百株。
【冬生 夏熟】王子年《拾遺記》曰：昆侖山有柰，冬生，碧色；須玉井之水洗，方可食。曹植謝表曰：柰以夏熟，今則冬生。物以非時為珍，甘以絕口為原。
【玄雲 甘露】紫虛南嶽夫人，季冬夜半，有四真人降，因酒饌陳玄雲紫柰。《晉起居注》曰：甯州上言甘露降城北柰園。
【耀白 浮朱】潘嶽《閒居賦》曰：二柰耀青白之色。劉孝威《謝賜柰啟》曰：孫井浮朱。
詩
【梁褚湮《柰詩》】成都貴素質，酒泉稱白麗；紅紫奪夏藻，芬芳掩春蕙。謂誰重三株，終焉競八桂。
桃第三
敘事
《毛詩》曰：桃之夭夭，灼灼其華；投我以木桃，報之以瓊瑤。《禮記 月令》曰：驚蟄之日，桃始華。《春秋運鬥樞》曰：玉衡星散為桃。《山海經》曰：東海有山名度索，山有大桃實，屋盤三千里，曰蟠桃。《廣志》曰：桃有夏桃、秋桃、冬桃。《西京雜記》曰：上林苑有秦桃、霜桃、緗核桃、綺葉桃、紫紋桃、金城桃。《典術》曰：桃者，五木之精也，故能厭服邪氣，制百鬼。《鄴中記》曰：石虎苑中有勾鼻頭桃，重二斤半。
事對
【雲臺 露井】《神仙傳》曰：張陵與諸弟子登雲臺山絕巖。山有一桃樹，大如臂。古歌辭曰：「桃生露井上。」
【沃土 華林】《管子》曰：五沃之土，其果宜桃。《晉宮闕記》曰：華林園桃七百三十株。
【紅萼 紫榮】古詩曰：豔陽桃李節，山桃發紅萼。晉江淹《山桃頌》曰：丹□擎露，紫榮競風。
【候時 佔歲】崔《四民月令》曰：三月三日桃花盛，農人候時而種也。《鹽鐵論》曰：桃李之實多者，來歲為之穰。
【春華 夏實】焦氏《易林》曰：桃生春華，季女以家。《韓詩外傳》曰：春種桃李，夏得其實。
【三偷 半啖】《漢武故事》曰：東郡獻短人，帝呼東方朔至。短人指朔謂曰：「王母東園桃，三千年一結子，此子已三偷之矣。」《韓子》曰：昔彌子瑕有寵於衛君，遊於果園，食桃而甘，以其半啖君。君曰：「忠乎！忘其口而啖寡人。」
【王母降 關尹遊】《漢武內傳》曰：西王母以七月七日降於帝宮，命侍女索桃。須臾以玉盤盛七枚以呈。王母以五枚與帝，自食二枚。《關令尹喜傳》曰：從老子西遊，省太真王母，共食碧桃。
賦
【晉傅玄《桃賦》】有東園之珍果兮，承陰陽之靈和；結柔根以列樹兮，豔百畝而駢羅。夏日先熟，而進廟堂；辛氏踐秋，厥味益長。亦有冬桃，冷侔冰霜；放神適意，恣口所嘗。華升禦於內庭兮，飾佳人之令顏；實充虛而療饑兮，信功烈之難原。嘉放牛於斯林兮，悅萬國之乂安；望海島而慷慨兮，懷度朔之靈山。何茲樹之獨茂兮，條枝而麗閑；根龍虯而雲結兮，彌千里而屈盤。禦百鬼而妖慝兮，列神荼以司奸；闢兇邪而濟正兮，豈惟榮美之足言。
【宋伍輯之《園桃賦》】嗟王母之奇果，特華實兮兼副；既陶照之夏成，又淩寒而冬就。絕嗟異殖兮難枝，亦晚枯兮先成；農黃品其味，漢帝驚其珍。林反歸耕之牛，宅樹同惡之神；景斃勇於不足，彌增罪於甘分。雖無言兮成蹊，而充ゾ於魏君。時令載始，周南申章；膽擇有制，藥齊惟良。魯扶柩以悔荊，楚供孤以事王。
【陳張正見《衰桃賦》】巖巖秀峯，吐桂榮松；獨夭桃之灼灼，輕擢採於寒蹤。爾乃萬株成錦，十林以翼，苔風波文，花然樹色。發秦源而逸氣，飄漢綬而流芳；譬蘭釭之夜炷，似明鏡之朝妝。成蹤逃遙，光崔豔泥；間真定之食梨，雜房陵之縹李。芬芳難歇，照耀無儔；舒若霞光欲起，散似電採將妝。既而風落新枝，霜飛故葉；歡垂釣之妖童，怨傾城之麗妾。
詩
【太宗文武聖皇帝《詠桃詩》】禁苑春暉麗，花蹊綺樹裝；綴條深淺色，點露參差光。向日分千笑，迎風共一香；如何仙嶺側，獨秀隱遙光。
【梁簡文帝《詠初桃詩》】初桃麗新採，照地吐其芳；枝間留紫燕，花裡發輕香。飛花入露井，交幹拂華堂；若映窗前柳，懸疑紅粉妝。
【梁任昉《詠池邊桃詩》】已謝西王苑，復緝綏山枝；聊逢賞者愛，棲趾傍遵池。花開紅灼灼，結實夏離離。
櫻第四
敘事
《爾雅》曰：楔荊。（注曰：今櫻桃。）《禮記 月令》曰：仲夏之月，天子羞以含桃薦宗廟。《廣志》曰：櫻桃大者如彈丸，有長八分者，白色多肌者，凡二種。《博物志》：曰：櫻桃或如手，春秋冬夏，華實竟歲。
事對
【離宮 乾殿】《漢書》曰：惠帝出離宮，叔孫通曰：「今櫻桃熟可獻，陛下宜薦宗廟。」《晉宮閣名》曰：式乾殿前櫻桃二枝，含章殿前櫻桃一枝，華林園櫻桃二百七十枝。
【鳥含 蟬噪】《呂氏春秋注》曰：櫻桃為鳥所含，故曰含桃。宋劉義恭啟曰：櫻桃為樹則多陰，為果則先熟，故種之於廳事，而前有蟬鳴焉。
啟
【梁庾肩吾《謝櫻桃啟》】殿側□□，猶連裂賦之條；結實兩園，非復粘蟬之樹。異合浦之歸來，疑藏朱實，同秦人之逐□似得金丸。
詩
【太宗文武聖皇帝《詠櫻桃詩》】華林滿芳景，洛陽遍陽春；朱顏含遠日，翠色影長津。喬柯轉嬌鳥，低枝映美人；昔作園中實，今來席上珍。
【梁簡文帝《朱櫻桃詩》】倒流映碧叢，點露擎朱實；花茂蝶爭飛，枝濃鳥相失。已麗金釵瓜，仍美玉盤橘。甯異梅似丸，不羨萍如月；永植萍臺垂，長與□桂匹。徒然奉推甘，終以愧操筆。
【宋王僧逵詩】初櫻動時去，蟬噪灼輝芳；緗葉未開蕊，紅苑已發光。
棗第五
敘事
《毛詩》曰：八月剝棗。《爾雅》曰：棗：壺棗，細腳棗，擠白棗，貳酸棗，遵羊棗，洗大棗，蹶泄苦棗，無實棗，還味稔棗。《周官》曰：饋食之籩其實棗。《禮記》曰：婦人之贄，脯修棗慄。《關令尹喜內傳》曰：老子西遊，省太真王母，共食玉文之棗。其實如瓶。王子年《拾遺記》曰：北極有歧峯之陰，多棗樹，百尋。其枝莖皆空，其實長尺，核細而柔。百歲一實。《武帝內傳》曰：七月七日，西王母下，為帝設玉門之棗。《西京雜記》曰：上林苑有弱枝棗、西王母棗、棠棗、玉門棗、青華棗、赤心棗。《廣志》曰：東郡穀城紫棗，長二寸。西王母棗大如李核。
事對
【安邑 信都】《漢書》曰：安邑千樹棗，與千戶侯等。左思《魏都賦》曰：信都之棗。
【紫文 朱實】杜竇《拾遺錄》曰：信都獻仲思棗，長四寸，團紫色細文，味勝青州棗。潘嶽賦曰：棗下篡朱實離離也。
【赤心 黃葉】郭璞《棗贊》曰：赤心鯁直，傅玄歌詞曰：黃葉離高柯，丹棗生白零。
【萬年實 九月花】《調宜記》曰：房塘細棗，萬年一實。子如今軟棗，笮之有膏。膏可燃燈。《鄴中記》曰：石虎園中有西王棗，冬夏有葉，九月生花。
賦
【晉傅玄《棗賦》】素華離離，朱實甚肥，色如霜雪，甘如含蜜。
詩
【後秦趙整《詠棗詩》】北園有一樹，布葉重重陰；外雖多棗棘，內實懷赤心。
【梁簡文《賦棗詩》】浮華齊水麗，垂彩鄭都奇；日紛英靡靡，紫字標離離。風搖羊角樹，日映雞心枝；穀城逾石蜜，逢嶽表仙儀。已聞安邑美，永茂玉門垂。
贊
【晉郭璞《棗贊》】建國辨方，外朝九棘；因材制義，赤心鯁直。藹藹卿士，亮此袞職。
柑第八
敘事
《神異經》曰：東方裔外有建春山，□□多美柑樹。《風土記》曰：柑橘之屬，滋味甜美，特異者也。有黃者，有頳者。頳者謂之胡柑。《廣志》曰：柑有二十一種，有成都平葉柑，大如升，色蒼。盧諶《祭法》曰：冬祠用柑。
事對
【千樹 十株】《襄陽記》曰：李衡於武陵龍陽州上種柑千樹。《京口記》曰：京城東州門時堂前柑樹十餘株。（此處有脫字）
【化鳶 遇虺】《異苑》曰：河內司馬元胤喪官，月旦設祭，甘化為鳶。又曰：南康皎美山有柑橘，就食其實。任意取足，脫持歸者，便遇大虺。
【黃芭 玉液】潘嶽賦曰：披黃色以授柑，傾縹□以酌盧。劉孝儀啟曰：削彼金衣，咽茲玉液；甘逾萍實，冷亞冰圭。立消煩饋。頓除酩酊。
賦
【晉胡濟《黃柑賦》】惟江南之奇果，資天地之正陽；生殊方之妙域，植朱鳥之遐鄉。處漢之南，皆江之陰；左協蘭皋，右接桂林。帶激水之清流，向崇山之高岑。三秋迭運，初寒履霜，照曜原隰，蔭映林荒。若菱蓽之繡綺井，燭龍之禦金璫。
【宋謝惠連《柑賦》】嘉寒園之麗冰，美獨有此真芳；箕莠蕤而懷風，性耿介而淩霜。擬夕霞以表色，指朝景以齊圓；粹萍實乎江介，超玉英於崑山。
詩
【梁徐陵《詠柑詩》】朱實挺荊南，苞品擅珍淑；上林雜嘉樹，江浦間條竹。萬室以封家，千株挺荊國；綠葉萋以布，素榮芬且鬱。
啟
【梁庾肩《謝齎柑啟》】名傳地理，遠自武陵之淵；族茂神經，遙開建春之嶺。王逸為賦，取對荔支；張衡制辭，用連石蜜。足使萍實非甜，蒲萄猶飠。
贊
【晉王升之《甘橘贊》】節重履險，操貴有恆；二樹保榮，四運齊能。在質為美，於味斯弘；異分南域，北則枳橙。
頌
【宗炳其頌】煌煌嘉實，磊磊景星；南金其色，隨侯厥形。
梅第十
敘事
《毛詩》曰：В有梅，其實七兮。山有嘉卉，侯慄侯梅。《詩義疏》曰：梅，杏類也。樹及葉皆如杏而黑。《大戴禮》曰：夏小正五月，煮梅為豆實。《山海經》曰：靈山其木多梅。《西京雜記》曰：上林苑有朱梅、同心梅、紫帶梅、燕脂梅、麗枝梅、紫花梅。
事對
【和羹 解渴】《尚書》曰：若作和羹，爾惟鹽梅。《世說》曰：魏武帝行失，三軍皆渴，帝令曰：「前有大梅林，饒子，甘酸可以解渴。」
【玉桂 紅瓊】隋江總詩曰：滿酌金卮催玉桂，落梅樹下宜歌舞。周庾信詩曰：好折時賓侶，金盤薦紅瓊。
【落素 懸冰】梁王詩曰：翻光同雪舞，落素混冰池。周庾信詩曰：樹功懸冰落，枝高出手寒。
【折花 摘蕊】陸凱《與範曄贈梅詩》曰：折花逢驛使，寄與隴頭人；江南無所有，聊贈一枝春。隋江總《落梅詩》曰：桃李佳人慾相照，摘蕊牽花來並笑。
賦
【梁簡文帝《梅花賦》】梅花特早，偏能識春；或承陽而發金，乍雪而披銀。В半落而飛空，香隨風而遠度；掛靡靡之遊絲，雜霏霏之晨霧；爭樓上之落粉，奪機中之織素。乍開華而傍巘，或含葩而臨池；向玉階而結採，拂綱戶而□枝。七言表柏梁之詠，三運傳魏武之奇。於是重閨麗，貌婉心開，憐早花之驚節，訝春光之遺寒。顧影丹墀，弄此嬌姿；春風吹梅畏落盡，賤妾為此斂娥眉，花色持相比，恆愁恐失時。
【陳喧《食梅賦》】魏無林而止渴，範晉信而前嘗；賜一時之名果，遂懷核而矜莊。昔詠酸棗之臺，今良酸味之梅；眼同曹瞞之見形，異韋誕之聞雷。胸既咽而思魂杖，悶欲死而相仙杯；非投壺而天笑，等王孫而客ㄉ。
詩
【梁簡文帝《雪裡覓梅花詩》】絕訝梅花晚，爭來雪裡窺；下枝低可見，高處遠難知。定須還剪綵，學作兩三枝。
【梁元帝《詠梅花詩》】梅含早春樹，還臨日光遲；人懷前歲憶，花發故年枝。
【梁鮑泉詩】可憐階下掩，飄浪逐風回；度簾拂羅幌，縈窗落梳臺。乍隨纖手去，還因插發來；客心屢看此，愁眉斂詎開。
【梁何遜《早梅詩》】兔園標物序，驚時即是梅；禦霜當露發，映雪擬寒開。枝橫卻月觀，花發淩風臺；知應早飄玉，故逐上林來。
【庾肩吾詩】窗梅朝始發，庭雪晚初消；折花牽遠樹，幽叢入細條。垂冰溜玉手，含刺冒春腰；遠道終南寄，馨香徒自消。
【陳陰鑒《雪梅詩》】春近寒雖轉，梅舒雪尚飄；從風還共落，照日不俱銷。葉開隨足影，花多助重條；今來漸異昨，向晚判勝朝。早知覓不見，真悔著衣單。
