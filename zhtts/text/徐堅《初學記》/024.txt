△卷二十四 居處部
都邑第一
敘事
《春秋左氏傳》曰：凡邑有宗廟先君之主曰都，無曰邑。又《釋名》雲：都者，國君所居，人所都會也；邑猶亻邑，聚會之稱也。按《帝王世紀》曰：伏犧都陳；神農亦都陳，又營曲阜；（陳，今陳州；曲阜，今袞州曲阜縣。）黃帝都涿鹿，或曰都有熊；（涿鹿，今幽州界；有熊，今鄭州界，新鄭縣。）。少昊都窮桑；（窮桑在魯北，故《春秋傳》曰：命伯禽而封少昊之墟。又《尚書序》曰：魯侯伯禽宅曲阜。）顓頊都高陽；（高陽，在周為衛地，故《春秋傳》曰：衛，顓頊之墟也；或謂之衛丘，今濮陽縣。）帝嚳都亳，一曰都高辛；（今偃師也。）堯始封於唐，後徒晉陽，即帝位，都平陽；（唐，今定州唐昌縣；晉陽，今太原府晉陽縣；平陽，今晉州。）舜都蒲阪；（今蒲州河東縣）。禹本封於夏，為夏伯；及舜禪，都平陽，或在安邑；（安邑，蒲州縣名。一曰：夏禹在陽城，蓋避舜子商均，非都也。按《尚書 五子之歌》曰：惟彼陶唐，有此冀方。言堯舜至禹及太康，皆在冀州界。少康中興而複還舊都，故《春秋傳》曰：複禹之跡，不失舊物。）湯都毫；（殷都有三毫：谷熟為南毫，偃師為西毫，湯都即南毫也。或雲西毫。）至仲丁遷囂，（或曰敖。今河南之敖倉也。）河甲居相，（相，今相州。）祖乙居耿；（耿，河東皮氏之耿鄉。）及盤庚五遷，複南都毫之殷地。（則西毫也。）周文王都豐，武王都鎬。（豐鎬並今京兆之界。）周公相成王，以豐鎬偏處西方，方貢不均，乃營洛邑。（今東都也。）成王即洛邑建明堂，朝諸侯，複還豐鎬，至幽王為犬戎所殺。平王東遷，乃居洛邑；及敬王時，又遷成周。（今洛陽故都城是也。）秦非子始封於秦。（秦今在隴西，自非子之後。莊公徒楚丘，文公徒，寧公都平陽。平陽今岐州縣界，非堯之平陽都也。至德公又居雍，獻公徒櫟陽，孝公徒鹹陽。）後都鹹陽，漢都長安。《東觀漢記》曰：光武中興，都洛陽，又於南陽置南都。三國時，《魏略》雲：魏以長安、譙、許昌、鄴、洛陽為五都。《吳志》雲：吳都鄂，後遷建鄴。《蜀志》雲：蜀都成都。《晉書》雲：晉都洛陽，至永嘉南居建康。（建康今潤州江寧縣。宋齊梁陳並同居建康，梁元帝及後樑蕭察，又別居江陵。晉亂，有十六國，各建都邑。前涼張軌都敦煌，後涼呂光都姑臧，南涼禿髮烏孤都樂都，西涼李都酒泉，北涼沮渠蒙遜都張掖。前燕慕容初都和龍，後徒薊，又徒鄴；後燕慕容垂都中山；南燕慕容德都廣固；北燕馮跋都和龍。前秦苻堅、後秦姚萇並都長安，西秦乞伏國仁都定樂。前趙劉聰都平陽，後趙石勒都襄國，至石季龍都鄴。後蜀李特都成都，夏赫連勃勃都統萬城。晉永嘉南遷後，魏據有中原。初都代，後徒洛陽。至文帝遷長安，孝靜帝遷鄴，號東魏；北齊高洋以鄴為上都。晉陽為下都。西魏禪周，周禪隋，隋並都長安。隋高祖營大興城，後徒居之，更名曰長安，即今西京城也。隋煬帝遷洛陽於故周王城南，封伊闕，即今東都城也。）唐虞以前，都名不著；自夏之後，各有所稱。《白虎通》雲：夏為夏邑，商為商邑，周為京師，是也。《公羊傳》曰：京師者何也？天子之所居也。京大也，師眾也，言天子所居，必以眾大言之也。
事對
【天府 帝畿】《漢書》曰：劉敬說上都關中，上疑之。左右大臣皆山東人，多勸上都洛陽，曰：“東有成皋，西有崤澠，背河向洛，其固亦足恃也。”張良曰：“洛陽雖有此固，其中小，不過數百里；也薄，四面受敵，此非用武之國。夫關中，左崤函，右隴蜀，沃野千里；南有巴蜀之饒，北有胡苑之利，阻三面而守，獨以一面東制諸侯，此所謂金城千里，天府之國也。”班固《西都賦》曰：華實之毛，則九州之上腴焉；防禦之陰，則天下之奧區焉。是故橫被六合，三成帝畿。
【帶涇 貫渭】班固《西都賦》曰：漢之西都，在於雍州，實曰長安，帶以洪河涇渭之川。《三輔黃圖》曰：秦皇兼天下，都鹹陽，渭水貫都，以象天漢；橫橋南度，以法牽牛。【作豐 營洛】《毛詩》曰：文王受命，有此武功；既伐於崇，作邑於豐。《漢書》曰：昔者周公營洛邑，以為在於土中，諸侯藩屏四方，故立京師。
【三毫 二週】皇甫謐《帝王世紀》雲：殷有三毫在梁國，一毫在河南也。谷熟為南亳，即湯都也；蒙為北亳，即景亳，湯所盟地；偃師為西亳，則盤庚所徒也。《史記》曰：五赧時東西周分境，王赧徒都西周。
【千里 四縣】《白虎通》曰：京師者何謂也？千里之邑號也，法日月之徑千里。《周禮》曰：四縣為都，以任地事。
【居邰 徙雍】《三輔故事》曰：周後稷居邰，公劉遷豳，甫遷岐山之陽。《三輔黃圖》曰：秦德公自徒雍。
【法日 象漢】法日事，見千里注，象漢事，見貫渭注。
【再徒 五遷】《呂氏春秋》曰：一徒成邑，再徒成都，三徒成國。《尚書》曰：盤庚五遷，將徒毫殷。
【澗 河洛】《尚書》曰：我乃卜澗水東，水西，惟洛食。左思《蜀都賦》曰：崤函有帝皇之宅，河洛為王者之裡。
【建瓴 定鼎】《漢書》曰；秦中，形勝為國也。地勢便利，以加兵於諸侯，譬猶高屋之一建瓴水也。《帝王世紀》曰：武王伐紂，營洛邑而定鼎焉。今洛陽西南洛水北有鼎中觀，是也。
【伊洛 崤函】傅毅《洛都賦》曰：尋厲代之規兆，仍險塞之自然，決昆侖之洪流，據伊洛之雙川。《漢書 張良》曰：夫關中左崤函，右隴蜀。
【統四方 兼六合】《五經要義》曰：王者受命，創始建國，立都必居中土，所以總天地之和，據陰陽之正，均統四方，帝制萬國者也。左思《蜀都賦》曰：夫蜀都者，於水陸所湊，兼六合而交會也。
【交風雨 總天地】張衡《東京賦》曰：昔先王之京邑也，掩觀九奧，靡地不營，土圭測景，不縮不盈，總風雨之所交，然後以建王城。總天地事見統四方注。
【挾成皋 據函谷】傅毅《洛陽賦》曰：挾成皋之巖阻，扶二崤之崇山。班固《西都賦》曰：左據函穀二崤之阻。
【四方之極 八之中】《毛詩》曰：商邑翼翼，四方之極。毛萇注曰：商邑，京師也。左思《魏都賦》曰：夫魏土者，考之四奧，則八之中也；測之寒暑，則霜露所均也。
賦
【後漢班固《西都賦》】漢之西都，在於雍州，實曰長安。左據函穀二崤之陰，表乙太華終南之山；右界褒斜隴首之險，帶以洪河涇渭之川。華實之毛，則九州之上腴焉；防禦之阻，則天下之奧區焉。是故橫被六合，三成帝畿。周以龍興，秦以虎氏，及至大漢受命而都之也。仰悟東井之精，俯協河圖之靈。奉春建策，留侯演成；天人合應，以發皇明。乃眷西顧，實惟作京。
【後漢傅毅《洛都賦》】惟漢元運會，世祖受命而弭亂。體神武之聖資，握天人之契贊；揮電旗於四野，拂宇宙之殘難。受皇號於高邑，修茲都之城館；尋厲代之規兆，仍險塞之自然。被昆侖之洪流，據伊洛之雙川；挾成皋之巖阻，扶二崤之崇山。砥柱回波綴於後，三塗太室結於前。鎮以嵩高喬嶽，峻極於天。
【後漢張衡《南都賦》】於顯樂都，既麗且康。陪京之南，居漢之陽；割周楚之豐壤，跨荊豫而為疆。體爽塏之閑敞，紛鬱鬱其難詳。爾其地勢，則武關關其西，桐柏揭其東。流滄浪而為隍，廓方城以為墉；湯谷湧其後，濟水蕩其匈。推瀨引湍，三方是通。
【晉左思《蜀都賦》】夫蜀都者，蓋兆基於上代，開國於中古。廓靈關而為門，包玉壘而為宇；帶二江之雙流，枕峨眉之重阻。水陸所湊，兼六合而交會也。
【又《魏都賦》】魏土者，畢昴之所應，虞夏之餘人，先王之桑梓，列聖之遺塵。考之四奧，則八之中；測之寒暑，則霜露所均。
【晉庚闡《楊都賦》】負鐘巖以結宇，溯陽潭以開江；頹方山之磐，竦白石之靈峯。匯青溪之浚壑，枕百堵之層墉；橫朱雀之飛梁，豁九達之遐沖。
詩
【陳孔奐《賦得名都一何綺詩》】京洛信名都，佳麗擬蓬壺；九華彤玳瑁，百福上椒途。黃金絡，蓮花裝鹿盧；鹹言儀服盛，全勝執金吾。
【隋許善心《奉和還京師詩》】重光闡帝圖，肆覲荷來蘇；卜洛連新邑，因秦還舊都。雷警三辰衛，星陳七萃丘；從風折鳳羽，曜日拖魚須。憲章殫禮樂，容服備車徒；回鑾入豐鎬，從蹕度榆。冉冉年和變，遲遲節物徂；餘花照玉李，細葉翦梧。朝夕萬國湊，海會百川輸；微生逢大造，攸忽改榮枯。
【虞世南《賦得吳都詩》】畫野通淮泗，星應鬥牛；玉牒巨集圖表，黃旗美氣浮。三分開霸業，萬裏宅神州；高臺臨茂苑，飛閣跨澄流。江濤如素蓋，海氣似珠樓；吳趨自有樂，還似鏡中游。
【褚亮《賦得蜀都詩》】列宿光與井，分茫跨梁岷；沉犀對江浦，駟馬人城。英圖多霸跡，厲選有名臣；連騎簪纓滿，含章詞賦新。得上仙槎路，無待訪嚴遵。
【李百藥《賦得魏都詩》】炎運精華歇，清都寶命開；帝裡三方盛，王庭萬國來。玄武疏遙登，金鳳上層臺；乍進仙童藥，時傾避暑杯。南館招奇士，西園引上才；還惜劉公幹，疲病清漳隈。
【鄭翼《登北邙還望京洛詩》】步登北邙阪，踟躕聊屬望；宛洛盛皇居，規模窮大壯。三河分設險，兩崤資巨防；飛觀紫煙中，層臺碧雲上。青槐夾馳道，迢迢修且曠；左右多第宅，參差居將相。清晨謁帝返，車馬相追訪；胥徒各異流，文物分殊狀。囂塵暗天起，簫管從風揚；伊餘孤且直，生平獨淪喪。山幽有掛叢，何為坐惆悵。
詔
【唐高宗天皇大帝《建東都詔》】朕聞踐華固德，百二稱乎建瓴，蔔洛歸仁，七百崇乎定鼎。是以控膏腴於天府，啟黃圖於渭濱，襟沃壤於王城，ゼ綠宇於河渚。市朝之城，麗皇州之九緯；丹紫之原，邈神皋之千里。二京之盛，其來自昔。此都心茲宇宙，通賦貢於四方；交乎風雨，均朝宗於萬國。曲阜之規猶勤，測圭之地載華，豈得宅帝之鄉，獨稱都於四塞？裡王之邑，匪建國於三川，宜改洛陽宮為東都。上棟下宇，彼勞昔以難前；廣夏高臺，我名今而改彼。仍茲舊貫，式表宸居。
城郭第二
敘事
《管子》曰：內為之城，外為之郭。《釋名》雲：城，盛也，盛受國都也；郭，廓也，廓落在城外也。《風俗通》曰：郭或謂之郛，郛者亦大也。按《淮南子》：玄作城。《吳越春秋》曰：玄築城以衛君，造郭以守民，此城郭之始也。《五經異義》曰：天子之城高九仞，公侯七仞，伯五仞，子男三仞。又《公羊傳注》曰：天子之城千雉，高七雉；公侯百雉，高五雉；子男五雉，高三雉。《白虎通》曰：天子曰崇城，言崇高也；諸侯曰干城，言不敢自專，禦於天子也。《月令》：每歲孟秋之月，補城郭；仲秋之月，築城郭。《左氏傳》曰：計丈數，揣高卑；度厚薄，仞溝洫；物土方，議遠邇；量事期，計徒庸；慮材用，書餱糧，以令役；此築城之義也。《釋名》又曰：城上坦謂之睥睨，言於孔中睥睨非常也；亦曰牌，言裨助城之高也；亦曰女牆，言其卑小，比之於城，若女子之於丈夫也。《說文》所謂堞者，亦女牆也。
事對
【卻月 長雲】《荊州記》曰：沌陽縣至沔口，水北有卻月城。西一裡有馬騎城，週迴五裡，高一丈。鮑昭《蕪城賦》曰：若斷岸，矗似長雲。
【皇后 夫人】酈道元注《水經》曰：魯陽關水，厲衡山西南，經皇后城西。建武元年，光武遣侍中傅浚，持節迎光烈皇后於渭陽。浚發兵三百餘人，宿衛皇后道路歸京師，既稅舍所在，故城得其名矣。《漢書》曰：匈奴使右都尉要擊漢軍於夫羊句山。貳師遣屬國胡騎二千與戰。虜兵敗散，漢軍乘勝追北，至範夫人城。
【西安 南武】崔鴻《北涼錄》曰：；沮渠蒙遜等，推段業為涼州牧，業築西安城。董覽《吳地記》曰：海渚有吳王闔閭與越結怨相伐築城，名曰南武城，以禦越。後吳先主亦因此，更繕修以備魏也。
【臨江 踐華】《荊州圖記》曰：魚複縣西北赤甲城，東南連白帝城，西臨大江。賈誼《過秦論》曰：始皇奮六代之餘烈，振長策而禦宇內；踐華為城，因河為池。
【紫土 黃金】崔豹《古今注》曰：秦所築長城，土色皆紫，漢塞亦然，故稱紫塞。沈約《宋書》曰：氏帥揚難當寇漢中，魏興太守薛健據黃金城。
【千里 九重】東方朔《十洲記》曰：昆侖山有積金為天墉城，面方千里。《淮南子》曰：昆侖山有增城九重，其高一萬一千一百一十裡。
【玄菟 白鹿】《漢書》曰：昭帝元鳳六年，某郡國徒築遼東玄菟城。王歆之《始興記》曰：含涯有三城：白沙城，馬鞍城，白鹿城。城南有白鹿岡。
【千丈 九仞】《荊州圖記》曰：白帝城西臨大江，東南高二百丈，西北高一千丈。許慎《五經異義》曰：天子城高九仞。
【天險 地中】《荊州圖記》曰：夷陵縣南對岸，有陸抗故城，週迴十裡，三百四十步。即山為墉，四面天險。《周書》曰：周西元：餘畏周室不延以為天下宗，乃作大邑於土中，立城方六百二十丈。《周禮》曰：日至之晨，尺有五寸，謂之地中；天地之所合也，四合之所交也，乃建王國焉。
【下魚 遊鹿】袁山松《宜都記》曰：狼山縣東六十裡有山，名下魚城，四面絕崖，唯兩道可上，皆險峻。山上週回可二十裡，有林木池水，人田種於山上。昔永嘉亂，土人登此避賊。守之經年，食盡，取池魚擲下與賊，以示不窮。賊遂退散，因此名為下魚城。王歆之《始興記》曰：含涯有白鹿城。晉鹹康中，都人張魴作令十年，甚有惠政，白鹿羣遊，取一而獻之，故以為名。
【固國 表城】趙曄《吳越春秋》曰：堯聽四嶽之言，用玄修水。玄曰：“帝遭天災，厥黎不康，乃築城造郭，以為固國。”王肅表曰：夫城之有郭，猶骨之有皮。表裡各異，則保障不完；皮骨分離，則一體不具。
【顏田 廖葬】《莊子》曰：孔子謂顏回曰：“家貧居卑，胡不仕乎？”顏回對曰：“不願仕。回有郭外之田五十畝，足以給飠粥，足以難絲麻。鼓琴足以自樂，回不願仕也。”《後漢書》曰：汝南廖扶者，畢志衡門，死葬北郭，號曰北郭先生。
賦
【魏文帝《登城賦》】孟春之月，惟歲權輿；和風初暢，有穆其舒。駕言東邁，陟彼城隅；逍遙遠望，乃欣以娛。平原博敞，中田闢除；嘉麥被壟，緣路帶衢。流莖散葉，列倚相扶。水幡幡以長流，魚裔裔以東馳；風飄搖而既臻，日ㄙ暖西移。望舊館而言旋，永優遊而無為。
【宋鮑昭《蕪城賦》】若斷岸，矗似長雲；制磁石以禦沖，糊壤而飛文。觀基扃之固護，傳萬祀而一君。出入三代，五百餘載，竟瓜剖而豆分。至若白楊早落，塞草前衰，棱棱霜氣，簌簌風威；孤蓬自振，驚沙坐飛。通池既已夷，峻隅又已頹。直視千裡外，唯見起黃埃，若夫藻扃黼帳，歌臺舞閣之基。璿淵碧樹，弋林釣渚之館，吳蔡齊秦之聲，魚龍爵馬之玩，皆薰歇燼滅，煙沉響絕。東都妙姝，南國麗人，蕙心紈質，玉貌絳脣，埋魂幽土，委骨窮塵，豈憶同輦之愉樂，離宮之苦辛？歌曰：邊風起兮城上寒，井徑滅兮邱壟殘。千齡兮萬代，共盡兮何言？
【梁吳均《吳城賦》】古樹荒煙，幾百千年，雲是吳王所築，越王所遷。東有鑄劍殘水，西有舞鵠故廛，縈具區之廣宅，帶姑蘇之遠山。僕本蓄怨，千悲億恨，況複荊棘蕭森。叢蘿彌蔓。亭梧百尺，皆厲地而生枝；階筠萬本，或至杪而無葉。不見春荷夏槿，唯聞秋蟬冬蝶。木魅晨走，山鬼夜驚，不知九州四海，乃複有此吳城。
詩
【梁簡文帝《從頓還城詩》】漢渚水初綠，江南草複黃；日照蒲心暖，風吹梅蕊香。徵艫湯塹，歸騎息金隍；舞觀衣恆襞，歌臺弦未張。持此橫行去，誰念守空牀。
【梁王筠《和新渝侯巡城詩》】閶闔暖已昏，鉤陳杳將暮；棲烏城上喧，晚雀林中度。屯衛時巡警，凝威肆安步；閣道趨文昌，禁兵連武庫。銅烏迎早風，金掌承朝露；罘ぜ分曉色，睥睨生秋霧。維城任寄崇，空想靈均賦；伊餘方病免，邱園保恬素。
【後魏溫子升《從駕幸金墉城詩》】茲城實佳麗，飛甍自相並；膠葛擁行風，流景。禦溝屬清洛，馳道通丹屏；湛淡水成文，參差樹交影。長門久已閉，離宮一何靜；細草緣玉階，高枝蔭桐井。微微夕渚暗，肅肅暮風冷；神行揚翠旗，天臨肅清警。伊臣從下列，逢恩信多幸；康衢雖已泰，弱力將安騁。
【李百藥《秋晚登古城詩》】日落征途遠，悵然臨古城；頹墉寒雀集，荒堞晚鳥驚。蕭森灌木上，迢遞孤煙生；霞景煥餘照，露氣澄晚清。秋風轉搖落，此志安可平。
銘
【後漢李尤《京師城銘》】天險匪登，地險丘陵；帝王設險，乾坤是承。
宮第三
敘事
《釋名》雲：宮，穹也，言屋，見於垣上，穹崇然也。《周易》曰：上古穴居而野處，後代聖人易之以宮室。上棟下宇，以待風雨，蓋取諸大壯，此其始也。（又《白虎通》曰：黃帝作宮室，以避寒溫。《世本》曰：禹作宮室。二說不同。）昔黃帝有合宮，（見《管子》）。堯有貳宮、（《帝王世紀》曰：堯見舜，處於貳宮。）宮，（見《相兒經》）。湯有鑣宮。（見《墨子》。湯所受命之宮。）周有蒿宮、（《大戴禮》曰：周德澤和洽，蒿茂大，以為宮柱。名為蒿宮。）鄭宮、春宮，（見《紀年》。穆王所居室。）秦有蘄年宮、信宮、梁山宮，（見《史記》。並始皇所居。）漢有長樂宮、未央宮、沛宮、林光宮、甘泉宮、龍泉宮、首山宮、交門宮、明光宮、五柞宮、萬歲宮、池陽宮、蒲陶宮、竹宮、壽宮、建章宮、黃山宮、太一宮、思子宮、（見《漢書》。長樂等宮，或在京師，或在外郡，或在王所居，或祠祀所在，或因事以立也。）夜光宮、棠梨宮、扶荔宮、（見《三輔黃圖》）。桂宮、（見《三輔故事》。）鼎湖宮、宜春宮、谷口宮、望仙宮、通天宮，見《漢武故事》。後漢有南宮、北宮、胡桃宮，（見《東觀漢記》。）魏有鄴宮，（見《魏略》）。吳有太初宮、昭明宮。（見《吳志》。）此諸宮，皆範金合土而為之，以為貴也。（見《禮記》。）亦猶天文之有紫宮、文昌及五宮，（見《史記 天官書》。）神仙之有金玉琉璃宮矣。（見《十洲記》。然自古宮室一也，漢來尊者以為帝號，下乃避之也。（見《見俗通》。《禮記》曰：命土以上，父子皆異宮。又曰：儒有一畝之宮，環堵之室，此則士庶通謂之宮牟。）
事對
【紫微 玄武《樂葉圖微》】曰：天官紫微宮，北極天一太一鉤陳後宮也。《史記 天官書》曰：北宮玄武虛危危為蓋星。
【長樂 未央】《漢武故事》曰：建章長樂宮，皆輦道相屬，懸棟飛閣，不由徑路。《漢書》曰：高祖七年至長安，蕭何修未央宮。
【六星 五潢】《春秋文曜鉤》曰：魁戴匡六星，曰文昌宮，為六府。《史記 天官書》曰：咸池為五潢。
【步高 望遠】《三輔黃圖》曰：京兆有步高宮。又曰：長安有望遠宮。
【望仙 集靈】郭子橫《洞冥記》曰：元封三年起望仙宮。《西嶽記》曰：漢武帝巡省五嶽，禮三備，故立宮其下，號曰集靈宮
【曜華 養德】《西京雜記》曰：梁孝王作曜華宮，又趙王如意宮，號曰養德宮。
【懸貝 張旗】嚴助《相兒經》曰：堯懸貝轂於塢宮。《漢書》曰：武帝置壽宮，張羽旗以禮神君。
【幽房 昭臺】《河圖》曰：瑤光貫月，感女嫗於幽房之宮，生黑帝。《三輔黃圖》雲：長安有昭臺宮。
【及娑 逍遙】《漢宮閣名》曰：長安有及娑宮。《高閭燕志》曰：慕容熙造逍遙宮。
【蒿柱 棠梨】並見敘事。
【四寶 五柞】《西京雜記》曰：武帝為七寶牀，雜寶案，則寶屏風，列寶帳，設於桂宮，時人謂之四寶宮。《漢書》：武帝后元二年，幸周至五柞宮。張晏注曰：有五柞樹，因以名宮。
【逃夏 宜春】越《絕書》曰：今太守舍有春申君所造後殿屋，以為逃夏宮。《漢宮閣名》曰：長安有宜春宮。
【祈年延壽 增城修池】《漢宮閣名》曰：長安有祈年宮，延壽宮。《三輔黃圖》曰：七裡宮、增城宮，增城宮在甘泉宮垣內。長安有修池宮。
賦
【漢劉歆《甘泉宮賦》】軼淩陰之地室，過陽穀之秋城；迴天門而風舉，躡黃帝之明庭。冠高山而為居，乘昆侖而為宮；按軒轅之舊處，居北辰之閎中。背共工之幽都，向炎帝之祝融；緣石闕之天梯，桂木雜而成行。芳之依依，翡翠孔雀飛而翱翔，鳳皇止而集棲。甘醴湧於中庭兮，激清流之イイ；黃龍遊而蜿兮，神龜沉於玉泥。離宮持觀，接比相連；雲起波駭，星布彌山。高巒峻阻，臨眺廣衍；深林蒲葦，湧水清泉。芙蓉菡苕，菱荇繁；豫章雜木，便松柞或。女貞烏勃，桃李棗意。
詩
【梁簡文帝《新成安樂宮詩》】遙看雲霧中，刻桷映丹紅；珠簾通曉日，金華拂夜風。欲知歌管處，來過安樂宮。
【周明帝《過舊宮詩》】玉燭調秋氣，金輿曆舊宮；還如過白水，更似入新豐。秋潭漬晚菊，寒井落疏桐；舉杯延故老，今聞歌大風。
【陳陰鏗《新成長安宮詩》】新宮實壯哉，雲裡望樓臺；迢遞翔仰，連翩駕雀來。重欄寒霧宿，丹井夏蓮開；砌石披新錦，梁花畫早梅。欲知安樂盛，歌管雜塵埃。
頌
【梁沈約《朝丹徒故宮頌》】聖祖神傑，堯蹤漢烈；嶽峻雄圖，天張武節。墜命既升，霸略將騁；清渭走烽，濁河獻警。恃峭劍關，憑深桂嶺，彝章委闕，禮樂沉河；拯壓傾構，引溺危波。盡物稱瑞，窮靈委和；玄精翼日，丹羽巢阿。
銘
【後漢李尤《永安宮銘》】合歡黃堂，中和是遵；舊廬懷本，新果暢春。侯臺集道，俾司星辰；豐業廣德，以協天人。萬福來肋，嘉娛永欣。
殿第四
敘事
《蒼頡篇》曰：殿，大堂也。商周以前，其名不載。按《史記 秦始皇本紀》：始曰作前殿，上可以坐萬人，下可以建五丈旗。《漢書》則有甘泉、函德、鳳皇、明光、皋門、麒麟、白虎、金華諸殿。漢宮又有大夏、長秋、朱鳥、玉堂、飛雲、昭陽、鴛鸞、銅馬、蕭何、曹參、韓信諸殿。《後漢書》有德陽、溫明、（在邯鄣）。陽安、華光諸殿。洛陽宮殿薄，有魏太極、九龍、芙蓉、九華、承光諸殿。《漢晉春秋》，有景福、（在許昌）。聽政在鄴。諸殿。晉宮閣名，有靈圃、百子、虞泉、清冥諸殿。（《洛陽故宮名》雲：洛陽南宮，有玉堂前殿、黃龍殿、翔平殿、竹殿。）厲代殿名，或沿或革，唯魏之太極。自晉以降，正殿皆名之。摯虞《決疑要注》雲：其制有陛，左城右平者，以交磚相亞；次城者為階級也。九錫之禮，納陛以登，謂受以陛以上殿。
事對
【敬法 含章】《東觀漢記》：明德馬皇后嘗有不安。時在敬法殿東廂，上令太夫人及兄弟得入見。《洛陽宮殿薄》曰：太極殿近含章殿。
【增城 疏圃】《漢宮閣名》：長安有曾城。《洛陽宮殿薄》曰：疏圃殿，殿在華林園中。
【飛羽 披香】《廟記》曰：飛羽殿，或雲飛雨殿。又曰：長安有披香殿、鴛鸞殿、飛翔殿。
【聽政 宣德】聽政殿見敘事。《三輔黃圖》曰：未央宮有宣德殿。
【嘉德 徽音】《洛陽故宮名》曰：洛陽宮有嘉德殿。《洛陽宮殿薄》曰：明光殿、徽音殿。
【九華 百福】《洛陽宮殿薄》曰：九華殿、百福殿。
【式乾 清暑】《洛陽宮殿薄》曰：式乾殿、清暑殿。
【玉堂 銅柱】《漢宮閣名》曰：長安有玉堂殿、銅柱殿。
【景福 延休】《洛陽宮殿薄》曰：永甯宮有景福殿、安昌殿、延休殿。
賦
【宋何尚之《華林清暑殿賦》】逞綿亙之虹梁，列雕刻之華榱，網戶翠錢，清軒丹墀。若乃奧室曲房，深沉幽密，始如易循，終然難悉。動微物而風生，踐椒途而芳溢。觸遇成晏，暫遊累日，卻倚危石。前臨浚穀，終始蕭森，激清引濁。湧泉灌於階，遠風生於楹曲；暑雖殷而不炎，氣方清而含育。哀鶴唳暮，悲猿啼曉，靈芝披崖，仙花覆沼。
詩
【隋江總《侍宴瑤泉殿詩》】水亭通兮詣，石路接堂皇；野花不識採，旅竹本無行。雀驚疑欲曙，蟬噪似含涼；何言金殿側，亟奉瑤池觴。
【又《侍宴臨芳殿詩》】鐘箭自徘徊，皇堂薦羽杯；橋平疑水落，石向見山開。林前螟色靜，花處近香來；西嵫傷撫夕，此閣濫遊陪。
銘
【後漢李尤《德陽殿銘》】皇穹垂象，以示帝王；紫微之側，弘誕彌光。大漢體天，承以德陽；崇弘高麗，包受萬方。內綜朝貢，外示遐荒。
【陳徐陵《太極殿銘》】夫紫蓋黃旗，揚都之王氣長久；虎踞龍蟠，金陵之地體貞固。天居爽塏，大寢尊嚴，高應端門，仰模營室，歸於有德。譬彼河圖，傳我休明，義同商鼎；太極殿者，法氏象亢。王者之位以尊，左平右戚；天子之堂為貴。往朝煨燼，多厲年所；世道隆平，宜其休複。監軍鄒子度啟稱：即日忽有一大梓柱，從流來泊在後渚岸。崖峨容與，若漢水之仙槎；搖漾波濤，似新庭之龍剎。孤拔靈山，允彰天貺。昔梁武承聖，將圖繕修，東虜窺江，西胡犯蹕，定之方中，亟興師旅。揆之以日，輒有災故，是知秦人所止，實漢祖而為宮；吳都佳氣，乃元皇而斯宅。千櫨赫奕，萬ㄆがテ，植綠芰而動微風，舒丹蓮而制流火；甘泉遠望，睹正殿之崢嶸；函穀遙看，美皇居之佳麗。信可以齊三光而示宇宙，會萬國而朝諸侯。爰命微臣，乃為銘曰：雍相望，參差未央；偃師還望，崔嵬德陽。高捫太一，正睹瑤光；峨峨靈柱，赫赫流章。美矣宮室，嘉哉令日；禦垂旒，當朝清蹕。樂備韶夏，禮兼文質；帝旅無喧，王旗斯謐。肅肅卿士，邕邕丞弼。漢坐雕屏，周人檻欞；城隅有勒，殿省皆銘。況複皇寢，宜昭國經；方流典訓，永樹天庭。
樓第五
敘事
《說文》曰：樓，重屋也。又《釋名》曰：言牖戶諸射孔然也。按《漢書》：武帝時，方士言黃帝為五城十二樓，以侯神人。又濟南人公玉帶上黃帝明堂圖。圖中有一殿，四面無壁，以茅蓋通水，圜宮垣為複道。上有樓，從西南入，蓋樓之始也。其後魏有麗譙，越有飛翼，漢有井幹、（並樓名也。《莊子》曰：魏武侯謂徐列無鬼曰：“欲見先生久矣。吾欲愛民而為義，偃兵其可乎？”徐無鬼曰：“不可。愛民害民之始，為義偃兵，造兵之本也。君自此為之，則殆不成，凡成美惡器也。君雖為仁義，幾且偽哉；形固造形，成固有代。變固外戰，君亦必無盛鶴列於麗譙之間。”注曰：麗譙，戰樓名也。《吳越春秋》曰：勾踐立飛翼樓。《漢書》雲：武帝立井幹樓，高五十丈。）羽林亭樓、（見《漢書》）。馬伯騫樓、貞女樓，（見《漢宮閣名》。在長安。）魏有白門樓，（在下邳。《魏志》曰：呂布敗，乃登白門樓。圍之急，佈下降，遂生得布。）吳有白雀樓，（見《吳紀》。）晉有伺星樓、儀鳳樓、翔鳳樓，（見《晉宮閣名》。《幽明錄》雲：鄴城鳳陽門五層樓，安金鳳皇二頭於其上。石季龍將衰，一頭飛入漳河。《述異記》雲：江下有黃鶴樓。陶季直《京都記》曰：宋華林園造景雲樓。《齊書》雲：置鐘於景陽樓上，令宮人聞鐘聲早起妝飾。）且樓之所居也。《史記》雲：仙人好樓居，設具而侯神人。《墨子雲》：城備三十步置坐侯樓。出堞四尺，百步一木樓。樓前面九尺。二百步一立樓，去城中二丈五尺。又《淮南子》雲：亂之所由生者，皆在流遁。大構架，興宮室，延樓棧道，雞棲井幹，ɡ木薄櫨，以相支持。木巧之飾，此遁於木也。厲代營建，所不同也。
事對
【井幹 麗譙】並見敘事。
【盤龍 儀鳳】鮑昭《京洛篇》曰：鳳樓十二重，四戶八綺窗，繡桷金蓮花，桂柱玉盤龍。《晉宮閣名》曰：總章觀儀鳳樓一所，在觀上廣望，觀之南極。
【五尋 百尺】孫楚《登樓賦》曰：有都城之百雉，加層樓之五尋。《洛陽地記》曰：洛陽城內西北角，金墉城東北角，有樓，高百尺，魏文帝造。
【望氣 候神】蕭主等《三十國春秋》曰：張華善天文，解望氣。元康初，嘗與鄱陽雷孔章共夜登樓，而見一氣起鬥牛間。華謂孔章曰：“此何氣也？”對曰：“其寶劍乎。”《史記》曰：方士言武帝曰：“黃帝為五城十二樓，以侯神人。”
【半城 出堞】桓子《新論》曰：更始帝到長安，其大臣闢除東宮之事，為下所非笑，但為小衛樓，半城而居之，以是知其將相非蕭曹之儔也。出堞見《墨子》，已具敘事。
【瞰蜿 翔鳳】張衡《西京賦》曰：神明崛其特起，井幹疊而百層；峙遊極於浮柱，結重欒以相承。瞰蜿虹之長，察雲師之所憑。《晉宮閣名》曰：總章觀有翔鳳樓。
【淩□ 棲霞】《世說》曰：淩□臺樓觀極精巧，先稱平眾材，輕重當宜，然後造構，乃無錯錙銖，遞相負揭。臺雖高峻，恆隨風搖動，而終無崩隕。魏明帝登樓，懼其勢危，別以大材扶之，樓即便頹壞，論者謂輕重力偏故也。盛弘之《荊州記》曰：城西百餘步，有棲霞樓，宋臨川康王置。
【五層 百丈】《幽明錄》曰：鄴城鳳陽門五層樓。郭子曰：殷中軍廢後。恨簡文曰：上人著百丈樓上，擔梯將去。
賦
【晉孫楚《登樓賦》】有都城之百雉，加層樓之五尋；從明王以登遊，聊暇日以娛心。鳴鳩拂羽於桑榆，遊鳧濯翅於素波；牧豎吟嘯於行陌，舟人鼓曳而揚歌。百寮雲集，從坐華臺；嘉餚滿俎，旨酒盈杯。談三墳與五典，釋聖哲之所裁。
詩
【梁簡文《奉和登北顧樓詩》】春陵佳氣地，濟水鳳皇宮；況此徐方域，川嶽邁周澧。皇情愛厲覽，遊陟擬崆峒；聊丘式道侯，無勞襄野童。霧崖開早日，晴天歇晚虹；去帆入雲裡，遙星出海中。
【梁沈約《登玄暢樓詩》】危峯帶北阜，圓鼎出南岑；中有淩風榭，回望川之陰。崖險每增減，湍平互淺深；水流本三派，臺高乃四臨。上有離羣客，名有慕歸心；落暉映長浦，煥景燭中潯。雲生嶺片黑，日下溪半陰；信美非吾土，何事不抽簪。
【梁劉孝綽《登陽雲樓詩》】吾上陽臺上，非夢高唐客；回首望長安，千里懷三益。顧惟慚入楚，殊私等申白；西阻水潦收，昭丘霜露積。龍門不可見，空慕淩霜柏。
銘
【宋鮑昭《淩煙樓銘》】瞰江列檻，望景延除；積清風路，含採煙途。俯窺淮海，俯眺荊吳；我王結架，藻思神居。宜此萬春，修靈所扶。
臺第六
敘事
《釋名》雲：臺，持也，言築土堅高，能自勝持也。按《山海經》有軒轅臺、（《山海經》曰：西王母之山，有軒轅臺。射者不敢西向，畏軒轅之臺。）帝堯臺、帝舜臺，（在昆侖山東北。）其後夏有臺、釣臺，（《歸藏》曰：夏後啟筮享神於晉之墟，為作臺。又曰：享神於大陵而上鈞臺）。殷有鹿臺、（《尚書》曰：散鹿臺之財。《史記》曰：紂厚賦以實鹿臺。）南單臺，（晉《束晰汲塚書抄》雲：周武王親禽受於南單之臺。）周有靈臺、（《淮南子》雲：文王築靈臺。）重璧臺。（見《穆天子傳》。）秦有章臺、（見《史記》。）鳳皇臺、（見《列仙傳》。）望海臺、（見《齊地記》。）琅邪臺、（《史記》雲：始皇作琅邪臺，刻石頌德。）漢有柏梁臺、漸臺、（武帝作。）神明臺、八風臺、思子臺，（並見《漢書》。）後漢有雲臺，（見《東觀漢記》。）魏有銅雀臺、金臺、冰井臺、淩□臺、南巡臺、九華臺，（見《魏志》。）吳有釣臺，（見《吳志》）。晉有崇天臺、織室臺，（見《晉宮閣名》。）此其略也。又《五經異義》曰：天子有三臺：靈臺以觀天文，時臺以觀四時、施化，囿臺以觀鳥獸魚鱉。諸侯卑，不得觀天文，無臺。但有時臺，囿臺也。
事對
【五仞 九層】《說苑》曰：楚莊王築五仞之臺。《老子》曰：九層之臺，起於累土。
【觀天 望月】劉向《洪範五行傳》曰：天子曰靈臺，諸侯曰時臺，所以觀天文之變。郭子橫《洞冥記》曰：武帝升望月臺南端，有三鴨羣飛，俄而下臺，帝悅之。至夕，鴨宿臺端。
【侯日 揆星】趙曄《吳越春秋》曰：范蠡起遊臺於怪山，以為靈臺，仰觀天文，侯日月之變怪。《白虎通》曰：天子立靈臺，所以考天人之際，察陰陽之會，揆星度之驗。
【十成 九累】《楚詞》曰：璜臺十成，誰所極焉。《屍子》曰：瑤臺九累，而堯白屋。
【柏寢 匏居】《韓子》曰：景公與晏子遊少海，登柏寢之臺。望其國，曰：美哉堂堂乎！《國語》曰：楚靈王為章華之臺。與伍舉登焉，曰：“臺美夫？”對曰：“先君莊王為匏居之臺，高不過望國氣，大不過容宴豆，民不廢時務，官不易朝常。今君為此臺，民罷財盡，數年而成，諸侯莫至；若君謂此美，楚其殆矣！”賈逵注曰：匏居，高臺名。
【堯巡 夏享】王昭之《始興記》曰：含氵匡縣有堯山，堯巡狩至於此，立行臺也。《左傳》曰：夏啟有鈞臺之享。
【記禮 藏書】《漢書 藝文志》曰：《曲臺後蒼記》九篇。如淳注曰：行禮射於曲臺，後蒼為記，故曰《曲臺記》。司馬彪《續漢書》曰：靈臺者，乃周家之所造臺也。圖書術藉珍玩寶怪，皆所藏也。
【窺天 望海】陸賈《新語》曰：楚靈王作乾溪之臺，有百仞之高，欲登浮雲窺天文。伏琛《齊地記》曰：平壽城西北八十裡，有平望亭，亦古縣也。或雲秦始皇為望海臺。
【銅雀 金鳳】《魏志》曰：建安十五年冬，太祖乃於鄴作銅雀臺。《漢武故事》曰：漸臺高三十丈，南有壁門三層。內殿階陛，鹹以玉為之；鑄銅鳳皇，高五丈，飾以黃金，棲屋止。
【戲馬 鬥雞】劉澄之《山川古今記》曰：鼓城西南有戲馬臺。郭緣生《述徵記》曰：廣陽門北有鬥雞臺。
【慕許 懷清】戴延之《西征記》曰：許昌城，本許由所居也。大城東北九裡，有許由臺，高六丈，寬三十步。由恥聞堯讓而登此山，邑人慕德，故立此臺。《史記》曰：寡婦清，先得丹穴，而擅其利，數葉家亦不訾。清，寡婦也，能守其業，用財以自衛，不見犯。秦皇帝以為貞婦，為築女懷清檯。
【一柱 百梁】張華《博物志》曰：江陵有臺甚大，而唯有一柱，眾梁皆共此柱。《漢書》曰：元鼎二年春，起百梁臺。服虔注曰：用百梁作臺，因名之。
【朝漢 望齊】沈懷遠《南越志》曰：熙安縣東南有固岡，高數十丈。岡西面為羊腸道。說者雲：尉陀登此望漢而朝宗，故曰朝漢臺。《史記》曰：趙武靈王為野臺，以望齊中之境。徐廣注曰：野一作望。
【清泠 兮詣】酈元注《水經》曰：唯陽縣城中，有掠馬臺。臺東有曲池。池東有一臺。謂之清泠臺。張衡《西京賦》曰：兮詣承光，皆臺名。
【梁吹 蜀琴】酈元注《水經》曰：陳留縣有倉頡師曠城，上有列仙吹臺。梁王曾築以為吹臺。王褒《益州記》曰：司馬相如宅在州西笮橋北，百許步。李膺雲：市橋西二百步，得相如舊宅。今梅安寺南有琴臺故墟。
【越賀 蜀卜】《吳越春秋》曰：越王平吳後，立賀臺於越。《蜀記》：廣漢郡有嚴君平蔔臺。
賦
【魏陳思王曹植《登臺賦》】從明後而嬉遊，聊登臺以娛情；見天府之廣開，觀聖德之所營。建高殿之嵯峨，浮雙闕乎泰清；立沖天之華觀，連飛閣乎西城。臨漳川之長流，望眾果之滋榮；仰春風之和穆，聽百鳥之悲鳴。天功怛其既立，家願得而雙呈；揚仁化於宇宙，盡肅恭於上京。雖桓文之為盛，豈足方乎聖明。休矣美矣！惠澤遠揚；翼佐皇家，甯彼四方。同天地之矩量，齊日月之暉光。
詩
【梁簡文帝】《琴臺詩》蕪階踐昔徑，複想鳴琴遊；音容萬春罷，高名千載留。弱枝生古樹，舊石抗親流；由來遞相歎，逝川終不收。
【梁庚肩吾】《過建昌故臺詩》魯國觀遺殿，韓城想舊臺；仲宣原隰滿，子建悲風來。夏蓮猶反植，秋窗尚左開；圖雲仍溜雨，書石即生苔。及君歡四望，知餘念七哀。
【陳祖孫《登宮殿名登臺詩》】獨有相思意，聊敞鳳皇臺；蓮披香稍上，月明光正來。離鵠將雲散，飛花似雪回；遙思竹林友，前窗夜夜間。
銘
【後漢李尤《雲臺銘》】周氏舊居，惟漢襲因；崇臺テ峻，上礙蒼雲。垂示億載，俾率舊章；人修其行，而國其昌。
堂第七
敘事
《釋名》曰：堂，謂堂堂高明貌也。按《禮記》：天子之堂九尺，諸侯七尺，大夫五尺，士三尺。《尚書 大傳》雲：天子之堂高九雉，公侯七雉，子男五雉；（雉長三丈。）厲代之堂。《論衡》雲：墨子稱堯舜堂高三尺。《帝王世記》曰：武王入殷登堂，見美玉，曰：誰之玉？或曰諸侯之玉也。王取而歸之。天下聞之曰：王廉於財矣！《漢武故事》：有玉堂，去地十二丈。《漢書》雲：成帝生甲觀中畫堂，《東觀漢記》曰：光武生有赤光，堂中盡明如晝。《續漢書》雲：靈帝造萬金堂於西園。《魏名臣奏》有翦吳堂，《水經注》有魏茅堂，（見酈善長《水經注》。）《晉宮闕名》有堯母堂、永光堂、長壽堂。（見《晉宮閣名》。）在郡國，魯城北有孔子學堂，（見《國都城記》）。蜀有文翁講堂，（見《華陽國志》。）北海有鄭玄儒林講堂，（見《鄭玄別傳。）永康縣有縉雲堂，（黃帝煉丹處。）費北有積弩堂，（晉成帝作。以上並見宋永初《山川古今記》）。昆侖山有光碧堂，（西王母所居。見《十洲記》。）此其略也。又摯虞《決疑要注》曰：在殿堂之上，唯天子居牀，其餘皆鋪席，前設筵幾。天子之殿，東西九筵，南北七筵，故曰度堂以筵，度室以幾也。禮，堂上接武，堂下布武。（武，跡也。見《禮記》。）一曰，堂上遠於百里，堂下遠於千里，門庭遠於萬裏。（《管子》雲：今步者一日，百里之情通，堂上有事，一月而君下聞；步者十日，千里之情通，堂上有事，而君十月下聞；步者百日，萬裏之情通，門庭有事，週年而君不聞。此謂遠於萬裏也。）
事對
【承慶 昌福】《洛陽宮殿薄》曰：承慶堂，昌福堂，綏福堂。
【集 鳳棲】袁山松《後漢書》曰：楊震好學講書。有鸛雀銜三魚飛集講堂前，都講進曰：“蛇者，大夫之象也；數有三者，法三臺也。先生自此升矣。”潘尼詩曰：鸞鳳棲堂廡。
【徽音 嘉德】《洛陽宮殿薄》曰：徽音堂，又曰嘉德堂。
【虛德 修成】《洛陽宮地記》曰：洛陽有虛德堂、修成堂。
【去地 冠山】《漢武故事》曰：玉堂去地十二丈。已見敘事。班固《西都賦》曰：樹中天之華闕，豐冠山之朱堂。
【李中 桃閑】和包《漢趙記》曰：劉聰嘉平三年，廷尉陳元達極諫。聰怒，將斬之。聰時幸逍遙園李中堂，元達抱堂下樹叫曰：“臣所言社稷之計！”聰勉聽之，於是易李中堂為愧賢堂。《洛陽宮殿薄》曰：洛陽有桃閑堂皇、杏閑堂皇、柰閑堂皇、竹閑堂皇、李閑堂皇、魚梁堂皇、醴泉堂皇、百戲堂皇。
【樹椅 植柏】何尚之《清暑殿賦》曰：其西則堂皇博敞，正鵠是施，帶以綠流，樹以青椅。《洛陽記》曰：洛陽山中都亭堂皇，大小屋五十間；植五果木竹柏之屬，有五千七百二十九株。
【九華 百戲】《洛陽宮殿薄》：有九華芳香琴堂，又有百戲堂皇。
【煉丹 光碧】宋永初《山川古今記》曰：縉雲堂，黃帝煉丹。《十洲記》曰：光碧堂，西王母所居。並見敘事。
【高三尺 遠百里】並見敘事。
賦
【隋江總《雲堂賦》】覽黃圖之棟宇，規紫宸於太清；何面勢之膠葛，信不日之經營。仰一時之壯麗，跨萬古之威靈；吐觸石之奇色，混高臺之舊名。若乃二階八戶，百ㄆ千楹；瑩以玉，飾之金英；綠芰懸插，紅蕖倒生。於時木葉聲寒，壺人唱靜；承露擎虛，相風昭向。天子乃下輦開燕，出豫娛神，文懸日月，思革風塵。實附鳳之多幸，愧屠龍之不真。
詩
【梁庚肩吾《詠疏圃堂詩》】北堂多暇豫，時駕總驚鑣，路靜繁葭澈，輪移羽蓋飄。臨空坐飛觀，回首望浮橋，風長曙鐘近，地遠洛城遙。疏林不礙日，涸浦暫通潮；徒然尋賓從，並作愧羣僚。
【隋煬帝《宴東堂詩》】雨罷春光潤，日落螟霞暉；海榴舒欲盡，山櫻開未飛。清音出歌扇，浮ざ香舞衣；翠帳全臨戶，金屏半隱扉。風花意無極，芳樹曉禽歸。
【唐虞世南《侍宴歸雁堂詩》】歌堂面淥水，舞館接金塘；竹開霜後翠，梅動雪前香。鳧歸初可侶，雁起欲分行；刷羽同棲集，懷思愧稻梁。
頌
【晉庚闡《樂賢堂頌》】峨峨層構，岌岌其峻；階延白屋，寢登髦俊。神心所寄，莫往非順；靈圖表像，平敷玉潤。遊虯一壑，棲鸞一叢；川澄華沼，樹拂椅桐。林有晨風，翮有西雍；高觀回雲，疏飆倚窗。仰瞻昆丘，俯懷明聖；玄珠雖朗，離人莫映。清風徘徊，微言絕詠；有邈高構，永廓靈命。
宅第八
敘事
《釋名》曰：宅，擇也，言擇吉處而營之也。《周禮》：凡任地國宅無徵。鄭眾注雲：國宅，城中宅；無徵，無稅也。又《尉繚子》曰：天子宅千畝，諸侯百畝，大夫以下裡舍九畝，厲代之宅。戴延之《西征記》曰：蒲阪城外有舜宅。《瀨鄉記》雲：譙城西有老子宅。（《瀨鄉記》曰：老子祠在瀨鄉曲仁裡，譙城西出五十裡。廣北二裡李夫人祠，是老子所生舊宅。）《漢書》雲：魯有孔了宅。（《漢書》曰：魯恭王壞孔子舊宅，以廣宮室。聞鐘磬琴瑟之聲，遂不敢壞。於其壁中得古文經傳。）《水經注》雲：齊城北門外有晏嬰宅。（見酈元《水經注》。《左傳》曰：齊景公欲更晏子之宅。公曰：“子之宅近市，湫隘囂塵，請更諸爽塏。”辭曰：“君之先臣容焉，於臣侈矣。且小人近市，朝夕得所求，小人之利也。”）《荊州記》雲：宛有伍子胥宅，（見範汪注《荊州記》。）秭歸縣有屈原宅，（見庚仲雍《荊州記》。）義陽安昌有漢光武宅。（見範汪注《荊州記》。《東觀漢記》曰：建武十七年，幸章陵，修園廟舊宅田裡舍。）宅亦曰第，言有甲乙之次第也。（《漢書》曰：高祖詔，列侯食邑者皆賜大第室，更二千石受小第室。注曰：有甲乙次第，故曰第。）一曰，出不由裡門，面大道者名曰第。爵雖列侯，食邑不滿萬戶，不得作第。其舍在裡中，皆不稱第。（見《魏王奏事》。《漢書》曰：夏侯嬰乙太僕事惠帝，高後德嬰之脫孝惠魯元於下邑間，乃賜嬰北第第一，曰近我，以尊異之。張放以公主子，取皇后弟平恩侯嘉女，成帝賜甲第。哀帝為董賢起大第北闕下。《東觀漢記》曰；竇氏一公兩侯三公主四二千石，相與並代，自祖及孫，官府邸宅相望。《漢紀》曰：梁冀於洛陽城內起甲第。《魏志》雲：明帝特為舅孫甄暢起大第舍。《晉紀》曰：琅邪王道子開理東第。）此第宅之事也。
事對
【萬裏 千畝】司馬相如《大人賦》曰：時有大人兮在乎中洲，宅彌萬裏兮曾不足以少留；悲時俗之迫隘兮，朅舉足而遠遊。千畝事見敘事。
【膏腴 爽塏】荀悅《漢書》曰：武安田，營宅舍甲第，必極膏腴，堂羅鐘鼓。《左傳》曰：齊景公欲更晏子之宅於爽塏。
【推友 讓親】《吳志》曰：周瑜與孫策同年，相友善。瑜推道南大宅以舍策，升堂拜母，有無通共。謝承《後漢書》曰：沈輔，字伯禽，會稽山陰人也。輔少儉約，約身以禮，喪父服闋，推讓祖考財產田宅與親貧不足者。
【蕭居 晏蔔】《漢書》曰：蕭何為相國，買田宅，必居窮巷僻處。為家不修垣屋，曰：令後代賢，師吾儉。不賢，無為勢家所奪。《左傳》曰：齊景公欲更晏子之宅。晏子如晉，公更其宅，反則成矣。既拜，乃毀之為裡舍，皆如其舊，則使宅人返之。曰：諺曰：‘非宅是蔔，唯鄰是蔔。’二三子先卜鄰矣。違蔔不祥。君子不犯非禮，小人不犯不祥。卒複其舊。”
【推貧 瞻老】推貧事見上讓親注。崔鴻《後燕錄》曰：封衡，字百華，中書監裕之子也。輕財好施。年十餘歲，見一老父，荷擔於路，引歸。問之父曰：宣子一飯，著名春秋，宜給宅一區。奴一口，日供瞻以終其年。裕高其志而從之。
【孔瑟 何金】孔瑟見敘事。幹寶《搜神記》曰：魏郡張氏大富，忽衰老財散，賣宅與程應。應舉家病，賣與何文。文先獨持大刀，暮入北堂樑上。一更中，有一人長丈餘，高冠赤幘，呼曰：“細腰！”細腰應諾：“何以有人氣？”答無，便去。文因呼細腰，問向赤衣冠謂誰？答曰：“金也，在屋西壁下。”問君誰？答雲：“我杵也，今在竈下。”文掘得金三百斤，燒在杵，由此大富。
【定鄰 面道】楊泉《物理論》曰：處宅者先定鄰焉。面道事見敘事。
【譙郡西 齊城北】譙郡西老子宅，齊城北晏子宅。並見敘事。
【霍辭 薛讓】《漢書》：霍去病曰：“匈奴未滅，臣無以家為。”遂辭其第宅。又漢薛苞兄弟要分，苞悉推其田宅奴婢。
詩
【唐太宗文武聖皇帝《過舊宅詩》】新豐停翠輦，譙邑駐鳴笳；園荒一徑斷，臺古半階斜。前池消舊水，昔樹發今花；一朝辭此地，四海遂成家。
【隋江總《歲暮還宅詩》】悒然想泉石，丘駕出樓臺；玩竹春前筍，驚花雪後梅。青山殊可對，黃卷複時開。長繩豈系日，濁酒傾一杯。
【又《南還尋草市宅詩》】紅顏辭鞏洛，白首入に轅，乘春行故里，徐步採芳蓀。逕毀悲仇仲，林殘憶巨源；見桐猶識井，看柳尚知門。花落空難遍，鶯啼靜易喧；無人訪誤默，何處敘寒溫。百年獨如此，傷心豈複論。
【隋元行恭《過故宅詩》】頹城百戰後，荒邑四鄰通；將軍戟已折，步兵途轉窮。吹臺有山鳥，歌庭聒野蟲；草深斜徑滅，水盡曲池空。林中滿明月，是處來春風；唯餘一廢井，尚夾雨株桐。
【唐楊師道《還山宅詩》】暮春還舊嶺，徒倚玩年華；芳草無行逕，空山正落花。垂藤掃幽石，臥柳礙浮槎；鳥散茅簷靜，雲披澗戶斜。依然此泉路，猶是昔煙霞。
啟
【梁元帝《謝敕賜第宅啟》】竊以漢錫五倫，實雲清吏，魏寵衛臻，用旌庸直；未知靈光輪奐，睢陽爽塏，北連城闕，有似甄侯之舍，東望市ㄩ，榮深豫章之門。昔狼望未平，冠軍辭第；馬池猶隔，雍丘讓邸。臣慚霍曹遠志，但識君命無違。再思庸陋，九殞非答。
銘
【晉習鑿齒《諸葛武侯宅銘》】達人有作，振此頹風；雕薄蔚採，鴟蘭惟豐。義範蒼生，道格時雍。自昔爰止，於焉龍盤；躬耕西畝，永嘯東巒。跡逸中林，神凝巖端；罔窺其奧，誰測斯歡。堂堂偉匠，婉翮陽朝；傾巖搜寶，高羅九霄。慶□集矣，鑾駕三招。
庫藏第九
敘事
《釋名》曰：庫，舍也；舍也者，言物所在之舍也。又《說文》曰：庫，兵車所藏也；帑，金布所藏也；故藏之為名也，謂之庫藏焉。（帑藏見《漢書》。）凡安國治民，從近制遠者，必先實之，（見《吳越春秋》）。故天有天庫藏府之星。（《春秋文曜鉤》曰：軫南眾星曰天庫。又韓楊《天文要集》曰：天積者，天子藏府也。）王者審五庫之量：（《禮記》曰：季春之月，審五庫之量。）一曰車庫，二曰兵庫，三曰祭器庫，四曰樂庫，五曰宴器庫。（見蔡邕《月令章句》。）一曰，湯武破桀紂，海內無患，築五庫藏五兵，（見《商君書》。）則魯梓慎登大庭氏之庫以望。（見《左傳》。杜預注：大庭氏是古國名，在魯城內，於其處作庫。）漢高祖七年，蕭何立東闕前殿武庫。（見《漢書》。）又更始至長安，禦府帑藏武庫，皆安堵如故。（見《東觀漢記》。）蓋此五庫也。或曰：王者藏於天下，諸侯藏於百姓，農夫藏於庚，商賈藏於篋匱。（見《韓詩外傳》。）鐘會《芻蕘論》曰：國之稱富者，在乎豐民，非獨謂府庫盈，倉廩實也。且府庫盈，倉廩實，非上天所降，皆取之於民，民困國虛矣。
事對
【寶臺 珠府】《韓詩外傳》曰：晉平公藏寶之臺燒，救火三日三夜乃止之。公子晏賀曰：臣聞王者藏於天下，諸侯藏於百姓，農夫藏於庚，商賈藏於篋匱。今百姓藏於外，而賦斂無已。昔桀紂殘賊，為天下戮；今皇天降災於藏臺，是君之福也。韓楊《天文要集》曰：離珠五星在須女北。離珠為藏府也。
【宴器 禁兵】蔡邑《月令章句》曰：審五庫之量者，審所用多少也。五庫，五曰宴器庫。已見敘事。謝承《後漢書》曰：靈帝光和中，武庫屋自壞。司隸許冰上書曰：武庫禁兵所在，國之禁，為災深也。
【天潢 禦府】《春秋文曜鉤》曰：咸池曰天潢，五帝車舍也。宋均注曰：舍，庫也，五帝車之庫府。禦府已見敘事。
【聚甲 藏金】焦贛《易林》曰：武庫軍府，甲兵所聚，非邑非裡，不可以處。許慎《說文》雲：帑金布所藏也。
【魚集屋上 龍見井中】《魏志》曰：嘉平中，魚二集於武庫屋上。《晉書》曰：太康五年，二龍見於武庫井中。
銘
【後漢李尤《武庫銘》】搏噬爪牙，鋒距之先；毒螫芒刺，矛矢以存。聖人垂象，五兵已陳。
【晉摯虞《武庫銘》】有財無義，惟家之殃；無愛糞土，以毀五常。
門第十
敘事
《釋名》曰：門，捫也，言在外為人所捫摸也。又《說文》曰：門從二戶，象形也；閶闔，天門也。（《說文》曰：楚人名門曰閶闔。）角亦天門也。（見韓楊《天文要集》。）皋門、庫門、雉門、應門、路門、天子門也。（鄭玄《禮記注》雲：天子五門，皋雉庫應路；魯有庫雉路，則諸侯三門。）一曰，王之正門曰應門，郭門曰皋門，（見《爾雅》及《毛萇詩注》。）內至禁省為殿門，外出大道為掖門。（見應劭《漢書注》。掖者，言在司馬門之旁掖。）王行幸，設車宮轅門；帷宮旌門，無宮則供人門。（見《周官》。鄭玄注曰：次車為藩，則車轅以表門；張帷為宮，則樹旌以表門；陳列周衛，則立長人以表門。）司門掌授管鍵，以啟閉國門。（見《周官》。），城外郭內之裡門也；（見《風俗通》。，也，言為人藩屏以難也。）閻，裡中門也；，市外門也。（見《說文》。）長安有宣平門、萬秋門、橫門；東都有宣德門、禮成門、青綺門、章義門、仁壽門、壽城門，（見《漢宮殿名》。又有章城門、直城門、洛城門；（見《三輔黃圖》。）洛陽有上西門、廣陽門、津門、小苑門、開陽門、中東門、上東門、司馬門、北闕門、玄武門、南掖門、北掖門、東掖門、西掖門、止車門、南端門、金門、九龍門、白虎門、春興門、青瑣門、金商門、雲龍門、神武門、宜秋門，（見《洛陽故宮記》）。又有大夏門、長春門、朱明門、青陽門。（見《晉宮閣名》）。夫重門擊柝，以待暴客，蓋取諸豫。（見《周易》。又曰艮為門闕。）大夫士出入君門，由右，不踐閾。凡與客人者，每門讓於客。客至於寢門，則主人請入為席。主人入門而右，客入門而左。（見《禮記》。）其門名有正門、重門、通門、衡壁門、禁門。（《毛詩》曰：衡門之下，可以棲遲。《淮南子》曰：周文王作玉門，言以玉飾也。《漢書》曰：太液池南有壁門。禁門見上。）
事對
【濯龍 飛兔】袁宏《漢紀》曰：建初二年，有司依舊典，請封諸舅。太后詔曰：前過濯龍門上，見外家車如流水馬如龍，吾亦不譴怒之，但絕其歲用。冀知默止。《洛陽故宮名》曰：洛陽有習兔門。
【青綺 黃金】《漢宮殿名》：長安有青綺門。《樂歌》曰：黃金為君門，白玉為君堂。
【含章 建禮】《洛陽故宮名》曰：洛陽有含章門，又曰有建禮門。
【銅龍 金馬】《漢書》曰：成帝為太子謹慎，初居掛宮。上急召，太子出龍樓門，不敢絕馳道。張晏注曰：門樓上有銅龍也。張瑩《漢南紀》曰：馬援奏曰：武帝時，善相馬者，鑄作銅馬法獻之。有詔立馬於魯班門外，則更名曰金馬門。
【聽政 登賢】劉澄之《宋永初山川古今記》曰：魏武聽政殿前，有聽政門。魏文帝《槐賦序》曰：王粲直登賢門。
【西暑 東陽】《淮南子》：自東北方土山，曰蒼門；東南方曰波母之山，曰陽門；南方曰南極之山，曰西暑門。《晉宮闕名》曰：洛陽城東門曰東陽門。
【廣德 明禮】《洛陽故宮名》曰：洛陽有廣德門。又曰：有明德門。
【銅馬 石牛】《史記》曰：金馬門者，署門旁有銅馬，故謂之金馬門。常琚《華陽國志》曰：秦孝王以李冰為蜀守。冰作石犀五頭，以厭水精。一在市橋門，今所謂石牛門。
【清明 閶闔】酈元注《水經》曰：鹹陽本離宮，東出北頭第二門，本名清明門。又曰：閶闔，漢之西上門。
【定鼎 望鐘】《古今地名》曰：河南有定鼎門。《洛陽故宮名》：洛陽有望鐘門。
【仁壽 神仙】《漢宮殿名》曰：長安有仁壽門。《洛陽故宮名》曰：洛陽有神仙門。
【含德 承明】《洛陽故宮名》曰：洛陽有含德門。《晉宮閣名》曰：洛陽城有承明門。
【南端 北掖】並見敘事。
【敬法 崇禮】《洛陽故宮名》曰：洛陽有敬法門。《晉宮閣名》曰：洛陽有崇禮門。
【卻非 會福】《洛陽故宮名》曰：洛陽有卻反閘。又曰，有會福門。
【析羽 車】何尚之奏曰：王有九旗，析羽為門，謂之旌門；猶以車為門謂之轅門。《周禮》：掌舍，掌王之會同之舍，設┕互再重，設車宮轅門。鄭玄注曰：謂王行次，畫以為藩，則車轅表門。
【授管鍵 修闔扇】《周禮》：司門，掌受管鍵以啟閉國門。《禮記》曰：仲春之月，修闔扇。
【建春 宜秋】酈元注《水經》曰：谷水東經建春門石橋下，即上東門也；一曰上升門。晉有建陽門。《洛陽故宮名》曰：洛陽有宜秋門。
【雲龍風虎 萬春千秋】酈元注《水經》曰：神獸門，東對雲龍風虎一門，衡伏之上，畢刻雲龍風虎之狀。《洛陽宮舍記》曰：洛陽有萬春門、千秋門。
詩
【陳何胥《賦得待詔金馬門詩》】漢家一統軌，濟濟萬國朝；飛纓拂曉霧，輕輦逐晨飆。槐衢映綠紱，日彩麗金貂；此時參待詔，誰複想漁樵。
銘
【後漢李尤《門銘》】門之設張，為宅表會；納善閑邪，擊柝防害。
【又《中東門銘》】中東處仲，月值當卯；有聲，鷹隼匿爪。除去桎梏，獄訟勿考。
【又《開陽門銘》】開陽在孟，位月惟巳；清明冠節，太陽進起。
【又《津城門銘》】名有定位，惟月在未；溫風鬱暑，鷹鳥習鷙。
【又《雍城門銘》】雍門處中，位月在酉；盲風寒濁，雁歸山阜。
【又《夏城門銘》】夏門值孟，位月在亥；陰陽不通，くぐ匿彩。迎冬北壇，從陰所在。
【又《穀城門銘》】穀門北中，位當於子；太陰主刑，殺伐為始。
祝文
【後魏溫子升《閶闔門上樑祝文》】惟王建國，配彼太微；大君有命，高門啟扉。良辰是簡，枚蔔無違；雕樑乃架，綺翼斯飛。八龍杳杳，九重巍巍；居宸納祜，就日垂衣。一人有慶，四海爰歸。
牆壁第十一
敘事
《爾雅》曰：牆謂之墉。《廣雅》曰：墉，垣，牆也。《釋名》雲：牆，障也，所以自障蔽也。垣，援也，人所依阻以為援衛也。墉，容也，所以蔽隱形容也。按《淮南子》：舜作室築牆茨屋，令人皆知去巖穴，各有家室，此其始也。《尚書 大傳》雲：天子賁庸，諸侯疏杼。（鄭玄注曰：賁，大也，言大牆正直也。疏，衰也，杼亦牆也，言衰殺其上下，不得正直。《新序》曰：諸侯垣牆有黝堊，無丹青之色。）又《左傳》雲：有牆以蔽惡。《神異經》曰：西北裔外大夏山有宮，以黃金為牆；南方裔外罔明山有宮，以赤石為牆；西南裔外老壽山有宮，以黃銅為牆；東南裔外清山有宮，以青石為牆；西方裔外西明山有宮，以白石為牆。《南州異物志》曰：大秦國，以琉璃為牆，則其事也。《釋名》又雲：壁，闢也，言闢禦風寒也。《漢書》：魯恭王餘壞孔子舊宅，於壁中得古文經傳。又，司馬相如家成都，徒四壁。又，趙婕妤居昭陽舍殿，壁帶往往為黃金缸。《後漢記》：琅邪王京好宮室，理殿館，壁帶飾以金銀。《漢官典職》：漢省中皆胡粉塗壁，畫古烈士，則其事也。其名牆，有雕牆、（見《尚書》）。高牆、繚垣、長崇垣，壁有粉牆、紅壁、（見《楚詞》）。皓壁、（見《曹植表》。）瓊壁、（見張協《七命》。）銀壁。（見《漢武故事》）。
事對
【千仞 九丈】焦贛《易林》曰：千仞之牆。禍不入門。孟奧《北征記》曰：鄴城避雷室西南石溝，北有華林牆，高九丈，方圓一裡。【刻字 藏書】葛洪《神仙傳》曰：白和，遼東人，師事王君。王君語曰：“我暫往瀛洲，汝止此石室。熟視北壁，久久當見壁上有文字，讀之得矣。和視三年，方見壁有古人所刻《太清經》，誦之而得仙。”孔安國《尚書序》曰：魯共王好治宮室，壞孔子舊宅，以廣其居。於屋壁中得先人所藏虞夏商周之書。
【及肩 蔽目】《論語》曰；賜之牆也及肩。焦贛《易林》曰：豫之坎，牆高蔽目。
【丹青 紫素】劉向《新序》曰：諸侯垣牆有黝堊之色，無丹青之彩。蔡質《漢官典職》曰：省中皆以胡粉塗壁，紫素界之，畫古烈士也。
【堯像 禹文】《家語》曰：孔子觀四門之墉，有堯舜桀紂之像，而各有善惡之狀，興廢之戒。《衡山記》曰：甘泉東有石壁，禹所刻文在此。
【青石 黃金】見東方朔《神異經》及《漢書》。並見敘事。
【被黼 飾銀】《漢書》曰：賈誼雲：黼繡，古天子之服也。今富人大賈，嘉會召客者，以之被牆壁。華驕《後漢書》曰：琅邪王京都莒，好宮室，殿館壁帶，皆飾以金銀。見敘事。
【引光 掛詔】《西京雜記》雲：匡衡勤學而無燭，鄰舍幹不得，衡乃穿壁引其光，以書映而讀之。崔《正論》曰：今典州郡者，自違詔書，縱意出入，故里語曰：州郡詔，如霹靂，得詔書，但掛壁。
【畫烈士 刻忠臣】畫烈士見《漢官曲職》。見敘事。戴延之《西征記》曰：焦氏山魯恭塚前，有石祠，四壁皆有青石，隱起忠臣孝子貞婦形像；像邊皆刻石記碑文。
詩
【宋之問《詠省壁畫鶴詩》】粉壁畫仙鶴，昂藏真氣多；騫飛竟不去，當是戀恩波。
彈文
【梁沈約《奏彈禦史孔橐題省壁悖慢事》】謹按奉朝請臺侍御史臣孔橐。海斥無聞，謬列華省，假攝去來，仕子常務。況東皋賤品，非藉豐資，旬日勞，豈雲卑辱，而肆此醜言。題勒禁省，比物連類，非所宜稱。黜之流伍，實允朝憲。臣等參議，請以見事免橐所居官，輒下禁止。
苑囿第十二
敘事
《風俗通》曰：苑，蘊也，言薪蒸所蘊積也。《說文》曰：苑有園曰囿，囿猶有也。《呂氏春秋》曰：昔先王之為苑囿園池也，足以觀望勞形而已矣，非好儉節乎性也。故周有靈囿、（《毛詩》曰：王在靈囿。毛萇注雲：囿所以養禽獸也。天子百里，諸侯四十裡。）國遊。（《周禮》曰：囿人掌國遊之獸禁。鄭玄注雲：國之離宮小苑遊觀處。）漢有上林、樂遊、博望、黃山，後漢有鴻德、畢圭、靈昆、廣成諸苑，（見《漢書》及《後漢書》、《後漢紀》。）晉有平樂、鹿子、桑梓諸苑。（並在洛陽。見《晉宮名》及《河南十二境薄》。）或曰：囿有林池，所以禦災也，其餘莫非穀土。（見《國語》。）及其衰也，馳騁遊獵，以奪人之時，勞人之力。（見《淮南子》）。故《漢書 東方朔》曰：務苑囿之大，不恤農時，非所以強國富人者，蓋此謂也。其名苑，有天苑、禁苑、上苑，囿有君囿、靈囿、上囿。
事對
【黃山 白水】《漢書》曰：霍雲當朝請，數稱病私出。多從賓客，張圍獵黃山苑。陶季直《京邦記》曰：覆舟山週迴二十許裡，有林名白水苑。
【取獸 戲狐】衛宏《漢舊儀》曰：上林苑中廣長三百里，置令丞左右中部尉，百五十亭苑。苑中養百獸，當祠祀供客用鹿。天子秋冬射獵苑中，取禽獸無數。張景陽《七命》曰：苑戲九尾之狐，囿棲三足之烏。
【因原 跨谷】班固《東都賦》曰：因原野以作苑，順流泉而為沼；發藻以潛魚，豐蒲草以育獸。張衡《西京賦》曰：上林禁苑，跨穀彌阜；東至鼎湖，邪界細柳。
【甘泉 上林】《三輔黃圖》曰：甘泉苑中，起仙人觀。緣山谷行，至雲陽，三百八十一裡；入右扶風，凡周匝五百四十裡。衛宏《漢舊儀》雲：上林苑中，廣長三百里，離宮七十所，皆容千乘萬騎。　【鴻德 廣成】《東觀漢紀》曰：桓帝延禧無年，置鴻德苑。薛瑩《後漢記》曰：靈帝光和五年，校獵廣成苑。
【高望 漢平】《後漢書》曰：永初六年，詔越置長利、高望、始昌三苑；又令益州置萬歲苑，犍為置漢平苑。
【思賢 博望】《西京雜記》曰：文帝為太子立思賢苑，以招賓客。《漢書》曰：戾太子既冠，就宮為立博望苑，使通賓客。
【桑梓 桂林】《河南十二境薄》曰：洛陽城西有桑梓苑。陶季直《京邦記》曰：建康縣北，漢朝為桂林苑。
【養獸 射鴻】《說文》曰：苑有園曰囿；一曰養禽獸曰囿。《左傳》曰：衛獻公射鴻於囿。
【月祭 秋築】《大戴禮》曰：正月祭韭囿。韭囿者，園之藩也。《左傳》曰：成公十八年秋築鹿囿，書不時也。
詩
【梁記少瑜《遊建興苑詩》】丹陵抱天邑，紫泉更上林；玉臺極百尺，銀樹起千尋，水流冠蓋影，風揚歌吹音；踟躕憐拾翠，顧步惜遺簪。日落庭光轉，方屢移陰；願言樂未極，不道愛黃金。
【陳釋洪偃《遊故苑詩》】龍田留故苑，汾水結餘波；悵望傷遊目，辛酸思緒多。寒煙慘高樹，凝露變輕蘿；澤葵猶帶荇，池竹尚侵荷。秋風徒自急，無複白雲歌。
【盧藏用《奉和立春遊苑詩》】天遊禦蹕駐城，上苑遲光晚更新；瑤臺半入黃山路，玉檻傍臨玄灞津。梅香欲待歌前落，蘭氣先回酒上春；幸預玉臺稱獻壽，願陪千畝及農辰。
【沈期《奉和立春遊苑詩》】東郊暫轉迎春仗，上苑初飛行慶杯；風射狐冰千片斷，氣沖魚鎖九關開。林中覓草方知荔，殿裡爭花並是梅；歌吹銜恩歸路晚，棲烏半下鳳城來。
園圃第十三
敘事
《說文》曰：園，樹果也；圃，樹菜也。按《天文要集》曰：匏瓜為天子果園。又，天園主果實菜茹蓄儲。《史記》有梁園、漆園、楚橘柚園。《三秦記》：漢有果園。（《三秦記》雲：漢武帝果園有大慄。）《魏志》：有芳林園、桐園。（芳林後避少帝違，故曰華林園。）晉宮閣名，有靈芝園、葡萄園，此皆因草木樹果以立名也。又有玄圃、（見《莊子》。《山海經》有玄圃。）疏圃、（見《淮南子》。）瓜圃、（見《瑣語》。）葦圃、花圃、竹圃、（見《水經注》。）唐圃。（見《呂氏春秋》。）此雖因草木而立，亦隨事以名之。
事對
【靈芝 仙惠】靈芝見敘事。王子年《拾遺記》曰：昆侖山第三層，下有芝田惠圃，皆數萬項。羣仙種耨焉。
【蒲萄 苜蓿】《晉宮閣名》曰：洛陽宮有瓊圃園、靈芝石祠園，鄴有鳴鵠園、蒲萄園。郭仲產《仇池記》曰：城東有苜蓿園。
【濯龍 鳴鵠】司馬彪《續漢書》曰：濯龍園在洛陽西北角。《晉宮閣名》曰：鄴有鳴鵠園。
【步輦 飛蓋】魏文帝《校獵賦》曰：登路寢而聽政，總羣司之紀綱。逍遙後庭，休息閒房；步輦西園，閑坐玉堂。曹植詩曰：公子敬愛客，終宴不知疲；清夜遊西園，飛蓋相追隨。
【樹桃 毓果】《毛詩》曰：園有樹桃，其實之餚。《周官 九職》：二曰園圃，毓果木。
【請善 假貧】《史記》曰：王翦為秦將，伐楚，請善田宅園池甚眾。《東觀漢記》曰：孝和元年，詔有司：京師離宮園池，悉以假貧人也。
【持鋤 得印】《漢書》：孫寶為京兆尹，署侯文為東部督郵。灞陵杜季杜門不通水火，持鋤自理園，不敢犯法。《後漢記》曰：桓帝時，沛國戴翼，鋤園得黃金印。
【法真不窺 範丹自賃】《後漢書》曰：法真隱大澤，講論術藝，厲年不窺園圃。陳留《耆舊傳》曰：範丹學通三經，常自賃灌園。又，前漢董仲舒下帷讀書，三年不窺園圃。
【襄邑始居 山陽餘利】《陳留志》曰：園庚，襄邑人也。庚始居園中，故世謂之園公。向秀與呂安灌園于山陽，收其餘利，以供酒食之費。
【漢陰抱甕 莊周作吏】《莊子》曰：漢陰叟抱甕汲井，取水灌園，子貢教以桔槔，叟嫌其用機，不聽。又莊周嘗為蒙邑漆園吏。
賦
【梁江淹《梁王兔園賦》】或重古輕今者，僕曰何為其然哉？無知音則已矣。聊為古賦體，以奪枚叔之制雲：金塘緬演，綠竹被阪；繚繞蒼翠，若近複遠。水鳥駕鵝，ケ鴟鴻雁；上飛衡陽，下宿沔漢。十十五五，忽合而後散。於是大夫之徒，稱時而歸；春陽始曉，朱華未晞。
詩
【宋謝靈運《還舊園詩》】浮舟千仞壑，總轡萬尋巔；流沫不足險，石牀豈為艱。夫子昭情素，探懷授佳篇。
【梁元帝《遊後園詩》】暮春多淑氣，斜景落高春；日照池光淺，雲歸山望濃。入林迷曲徑，渡渚隔危峯。
【又《晚景遊後園詩》】高軒聊騁望，煥景入川梁；波橫山渡影，雨罷葉生光。日移花色異，風散水文長。
【梁庚肩吾《從皇太子出玄圃詩》】春光起麗譙，屣步陟山椒；閣影臨飛蓋，鶯鳴入洞簫。水還登故渚，樹長合前橋；綠荷生綺葉，丹藤上細苗。願循慚振藻，何用擬瓊瑤。
頌
【晉潘尼《後園頌》】茫茫在昔，悠悠結繩；大樸未散，玄化沾凝。羲皇繼踵，三代相承；五德更王，文質迭興。天命匪諶，佑謙輔信；乃眷我皇，光有大晉。應期納祚，天人是順；和氣四充，惠澤旁潤。神告祥，四靈效質；遊龍升□，儀鳳翳日。甘露晨流，醴泉湧溢；華夏既寧，八荒靜謐。人亦有言，吾何以休；乃延卿士，從皇以遊。長筵遠布，廣幕四周；嘉餚惟芳，旨酒思柔。巖巖峻嶽，湯湯玄流；翔鳥鼓翼，遊魚載浮。明明天子，肅肅庶官；文士濟濟，武夫桓桓。講論華林，肄射後園；威儀既是，弓矢斯閑。恂恂謙德，穆穆聖顏，賜以宴飲，詔以話言。黍稷既登，貨財既豐；仁風潛暢，皇化彌崇。征夫釋甲，戰士罷戎；遐夷慕惠，絕越望風。無或慢易，在始慮終，無或安逸，在盈思沖。
道路第十四
敘事
《釋名》曰：道，蹈也，路，露也；言人所蹈而露見也。按《爾雅》：一達謂之道路，二達謂之歧旁，（歧道旁出也，）三達謂之劇旁，（旁出岐多故曰劇，）四達謂之衢，五達謂之康，六達謂之莊，（康，樂也；莊，盛也；言交道康樂繁盛。）七達謂之劇驂，（驂馬有四，今此有七，比之方劇驂。）八達謂之崇期，（崇，多也，多道會期在此。）九達謂之逵。（逵一曰馗，言似龜背，故曰馗。見《說文》）。廟中路謂之唐。《釋名》又雲；城下路謂之豪，（豪，翱也，言都邑內所翱翔祖駕處。）步所用道謂之蹊。（蹊，也，言射疾別用之，故還於正道。）又《廣雅》曰：驛、軌、恆、街、徑、、、亢、<穀幹>，道也。又畛、塗、陳、阡、陌、術，亦道路別名。（《周官》曰：溝上有畛。《釋名》曰：塗，度也，言所由得通度也。堂塗曰陳，言賓主相迎陳列之處也。《風俗通》曰：南北為阡，東西為陌。《呂氏春秋》曰：子產相鄭，桃李垂於術。）昔黃帝為天子，匠人營國。國中九經、九緯。經途九軌，環途七軌，野途五軌，合方氏掌達天下之道路。至人四畿，凡道路之舟車{車}互者，敘而行之。凡有節者及有爵者至，則為之闢禁野之橫行徑逾者。（見《周官》。）又《禮記》：道路，男子由右，婦人由左，車從中央，此道路之事也。《五經要義》曰：將行者有祖道，一曰祀行，言祭祀道路之神以祈也。
事對
【劇驂 方軌】劇驂見敘事。左思《蜀都賦》曰：闢二九之通門，畫方軌之廣途。
【龜背 羊腸】許慎《說文》曰：馗，九達道也。似龜背，故謂之馗。魏武帝《若寒行》曰：羊腸阪詰屈，車輪為之摧。王智深《宋紀》曰：氏人揚難當，居在仇池山，高二十裡，羊腸盤道，三十六回。
【八達 九緯】《爾雅》曰：八達謂之崇期。《周禮》：匠人營國中，九經九緯，經途九軌。鄭玄注曰：國中，城內也；經緯之途，皆容九軌。軌謂轍廣。
【鹿蹊 馬跡】《周易》曰：艮為徑路。鄭玄注曰：田間之道曰徑路。艮為之者，取山間鹿兔之蹊。酈元注《水經》曰：晉昌郡南及廣武馬蹄穀，磐石上有馬跡，若踐泥中自然之形，故其俗號曰天馬徑。
【九陌 四衢】《漢宮殿疏》曰：長安中有九陌。何法盛《晉中興書》曰：穆帝昇平二年，詔曰：“飛督王饒忽上吾鴆以闢惡。此兇物，豈宜妄進？”於是頓鞭饒二百，使殿中孫雲監臨，於四衢道焚之。
【迎鐘 徇鐸】《呂氏春秋》曰：中山之國有風由者，智伯欲攻之而無道也。為鑄大鐘，方車二軌以遺之。風由之君，斬岸堙溪以迎鐘，隨而攻之，而風由遂亡。《尚書》曰：每歲孟春，遒人以木鐸徇於路。
【交會 多歧】《爾雅》曰：五達謂之康。孫炎注曰：康，樂也，交會樂道也。《列子》曰：楊子鄰人亡羊，率其黨請楊子之豎追之。楊子曰：“亡一羊何追者眾？”曰：“多歧路。”既返，問獲羊乎？曰：“亡歧路既多之中，又有歧焉。吾不知所之，故返。”楊子曰：“大道以多歧亡羊，學者以多方喪生。”
【隱金 堆石】《漢書 賈山》曰：秦東窮燕齊，南極吳越，蹕道廣五十步，隱以金椎，樹以青松。為馳道之麗，至於此也。注雲：隱，築也。《東觀漢記》曰：王霸為上谷太守，修飛狐道至平城，堆石布土，三百餘裡。
【三條 九軌】班固《西都賦》曰：披三條之廣路，立十二之通門。九軌見敘事。
【藩竹 樹槐】環濟《吳紀》曰：天紀二年，衛尉岑昏表修百府。自宮門至朱雀橋，夾路作府舍；又開大道，使男女異行。夾道皆築高牆、瓦覆，或作竹藩。崔鴻《前秦錄》曰：苻堅滅燕趙之後，自長安至於諸州，皆夾路樹槐柳。二十裡一亭，四十裡一旅。行者取給於途，工商資販於道。
【立鄙 列亭】《國語》曰：周制有之曰：列樹以表道，立鄙舍以守道路，謂置候人官也。《東觀漢記》曰：衛颯為桂陽太守，鑿山通路，列亭置驛。
【斬蛇 焚鴆】《史記》曰：漢高祖以亭長送徒於驪山。夜經澤中，有蛇當路，高祖拔劍斬蛇。蛇為兩，徑開數裡。焚鴆事見四衢注。
【束馬 覆輪】任豫《益州記》曰：江曲由左擔道，按圖在陰平縣北，於成都為西注，其道至險，鄧艾束馬懸車處。潘尼《惡道賦》曰：道深地狹，阪峭軌長；輪輿顛覆，人馬僕僵。
【桂道蘭術 七陌九阡】劉義恭詩曰：飛流界桂道，深林冒蘭術。曹植詩曰：東西經七陌，南北越九阡。
詩
【梁沈約《循役朱方道路詩》】分濡出帝京，升裝奉皇穆；洞野屬滄溟，聯郊溯河服。日映青丘島，塵起邯鄲陸；江移林岸微，巖深煙岫複。歲嚴摧磴草，午寒散嶠木；縈蔚夕飆卷，蹉跎晚雲伏。霞志非易從，旌軀信難牧；豈慕淄宮梧，方辭兔園竹。羈心亦何言，迷蹤庶能複。
【隋孫萬壽《東歸在路詩》】學官兩無成，歸心自不平；故鄉尚千里，山林猿夜鳴。人愁慘雲色，客意慣風聲；羈恨雖多緒，俱是一傷情。
【唐李百樂《途中述懷詩》】伯喈邊塞北，亭伯之遼東；伊餘何為客，獨守雲臺中。途遙已日暮，時泰道斯窮；拔心悲岸草，半死落巖桐。目送衡陽雁，情傷江上楓；福兮良所伏，今也信難通。丈夫自有志，甯傷宮不公。
銘
【陳徐陵《丹陽上庸路碑銘》】後王降德，於眾兆民；高文象緯，妙義通神。業冠遷夏，功逾入秦；時惟大畜，象及同人。惠雨方溜，禪枝獨春；帝德惟厚，皇恩甚深。觀乎禹跡，見我堯心。
市第十五
敘事
《風俗通》曰：市，恃也，言交易而退，恃以不匱也。按《周易繫辭》雲：神農氏日中為市，致天下之人，聚天下貨，交易而退，各得其所，蓋取諸噬嗑。（噬嗑，卦名也，言設法以合物也。）一曰，祝融作市，（見《世本》。宋衷注曰：祝融，顓頊臣，為高辛氏火正。《古史考》雲：神農作市，高陽氏衷，市官不修，祝融修市。）《周禮》：建國後立市，設其次，置其敘，正其肆，陳其貨財，出度量。（建國必面朝而後市。王立朝，後立市，陰陽相成之象。）司市掌市之治教政刑，量度禁令；以次敘分地而經市，以陳肆辨物而平市，以政令禁物靡而均市，以商賈阜財而行布。大市，日中而市，百族為主。朝市，朝時而市，商賈為主。夕市，夕時而市，販夫販婦為主。又《風俗通》曰：市亦謂之市井，言人至市有所鬻賣者，當於井上洗濯，令香潔，然後到市也。或曰：古者二十畝為井，因井為市，故雲也。又市巷謂之，市門謂之，巷謂之閎；（見顏延之《纂要》。）市中空地謂之廛，（見鄭眾《周禮》注。一雲，市宅也。）市樓謂之旗亭。（張衡《西京賦》雲：旗亭五裡。薛綜注雲：市樓立亭於上。）其市名，有九市、四市、三市、（《三輔舊事》曰：長安有九市。《丹陽記》曰：京師有四市。《洛陽記》曰：洛陽有三市。一雲，《周禮》曰：側朝夕之市，則三市。）方市、（見《三輔黃圖》。）金市。（《洛陽記》雲：金市在大城中。）苑市、鬥場市、（《丹陽記》曰：苑城市謂之苑陵，於陵有鬥場市。）都市、（《列仙傳》曰：玄俗賣藥於都市。）京市。（見王肅《景福殿賦》。）
事對
【設次 開場】設次見敘事。班固《西都賦》曰：九市開場，貨列隧分。
【殷室 齊宮】《太公六韜》曰：武王伐殷，得二夫人。問曰：“殷國將亡，亦有妖乎？”曰：“殷君喜修宮室，大者宮室九市”。《戰國策》曰：“齊國將亡，亦有妖乎？”其一人曰：“齊桓公宮中七市。”
【鶴舞 狼入】趙曄《吳越春秋》曰：吳王闔廬有女，怨王先食蒸魚，乃自殺。闔廬痛之，葬於邦西昌門外，乃舞白鶴於吳市，令萬人隨觀。劉向《洪範傳》曰：秦惠王四年，狼入鹹陽市。昭王六年，狼又入鹹陽市中。
【閱書 滌器】謝承《後漢書》曰：王充，字仲任，會稽人也。家貧無書，常遊洛陽市肆，閱所賣書。一見輒能誦憶，遂至博通眾經。《漢書》曰：司馬相如與文君之臨邛，盡賣其車騎而買酒。令文君當壚，相如身自與保庸雜作，滌器於市中。
【百貨 萬商】《管子》曰：市者，貨之準也，是故百貨賤則百利得。見敘事。左思《蜀都賦》曰：亞以少城，接於其西。市廛所會，萬商之川；列隧百重，羅肆巨千。
【傳玉 懸金】《史記》曰：玉櫝出於崑山，明月之珠出於四海，傳賣於市。聖人得之，以為大寶。又曰：呂不韋為丞相，招致術士，使人著其所聞，為《呂氏春秋》。曝之鹹陽市門，懸千金於其上。有能增一字，與之千金。時無能者。
【吹篪 擊築】《史記》曰：伍子胥出昭關，夜行晝伏。至於陵水，無以糊其口，吹篪乞食於吳市，與吳闔廬為伯。又曰：荊軻既至燕，愛善擊築者。高漸離擊築，軻和而歌於市中，相樂。已而相泣，旁若無人。
【雲曼 星繁】王е《洛陽賦》曰：肇建三市，廛開疆理；列肆雲曼，修層高峙。左思《蜀都賦》曰：亞以少城，接於其西。市廛所會，萬商之川；列隧百重，羅肆巨千。財貨山積，纖麗星繁。
【梅福 韓康】《漢書》曰：王莽亂政，梅福一朝棄妻子去九江，至今傳以為仙。其後人有見福於會稽者，變姓名為吳市門卒。範曄《後漢書》曰：韓康伯，字伯休，京兆灞陵人也。常採藥名山，賣藥於長安市，口不二價。
【過肆 倚門】左太沖《吳都賦》曰：輕輿案轡以經隧，樓船舉帆而過肆。《漢書》曰：刺繡文不如倚市門，此言末業貧者之資。
【荊飲 聶屠】《史記》曰：荊軻既至燕，飲於燕市。見擊築注。又曰：聶政，軹人也。殺人避仇，與母姊如齊，以屠為事。降志辱身，居市井。
【亭 湖裡】桓譚《新論》曰：扶風亭部，言本太王所處。其人有會，曰以相與夜市，如不為期，則有重災害。《越絕》曰：吳市者，春申君所造，在湖裡。
【季主卜 君平筮】《史記》曰：司馬季主卜於長安東市。《漢書》曰：嚴君平卜筮於成都市，以為蔔筮賤業，而可以惠眾人。有邪惡非正之事，則依蓍龜而言之。
【信陵過 宜僚隱】《史記》曰：魏有隱士曰侯嬴，年七十，家貧，為大樑門門者。魏公子信陵君置酒大會客。公子從車騎，虛左自迎之。侯生謂公子曰：“臣有客在市屠中，願枉車騎過之。”《楚國先賢傳》曰：熊宜僚，楚人也。隱居市南，不屈於時。
賦
【晉成伯陽《平樂市賦》】惟市之由興，自帝炎之所創；聚財貨以利用，等廝事之莫尚。爾乃巷列千所，羅居百族；街衢相望，連棟接屋，則能目語額瞬，動塞鼻，談智於尺寸之間，窺窬於分毫之利。
詩
【梁庚肩吾《看放市詩》】旗亭出禦道，遊目暫回車；既非隨舞鶴，聊思索枯魚。因龜識季主，傍酒見相如；日中人已合，黃昏故未疏。
【陳張正見《日中市朝滿詩》】雲閣綺霞生，旗亭麗日明；塵飛三市路，蓋入九重城。竹葉當杯滿，桃花帶綬輕；唯見爭名利，安知大隱情。
教
【晉王彪之《整市教》】古人同市朝者，豈不以眾之所歸，宜必去行物，近檢校山陰市，多不如法。或店肆錯亂，或商估沒漏，假冒豪強之名，擁護貿易之利，淩踐平弱之人，專固要害之處。屬城承寬，亦皆如之。
【周庾信《答移市教》】昔張楷碩儒，尚移弘農之市；宜宮妙篆，猶致酒壚之客。況複德總郇周，聲高梁楚。希風慕義之士，舉袂成帷；臥轍攀車之人，摩肩相接。遂使王充閱書之處，遠出荒郊，石苞販鐵之所，翻臨涯岸，聖德謙虛，未安喧湫。欲令吹簫舞鶴，還返舊ㄩ。賣卜屠羊，請辭新，而交貨之黨好留，豳岐之眾難遣。
箴
【晉成公綏《市長箴》】貿遷有無，市朝有處；人以攸資，貨以攸敘。交易而退，各得其所；曹參相齊，清淨以義。奸不可擾，顧託有寄；市臣掌肆，敢告執事。
