△卷十五 樂部上
雅樂第一
敘事
《左傳》曰：天子省風以作樂。（《世本》曰：夔作樂。又，《禮記》曰：夔始制樂，以賞諸侯。）《禮記》曰：夫樂，青明象天，廣大象地，終始象四時，周旋象風雨。《白虎通》曰：樂者，樂也。君子樂得其道，小人樂得其欲。聲者，鳴也。音者，飲也，剛柔清濁，和而相飲。《漢書》曰：五聲者，宮商角徵羽。商，章也，物成熟可章度也。角，觸也，物觸地而出，戴芒角也。宮，中也，居中央，暢四方，唱始施生，為四聲綱也。徵，祉也，物盛大而繁祉也。羽，宇也，物聚藏宇覆之也。五行則角為木，五常為仁，五事為貌。商為金，為義，為言；徵為火，為禮，為視；羽為水，為智，為聽；宮為土，為信，為思。以君臣民事物言之，則宮為君，商為臣，角為民，徵為事，羽為物。《爾雅 釋樂》曰：宮謂之重，商謂之敏，角謂之經，徵謂之迭，羽謂之柳。（郭璞注：皆五音之別名，其義未詳。）《五經通義》曰：八音者，金石絲竹匏土革木也。金為鐘，石為磬，絲為弦，竹為管，匏為笙，土為塤，皮為鼓，木為。（《釋智匠樂錄》曰：金為鐘鐲鐃，石為磬，絲為琴瑟箜篌箏築琵琶，竹為篪笛龠簫管，匏為笙簧竽，土為塤缶，革為鼓，木為也。）《國語》曰：金尚羽，石尚角，竹尚商，絲尚宮，匏土尚徵。呂以和樂，律以平聲，金石以動之，絲竹以行之，歌以詠之，匏以宣之，瓦以贊之，革木以節之。物得其常曰樂，樂之所集曰聲，相保曰和，細大不逾曰平。《樂緯》曰：六律，黃鐘、（十一月。）大簇、（正月。）姑洗、（三月。）蕤賓、（五月。）夷則、（七月。）無射、（九月。）六呂大呂、（十二月。）夾鐘、（二月。）仲呂、（四月。）林鐘、（六月。）南呂、（八月。）應鐘，（十一月。）陽為律，陰為呂，總謂之十二月律。黃帝之樂曰咸池，（池音施。道施於民，故曰咸池。）顓頊曰五莖，（道有根莖，故曰五莖。）帝嚳曰六英，（道有英華，故曰六英。）堯曰大章，（堯時仁義大行，法度章明，故曰大章。）舜曰簫韶，（韶，繼也。舜繼堯之後，循行其道，故曰簫韶。）禹曰大夏，（禹承二帝之後，道重太平，故曰大夏。）殷曰大，（湯承衰而起，先王之道，故曰大。）周曰勺，又曰大武。（周承衰而起，斟酌文武之道，故曰勺。）《周禮》：奏大樂皆以鐘鼓。奏九夏，（夏樂章名，若今之奏鼓吹。）一曰王夏，（天子出入奏之。）二曰肆夏，（祭祀屍出入奏之，亦王賓入門奏之，享四方奏之。）三曰昭夏，（牲出入奏之。）四曰納夏，（享四方奏之。）五曰章夏，（納有功奏之。）六曰齊夏，（大夫祭奏之。）七曰族夏，（族人侍奏之。）八曰礻戒夏，（賓醉出奏之。）九曰驁夏。（公出入奏之。）天子祭祀用六代之樂。（一曰雲門，二曰咸池，三曰簫韶，四曰大夏，五曰大，六曰大武。）沈約《宋書》曰：秦樂曰五行，（始皇所改。）漢樂曰文始、（高祖改韶舞為之。）武德、（高祖造，舞人執干鏚，以象天下樂已行武以除亂。）安世、（舊曰房中。秦改為壽人，孝惠改為安世。）昭容、（高祖造，生於武德。）禮容、（高祖造，生於文始五行。）嘉至、（叔孫通造，以迎神。）四時、（文帝所造。）昭德、（孝武帝造，薦之太宗廟。）盛德、（孝宣造，薦之太宗廟。）雲翹、育命、（並漢樂，以祀天地。）巴渝，（漢初巴渝助漢有功，作此舞。）魏樂曰昭武、（改漢巴渝。）正世、（改漢安世，又為享神歌。）迎靈、（改漢嘉至。）武頌、（改漢武德。）昭業、（改秦昭容。）鳳翔、（改漢雲翔。）靈應、（改漢育命。）大韶、（改漢文始。）大武。（改秦五行。）《周禮》曰：天子宮懸，（四面如宮。）諸侯軒懸，（去南面，餘三面，其形如軒。亦曰曲懸。）大夫判懸，（又去其北面。）士特懸。凡樂作謂之奏，九奏乃終，謂之九成。樂終謂之闋。凡懸鐘磬之半為堵，全為肆。（半謂鐘磬各八，共十六枚而在一ね。）
事對
【省風 考俗】《左傳》曰：伶州鳩曰：夫鼓音之輿也，鐘音之器也。天子省風以作樂。《樂葉圖徵》曰：樂聽其聲，和以音，考以俗，驗以物類。
【滌邪 蕩穢】《五經通義》曰：功成作樂，治定製禮，所以禁奢侈，滌邪志，通中和也。《史記》曰：凡作樂者，使萬民鹹蕩滌邪穢，斟酌飽滿，以飾厥性。
【合愛 定和】《禮記》曰：樂者，異文合愛者也。《孫卿子》曰：夫樂者，審一以定和，率一以定理。
【昭德 表功】沈約《宋書》曰：魏公卿奏曰：烈祖未制樂舞，非所以昭德著功。夫歌以詠德，舞以象事，於文。文武為斌，兼秉文武，聖德所以彰明也。臣等謹制樂，名曰章斌文武之舞。《五經通義》曰：樂者，所以象德表功，因事之宜。
【同和 交泰】《禮記》曰：大樂與天地同和，大禮與天地同節。《阮籍論》曰：樂者使人精神平和，衰氣不入，天地交泰，百物來集。
【五節 四會】許慎《五經異義》曰：樂所以節百事也，故有五節。《漢書 禮樂志》曰：有鄭四會、楚四會。宋玉《高唐賦》亦云：聲似竽籟，五變四會。
【升歌 列舞】《儀禮》曰：主人升受爵，樂闋，升歌鹿鳴。張衡《東京賦》曰：雷鼓[B221]々，六變既畢；冠華秉翟，列舞八佾。
【崇德 導志】《周易》曰：雷出地奮豫，先王以作樂崇德，殷薦上帝，以配祖考。《五經析疑》曰：先王之制禮樂也。制禮以節事，修樂以導志，故觀其禮樂，理亂自知也。
【通神 全性】《史記 太史公》曰：音樂者，所以動盪血脈，通液精神，而和正心也。《漢書》曰：聲樂蕩滌人之邪意，全其正性，移風易俗。
【飾節 成文】《公孫尼子論》曰：樂者，審一以定和，比物以飾節。《禮記》曰：情動於中故形於聲，聲成文謂之音。
【鄭舞 齊謳】張衡《南都賦》曰：齊童唱兮列趙女，坐南歌兮起鄭舞。崔琦《七蠲》曰：暫唱卻轉，時吟齊謳；窮樂極歡，濡首相煦。
【六成 五降】《史記》曰：六成復綴，以崇天子。鄭玄注曰：六奏象兵還振旅也；復綴，反位止也。王肅注曰：以象尊崇天地也。許慎《五經異義》曰：先王之樂，所以節百事，故有五節。遲速本末，中聲以降，五降之後，不容彈矣。
【燕竽 趙瑟】袁安《夜酣賦》曰：拊燕竽，調齊笙；引宮徵，唱清平。《史記》曰：秦王飲酣曰：「寡人切聞趙王好音，請王鼓瑟。」秦御史前書曰：某年某月秦王與趙王會於澠池，秦王令趙王鼓瑟。鮑昭《白紵詞》曰：秦箏趙瑟挾笙竽。
【羌笛 胡笳】許慎《說文》曰：笛七孔龠也。羌笛三孔。沈約《宋書》曰：應劭《漢鹵簿》雲：騎執菰。晉《先蠶儀注》曰：車駕住吹小菰，發改大菰。菰即葭也。又，胡笳，漢錄有其曲，不記所出本末。
【五莖 六瑩】《樂葉圖徵》曰：帝顓頊樂曰五莖。宋均注曰：能為五行之道立根莖也。《列子》曰：周穆王時有化人來，穆王敬之若神，奏承雲、六瑩、九招、晨露，以樂之。張湛注曰：承雲，黃帝樂；六瑩，帝嚳樂；九招，舜樂；晨露，湯樂。
【鈞天 調露】《史記》曰：趙簡子疾，五日不知人。扁鵲曰：「昔繆公嘗如此，五日不知人，七日乃寤。」居二日半，簡子寤，語大夫曰：「我之帝所甚樂，與百神遊於鈞天，廣樂九奏萬舞。不類三代之樂，其聲動人心。」《樂葉圖徵》曰：時元日，受氣於天，布之於地，以時出萬物者也。四時之節，動及各有分次，不得相逾，常以度行也。謂調露之樂。宋均注曰：以時出入，月令十二月政是也，從其入則無災ビ也。調露，調和致於甘露也。
【大夏 成周】《樂葉圖徵》曰：禹樂曰大夏。宋均注曰：其德能大諸夏也。《晏子春秋》曰：齊太師曰：「成周之樂，天子樂，臣不敢為之。」
【歌鐘 舞龠】《左傳》曰：鄭賂魯侯歌鐘二肆。社預注：肆，列也。《周禮》：龠師掌教，國子舞羽吹龠。鄭玄注：文舞有持羽吹龠者，所謂龠舞也。《左傳》曰：吳季劄見舞南龠者。
【感天地 通鬼神】《漢書》曰：夫樂者，聖人所以感天地，通鬼神，安萬民；故聽者無不虛己竦神，悅而承流。於是海內被服其風，光輝日新；而不知所以然。《禮記》曰：夫禮樂之行乎陰陽，通乎鬼神。
【燭日月 風山川】《莊子》曰：黃帝張咸池之樂於洞庭之野，奏以陰陽之和，燭以日月之明。《國語》曰：晉平公既作新聲，師曠曰：「夫樂，風德以廣之，山川以達之。」賈逵注曰：樂所以通山川之風類，以達其德。
【節八風 成萬物】《國語》曰：金摩之，石擊之，絲木越之，匏竹節之，鼓而行之，以節八風。賈逵注曰：八風，八卦之風也。阮籍《樂論》曰：聖人之作樂，將以順天地之體，成萬物之性。
【天地順 陰陽和】《漢書》曰：至於萬物不夭，天地順而嘉應舉，故《詩》曰：「鐘鼓鍠鍠，磬管鏘鏘，降福禳禳。」《禮記》曰：樂由陽來者也，禮由陰作者也。陰陽和而萬物得也。
【和邦國 化黎庶】《周禮》曰：大合樂以和邦國。《史記》曰：樂所以上事宗廟，下以變化黎民。
【暢於中 動於外】《漢書》曰：樂者，四暢交於中而發作於外，此先王立樂之方也。《春秋元命苞》曰：樂者，和盈於內，動發於外。應其發時，制禮作樂以成之。宋均注曰：和盈於內，鄉人邦國鹹歌之；動發於外，形四方之風也。
【本在心 象其性】《禮記》曰：樂者，音之所由生，其本在人心，感於物也。《五經通義》曰：受命而王者有六樂焉。必象其性而為之制，以樂其見祖也。
【聞韶樂 奏新聲】《論語》曰：子在齊聞韶，曰：「不圖為樂之至於斯也。」《韓子》曰：衛靈公於濮水上聞新聲，召師涓撫瑟寫之。
【角惻隱 宮寬大】邯鄲綽《五經析疑》曰：聞角聲無不惻隱而慈者。《韓詩外傳》曰：湯作大，聞其宮聲，使人溫良而寬大也。
【通八風 定萬物】《淮南子》曰：夔作樂，合六律，調五音，所以通八風。《阮籍論》曰：先王之為樂，將以定萬物之情也。
【道施民 德潤物】《五經通義》曰：黃帝樂所以為咸池者何？鹹，皆也，施也。黃帝時道皆施於民。《樂葉圖徵》曰：黃帝樂曰咸池。宋均注曰：鹹，皆也；池，取無所不浸，德潤萬物，故定以為樂名也。
【天地和 陰陽順】《呂氏春秋》曰：凡樂天地之和，陰陽之調，君臣父子長少之所歡欣而悅之。《詩記曆樞》曰：樂者，非謂金石之聲，管絃之鳴，謂陰陽和順也。
【薦上帝 下太一】《周易》曰：雷出地奮豫，先王以作樂崇德，殷薦上帝，以配祖考。《樂葉圖徵》曰：鼓和樂於東郊，致魂靈，下太一之神。
【致神祗 薦郊廟】《周禮》曰：大合樂以致鬼神祗，以和邦國，以諧萬民，以安賓客，以悅遠人，以作動物。《漢書》曰：樂者歌九德，誦六詩，是以薦之郊廟則鬼神享之。
【商斷割 宮溫雅】邯鄲綽《五經析疑》曰：聞商聲無不斷割而亡事也。《五經通義》曰：聞宮聲無不溫雅而和之。
【致鱗羽 動風雲】《周禮》曰：凡六樂者，一變而致羽物，三變而致鱗物。鄭玄注：變，更也。樂成則更奏也。《夏仲禦別傳》曰：激南楚，吹鬍笳。風雲為之搖動，星辰為之變度。
【徵善良 商好義】《五經通義》曰：聞徵聲無不善養而好施者也。《韓詩外傳》曰：聞商聲使人方廉而好義。
【教胄子 掌成均】《尚書》曰：帝曰夔，命汝典樂，教胄子。王肅注曰：胄子，國子也。《周禮》曰：大司樂掌成均之法，以治建國之學政，而合國之子弟焉。鄭玄注曰：均，調也。樂師主調其音，大司樂主受此成事已謂之樂。
【事宗廟 安賓客】上見《史記》云云。下見《周禮》云云。
【通神明 和人理】《漢書》曰：夫樂者，聖人所以感天地，通神明。《魏志》曰：文帝行獵，中道頓息，問侍臣曰：「獵之為樂何如八音也？」侍中劉曄對曰：「獵勝於樂。」兼侍中鮑勳抗辭曰：「夫樂，上通神明，下和人理，崇政致化，萬邦鹹乂。」
【虛己竦神 洞心駭耳】《漢書》曰：夫樂通神明，安民庶，故聽者無不虛己竦神。司馬相如《上林賦》曰：族君遞奏，金鼓迭起，鏗鏘間豈，洞心駭耳。
【英英鼓腹 洋洋盈耳】《呂氏春秋》曰：帝顓頊俞單先為樂倡。單乃偃寢，以其尾鼓其腹，其音英英。《論語》曰：師摯之始，關雎之亂，洋洋乎盈耳哉。注曰：魯大師摯識關雎之聲，而首理其亂者，洋洋乎盈耳，聽而美之。
【功成乃作 教尊後賞】《禮記》曰：王者功成作樂，治定製禮，其功大者其樂備也。《白虎通》曰：太平乃作樂，所以防淫佚。《禮記》曰：故天子之為樂也，以賞諸侯之有德者也。德盛而教尊，五穀時熟，然後賞之以樂也。
【鄭聲亂雅 齊音害德】《論語》曰：惡紫之奪朱，惡鄭聲之亂雅樂。包曰：「鄭聲，淫聲之哀者。」《禮記》曰：鄭音好濫淫志，宋音燕女溺志，衛音趨數煩志，齊音傲僻驕志。此四者，淫於色而害於德。
【鐘鼓俱震 塤篪和鳴】曹植《七啟》曰：鐘鼓俱震，簫管齊鳴。陸機《七徵》曰：金石諧而齊響，塤篪合而和鳴。
【八音克諧 五色不亂】《尚書》曰：八音克諧，無相奪倫。《禮記》曰：五色成文而不亂，八風從律而不奸。
【移風易俗 播德通靈】《孝經》曰：移風易俗，莫善於樂。《魏名臣奏事》曰：夫樂所以播德通靈。
【號鐘之琴 空桑之瑟】《楚辭》曰：破伯牙之號鐘。王逸注曰：號鐘，琴名。又《傅玄琴賦》曰：齊桓公有鳴琴，曰號鐘。《周禮》曰：空桑之琴瑟。
【鳳歌鸞舞 玉管朱弦】庾闡詩曰：蕭史吹鳴管，王子吐鳳歌。《抱樸子》曰：鸞鳥聞樂而舞，則主國安。應劭《風俗通》曰：章帝時，零陵太守舜祠下得笙、白玉管。《尚書大傳》曰：大琴朱弦而達越。
【寶瑟綺琴 赤簫紫笛】《漢書》曰：莽何羅行觸寶瑟。張衡《擬四愁詩》曰：佳人遺我綠綺琴。又傅玄《琴賦》曰：蔡邕有琴曰綠綺。蕭方等《三十國春秋》曰：涼州人發涼王張駿墓，得赤玉簫、紫玉笛。
【天籟地籟 南音北音】《莊子》曰：汝聞人籟而未聞地籟，既聞地籟而未聞天籟。郭象注曰：簫管參差，雖萬殊而不異也。《呂氏春秋》曰：塗山女令其女往侯禹。女作歌，始作南音。有氏二女候帝，令鸞遺二卵，北飛不還。二女作歌，始作北音。
【雲和之琴 霜條之篪】《周禮》曰：孤竹之管，雲和之琴瑟，冬曰至，於地上圜丘奏之。鄭玄注：雲和，空桑、龍門，皆山也。郭子橫《洞冥記》曰：建元二年，帝起騰光臺以望四遠。於臺上橫碧玉之鐘，掛懸黎之磬，吹霜條之篪唱來雲往日之曲。
詩
【唐太宗皇帝《三層閣上置音聲詩》】綺筵移暮景，紫商引宵前；南陳歌塵合，分階舞影連。聲流三處管，響匝一重弦；不似秦樓上，吹簫空學仙。
【梁王東《觀樂應詔詩》】趙瑟含清音，秦箏凝逸響，參差陳九夏，依遲紛四上。從風繞金梁，含雲映珠網；遞奏豈二八，繁弦非一兩。幸叨東郭吹，廁陪南風賞；忘味信鏗鏘，餐和終俯仰。輕塵已飛散，遊魚亦翻蕩；恩光實難遇，詠言甯易放。
【隋何妥《奉敕於太常寺修正古樂詩》】大樂遺鐘鼓，至樂貴忘情；俗久淳和變，年深禮教生。ㄍ谷調孤管，侖山學鳳鳴；浮□成舞曲，白雪作歌名。聞詩六義辦，觀樂八風平；肅穆皇威暢，淪連河水清。鈞天動絲竹，括地響錞鉦；盡美兼韶，威德總鹹英。寥亮鳧鐘徹。飄揚翟羽輕；小臣屬千載，時幸預簪纓。行欣負蒼璧，衢壇聽九成。
【又樂部曹《觀樂詩》】東海餘大風，陶唐遺思深；何如觀遍舞，奏鼓間金。清管調絲竹，朱弦韻雅琴；八行陳樹羽，六德審知音。至道兼韶，充庭總任；高天度流火，落日廣城陰。百神諧景福，萬國仰君臨；天樂非城鼓，且用戒民心。
【薛道衡《奉和月夜聽軍樂應詔詩》】旋門臨古堞，徼道度深隍；月冷疑秋夜，山寒落夏霜。遙空澄暮色，清景散餘光；笳聲喧隴水，鼓曲噪漁陽。沉鬱興神思，眺聽發天章；嵩岱終難學，邱陵徒自強。
【隋孔德紹《觀太常奏新樂詩》】大君膺寶曆，出豫表成功；鈞天金石響，洞庭弦管清。八音動繁會，九變葉希聲；和雲留睿賞，薰風悅聖情。盛烈光韶，易俗邁鹹英；切吹良無取，率舞輕生。
【隋卞斌《觀太常奏》】昔人夢黃帝，尚喜頌鈞天；況茲開景業，作樂武功宣。大雅發還理，乘風毀更懸；中和誠易擬，韶夏詎相沿。犍為磬響徹，ㄍ谷管聲傳；小臣濫清耳，長奉南風弦。
【隋許善心《於太常寺聽陳國蔡子元所校正聲樂詩》】維陽成禮樂，治定昔君臨；虞庭觀樹羽，漢帝仰金。既因鐘石變，將隨河海沉；湛露廢還序，承風絕復尋。袞章無舊跡，韶夏有餘音；澤竭英莖散，人遺憂思深。悲來未減瑟，淚下正聞琴；詎似文侯睡，聊同微子吟。鐘奏殊南北，商聲異古今；獨有延州聽，應知亡國音。
詔
【梁武帝《問羣臣音樂詔》】夫聲音之道，與政通矣。所以移風易俗，明貴下賤，而韶之稱空傳，鹹英之實靡記。漢魏已來，陵替滋甚，遂使雅鄭混淆，鐘石斯謬。天人缺九變之節，朝宴失四懸之儀。歷年永久，將墮於地；朕昧爽坐朝，思求厥旨。而舊章匪存，未獲釐正，寤寐有懷，所為歎息。卿學術通明，可陳所見。
雜樂第二
敘事
《左傳》曰：煩手淫聲，忄舀堙心耳，乃忘和平，謂之鄭聲。（許慎《五經通義》曰：鄭國有溱洧之水，男女聚會，謳歌相感。今鄭詩二十一篇，說婦人者十九，故鄭聲淫也。又云：鄭衛之音，使人淫逸也。）梁元帝《纂要》曰：古豔曲有北裡，靡靡，激楚結風，陽阿之曲。又有百戲，起於秦漢，有魚龍蔓延，（假作獸以戲。）高絙鳳皇，安息五案，（並石季龍所作。見《鄴中記》。）都盧尋橦，（今之緣竿。見《西京記》。）丸劍，（丸一名鈴。見《西京記》。）戲車，山車，興雲，動雷，（見李尤《長樂觀賦》。）跟掛，腹旋，（並緣竿所作。見傅玄《西都賦》。）吞刀，履索，吐火，（見《西京賦》。）激水，轉石，嗽霧，扛鼎，（並見李尤《長樂觀》及傅玄《西都賦》。）象人，（見《漢書》。韋昭曰：今之假面。）怪獸，含利之戲。（並見《西京賦》。）
事對
【流鄭 激楚】《桓譚新論》曰：夫不剪之屋，不如阿房之宮；不琢之椽，不如磨礱之桷。玄酒不如蒼吾之醇，控揭不如流鄭之樂。《淮南子》曰：揚鄭衛之淫樂，結激楚之遺風，此齊人之所以淫流湎也。
【楚巫 宋溺】《呂氏春秋》曰：楚之衰也，作為巫音。高誘注曰：男曰覡，女曰巫。《禮記》曰：宋音燕女溺志。
【好俗 聽新】《孟子》曰：莊暴見齊王曰：「寡人非能好先王之樂，直好世俗之樂耳。」《禮記》曰：魏文侯問於子夏曰：「吾端冕以聽古樂，則唯恐臥；聽鄭衛之音，則不知倦。敢問古樂之如彼何也？新樂之如此何也？」
【東舞 南歌】魏文帝詩曰：齊倡發東舞，秦箏奏西音。張衡《南都賦》曰：坐南歌兮起鄭舞，白鶴飛兮繭曳緒。
【麗妙 奇偉】劉慎《魯都賦》曰：龍燭九枝，逸稻壽陽；賦湛露以留客，召麗妙之新倡。劉向《列女傳》曰：夏桀求四方美人，積之後宮，狀俳優侏儒狎徒，而為奇偉之戲。
【魯幕 秦帷】《穀梁傳》曰：定公十一年，夾谷會，齊人使優施舞於魯君之幕下。孔子曰：「笑君者罪當死，使司馬行法焉。」劉向《說苑》曰：秦始皇既兼天下，興驪山之役，錮三泉之底，關中建離宮四百所，皆有鐘磬帷帳，婦人倡優。
【歌容 舞態】《漢書》曰：哀有哭踴之節，樂有歌舞之容，正人足以副其誠，邪人足以防其失。邊讓《章華賦》曰：舞無常態，鼓無定節；尋聲響應，修短靡跌。
【趙舞 燕歌】張華《上巳篇》曰：妙舞起齊趙，悲歌出三秦。魏文帝《燕歌行》曰：別日何易會日難，山川悠遠浮漫漫；鬱陶思君未敢言，寄聲浮□往不還。
【清歌 妙舞】《夏仲禦別傳》曰：仲禦從父家女巫章舟、陳殊二人，妍姿洽媚，清歌妙舞，狀若飛仙。
【東山妓 西巴唱】《郭子》曰：謝公在東山畜妓。簡文曰：「安石必出，與人同樂，亦不得不與人同憂。」張華《輕薄篇》曰：美女興齊趙，妍唱出西巴；一顧城國傾，千金甯足多。
【侏儒戲 爛熳樂】《家語》曰：魯定公與齊侯會於夾穀，孔子攝行相事，齊宮中之樂俳優、侏儒戲於前。《列女傳》曰：夏桀既棄禮儀，淫於婦人，求四方美人，積之後宮，造爛熳之樂。
詩
【梁孝元帝《夕出通波閣下觀妓詩》】娥眉漸成光，燕姬戲小堂；胡舞開齊閣，鈴盤出步廊。起龍調節鼓，卻鳳點笙簧；樹交臨舞席，何生夾妓航。竹密無分影，花疏生異香；捉杯時笑語，歡茲樂未央。
【又《和林下作妓應令詩》】日斜下北閣，高宴出南榮；歌清隨澗響，舞影向池生。輕花亂粉色，風雜弦聲；獨念陽臺下，願待洛川生。
【梁昭明太子《林下作妓詩》】炎光向夕斂，徙宴臨前池；泉將影相得，花與面相宜。篪聲如鳥ミ，舞袖寫風枝；歡樂不知醉，千秋長若斯。
【梁沈約《樂將殫恩未已應詔詩》】淒鏘笙管遒，參差舞行亂；輕肩既屢舉，長巾亦徐換。雲鬢垂寶花，輕妝染微汗；羣臣醉又飽，聖恩猶未半。
【梁劉孝綽《同武陵王看妓詩》】燕姬奏妙舞，鄭女發清歌；回羞出慢臉，送態表頻蛾。寧殊遏行雨，詎減見淩波；想君愁日落，應羨魯陽戈。
【北齊蕭放《冬夜對妓詩》】佳麗盡時年，合暝不能眠；銀龍銜燭燼，金鳳起爐煙。吹篪先弄曲，調箏更撮弦；歌還團扇後，舞出妓行前。絕代終難及，誰復數神仙。
【後梁沈君攸《待夜出妓詩》】簾間月色度，燭定妓成行；回身釧玉動，頓履珮珠鳴。低衫拂鬟影，舉扇起歌聲；匣中曲猶奏，掌上體應輕。
【陳陰鏗《侯司空宅詠妓詩》】隹人遍綺席，妙曲動鵾弦；樓似陽臺上，池如洛浦邊。鶯啼歌扇後，花落舞衫前；翠柳將斜日，偏是晚妝鮮。
【陳劉刪《侯司空宅詠妓詩》】石家金穀妓，妝罷出蘭閨；看花爭欲笑，聞瑟不勝啼。山邊歌落日，池上舞前溪；將人當桃李，何處不成蹊。
【周庾信《和趙王看妓詩》】綠珠歌扇薄，飛燕舞衫長；琴曲隨流水，簫聲逐鳳皇。細縷纏鐘格，圓花釘鼓牀；懸知曲不誤，無事顧周郎。
【又《看妓詩》】長思浣沙石，空憶擣衣砧；臨邛若有便，為說解琴心。
【隋江總《和衡陽殿下高樓看妓詩》】起樓侵碧漢，初日照紅妝；弦心豔卓女，曲誤動周郎。並歌時轉黛，息舞暫分香；掛纓銀燭下，莫笑玉釵長。
【隋盧思道《夜聞鄰妓詩》】倡樓對三道，吹臺臨九重；笙隨山上鶴，笛奏水中龍。怨歌聲易斷，妙舞態難逢；誰能暫留客，解珮一相從。
【隋虞茂《衡陽王齋閣奏妓詩》】金溝低御道，玉管正吟風；拾翠天津上，回鸞鳥路中。鏡前看月近，歌處覺塵空；今宵織女見，言是望仙宮。
【隋薛道衡《和許給事善心戲場轉韻詩》】京洛重新年，復屬月輪圓；雲間璧獨轉，空裡鏡孤懸。萬方皆集會，百戲盡來前；臨衢車不絕，夾道閣相連。驚鴻出洛水，翔鶴下伊川；豔質回風雪，笙歌韻管絃。隹麗儼成行，相攜入戲場；衣類何平叔，人同張子房。高高城裡髻，峨峨樓上妝；羅裙飛孔雀，綺席垂鴛鴦。日映班姬扇，風飄韓壽香。竟夕魚負燈，徹夜龍銜燭；戲笑無窮已，歌詠還相續。羌笛隴頭吟，胡舞龜茲曲；假面飾金銀，盛服搖珠玉。霄深戲未闌，竟為人所難；臥驅飛玉勒，立騎轉銀鞍。縱橫既躍劍，揮霍復跳丸。抑揚百獸舞，盤跚五禽戲；狻猊弄班足，巨象垂長鼻。青羊跪復跳，白馬迴旋騎；忽睹羅浮起，俄看鬱昌至。峯嶺既崔嵬，林叢亦青翠；麋鹿下騰倚，猴猿或蹲跋。金徒列舊刻，玉律動新灰；甲荑垂陌柳，殘花散苑梅。繁星漸寥落，斜月尚徘徊。王孫猶勞戲，公子未歸來；共酌瓊酥酒，同傾鸚鵡杯。普天逢聖日，兆庶喜康哉。
【陳李元操《酬蕭侍中春園聽妓詩》】微雨散芳菲，中圜照落暉。紅樹搖歌扇，綠珠飄舞衣；繁弦調對酒，雜引動思歸。愁人當此夕，羞見落花飛。
【陳子良《賦得妓詩》】金穀多歡宴，嘉麗盡芳菲；流雲席上轉，迴雪掌中飛。明月臨歌扇，行去接舞衣；何必桃將李，別有代春暉。
【弘執恭《和平涼公觀趙郡王妓詩》】小堂羅薦陳，妙妓命燕秦；翠質疑假黛，紅臉自含春。合舞俱迴雪，分歌共落塵；齊竽不可廁，空願上龍津。
【釋法宣《和趙郡王觀妓應教詩》】桂山留上客，蘭室命妖；城中畫眉黛，宮內束纖腰。舞袖風前舉，歌聲扇後驕；周郎不相顧，今日管絃調。
【王勣《詠妓詩》】妖姬飾淨妝，窈窕出蘭房；日照當軒影，風吹滿路香。早時歌扇薄，今日舞衫長；不應令曲誤，持此試周郎。
四夷樂第三
敘事
《周禮 春官》：鞮婁氏掌四夷之樂。（鄭玄注曰：東方曰昧，南方曰任，西方曰朱離，北方曰禁。）《禮記》曰：昧，東夷之樂；任，南蠻之樂。
事對
【德及 澤被】班固《東都賦》曰：四夷間奏，德廣所及；禁侏兜離，罔不具集。《五經通義》曰：舞四夷之樂，明德澤廣被四表也。
【納魯廟 獻漢庭】《禮記》曰：納夷蠻之樂於太廟，廣魯於天下也。《後漢書》曰：永甯元年，西南夷撣國王獻月樂及伶人。明年元會，作之於庭，安帝與羣臣共觀，大奇之。
【狄鞮倡 扶婁伎】司馬相如《上林賦》曰：俳優侏儒狄鞮之倡。郭璞注曰：狄鞮，西方之樂名也。王子年《拾遺記》曰：成王之時，南垂之南有扶婁國。或於掌中備百獸之樂，婉轉屈曲於指間，人形或長數分，神怪歙忽。樂府傳此伎，末代猶學焉。
【被四表 穆八荒】上見《五經通義》。左思《魏都賦》曰：鞮婁所掌之音，任昧禁之曲，以娛四夷之君，以穆八荒之俗。
詩
【後漢《遠夷慕德歌詩》】蠻夷所處，日入之部；慕義向化，歸自明主。聖德恩深，與人富厚。冬多霜雪，夏多和雨；寒溫時適，部人多有。涉危歷險，不遠萬裏；夷俗歸德，心歸慈母。
【又《遠夷懷德歌詩》】荒服之外，土地堯角；食肉衣皮，不見鹽穀。吏譯傳風，大漢安樂；攜負歸仁，長願臣僕。
歌第四
敘事
《尚書》曰：詩言志，歌永言。（永，長也，長言之。）蔡邕《月令章句》曰：歌者，樂之聲也。《毛詩序》曰：情動於中而形於言。言之不足，故嗟歎之；嗟歎之不足，故詠歌之；詠歌之不足，不知手之舞之，足之蹈之。《山海經》曰：帝俊八子，是始為歌。《爾雅》曰：聲比於琴瑟曰歌，徒歌曰謠，亦謂之□。（謂無絲竹之類，獨歌之。）《韓詩章句》曰：有章曲曰歌，無章曲曰謠。梁元帝《纂要》曰：齊歌曰謳，吳歌曰俞，楚歌曰豔，淫歌曰哇。又有清歌、高歌、安歌、緩歌、長歌、浩歌、雅歌、酣歌、怨歌、勞歌。（《韓詩》曰：饑者歌食，勞者歌事。）振旅而歌曰凱歌，堂上奏樂而歌曰登歌，亦曰升歌。古之善歌者有鹹黑、（帝嚳歌者。見《呂氏春秋》。）秦青、薛談、（秦青弟子。）韓娥、齊人。（三人見《列子》。）王豹、（處於淇而河西善謳。）綿駒、（處高唐而齊右善歌。）瓠梁，（見《淮南子》。）魯人虞公、（見《劉向別錄》。）李延年。（見《漢書》。）古歌曲有陽陵、白露、朝日、魚麗、白水、白雲、江南、陽春、淮南、駕辨、淥水、陽阿、採菱、下里巴人、（並見《襄陽耆舊傳》及梁元帝《纂要》。）八闋、（葛天氏之歌。見《呂氏春秋》。）唐歌、（帝嚳之歌。）南風、卿雲、（並虞舜歌。）晨露。（湯歌。並見《呂氏春秋》。）漢歌曲有大風、（高祖所作。）芝房、白麟、朱雁、交門、天馬、房中、（已上並郊居歌。）盛唐、樅陽、（武帝歌。）瓠子、（武帝觀決河所作。並見《漢書》。）玄雲、步雲。（西王母歌。見《武帝內傳》。）古樂府有燕歌行、豔歌行、長歌行、（魏武帝作。）朝歌行、怨歌行、前緩聲歌行、棹歌行、鞠歌行、放歌行、短歌行、蔡歌行、陳歌行，又古今樂錄。晉末已後，歌曲有淫豫歌、楊叛兒歌、（南齊有楊旻母為師入宮，童婦呼為楊婆兒。婆轉為叛。）扶風歌、（晉劉琨作。）百年歌、（晉王道中、陸機並作。）白日歌、（宋沈攸之所作。亦曰落日歌。其歌曰：白日落西山。）九曲歌、（宋何承天作。）采葛婦歌、（古越人作。）桃葉歌、（晉王獻之作。）同聲歌、（漢張衡作。）碧玉歌、（晉孫綽作。）四時歌、（出於子夜。）子夜歌、（古有女名子夜，造此歌。）上聲歌、（亦名促柱。哀悲之古曲；）白紵歌、（起於吳，孫皓時作。）襄陽白銅鞮歌、前溪歌、（晉車騎將軍沈玩所作。）歡聞歌、（晉穆帝初，歌畢輒呼歡聞，因以為名。）丁督護歌、（宋高祖女夫徐逵之為魯執所殺，高祖使督護丁玗收殯之。逵之妻呼涕至ト下，自問斂送之事。每問，輒歎息曰丁督護，其聲哀切。後人因其聲廣為曲焉。）團扇歌、（晉中書令王瑉好捉白團扇，其侍人謝芳歌之，因以為名。）懊惱歌。（晉石崇為綠珠作。）
事對
【發德 詠功】《禮記》曰：奠酬而工升歌，發德也。歌者在上，匏竹在下，貴人聲也。張載《鞞舞賦》曰：蓋以歌以詠，所以象德；足之蹈之，所以盡情。
【白麟 赤鳳】《漢書》曰：武帝幸雍祠五畤，獲白鱗作歌。《西京雜記》曰：賈佩蘭說在宮時，常以管絃歌舞相娛，競為妖服，以趣良時。十月五日，共入靈女廟，吹笛擊築，歌上雲之曲。既而相連臂蹋地為節，歌赤鳳皇來。
【八闋 九序】《呂氏春秋》曰：昔葛天氏之樂，二人操牛尾，捉足以歌八闋。一曰載人，二曰玄鳥，三曰遂草木，四曰集五穀，五曰敬天常，六曰達帝功，七曰作地德，八曰總禽獸之極。高誘注曰：樂之八篇名也。《尚書》曰：禹曰：於帝念哉，德惟善政。政在養民，水火金木土穀惟脩。正德利用厚生惟和，九功惟序，九序惟歌。
【永言 厚志】《尚書》曰：詩言志，歌永言，律和聲。《五經通義》曰：歌之言歡也，以厚志意，故發聲而歌長言。
【含徵 吐角】魏文帝詩曰：比坐高ト下，延賓作名倡；絃歌隨風厲，吐羽含徵商。習鑿齒《襄陽耆舊傳》曰：昔有善歌者，歌陽陵白露，朝日魚麗。含商吐角，絕節赴曲。
【靈芝 寶鼎】班固《漢頌論功歌》曰：因露寢兮產靈芝，象三德兮瑞應圖；延壽命兮光北都，配上帝兮象太微，參日月兮揚光輝。《漢書》曰：武帝得寶鼎於后土祠旁，又馬生渥窪水中，作寶鼎天馬之歌。
【齊右 郢中】上見《孟子》。宋玉《對問》曰：楚襄王問於宋玉曰：「先生有遺行歟？何士庶不譽之甚也。」玉對曰：「客有歌於郢中者，曰下里巴人，屬而和者數十人；為陽春白雪，國中和者不過數人。其曲彌高，其和彌寡。」
【遺聲 遊響】《列子》曰：昔韓娥東之齊，匱糧，過雍門，鬻歌假食。故雍門之人至今善歌，放娥之遺聲。魏文帝詩曰：絃歌奏新詩，遊響拂丹梁；繁音赴促節，慷慨時激揚。
【振木 湧泉】《列子》曰：秦青折節悲歌，聲振林木，響遏行雲。紀義《宣城記》曰：臨城縣南二十里有蓋山，登百許步有舒姑泉。俗傳雲，有舒氏女，未適人，與其父析薪於此。女坐泉處，糸牽挽不動，遽告家。比還，唯見清泉湛然。母雲：「女好音樂，乃作絃歌，泉湧流。」
【浩唱 曼聲】《楚詞》曰：陽桴兮拊鼓，疏緩節兮安歌，陳竽瑟兮浩唱；靈偃蹇兮姣服，芳菲菲兮滿堂。《列子》曰：昔韓娥曼聲，長歌一曲，老幼喜。
【出塞 升隴】《西京雜記》曰：高帝令戚夫人歌出塞望歸之曲，侍婢數百皆為之。後宮齊唱，聲入雲霄。《秦州記》曰：隴西郡隴山，其上懸巖吐溜於中嶺泉氵亭，因名萬石泉。泉溢，漫散而下，溝澮皆注。故北人升此而歌曰：「隴頭流水，流離四下。念我行役，飄然曠野。登高遠望，涕零雙落。」
【傳穀 遏雲】盛弘之《荊州記》曰：臨賀馬乘縣有老姥，善歌，餘音傳穀數日。張華《博物志》曰：薛談學謳於秦青，未窮青之技而辭歸。青餞於郊，乃撫節悲歌，聲振林木，響遏行雲，乃謝求反。
【落日 流風】釋智匠《古今樂錄》曰：白日落西山歌者，沈攸之發荊州下，未敗之前，思歸京師所作歌。張協《霖雨詩》：啾啾絲竹作，伶人奏奇祕；悲歌浩流風，實響回秋氣。
【石城 金闕】釋智匠《古今樂錄》曰：莫愁樂者，亦因石城樂而有此歌。石城西有女子名莫愁，善歌謠，且石城樂和中有忘愁聲，因有此歌。韋昭《洞曆記》曰：紂無道，比干知極諫必死，作秣馬金闕歌。
【送易水 望秦川】《燕丹子》曰：荊軻起為壽，歌曰：「風蕭蕭兮易水寒，壯士一去兮不復還。」《辛氏三秦記》曰：隴渭西關，其阪九回，上有水四注下。俗歌雲：「隴頭流水，鳴聲幽咽，遙望秦川，肝腸斷絕。」
【發皓齒 動朱脣】傅毅《舞賦》曰：ツ般鼓則騰清眸，吐哇聲則發皓齒。曹植《七啟》曰：動朱脣，發清音。
【棗下纂纂 花上盈盈】潘嶽《笙賦》曰：輟張文之哀彈，臨廣陵之名散；詠桃園之夭夭，歌棗下之纂纂。劉敬叔《異苑》曰：臨川聶包，死數年，忽詣南豐相沈道襲作歌，其歌笑甚有倫次。每歌輒作：「花上盈盈正閑行，當歸不聞死復生。」
賦
【楊師道《聽歌管賦》】爾乃闢飛閣之臨空，望雕樑之架虹；奏東城之妙曲，命南荊之結風。莊華豔於朝日，長袖曳於芳叢；度參差以儀鳳，響<風>々之驚鴻。伊小臣之庸瑣，預恩私之嘉宴；聞仙管於帝臺，聽鈞天於蘭殿。悵崦嵫之易晚，惜宮羽之難遍；撫長笛而多慚，覽洞簫而興怨。徒隸齒於羣龍，信庸音其已薦。
【謝偃《聽歌賦》】於時日下梧宮，陰清竹殿；羣雲始落，光風初扇。餘霞未斂，殘虹猶見；玉輦既陳，蘭餚乃薦。登飛閣以騁目，臨曲池而遊ツ，於是徵趙女，命齊倡，動瓊珮，出蘭房。橫寶釵而曜首，睹鉛花而飾妝；低翠蛾而斂色，睇橫波而流光。聲欲抽而含態，氣未理而騰芳；作綿連以爛熳，時頓挫而抑揚。始折宮而合徵，終分角而和商；掩餘姿於雕扇，散輕塵於畫梁。若夫振幽蘭，飛激楚，俯仰豔逸，顧ツ容與，故其繁會也。類春禽振響而流變，其微引也。若秋蟬輕吟而曳緒，似將絕而更連。疑欲止而復舉，短不可續，長不可去。延促合度，舒縱有所，聽之者慮蕩而憂忘，聞之者意悅而情抒。歌未終，君王乃喟然歎曰：夫樂者，所以通神明，節情慾，和天地，調風俗。觀往哲之遺風，鑒前賢之輕躅，莫不治亂斯在，興亡攸屬。是故聖人以為深誡，君子以之自勖。
詩
【梁孝元帝《詠歌詩》】汗輕紅粉濕，坐久翠眉愁；傳聲入鐘磬，餘轉雜箜篌。
【梁劉孝綽《和詠歌人偏得日照詩》】獨明花裡翠，偏光粉上津；屢將歌罷扇，回拂影中塵。
【北齊劉逖《清歌發詩》】扇中通慢臉，曲裡奏陽春；久應迷座客，何啻起梁塵。
【陳周弘正《詠歌人偏得日照詩》】斜光入丹扇，的的最分明；欲持照凋拱，仍作繞梁聲。
【隋庾信《聽歌詩》】協律新教罷，河陽始學歸；但令聞一曲，餘聲三曰飛。
舞第五
敘事
蔡邕《月令章句》曰：舞者，樂之容也。有俯仰張翕，行綴長短之制。《呂氏春秋》曰：陶唐氏之始，陰多滯伏，人氣壅閼，故為作舞以宣導之。《禮記》曰：理人勞者其舞行綴遠，理人逸者其綴短，故觀其舞，知其德。（人勞德薄舞人少。）《左傳》曰：天子八佾，（六十四人。）諸侯六，（四十八人。）大夫四，（三十二人。）士二。（十六人。）夫舞所以節八音而行八風，故用八。《周禮 樂師》曰：凡舞，有龍舞，有羽舞，有皇舞，有旄舞，有幹舞，有人舞。（析玉色繪也。羽，析羽也。皇，雜五采羽如鳳皇毛，持以舞也。旌舞者，犛牛之尾也。幹舞者，兵舞也。人舞者，手舞也。社稷以龍，宗廟以羽，四方以皇，辟雍以旄，兵事以幹，星辰以人也。）《韓詩》曰：萬，大舞也。《爾雅》曰：婆娑，舞也。又《歷代舞名》：有象Ω南龠之舞，（周文王樂。）武德、文始、五行之舞，（漢高廟舞。）昭德舞，（孝文廟舞。）盛德舞，（孝武所作。）四時舞，（孝文所作。）雲翹、育命之舞，（並光武所作。）大武舞，（光武廟舞。）昭武、鳳翔、靈應、武頌、武始、鹹熙、章斌之舞。（並魏宋廟舞。）以土地名之，有周舞、鄭舞、趙舞、巴渝舞、淮南舞、燕餘舞。古之舞曲，有回鸞舞、七盤舞、（張衡有《七盤舞賦》。）縈塵舞、集羽舞、（見王子年《拾遺記》。）翹袖舞、折腰舞、（並戚夫人所作。見《西京雜記》。）白符舞、（吳孫皓時所作。）羨水舞、（見何承天《纂文》。）杯半舞、公莫舞、灑舞、拂舞。（並晉初時俗所作。見沈約《宋書》。）
事對
【象功 明德】《後漢書》：詔曰：歌所以象德，舞所以象功。光武廟樂舞２，名曰大武舞。《史記》曰：孝景皇帝元年，制詔御史，蓋聞歌者所以發德，舞者所以明德。高廟始奏文始五行之舞。
【執盾 持矛】《尚書》曰：苗民逆命，帝誕敷文德，舞幹羽於兩階。孔安國注：幹盾，羽翳也，皆舞者之所執也。《五經通義》曰：東夷之樂，持矛舞，助時之生；南夷之樂，持羽舞，助時之養。
【躡節 應度】傅毅《舞賦》曰：躡節鼓陳，舒意日廣；遊心無瑕，遠思長想。郝默《舞賦》曰：哀則哭踴有節，樂則賡歌有章。男則踴躍逸豫，淩厲矜莊；女則委迤詰屈，窈窕幽房。俯仰應規度，進退合宮商。
【俯仰 抑揚】蔡邕《月令章句》曰：樂容曰舞，有俯仰張翕，方綴長短之制。崔駰《七依》曰：表飛穀之長袖，舞細腰以抑揚；紛屑屑以曖曖，昭灼爍而復明。
【千童 八佾】《漢書 郊祀禮歌》曰：千童羅舞成八佾，合好交歡虞太一。
【鸞逝 龍婉】邊讓《章華賦》曰：振弱支而紆繞，若綠蘩之垂幹；忽飄飄以輕遊，似鸞飛於天漢。傅玄《卻東西門行》曰：和樂唯有舞，運體不失機。退似潛龍婉，進如翔鸞飛。
【超絕 殊妙】張載《<韋卑>舞賦》曰：鞞舞煥而特奏兮，冠眾妓而超絕。採干鏚之遺武兮，同數度於二八。夏侯湛《<韋卑>舞賦》曰：專奇巧於樂府兮，苞殊妙乎伶人。匪繁手之末流兮，乃皇世之所珍。
【應聲 合節】傅毅《舞賦》曰：其少進也，若翔若行，若竦若傾，兀動赴度，指顧應聲。《楚辭》曰：飛兮翠曾，展詩兮會舞。應律兮合節，靈之來兮蔽日。王逸注：乃復舒展詩曲，作為雅樂，合會六律，以應舞節。
【鳳翔 鴻翥】成公綏《七唱》曰：奮長袖以飆回，擢纖腰以煙起，鎮抗首而委蛇，颯頓足而立跱。紛龍轉而鳳翔，忽若倒而中止。曹植《七啟》曰：淩躍超騰，蜿蟬揮霍；翻爾鴻翥，忄戢爾鳧沒。縱輕軀以迅赴，景追形而不逮。
【波回 風轉】成公綏《琵琶賦》曰：飛龍列舞，趙女駢羅；進如驚鶴，轉似回波。傅玄《西都賦》曰：奏新聲，理祕舞。飆回風轉，流採成文；修袖連娟，長裾繽紛；赴若翔龍，降若頹雲。
【餘姿 逸態】傅玄《卻東西門行》曰：回目流神光，傾亞有餘姿。劉劭《趙都賦》曰：乃進夫中山名倡，襄國妓女。狄鞮妙音，邯鄲才舞；姿絕倫之逸態，實倬然而寡偶。
【北裡 西城】張華《輕薄篇》曰：北裡獻奇舞，大陵奏名歌；新聲殊激楚，妙妓絕陽阿。陸雲詩曰：西城多雅舞，總章饒清彈；鳴簧發丹脣，朱弦繞素腕。
【飛輕裾 紆長袖】張載《<韋卑>舞賦》曰：手運無方，足不及帶；輕裾鸞飛，漂微逾曳。左思《蜀都賦》曰：紆長袖而屢舞，翩仙仙而泄泄。
【樂賓主 諧君臣】張衡《舞賦》曰：且夫九德之歌，九韶之舞，化如凱風，澤譬時雨，移風易俗，混一齊楚。以祀則神祗來假，以饗則賓主樂胥。方之於此，孰者為優。夏侯《<韋卑>舞賦》曰：在廟則格祖考分，在郊則降天神。納和氣於兩儀兮，克諧乎君臣。協至美於九成兮，等太上乎睿文。
【或遲或速 若竦若傾】卞蘭《許昌宮賦》曰：興七盤其遞奏，觀輕捷之翩；或遲或速，乍在乍旋。傅毅《舞賦》曰：其少進也，若竦若傾。
賦
【後漢傅毅《舞賦》】楚襄王既遊雲夢，將置酒宴飲，謂宋玉曰：「寡人慾觴羣臣，何以娛之？」玉曰：「臣聞，激楚結風，陽阿之舞。材人之窮觀，天下之至妙，噫，可進乎。」王曰：「試為寡人賦之。」玉曰：唯唯。爾乃鄭女並進，二八徐侍，姣服極麗，句俞致態。貌妙以妖治，紅顏曄其揚華；眉連娟以增繞，目流涕而回波。珠翠的而照曜兮，華袿飛髻而雜纖羅。顧形影，自整裝；順微風，揮若芳。動朱脣，紆清揚，抗音高歌，為樂之方。其始興也，若俯若仰，若來若往，雍容惆悵，不可為象。羅衣從風，長袖交橫；駱驛飛散，竦遝合併；綽約閑靡，機迅體輕。於是合場遞進，按次而俟；埒材角妙，誇容乃理；軼態橫出，瑰姿譎起。回身還入，迫於急節；紆形赴遠，漼似摧折。纖縠蛾飛，繽飆若絕；遷延微笑，退復次列。觀者稱麗，莫不怡悅。云云。
【張衡《舞賦》】昔客有觀舞於淮南者，美而賦之，曰：音樂陳兮旨酒施，擊靈鼓兮吹參技，叛淫衍兮漫陸離。於是飲者皆醉。日亦既昃，美人興而將舞，乃脩容而改服，襲羅縠而雜錯，申綢繆而自飾。拊者啾其齊列，盤鼓煥以駢羅；抗脩袖以翳面，展清聲而長歌。歌曰：驚雄逝兮孤雌翔，臨歸風兮思故鄉；搦纖腰以互折，傾倚兮低昂。增芙蓉之紅華兮，光的以發揚；騰娉目以顧眄，眸爛爛以流光。連翩絡繹，乍續乍絕，裾似飛燕，神如迴雪。於是粉黛施兮玉粲，珠簪挺兮緇發亂。然後飾笄整發，被纖垂縈，同服駢奏，合體齊聲。進退無差，若影追形。
【梁簡文帝《舞賦》】酌蒲萄，坐柘觀，命妙舞，徵清彈，發初笄，參差俱集。信身輕而釵重，亦腰羸而帶急；響玉砌而遲前，度金扉而斜入。似斷霞之照彩，若飛燕之相及；既相看而縣視，亦含姿而俱立。於是徐鳴嬌節，薄動輕金；奏巴渝之麗曲，唱碣石之清音。扇才移而動步，鞞輕宣而遂吟。爾乃優遊容與，顧眄徘徊；強紆顏而未笑，乍雜怨而成猜。或低昂而失侶，乃歸飛而相附；或前異而始同，乍初離而後赴。不遲不疾，若輕若重；眄鼓微吟，回巾自擁。發亂難持，簪輕易捧；牽福恃恩，懷嬌妒寵。
【陳顧野王《舞影賦》】耀金波兮繡戶，列銀燭兮蘭房；出妙舞於仙殿，唱雅韻於清商。頓珠履於瓊簟，影嬌態於雕樑；圖長袖於粉壁，寫纖腰於華堂。縈紆雙轉，芬馥一房；類只鸞於合鏡，似雙鴛之共翔。愁冬宵之尚短，欣此樂之方長。
【謝偃《觀舞賦》】羅薦周設，黼帳高舒；露凝珠網，風清玉除；煙浮暉於緹幕，燭籠光於綺疏。爾乃咀清哇，揚激徵，金石奏，竹桐理。奇調間發，新聲互起；促宴冶而忘疲，歡情暢而未已。於是燕餘齊列，絳樹分行；曳綃裾兮拖瑤珮，簪羽釵兮珥鳴璫；擢纖腰之孤立，若卷旌之未揚；紆移袂而將舉，似驚鴻之慾翔。退不失倫，進不逾曲，流而不滯，急而不促。弦無差神，聲必應足；香散飛巾，光流轉玉。若乃巴姬並進，鄭女俱前；對席齊舉，分庭共旋。乍差池以燕接，又颯遝而鳧連；止有餘態，動無遺妍；似兩豔之同發，類雙花之偶然。進止合度，俯仰如一；節緩則顧遲，唱遠則回疾；殊姿異制，不可殫悉。若夫金翠的，緗綺參差。方趨應矩，圓步中規；飛鉛雪落，頹鬢雲垂。舒類飛霞曳清漢，屈若垂柳縈華池。既而曲變終，雅奏闋，清角止，流商絕。頓華履以自持，整文袿而貯節；始綽約而回步，乃遷延而就列。
詩
【梁簡文帝《詠舞詩》】戚裡多妖麗，重娉篾燕餘；逐節工新舞，嬌態似淩虛。扇開衫影亂，巾度履行疏；徙勞交甫憶，自愧專城居。
【又】嬌情因曲動，弱步逐風吹；懸釵隨舞落，飛袖拂鬟垂。
【又】可憐二八初，逐節似飛鴻；懸勝河陽妓，暗與淮南同。入行看履進，轉面望鬟空；腕動苕華玉，衫隨如意風。上客何須起，啼烏曲未終。
【又《詠獨舞詩》】因羞強正釵，顧影時回袂；非關善留客，更是嬌夫婿。
【梁劉遵《應令詠舞詩》】倡女多豔色，入選盡華年；舉腕嫌衫重，回腰覺態妍。情繞陽春吹，影逐相思弦；履度開裾衤聶，鬟轉匝花鈿。所愁餘曲罷，為欲在君前。
【梁王訓《應令詠舞詩》】新妝本絕世，妙舞亦如仙；傾腰逐韻管，斂色聽張弦。袖輕風易入，釵重步難前；笑態千金動，衣香十里傳。特比雙飛燕，定當誰可憐。
【梁楊《詠舞詩》】紅顏自燕趙，妙妓邁陽阿；就行齊逐唱，赴節聞相和。折腰送餘曲，斂袖待新歌；容生翠羽，慢睇出橫波。雖稱趙飛燕，比此詎成多。
【梁何遜《詠舞詩》】逐唱回纖手，聽曲動蛾眉；日暮能留客，相看詎此時。
【梁王柬《詠舞詩》】從風回綺袖，映日轉花鈿；同情依促柱，共影赴危弦。
【梁劉孝儀《和詠舞詩》】回履裾香散，飄衫鈿響傳；低釵依促管，慢睇入繁弦。
【又《舞就行詩》】依歌移弱步，傍燭豔新妝；徐來翻應節，去去反成行。
【梁庾肩吾《詠舞詩》】飛鳧袖始拂，啼烏曲未終；聊因斷續唱，試託往還風。
【又《詠舞曲詩》】歌聲臨畫閣，舞袖出芳林；石城聽若遠，前溪應幾深。
【梁殷芸《詠舞詩》】斜身含遠意，頓足有餘情；方知難再得，所以遂傾城。
【梁何敬容《詠舞詩》】因風且一顧，揚袂隱雙蛾；曲終情未已，含睇目增波。
【陳徐陵《詠舞詩》】十五屬平陽，因來入建章；王家能教舞，城中巧畫妝。低鬟向綺席，舉袖拂花黃；燭送空邊影，衫傳合裡香。當由好留客，故作舞衣長。
【隋庾信《詠舞詩》】洞房花燭明，燕餘雙舞輕；頓履隨疏節，低鬟逐上聲。步轉行初進，衫飄曲未成；鸞回鏡欲滿，鶴顧市應傾。已曾天上學，詎是世中生。
【虞世南《詠舞詩》】繁弦奏淥水，長袖轉回鸞；一雙俱應節，還似鏡中看。
【楊希道《詠舞詩》】二八如迴雪，三春類早花；分行向燭轉，一種逐風斜。
