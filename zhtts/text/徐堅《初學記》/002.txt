△卷二 天部下
雨第一
雪第二
敍事
《大戴禮》雲︰天地積陰，溫則爲雨，寒則爲雪。〈《春秋元命苞》曰：陰陽凝而爲雪。《曾子》曰：陰氣勝，則爲雪。〉《釋名》雲︰雪，綏也，水下遇寒而凝，綏綏然下也。《氾勝之書》雲︰雪爲五穀之精。《爾雅》雲︰雪與雨雜下曰霰。《韓詩外傳》雲︰凡草木花多五出，雪花獨六出，雪花曰霙，雪雲曰同雲。〈《詩》雲︰上天同雲，雨雪雰雰。同謂雲陰與天同爲一色也。〉《西京雜記》雲︰太平之世，雪不封條，凌弭毒害而已。《漢武帝內傳》：仙家上藥有玄霜、絳雪。《詩傳》雲︰自上而下曰雨雪。《左傳》：凡平地盈尺爲大雪。雪有七尺雪、〈《春秋考異郵》曰：庚辰大雪，雪深七尺。〉丈餘雪、〈《金匱》曰：武王伐紂，都洛邑未成，雨雪十餘日，深丈餘。〉千里雪。〈《楚詞》曰：增冰峩峩，飛雪千里。〉
事對
玉馬　銅駝〈臧榮緒《晉書》曰：新蔡王騰，發於幷州，於常山之眞定縣遇天大雪。平地數丈，雪融不積。騰怪而使掘之，得玉馬高尺許，上表獻之。崔鴻《北涼錄》曰：先酒泉南有銅駝山，言虜犯者大雨雪。沮渠蒙遜遣工取之，得銅數萬斤。〉踰丈　盈尺〈謝莊《瑞雪詩》曰：審伊宮之踰丈，信銅阿之盈尺。洞秋方之玉園，果仙京之珠澤。謝惠連賦曰：盈尺則呈瑞於豐年，袤丈則表珍於陰德。〉焦寢　袁門〈《高士傳》曰：人莫知焦先所出，野火燒其廬。遭冬雪大至，先袒臥不移，人以爲死，熟視之如故。李顒《雪賦》曰：焦寢處而不傷，蘇餐服以延命。《錄異傳》曰：漢時大雪，地丈餘。洛陽令身出案行，見人家皆除雪出。有乞食者至袁安門，無有行路，謂安已死，令人除雪入戶，見安僵臥。問︰「何以不出？」安曰：「大雪人皆餓，不宜幹人。」令以賢，舉孝廉。〉周闕　齊宮〈《太公伏符陰謀》曰：武王伐紂，都洛邑，天大陰寒，雨雪十餘日。甲子朝，五車騎止王門之外，欲謁武王。師尚父使人出北門而道之曰：「天子未有出時。」武王曰：「諸神各有名乎？」師尚父曰：「南海神名祝融，北海神名玄冥，東海神名勾芒，西海神名蓐收，河伯名馮修。」使謁者各以名召之，神皆警而見武王。王曰：「何以敎之？」神曰：「天伐殷立周，謹來受命，各奉其使。」武王曰：「予歲時亦無廢禮焉。」《孟子》曰：齊宣王見孟子於雪宮，王曰：「賢者亦有此樂乎？」孟子曰：「爲人上而不與人同樂者非也。」〉周雅　衞風〈《毛詩》曰：上天同雲，雨雪雰雰。案此《詩‧周小雅•信南山篇》也。又曰：北風其涼，雨雪其雰；惠而好我，攜手同行。案此《國風•衞詩》也。〉黃竹　幽蘭〈《穆天子傳》曰：丙辰，天子遊黃臺之丘，獵於蘋澤，有降雨，天子乃休。日中大寒，北風雨雪，有凍人。天子作《黃竹詩》三章以哀之，曰：「我徂黃竹負閟寒。」郭璞注曰：閟，閉也。宋玉諷曰：臣嘗行，僕飢馬疲，正遇主人翁出，母又到市。主人女欲置臣，堂上太高，堂下大卑，乃更爲蘭房奧室，止臣其中。有鳴琴焉，臣援而鼓之，作幽蘭、白雪之曲。〉曹衣　班扇〈《毛詩》曰：蜉蝣掘閱，麻衣如雪。鄭玄注曰：喻曹昭公之君臣，朝夕變易衣服。麻衣，深衣也。班婕妤《怨歌行》曰：新裂齊紈素，皎潔如霜雪；裁爲合歡扇，團團似明月。〉麻衣　柳絮〈麻衣見曹衣注。劉義慶《世說》曰：謝太傅安，寒雪日集兒女講論文義。俄而雪驟，公欣然曰：「白雪紛紛何所似？」兄子朗兒曰：「撒鹽空中差可擬。」兄女曰：「未若柳絮因風起。」〉映書　乘興〈《宋齊語》曰：孫康家貧，常映雪讀書，清淡交遊不雜。《語林》曰：王子猷居山陰，大雪，夜開室命酌，四望皎然，因詠《招隱詩》。忽憶戴安道，時在剡，乘興棹舟，經宿方至，旣造門而返。或問之，對曰：「乘興而來，興盡而返，何必見戴？」〉周詠　郢歌〈《毛詩》曰：文王以天子之命，命將帥歌《采薇》以遣之：「昔我往矣，楊柳依依；今我來思，雨雪霏霏。」宋玉對問曰：「客有歌於郢中，其爲陽春白雪，國中屬而和者，不過數十人。是其曲彌高而和彌寡。」〉北闕車　東郭履〈事見上。《史記》曰：東郭先生，久待公車，貧寒，衣履不完。行雪中，履有上無下，足盡踐地。〉姑射神人　洛渚宓妃〈《莊子》曰：藐姑射之山，有神人焉，容膚若冰雪，綽約若處子。曹子建《洛神賦》雲︰餘朝京師，言歸東藩，覩一麗人，於巖之畔。乃援御者而告之曰：「彼何人斯？若此之豔也！」御者對曰：「臣聞河洛之神，名曰宓妃。」餘告之曰：「髣髴兮若輕雲之蔽月，飄颻兮若流風之迴雪。」〉
賦
謝惠連《雪賦》〈歲將暮，時旣昏，寒風積，愁雲繁。梁王不悅，遊於兔園。乃置旨酒，命賓友，召鄒生，延枚叟。相如末至，居客之右。俄而微霰零，密雪下，王乃歌《北風》於《衞詩》，詠《南山》於《周雅》。相如於是避席而起，逡巡而揖曰：「臣聞雪宮建於東國，雪山峙於西域。岐昌發詠於來思，周滿申歌於黃竹。曹風以麻衣比色，楚謠以幽蘭儷曲。盈尺則呈瑞於豐年，踰丈則表沴於陰德。其爲狀也，散漫夾錯，氛氳蕭索，藹藹浮浮，瀌瀌奕奕，連翩飛灑，徘徊委積。始緣甍而冒棟，終開簾而入隙。旣因方而爲圭，亦遇圓而成璧。盼隰則萬頃同縞，瞻山則千巖俱白。於是臺如重璧，逵如連璐，庭列瑤階，林挺瓊樹，皓鶴奪鮮，白鷴失素。亂曰：白羽雖白，質已輕兮；白玉雖白，空守貞兮。未若茲雪，因時興滅。玄陰凝而不昧其潔，太陽曜而不固其節。節豈我名，潔豈我貞；憑雲升降，從風飄零。值物賦象，任地頒形；素因遇立，污隨染成。縱心皓然，何慮何營？」〉後周劉璠《雪賦》〈天地否閉，凝而成雪。應乎玄冬之辰，在於沍寒之節。蒼雲暮同，嚴風曉烈，散亂徘徊，雰霏皎潔。違朝陽之暄煦，就凝陰之慘洌。混二儀而並色，覆萬有而皆空。旣奪朱而成素，實矯異而爲同。始飄飄而稍落，遂紛紛而無窮。曉連光而映淨，夜合影而通朧。似北荒之明月，若西崑之閬風。〉
詩
太宗皇帝《望雪詩》〈秋雲宵遍嶺，素雪曉凝華。入牖千重碎，迎風一半斜。不妝空散粉，無樹獨飄花。縈空慙夕照，破彩謝晨霞。〉宋鮑昭《斆劉公幹詩》〈朔風吹朔雪，千里度龍山。集君瑤臺下，飛舞兩楹前。茲晨自爲美，當避豔陽年。豔陽桃李節，皎潔不成妍。〉梁沈約《詠雪應令詩》〈思鳥聚寒蘆，蒼雲軫暮色。夜雪合且離，曉風驚復息。嬋娟入綺窗，徘徊騖情極。弱掛不勝枝，輕飛屢低翼。玉山聊可望，瑤池豈難卽。〉梁裴子野《詠雪詩》〈飄飄千里雪，倏忽度龍沙。從雲合且散，因風卷復斜。拂草如連蝶，落樹似飛花。若贈離居者，折以代瑤華。〉梁何遜《詠雪詩》〈凝階夜似月，拂樹曉疑春。蕭散忽如盡，徘徊已復新。若逐微風起，誰言非玉塵。〉梁吳均《詠雪詩》〈微風搖庭樹，細雪下簾隙。縈空如霧轉，凝階似花積。不見楊柳春，徒看桂枝白。〉梁劉孝綽《對雪詩》〈桂華殊皎皎，柳絮亦霏霏。詎比咸池曲，飄飄千里飛。恥均班女扇，羞儷曹人衣。浮光亂粉壁，積照朗彤闈。〉陳張正見《玄圃觀春雪詩》〈同雲遙映嶺，瑞雪近浮空。拂鶴伊川上，飄花桂苑中。影麗重輪月，飛隨團扇風。還取長歌處，帶曲舞春風。〉又《應衡陽王敎詠雪詩》〈九冬飄遠雪，六出表豐年。睢陽生玉樹，雲夢起瓊田。入窗輕落粉，拂柳駛飛綿。欲動淮南賦，亂下桂花前。〉隋王衡《玩雪詩》〈寒庭浮暮雪，疑從千里來。皎潔隨處滿，流亂逐風迴。璧臺如始搆，瓊樹似新栽。不待陽春節，誰持競落梅。〉陳子良《詠春雪詩》〈光映妝樓月，花承歌扇風。欲妬梅將柳，故落早春中。〉上官儀《詠雪詩》〈禁園凝朔氣，瑞雪掩晨曦。花明棲鳳閣，珠散影娥池。飄素迎歌上，翻光向舞移。幸因千里映，還繞萬年枝。〉董思恭《詠雪詩》〈天山飛雪度，言是落花朝。惜哉不我與，蕭索從風飄。鮮潔凌紈素，紛糅下枝條。良書竟何在？坐見容華銷。〉
霜第三
敍事
《大戴禮》雲︰霜，陰陽之氣也，陰氣勝則凝而爲霜。《易》曰：履霜堅冰，陰始凝也。《釋名》：霜者，喪也，其氣慘毒，物皆喪也。《春秋感精符》雲︰霜，殺伐之表。季秋霜始降，鷹隼擊。王者順天行誅，以成肅殺之威。若政令苛，則夏下霜；誅伐不行，則冬霜不殺草。京房《易傳》雲︰誅不原情，其霜附木不下地；不敎而誅，其霜反在草下。《淮南子》雲︰霜神名青女。〈《淮南子》曰：青女出以降霜。高誘注：青女，天神，主霜雪。〉《說文》：𩅀，〈竹入反。〉早霜也；皚，〈五孩反。〉霜之白者也。霜有玄霜、〈《漢武帝內傳》曰：仙家上藥有玄霜、絳雪。〉紺碧霜、〈王子年《拾遺記》曰：廣延國，霜色紺碧。〉甘霜。〈王子年《拾遺記》曰：嵰州霜，甘也。〉
事對
鐘鳴　駟見〈《山海經》曰：豐山有九鐘，是知霜鳴。郭璞注曰：霜降則鐘鳴，故言知也。《國語》曰：駟見而霣霜，霣霜而冬裘具。賈逵曰：駟，房星也。〉陰凝　地升〈陰凝見敍事。《五經通義》曰：寒氣凝以爲霜，從地升也。〉挫物　休工〈《孝經援神契》曰：霜以挫物。《禮記》曰：季秋之月，霜始降，則百工休。〉封條　殺木〈張衡《七命》曰：晞三春之溢露，溯九秋之鳴飆。零雪寫其根，霏霜封其條。《春秋元命苞》曰：霜以殺木，露以潤草。〉仙藥　神爐〈《漢武內傳》曰：西王母雲︰仙家上藥有玄霜、絳雪。《抱朴子》雲︰凝霜雪於神爐，採靈芝於嵩嶽。〉鷹擊　豺祭〈鷹擊見敍事。《周書》曰：霜降之日，豺乃祭獸。〉白露爲　堅冰至〈《毛詩》曰：蒹葭蒼蒼，白露爲霜。毛萇注曰：蒹葭，蘆也；蒼蒼，盛也。白露降，凝而爲霜。《易》曰：履霜堅冰至。王弼注曰：始於履霜，至於堅冰。〉君子履　婦功成〈《禮記》曰：霜露旣降，君子履之，必有悽愴之心，非其寒之謂也。鄭注云︰以感時念親也。《家語》曰：霜降而婦功成，嫁娶行焉。王肅注曰：季秋霜降，嫁娶者始此也。〉鷓鴣畏　鴻鴈飛〈崔豹《古今注》曰：鷓鴣常向日而飛，畏霜露，夜飛則以樹葉覆其背上。《五經鈎沉》曰：天霜樹落葉，而鴻鴈南飛。〉魏葛屨　齊紈扇〈《毛詩》曰：糾糾葛屨，可以履霜；摻摻女手，可以縫裳。毛萇注曰：夏葛屨，冬皮屨。葛屨，履霜也。鄭玄雲︰魏俗，至冬，猶謂葛屨可用履霜，利其賤也。班婕妤《怨歌行》曰：新裂齊紈素，皎潔如霜雪。〉踐馬蹄　覆蠶繭〈《莊子》曰：馬蹄可踐霜雪，毛可以禦風寒。王子年《拾遺記》曰：員嶠之山名環丘，有冰蠶，以霜雪覆之，然後作繭。其色五采，織爲文錦，入水不濡。以之投火，經宿不燎。唐堯之代，海人獻以爲黼黻。〉尹逐伯奇　燕繫鄒衍〈《琴操》︰履霜操者，伯奇之所作也。伯奇，尹吉甫之子也。甫聽其後妻之言，疑其孝子伯奇，遂逐之。伯奇編水荷而衣之，採蘋花而食之。清朝履霜，而自傷無罪見放逐，乃援琴而鼓之。《淮南子》曰：鄒衍事燕惠王盡忠，左右贊之；王繫之，仰天而哭。夏五月，天爲之下霜。〉
詩
梁張率《詠霜詩》〈駟見視乾度，鐘鳴測地機。秋冬交代序，朝霜白綏綏。原野生暮靄，堦墀散夕霏。徘徊總嚴氣，悵望淪清輝。平臺寒月色，池水愴風威。凝陰同徂夜，遞鴈獨歸飛。縈叢亂蕪絕，繁林紛已稀。貞松非受冷，芳草徒具腓。〉蘇味道《詠霜詩》〈金祗暮律盡，玉女暝氣歸。孕冷隨鐘徹，飄華逐劍飛。淵日浮寒景，乘風進曉威。自有貞筠質，寧將庶草腓。〉
雹第四
敍事
《說文》雲︰雹，雨冰也。從雨包聲。《左傳》雲︰凡雹，皆冬之愆陽，夏之伏陰。〈愆陽，冬沮也；伏陰，夏寒也。〉聖人在上無雹，雖有不爲災。《洪範五行傳》雲︰陰陽相脅而雹霰，盛陰雨雪凝滯而冰寒；陽氣薄之不相入，則散而爲霰；盛陽雨水溫煖而湯熱，陰氣脅之不相入，則轉而爲雹。霰者，陽脅陰也；雹者，陰脅陽也。《白虎通》曰：自上而下曰雨雹。〈雨音於具反。〉
事對
凝氣　雨冰〈《春秋漢含孳》曰：專一精幷，氣凝爲雹。宋均注曰：謂若魯僖公脅於齊，以妾爲妻，尊重齊媵，無迴曲之心，感陰水氣，乃使結而不解散。許愼《說文》曰：雹，雨冰也。從雨包聲。〉祠井　都泉〈陳留《風俗傳》曰：雍丘縣夏後公祠有神井，能興霧雹。伏琛《齊地記》曰：安丘城南三十里雹都泉，其雹或出或否，亦不爲災異。〉流銅　銷石〈《涼州異物志》曰：有大人生於北邊，偃臥於野。其高如山，頓腳成谷，橫身塞川。近之有尖銅雹擊旃。注曰：旃，之也。唯可遙看，不可到下，到下則雷霆流銅鐵之丸以擊人。《歷代紀》曰：石遵襲位，鄴中暴風雨，震雷雹如鬥，金石皆銷，月餘乃滅。〉馬頭　雞子〈《漢書》曰：武帝元封三年十二月，雨雹大如馬頭；宣帝地節四年五月，山陽濟陰雨雹如雞子，深二尺五寸，殺二十人，蜚鳥皆死。〉五寸　九澤〈《史記》：漢景帝二年秋雨雹，大者五寸，深二尺。《淮南子》曰：北極之極有九澤，有積冰雪雹。〉陽愆　陰伏〈並見上。〉折木　傷稼〈《孔叢子》曰：永初三年夏，河西縣大雨雹，皆如杯棬，大者或如鬥，殺畜生雉兔，折樹木。《東觀漢記》曰：韓稜字伯師，除爲下邳令，視事未周，吏人愛慕。時鄰縣皆雹傷稼，稜縣界獨無雹。〉如斧　如礪〈《漢書》曰：成帝河平二年四月，楚國雨雹大如斧，飛鳥皆死。《紀年》雲︰夷王七年冬，雨雹大如礪。〉陰脅陽　徵動羽〈《西京雜記》曰：鮑敝問董仲舒曰：「雹，何物也？」仲舒曰：「陰氣脅陽也。」《風角佔》曰：「徵動羽，有雹霜。」〉如桃李　似杯棬〈《風俗通》曰：成帝問劉向曰：「俗說文帝時，天下斷獄二人，米一斗一錢，有此事否？」對曰：「皆不然。」後元年雨雹如桃李，深二尺，尋太宗之代，不可爲昇平。下見上《孔叢子》。〉
詩
陳陸瓊《和張湖熟雹詩》〈惟徵動羽，惟陰脅陽。雨冰作沴，凝氣爲祥。〉
露第五
敍事
《大戴禮》雲︰露，陰陽之氣也。夫陰氣勝，則凝爲霜雪；陽氣勝，則散爲雨露。《說文》雲︰露，潤澤也。《白虎通》曰：露者，霜之始，寒則變爲霜。《瑞應圖》雲︰露色濃爲甘露。王者施德惠，則甘露降其草木。《晉中興書》曰：甘露降，耆老得敬，則松柏受之；尊賢容衆，則竹葦受之。甘露者，仁澤也，其凝如脂，其美如飴。甘露一名天酒。〈東方朔《神異經》曰：西北海外有人，長二千里，兩腳中間相去千里，腹圍一千餘裏，但日飲天酒五斗。張華注曰：天酒，甘露也。〉露之異者，有朱露、丹露、玄露、青露、黃露。〈《洞冥記》曰：勒畢國人長三寸，有翼，善言語戲笑，因名語國。飲丹露爲漿。丹露者，日初出有露汁如朱也。又曰：東方朔遊吉雲之地，漢武帝問朔曰：「何名吉雲？」曰：「其國俗，常以雲氣佔吉凶。若吉樂之事，則滿室雲起五色。照著於草樹，皆成五色露，露味甘。」帝曰：「若雲五色露，可以得否？」朔乃東走，至夕而還，得玄、黃、青露，盛之璃器以援帝。帝徧賜羣臣。得露嘗者，老者皆少，疾病皆愈。〉
事對
玉杯　瓊爵〈《漢武帝故事》曰：上作承露盤，仙人掌擎玉杯，以取雲表之露。曹植《魏德論》曰：玄德洞幽，飛化上承。甘露以降，蜜淳冰凝。觀陽弗晞，瓊爵是承。獻之帝朝，以明聖徵。〉晨降　宵零〈《楚詞》曰：鑿山楹而爲室兮，下披衣於水渚。霧露其晨降兮，雲依霏而承宇。班固《典引》曰：甘露宵零於豐草，三危軒翥於茂樹。〉潤草　垂木〈《春秋元命苞》曰：霜以殺木，露以潤草。《續晉陽秋》曰：隋郡上甘露，降攝陽縣，垂木露凝十餘裏。〉在棘　被蘭〈《毛詩》曰：湛湛露斯，在彼杞棘；顯允君子，莫不令德。阮藉《詠懷詩》曰：清露被蘭臯，凝霜霑野草；朝爲美少年，夕暮成醜老。〉三危　五色〈《呂氏春秋》曰：伊尹說湯曰：「水之美者，有三危之露。」下見上。〉脂凝　蜜淳〈何法盛《晉中興書》曰：甘露者，仁澤也；其凝如脂。下見上曹植《魏德論》。〉蛇遊　龜飲〈劉向《說苑》曰：騰蛇遊於霧露，乘於風行，非千里不止。《洞冥記》曰：元封二年，數遏國獻能言龜一，頸長尺二寸，東方朔曰：唯承桂露以飲之。〉鶴警　蟬鳴〈周處《風土記》曰：白鶴性警，至八月白露降，流於草葉上，滴滴有聲，則鳴。劉向《說苑》曰：吳王欲伐荊，告其左右曰：「敢有諫者死。」舍人有少孺子者欲諫，懷丸操彈於後園，露霑其衣，如是三朝。吳王曰：「子來，何露霑其衣如此？」對曰：「園中有樹，其上有蟬；蟬居高悲鳴飲露，不知螳蜋在其後；螳蜋曲跗取蟬，不知黃雀延頸欲啄；黃雀又不知彈丸在其下也；臣欲彈雀，又不知傍有坑而墜也。」〉金掌　銅盤〈上見《漢武帝故事》。班固《西都賦》曰：撫仙掌以承露，擢雙立之金莖。曹植《承露盤銘》曰：大形見者莫如高，物不朽者莫如金，氣之清者莫如露，盛之安者莫如盤。乃詔有司，鑄銅建承露盤於芳林園。〉漢宮　魏殿〈《漢書》：宣帝詔曰：「乃者鳳皇集太山陳留，甘露降未央宮，其赦天下。」魏明帝與東阿王詔曰：「昔先帝時，甘露屢降於仁壽殿前，靈芝生芳林園中；自吾建承露盤已來，甘露復降芳林園仁壽殿前。」〉助海　濬江〈張衡《奏事》曰：飛塵增山，霧露助海。傅鹹詩曰：零露濬江海，飛塵崇山嶽；過謬佐臺輔，安能飪鼎餗。〉託桐　晞薤〈《蘇子》曰：夫人生一代，若朝露之託桐葉耳，其與幾何？《古今注》曰：薤露，哀歌也，言人命如薤上之露，易晞。露晞明朝更復落，人死一去何時歸？〉色紫色丹　降陵降郡〈《呂氏春秋》：伊尹說湯曰：「水之美者，三危之露；和之美者，揭雩之露，其色紫。」《拾遺記》曰：崑崙山有甘露，望之色如丹，著木石則皎然如霜雪，寶器承之如飴，人君聖德則下。範曄《後漢書》曰：明帝永平十七年，甘露降於原陵。又曰：桓帝永康元年秋八月，魏郡言嘉禾生，甘霜降。〉
詩
梁劉憺驚《早露詩》〈九畹凝芳葉，百草瑩新珠。盈荷雖不潤，拂竹竟難枯。〉梁顧煊《賦得露詩》〈飛空猶蘊狀，集物始呈華。萎黃病秋筍，厭浥長春芽。非唯溥蔓草，頗亦變蒹葭。仍增江海浪，聊點木蘭花。〉隋江總《詠採甘露應詔詩》〈祥露曉氛氳，上林朝晃朗。千行珠樹出，萬葉瓊枝長。徐輪動仙駕，清晏留神賞。丹水波濤汛，黃山煙霧上。風亭翠旆開，雲殿朱絃響。徒知恩禮洽，自憐名實爽。〉庾抱《賦得胥臺露詩》〈胥臺旣落構，荊棘稍侵扉。棟折連雲影，梁摧照日暉。翔鶤逐不及，巢燕反無歸。唯有團階露，承睫共霑衣。〉駱賓王《秋露詩》〈玉關寒氣早，金塘秋色歸。汎掌光逾淨，添河滴尚微。變霜凝曉液，承月委圓輝。別有吳臺上，應濕楚臣衣。〉董思恭《詠露詩》〈夜色凝仙掌，晨甘下帝庭。不覺九秋至，遠向三危零。蘆渚花雖白，葵園葉尚青。晞陽一灑惠，方願益滄溟。〉
頌
梁神洊《芳林園甘露頌》〈福以德彰，慶沿業皎；矧茲嘉露，因祥特表。翻潤星夕，流甘月曉；奇越彫氛，珍逾素鳥。至道伊融，大化期肇。惟此大化，實感天眷；降液丹墀，飛津綺殿。九服依風，八荒改面；敢述朦詞，式旌舞忭。〉
表
隋盧思道《在齊爲百官賀甘露表》〈竊以河榮洛變，授祉於勛華；玄玉素鱗，降靈於湯武。其間微禽弱草，改狀移形，夜宿朝雲，星光動色，皆以照臨下土，發揮帝載，千祀一至，隔代同符。伏惟陛下，上總天維，傍握河紀，持欽翼之小心，纂昇平之大業。萬靈翹首，應三臺以西巡；兩儀貞觀，乘六氣而東指。卿雲旣出，還聞百辟之歌；河清可俟，實得萬人之歎。而上玄乃顧，神物薦委，飛甘灑潤，玉散珠連。昔魏明仙掌，竟無靈液；漢武金盤，空望雲表，豈若神漿可挹，流珠九戶之前。天酒自零，凝照三階之下，斯實曠代祥符。前王罕遇，休矣美矣，皇哉唐哉。臣等並邀昌運，俱沐玄造，驟聞祕祉，亟覩冥貺。振鱗撫翼，空馳魚鳥之心；瘞玉編金，方待雲亭之後。〉
啓
沈約《謝賜甘露啓》〈約言，左右，徐儼宣敕：垂賜法音寺松葉上甘露，臣往年經見，不過霑條而已。時或凝結，纔若輕霧，未有玉聚珠聯。光粲若是，實由積仁上通，冥德下降，故能委華宵極。雰被後彫，慈旨曲洽，頒此祥賚，不任欣荷。謹以啓事謝以聞。〉後梁蕭欣《謝賜甘露啓》〈臣欣啓：某奉宣敕旨，垂賚便殿，桃葉甘露，拜受雀躍，載懷鳥抃。伏以聖德至大，和氣茂遠,是以神液甘流，靈滋膏被。求之前代，鏡諸中古，或降邑都，尚君臣動色；遐邇趨慶，未有發瑞殿庭。呈祥玩矚，視聽罕聞，祥行絕代，臣與奉休明。曲蒙茲錫，獨深抃舞，實有常品，不任下情。謹以啓事以聞。〉
霧第六
敍事
《春秋元命苞》曰：霧，陰陽之氣。陰陽怒而爲風，亂而爲霧。《莊子》曰：騰水上溢故爲霧。《釋名》：霧，冒也，氣蒙冒覆地物也。《呂氏春秋》雲︰冬行夏令，則氛霧冥冥。《西京記》雲︰太平之代，霧不塞望，浸淫被泊而已。《帝王世紀》曰：凡重霧，三日必大雨。雨未降，其霧不可冒行也。〈《博物志》曰：王肅、張衡、馬均，俱冒重霧行，一人無恙，一人病，一人死。問其故，無恙者雲︰我飲酒，病者飽食，死者空腹。〉霧有赤霧、青霧、白霧、黃霧之異。〈《望氣經》曰：十月癸巳霧，赤爲兵，青爲殃。《抱朴子》曰：白霧四面圍城，不出百日，大兵必至。漢成帝五舅同日封侯，其夏黃霧四塞。〉
事對
三日　五里〈《帝王世紀》曰：帝沃丁八年，伊尹卒。年百有餘歲，大霧三日。沃丁葬以天子之禮，祀以大牢，親自臨喪三年，以報大德焉。謝承《後漢書》曰：張楷字公超，性好道術，能作五里霧。時關西人裴優亦作三里霧。〉蛇遊　豹隱〈《韓子》曰：飛龍乘雲，騰蛇遊霧；雲罷霧散，與螾蟻同矣。劉向《列女傳》曰：陶荅子妻者，陶大夫荅子之妻也。荅子化陶三年，名譽不興，家富三倍。其妻數諫曰：「夫子能薄而官大，是謂嬰害；無功而家昌，是謂積殃。昔楚令尹子文之化，家貧而國富，福結於子孫，名垂於後代；今夫子貧富務大，不顧後害。妾聞南山有玄豹，霧雨七日不下食者，何也？欲以澤其衣毛，而成其文章，故藏以遠害。今君若此，皆不免後患。」按：藏，隱也。故謝朓詩云︰「雖無玄豹姿，終隱南山霧。」〉圍城　繞軍〈上見上。《抱朴子》又曰：大霧繞軍，霧之所在者，其下有塞將軍之令。〉煙迴　水溢〈《宜都山川記》曰：郡西北陸行三十里，有丹口。天晴出嶺，忽有霧起，迴轉如煙；不過再朝，雨必降。下見上《莊子》。〉嗽水　吹沙〈沈約《宋書》曰：後漢正月朝，天子臨德陽殿受朝賀。舍利從南方來，戲於殿前，激水化成比目魚，跳躍嗽水，作霧翳日。《拾遺記》曰：平沙千里，色如金，細如粉；風沙起如霧，亦曰金霧。〉涿野　夢澤〈《古今注》曰：黃帝與蚩尤戰於涿鹿之野，蚩尤作大霧。王粲《英雄記》曰：曹公赤壁敗，行雲夢大澤中，遇大霧，迷失道路。〉夏井　漢墳〈上見圈稱陳留《風俗通》。《漢武帝故事》曰：武帝葬茂陵，芳香之氣異常，積於墳埏之間如大霧。〉銀山　丹嶺〈《湘州記》曰：曲江縣有銀山，常多素霧。下見上《宜都山川記》。〉乘龜　騎鹿〈王烈之《安成記》曰：縣人有謝廩者，行田歸路中，忽遇雲霧。霧中有一人，乘龜而行。廩知神人，拜請求隨去。父曰：「汝無仙骨，不得去也。」《楚詞》曰：使梟陽先道兮，白虎爲之前後。浮雲霧而入冥兮，騎白鹿而容與。〉鄧公呼吸　猛獸吐嗽〈《蘇子》曰：蜀鄧公呼吸成霧。東方朔《十洲記》曰：漢武帝天漢中，回胡國獻猛獸。使者曰：「猛獸之出，生崑崙，或出玄圃，食氣飲霧，解人語，當其神也。立起風雲，吐嗽霧露，百邪迸走，因名猛獸。」〉青山青天　四塞四起〈徐幹《中論》曰：文王遇姜公於渭陽，執竿而釣。文王得之，灼若披雲而見白日，霍若開霧而覩青山。王隱《晉書》曰：樂廣爲尚書令，衞瓘見而奇之，令諸子造焉。曰：「此人之水鏡也，每見，瑩然若開霧覩青天。」《漢書》曰：王氏五侯俱封，其日黃霧四塞終日。京房妖佔曰：「大霧，君迷惑，雲霧四起，則時多隱士。」〉
詩
太宗皇帝《賦得花庭霧詩》〈蘭氣已薰宮，新蕊半妝叢；色含輕重霧，香引去來風。拂樹濃舒碧，縈花薄蔽紅；還當雜行雨，髣髴隱遙空。〉又《遠山澄碧霧詩》〈殘雲收翠嶺，夕霧結長空；帶岫凝全碧，障霞隱半紅。髣髴分初月，飄搖度曉風；還因三里處，冠蓋遠相通。〉梁孝元帝《詠霧詩》〈三辰生遠霧，五里暗城闉；從風疑細雨，映日似遊塵。乍若輕煙散，時如佳氣新；不妨鳴樹鳥，時蔽摘花人。〉又〈曉霧晦階前，垂珠帶葉邊。五里浮長隰，三辰晦遠天。傍通似佳氣，卻望若飛煙。疎簾還復密，新棟更疑連。還思逢樂廣，能令露霧褰。〉梁伏挺《行舟遇早霧詩》〈水霧雜山煙，冥冥不見天；聽猿方忖岫，聞瀨始知川。漁人惑澳浦，行舟迷泝沿；日中氣靄盡，空水共澄鮮。〉梁沈趨《賦得霧詩》〈窈鬱蔽園林，依霏被軒牖；睇霧始疑空，瞻空復如有。遊蛇隱遙漢，文豹棲南阜；旣殊三五輝，遠望徒迴首。〉董思恭《詠霧詩》〈蒼山夜已暮，翠觀黯將沉；終南晨豹隱，巫峽夜猿吟。天寒氣不歇，景晦色方深；待訪公超市，將予赴華陰。〉蘇味道《詠霧詩》〈氤氳起洞壑，遙裔匝平疇；乍似含龍劍，還疑映蜃樓。拂林隨雨密，度逈帶煙浮；方謝公超步，終從彥輔遊。〉
虹蜺第七
敍事
《春秋元命苞》曰：虹蜺者，陰陽之精。雄曰虹，雌曰蜺。《釋名》雲︰虹，陽氣之動也。虹，攻也，純陽攻陰之氣。《月令章句》雲︰夫陰陽不和，婚姻失序，卽生此氣。虹見有青赤之色，常依陰雲而晝見，於日衝無雲不見，太陰亦不見。見輒與日相互，率以日西，見於東方。故《詩》曰：「螮〈帝〉蝀〈凍〉在東。」螮蝀，虹也。〈《爾雅》雲。〉蜺，雌虹也。一名挈〈口結反。〉貳。〈《爾雅》雲。〉凡虹雙出，色鮮盛者爲雄，雄曰虹；暗者爲雌，雌曰蜺。〈京房《易傳》曰：蜺，旁氣也。其佔雲︰妻乘夫則見之，陰勝陽之表也。四時有之，唯雄虹見藏有月。有此二說。〉
事對
吐金　化玉〈劉敬叔《異苑》曰：晉陵薛願，義熙初有虹飲其釜，須臾翕響便竭。願輦酒灌之，隨涸，吐金滿器。於是災弊日祛，而豐富歲臻。幹寶《搜神記》曰：孔子作《春秋》制《孝經》旣成，齋戒向北辰而拜，告備於天。乃泱鬱起白霧摩地，赤虹自上而下，化爲黃玉，長三尺，上有刻文。孔子跪受而讀之。〉美人　丈夫〈郭注《爾雅》曰：俗名美人。《續搜神記》曰：廬陵巴丘人陳濟者，作州吏。其妻獨在家，常有一丈夫，長大儀貌端正，著絳碧袍，彩色炫耀，相期於一山澗間。至於寢處，不覺有人道相感接。比鄰人觀其所至，輒有虹見。〉拖軒　迴館〈司馬相如《上林賦》曰：挽香沙而無見，仰攀摖而捫天。奔星更於閨闥，宛虹拖於楯軒。左思《吳都賦》：憲紫宮以營室，廓廟庭之漫漫。寒暑隔閣於邃宇，虹蜺迴帶於雲館。〉二氣　五色〈《文子》曰：天二氣卽成虹，地二氣卽泄藏，人二氣卽生病。《春秋潛潭巴》曰：虹出，后妃陰脅主。又曰：五色迭至，照於宮殿，有兵革之事。〉貫日　出暈〈《史記》曰：荊軻慕燕丹之義，白虹貫日，太子畏之。應劭曰：「燕太子養荊軻，令刺秦王，精誠感天，白虹貫日。」《雜兵書》曰：日暈有白虹貫內，在外者，從所止戰勝。〉屬宮　貫城〈《漢書》曰：上官桀謀廢昭帝，迎立燕王，令羣臣皆裝。是時天雨，虹下屬宮中飲井，井水竭。沈約《宋書》曰：劉義慶在廣陵，夜而白虹貫城，野麕入府，心甚惡之，因自陳求還。〉晝見　夜出〈薛瑩《後漢書》曰：靈帝光和元年，虹晝見御所，居崇德後殿前庭中，色青赤。王韶之《晉安紀》曰：羲熙二年七月夜，彩虹出西方，蔽月。〉太子畏　小人祥〈上見上《史記》。應劭注云︰如淳注曰：「虹臣氣，日爲君。」《列士傳》曰：荊軻發後，太子見虹貫日，不徹，曰：「吾事不成矣！」張璠《漢紀》曰：靈帝時，虹晝見庭中，引議郎蔡邕詣金商門問。對曰：「虹蜺，小人女子之祥。」〉陰陽交　樞鎭散〈《春秋元命苞》曰：陰陽交爲虹蜺。《春秋運鬥樞》曰：樞星散爲虹蜺。《河圖稽耀鈎》曰：鎭星散爲虹蜺。〉若鳥飛　似龍降〈《漢書》曰：武帝東遊東萊，臨大海。是歲如虹氣，蒼黃若飛鳥，集城陽宮上。漢名臣蔡邕奏曰：「奉詔雲︰五月二十九日有黑氣墮溫殿東庭中，黑如車蓋，騰起奮迅，五色，有頭，體長十餘丈，形宛似龍。佔者以虹蜺對，虹著於天而降於庭。以臣之聞，則天所投虹也。」〉貫月生頊　昇天姤雄〈《詩含神霧》曰：瑤光如蜺貫月，正白，感女樞，生顓頊。常璩《華陽國志》曰：李特長子蕩，字仲平；少子雄，字仲雋。初，特妻羅姙雄，夢雙虹自地昇天，一虹中斷。羅曰：「吾二兒，若有先亡者，必有貴者。」後雄遂王蜀。〉
賦
梁江淹《赤虹賦》〈東南嶠外，爰有九石之山，乃紅壁千里，青蕚百仞。苔滑臨水，石險帶溪，自非巫咸採藥，羣帝上下者，皆斂意焉。於時夏蓮始舒，春蓀未歇，肅舲投渚，緩拽江潭。正逢巖崖相照，雨雲爛色。俄而雄虹赫然，暈光曜水，偃蹇山頂，舄弈江湄。迫而察之，實曰陰陽之氣，信可觀也。又憶昔登鑪峯上，手接白雲。今行九石下，親弄絳蜺，二奇難幷，感而賦曰：迤邐崎嶬兮，不極之連山。鰅鱅虎豹兮，玉虺騰軒。孟夏氤氳兮，荷葉涵蓮。悵何意兮容與，冀暫緩此憂年。失世上之異人，遲山中之虛跡，掇仙草於危峯，鐫神丹於崩石。視鱣岫之吐噏，養黿梁之交積。於是紫霧上河，絳氛下漢；白日無際，碧雲卷半；行雨蕭索，光煙豔爛；水學金波，石似瓊岸。鎭龜鱗之峻峻，繞蛟色之漫漫。俄而赤蜺電出，蚴虯神驤；曖昧以變，依稀不常；非虛非實，乍滅乍光；赩赫山頂，照燎水陽。雖圖緯之有載，曠代彌識而未逢。旣諮嗟而躑躅，聊周流而從容。相番禺之廣澤，憶丹山之喬峯。騎傅說之一星，乘夏後之兩龍。彼靈物其詎幾，寂火滅於山紅。餘形可覽，殘色未去。曜葳蕤而在草，映青蔥而結樹；昏青苔於丹渚，曖朱草於石路。霞晃朗而下飛，日通曨而上度；俯形命之窘獨，哀時俗之不固。定赤舄之易遺，乃鼎湖之可慕。旣以爲騂鬐四毳之駕，方瞳一角之人。帝臺北荒之際，弇山西海之濱。流沙之野，析木之津，雲或怪彩，煙或異鱗，必雜虹蜺之氣，陰陽之神。〉
詩
董思恭《詠虹詩》〈春暮萍生早，日落雨飛餘；橫彩分長漢，倒色媚清渠。梁前朝影出，橋上晚光舒；願逐旌旗轉，飄飄侍直廬。〉蘇味道《詠虹詩》〈紆餘帶星渚，窈窕戾天潯；空因壯士見，還共美從沉。逸勢含良玉，神光藻瑞金；獨留長劍彩，終負昔賢心。〉
霽晴第八
敍事
《說文》雲︰霽，雨止也；霋，雨霽也。[上雨下郛]，〈火郭反。〉雨止雲罷貌也。書稱乂時暘若，〈暘以乾物。霽，景也。乂，治也。若，順也。孔安國注云︰君政治則時暘順。〉此休徵之應也。僭恆暘若，〈恆，常也。注云︰君行僭差，則常暘逆。〉此咎徵之應也。《白虎通》曰：太平之時，時雨時霽，不以恆暘，而以時暘，天地之氣宣也。後漢應瑒、魏文帝、繆襲，晉傅玄、陸雲，並有《喜霽賦》；晉湛方生有《天晴詩》，嵇含有《悅晴詩》；近代詞人，作者甚衆，以苦陰霖而喜悅晴霽也。
事對
雨止　雲罷〈見上《說文》也。〉禜門　齊社〈《禮記》曰：雩禜，祭水旱也。《三社義宗》雲︰雩，祈雨之祭；禜，止雨之祭，每禜於城門。《長沙耆舊傳》雲︰文虔字仲儒，爲郡功曹吏。時霖雨廢人業，太守憂悒，召虔補戶曹。虔奉敎齋戒，在社三日，夜夢白頭翁謂曰：「爾來何遲？」虔具白所夢。太守曰：「昔禹夢青繡衣男子，稱蒼水使者，禹知水脈當通。若掾此夢，將可比也。」明日果大霽。〉收霓　𣈶陽〈上見《月令章句》。又潘尼賦曰：收絳虹於漢陰。盧諶《朝華賦》曰：當於重陰始祛，微雨新晴，抑以泥液，𣈶以陽精。《玉篇》雲︰日氣也。〉嵇詩　陸賦〈嵇含《悅晴詩》曰：勁風歸巽林，玄雲起重基；朝霞炙瓊樹，夕影映玉芝。鳴鳳晞輕翮，應龍曝纖鬐；百穀偃而立，大木顚覆持。陸雲《喜霽賦•序》曰：永寧二年，鄴都大霖，作《秋霖賦》。賦成，天雨已霽，故又作《喜霽賦》。〉縱陽門　鞭陰石〈《漢書》曰：董仲舒爲江都相，理國以《春秋》。災異之變，推陰陽所錯行，故求雨閉諸陽，縱諸陰。其止雨反是。《音義》雲︰祈雨閉南門，止雨閉北門。宋《永初山川記》雲︰宜都郡有二大石，一爲陽，一爲陰。鞭陰石則雨，鞭陽石則晴。〉牛泥盡　燕石止〈見雨門，顧徵《廣州記》。下見《湘州記》。〉魏國興　蘇峻滅〈《魏略‧五行志》曰：延康元年，大霖雨五十餘日。魏有天下乃霽，將受大禪之應也。《晉中興‧徵祥記》曰：咸和四年，陰霖五十餘日，峻滅乃霽。〉作賦成　受祚應〈並見上。〉夢白頭翁　見香爐岫〈事見上。盛弘之《荊州記》曰：參山周迴數百里，聳狀若香鑪。至於雲霽，天明景徹，在襄陽北望見此山。〉
賦
魏繆襲《喜霽賦》〈嗟四時之平分兮，何陰陽之不均？當夏至之勾萌兮，或旱乾以歷旬。旣大麥之方登兮，汨注潦以成川。忍下民之昏墊兮，棄嘉穀於中田。悼彼昊天兮，旁魄后土。育我黎苗兮，降之伊祜。旣垂曜於辰角兮，申勸之以九鳸。何災沴之無常兮，曾粢盛之弗顧。覽唐氏之洪流兮，悵侘傺以長懷。日黃昏而不寐，思達曙以獨哀。白日時其潛旭兮，雲滃勃而交回。雷隱隱而震其響兮，雨霖霖而又隤。察長溜之潺湲兮，若龍門之未開。賴我後之明聖兮，獨克躬而罪己。發一言而感靈兮，人靡食其何恃？諮天鑒之遄速兮，猶影響之未彰。屯玄雲以東徂兮，扇凱風以南翔。穹蒼皎其呈色兮，羲和粲以揚光。農夫欣以斂川，田畯耕於封疆。〉傅玄《喜霽賦》〈喜陰霖之旣霽，嘉良辰之肇晴，悅氛電之潛匿兮，樂天鑒之孔明。行潦歸於百川兮，七氣徹於雲庭。東風穆而扇路，重陽昇其舒靈。去湮沒之憂患，卽通途之敞平。釋昏墊之矇昧，覩日月之光榮。若幽龍之出泉兮，超飛躍乎太清。昔唐帝之欽明兮，遘洪水之巨害。在殷湯之盛時兮，亢炎旱以歷歲。伊我後之神聖兮，敷皇道以居帝。雖風雨之失度兮，且嘉穀之無敗。鹹調暢以茲茂兮，天人穆其交泰。命怡樂之吐和兮，播仁風乎無外。〉晉陸雲《喜霽賦》〈毒霖雨之淹時兮，情懷憤而無懌。肅有禱於人謀兮，反極陰於天作。清屛翳之洪隧兮，俄太山之觸石。改望舒之離畢兮，躍六龍於紫閣。於是朱明日皓，凱風來南。復火正之舊司兮，黜后土於重陰。夷中原之多潦兮，反高岸於嵩岑。委禾竦而振穎兮，偃木豎而爲林。敬大田之未墜兮，幸神祗之有歆。爾乃俯順習坎，仰熾重離。兼明暢而天地爽兮，羣生悅而萬物齊。戢流波於桂水兮，起芳塵於沉泥。災未及害，和斯有祥，翼翼黍稷，油油稻粱。望有年於自古兮，希詩人之萬箱。〉
詩
太宗皇帝《初晴落景詩》〈晚霞聊自洽，初睛彌可喜。日光百花色，風勁千林翠。池魚躍不同，園鳥聲還異。寄言博通者，知餘物外志。〉晉湛方生《天晴詩》〈屛翳寢神轡，非廉收靈扇。青天瑩如鏡，凝津弈如研。落帆修江湄，悠悠極長眄。清氣朗山壑，千里遙相見。〉梁簡文帝《開霽詩》〈景落商飆盡，煙開四郊謐。偃蹇暮山虹，遊揚下峯日。水文城上動，城樓水中出。竟微共理功，空臥淮陽秩。〉又〈散絲與山氣，忽洽復依晴。雷音稍入嶺，電影尚連城。雨餘雲稍薄，風收熱復生。〉梁王筠《望夕霽詩》〈連山卷亂雲，長林息衆籟。密樹含綠滋，遙峯凝翠靄。石溜正潨潺，山泉始澄汰。物華方人賞，跂予心期會。〉周庾信《喜晴詩》〈比日思光景，今朝始暫逢。雨住便生熱，雲晴卽作峯。水白澄還淺，花紅曝更濃。已歡無石燕，彌欲棄泥龍。〉又《初晴詩》〈濕花飛未遠，陰雲斂尚低。燕燥還爲石，龍殘更是泥。〉隋王胄《雨晴詩》〈初晴物候涼，夕景照山莊。殘虹低飲澗，新溜上侵塘。風度蟬聲遠，雲開鴈路長。〉虞世南《奉和幽山雨後應令詩》〈肅城鄰上苑，黃山邇桂宮。雨歇連峯翠，煙開竟野通。排虛翔戲鳥，跨水落長虹。日下林全暗，雲收嶺半空。山泉鳴石澗，地籟響生風。〉初晴應敎詩〈初日明燕館，新溜滿梁地。歸雲半入嶺，殘滴尚懸枝。〉李百藥《雨後詩》〈晚來風景麗，晴初物色華。薄雲向空盡，輕虹逐望斜。後窗臨岸竹，前階枕浦沙。寂寥無與語，樽酒對風花。〉
文
宋孝武帝《祈晴文》〈幽明失序，就陰則滯，連雨霖霪，注而不替，潤旣違時，澤而非惠。幸輟霖而吐景，權停雲而斂翳，照鸞輅於大郊，光龍旗於田際，耒耜得施，黍稷獲藝。增高廩於嘉年，登十千於茲歲。
