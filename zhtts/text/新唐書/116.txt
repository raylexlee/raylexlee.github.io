△卷一百一十七　列傳第四十二
裴炎　劉禕之　魏玄同　李昭德　吉頊
裴炎字子隆，絳州聞喜人。寬厚，寡言笑，有奇節。補弘文生，休澣，它生或出游，炎讀書不廢。有司欲薦狀，以業未就，辭不舉，服勤十年，尤通左氏春秋。舉明經及第。補濮州司倉參軍，歷御史、起居舍人，寖遷黃門侍郎。調露二年，同中書門下三品。進拜侍中。高宗幸東都，留皇太子京師，以炎調護。帝不豫，太子監國，詔炎與劉齊賢、郭正一於東宮平章政事，及大漸，受遺輔太子，是為中宗。改中書令。舊，宰相議事門下省，號政事堂，長孫无忌以司空、房玄齡以僕射、魏徵以太子太師皆知門下省事，至炎，以中書令執政事筆，故徙政事堂於中書省。
中宗欲以后父韋玄貞為侍中及授乳媼子五品官，炎固執不從，帝怒曰：「我意讓國與玄貞，豈不可？何惜侍中邪？」炎懼，因與武后謀廢帝。后命炎洎劉禕之率羽林將軍程務挺、張虔勗勒兵入宮，宣太后令，扶帝下殿，帝曰：「我何罪？」后曰：「以天下與玄貞，安得無罪？」乃廢帝為廬陵王，更立豫王為皇帝。以定策功，封永清縣男。
后已持政，稍自肆，於是武承嗣請立七廟，追王其先，炎諫曰：「太后天下母，以盛德臨朝，宜存至公，不容追王祖考，示自私。且獨不見呂氏事乎！」后曰：「呂氏之王，權屬生人，今追崇先世，在亡跡異，安得同哉！」炎曰：「蔓草難圖，漸不可長。」后不悅而罷。承嗣又諷太后誅韓王元嘉、魯王靈夔，以絕宗室望，劉禕之、韋仁約畏默不敢言，炎獨固爭，后愈銜怒。未幾，賜爵河東縣侯。
豫王雖為帝，未嘗省天下事。炎謀乘太后出游龍門，以兵執之，還政天子。會久雨，太后不出而止。徐敬業兵興，后議討之，炎曰：「天子年長矣，不豫政，故豎子有辭。今若復子明辟，賊不討而解。」御史崔詧曰：「炎受顧託，身總大權，聞亂不討，乃請太后歸政，此必有異圖。」后乃捕炎送詔獄，遣御史大夫騫味道、御史魚承曄參鞫之。鳳閣侍郎胡元範曰：「炎社稷臣，有功於國，悉心事上，天下所知，臣明其不反。」納言劉齊賢、左衛率蔣儼繼辨之，后曰：「炎反有端，顧卿未知耳。」元範、齊賢曰：「若炎反，臣輩亦反矣。」后曰：「朕知炎反，卿輩不反。」遂斬于都亭驛。
炎被劾，或勉其遜辭，炎曰：「宰相下獄，理不可全。」卒不折節。籍其家，無儋石之贏。初，炎見裴行儉破突厥有功，沮薄之，乃斬降虜阿史那伏念等五十餘人，議者恨其媢克，且使國家失信四夷，以為陰禍有知云。睿宗立，贈太尉、益州大都督，謚曰忠。
元範者，申州義陽人。介廉有才，以炎故，流死巂州。
炎從子伷先。
伷先未冠，推蔭為太僕丞。炎死，坐流嶺南。上變求面陳得失，后召見，盛氣待之，曰：「炎謀反，法當誅，尚何道？」伷先對曰：「陛下唐家婦，身荷先帝顧命，今雖臨朝，當責任大臣，須東宮年就德成，復子明辟，奈何遽王諸武、斥宗室？炎為唐忠臣，而戮逮子孫，海內憤怨。臣愚謂陛下宜還太子東宮，罷諸武權。不然，豪桀乘時而動，不可不懼！」后怒，命曳出，杖之朝堂，長流瀼州。
歲餘，逃歸，為吏蹟捕，流北庭。無復名檢，專居賄，五年至數千萬。娶降胡女為妻，妻有黃金、駿馬、牛羊，以財自雄。養客數百人，自北庭屬京師，多其客，詗候朝廷事，聞知十常七八。時補闕李秦授為武后謀曰：「讖言『代武者劉』，劉無彊姓，殆流人乎？今大臣流放者數萬族，使之協亂，社稷憂也。」后謂然，夜拜秦授考功員外郎，分走使者，賜墨詔，尉安流人，實命殺之。伷先前知，以橐它載金幣、賔客奔突厥，行未遠，都護遣兵追之，與格鬬，為所執，械繫獄，以狀聞。會武后度流人已誅，畏天下姍誚，更遣使者安撫十道，以好言自解釋曰：「前使使尉安有罪，而不曉朕意，擅誅殺，殘忍不道，朕甚自咎。今流人存者一切縱還。」繇是伷先得不死。
中宗復位，求炎後，授伷先太子詹事丞。遷秦、桂、廣三州都督。坐累且誅，賴宰相張說右之，免官。久乃擢范陽節度使，太原、京兆尹。以京師官冗，奏罷畿縣員外及試官。進工部尚書。年八十六，以東京留守累封翼城縣公，卒官下。
劉禕之字希美，常州晉陵人。
父子翼，字小心，在隋為著作郎。峭直有行，嘗面折僚友短，退無餘訾。李伯藥曰：「子翼詈人，人都不憾。」貞觀初，召之，辭以母老，詔許終養。江南道巡察使李襲譽嘉其孝，表所居為孝慈里。母已喪，召拜吳王府功曹參軍，終著作郎、弘文館直學士。
禕之少與孟利貞、高智周、郭正一俱以文辭稱，號「劉孟高郭」，並直昭文館。俄遷右史、弘文館直學士。上元中，與元萬頃等偕召入禁中，論次新書凡千餘篇。高宗又密與參決時政，以分宰相權，時謂「北門學士」。兄懿之，亦給事中，同兩省。先是，姊為內官，武后遣至外家問疾，禕之因賀蘭敏之私省之，坐流巂州。后為丐還，除中書舍人。
儀鳳中，吐蕃寇邊，帝訪侍臣所以置之、討之之宜，人人異謀，禕之獨勸帝：「夷狄猶禽獸，雖被馮陵，不足校，願戢威，紓百姓之急。」帝內其言。俄拜相王府司馬，檢校中書侍郎，帝謂曰：「卿家忠孝，朕子賴卿以師矩，冀蓬在麻不扶而挺也。」
后旣立王為帝，以其參奉大議，愈親之，擢中書侍郎、同中書門下三品，賜爵臨淮縣男。方是時，詔令叢繁，禕之思致華敏，裁可占授，少選可待也。司門員外郎房先敏坐累貶衛州司馬，訴于相府，內史騫味道謂曰：「太后旨。」禕之曰：「乃上從有司所奏云。」后聞，以味道歸非於上，貶青州刺史，加禕之太中大夫，賜物百段。后因曰：「君為元首，臣為股肱，以手足疾移於腹背，尚為一體乎？禕之引咎於己，忠臣也。」納言王德真推順曰：「戴至德無異才，惟能歸善於君，為時所服。」后曰：「善。」後私語鳳閣舍人賈大隱曰「后能廢昏立明，盍反政以安天下？」大隱表其言，后怒曰：「禕之乃負我！」垂拱中，或告禕之受歸誠州都督孫萬榮金，與許敬宗妾私通，太后遣肅州刺史王本立鞫治，以敕示禕之，禕之曰：「不經鳳閣鸞臺，何謂之敕！」后以為拒制使，賜死于家，年五十七。
初，禕之得罪，睿宗以舊屬申理之，姻友冀得釋。禕之曰：「吾死矣。太后威福由己，而帝營救，速吾禍也！」在獄上疏自陳。臨誅，洗沐，神色自若。命其子執筆占為表，子號塞不能書，禕之乃自捉筆，得數紙，詞懇哀到，人皆傷之。麟臺郎郭翰、太子文學周思鈞悵歎其文，后惡之，貶翰巫州司法參軍，思鈞播州司倉參軍。睿宗嗣位，贈禕之中書令。
翰者，嘗為御史，巡察隴右，多所按劾。次寧州，時狄仁傑為刺史，民爭言有異政。翰就館，以筆紙置于桉，謂僚屬曰：「入其境，其政可知，願薦使君美於朝，毋久留。」即命駕去。性寬簡，讀老子至「和其光，同其塵」，慨然曰：「大雅君子，以保其身。」乃辭憲官，改麟臺郎云。
魏玄同字和初，定州鼓城人。祖士廓，仕齊為輕車將軍。玄同進士擢第，調長安令。累官司列大夫。坐與上官儀善，流嶺外。旣廢，不自護藉，乃馳逐為生事。上元初，會赦還，工部尚書劉審禮表其材，拜岐州長史。再遷吏部侍郎。永淳元年，詔與中書、門下同承受進止平章事，封鉅鹿男。上疏言選舉法弊曰：
方今人不加富、盜賊未衰、禮誼寖薄者，下吏不稱職，庶官非其才，取人之道有所未盡也。武德、貞觀，庶事草創，人物固乏。天胙大聖，享國永年，異人間出。諸色入流，歲以千計，官有常員，人無定限，選集猥至，十不收一，取捨淆紊。
夏、商以前，制度多闕。至周，煥然可觀。諸侯之臣不皆命天子，王朝庶官不專一職。穆王以伯囧為太僕正，命曰：「慎簡乃僚。」此乃自擇下吏之言也。太僕正，特中大夫耳，尚以僚屬委之，則三公、九卿亦當然也。故太宰、內史並掌爵祿廢置，司徒、司馬別掌興賢詔事，是分任羣司而統以數職，王命其大者，而自擇其小者。
漢制，諸侯自置吏四百石以下，其傅、相大臣則漢為置之；州郡掾史、督郵、從事，悉任之牧守。
自魏、晉以後，始歸吏部，而迄于今。以刀筆量才，簿書察行，法與世弊，其來久矣。尺丈之量，鍾庾之器，非所及則不能度，非所受則無以容，況天下之大、士類之衆，可委數人手乎？又尸厥任者，間非其選，至為人擇官，為身擇利，下筆繫親疏，措情觀勢要，悠悠風塵，此焉奔競，使百行折之一面，九能斷之數言，不亦難乎？
且臣聞涖官者，不可以無學。傳曰：「學以從政，不聞以政入學。」今貴戚子弟一皆早仕，弘文、崇賢、千牛、輦腳之類，程較旣淺，技能亦薄，而門閥有素，資望自高。夫所謂冑子者，必裁諸學，少則受業，長而入官，然後移家事國，謂之德進。夫少仕則不務學，輕試則無才。又勳官、三衛、流外之屬，不待州縣之舉，直取書判，非先德後言之誼。
臣聞國之用人，如人用財，貧者止糟糠，富者餘粱肉。故當衰弊之乏，則磨策朽鈍以馭之；太平多士，則遴柬髦俊而使之。今選者猥多，宜以簡練為急。竊見制書，三品至九品並得薦士，此誠仄席旁求意也。但褒貶不明，故上不憂黜責，下不盡搜揚，莫慎所舉，而苟以應命。且惟賢知賢，聖人篤論。皐陶旣舉，不仁者遠。身苟濫進，庸及知人？不擇舉者之賢，而責所舉之濫，不可得已。以陛下聖明，國家德業，而不建經久之策，但顧望魏、晉遺風，臣竊惑之。願少遵周、漢之規，以分吏部選，即所用詳，所失鮮矣。
不納。進拜文昌左丞、鸞臺侍郎、同鳳閣鸞臺三品。遷地官尚書，檢校納言。玄同與裴炎締交，能保終始，故號「耐久朋」。
先是，狄仁傑督太原運，失米萬斛，將坐誅，玄同救免。而河陽令周興未知也，數於朝堂聽命。玄同曰：「明府可去矣，毋久留。」興以為沮己，銜之，至是誣玄同言「太后老矣，當復皇嗣」。后不察，賜死于家，年七十三。初，監察御史房濟監刑，謂曰：「丈人盍上變？冀召見，得自陳。」玄同曰：「人殺與鬼殺等耳，不能為告事人！」
玄同子恬，字安禮，事親以孝聞。第進士，為御史主簿。開元中，至潁王傅。
李昭德，雍州長安人。
父乾祐，貞觀初為殿中侍御史。鄃令裴仁軌私役門卒，太宗欲斬之，乾祐曰：「法令與天下共之，非陛下獨有也。仁軌以輕罪致極刑，非畫一之制。刑罰不中，則民無所措手足。」帝意解，繇是免死。遷侍御史。母卒，廬墓側，負土成墳。帝遣使就弔，表異其閭。歷治書侍御史，有能名。永徽初，擢御史大夫，為褚遂良所惡，出為邢、魏二州刺史。乾祐雖彊直，而昵小人。嘗為書與所善吏，刺取朝廷事，迷隱其辭，為吏所賣，遂良白發於朝，坐流驩州。召拜滄州刺史。入為司刑太常伯，舉雍州司功參軍崔擢為尚書郎，不得報，私語擢所以然。後擢犯罪，告乾祐漏禁中語以自贖，詔免官，卒。
昭德彊幹有父風，擢明經，累官御史中丞。永昌初，坐事貶振州陵水尉。還為夏官侍郎。如意元年，拜鳳閣侍郎、同鳳閣鸞臺平章事。武后營神都，昭德規創文昌臺及定鼎、上東諸門，標置華壯。洛有二橋，司農卿韋機徙其一直長夏門，民利之，其一橋廢，省巨萬計。然洛水歲淙齧之，繕者告勞。昭德始累石代柱，銳其前，廝殺暴濤，水不能怒，自是無患。俄檢校內史。薛懷義討突厥，以昭德為行軍長史，不見虜還。
武承嗣任文昌左相，昭德諫曰：「承嗣已王，不宜典機衡，以惑衆庶。且父子猶相篡奪，況姑姪乎？」后矍然曰：「我未之思也。」乃罷承嗣為太子少保。洛陽人王慶之率險佞數百人請以承嗣為皇太子，后不許；固請，后遣昭德詰其故。昭德笞殺慶之，餘黨散走。因奏曰：「自古有姪為天子而為姑立廟乎？以親親言之，天皇，陛下夫也；皇嗣，陛下子也。當傳之子孫為萬世計。陛下承天皇顧託而有天下，又立承嗣，臣見天皇不來食矣。」后乃止。承嗣恨，譖短之。后曰：「吾任昭德而獲安枕，是代我勞，非而所知也。」有人獲洛水白石而赤文者，獻闕下曰：「此石赤心，故以獻。」昭德叱曰：「洛水餘石豈盡能反邪？」時來俊臣、侯思止舞文法，數誅陷大臣，人皆懾懼。昭德每奏其誣罔不道狀，卒榜殺思止，其黨稍摧沮。
然昭德頗怙權，為衆指目。魯王府功曹參軍丘愔上疏曰：「臣聞魏冉誅庶族以安秦，忠也，弱諸侯以彊國，功也；然出入自專，擊斷无忌，威震人主，不聞有王，張祿一言而卒用憂死。向使昭王不即覺悟，則秦之霸業或不傳子孫。陛下天授以前，萬機獨斷，公卿百執具職而已。自長壽以來，厭怠細政，擢委昭德，乘總權綱，而才小任重，負氣彊愎，聾盲下民，芻狗同列，刻薄慶賞，多所矯虔，聲威翕習，天下杜口。臣伏見南臺敕目，羣臣奏請，陛下制已曰『可』，而昭德建言不可，制又從之。且人臣參奉機密，獻可替否，事或便利，不豫咨謀，而畫可已行，方興駁異，是揚露擅命，以示於人，歸美引咎，誼不類此。一切奏讞皆承風指，陰相傅會。臣觀其膽，乃大於身，鼻息所衝，上拂雲漢。夫小家治生，有千百之貲，將以託人，尚憂失授，況天下之重，可輕委寄乎？履霜堅冰，須防其漸。大權一去，收之良難。願陛下察臣之言。」又果毅鄧注著石論數千言，述其專恣，鳳閣舍人逄弘敏以聞。后由是惡之，謂姚璹曰：「誠如所言，昭德固負國矣！」乃貶欽州南賔尉。俄召授監察御史。
萬歲通天二年，來俊臣誣以逆謀，旣而俊臣亦下獄，同日誅。時甚雨，衆庶莫不冤昭德而快俊臣。神龍二年，贈左御史大夫。建中三年，加贈司空。
吉頊，洛州河南人。長七尺，性陰克，敢言事。舉進士及第。調明堂尉。父哲為易州刺史，坐賕當死，頊往見武承嗣，自陳有二女弟，請侍王巾盥者。承嗣喜，以犢車迎之。三日未言，問其故，荅曰：「父犯法且死，故憂之。」承嗣為表貸哲死，遷頊龍馬監。
劉思禮謀反，頊上變事，后命武懿宗雜訊，因諷囚引近臣高閥生平所牾者凡三十六姓，捕繫詔獄，榜楚百慘，以成其獄，同日論死，天下冤之。擢右肅政臺中丞。
來俊臣下獄，司刑當以死，狀三日不下。頊從武后游苑中，因間言：「臣為陛下耳目，知俊臣狀入不出，人以為疑。」后曰：「朕以俊臣有功，徐思之。」頊曰：「于安遠告虺貞反，今為成州司馬。俊臣誣殺忠良，罪惡如山，國蟊賊也，尚何惜？」於是后斬俊臣，而召安遠為尚食奉御。
突厥陷趙、定，授檢校相州刺史，且募兵制虜南向。頊辭不知武，后曰：「賊方走，藉卿坐鎮耳。」初，太原溫彬茂死高宗時，封一笥書，諉妻曰：「吾死後，須年及垂拱獻之。」垂拱初，妻上其書，言后革命事及突厥至趙去，故后知虜且還。頊至，募士無應者，俄詔以皇太子為元帥，應募日數千。頊還言狀，后曰：「人心若是邪？卿可為羣臣道之。」頊誦語于朝，諸武惡之。
始，頊善張易之、殿中少監田歸道、鳳閣舍人薛稷、正諫大夫員半千、夏官侍郎李迥秀，皆為控鶴內供奉。頊又彊敏，故后倚為腹心。聖曆二年，進天官侍郎、同鳳閣鸞臺平章事。為刺史時，武懿宗討契丹，退保相州。後爭功殿中，懿宗陋短俯僂，頊嚴語侵之，無所容假。后怒曰：「我在，乃藉諸武，它日安可保？」銜之。
張易之兄弟以寵盛，思自全，問頊計安出。頊曰：「公家以倖進，非有大功於天下，勢必危。吾有不朽策，願效之，非止保身，且世世不絕胙。」易之流涕請，頊曰：「天下思唐久矣！廬陵斥外，相王幽閉。上春秋高，武諸王非海內屬意。公盍從容請相王、廬陵，以副人望？易弔為賀之資也。」易之、昌宗乘間如頊教，后意乃定。旣而知頊與謀，召見問狀，頊對：「廬陵、相王皆陛下子，先帝顧託於陛下，當速有所付。」乃還中宗。
明年，頊坐弟冒偽官貶琰川尉，及辭，召見，泣曰：「臣去國，無復再謁，願有所言。然病棘，請須臾間。」后命坐，頊曰：「水土皆一盎，有爭乎？」曰「無。」曰「以為塗，有爭乎？」曰「無。」曰：「以塗為佛與道，有爭乎？」曰：「有之。」頊頓首曰：「雖臣亦以為有。夫皇子、外戚，有分則兩安。今太子再立，而外家諸王並封，陛下何以和之？貴賤親疏之不明，是驅使必爭，臣知兩不安矣。」后曰：「朕知之，業已然，且奈何？」頊尋徙始豐尉，客江都，卒。
中宗之立，頊實倡之，會得罪，無知者。睿宗初，有發明其忠，乃下詔贈御史大夫。
贊曰：異乎，炎之暗于幾也！知中宗之不君，不知武后之盜朝，假虎翼而責其搏人，死固宜哉！昭德、頊進不以道，君子恥之。雖然，一情區區，抑武興唐，其助有端，則賢炎遠矣。禕之、玄同漏言及誅，不失所以事君者云。
