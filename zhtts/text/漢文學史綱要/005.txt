     第五篇　李斯
　　第五篇李斯
　　秦始皇帝即位之初，相國呂不韋以列國常下士喜賓客，且多辯士，如荀況之徒，著書布天下，乃亦厚養士，使人人著其所知，集以為書，凡二十餘萬言，號曰《呂氏春秋》〔1〕，布鹹陽市門，延諸侯遊士賓客，有能增損一字者予千金。始皇既壯，絀不韋；又漸並兼列國，雖亦召文學，置博士，而終則焚燒《詩》《書》，殺諸生甚眾，〔2〕重任丞相李斯，以法術為治。
　　李斯，楚上蔡人，少與韓非俱從荀況學帝王之術，成而入秦，為呂不韋舍人，說始皇，拜為長史，漸進至左丞相，二世二年（前二○八）宦者趙高誣以謀反，殺之，具五刑，夷三族。斯雖出荀卿之門，而不師儒者之道，治尚嚴急，然於文字，則有殊勛，六國之時，文字異形，斯乃立意，罷其不與秦文合者，畫一書體，作《倉頡》〔3〕七章，與古文頗不同，後稱秦篆；又始造隸書，蓋起於官獄多事，茍趨簡易，施之於徒隸也。法家大抵少文采，惟李斯奏議，尚有華辭，如上書《諫逐客》〔4〕雲：
　　“……必秦國所生然後可，則是夜光之璧，不飾朝廷；
　　犀象之器，不為玩好；鄭衛之女，不充後宮；而駿良駃騠，不實外廄；江南金錫不為用，西蜀丹青不為採。……
　　夫擊甕叩缻，彈箏搏髀，而歌呼嗚嗚快耳目者，真秦之聲也。鄭衛桑間，《昭虞》《武象》者，異國之樂也。今棄擊甕叩缻而就鄭衛，退彈箏而取《昭虞》。若是者，何也？快意當前，適觀而已矣。今取人則不然：不問可否，不論曲直，非秦者去，為客者逐。然則是所重者在乎色樂珠玉，而所輕者在乎人民也。此非所以跨海內，制諸侯之術也。……”
　　二十八年，始皇始東巡郡縣，羣臣乃相與誦其功德，刻於金石，以垂後世。其辭亦李斯所為，今尚有流傳，質而能壯，實漢晉碑銘所從出也。如《泰山刻石文》：
　　“皇帝臨位，作制明法，臣下修飭。二十六年，初並天下，罔不賓服。親巡天下黎民，登茲泰山，周覽東極。
　　從臣思跡，本原事業，祗誦功德。治道運行，諸產得宜，皆有法式。大義休明，垂於後世，順承勿革。皇帝躬聖，既平天下，不懈於治。……昭隔內外，靡不清凈，施於後嗣。化及無窮，遵奉遺詔，永承重戒。”
　　三十六年，東郡民刻隕石以詛始皇〔5〕，案問不服，盡誅石旁居人。始皇終不樂，乃使博士作《仙真人詩》〔6〕；及行所遊天下，傳令樂人歌弦之。其詩蓋後世遊仙詩之祖，然不傳。
　　《漢書》《藝文誌》著秦時雜賦九篇〔7〕；《禮樂誌》雲周有《房中樂》〔8〕，至秦名曰《壽人》，今亦俱佚。故由現存者而言，秦之文章，李斯一人而已。
　　參考書：
　　《史記》卷六《秦始皇帝本紀》，卷八十五《呂不韋》，八十七《李斯列傳》《全秦文》（清嚴可均輯）
　　《中國大文學史》（謝無量）第二編第八章
　　※※※
　　〔1〕《呂氏春秋》《史記·呂不韋列傳》載：“呂不韋乃使其客人人著所聞，集論以為八《覽》、六《論》、十二《紀》，二十餘萬言。
　　以為備天地萬物古今之事，號曰《呂氏春秋》。布鹹陽市門，懸千金其上，延諸侯遊士賓客，有能增損一字者予千金。”
　　〔2〕焚燒《詩》《書》《史記·秦始皇本紀》載，始皇三十四年（前213）丞相李斯上書：“今皇帝並有天下，別黑白而定一尊。私學而相與非法教，人聞令下，則各以其學議之，入則心非，出則巷議，……如此弗禁，則主勢降乎上，黨與成乎下。禁之便。臣請史官非秦記皆燒之。非博士官所職，天下敢有藏《詩》、《書》、百家語者，悉詣守、尉雜燒之。有敢偶語《詩》、《書》者棄市，以古非今者族，吏見知不舉者與同罪。令下三十日不燒，黥為城旦。所不去者，醫藥、蔔筮、種樹之書。若欲有學法令，以吏為師。”又載三十五年，始皇以諸生“為妖言以惑黔首”，於是“使禦史悉案問諸生，諸生傳相告引，乃自除犯禁者四百六十餘人，皆坑之鹹陽”。
　　〔3〕《倉頡》亦作《蒼頡》，古代字書。《漢書·藝文誌》雲：
　　“《蒼頡》七章者，秦丞相李斯所作也；《爰歷》六章者，車府令趙高所作也；《博學》七章者，太史令胡母敬所作也：文字多取《史籀篇》，而篆體復頗異，所謂秦篆者也。”秦篆，亦稱小篆。隸書，由篆書簡化演變而成的一種字體。唐張懷瓘《書斷》雲：“隸書者，秦下邦入程邈所作也。邈字元岑，始為縣吏，得罪始皇，幽繫雲陽獄中，覃思十年，益小篆方圓而為隸書三千字。奏之始皇，善之，用為禦史。以奏事煩多，篆字難成，乃用隸書為隸人佐書，故曰隸書”（據《百川學海》本）。隸書系由古代隸人（胥吏）在書寫中逐步形成，程邈加以蒐集整理，故有程邈創作隸書的傳說。
　　〔4〕《諫逐客》即《諫逐客書》。《史記·李斯列傳》載：“秦宗室大臣皆言秦王曰：‘諸侯人來事秦者，大抵為其主遊間於秦耳，請一切逐客。’李斯議亦在逐中。”斯乃上書，歷陳“客卿”對於秦之功績，分析逐客一舉之謬誤及其危害。奏上，“秦王乃除逐客之令，復李斯官”。
　　〔5〕刻隕石以詛始皇《史記·秦始皇本紀》載：“三十六年，熒惑守心，有墜星下東郡，至地為石。黔首或刻其石曰：‘始皇帝死而地分。’始皇聞之，遣禦史逐問，莫服，盡取石旁居人誅之，因燔銷其石。”
　　〔6〕《仙真人詩》《史記·秦始皇本紀》載：東郡民刻隕石以詛始皇，“始皇不樂，使博士為《仙真人詩》，及行所遊天下，傳令樂人歌弦之”。遊仙詩，借描述“仙境”以寄託作者思想感情的詩歌。
　　《文選》列為詩的一類，收有西晉何劭、郭璞此類詩篇。
　　〔7〕秦時雜賦九篇《漢書·藝文誌》僅有“秦時雜賦九篇”一句，未載作者、篇名。
　　〔8〕《房中樂》參看本書第六篇及其註〔7〕。
