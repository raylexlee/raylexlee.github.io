△卷四十七　　列傳第三十九
〔一〕酷吏　　　　邸珍　宋遊道　盧斐　畢義雲
夫人之性靈，稟受或異，剛柔區別，緩急相形，未有深察是非，莫不肆其情Q欲Y。至於詳觀水火，更佩韋絃者鮮矣。獄吏為患，其所從來久矣。自魏途不競，網漏寰區，高祖懲其寬怠，頗亦威嚴馭物，使內外群官，咸知禁網。今錄邸珍等以存酷吏，懲示勸勵云。
邸珍，字寶安，本中山上曲陽人也。從高祖起義，拜為長史，性嚴暴，求取無厭。後兼尚書右僕射、大行臺，節度諸軍事。珍御下殘酷，眾士離心，為民所害。後贈定州刺史。
宋遊道，廣平人，其先自燉煌徙焉。〔二〕父季預，為渤海太守。遊道弱冠隨父在郡，父亡，吏人贈遺，一無所受，事母以孝聞。與叔父別居，叔父為奴誣以逆，遊道誘令返，雪而殺之。〔三〕魏廣陽王深北伐，請為鎧曹，及為定州刺史，又以為府佐。廣陽王為葛榮所殺，元徽誣其降賊，收錄妻子，遊道為訴得釋，與廣陽王子迎喪返葬。中尉酈善長嘉其氣節，引為殿中侍御史，臺中語曰：「見賊能討宋遊道。」
孝莊即位，除左中兵郎中，為尚書令臨淮王彧譴責，遊道乃執版長揖曰：「下官謝王瞋，不謝王理。」即日詣闕上書曰：「徐州刺史元孚頻有表云：『偽梁廣發士卒，來圖彭城，乞增羽林二千。』以孚宗室重臣，告請應實，所以量奏給武官千人。孚今代下，以路阻自防，遂納在防羽林八百人，辭云：『疆境無事，乞將還家。』臣忝局司，深知不可。尚書令臨淮王彧即孚之兄子，遣省事謝遠三日之中八度逼迫，云宜依判許。臣不敢附下罔上，孤負聖明。但孚身在任，乞師相繼，及其代下，便請放還，進退為身，無憂國之意。所謂不合，其罪下科。彧乃召臣於尚書都堂云：『卿一小郎，憂國之心，豈厚於我？』醜罵溢口，不顧朝章，右僕射臣世隆、吏部郎中臣薛琡已下百餘人並皆聞見。臣實獻直言，云：『忠臣奉國，事在其心，亦復何簡貴賤。比自北海入洛，王不能致身死難，方清宮以迎暴賊。鄭先護立義廣州，王復建旗往討。趨惡如流，伐善何速。今得冠冕百僚，乃欲為私害政。』為臣此言，彧賜怒更甚。臣既不佞，干犯貴臣，乞解郎中。」帝召見遊道嘉勞之。彧亦奏言：「臣忝冠百僚，遂使一郎攘袂高聲，肆言頓挫，乞解尚書令。」帝乃下敕聽解臺郎。
後除司州中從事。時將還鄴，會霖雨，行旅擁於河橋。遊道於幕下朝夕宴歌，行者曰：「何時節作此聲也，固大癡。」遊道應曰：「何時節而不作此聲也，亦大癡。」
後神武自太原來朝，見之曰：「此人宋遊道耶？常聞其名，今日始識其面。」遷遊道別駕。後日，神武之司州，饗朝士，舉觴屬遊道曰：「飲高歡手中酒者大丈夫，卿之為人，合飲此酒。」及還晉陽，百官辭於紫陌。神武執遊道手曰：「甚知朝貴中有憎忌卿者，但用心，莫懷畏慮，當使卿位與之相似。」於是啟以遊道為中尉。文襄執請，乃以吏部郎中崔暹為御史中尉，以遊道為尚書左丞。文襄謂暹、遊道曰：「卿一人處南臺，一人處北省，當使天下肅然。」遊道入省，劾太師咸陽王坦、太保孫騰、司徒高隆之，司空侯景、錄尚書元弼、尚書令司馬子如官賚金銀，催徵酬價，雖非指事贓賄，終是不避權豪。又奏駁尚書違失數百條，省中豪吏王儒之徒並鞭斥之。始依故事，於尚書省立門名，以記出入早晚，令僕已下皆側目。
魏安平王坐事亡，章武二王及諸王妃、太妃是其近親者皆被徵責。都官郎中畢義雲主其事，有奏而禁，有不奏輒禁者。遊道判下廷尉科罪，高隆之不同。於是反誣遊道厲色挫辱己，遂枉考群令史證成之，與左僕射襄城王旭、尚書鄭述祖等上言曰：「飾偽亂真，國法所必去；附下罔上，王政所不容。謹案尚書左丞宋遊道名望本闕，功績何紀。屬永安之始，朝士亡散，乏人之際，叨竊臺郎。躁行諂言，肆其姦詐，罕識名義，不顧典文，人鄙其心，眾畏其口。出州入省，歷忝清資，而長惡不悛，曾無忌諱，毀譽由己，憎惡任情。比因安平王事，遂肆其褊心，因公報隙，與郎中畢義雲遞相糾舉。又左外兵郎中魏叔道牒云：『局內降人左澤等為京畿送省，令取保放出。』大將軍在省日，判『聽』。遊道發怒曰：『往日官府何物官府，將此為例！』又云：『乘前旨格，成何物旨格！』依事請問，遊道並皆承引。案律：『對捍詔使，無人臣之禮，大不敬者死。』對捍使者尚得死坐，況遊道吐不臣之言，犯慢上之罪，口稱夷、齊，心懷盜跖，欺公賣法，受納苞苴，產隨官厚，財與位積，雖贓污未露，而姦詐如是。舉此一隅，餘詐可驗。今依禮據律處遊道死罪。」是時朝士皆分為遊道不濟。而文襄聞其與隆之相抗之言，謂楊遵彥曰：「此真是鯁直大剛惡人。」遵彥曰：「譬之畜狗，本取其吠，今以數吠殺之，恐將來無復吠狗。」詔付廷尉，遊道坐除名。文襄使元景康謂曰：「卿早逐我向并州，不爾，他經略殺卿。」遊道從至晉陽，以為大行臺吏部，又以為太原公開府諮議。及平陽公為中尉，遊道以諮議領書侍御史。尋以本官兼司徒左長史。
及文襄疑黃門郎溫子昇知元瑾之謀，繫之獄而餓之，食敝襦而死。棄屍路隅，遊道收而葬之。文襄謂曰：「吾近書與京師諸貴，論及朝士，卿僻於朋黨，將為一病。今卿真是重舊節義人，此情不可奪。子昇吾本不殺之，卿葬之何所憚。天下人代卿怖者，是不知吾心也。」尋除御史中尉。
東萊王道習參御史選，限外投狀，道習與遊道有舊，使令史受之。文襄怒，杖遊道而判之曰：「遊道稟性遒悍，是非肆口，吹毛洗垢，瘡疵人物。往與郎中蘭景雲忿競，列事十條。及加推窮，便是虛妄。方共道習凌侮朝典，法官而犯，特是難原，宜付省科。」遊道被禁，獄吏欲為脫枷，遊道不肯曰：「此令命所著，〔四〕不可輒脫。」文襄聞而免之。遊道抗志不改。天保元年，以遊道兼太府卿，乃於少府覆檢主司盜截，得鉅萬計。姦吏返誣奏之，下獄。尋得出，不歸家，徑之府理事。卒，遺令薄葬，不立碑表，不求贈諡。贈瓜州刺史。武平中，以子士素久典機密，重贈儀同三司，諡曰貞惠。
遊道剛直，疾惡如讎，見人犯罪，皆欲致之極法。彈糾見事，又好察陰私。問獄察情，捶撻嚴酷。兗州刺史李子貞在州貪暴，遊道案之。文襄以貞預建義勳，意將含忍。遊道疑陳元康為其內助，密啟云：「子貞、元康交遊，恐其別有請囑。」文襄怒，於尚書都堂集百僚，撲殺子貞。又兗州人為遊道生立祠堂，像題曰「忠清君」。遊道別劾吉寧等五人同死，有欣悅色。朝士甚鄙之。
然重交遊，存然諾之分。歷官嚴整，而時大納賄，分及親故之艱匱者，其男女孤弱為嫁娶之，臨喪必哀，躬親襄事。為司州綱紀與牧昌樂、西河二王乖忤，〔五〕及二王薨，每事經恤之。與頓丘李獎一面，便定死交。獎曰：「我年位已高，會用弟為佐史，令弟北面於我足矣。」遊道曰：「不能。」既而獎為河南尹，辟遊道為中正，使者相屬，以衣帢待之，握手歡謔。元顥入洛，獎受其命，出使徐州，都督元孚與城人趙紹兵殺之。遊道為獎訟冤，得雪，又表為請贈，迴己考一汎階以益之。又與劉廞結交，〔六〕託廞弟粹於徐州殺趙紹。後劉廞伏法於洛陽，粹以徐州叛，官軍討平之，〔七〕梟粹首於鄴市。孫騰使客告市司，得錢五百萬後聽收。遊道時為司州中從事，令家人作劉粹所親，於州陳訴，依律判「許」而奏之。敕至，市司猶不許。遊道杖市司，勒使速付。騰聞大怒。〔八〕時李獎二子構、訓居貧，遊道後令其求三富人死事，判免之，凡得錢百五十萬，盡以入構、訓。其使氣黨俠如此。時人語曰：「遊道獼猴面，陸操科斗形，意識不關貌，何謂醜者必無情。」構嘗因遊道會客，因戲之曰：「賢從在門外，大好人，宜自迎接。」為通名稱「族弟遊山。」遊道出見之，乃獼猴衣帽也。將與構絕，構謝之，豁然如舊。遊道死後，構為定州長史，遊道第三子士遜為墨曹、博陵王管記，與典籤共誣奏構。構於禁所祭遊道而訴焉。士遜晝臥如夢者，見遊道怒己曰：「我與構恩義，汝豈不知，何共小人謀陷清直之士！」士遜驚跪曰：「不敢、不敢。」旬日而卒。
遊道每戒其子士素、士約、士慎等曰：「吾執法太剛，數遭屯蹇，性自如此，子孫不足以師之。」諸子奉父言，柔和謙遜。
士素沉密少言，有才識。稍遷中書舍人。趙彥深引入內省，參典機密，歷中書、黃門侍郎，〔九〕遷儀同三司、散騎常侍，常領黃門侍郎。自處機要近二十年，周慎溫恭，甚為彥深所重。初祖珽知朝政，出彥深為刺史。珽奏以士素為東郡守，中書侍郎李德林白珽留之，由是還除黃門侍郎，共參機密。士約亦為善士，官尚書左丞。
盧斐，字子章，范陽涿人也。父同，魏殿中尚書。斐性殘忍，以強斷知名。世宗引為相府刑獄參軍，謂之云：「狂簡，斐然成章，非佳名字也。」天保中，稍遷尚書左丞，別典京畿詔獄，酷濫非人情所為。無問事之大小，拷掠過度，於大棒車輻下死者非一。或嚴冬至寒，置囚於冰雪之上；或盛夏酷熱，暴之日下。枉陷人致死者，前後百數。又伺察官人罪失，動即奏聞，朝士見之，莫不重跡屏氣，皆目之為盧校事。〔一０〕斐後以謗史，與李庶俱病鞭死獄中。
畢義雲，小字陀兒。少粗俠，家在兗州北境，常劫掠行旅，州里患之。晚方折節從官，累遷尚書都官郎中。性嚴酷，事多幹了。齊文襄作相，以為稱職，令普勾偽官，專以車輻考掠，所獲甚多。然大起怨謗。曾為司州吏所訟，云其有所減截，并改換文書。文襄以其推偽，眾人怨望，並無所問，乃拘吏數人而斬之。〔一一〕因此銳情訊鞠，威名日盛。
文宣受禪，除治書侍御史，彈射不避勳親。累遷御史中丞，繩劾更切。然豪橫不平，頻被怨訟。前為汲郡太守翟嵩啟列：義雲從父兄僧明負官債，先任京畿長吏，不受其屬，立限切徵，由此挾嫌，數遣御史過郡訪察，欲相推繩。又坐私藏工匠，家有十餘機織錦，並造金銀器物。乃被禁止。尋見釋，以為司徒左長史。尚書左丞司馬子瑞奏彈義雲，稱：「天保元年四月，竇氏皇姨祖載日，〔一二〕內外百官赴第吊省，義雲唯遣御史投名，身遂不赴。又義雲啟云：『喪婦孤貧，後娶李世安女為妻。世安身雖父服未終，其女為祖已就平吉，特乞闇迎，不敢備禮。』及義雲成婚之夕，眾儲備設，剋日拜閤，鳴騶清路，盛列羽儀，兼差臺吏二十人，責其鮮服侍從車後。直是苟求成婚，誣罔干上。義雲資產宅宇足稱豪室，忽道孤貧，亦為矯詐。法官如此，直繩焉寄。又駕幸晉陽，都坐判：『拜起居表，四品以下五品已上令預前一日赴南都署表，〔一三〕三品以上臨日署訖。』義雲乃乖例，署表之日，索表就家先署，臨日遂稱私忌不來。」於是詔付廷尉科罪，尋敕免推。子瑞又奏彈義雲事十餘條，多煩碎，罪止罰金，不至除免。子瑞從兄消難為北豫州刺史，義雲遣御史張子階詣州采風聞，先禁其典籤家客等，消難危懼，遂叛入周。時論歸罪義雲，云其規報子瑞，事亦上聞。爾前讌賞，義雲常預，從此後集見稍疏，聲望大損。
乾明初，子瑞遷御史中丞。鄭子默正被任用，義雲之姑即子默祖母，遂除度支尚書，攝左丞。子默誅後，左丞便解。孝昭赴晉陽，高元海留鄴，義雲深相依附。知其信向釋氏，常隨之聽講，為此款密，無所不至。及孝昭大漸，顧命武成。高歸彥至都，武成猶致疑惑。元海遣犢車迎義雲入北宮參審，遂與元海等勸進，仍從幸晉陽，參預時政。尋除兗州刺史，給後部鼓吹，即本州也，軒昂自得，意望銓衡之舉。見諸人自陳，逆許引接。又言離別暫時，非久在州。先有鐃吹，至於案部行遊，遂兩部並用。猶作書與元海，論敘時事。元海入內，不覺遺落，給事中李孝貞得而奏之，為此元海漸疏，孝貞因是兼中書舍人。又高歸彥起逆，義雲在州私集人馬，並聚甲仗，將以自防，實無他意。為人所啟。及歸彥被擒，又列其朋黨專擅，為此追還。武成猶錄其往誠，竟不加罪，除兼七兵尚書。
義雲性豪縱，頗以施惠為心，累世本州刺史，家富於財，士之匱乏者，多有拯濟。及貴，恣情驕侈，營造第宅宏壯，未幾而成。閨門穢雜，聲遍朝野。為郎，與左丞宋遊道因公事忿競，遊道廷辱之云：「雄狐之詩，千載為汝。」義雲一無所答。然酷暴殘忍，非人理所及，為家尤甚，子孫僕隸，常瘡痍被體。有孽子善昭，性至凶頑，與義雲侍婢姦通，搒掠無數，為其著籠頭，繫之庭樹，食以芻秣，十餘日乃釋之。夜中，義雲被賊害，即善昭所佩刀也，遺之於義雲庭中〔一四〕。善昭聞難奔哭，家人得佩刀，善昭怖，便走出，投平恩墅舍。旦日，世祖令舍人蘭子暢就宅推之。爾前，義雲新納少室范陽盧氏，有色貌。子暢疑盧姦人所為，將加拷掠。盧具列善昭云爾，乃收捕繫臨漳獄，將斬之。邢卲上言，此乃大逆，義雲又是朝貴，不可發。乃斬之於獄，棄屍漳水。
校勘記
〔一〕　北齊書卷四十七　按此卷前有序，後無論贊。錢氏考異卷三一云：「疑百藥書止存序及邸珍一篇，宋遊道以下取北史補之。」按所存的序雖與北史卷八七序文不同，卻比較短，似經刪節，非北齊書此序原貌。邸珍傳極簡，也不像北齊書原文。各傳基本上與北史相同，亦偶有字句增損。盧斐傳稱齊帝廟號，宋遊道、畢義雲二傳有溢出北史之句。知補北齊書者仍是據某種史鈔補錄。
〔二〕　宋遊道廣平人其先自燉煌徙焉　按魏書卷五二、北史卷三四宋繇傳說，繇敦煌人，北涼亡後，至京師平城，遊道即其玄孫，並無自敦煌徙廣平的事。據元和姓纂輯本卷八，廣平宋氏與敦煌宋氏本非一支。此傳所云「廣平人，自敦煌徙焉」，必是後人妄改。
〔三〕　遊道誘令返雪而殺之　冊府卷七五五作「遊道誘令退伏，竟雪叔而殺奴」。這裏「雪」下當脫「叔」字。
〔四〕　此令命所著　南本、局本「命」作「公」，北史卷三四宋遊道傳作「此令公命所著」。按當時習稱高澄為大將軍。這時嗣渤海王，錄尚書事，也可稱「錄王」。稱「令公」和高澄的官位不合，今從三朝等本，但「令」「命」重複，疑亦有誤。
〔五〕　為司州綱紀與牧昌樂西河二王乖忤　諸本「昌樂」作「樂昌」，「西河」作「河西」，北史作「樂昌」「西河」。按昌樂王誕見魏書卷二一上高陽王雍傳，西河王悰見魏書卷一九上京兆王子推傳。二人都曾在東魏初官司州牧。誕死於天平三年（五三六）。宋遊道在遷鄴前後也即天平間為司州中從事，正值元誕、元悰相繼為司州牧時，知「樂昌」「西河」都是誤倒，今並乙正。
〔六〕　又與劉廞結交　諸本「劉」作「尉」，北史卷三四、冊府卷八八二作「劉」。按劉廞為劉芳子，魏書卷五五劉芳傳記廞弟粹事與此傳合。「尉」字訛，今據改，下「尉粹」同改。參下條校記。
〔七〕　後劉廞伏法於洛陽粹以徐州叛官軍討平之　諸本脫「劉廞伏法於洛陽粹以徐州叛官軍討」十五字，不可通。今據北史卷三四及冊府卷八八二補。
〔八〕　騰聞大怒　北史卷三四此下有「遊道立理以抗之，既收粹尸，厚加贈遺」十五字。按無此十五字，於事未盡，疑此傳脫去。
〔九〕　稍遷中書舍人趙彥深引入內省參典機密歷中書黃門侍郎　三朝本、百衲本無「稍遷」至「歷」十八字。按無此十八字，雖似可通。然下云「甚為彥深所重」，不加「趙」字，正因上文已見。南、北諸本據北史補，是，今從之。
〔一０〕皆目之為盧校事　諸本「事」作「書」，北史卷三０盧斐傳、冊府卷六一九作「事」。按三國時魏、吳都置校事，歷見三國志卷一四程昱附孫曉傳、卷二四高柔傳、卷五二顧雍傳，其職務是偵察糾舉百官。盧斐「伺察官人罪失，動即奏聞」，有似魏吳的校事，所以有「盧校事」的稱號。「校書」與情事不合，今據改。
〔一一〕乃拘吏數人而斬之　北史卷三九畢義雲傳無「人」字。按「數」是責數，疑「人」字衍。
〔一二〕竇氏皇姨祖載日　諸本「皇」下有「后」字，北史卷三九無。按北齊無姓竇的皇后。竇氏皇姨指竇泰妻婁黑女。漢魏南北朝墓誌集釋（圖版三二二）婁黑女墓誌，即題「竇公夫人皇姨」。婁黑女是高歡妻姊，故有此稱。「后」字衍，今據刪。
〔一三〕四品以下五品已上令預前一日赴南都署表　諸本無「以下」二字。按若無二字，則「四品五品已上」包括了一至三品，而下文明云「三品以上，臨日署訖」，顯然三品以上自為一類。這裏脫「以下」二字，今據北史卷三九補。
〔一四〕即善昭所佩刀也遺之於義雲庭中　按此二句和上文義不貫，疑本在下文「家人得佩刀」下，錯簡在此。又「義雲庭中」，三朝本、百衲本及北史卷三九作「善昭庭中」。南本以下諸本作「義雲庭中」。按於義雲庭中得善昭佩刀，故善昭怖而出走。通志卷一七一畢義雲傳也作「義雲庭中」，似北史本同通志，後人據誤本北齊書回改。南本當即據通志改，今從之。
