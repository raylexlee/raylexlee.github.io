△卷二十九　　列傳第二十一
〔一〕李渾渾弟繪　李璵　鄭述祖
李渾，字季初，趙郡柏人人也。曾祖靈，魏鉅鹿公。父遵，魏冀州征東府司馬，京兆王愉冀州起逆，害遵。渾以父死王事，除給事中。時四方多難，乃謝病，求為青州征東府司馬。與河間邢卲、北海王昕俱奉老母、攜妻子同赴青、齊。未幾而尒朱榮入洛，衣冠殲盡。論者以為知機。永安初，除散騎常侍。
普泰中，崔社客反於海岱，攻圍青州。詔渾為征東將軍、〔二〕都官尚書、行臺赴援。而社客宿將多謀，諸城各自保，固壁清野。時議有異同。渾曰：「社客賊之根本，圍城復踰晦朔。烏合之眾，易可崩離。若簡練驍勇，銜枚夜襲，徑趣營下，出其不意，咄嗟之間，便可擒殄。如社客執擒，則諸郡可傳檄而定。何意冒熱攻城，疲損軍士。」諸將遲疑，渾乃決行。未明，達城下，賊徒驚散，生擒社客，斬首送洛。海隅清定。
後除光祿大夫，兼常侍，聘使至梁。梁武謂之曰：「伯陽之後，久而彌盛，趙李人物，今實居多。常侍曾經將領，今復充使，文武不墜，良屬斯人。」使還，為東郡太守，以贓徵還。世宗使武士提以入，渾抗言曰：「將軍今日猶自禮賢耶！」世宗笑而捨之。
天保初，除太子少保，邢卲為少師，楊愔為少傅，論者為榮。以參禪代儀注，賜爵涇陽縣男。刪定麟趾格。尋除海州刺史。土人反，〔三〕共攻州城。城中多石，無井，常食海水。賊絕其路。城內先有一池，時旱久涸，一朝天雨，泉流涌溢。賊以為神，應時駭散。渾督勵將士，捕斬渠帥。渾妾郭氏在州干政納貨，坐免官。卒。
子湛，字處元。涉獵文史，有家風。為太子舍人，兼常侍，聘陳使副。襲爵涇陽縣男。〔四〕渾與弟繪、緯俱為聘梁使主，〔五〕湛又為使副，是以趙郡人士，目為四使之門。
繪，字敬文。年六歲，便自願入學，家人偶以年俗忌，約而弗許。〔六〕伺其伯姊筆牘之間，而輒竊用，未幾遂通急就章。內外異之，以為非常兒也。及長，儀貌端偉，神情朗俊。河間邢晏，即繪舅也。與繪清言，歎其高遠。每稱曰：「若披雲霧，如對珠玉，宅相之寄，良在此甥。」齊王蕭寶夤引為主簿記室，專管表檄，待以賓友之禮。司徒高邕辟為從事中郎，徵至洛。時敕侍中西河王、祕書監常景選儒學十人緝撰五禮，繪與太原王乂同掌軍禮。魏靜帝於顯陽殿講孝經、禮記，繪與從弟騫、裴伯茂、〔七〕魏收、盧元明等俱為錄議。素長筆札，尤能傳受，緝綴詞議，簡舉可觀。天平初，世宗用為丞相司馬。每罷朝，文武總集，對揚王庭，〔八〕常令繪先發言端，為群僚之首。音辭辯正，風儀都雅，聽者悚然。
武定初，兼常侍，為聘梁使主。梁武帝問繪：「高相今在何處？」繪曰：「今在晉陽，肅遏邊寇。」梁武曰：「黑獺若為形容？高相作何經略？」繪曰：「黑獺遊魂關右，人神厭毒，連歲凶災，百姓懷土。丞相奇略不世，畜銳觀釁，攻昧取亡，勢必不遠。」梁武曰：「如卿言極佳。」與梁人汎言氏族。袁狎曰：「未若我本出自黃帝，姓在十四之限。」繪曰：「兄所出雖遠，當共車千秋分一字耳。」一坐大笑。前後行人，皆通啟求市，繪獨守清尚，梁人重其廉潔。
使還，拜平南將軍、高陽內史。郡境舊有猛獸，民常患之。繪欲修檻，遂因鬥死。咸以為化感所致，皆請申上。繪不聽。高祖東巡郡國，在瀛州城西駐馬久立，使慰之曰：「孤在晉，〔九〕知山東守唯卿一人用意。及入境觀風，信如所聞。但善始令終，將位至不次。」河間守崔謀恃其弟暹勢，從繪乞麋角鴒羽。繪答書曰：「鴒有六翮，飛則沖天，麋有四足，走便入海。下官膚體疏嬾，手足遲鈍，不能逐飛追走，遠事佞人。」是時世宗使暹選司徒長史，暹薦繪，既而不果，咸謂由此書。天保初，為司徒右長史。繪質性方重，未嘗趨事權勢，以此久而屈沉。卒。
公緒，字穆叔，渾族兄藉之子。性聰敏，博通經傳。魏末冀州司馬，屬疾去官。後以侍御史徵，不至，卒。
公緒沉冥樂道，不關世務，故誓心不仕。尤善陰陽圖緯之學。嘗語人云：「吾每觀齊之分野，福德不多，國家世祚，終於四七。」及齊亡之歲，〔一０〕上距天保之元二十八年矣。公緒潛居自待，雅好著書，撰典言十卷，又撰質疑五卷，〔一一〕喪服章句一卷，古今略記二十卷，玄子五卷，趙語十三卷，並行於世。
李璵，字道璠，隴西成紀人，涼武昭王暠之五世孫。父韶，並有重名於魏代。璵溫雅有識量。釋褐太尉行參軍，累遷司徒右長史。及遷都於鄴，留於後，監掌府藏，及撤運宮廟材木，以明幹見稱。累遷驃騎大將軍、東徐州刺史。解州還，遂稱老疾，不求仕。齊受禪，追璵兼前將軍，〔一二〕導從於圓丘行禮。璵意不願策名兩朝，雖以宿舊被徵，過事即絕朝請。天保四年卒。
子詮、韞。誦、韞無行。〔一三〕誦以女妻穆提婆子懷廆，超遷臨漳令、儀同三司。韞與陸令萱女弟私通，令萱奏授太子舍人。
弟瑾，字道瑜，名在魏書。才識之美，見稱當代。瑾六子，產之、〔一四〕倩之、壽之、禮之、行之、凝之，並有器望。行之與兄弟深相友愛，又風素夷簡，為士友所稱。范陽盧思道是其舅子，嘗贈詩云：「水衡稱逸人，潘、楊有世親，〔一五〕形骸預冠蓋，心思出風塵。」時人以為實錄。
璵從弟曉，字仁略。魏太尉虔子。學涉有思理。釋褐員外侍郎。尒朱榮之害朝士，將行，曉衣冠為鼠所噬，遂不成行，得免河陰之難。及遷都鄴，曉便寓居清河，託從母兄崔〈忄夌〉宅。〔一六〕給良田三十頃，曉遂築室安居，訓勗子姪，無復宦情。武定末，以世道方泰，乃入都從仕。除頓丘守，卒。
鄭述祖，字恭文，滎陽開封人。祖羲，魏中書令。父道昭，魏祕書監。述祖少聰敏，好屬文，有風檢，為先達所稱譽。釋褐司空行參軍。天保初，累遷太子少師、儀同三司、兗州刺史。時穆子容為巡省使，歎曰：「古人有言：『聞伯夷之風，貪夫廉，懦夫有立。』今於鄭兗州見之矣。」
初述祖父為光州，〔一七〕於城南小山起齋亭，刻石為記。述祖時年九歲。及為刺史，往尋舊跡，得一破石，有銘云：「中岳先生鄭道昭之白雲堂。」述祖對之嗚咽，悲動群僚。有人入市盜布，其父怒曰：「何忍欺人君！」執之以歸首，述祖特原之。自是之後，境內無盜。人歌之曰：「大鄭公，小鄭公，相去五十載，風教猶尚同。」
述祖能鼓琴，自造龍吟十弄，云嘗夢人彈琴，寤而寫得。當時以為絕妙。所在好為山池，松竹交植，盛饌以待賓客，將迎不倦。未貴時，在鄉單馬出行，忽有騎者數百，見述祖皆下馬，曰「公在此」，行列而拜。述祖顧問從人，皆不見，心甚異之。未幾被徵，終歷顯位。及病篤，乃自言之。且曰：「吾今老矣，一生富貴足矣，以清白之名遺子孫，死無所恨。」遂卒於州。述祖女為趙郡王叡妃。述祖常坐受王拜，命坐，王乃坐。妃薨後，王更娶鄭道蔭女。王坐受道蔭拜，王命坐，乃敢坐。王謂道蔭曰：「鄭尚書風德如此，又貴重宿舊，君不得譬之。」子元德，多藝術，官至琅邪守。
元德從父弟元禮，字文規。少好學，愛文藻，有名望。世宗引為館客，歷太子舍人。崔昂妻，即元禮之姊也，魏收又昂之妹夫。昂嘗持元禮數篇詩示盧思道，〔一八〕乃謂思道云：「看元禮比來詩詠，亦當不減魏收？」答云：「未覺元禮賢於魏收，但知妹夫疏於婦弟。」元禮入周，卒於始州別駕。
校勘記
〔一〕　北齊書卷二十九　按此卷與北史不同，而無論贊。三朝本、南本卷末有宋人校語云：「此卷雖非北史而無論贊，疑尚非正史。」錢氏考異卷三一認為似經後人刪改，或北齊書此卷已亡，後人以高氏小史補。
〔二〕　詔渾為征東將軍　諸本「將」下脫「軍」字，今據冊府卷三五四補。
〔三〕　土人反　三朝本、南本「土」作「亡」。北、汲、殿、局四本及北史卷三三作「土」。按「亡人」指逃亡人民，亦可通。但「土人」屢見本書及魏書，似作「土」是。
〔四〕　兼常侍聘陳使副襲爵涇陽縣男　三朝本、南本、汲本、局本無「使副襲爵涇陽縣男」八字。北本當是依北史卷三三補，殿本從之。按若無「使副」字，則下文「湛又為使副」，「又」字無據，今從北本。
〔五〕　渾與弟繪緯俱為聘梁使主　諸本「緯」作「偉」，北史卷三三作「緯」。張森楷云：「按緯字乾經，則當從『系』為是。」今按魏書卷四九李靈傳附見作「系」，去掉「緯」字的右邊，乃避北齊後主高緯諱，可知字當從「系」，今據北史改。
〔六〕　家人偶以年俗忌約而弗許　北史卷三三及冊府卷七七五「偶以」倒作「以偶」。按冊府此條出北齊書，卻與北史同。「偶年」是指雙數的年齡，或當時忌偶年上學，後人不解，乙作「偶以」。
〔七〕　裴伯茂　諸本「茂」作「莊」，北史卷三三李繪傳作「茂」。按魏書卷八五文苑傳有「裴伯茂」，「莊」字訛，今據改。
〔八〕　每罷朝文武總集對揚王庭　北史卷三三、冊府卷四六七「罷」作「霸」。按既已「罷朝」，又說「對揚王庭」，連不起來。當時習稱高歡父子掌握的政權機構叫「霸朝」。李繪是丞相司馬，長史、司馬是相府首僚，故下云：「為群僚之首。」這裏正是說丞相府中的集會，「對揚王庭」指的是渤海王之庭。疑作「霸」是。
〔九〕　孤在晉　冊府卷六七二「晉」下有「陽」字。疑此傳脫去。
〔一０〕及齊亡之歲　三朝本、汲本作「帝年則及亡之歲」，不可解，局本刪「帝年則」三字，南本據北史卷三三改作「及齊亡之歲」，北、殿二本從之。按「帝年則」三字必有訛脫，南本改作未必合於原文，但無從參證，今姑從之。
〔一一〕又撰質疑五卷　北史卷三三「質疑」上有「禮」字。按無此字，不知所質之疑為何，當是脫去。
〔一二〕追璵兼前將軍　南、北、殿、局四本「追」作「進」，三朝本、汲本作「追」，百衲本依他本改作「進」。按北史卷一００序傳也作「追」。李璵先已官驃騎大將軍，位一品，前將軍在第三品（見魏書卷一一三官氏志），不能說進。上文說他已稱老疾，不求仕，必已回鄉，今追他來鄴任職，作「追」是，今從三朝本。
〔一三〕子詮韞誦韞無行　錢氏考異卷三一云：「案北史序傳卷一００璵子詮，詮弟謐，謐弟誦，誦弟世蘊。（中略）傳失載謐一人，又以韞為誦兄，皆不若北史之可信。」按此傳「詮」下脫「謐誦」二字，原文當作「子詮、謐、誦、韞，誦、蘊無行」，觀下文先敘誦之無行，才敘蘊之劣跡，可知「無行」不止韞一人。今於「子銓韞」句斷。
〔一四〕瑾六子產之　諸本「產」作「彥」。魏書卷三九李寶傳、北史卷一００序傳作「產」。按產之字孫僑，春秋時，鄭子產名僑，今名產字僑，名字相應。漢魏南北朝墓誌集釋卷八盧文構墓誌跋引文構妻李月相墓誌，稱月相曾祖韶，祖瑾，父產之，可證作「產」是，今據改。
〔一五〕潘楊有世親　諸本「楊」作「陽」，殿本作「楊」，北史卷一００作「揚」。按潘楊世親見文選卷五六潘安仁楊仲武誄。「陽」字訛，今從殿本。
〔一六〕託從母兄崔〈忄夌〉宅　諸本「〈忄夌〉」作「悛」，北史卷一００作「陵」。按崔〈忄夌〉，本書卷二三有傳，〈忄夌〉清河人，與此傳「曉便寓居清河」語合。「悛」「陵」都是形近而訛，今改正。
〔一七〕初述祖父為光　諸本及北史卷三五鄭述祖傳「光」作「兗」。北史此句上多「遷光州刺史」句。按魏書卷五六、北史卷三五稱述祖父道昭由祕書監出為光州刺史，轉青州刺史，從未做過兗州刺史。八瓊室金石補正卷一四載鄭道昭雲峰山石刻十七種，論經書詩，題銜是光州刺史。雲峰山在掖縣，即光州治所。同書卷二一又載光州刺史鄭述祖重登雲峰山題記，內容說的即此傳下文所云「往尋舊跡」的事。鄭道昭、述祖父子先後都任光州刺史，都曾在光州刻石，證據明白。知「兗」乃「光」的形訛，今改正。又北史上有「遷光州刺史」句，敘述祖歷官本不誤，當是補此傳者以為上下文說的是兗州事，逕自刪去。
〔一八〕昂嘗持元禮數篇詩示盧思道　諸本無「昂」字。按若無「昂」字，便似魏收持元禮詩示思道，和下文不合，今據北史卷三五補。
