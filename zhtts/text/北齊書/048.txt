△卷四十八　　列傳第四十
〔一〕外戚　　　　趙猛　婁叡　尒朱文暢　鄭仲禮　李祖昇　元蠻　胡長仁
自兩漢以來，外戚之家罕有全者，其傾覆之跡，逆亂之機，皆詳諸前史。齊氏后妃之族，多自保全，唯胡長仁以譖訴貽禍，斛律光以地勢被戮，俱非女謁盛衰之所致也。今依前代史官，述外戚云爾。
趙猛，太安狄那人，姊為文穆皇帝繼室，生趙郡王琛。〔二〕猛性方直，頗有器幹。高祖舉義，遷南營州刺史，卒。
婁叡，〔三〕字佛仁，武明皇后兄子也。父壯，魏南部尚書。叡少好弓馬，有武幹，為高祖帳內都督。從破尒朱於韓陵，累遷開府儀同、驃騎大將軍。叡無器幹，唯以外戚貴幸，而縱情財色，為時論所鄙。皇建初，封東安王。高歸彥反於冀州，詔叡往平之。還，拜司徒公。周兵寇東關，叡率軍赴援，頻戰有功，擒周將楊摽等。進大司馬，出總偏師，赴懸瓠。叡在豫境，留停百餘日，侵削官私，專行非法，坐免官。尋授太尉。薨。
尒朱文暢，榮第四子也。初封昌樂王。其姊魏孝莊皇后，及四胡敗滅，高祖納之，待其家甚厚，文暢由是拜肆州刺史。家富於財，招致賓客，既藉門地，窮極豪侈。與丞相司馬任冑、主簿李世林、都督鄭仲禮、房子遠等深相愛狎，〔四〕外示杯酒之交，而潛謀逆亂。自魏氏舊俗，以正月十五日夜為打竹簇之戲，〔五〕有能中者，即時賞帛。任冑令仲禮藏刀於袴中，因高祖臨觀，謀為竊發，事捷之後，共奉文暢為主。為任氏家客薛季孝告高祖，問皆具伏。以其姊寵故，止坐文暢一房。
弟文略，以兄文羅卒無後，〔六〕襲梁郡王。以兄文暢事，當從坐，高祖特加寬貸。文略聰明俊爽，多所通習。世宗嘗令章永興於馬上彈胡琵琶，奏十餘曲，試使文略寫之，遂得其八。世宗戲之曰：「聰明人多不老壽，梁郡其慎之。」文略對曰：「命之修短，皆在明公。」世宗愴然曰：「此不足慮也。」初高祖遺令恕文略十死，恃此益橫，多所凌忽。平秦王有七百里馬，文略敵以好婢，賭而取之。明日，平秦致請。文略殺馬及婢，以二銀器盛婢頭馬肉而遺之。平秦王訴之於文宣，繫於京畿獄。〔七〕文略彈琵琶，吹橫笛，謠詠，倦極便臥唱挽歌。居數月，奪防者弓矢以射人曰：「不然，天子不憶我。」有司奏之，伏法。文略嘗大遺魏收金，請為其父作佳傳，收論尒朱榮比韋、彭、伊、霍，〔八〕蓋由是也。
鄭仲禮，滎陽開封人，魏鴻臚嚴庶子也。少輕險，有膂力。高祖嬖寵其姊，以親戚被昵，擢帳內都督。嘗執高祖弓刀，出入隨從。任冑為好酒不憂公事，高祖責之，冑懼，謀為逆。賴武明婁后為請，故仲禮死，不及其家。
李祖昇，趙國平棘人，顯祖李皇后之長兄。父希宗，上黨守。祖昇儀容瑰麗，垂手過膝，睦姻好施，文學足以自通。仕至齊州刺史，為徒兵所害。
弟祖勳。顯祖受禪，除祕書丞。及女為濟南王妃，除侍中，封丹陽王。濟南廢，為光州刺史。祖勳性貪慢，兼妻崔氏驕豪干政，時論鄙之。以數坐贓，免官。無才幹，自少及長，居官皆因內寵，無可稱述，卒。
元蠻，魏太師江陽王繼子，肅宗元皇后之父也。歷光祿卿。天保十年，大誅元氏，肅宗為蠻苦請，因是追原之，賜姓步六孤氏。尋病卒。
胡長仁，字孝隆，安定臨涇人，武成皇后之兄。父延之，魏中書令。長仁累遷右僕射及尚書令。世祖崩，預參朝政，封隴東王。左丞鄒孝裕、〔九〕郎中陸仁惠、盧元亮厚相結託。長仁每上省，孝裕必方駕而來。省務既繁，簿案堆積，令史欲諮都座，日有百數。孝裕屏人私話，朝退亦相隨，仁惠、元亮又伺間而往，停斷公事，時人號為三佞，長仁私遊密席，處處追尋。孝裕勸其求進，和士開深疾之，於是奏除孝裕為章武郡守，元亮等皆出。孝裕又說長仁曰：「王陽臥疾，士開必來，因而殺之。入見太后，不過百日失官，便代其處。」士開知其謀，徙孝裕為北營州建德郡守。後長仁倚親，驕豪無畏憚。士開出為齊州刺史。長仁怨憤，謀令刺士開，事覺，遂賜死。尋而後主納長仁女為后，重加贈諡，長仁弟等前後七人並賜王爵，合門貴盛。〔一０〕
從祖兄長粲。父僧敬，即魏孝靜帝之舅，位至司空。長粲少而敏悟，以外戚起家給事中，遷黃門侍郎。後主踐祚，長粲被敕與黃門馮子琮出入禁中，專典敷奏。世祖崩，與領軍婁定遠、錄尚書趙彥深、和士開、高文遙、領軍綦連猛、高阿那肱、僕射唐邕同知朝政，時人號為八貴。於後，定遠、文遙並出，唐邕專典外兵，綦連猛、高阿那肱別總武任，長粲常在左左，兼宣詔令，從幸晉陽。後主即位，富於春秋，庶事皆歸委長粲，長粲盡心毗奉，甚得名譽。又為侍中。長仁心欲入處機要之地，為執政不許，長仁疑長粲通謀，大以為恨。遂言於太后，發其陰私，請出為州，後主不得已從焉。除趙州刺史。及辭，長粲流涕，後主亦憫默。至州，因沐髮手不得舉，失音，卒。
校勘記
〔一〕　北齊書卷四十八　按此卷前有序，後無論贊。序很簡短，不像北齊書本文原貌。錢氏考異卷三一認為經後人刪節，或北齊書此卷已亡，後人以高氏小史補。
〔二〕　生趙郡王琛　三朝本、百衲本、北本、汲本、局本及北史卷八０趙猛傳「王」都作「公」。南本、殿本作「王」。按高琛初封實是南趙郡公，非趙郡公，死後追封趙郡王。這裏若作「公」，則上脫「南」字。南本當是以意改，然於本傳有據，今從之。
〔三〕　婁叡　按此傳與本書卷一五婁昭附婁叡傳重出。參卷一五校記。
〔四〕　與丞相司馬任冑主簿李世林都督鄭仲禮房子遠等深相愛狎　諸本「遠」作「建」，北史卷四八尒朱文暢傳，本書卷二神武紀（補）、卷一九任延敬傳，文館詞林卷六六二後魏節閔帝（應作孝靜帝）伐尒朱文暢等詔作「遠」。按房子遠乃房謨子，見北史卷五五房謨傳，「建」字訛，今據改。
〔五〕　以正月十五日夜為打竹簇之戲　北史卷四八無「竹」字。按本書卷二神武紀（補）、通鑑卷一五九都但稱「打簇」，疑「竹」字涉下「簇」字之首而衍。
〔六〕　弟文略以兄文羅卒無後　南、北、殿三本及北史卷四八「文羅」作「叉羅」，三朝本、百衲本作「文羅」，汲本、局本訛作「又羅」。按魏書卷一０孝莊紀建義元年（五二八）四月稱封「尒朱榮次子叉羅為梁郡王」，卷七四尒朱榮傳也作「叉羅」，疑本名實是「叉羅」，取「夜叉」「羅剎」之稱，後來嫌其不雅，才改作「文羅」，也像元叉死後，墓誌改「叉」為「乂」（見漢魏南北朝墓誌集釋圖版七八）。故其弟文殊、文暢、文略上一字也都是「文」。今從三朝本。
〔七〕　明日平秦致請至訴之於文宣繫於京畿獄　三朝本、百衲本「平秦」下有「使」字，無「致請」以下至「京畿獄」三十三字，北本、殿本如上摘句，南本「平秦」下，有「王使人」三字。按此傳前文都稱齊帝廟號，而此三十三字中，忽稱高洋為「文宣」，知南本以下諸本同有的三十三字乃以北史卷四八補，南本獨有的三字，也是據北史補。但如三朝本無此三十三字便情事不明，和下文也連不起來，顯有脫文。此傳不出於北史，所脫是否即此三十三字卻不可知。今姑從北、殿本。
〔八〕　收論尒朱榮比韋彭伊霍　諸本「韋」作「韓」，北史卷四八作「韋」。按魏書卷七四尒朱榮傳作「彭韋伊霍」。「韓」字訛，今據改。參卷三七校記。
〔九〕　左丞鄒孝裕　北史卷八０胡長仁傳「鄒」作「酈」。按本書卷一六段孝言傳見太府少卿酈孝裕。疑作「鄒」誤。
〔一０〕長仁弟等前後七人並賜王爵合門貴盛　按北史卷八０作「長仁子君璧襲爵隴東王，君璧弟君璋及長仁弟長雍等前後七人並賜爵，合門貴盛」。所謂「前後七人」中有子有弟，此傳籠統稱「長仁弟七人」，乃草率刪節所致。
