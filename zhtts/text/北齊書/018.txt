△卷十八　　列傳第十
孫騰　高隆之　司馬子如
孫騰，字龍雀，咸陽石安人也。祖通，仕沮渠氏為中書舍人，沮渠滅，入魏，因居北邊。及騰貴，魏朝贈通使持節、侍中、都督雍華岐豳四州諸軍事、驃騎大將軍、司徒公、尚書左僕射、雍州刺史，贈騰父機使持節、侍中、都督冀定滄瀛殷五州諸軍事、太尉公、尚書令、冀州刺史。
騰少而質直，明解吏事。魏正光中，北方擾亂，騰間關危險，得達秀容。屬尒朱榮建義，騰隨榮入洛，例除冗從僕射。尋為高祖都督府長史，從高祖東征邢杲。師次齊城，有撫宜鎮軍人謀逆，〔一〕將害督帥。騰知之，密啟高祖。俄頃事發，高祖以有備，擒破之。高祖之為晉州，騰為長史，加後將軍，封石安縣伯。高祖自晉陽出滏口，行至襄垣，尒朱兆率眾追。高祖與兆宴飲於水湄，誓為兄弟，各還本營。明旦，兆復招高祖，高祖欲安其意，將赴之，臨上馬，騰牽衣止之。兆乃隔水肆罵，馳還晉陽。高祖遂東。
及起義信都，騰以誠款，常預謀策。騰以朝廷隔絕，號令無所歸，不權有所立，則眾將沮散，苦請於高祖，高祖從之，遂立中興主。除侍中，尋加使持節、六州流民大都督、北道大行臺。高祖進軍於鄴，初留段榮守信都，尋遣榮鎮中山，仍令騰居守。及平鄴，授相州刺史，改封咸陽郡公，增邑通前一千三百戶。入為侍中。時魏京兆王愉女平原公主寡居，騰欲尚之，公主不許。侍中封隆之無婦，公主欲之，騰妒隆之，遂相間構。高祖啟免騰官，請除外任，俄而復之。
騰以高祖腹心，入居門下，與斛斯椿同掌機密。椿既生異端，觸塗乖謬。〔二〕騰深見猜忌，慮禍及己，遂潛將十餘騎馳赴晉陽。高祖入討斛斯椿，留騰行并州事，又使騰為冀相殷定滄瀛幽安八州行臺僕射、行冀州事，復行相州事。
天平初，入為尚書左僕射，內外之事，騰咸知之，兼司空、尚書令。時西魏遣將寇南兗，詔騰為南道行臺，率諸將討之。騰性尫怯，無威略，失利而還。又除司徒。初北境亂離，亡一女，及貴，遠加推訪，終不得，疑其為人婢賤。及為司徒，奴婢訴良者，不研虛實，率皆免之，願免千人，冀得其女。時高祖入朝，左右有言之者，高祖大怒，解其司徒。武定中，使於青州，括浮逃戶口，遷太保。初博陵崔孝芬養貧家子賈氏以為養女，孝芬死，其妻元更適鄭伯猷，攜賈於鄭氏。賈有姿色，騰納之。始以為妾，其妻袁氏死，騰以賈有子，正以為妻，詔封丹陽郡君，復請以袁氏爵迴授其女。違禮肆情，多此類也。
騰早依附高祖，契闊艱危，勤力恭謹，深見信待。〔三〕及高祖置之魏朝，寄以心腹，遂志氣驕盈，與奪由己，求納財賄，不知紀極，生官死贈，非貨不行，餚藏銀器，盜為家物，〔四〕親狎小人，專為聚斂。在鄴，與高岳、高隆之、司馬子如號為四貴，非法專恣，騰為甚焉。高祖屢加譴讓，終不悛改，朝野深非笑之。武定六年四月薨，時年六十八。贈使持節、都督冀定等五州諸軍事、冀州刺史、太師、開府、錄尚書事，諡曰文。天保初，以騰佐命，詔祭告其墓。皇建中，配享高祖廟庭。子鳳珍嗣。鳳珍庸暗，武平中，卒於開府儀同三司。
高隆之，字延興，本姓徐氏，云出自高平金鄉。父幹，魏白水郡守，為姑婿高氏所養，因從其姓。隆之貴，魏朝贈司徒公、雍州刺史。隆之後有參議之功，高祖命為從弟，仍云渤海蓚人。
隆之身長八尺，美鬚髯，深沉有志氣。魏汝南王悅為司州牧，以為戶曹從事。建義初，釋褐員外散騎常侍，與行臺于暉出討羊侃於太山，暉引隆之為行臺郎中，又除給事中。與高祖深自結託。高祖之臨晉州，引為治中，行平陽郡事。
從高祖起義山東，以為大行臺右丞。魏中興初，除御史中尉，領尚食典御。從高祖平鄴，行相州事。從破四胡於韓陵，太昌初，除驃騎大將軍、儀同三司。西魏文帝曾與隆之因酒忿競，文帝坐以黜免。高祖責隆之不能協和，乃啟出為北道行臺，轉并州刺史，封平原郡公，邑一千七百戶。隆之請減戶七百，並求降己四階讓兄騰，並加優詔許之，仍以騰為滄州刺史。高祖之討斛斯椿，以隆之為大行臺尚書。及大司馬、清河王亶承制，拜隆之侍中、尚書右僕射，領御史中尉。廣費人工，大營寺塔，為高祖所責。
天平初，丁母艱解任，尋詔起為并州刺史，入為尚書右僕射〔五〕。時初給民田，貴勢皆占良美，貧弱咸受瘠薄。隆之啟高祖，悉更反易，乃得均平。又領營構大將，〔六〕京邑制造，莫不由之。增築南城，周迴二十五里。以漳水近於帝城，起長隄以防汎溢之患。又鑿渠引漳水周流城郭，造治水碾磑，〔七〕並有利於時。
魏自孝昌已後，天下多難，刺史太守皆為當部都督，雖無兵事，皆立佐僚，所在頗為煩擾。隆之表請自非實在邊要，見有兵馬者，悉皆斷之。又朝貴多假常侍以取貂蟬之飾，隆之自表解侍中，並陳諸假侍中服用者，請亦罷之。詔皆如表。自軍國多事，冒名竊官者不可勝數，隆之奏請檢括，向五萬餘人，而群小諠囂，隆之懼而止。詔監起居事，進位司徒公。
武定中，為河北括戶大使。追還，授領軍將軍、錄尚書事，尋兼侍中。續出行青州事。追還，拜太子太師、兼尚書左僕射、吏部尚書，遷太保。時世宗作宰，風俗肅清，隆之時有受納，世宗於尚書省大加責辱。
齊受禪，進爵為王。尋以本官錄尚書事，領大宗正卿，監國史。隆之性小巧，至於公家羽儀、百戲、服制時有改易，不循典故，時論非之。於射堋上立三像人為壯勇之勢。顯祖曾至東山，因射謂隆之曰：「射堋上可作猛獸，以存古義，何為置人？終日射人，朕所不取。」隆之無以對。
初世宗委任兼右僕射崔暹、黃門郎崔季舒等，及世宗崩，隆之啟顯祖並欲害之，不許。顯祖以隆之舊齒，委以政事，季舒等仍以前隙，乃譖云：「隆之每見訴訟者，輒加哀矜之意，以示非己能裁。」顯祖以其受任既重，知有冤狀，便宜申滌，何得委過要名，非大臣義。天保五年，禁止尚書省。隆之曾與元昶宴飲，〔八〕酒酣，語昶曰：「與王交遊，當生死不相背。」人有密言之者。又帝未登庸之日，隆之意常侮帝。帝將受魏禪，大臣咸言未可，隆之又在其中。帝深銜之。因此，遂大發怒，令壯士築百餘下。放出，渴將飲水，人止之，隆之曰：「今日何在！」遂飲之。因從駕，死於路中，年六十一。贈冀定瀛滄幽五州諸軍事、大將軍、太尉、太保、冀州刺史，陽夏王。竟不得諡。
隆之雖不涉學，而欽尚文雅，縉紳名流，必存禮接。寡姊為尼，事之如母，訓督諸子，必先文義。世甚以此稱之。顯祖末年，既多猜害，追忿隆之，誅其子德樞等十餘人，並投漳水。又發隆之冢，出其屍，葬已積年，其貌不改，斬截骸骨，亦棄於漳流，遂絕嗣。乾明中，詔其兄子子遠為隆之後，襲爵陽夏王，還其財產。初，隆之見信高祖，性多陰毒，睚眥之忿，無不報焉。儀同三司崔孝芬以結婚姻不果，太府卿任集同知營構，頗相乖異，瀛州刺史元晏請託不遂，前後構成其罪，並誅害之。終至家門殄滅，論者謂有報應焉。
司馬子如，字遵業，河內溫人也。八世祖模，晉司空、南陽王。模世子保，晉亂出奔涼州，〔九〕因家焉。魏平姑臧，徙居於雲中，其自序云爾。父興龍，魏魯陽太守。
子如少機警，有口辯，好交遊豪傑，與高祖相結託，分義甚深。孝昌中，北州淪陷，子如攜家口南奔肆州，為尒朱榮所禮遇，假以中軍。〔一０〕榮之向洛也，以子如為司馬，持節、假平南將軍，監前軍。次高都，榮以建興險阻，往來衝要，有後顧之憂，以子如行建興太守、當郡都督。永安初，封平遙縣子，邑三百戶，仍為大行臺郎中。榮以子如明辯，能說時事，數遣奉使詣闕，多稱旨，孝莊亦接待焉。葛榮之亂，相州孤危，榮遣子如間行入鄴，助加防守。葛榮平，進爵為侯。元顥入洛，人情離阻，以子如曾守鄴城，頗有恩信，乃令行相州事。顥平，徵為金紫光祿大夫。
尒朱榮之誅，子如知有變，自宮內突出，至榮宅，棄家隨榮妻子與尒朱世隆等走出京城。世隆便欲還北。子如曰：「事貴應機，兵不厭詐，天下恟恟，唯強是視，於此際會，不可以弱示人。若必走北，即恐變故隨起，不如分兵守河橋，迴軍向京，出其不意，或可離潰。假不如心，猶足示有餘力，使天下觀聽，懼我威強。」於是世隆還逼京城。魏長廣王立，兼尚書右僕射。前廢帝以為侍中、驃騎大將軍、儀同三司，進爵陽平郡公，邑一千七百戶。固讓儀同不受。高祖起義信都，世隆等知子如與高祖有舊，疑慮，出為南岐州刺史。子如憤恨，泣涕自陳，而不獲免。
高祖入洛，子如遣使啟賀，仍敘平生舊恩。尋追赴京，以為大行臺尚書，朝夕左右，參知軍國。天平初，除左僕射，與侍中高岳、侍中孫騰、右僕射高隆之等共知朝政，甚見信重。高祖鎮晉陽，子如時往謁見，待之甚厚，並坐同食，從旦達暮，及其當還，高祖及武明后俱有賚遺，率以為常。
子如性既豪爽，兼恃舊恩，簿領之務，與奪任情，公然受納，無所顧憚。興和中，以為北道行臺，巡檢諸州，守令已下，委其黜陟。子如至定州，斬深澤縣令；至冀州，斬東光縣令。皆稽留時漏，致之極刑。若言有進退，少不合意，便令武士頓曳，白刃臨項。士庶惶懼，不知所為。轉尚書令。子如義旗之始，身不參預，直以高祖故舊，遂當委重，意氣甚高，聚斂不息。時世宗入輔朝政，內稍嫌之，尋以贓賄為御史中尉崔暹所劾，禁止於尚書省。詔免其大罪，削官爵。未幾，起行冀州事。子如能自厲改，甚有聲譽，發摘姦偽，僚吏畏伏之。轉行并州事。詔復官爵，別封野王縣男，邑二百戶。
齊受禪，以有翼贊之功，別封須昌縣公，尋除司空。子如性滑稽，不治檢裁，言戲穢褻，識者非之。而事姊有禮，撫諸兄子慈篤，當時名士並加欽愛，世以此稱之。然素無鯁正，不能平心處物。世宗時，中尉崔暹、黃門郎崔季舒俱被任用。世宗崩，暹等赴晉陽。子如乃啟顯祖，言其罪惡，仍勸誅之。其後子如以馬度關，為有司所奏。顯祖引子如數讓之曰：「崔暹、季舒事朕先世，有何大罪，卿令我殺之？」因此免官。久之，猶以先帝之舊，拜太尉。尋以疾薨，時年六十四。贈使持節、都督冀定瀛滄懷五州諸軍事、太師、太尉、懷州刺史，贈物一千段，諡曰文明。
子消難嗣。尚高祖女，以主婿、貴公子，頻歷中書、黃門郎，光祿少卿。出為北豫州刺史，鎮武牢。消難博涉史傳，有風神，然不能廉潔，在州為御史所劾。又於公主情好不睦，公主譖訴之，懼罪，遂招延鄰敵，走關西。
子如兄纂，先卒，子如貴，贈岳州刺史。纂長子世雲，輕險無行，累遷衛將軍、潁州刺史。世雲本無勳業，直以子如故，頻歷州郡。恃叔之勢，所在聚斂，仍肆姦穢。將見推治，內懷驚懼，侯景反，遂舉州從之。時世雲母弟在鄴，便傾心附景，無復顧望。諸將圍景於潁川，世雲臨城遙對諸將，言甚不遜。世宗猶以子如恩舊，免其諸弟死罪，徙於北邊。侯景於渦陽敗後，世雲復有異志，為景所殺。
世雲弟膺之，字仲慶。少好學，美風儀。天平中，子如貴盛，膺之自尚書郎歷中書、黃門郎。子如別封須昌縣公，迴授膺之。膺之家富於財，厚自封殖。王元景、邢子才之流以夙素重之。以其疏簡傲物，竟天保世，淪滯不齒。乾明中，王晞白肅宗，除衛尉少卿。河清末，光祿大夫。患泄利，積年不起，至武平中，猶不堪朝謁，就家拜儀同三司。好讀太玄經，注揚雄蜀都賦。每云：「我欲與揚子雲周旋。」齊亡歲，以利疾終，時年七十一。
膺之弟子瑞，天保中為定州長史，遷吏部郎中。舉清勤平約。遷司徒左長史，兼廷尉卿，以平直稱。乾明初，領御史中丞，正色舉察，為朝廷所許。以疾去職，就拜祠部尚書。卒，贈瀛州刺史，諡曰文節。
子瑞弟幼之，清貞有素行，少歷顯位。隋開皇中，卒於眉州刺史。子瑞妻，令萱之妹，及令萱得寵於後主，重贈子瑞懷州刺史，諸子亦並居顯職。同遊，武平末給事黃門侍郎。同迴，太府卿。同憲，通直常侍。然同遊終為嘉吏，隋開皇中尚書民部侍郎，卒於遂州刺史。
史臣曰：高祖以晉陽戎馬之地，霸圖攸屬，治兵訓旅，遙制朝權，京臺機務，情寄深遠。孫騰等俱不能清貞守道，以治亂為懷，厚斂貨財，填彼溪壑。昔蕭何之鎮關中，荀彧之居許下，不亦異於是乎！賴世宗入輔，責以驕縱，厚遇崔暹，奮其霜簡，不然則君子屬厭，豈易間焉。孫騰牽裾之誠，有足稱美。隆之勞其志力，經始鄴京，又並是潛德僚寀，早申任遇，崇其名器，未失朝序。子如徒以少相親重，情深昵狎，義非草昧，恩結寵私，勳德莫聞，坐致台輔。猶子之愛，訓以義方，膺之風素可重，幼之清簡自立，有足稱也。
贊曰：閎、散胥附，蕭、曹扶翼。齊運勃興，孫、高陳力。黷貨無厭，多慚袞職。司馬滑稽，巧言令色。
校勘記
〔一〕　有撫宜鎮軍人謀逆　按「撫宜鎮」不見他處，疑為撫冥鎮之訛。
〔二〕　觸塗乖謬　三朝本「觸塗」作「解塗」，他本作「漸至」，冊府卷三四五作「觸塗」。按「觸塗乖謬」猶言隨處不能協調。三朝本「觸」訛「解」，後人以不可通臆改為「漸至」，今從冊府改。
〔三〕　深見信待　諸本「信待」倒作「待信」，今從北史卷五四孫騰傳、冊府卷三四五乙正。
〔四〕　餚藏銀器盜為家物　南、北、殿、局四本「餚藏」作「府藏」，三朝本、汲本及北史卷五四作「餚藏」。按北齊光祿寺有「餚藏署」，見隋書卷二七百官志中，今從三朝本。
〔五〕　入為尚書右僕射　諸本「尚書」下衍「令」字，今據冊府卷一九六刪。
〔六〕　又領營構大將　三朝本、北本、殿本「將」下有「軍」字，南本、局本有「作」字。北史卷五四高隆之傳、冊府卷一九六宋本作「營構大將」。按當時主持大建築的官僚稱「大將」。魏書卷六七崔光附子勵傳、漢魏南北朝墓誌集釋元乂墓誌（圖版七八之二）記元叉曾充當建築明堂的「明堂大將」。又魏書卷一二孝靜紀興和二年見「營構主將」，卷四五韋閬附姜儉傳見「營構都將」。「大將」或「主將」「都將」是主持「營構」的大官。「軍」或「作」皆衍文，今據北史及冊府刪。
〔七〕　造治水碾磑　諸本無「水」字，北史卷五四無「治」字，冊府卷一九六作「造水治碾磑」。按上文說「鑿渠引漳水周流城郭」，可知造治的必是水碾磑。北史避唐高宗諱刪「治」字。北齊書較早的本子當同冊府，「治水」二字誤倒，後人以不可通刪「水」字，今補正。
〔八〕　隆之曾與元昶宴飲　通鑑卷一六五「昶」作「旭」。按元昶見魏書卷二一咸陽王禧傳，死於天平二年（五二五），下距天保五年（五五四）高隆之死時已十九年。元旭見魏書卷一九城陽王長壽傳，其人齊初尚存。本書卷四文宣紀天保五年八月乙亥稱元旭「以罪賜死」，隔四天己卯，高隆之亦死。通鑑以為賜死的元旭便是和高隆之宴飲的人，疑是。
〔九〕　晉亂出奔涼州　諸本「涼」作「梁」。按下云「魏平姑臧，徙居於雲中」，姑臧是涼州治所，「梁」乃「涼」之訛，今改正。
〔一０〕假以中軍　漢魏南北朝墓誌集釋司馬遵業（即子如）墓誌云：「即假中堅將軍。」按「中軍」是中軍將軍的簡稱，「中堅將軍」不能省作「中軍」。李百藥北齊書乃承其父德林舊稿，疑德林避隋諱以「中堅」為「中軍」，百藥因而未改。
