△卷二十八　　列傳第二十
〔一〕元坦　元斌　元孝友　元暉業　元弼　元韶
元坦，祖魏獻文皇帝，咸陽王禧第七子。禧誅後，兄翼、樹等五人相繼南奔，故坦得承襲，改封敷城王。永安初，復本封咸陽郡王，累遷侍中。莊帝從容謂曰：「王才非荀、蔡，中歲屢遷，當由少長朕家，故有超授。」初禧死後，諸子貧乏，坦兄弟為彭城王勰所收養，故有此言。
孝武初，其兄樹見禽。坦見樹既長且賢，慮其代己，密勸朝廷以法除之。樹知之，泣謂坦曰：「我往因家難，不能死亡，寄食江湖，受其爵命。今者之來，非由義至，求活而已，豈望榮華。汝何肆其猜忌，忘在原之義，腰背雖偉，善無可稱。」坦作色而去。樹死，竟不臨哭。
坦歷司徒、太尉、太傅，加侍中、太師、錄尚書事、宗正、司州牧。雖祿厚位尊，貪求滋甚，賣獄鬻官，不知紀極。為御史劾奏免官，以王歸第。尋起為特進，出為冀州刺史，專復聚斂。每百姓納賦，除正稅外，別先責絹五疋，然後為受。性好畋漁，無日不出，秋冬獵雉兔，春夏捕魚蟹，鷹犬常數百頭。自言寧三日不食，不能一日不獵。入為太傅。〔二〕齊天保初准例降爵，封新豐縣公，除特進、開府儀同三司。坐子世寶與通直散騎侍郎彭貴平因酒醉誹謗，妄說圖讖，有司奏當死，詔並宥之。坦配北營州，死配所。
元斌，字善集，祖魏獻文皇帝。父高陽王雍，〔三〕從孝莊於河陰遇害。斌少襲祖爵，歷位侍中、尚書左僕射。斌美儀貌，性寬和，居官重慎，頗為齊文襄愛賞。齊天保初，准例降爵，為高陽縣公，拜右光祿大夫。二年，從文宣討契丹還，至白狼河，〔四〕以罪賜死。
元孝友，祖魏太武皇帝。兄臨淮王彧無子，〔五〕令孝友襲爵。累遷滄州刺史，為政溫和，好行小惠，不能清白，而無所侵犯，百姓亦以此便之。魏靜帝宴文襄於華林，孝友因醉自譽，又云：「陛下許賜臣能。」帝笑曰：「朕恒聞王自道清。」文襄曰：「臨淮王奉旨舍罪。」於是君臣俱笑而不罪。
孝友明於政理，嘗奏表曰：
令制：百家為黨族，二十家為閭，五家為比鄰。百家之內，有帥二十五人，徵發皆免，苦樂不均。羊少狼多，復有蠶食。此之為弊久矣。京邑諸坊，或七八百家唯一里正、二史，庶事無闕，而況外州乎？請依舊置三正之名不改，而百家為族，四閭，閭二比。〔六〕計族少十二丁，得十二疋貲絹。略計見管之戶應二萬餘族，一歲出貲絹二十四萬疋。十五丁為一番兵，計得一萬六千兵。此富國安人之道也。
古諸侯娶九女，士一妻一妾。晉令：諸王置妾八人；郡君、侯，妾六人。官品令：第一第二品有四妾，第三第四有三妾，第五第六有二妾，第七第八有一妾。所以陰教聿修，繼嗣有廣。廣繼嗣孝也，修陰教禮也。而聖朝忽棄此數，由來漸久，將相多尚公主，王侯娶后族，故無妾媵，習以為常。婦人不幸，生逢今世，〔七〕舉朝既是無妾，天下殆皆一妻。設令人強志廣娶，則家道離索，身事迍邅，內外親知，共相嗤怪。凡今之人，通無準節。父母嫁女，則教以妒，姑姊逢迎，必相勸以忌。以制夫為婦德，以能妒為女工。自云不受人欺，畏他笑我。王公猶自一心，已下何敢二意。夫妒忌之心生，則妻妾之禮廢，妻妾之禮廢，則姦淫之兆興，斯臣之所以毒恨者也。請以王公第一品娶八，通妻以備九女，稱事二品備七，三品四品備五，五品六品則一妻二妾。限以一周，悉令充數。若不充數，及待妾非禮，使妻妒加捶撻，免所居官。其妻無子而不娶妾，斯則自絕，無以血食祖父，請科不孝之罪，離遣其妻。
臣之赤心，義唯家國，欲使吉凶無不合禮，貴賤各有其宜，省人帥以出兵丁，立倉儲以豐穀食，設賞格以擒姦盜，行典令以示朝章，庶使足食足兵，人信之矣。又冒申妻妾之數，正欲使王侯將相功臣子弟，苗胤滿朝，傳祚無窮。此臣之志也。
詔付有司，議奏不同。
孝友又言：「今人生為皂隸，葬擬王侯，存沒異途，無復節制。崇壯丘隴，盛飾祭儀，鄰里相榮，稱為至孝。又夫婦之始，王化所先，共食合瓢，足以成禮。而今之富者彌奢，同牢之設，甚於祭槃，累魚成山，山有林木之像，鸞鳳斯存。徒有煩勞，終成委棄。仰惟天意，其或不然。請自茲以後，若婚葬過禮者，以違旨論。官司不加糾劾，即與同罪。」
孝友在尹積年，以法自守，甚著聲稱，然性無骨鯁，善事權勢，為正直者所譏。齊天保初，准例降爵，封臨淮縣公，拜光祿大夫。二年冬被詔入晉陽宮，出與元暉業同被害。
元暉業，字紹遠，魏景穆皇帝之玄孫。少險薄，多與寇盜交通。長乃變節，涉子史，亦頗屬文，而慷慨有志節。歷位司空、太尉，加特進，領中書監，錄尚書事。文襄嘗問之曰：「比何所披覽？」對曰：「數尋伊、霍之傳，不讀曹、馬之書。」
暉業以時運漸謝，不復圖全，唯事飲啗，一日一羊，三日一犢。又嘗賦詩云：「昔居王道泰，濟濟富群英；今逢世路阻，狐兔鬱縱橫。」齊初，降封美陽縣公，開府儀同三司、特進。暉業之在晉陽也，無所交通，居常閑暇，乃撰魏藩王家世，號為辯宗錄四十卷行於世。位望隆重，又以性氣不倫，每被猜忌。
天保二年，從駕至晉陽，於宮門外罵元韶曰：「爾不及一老嫗，背負璽與人，何不打碎之。我出此言，即知死也，然爾亦詎得幾時！」文宣聞而殺之，亦斬臨淮公孝友。孝友臨刑，驚惶失措，暉業神色自若。仍鑿冰沉其屍。暉業弟昭業，頗有學問，位諫議大夫。莊帝幸洛南，昭業立於閶闔門外叩馬諫，帝避之而過，後勞勉之。位給事黃門侍郎、衛將軍、右光祿大夫，卒。諡曰文侯。
元弼，字輔宗，魏司空暉之子。〔八〕（性剛正，有文學。位中散大夫。以世嫡應襲先爵，為季父尚書僕射麗因于氏親寵，遂奪弼王爵，橫授同母兄子誕。於是弼絕棄人事，託疾還私第。宣武徵為侍中。〔九〕弼上表固讓，入嵩山，以穴為室，布衣蔬食，卒。建義元年，〔一０〕子暉業訴復王爵。永安三年追贈尚書令、司徒公，諡曰文獻。初弼嘗夢人謂之曰：「君身不得傳世封，其紹先爵者，君長子紹遠也。」弼覺，即告暉業，終如其言。）
元韶字世冑，魏孝莊之姪。避尒朱之難，匿於嵩山。〔一一〕性好學，美容儀。初尒朱榮將入洛，父劭恐，以韶寄所親滎陽太守鄭仲明。仲明尋為城人所殺，韶因亂與乳母相失，遂與仲明兄子僧副避難。路中為賊逼，僧副恐不免。因令韶下馬。〔一二〕僧副謂客曰：「窮鳥投人，尚或矜愍，況諸王如何棄乎？」僧副舉刃逼之，客乃退。韶逢一老母姓程，哀之，隱於私家十餘日，莊帝訪而獲焉，襲封彭城王。齊神武帝以孝武帝后配之。魏室奇寶，多隨后入韶家。有二玉缽相盛，可轉而不可出；馬瑙榼容三升，玉縫之。皆稱西域鬼作也。歷位太尉、侍中、錄尚書、司州牧，進太傅。
齊天保元年，降爵為縣公。韶性行溫裕，以高氏婿，頗膺時寵。能自謙退，臨人有惠政。好儒學，禮致才彥，愛林泉，修第宅，華而不侈。文宣帝剃韶鬚髯，加以粉黛，衣婦人服以自隨，曰：「我以彭城為嬪御。」譏元氏微弱，比之婦女。
十年，太史奏云：「今年當除舊布新。」文宣謂韶曰：「漢光武何故中興？」韶曰：「為誅諸劉不盡。」於是乃誅諸元以厭之。遂以五月誅元世哲、景式等二十五家，〔一三〕餘十九家並禁止之。韶幽於京畿地牢，絕食，啗衣袖而死。及七月，大誅元氏，自昭成已下並無遺焉。或父祖為王，或身常貴顯，或兄弟強壯，皆斬東市。其嬰兒投於空中，承之以矟。前後死者凡七百二十一人，悉投屍漳水，剖魚多得爪甲，都下為之久不食魚。
贊曰：元氏蕃熾，憑茲慶靈，道隨終運，命偶淫刑。
校勘記
〔一〕　北齊書卷二十八　按此卷原缺，後人以北史卷一六、卷一七、卷一九、卷二一相同諸人傳補。卷末贊語當出北齊書原文。三朝本、南本卷末有宋人校語云：「此卷牽合北史而成。」
〔二〕　入為太傅　諸本「太傅」作「太常」，北史卷一九元坦傳（附咸陽王禧傳）作「太傅」。按坦為太傅，見魏書卷一二孝靜紀武定七年十月。此作「太常」，誤。今據北史改。
〔三〕　祖魏獻文皇帝父高陽王雍　張森楷云：「案魏書獻文六王傳卷二一上，斌是高陽王雍世子泰之子，則獻文乃其曾祖，雍其祖也。下文有『襲祖爵』，尚不誤。」按這是補此傳者誤讀北史本傳所致。
〔四〕　至白狼河　諸本「狼」作「浪」。北史卷一九元斌傳（附高陽王雍傳）作「狼」。按白狼水見水經注卷一四大遼水注，云「水出右北平白狼縣東南」。「浪」字訛，今據改。
〔五〕　祖魏太武皇帝兄臨淮王彧無子　按北史卷一六臨淮王譚傳，元孝友為譚曾孫，則太武是孝友高祖。這裏「祖」上脫「高」字。又三朝本、北本、汲本、局本「彧」作「譚」，譚是孝友曾祖，顯誤。南本、殿本已校改作「彧」，今從之。
〔六〕　而百家為族四閭閭二比　三朝本、汲本及北史卷一六元孝友傳「族」作「於」，三朝本、汲本不重「閭」字。南、北、殿、局四本及魏書卷一八元孝友傳無「族」字。按「於」字為「族」之訛，上文明言「百家為黨族」，下文說「族少十二丁」可證。魏書脫「族」字，南本當以「百家為於」不可通，從魏書刪，他本從之。今「於」字改正作「族」，「閭」字從諸本及魏書、北史重。
〔七〕　婦人不幸生逢今世　北史卷一六、魏書卷一八「不」作「多」。觀上下文義，疑作「多」是。
〔八〕　元弼字輔宗魏司空暉之子　三朝本、北本、汲本、殿本無「暉」字，南本、局本「暉」作「鬱」，冊府卷八一三作「暉」。錢氏考異卷三一云：「考北史卷一七弼字邕明，不字輔宗，其父鬱亦未為司空，或諸元別有仕齊名弼者，而後人妄牽合之。」按魏末有兩元弼，其一附北史卷一七濟陰王小新成傳，乃元鬱子。此傳除傳首十一字外，即以北史此元弼傳補。如錢氏所考，其人字邕明，父亦未為司空，和傳首無一相合。且傳稱其死在魏永安三年（五三０），和東魏、北齊沒有發生關係，不應北齊書為他立傳。又一元弼附北史卷一五常山王遵傳，其人字宗輔（傳首作輔宗，不知孰是），父名暉，死贈司空，與傳首十一字合。北史本傳說他死於齊天保三年（五五二），歷官尚書令、中書監、錄尚書事。歷官並見魏書卷一二孝靜紀天平元年（五三四）十月、武定二年（五四四）三月。此人在東魏當大官，死在北齊初，顯為此卷有傳的元弼。由於此傳只殘存傳首十一字，補此傳者只見北史卷一七也有一元弼，就截取補入，實屬張冠李戴，傳非其人。三朝本或係有意刪去「暉」字，或係脫文。南本不僅採北史卷一七補上「鬱」字，以湊合下文，而且發見此傳前一人元暉業卻是這個元弼字邕明者之子，認為不該子先父後，便貿然把元弼傳提在元暉業傳之前，北本、殿本從之，可算錯上加錯。今據冊府補「暉」字。下文「性剛正」直到傳終都是另一元弼的事，和北齊書無涉，今加括號。
〔九〕　宣武徵為侍中　諸本「徵」作「中」。北史卷一七作「徵」。按「宣武」是元恪諡，非年號，「中」字訛，今據改。
〔一０〕建義元年　諸本「建義」作「建元」。按魏無「建元」年號，建義是孝莊帝第一個年號，今據北史卷一七改。
〔一一〕魏孝莊之姪避尒朱之難匿於嵩山　按此十四字不見魏書卷二一下、北史卷一九元韶傳。這裏已說避難事，忽然接上「性好學，美容儀」六字，接著又追敘「尒朱榮將入洛」，元韶避難遇程姓老母事，前後重複，敘次凌亂。疑傳首「元韶字世冑」，合此十四字共十九字，是北齊書殘存原文。避難事已敘訖，本無下文語敘語。補此傳者逕將北史本傳接在殘存的十九字下，以致如此。
〔一二〕路中為賊逼僧副恐不免因令韶下馬　南、北、殿三本「中」下無「為」字，「僧副」作「客」，三朝本、汲本、局本及北史卷一九如上摘句。按原文當作「僧副」。但「不免」下有脫文，其事不詳。後人疑僧副是反對拋棄元韶的人，何以反令韶下馬，遂改「僧副」為「客」。今從三朝本。
〔一三〕誅元世哲景式等二十五家　諸本「式」作「武」。按本書卷四文宣紀天保十年五月稱誅始平公元世、東平公元景式等二十五家。元景式見魏書卷一九下元略傳（附南安王楨傳），乃略嗣子。「武」字訛，今據改。
