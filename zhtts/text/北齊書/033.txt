△卷三十三　　列傳第二十五
〔一〕蕭明　蕭祗　蕭退　蕭放　徐之才
蕭明，〔二〕蘭陵人，梁武帝長兄長沙王懿之子。在其本朝，甚為梁武所親愛。少歷顯職，封湞陽侯。〔三〕太清中，以為豫州刺史。
梁主既納侯景，詔明率水陸諸軍趨彭城，大圖進取。又命兗州刺史南康嗣王會理總馭群帥，指授方略。明渡淮未幾，官軍破之，盡俘其眾。魏帝升門樓，親引見明及諸將帥，釋其禁，送於晉陽。世宗禮明甚重，謂之曰：「先王與梁主和好十有餘年，聞彼禮佛文，常云奉為魏主，並及先王，此甚是梁主厚意。不謂一朝失信，致此紛擾。自出師薄伐，無戰不克，無城不陷，今自欲和，非是力屈。境上之事，知非梁主本心，當是侯景違命扇動耳。侯可遣使諮論，〔四〕若猶存先王分義，重成通和者，吾不敢違先王之旨，侯及諸人並即放還。」於是使人以明書告梁主，梁主乃致書以慰世宗。
天保六年，梁元為西魏所滅，顯祖詔立明為梁主，前所獲梁將湛海珍等皆聽從明歸，令上黨王渙率眾以送。是時梁太尉王僧辯、司空陳霸先在建鄴，推晉安王方智為丞相。〔五〕顯祖賜僧辯、霸先璽書，僧辯未奉詔。上黨王進軍，明又與僧辯書，往復再三，陳禍福，僧辯初不納。既而上黨王破東關，斬裴之橫，江表危懼。僧辯乃啟上黨求納明，遣舟艦迎接。王饗梁朝將士，及與明刑牲歃血，載書而盟。於是梁輿東度，齊師北反。侍中裴英起衛送明入建鄴，遂稱尊號，改承聖四年為天成元年，大赦天下，宇文黑獺、賊察等不在赦例。以方智為太子，〔六〕授王僧辯大司馬。明上表遣第二息章馳到京都，拜謝宮闕。冬，霸先襲殺僧辯，復立方智，以明為太傅、建安王。〔七〕霸先奉表朝廷，云僧辯陰謀篡逆，故誅之。方智請稱臣，永為藩國，齊遣行臺司馬恭及梁人盟於歷陽。明年，詔徵明。霸先猶稱藩，將遣使送明，會明疽發背死。
梁將王琳在江上與霸先相抗，顯祖遣兵納梁永嘉王蕭莊主梁祀。九年二月，自湓城濟江，三月，即帝位於郢州，年號天啟，王琳總其軍國，追諡明曰閔皇帝。明年莊為陳人所敗，遂入朝，封為侯。朝廷許以興復，竟不果。後主亡之日，莊在鄴飲氣而死。
蕭祗，字敬式，梁武弟南平王偉之子也。少聰敏，美容儀。在梁，封定襄侯，位東揚州刺史。于時江左承平，政寬人慢，祗獨蒞以嚴切，梁武悅之。遷北兗州刺史。太清二年，侯景圍建鄴。祗聞臺城失守，遂來奔。以武定七年至鄴，文襄令魏收、邢卲與相接對。歷位太子少傅，領平陽王師，封清河郡公。齊天保初，授右光祿大夫，領國子祭酒。時梁元帝平侯景，復與齊通好，文宣欲放祗等還南。俄而西魏剋江陵，遂留鄴都，卒。贈中書監、車騎大將軍，揚州刺史。
蕭退，梁武帝弟司空鄱陽王恢之子也。退在梁，封湘潭侯，位青州刺史。建鄴陷，與從兄祗俱入東魏。齊天保中，位金紫光祿大夫，卒。子慨，深沉有禮，樂善好學，攻草隸書。南士中稱為長者。歷著作佐郎，待詔文林館，卒於司徒從事中郎。
蕭放，字希逸，隨父祗至鄴。祗卒，放居喪以孝聞。所居廬室前有二慈烏來集，各據一樹為巢，自午以前，馴庭飲啄，午後更不下樹，每臨時，舒翅悲鳴，全似哀泣。家人伺之，未常有闕。時以為至孝之感。服闋，襲爵。武平中，待詔文林館。放性好文詠，頗善丹青，因此在宮中披覽書史及近世詩賦，監畫工作屏風等雜物見知，遂被眷待。累遷太子中庶子、散騎常侍。
徐之才，丹陽人也。父雄，事南齊，位蘭陵太守，以醫術為江左所稱。之才幼而俊發，五歲誦孝經，八歲略通義旨。曾與從兄康造梁太子詹事汝南周捨宅聽老子。捨為設食，乃戲之曰：「徐郎不用心思義，而但事食乎？」之才答曰：「蓋聞聖人虛其心而實其腹。」捨嗟賞之。年十三，召為太學生，粗通禮、易。彭城劉孝綽、河東裴子野、吳郡張嵊等每共論周易及喪服儀，酬應如響。咸共歎曰：「此神童也。」孝綽又云：「徐郎燕頷，有班定遠之相。」陳郡袁昂領丹陽尹，辟為主簿，人務事宜，皆被顧訪。郡廨遭火，之才起望，夜中不著衣，披紅服帕出房，〔八〕映光為昂所見。功曹白請免職，昂重其才術，仍特原之。豫章王綜出鎮江都，復除豫章王國左常侍，〔九〕又轉綜鎮北主簿。
及綜入魏，三軍散走，之才退至呂梁，橋斷路絕，遂為魏統軍石茂孫所止。綜入魏旬月，位至司空。魏聽綜收斂僚屬，乃訪之才在彭泗，啟魏帝云：「之才大善醫術，兼有機辯。」詔徵之才。孝昌二年，至洛，敕居南館，禮遇甚優。從祖謇子踐啟求之才還宅。之才藥石多效，又闚涉經史，發言辯捷，朝賢競相要引，為之延譽。武帝時，封昌安縣侯。天平中，齊神武徵赴晉陽，常在內館，禮遇稍厚。武定四年，自散騎常侍轉祕書監。文宣作相，普加黜陟。楊愔以其南土之人，不堪典祕書，轉授金紫光祿大夫，以魏收代領之。之才甚怏怏不平。
之才少解天文，兼圖讖之學，共館客宋景業參校吉凶，〔一０〕知午年必有革易，因高德政啟之。文宣聞而大悅。時自婁太后及勳貴臣，咸云關西既是勁敵，恐其有挾天子令諸侯之辭，不可先行禪代事。之才獨云：「千人逐兔，一人得之，諸人咸息。須定大業，何容翻欲學人。」又援引證據，備有條目，帝從之。登祚後，彌見親密。之才非唯醫術自進，亦為首唱禪代，又戲謔滑稽，言無不至，於是大被狎昵。尋除侍中，封池陽縣伯。見文宣政令轉嚴，求出，除趙州刺史，竟不獲述職，猶為弄臣。
皇建二年，除西兗州刺史。未之官，武明皇太后不豫，之才療之，應手便愈，孝昭賜采帛千段、錦四百疋。之才既善醫術，雖有外授，頃即徵還。既博識多聞，由是於方術尤妙。大寧二年春，武明太后又病。之才弟之範為尚藥典御，敕令診候。內史皆令呼太后為石婆，蓋有俗忌，故改名以厭制之。之範出告之才曰：「童謠云：『周里跂求伽，豹祠嫁石婆，斬冢作媒人，唯得一量紫綖靴。』今太后忽改名，私所致怪。」之才曰：「跂求伽，胡言去已。豹祠嫁石婆，豈有好事？斬冢作媒人，但令合葬自斬冢。唯得紫綖靴者，得至四月，何者？紫之為字『此』下『系』，『綖』者熟，當在四月之中。」之範問靴是何義。之才曰：「靴者革旁化，寧是久物？」至四月一日，后果崩。
有人患腳跟腫痛，諸醫莫能識。之才曰：「蛤精疾也，由乘船入海，垂腳水中。」疾者曰：「實曾如此。」之才為剖得蛤子二，大如榆莢。又有以骨為刀子靶者，五色班斕。之才曰：「此人瘤也。」問得處，云於古冢見髑髏額骨長數寸，試削視，有文理，故用之。其明悟多通如此。
天統四年，累遷尚書左僕射，俄除兗州刺史，特給鐃吹一部。之才醫術最高，偏被命召。武成酒色過度，怳惚不恒，曾病發，自云初見空中有五色物，稍近，變成一美婦人，去地數丈，亭亭而立。食頃，變為觀世音。之才云：「此色欲多，大虛所致。」即處湯方，服一劑，便覺稍遠，又服，還變成五色物，數劑湯，疾竟愈。帝每發動，蹔遣騎追之，針藥所加，應時必效，故頻有端執之舉。入秋，武成小定，更不發動。和士開欲依次轉進，以之才附籍兗州，即是本屬，遂奏附除刺史，以胡長仁為左僕射，士開為右僕射。〔一一〕及十月，帝又病動，語士開云：「恨用之才外任，使我辛苦。」其月八日，敕驛追之才。帝以十日崩，之才十一日方到，既無所及，復還赴州。在職無所侵暴，但不甚閑法理，頗亦疏慢，用捨自由。
五年冬，後主徵之才。尋左僕射闕，之才曰：「自可復禹之績。」武平元年，重除尚書左僕射。之才於和士開、陸令萱母子曲盡卑狎，二家苦疾，救護百端。由是遷尚書令，封西陽郡王。祖珽執政，除之才侍中、太子太師。之才恨曰：「子野沙汰我。」珽目疾，故以師曠比之。
之才聰辯強識，有兼人之敏，尤好劇談體語，〔一二〕公私言聚，多相嘲戲。鄭道育常戲之才為師公。之才曰：「既為汝師，又為汝公，在三之義，頓居其兩。」又嘲王昕姓云：「有言則〈言王〉，近犬便狂，加頸足而為馬，施角尾而為羊。」盧元明因戲之才云：「卿姓是未入人，名是字之誤，『之』當為『乏』也。」〔一三〕即答云：「卿姓在亡為虐，在丘為虛，生男則為虜，養馬則為驢。」又嘗與朝士出遊，遙望群犬競走，諸人試令目之。之才即應聲云：「為是宋鵲，為是韓盧，為逐李斯東走，為負帝女南徂。」李諧於廣坐，因稱其父名，曰：「卿嗜熊白生否？」之才曰：「平平耳。」又曰：「卿此言於理平否？」諧遽出避之，道逢其甥高德正。德正曰：「舅顏色何不悅？」諧告之故。德正徑造坐席，連索熊白。之才謂坐者曰：「箇人諱底？」眾莫知。〔一四〕之才曰：「生不為人所知，死不為人所諱，此何足問？」唐邕、白建方貴，時人言云：「并州赫赫唐與白。」之才蔑之。元日，對邕為諸令史祝曰：「見卿等位當作唐、白。」又以小史好嚼筆，故嘗執管就元文遙口曰：「借君齒。」其不遜如此。
歷事諸帝，以戲狎得寵。武成生齻牙，問諸醫。尚藥典御鄧宣文以實對，武成怒而撻之。後以問之才，拜賀曰：「此是智牙，生智牙者聰明長壽。」武成悅而賞之。為僕射時，語人曰：「我在江東，見徐勉作僕射，朝士莫不佞之。今我亦是徐僕射，無一人佞我，何由可活！」之才妻魏廣陽王妹，之才從文襄求得為妻。和士開知之，乃淫其妻。之才遇見而避之，退曰：「妨少年戲笑。」其寬縱如此。年八十，卒。贈司徒公、錄尚書事，諡曰文明。
長子林，字少卿，太尉司馬。次子同卿，太子庶子。之才以其無學術，每歎云：「終恐同廣陵散矣。」
弟之範，亦醫術見知，位太常卿，特聽襲之才爵西陽王。入周，授儀同大將軍。開皇中卒。
校勘記
〔一〕　北齊書卷三十三　按此卷原缺，三朝本、南本卷末有宋人校語云：「此卷與北史同。」錢氏考異卷三一認為北史無蕭明傳，此篇是北齊書原文，蕭祗以下皆以北史補入。
〔二〕　蕭明　按魏書卷一二孝靜紀、卷九八蕭衍傳作「蕭淵明」。本書和南、北史去「淵」字，梁書改「淵」作「深」，都是避唐諱。
〔三〕　封湞陽侯　諸本「湞」作「須」。錢氏考異卷三一云：「『須』當作『湞』，即貞陽也。」按蕭淵明封邑，本書和南、北史、魏書、梁書相關紀傳都作貞陽。湞陽本漢縣，宋泰始三年（四六七）改貞陽（宋書卷三七州郡志），然南齊書卷一五州郡志仍作湞陽。這裏「須陽」是「湞陽」之訛，隋書卷三一地理志也是「湞」訛作「須」。今據改。
〔四〕　侯可遣使諮論　諸本「論」作「諭」，三朝本作「論」，百衲本依他本改「諭」。按通鑑卷一六一也作「論」。今從三朝本。
〔五〕　推晉安王方智為丞相　南、北、殿三本「丞相」上有「太宰」二字，三朝本、汲本、局本無。按南史卷五一蕭明傳，方智官稱是「太宰、都督中外諸軍事、承制置百官」。梁書卷六敬帝紀、陳書卷一武帝紀都說推方智為「太宰承制」，從沒有「丞相」之稱。此傳原文也當是「太宰承制」，「承制」訛作「丞相」。三朝本又脫「太宰」二字。南本等據南史補「太宰」，卻仍「丞相」之訛。今姑從三朝本。
〔六〕　以方智為太子　諸本「子」作「傅」，唯南本據南史卷五一改作「子」。按梁書卷六敬帝紀、卷四五王僧辯傳、陳書卷一武帝紀都說蕭淵明稱帝後，以方智為皇太子，作「太傅」誤，今從南本。
〔七〕　以明為太傅建安王　按梁書卷六敬帝紀，敬帝即位後封蕭淵明為建安郡公，至死沒有進封為王，這裏「王」字當作「公」。
〔八〕　披紅服帕出房　三朝本、汲本「房」作「戾」，南本訛作「尸」，北、殿、局三本作「戶」。按北史卷九０徐之才傳、冊府卷九四四、通志卷一八三徐之才傳都作「房」，此傳出於北史，本亦作「房」，三朝本訛「戾」，他本以意改作「戶」。今據北史改。又「紅服帕」，北史、通志「服」作「眠」，疑皆「腹」之訛。釋名卷五云：「帕腹，橫帕其腹也」，可證。
〔九〕　復除豫章王國左常侍　諸本「左」作「右」。北史卷九０、通志卷一八三作「左」。按漢魏南北朝墓誌集釋徐之才墓誌（圖版三四三之二）亦作「左」，今據改。
〔一０〕共館客宋景業參校吉凶　諸本「宋」訛「宗」，按宋景業，本書卷四九（補）北史卷八九有傳，又見於本書卷三０高德政傳，今改正。
〔一一〕以胡長仁為左僕射士開為右僕射　諸本無「左僕射士開為」六字，北史卷九０有。按本書卷八後主紀天統四年五月癸卯稱「以尚書右僕射胡長仁為左僕射，中書監和士開為右僕射。」胡以右轉左，即代之才，和士開則代胡，這就是此傳上文所說「士開欲依次轉進」的實施。這裏脫去六字，「依次轉進」一語便無著落，今據北史補。
〔一二〕尤好劇談體語　南、北、殿、局四本「體」作「謔」，三朝本、汲本及北史卷九０作「體」。張元濟云：「按體語即反切隱語，見封演聞見記。（卷二）」按張說是，今從三朝本。
〔一三〕名是字之誤之當為乏也　諸本無「之當為乏也」五字，北史卷九０有，但「乏」字作「之」。按冊府卷九四七、通志卷一八三徐之才傳並有「之當為乏也」五字。盧元明以徐之才姓名為戲，上文拆「徐」字為「未入人」，這裏是說「之才」應該是「乏才」的誤寫。北史「乏」字訛「之」，不可解，補此傳者就刪去此語，於是所謂「名是字之誤」也就不知何意。今據冊府補正。
〔一四〕眾莫知　北史卷九０作「眾莫之應」。按南、北朝封建士大夫最重家諱。高德政是當朝顯貴，為了避免犯他的諱，所以知道他父祖之名也不能說，並非不知。疑北史是。
