△卷五　　帝紀第五
〔一〕廢帝
廢帝殷，字正道，文宣帝之長子也，母曰李皇后。天保元年，立為皇太子，時年六歲。性敏慧。初學反語，於「跡」字下注云自反。時侍者未達其故，太子曰：「跡字，足傍亦為『跡』，豈非自反耶？」常宴北宮，獨令河間王勿入。左右問其故，太子曰：「世宗遇賊處，河間王復何宜在此。」文宣每言太子得漢家性質，不似我，欲廢之，立太原王。初詔國子博士李寶鼎傅之，寶鼎卒，復詔國子博士邢峙侍講。太子雖富於春秋，而溫裕開朗，有人君之度，貫綜經業，省覽時政，甚有美名。七年冬，文宣召朝臣文學者及禮學官於宮宴會〔二〕，令以經義相質，親自臨聽。太子手筆措問，在坐莫不歎美。九年，文宣在晉陽，太子監國，集諸儒講孝經。令楊愔傳旨，謂國子助教許散愁曰：「先生在世何以自資？」對曰：「散愁自少以來，不登孌童之床，不入季女之室，服膺簡策，不知老之將至。平生素懷，若斯而已。」太子曰：「顏子縮屋稱貞，柳下嫗而不亂，未若此翁白首不娶者也。」乃賚絹百疋。後文宣登金鳳臺，〔三〕召太子使手刃囚。太子惻然有難色，再三不斷其首。文宣怒，親以馬鞭撞太子三下，由是氣悸語吃，精神時復昏擾。
十年十月，文宣崩。癸卯，太子即帝位於晉陽宣德殿，〔四〕大赦，內外百官普加汎級，亡官失爵，聽復資品。庚戌，尊皇太后為太皇太后，皇后為皇太后。詔九州軍人七十已上授以板職，武官年六十已上及癃病不堪驅使者，並皆放免。土木營造金銅鐵諸雜作工，一切停罷。
十一月乙卯，以右丞相、咸陽王斛律金為左丞相，以錄尚書事、常山王演為太傅，以司徒、長廣王湛為太尉，以司空段韶為司徒，以平陽王淹為司空，高陽王湜為尚書左僕射，河間王孝琬為司州牧，侍中燕子獻為右僕射。戊午，分命使者巡省四方，求政得失，省察風俗，問人疾苦。
十二月戊戌，改封上黨王紹仁為漁陽王，〔五〕廣陽王紹義為范陽王，長樂王紹廉為隴西王。是歲，周武成元年。
乾明元年庚辰，春正月癸丑朔，改元。己未，詔寬徭賦。癸亥，高陽王湜薨。是月，車駕至自晉陽。二月己亥，〔六〕以太傅、常山王演為太師、錄尚書事，以太尉、長廣王湛為大司馬、并省錄尚書事，以尚書左僕射、平秦王歸彥為司空，趙郡王叡為尚書左僕射。詔諸元良口配沒宮內及賜人者，並放免。甲辰，帝幸芳林園，親錄囚徒，死罪以下降免各有差。
乙巳，太師、常山王演矯詔誅尚書令楊愔、尚書右僕射燕子獻、〔七〕領軍大將軍可朱渾天和、侍中宋欽道、散騎常侍鄭子默。戊申，以常山王演為大丞相、都督中外諸軍、錄尚書事，以大司馬，長廣王湛為太傅、京畿大都督，以司徒段韶為大將軍，以前司空、平陽王淹為太尉，以司空、平秦王歸彥為司徒，彭城王浟為尚書令。又以高麗王世子湯為使持節、領東夷校尉、遼東郡公、高麗王。是月，王琳為陳所敗，蕭莊自拔至和州。
三月甲寅，詔軍國事皆申晉陽，稟大丞相常山王規算。壬申，封文襄第二子孝珩為廣寧王，第三子長恭為蘭陵王。
夏四月癸亥，詔河南、定、冀、趙、瀛、滄、南膠、光、青九州，往因螽水，頗傷時稼，遣使分塗贍恤。〔八〕是月，周明帝崩。
五月壬子，以開府儀同三司劉洪徽為尚書右僕射。
秋八月壬午，太皇太后令廢帝為濟南王，令食一郡，以大丞相、常山王演入纂大統。是日，王居別宮。皇建二年九月，殂於晉陽，年十七。
帝聰慧夙成，寬厚仁智，天保間雅有令名。及承大位，楊愔、燕子獻、宋欽道等同輔。以常山王地親望重，內外畏服，加以文宣初崩之日，太后本欲立之，故愔等並懷猜忌。常山王憂悵，乃白太后誅其黨，時平秦王歸彥亦預謀焉。皇建二年秋，天文告變，歸彥慮有後害，仍白孝昭，以王當咎。乃遣歸彥馳驛至晉陽宮殺之。王薨後，孝昭不豫，見文宣為祟。孝昭深惡之，厭勝術備設而無益也。薨三旬而孝昭崩。大寧二年，葬於武寧之西北，〔九〕諡閔悼王。初文宣命邢卲制帝名殷字正道，帝從而尤之曰：「殷家弟及，『正』字一止，吾身後兒不得也。」卲懼，請改焉。文宣不許曰：「天也。」因謂孝昭帝曰：「奪但奪，慎勿殺也。」
校勘記
〔一〕　北齊書卷五　按此卷原缺，後人以北史卷七齊紀中廢帝紀補。
〔二〕　文宣召朝臣文學者及禮學官於宮宴會　御覽卷一三一「宮」上有「東」字。疑當有此字。
〔三〕　後文宣登金鳳臺　諸本無「金」字。按金鳳臺見本書卷四文宣紀天保九年。今據北史卷七補。
〔四〕　十年十月文宣崩癸卯太子即帝位於晉陽宣德殿　諸本「十月」作「十一月」。北史卷七、御覽卷一三一、冊府卷一八八廢帝條作「十月」。按本書卷四文宣紀，高洋死在十月甲午，癸卯即其後九日。十一月無癸卯。且此紀下文又有「十一月乙卯」事。「一」字衍，今據刪。
〔五〕　改封上黨王紹仁為漁陽王　按本書卷一二文宣四王傳（補）紹仁封西河王，卷一一文襄六王傳（補）有漁陽王紹信。這裏「紹仁」當是「紹信」之誤，紹仁為紹義弟，不應列在紹義前。
〔六〕　二月己亥　諸本無「二月」二字，「己亥」作「癸亥」。北史也不紀月，但作「己亥」。通鑑卷一六八作「二月己亥」。按上文已稱「是月，車駕至自晉陽」，正月事已完。下文紀日有「甲辰」「戊申」，本年正月無此日。二月癸未朔，己亥是十七日，甲辰二十二日，戊申二十六日，順序正合。今據通鑑補改。
〔七〕　尚書右僕射燕子獻　諸本「右」作「左」，北史卷七作「右」。按上年十一月稱燕子獻為右僕射。本書卷六孝昭紀（補）卷三四本傳（補）同作「右僕射」。「左」字訛，今據北史改。
〔八〕　詔河南定冀趙瀛滄南膠光青九州往因螽水頗傷時稼遣使分塗贍恤　北史卷七「青」上有「南」字。按定冀趙瀛滄五州都在河北，不應冠以河南，「南膠」無此州名。這裏必有訛脫。北史增「南青」，則無青州。膠、光、青、南青地相連接，豈有鄰州皆災，青州獨免之理，也不可通。今「河南」，姑作郡名標，「南膠」只標「膠」字，但這樣便只八州一郡。
〔九〕　葬於武寧之西北　按武寧是高洋陵名，「陵」字不宜省。
