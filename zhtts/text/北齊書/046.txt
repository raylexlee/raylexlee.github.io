△卷四十六　　列傳第三十八
〔一〕循吏　　　　張華原　宋世良弟世軌　郎基　孟業　崔伯謙　蘇瓊　房豹　路去病
先王疆理天下，司牧黎元，刑法以禁其姦，禮教以防其欲。故分職命官，共理天下。書云：「知人則哲，能官人安人則惠。」睿哲之君，必致清明之臣，昏亂之朝，多有貪殘之吏。高祖撥亂反正，以卹隱為懷，故守令之徒，才多稱職。仍以戰功諸將，出牧外藩，不識治體，無聞政術。非唯暗於前言往行，乃至始學依判付曹，聚斂無厭，淫虐不已，雖或直繩，終無悛革。於戲！此朝廷之大失。大寧以後，風雅俱缺，賣官鬻獄，上下相蒙，降及末年，黷貨滋甚。齊氏循良，如辛術之徒非一，多以官爵通顯，別有列傳。如房仲幹之屬，在武平之末能卓爾不群，斯固彌可嘉也。今掇張華原等列於循吏云。
張華原，字國滿，代郡人也。少明敏，有器度。高祖開驃騎府，引為法曹參軍，遷大丞相府屬，仍侍左右。從於信都，深為高祖所親待，高祖每號令三軍，常令宣諭意旨。
周文帝始據雍州也，高祖猶欲以逆順曉之，使華原入關說焉。周文密有拘留之意，謂華原曰：「若能屈驥足於此，當共享富貴，不爾命懸今日。」華原曰：「渤海王命世誕生，殆天所縱，以明公蕞爾關右，便自隔絕，故使華原銜喻公旨。明公不以此日改圖，轉禍為福，乃欲賜脅，有死而已。」周文嘉其亮正，乃使東還。高祖以華原久而不返，每歎惜之，及聞其來，喜見於色。
累遷為兗州刺史，人懷感附，寇盜寢息。州獄先有囚千餘人，華原皆決遣。至年暮，唯有重罪者數十人，華原亦遣歸家申賀，依期至獄。先是州境數有猛獸為暴，自華原臨州，忽有六駁食之，咸以化感所致。後卒官，州人大小莫不號慕。
宋世良，字元友，廣平人。年十五，便有膽氣，應募從軍北討，屢有戰功。尋為殿中侍御史，詣河北括戶，大獲浮惰。還見汲郡城旁多骸骨，移書州郡，令悉收瘞。其夜，甘雨滂沱。還，孝莊勞之曰：「知卿所括得丁倍於本帳，若官人皆如此用心。便是更出一天下也。」
出除清河太守。世良才識閑明，尤善治術，在郡未幾，聲問甚高。郡東南有曲堤，成公一姓阻而居之，群盜多萃於此。人為之語曰：「寧度東吳、會稽，不歷成公曲堤。」世良施八條之制，盜奔他境。民又謠曰：「曲堤雖險賊何益，但有宋公自屏跡。」後齊天保中大赦，郡先無一囚，群吏拜詔而已。獄內穭生，桃樹、蓬蒿亦滿。每日衙門虛寂，無復訴訟者。其冬，醴泉出於界內。及代至，傾城祖道。有老人丁金剛泣而前，謝曰：「己年九十，記三十五政，君非唯善治，清亦徹底。今失賢君，民何濟矣。」莫不攀援涕泣。除東郡太守，卒官。世良強學，好屬文，撰字略五篇、宋氏別錄十卷。與弟世軌俱有孝友之譽。
世軌，幼自嚴整。好法律，稍遷廷尉卿。洛州民聚結欲劫河橋，吏捕案之，連諸元徒黨千七百人。崔暹為廷尉，〔二〕以之為反，數年不斷。及世軌為少卿，判其事為劫。於是殺魁首，餘從坐悉捨焉。時大理正蘇珍之亦以平幹知名。寺中為之語曰：「決定嫌疑蘇珍之，視表見裏宋世軌。」時人以為寺中二絕。南臺囚到廷尉，世軌多雪之。仍移攝御史，將問其濫狀，中尉畢義雲不送，移往復不止。世軌遂上書，極言義雲酷擅。顯祖引見二人，親敕世軌曰：「我知臺欺寺久，卿能執理與之抗衡，但守此心，勿慮不富貴。」敕義雲曰：「卿比所為誠合死，以志在疾惡，故且一恕。」仍顧謂朝臣曰：「此二人並我骨鯁臣也。」及疾卒，廷尉、御史諸繫囚聞世軌死，皆哭曰：「宋廷尉死，我等豈有生路！」
世良從子孝王，學涉，亦好緝綴文藻。形貌短陋而好臧否人物，時論甚疾之。為段孝言開府參軍，又薦為北平王文學。求入文林館不遂，因非毀朝士，撰別錄二十卷，〔三〕會平齊，改為關東風俗傳，更廣見聞，勒成三十卷以上之。言多妄謬，篇第冗雜，無著述體。
郎基，字世業，中山人。身長八尺，美鬚髯，汎涉墳典，尤長吏事。起家奉朝請，累遷海西鎮將。梁吳明徹率眾攻圍海西，基獎勵兵民，固守百餘日，軍糧且罄，戎仗亦盡，乃至削木為箭，剪紙為羽。圍解還朝，僕射楊愔迎勞之曰：「卿本文吏，遂有武略。削木剪紙，皆無故事，班、墨之思，何以相過。」
後帶潁川郡，積年留滯，數日之中，剖判咸盡，而臺報下，並允基所陳。條綱既疏，獄訟清息，官民遐邇，皆相慶悅。基性清慎，無所營求，曾語人云：「任官之所，木枕亦不須作，況重於此事。」唯頗令寫書。潘子義曾遺之書曰：「在官寫書，亦是風流罪過。」基答書曰：「觀過知仁，斯亦可矣。」後卒官，柩將還，遠近將送，莫不攀轅悲哭。
孟業，字敬業，鉅鹿安國人。家本寒微，少為州吏。性廉謹，同僚諸人侵盜官絹，分三十疋與之，拒而不受。魏彭城王韶拜定州，除典籤。長史劉仁之謂業曰：「我處其外，君居其內，同心戮力，庶有濟乎。」未幾仁之徵入為中書令，臨路啟韶云：「殿下左右可信任者唯有孟業，願專任之。餘人不可信也。」又與業別，執手曰：「今我出都，〔四〕君便失援，恐君在後，不自保全。唯正與直，願君自勉。」業唯有一馬，因瘦而死。韶以業家貧，令州府官人同食馬肉，欲令厚償，業固辭不敢。韶乃戲業曰：「卿邀名人也。」對曰：「業以微細，伏事節下，既不能裨益，寧可損敗清風。」後高祖書與韶云：「典籤姓孟者極能用心，何不置之目前。」〔五〕韶，高祖之婿也。仁之後為兗州，〔六〕臨別謂吏部崔暹曰：「貴州人士，唯有孟業，宜銓舉之，他人不可信也。」崔暹問業曰：「君往在定州，有何政績，使劉西兗如此欽歎？」答曰：「稟性愚直，唯知自修，無他長也。」
天保初，清河王岳拜司州牧，聞業名行，復召為法曹。業形貌短小，及謁見，岳心鄙其眇小，笑而不言。後尋業斷決之處，乃謂業曰：「卿斷決之明，可謂有過軀貌之用。」尋遷東郡守，以寬惠著。其年，麥一莖五穗，其餘三穗四穗共一莖，合郡人以為政化所感。尋以病卒。
崔伯謙，字士遜，博陵人。父文業，鉅鹿守。伯謙少孤貧，善養母。高祖召赴晉陽，補相府功曹，稱之曰：「清直奉公，真良佐也。」遷瀛州別駕。世宗以為京畿司馬，勞之曰：「卿騁足瀛部，己著康歌，督府務殷，是用相授。」族弟暹，當時寵要，謙與之僚舊同門，非吉凶，未曾造請。
後除濟北太守，恩信大行，乃改鞭用熟皮為之，不忍見血，示恥而已。有朝貴行過郡境，問人太守治政何如。對曰：「府君恩化，古者所無。因誦民為歌曰：『崔府君，能治政，易鞭鞭，布威德，民無爭。』」客曰：「既稱恩化，何由復威？」曰：「長吏憚威，民庶蒙惠。」徵赴鄴，百姓號泣遮道。以弟讓在關中，不復居內任，除南鉅鹿守，事無巨細，必自親覽。民有貧弱未理者，皆曰：「我自有白鬚公，不慮不決。」後為銀青光祿大夫，卒。
蘇瓊，字珍之，武強人也。父備，仕魏至衛尉少卿。瓊幼時隨父在邊，嘗謁東荊州刺史曹芝。芝戲問曰：「卿欲官不？」對曰：「設官求人，非人求官。」芝異其對，署為府長流參軍。文襄以儀同開府，引為刑獄參軍，每加勉勞。并州嘗有強盜，長流參軍推其事，所疑賊並已拷伏，失物家並識認，唯不獲盜贓。文襄付瓊更令窮審，乃別推得元景融等十餘人，並獲贓驗。〔七〕文襄大笑，語前妄引賊者曰：「爾輩若不遇我好參軍，幾致枉死。」
除南清河太守，〔八〕其郡多盜，及瓊至，民吏肅然，姦盜止息。或外境姦非，輒從界中行過者，無不捉送。零縣民魏雙成失牛〔九〕，疑其村人魏子賓，送至郡，一經窮問，知賓非盜者，即便放之。雙成訴云：「府君放賊去，百姓牛何處可得？」瓊不理，密走私訪，別獲盜者。從此畜牧不收，多放散，云：「但付府君。」有鄰郡富豪將財物寄置界內以避盜，為賊攻急，告曰：「我物已寄蘇公矣。」賊遂去。平原郡有妖賊劉黑狗，構結徒侶，通於滄海。瓊所部人連接村居，無相染累。鄰邑於此伏其德。郡中舊賊一百餘人，悉充左右，人間善惡，及長吏飲人一盃酒，無不即知。瓊性清慎，不發私書。道人道研為濟州沙門統，資產巨富，在郡多有出息，常得郡縣為徵。及欲求謁，度知其意，每見則談問玄理，應對肅敬，研雖為債數來，無由啟口。其弟子問其故，研曰：「每見府君，徑將我入青雲間，何由得論地上事。」郡民趙潁曾為樂陵太守，八十致事歸。五月初，得新瓜一雙自來送。潁恃年老，苦請，遂便為留，仍致於聽事梁上，竟不剖。人遂競貢新果，至門間，知潁瓜猶在，相顧而去。有百姓乙普明兄弟爭田，積年不斷，各相援引，乃至百人。瓊召普明兄弟對眾人諭之曰：「天下難得者兄弟，易求者田地，假令得地失兄弟心如何？」因而下淚，眾人莫不灑泣。普明弟兄叩頭乞外更思，分異十年，遂還同住。每年春，總集大儒衛覬隆、〔一０〕田元鳳等講於郡學，朝吏文案之暇，悉令受書，時人指吏曹為學生屋。禁斷淫祠，婚姻喪葬皆教令儉而中禮。又蠶月預下綿絹度樣於部內，其兵賦次第並立明式，至於調役，事必先辦，郡縣長吏常無十杖稽失。當時州郡無不遣人至境，訪其政術。天保中，郡界大水，人災，絕食者千餘家。瓊普集部中有粟家，自從貸粟以給付饑者。州計戶徵租，復欲推其貸粟。綱紀謂瓊曰：「雖矜饑餧，恐罪累府君。」瓊曰：「一身獲罪，且活千室，何所怨乎？」遂上表陳狀，使檢皆免，人戶保安。此等相撫兒子，咸言府君生汝。在郡六年，人庶懷之，遂無一人經州。前後四表，列為尤最。遭憂解職，故人贈遺，一無所受。尋起為司直、廷尉正，〔一一〕朝士嗟其屈。尚書辛述曰：「既直且正，名以定體，不慮不申。」
初瓊任清河太守，〔一二〕裴獻伯為濟州刺史，酷於用法，瓊恩於養人。房延祐為樂陵郡，過州。裴問其外聲，祐云：「唯聞太守善，刺史惡。」裴云：「得民譽者非至公。」祐答言：「若爾，黃霸、龔遂君之罪人也。」後有敕，州各舉清能。裴以前言，恐為瓊陷，瓊申其枉滯，議者尚其公平。畢義雲為御史中丞，以猛暴任職，理官忌憚，莫敢有違。瓊推察務在公平，得雪者甚眾，寺署臺案，始自於瓊。遷三公郎中。趙州及清河、南中有人頻告謀反，〔一三〕前後皆付瓊推撿，事多申雪。尚書崔昂謂瓊曰：「若欲立功名，當更思餘理，仍數雪反逆，身命何輕？」瓊正色曰：「所雪者怨枉，不放反逆。」昂大慚。京師為之語曰：「斷決無疑蘇珍之。」
遷左丞，行徐州事。〔一四〕徐州城中五級寺忽被盜銅像一百軀，有司徵檢，四鄰防宿及縱跡所疑，逮繫數十人，瓊一時放遣。寺僧怨訴不為推賊，瓊遣僧，謝曰：「但且還寺，得像自送。」爾後十日，抄賊姓名及贓處所，徑收掩，悉獲實驗，賊徒款引，道俗歎伏。舊制以淮禁不聽商販輒度。淮南歲儉，啟聽淮北取糴。後淮北人饑，復請通糴淮南，遂得商估往還，彼此兼濟，水陸之利，通於河北。後為大理卿而齊亡，仕周為博陵太守。
房豹，字仲幹，清河人。祖法壽，魏書有傳。父翼宗。〔一五〕豹體貌魁岸，美音儀。釋褐開府參軍，兼行臺郎中，隨慕容紹宗。紹宗自云有水厄，遂於戰艦中浴，並自投於水，冀以厭當之。豹曰：「夫命也在天，豈人理所能延促。公若實有災眚，恐非禳所能解，若其實無，何禳之有。」紹宗笑曰：「不能免俗，為復爾耳。」〔一六〕未幾而紹宗遇溺，時論以為知微。
遷樂陵太守，鎮以凝重，哀矜貧弱，豹階庭簡靜，圄囹空虛。郡治瀕海，水味多鹹苦，豹命鑿一井，遂得甘泉，遐邇以為政化所致。豹罷歸後，井味復鹹。齊滅，還鄉園自養，頻徵辭疾。終於家。
路去病，陽平人也。風神疏朗，儀表瑰異。釋褐開府參軍。敕用士人為縣宰，〔一七〕以去病為定州饒陽令。去病明閑時務，性頗嚴毅，人不敢欺，然至廉平，為吏民歎服。擢為成安令。京城下有鄴、臨漳、成安三縣，輦轂之下，舊號難治，重以政亂時難，綱維不立，功臣內戚，請囑百端。去病消息事宜，以理抗答，勢要之徒，雖冢養小人莫不憚其風格，亦不至嫌恨。自遷鄴以還，三縣令治術，去病獨為稱首。周武平齊，重其能官，與濟陰郡守公孫景茂二人不被替代，發詔褒揚。隋大業中，卒於冀氏縣令。〔一八〕
校勘記
〔一〕　北齊書卷四十六　按此卷前有序，後無論贊，諸傳內容都較北史簡略，其中或稱齊帝廟號，也有溢出北史的字句。錢氏考異卷三一認為經後人刪改，或是北齊書此卷已亡，後人以高氏小史補。但卷中蘇瓊傳卻稱齊帝謚，文字幾乎全同北史，只有個別溢出之句。
〔二〕　崔暹為廷尉　北史卷六六宋隱傳「崔暹」作「崔昂」。按本書卷三０崔暹傳沒有說他曾為廷尉，而崔昂傳說昂於天保中為廷尉卿。疑北史是。
〔三〕　撰別錄二十卷　北史卷六六「別錄」作「朝士別錄」。按單稱「別錄」便和宋世良的宋氏別錄相混。「朝士」二字不宜省。
〔四〕　今我出都　殿本考證云：「按上文云徵入為中書令，『出』疑『入』字之訛。」
〔五〕　後高祖書與韶云典籤姓孟者極能用心何不置之目前　按北史卷八六孟業傳稱「業尋被譖出外，行縣事」。後神武書責韶云：「典籤姓孟者極能用心，何乃令出外也。」本傳略去孟業出外事，所謂「何不置之目前」，語無來歷。必是刪節原文失當所致。
〔六〕　仁之後為兗州　北史卷八六「兗州」上有「西」字。按下文稱「劉西兗」，這裏「西」字不宜省。
〔七〕　並獲贓驗　諸本「贓」作「賊」。北史卷八六、冊府卷六一八「賊」作「贓」。按冊府錄自補本北齊書，而與北史同，知本作「贓」，上云「唯不獲盜贓」，可證，今據改。
〔八〕　除南清河太守　諸本「除」下衍「瓊累遷」三字，不可通，今據北史卷八六刪。
〔九〕　零縣民魏雙成失牛　諸本「零」下有「陵」字。按魏書卷一０六地形志中濟州南清河郡有零縣，無零陵。「陵」字衍，今據地形志刪。
〔一０〕衛覬隆　諸本「覬」作「顗」，北史卷八六作「覬」。按本書卷四四儒林傳序稱治春秋者有衛覬，即衛覬隆的省稱，今據改。
〔一一〕尋起為司直廷尉正　諸本「司」作「日」，北史卷八六作「司」。按隋書卷二七百官志後齊大理寺有「司直」十人。「日」字誤，今據改。
〔一二〕初瓊任清河太守　按前云瓊為南清河太守，南清河屬濟州，故下文敘濟州刺史裴獻伯酷於用法，有「刺史惡，太守善」之語，這裏「清河」上當脫「南」字。
〔一三〕趙州及清河南中有人頻告謀反　諸本「河」上無「清」字，北史卷八六、冊府卷六一八有。按「河南中」不可通。魏書卷一二孝靜紀天平元年置四中郎將，濟北置南中。這裏南中即指南中郎將轄區。諸本脫「清」字，今據補。
〔一四〕遷左丞行徐州事　北史卷八六作「遷徐州行臺左丞，行徐州事」，這裏略去「徐州行臺」四字，便像以尚書省左丞出任行徐州事，刪節失當。
〔一五〕祖法壽魏書有傳父翼宗　按魏書卷四三房法壽傳，法壽子伯祖，伯祖子翼（北史卷三九同），則法壽是房豹曾祖，這裏「祖」上當脫「曾」字。「翼宗」作「翼」乃雙名單稱。
〔一六〕不能免俗為復爾耳　諸本無「耳」字，據北史卷三九房豹傳及冊府卷八０七補。
〔一七〕敕用士人為縣宰　諸本「士」作「土」，殿本依北史卷八六路去病傳改。按用士人為縣宰，事見本書卷三八元文遙傳。「土」字訛，今從殿本。
〔一八〕發詔褒揚隋大業中卒於冀氏縣令　北史卷八六「褒揚」下有「去病後以尉遲迥事」一句，語尚未完，顯有脫文。則所謂「大業中卒於冀氏縣令」者，是否去病，尚不可知。
