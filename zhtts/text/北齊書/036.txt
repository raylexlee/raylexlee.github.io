△卷三十六　　列傳第二十八
〔一〕邢卲
邢卲，字子才，〔二〕河間鄚人，魏太常貞之後。父虯，魏光祿卿。卲小字吉，少時有避，遂不行名。年五歲，魏吏部郎清河崔亮見而奇之，曰：「此子後當大成，位望通顯。」十歲，便能屬文，雅有才思，聰明強記，日誦萬餘言。族兄巒，有人倫鑒，謂子弟曰：「宗室中有此兒，非常人也。」少在洛陽，會天下無事，與時名勝專以山水遊宴為娛，不暇勤業。嘗因霖雨，乃讀漢書，五日，略能遍記之。後因飲謔倦，方廣尋經史，五行俱下，一覽便記，無所遺忘。文章典麗，既贍且速。年未二十，名動衣冠。嘗與右北平陽固、河東裴伯茂、從兄罘、河南陸道暉等至北海王昕舍宿飲，相與賦詩、凡數十首，皆在主人奴處。旦日奴行，諸人求詩不得，卲皆為誦之，諸人有不認詩者，奴還得本，不誤一字。諸人方之王粲。吏部尚書隴西李神雋大相欽重，引為忘年之交。
釋巾為魏宣武挽郎，除奉朝請，遷著作佐郎。深為領軍元叉所禮，叉新除尚書令，〔三〕神雋與陳郡袁翻在席，叉令卲作謝表，須臾便成，以示諸賓。神雋曰：「邢卲此表，足使袁公變色。」孝昌初，與黃門侍郎李琰之對典朝儀。自孝明之後，文雅大盛，卲雕蟲之美，獨步當時，每一文初出，京師為之紙貴，讀誦俄遍遠近。于時袁翻與范陽祖瑩位望通顯，文筆之美，見稱先達，以卲藻思華贍，深共嫉之。每洛中貴人拜職，多憑卲為謝表。嘗有一貴勝初受官，大集賓食，翻與卲俱在坐。翻意主人託其為讓表。遂命卲作之。翻甚不悅，每告人云：「邢家小兒嘗客作章表，〔四〕自買黃紙，寫而送之。」卲恐為翻所害，乃辭以疾。屬尚書令元羅出鎮青州，啟為府司馬。遂在青土，終日酣賞，盡山泉之致。
永安初，累遷中書侍郎，所作詔誥，文體宏麗。及尒朱榮入洛，京師擾亂，卲與弘農楊愔避地嵩高山。〔五〕普泰中，兼給事黃門侍郎，尋為散騎常侍。太昌初，敕令恒直內省，給御食，〔六〕令覆按尚書門下事，凡除大官，先問其可否，然後施行。除衛將軍、國子祭酒。以親老還鄉，詔所在特給兵力五人，並令歲一入朝，以備顧問。丁母憂，哀毀過禮。
後楊愔與魏收及卲請置學。〔七〕（奏曰：）
（世室明堂，顯於周、夏；〔八〕一黌兩學，盛自虞、殷。所以宗配上帝，以著莫大之嚴；宣布下土，以彰則天之軌。養黃髮以詢哲言，育青衿而敷教典，用能享國長久，風徽萬祀者也。爰暨亡秦，改革其道，坑儒滅學，以蔽黔黎。故九服分崩，祚終二代。炎漢勃興，更修儒術。故西京有六學之義，東都有三本之盛。逮自魏、晉，撥亂相因，兵革之中，學校不絕。仰惟高祖孝文皇帝稟聖自天，道鏡今古，列校序於鄉黨，敦詩書於郡國。但經始事殷，戎軒屢駕，未遑多就，弓劍弗追。世宗統歷，聿遵先緒，永平之中，大興板築。續以水旱，戎馬生郊，雖逮為山，還停一簣。而明堂禮樂之本，乃鬱荊棘之林；膠序德義之基，空盈牧豎之跡；城隍嚴固之重，闕塼石之功；墉構顯望之要，少樓榭之飾。加以風雨稍侵，漸致虧墜。非所謂追隆堂構，儀刑萬國者也。伏聞朝議以高祖大造區夏，道侔姬文，擬祀明堂，式配上帝。今若基址不修，乃同丘畎，即使高皇神享，闕於國陽，宗事之典，有聲無實。此臣子所以匪寧，億兆所以佇望也。）
（臣又聞官方授能，所以任事，事既任矣，酬之以祿。如此則上無曠官之譏，下絕尸素之謗。今國子雖有學官之名，無教授之實，何異兔絲燕麥，南箕北斗哉？）
（昔劉向有言，王者宜興辟雍、陳禮樂以風天下。夫禮樂所以養人，刑法所以殺人，而有司勤勤，請定刑法，至於禮樂，則曰未敢。是敢於殺人，不敢於養人也。臣以為當今四海清平，九服寧宴，經國要重，理應先營，脫復稽延，則劉向之言徵矣。但事不兩興，須有進退。以臣愚量，宜罷尚方雕靡之作，頗省永寧土木之功，並減瑤光材瓦之力，兼分石窟鐫琢之勞，及諸事役非世急者，三時）（農隙，修此數條。使辟雍之禮，蔚爾而復興；諷誦之音，煥然而更作。美榭高墉嚴壯於外，槐宮棘寺顯麗於中。更明古今，重遵鄉飲，敦進郡學，精課經業，如此則元、凱可得之於上序，游、夏可致之於下國，豈不休歟！）
（靈太后令曰：「配饗大禮，為國之本，比以戎馬在郊，未遑修繕。今四表晏寧，當敕有司，別議經始。」）
累遷太常卿、〔九〕中書監，攝國子祭酒。是時朝臣多守一職，帶領二官甚少，卲頓居三職，並是文學之首，當世榮之。文宣幸晉陽，路中頻有甘露之瑞，朝臣皆作甘露頌，〔一０〕尚書符令卲為之序。及文宣皇帝崩，凶禮多見訊訪，敕撰哀策。後授特進，卒。
卲率情簡素，內行修謹，兄弟親姻之間，稱為雍睦。博覽墳籍，無不通曉，晚年尤以五經章句為意，窮其指要。吉凶禮儀，公私諮稟，質疑去惑，為世指南。每公卿會議，事關典故，卲援筆立成，證引該洽，帝命朝章，取定俄頃。詞致宏遠，獨步當時，與濟陰溫子昇為文士之冠，世論謂之溫、邢。鉅鹿魏收，雖天才艷發，而年事在二人之後，故子昇死後，方稱邢、魏焉。雖望實兼重，不以才位傲物。脫略簡易，不修威儀，車服器用，充事而已。有齋不居，坐臥恒在一小屋。果餌之屬，或置之梁上，賓至，下而共噉。天姿質素，特安異同，士無賢愚，皆能顧接，對客或解衣覓蝨，且與劇談。有書甚多，而不甚讎校。見人校書，常笑曰：「何愚之甚，天下書至死讀不可遍，焉能始復校此。且誤書思之，更是一適。」妻弟李季節，才學之士，謂子才曰：「世間人多不聰明，思誤書何由能得。」子才曰：「若思不能得，便不勞讀書。」與婦甚疏，未嘗內宿。自云嘗晝入內閤，為狗所吠，言畢便撫掌大笑。性好談賞，不能閑獨，公事歸休，恒須賓客自伴。事寡嫂甚謹，養孤子恕，慈愛特深。在兗州，有都信云恕疾，便憂之，廢寢食，顏色貶損。及卒，人士為之傷心，〔一一〕痛悼雖甚，竟不再哭，賓客弔慰，抆淚而已。其高情達識，開遣滯累，東門吳以還，所未有也。〔一二〕有集三十卷，見行於世。子大寶，有文情。孽子大德、大道，略不識字焉。
校勘記
〔一〕　北齊書卷三十六　按此卷原缺，後人以北史卷四三邢卲傳補，但刪節很多，字句也有異同。
〔二〕　邢卲字子才　諸本「卲」作「邵」，他處也或作「劭」。按「卲」與「劭」通，作「邵」誤。今一律作「卲」，他處不再出校記。
〔三〕　叉新除尚書令　諸本及北史卷四三邢卲傳，「除」下衍「遷」字，據冊府卷八三九、通志卷一五五邢卲傳刪。
〔四〕　邢家小兒嘗客作章表　諸本「嘗」作「當」，三朝本、百衲本作「嘗」，北史卷四三作「常」。按「客作」連文，即受人僱傭之意。袁翻譏笑邢卲為貴人作章表有同受僱。作「嘗」或「常」是，後人不解客作之意，臆改為「當」。今從三朝本。
〔五〕　及尒朱榮入洛京師擾亂卲與弘農楊愔避地嵩高山　諸本及北史卷四三「榮」作「兆」，冊府卷九四九作「榮」。按北史卷四八尒朱榮傳稱永安三年（五三０）八月榮被殺前，揚言赴洛陽，「京師人懷憂懼，中書舍人邢子才之徒已避之東出」。又本書卷三四楊愔傳（補）也敘愔與邢卲隱居嵩山事於尒朱榮被殺前。知作「兆」誤，今據冊府改。
〔六〕　給御食　諸本「御食」作「御史」，南本、局本作「御食」。按「給御史」不易解釋。通志卷一五五也作「食」，本書卷三一王晞傳稱「朝晡給與御食」，知作「御食」是。今從南本。
〔七〕　後楊愔與魏收及卲請置學　南、北、汲、殿、局五本「請置學」下有「及修立明堂」五字，三朝本、百衲本及北史卷四三無。又北史「魏收」作「魏元釜」。錢氏考異卷三九（北史邢卲條）云：「按史敘此事於太昌（北魏孝武帝年號五三二）之後，元叉死已久，北齊書以為魏收者為近之。然考之魏書李崇傳卷六六，此奏實出於崇，與楊愔、魏收、邢卲諸人初不相涉。」按此傳所云楊愔等所請乃是置學。這時元叉、李崇都已前死。明是楊愔等請置學之奏文已缺，北史誤本將同卷李崇傳文羼入邢卲傳。以北史補北齊書此傳者又沿其誤。唯北史和較早的北齊書版本尚無「及修建明堂」五字，而李崇之奏，卻以請修建明堂為主，令人有文不對題之感。明人校勘北齊書，為之補苴漏洞，又增此五字，可謂錯上加錯。今從三朝本無五字，下文自「奏曰」以下至「別議經始」共六百六十三字本非此傳中語，今用括號標出，以示區別。
〔八〕　世室明堂顯於周夏　北史卷四三、冊府卷六０三無此八字。按這是李崇奏文的開頭（見魏書卷六六），北史羼入邢卲傳時當亦有此八字，後人校北史者見上只說楊愔等請建學，與明堂無關，故逕刪去。取北史補此傳時，八字尚未刪。
〔九〕　累遷太常卿　北史卷四三「累遷」下多出五百六十八字，當是補此傳者刪節。
〔一０〕文宣幸晉陽路中頻有甘露之瑞朝臣皆作甘露頌　諸本「文宣」作「世宗」，北史卷四三無此二字。冊府卷五五一、通志卷一五五作「文宣」。按通志傳文即錄自北史，疑北史本亦有此二字。此傳亦出北史，北史例稱帝諡，這裏忽稱世宗廟號，明是補此傳者所改（或所據北史已脫去，以意增）。今據上文，稱邢卲以太常卿兼中書監、國子祭酒。本書卷四三許惇傳敘惇與邢卲爭大中正事，即稱邢卲官為中書監，又說許惇憑附宋欽道，出卲為刺史。宋欽道得勢已在高洋晚年，則邢卲為中書監也必在高洋時，可證他作甘露頌不可能在高澄（世宗）時。又邢卲甘露詩、甘露頌今存藝文類聚卷九八，通篇都只歌頌皇帝，不及宰輔，高澄未登帝位，也不像高澄當國時的作品。今據冊府、通志改。
〔一一〕養孤子恕慈愛特深至及卒人士為之傷心　張森楷云：「按北史邢臧傳卷四三言子恕仕隋，卒於沂州長史，則卲不得見其卒也。」按本書卷四九馬嗣明傳（補）敘他為邢卲子大寶診脈，預知其不出一年便死，果「未期而卒」，事在高洋時。知死者是卲子大寶，而非其姪恕。「及卒」當作「及子大寶卒」，脫「子大寶」三字。
〔一二〕東門吳以還所未有也　諸本無「門」字，南本依北史卷四三增。按東門吳子死不憂，見列子力命篇，令從南本。
