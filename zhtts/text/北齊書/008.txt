△卷八　　帝紀第八
〔一〕後主　幼主
後主諱緯，字仁綱，武成皇帝之長子也。母曰胡皇后，夢於海上坐玉盆，日入裙下，遂有娠，天保七年五月五日，生帝於并州邸。帝少美容儀，武成特所愛寵，拜王世子。及武成入纂大業，大寧二年正月丙戌，立為皇太子。河清四年，武成禪位於帝。
天統元年夏四月丙子，皇帝即位於晉陽宮，大赦，改河清四年為天統。丁丑，以太保賀拔仁為太師，太尉侯莫陳相為太保，司空、馮詡王潤為司徒，錄尚書事、趙郡王叡為司空，尚書左僕射、河間王孝琬為尚書令。戊寅，〔二〕以瀛州刺史尉粲為。太尉斛律光為大將軍，東安王婁叡為太尉，〔三〕尚書右僕射趙彥深為左僕射。
六月壬戌，彗星出文昌東北，其大如手，後稍長，乃至丈餘，百日乃滅。己巳，太上皇帝詔兼散騎常侍王季高使於陳。
秋七月乙未，太上皇帝詔增置都水使者一人。
冬十一月癸未，太上皇帝至自晉陽。己丑，太上皇帝詔改「太祖獻武皇帝」為「神武皇帝」，廟號「高祖」，「獻明皇后」為「武明皇后」；其「文宣」諡號委有司議定。
十二月庚戌，太上皇帝狩於北郊。壬子，狩於南郊。乙卯，狩於西郊。壬戌，太上皇帝幸晉陽。丁卯，帝至自晉陽。庚午，有司奏改「高祖文宣皇帝」為「威宗景烈皇帝」。
是歲，高麗、契丹、靺鞨並遣使朝貢。河南大疫。
二年丙戌春正月辛卯，祀圓丘。癸巳，祫祭於太廟，詔降罪人各有差。丙申，以吏部尚書尉瑾為尚書右僕射。庚子，行幸晉陽。
二月庚戌，太上皇帝至自晉陽。壬子，陳人來聘。
三月乙巳，太上皇帝詔以三臺施興聖寺。以旱故，降禁囚。
夏四月，陳文帝殂。
五月乙酉，以兼尚書左僕射、武興王普為尚書令。己亥，封太上皇帝子儼為東平王，〔四〕仁弘為齊安王，仁堅為北平王，〔五〕仁英為高平王，仁光為淮南王。
六月，太上皇帝詔兼散騎常侍韋道儒聘於陳。
秋八月，太上皇帝幸晉陽。
冬十月乙卯，〔六〕以太保侯莫陳相為太傅，大司馬、任城王湝為太保，太尉婁叡為大司馬，徙馮翊王潤為太尉，〔七〕開府儀同三司韓祖念為司徒。
十一月，大雨雪。盜竊太廟御服。
十二月乙丑，陳人來聘。
是歲，殺河間王孝琬。突厥、靺鞨國並遣使朝貢。於周為天和元年。
三年春正月壬辰，太上皇帝至自晉陽。乙未，大雪，平地二尺。戊戌，太上皇帝詔京官執事散官三品已上各舉三人，五品已上各舉二人；稱事七品已上及殿中侍御史、尚書都、檢校御史、主書及門下錄事各舉一人。鄴宮九龍殿災，延燒西廊。
二月壬寅朔，帝加元服，大赦，九州職人各進四級，內外百官普進二級。
夏四月癸丑，太上皇帝詔兼散騎常侍司馬幼之使於陳。
五月甲午，太上皇帝詔以領軍大將軍、東平王儼為尚書令。乙未，大風晝晦，發屋拔樹。
六月己未，太上皇帝詔封皇子仁幾為西河王，仁約為樂浪王〔八〕，仁儉為潁川王，仁雅為安樂王，仁統為丹陽王，〔九〕仁謙為東海王。
閏六月辛巳，左丞相斛律金薨。壬午，太上皇帝詔尚書令、東平王儼錄尚書事，以尚書左僕射趙彥深為尚書令，并省尚書左僕射婁定遠為尚書左僕射，中書監徐之才為右僕射。
秋八月辛未，太上皇帝詔以太保、任城王湝為太師，太尉、馮翊王潤為大司馬，太宰段韶為左丞相，太師賀拔仁為右丞相，太傅侯莫陳相為太宰，大司馬婁叡為太傅，大將軍斛律光為太保，司徒韓祖念為大將軍，司空、趙郡王叡為太尉，尚書令、東平王儼為司徒。
九月己酉，太上皇帝詔：「諸寺署所綰雜保戶姓高者，〔一０〕天保之初雖有優敕，權假力用未免者，今可悉蠲雜戶，任屬郡縣，一准平人。」丁巳，太上皇帝幸晉陽。
是秋，山東大水，人饑，僵尸滿道。
冬十月，突厥、大莫婁、室韋、百濟、靺鞨等國各遣使朝貢。
十一月丙午，〔一一〕以晉陽大明殿成故，大赦，文武百官進二級，免并州居城、太原一郡來年租賦。癸未，〔一二〕太上皇帝至自晉陽。
十二月己巳，太上皇帝詔以故左丞相、趙郡王琛配饗神武廟庭。
四年正月，詔以故清河王岳、河東王潘相樂十人並配饗神武廟庭。癸亥，太上皇帝詔兼散騎常侍鄭大護使於陳。
三月乙巳，太上皇帝詔以司徒、東平王儼為大將軍，南陽王綽為司徒，開府儀同三司徐顯秀為司空，開府儀同三司、廣寧王孝珩為尚書令。
夏四月辛未，鄴宮昭陽殿災，及宣光、瑤華等殿。辛巳，太上皇帝幸晉陽。
五月癸卯，以尚書右僕射胡長仁為左僕射，中書監和士開為右僕射。壬戌，太上皇帝至自晉陽。自正月不雨至於是月。
六月甲子朔，大雨。甲申，大風，拔木折樹。是月，彗星見于東井。
秋九月丙申，周人來通和，太上皇帝詔侍中斛斯文略報聘于周。
冬十月辛巳，以尚書令、廣寧王孝珩為錄尚書，左僕射胡長仁為尚書令，右僕射和士開為左僕射，中書監唐邕為右僕射。
十一月壬辰，太上皇帝詔兼散騎常侍李翥使於陳。是月，陳安成王頊廢其主伯宗而自立。
十二月辛未，太上皇帝崩。丙子，大赦，九州職人普加四級〔一三〕，內外百官並加兩級。戊寅，上太上皇后尊號為皇太后。〔一四〕甲申，詔細作之務及所在百工悉罷之。又詔掖庭、晉陽、中山宮人等及鄴下、并州太官官口二處，其年六十已上及有癃患者，仰所司簡放。庚寅，詔天保七年已來諸家緣坐配流者，所在令還。
是歲契丹、靺鞨國並遣使朝貢。
五年春正月辛亥，詔以金鳳等三臺未入寺者施大興聖寺。是月，殺定州刺史、博陵王濟。
二月乙丑，詔應宮刑者普免刑為官口。又詔禁網捕鷹鷂及畜養籠放之物。癸酉，大莫婁國遣使朝貢。己丑，改東平王儼為琅邪王。詔侍中叱列長叉使於周。〔一五〕是月，殺太尉、趙郡王叡。
三月丁酉，以司空徐顯秀為太尉，并省尚書令婁定遠為司空。是月，行幸晉陽。
夏四月甲子，詔以并州尚書省為大基聖寺，晉祠為大崇皇寺。乙丑，車駕至自晉陽。
秋七月己丑，詔降罪人各有差。戊申，詔使巡省河北諸州無雨處，境內偏旱者優免租調。
冬十月壬戌，詔禁造酒。
十一月辛丑，詔以太保斛律光為太傅，大司馬、馮翊王潤為太保，大將軍、琅邪王儼為大司馬。
十二月庚午，以開府儀同三司、蘭陵王長恭為尚書令。庚辰，以中書監魏收為尚書右僕射。
武平元年春正月乙酉朔，改元。太師、并州刺史、東安王婁叡薨。戊申，詔兼散騎常侍裴獻之聘于陳。
二月癸亥，以百濟王餘昌為使持節、侍中、驃騎大將軍、帶方郡公，王如故。己巳，以太傅、咸陽王斛律光為右丞相，并州刺史、右丞相、安定王賀拔仁為錄尚書事，冀州刺史、任城王湝為太師。丙子，降死罪已下囚。
閏月戊戌，錄尚書事、安定王賀拔仁薨。
三月辛酉，以開府儀同三司徐之才為尚書左僕射。
夏六月乙酉，以廣寧王孝珩為司空。甲辰，以皇子恒生故，大赦，內外百官普進二級，九州職人普進四級。己酉，詔以開府儀同三司唐邕為尚書右僕射。
秋七月癸丑，封孝昭皇帝子彥基為城陽王，彥康為定陵王，彥忠為梁郡王。甲寅，以尚書令、蘭陵王長恭為錄尚書事，中領軍和士開為尚書令。癸亥，靺鞨國遣使朝貢。癸酉，以華山王凝為太傅。
八月辛卯，行幸晉陽。
九月乙巳，立皇子恒為皇太子。
冬十月辛巳，以司空、廣寧王孝珩為司徒，以上洛王思宗為司空，封蕭莊為梁王。戊子，曲降并州死罪已下囚。己丑，復改威宗景烈皇帝諡號為「顯祖文宣皇帝」。
十二月丁亥，車駕至自晉陽。詔右丞相斛律光出晉州道，〔一六〕修城戍。
二年春正月丁巳，詔兼散騎常侍劉環雋使於陳。戊寅，以百濟王餘昌為使持節、都督、東青州刺史。
二月壬寅，以錄尚書事、蘭陵王長恭為太尉，并省錄尚書事趙彥深為司空，尚書令和士開錄尚書事，左僕射徐之才為尚書令，右僕射唐邕為左僕射，吏部尚書馮子琮為右僕射。
夏四月壬午，以大司馬、琅邪王儼為太保。甲午，陳遣使連和，謀伐周，朝議弗許。
六月，段韶攻周汾州，剋之，獲刺史楊敷。
秋七月庚午，太保、琅邪王儼矯詔殺錄尚書事和士開於南臺〔一七〕。即日誅領軍大將軍厙狄伏連、書侍御史王子宣等，〔一八〕尚書右僕射馮子琮賜死殿中。〔一九〕
八月己亥，行幸晉陽。
九月辛亥，以太師、任城王湝為太宰，馮翊王潤為太師。己未，左丞相、平原王段韶薨。戊午，曲降并州界內死罪已下各有差。庚午，殺太保、琅邪王儼。壬申，陳人來聘。
冬十月，罷京畿府入領軍府。己亥，車駕至自晉陽。
十一月庚戌，詔侍中赫連子悅使於周。丙寅，以徐州行臺、廣寧王孝珩錄尚書事。庚午，以錄尚書事、廣寧王孝珩為司徒。癸酉，以右丞相斛律光為左丞相。
三年春正月己巳，祀南郊。辛亥，追贈故琅邪王儼為楚帝。〔二０〕
二月己卯，以衛菩薩為太尉。辛巳，以并省吏部尚書高元海為尚書右僕射。庚寅，以左僕射唐邕為尚書令，侍中祖珽為左僕射。是月，敕撰玄洲苑御覽，後改名聖壽堂御覽。
三月辛酉，詔文武官五品已上各舉一人。是月，周誅冢宰宇文護。
夏四月，周人來聘。
秋七月戊辰，誅左丞相、咸陽王斛律光及其弟幽州行臺、荊山公豐樂。
八月庚寅，廢皇后斛律氏為庶人。以太宰、任城王湝為右丞相，太師、馮翊王潤為太尉，蘭陵王長恭為大司馬，廣寧王孝珩為大將軍，安德王延宗為司徒。〔二一〕使領軍封輔相聘于周。戊子，拜右昭儀胡氏為皇后。己丑，以司州牧、北平王仁堅為尚書令，特進許季良為左僕射，彭城王寶德為右僕射。癸巳，行幸晉陽。是月，聖壽堂御覽成，敕付史閣，後改為脩文殿御覽。
九月，陳人來聘。
冬十月，降死罪已下囚。甲午，拜弘德夫人穆氏為左皇后，大赦。
十二月辛丑，廢皇后胡氏為庶人。
是歲，新羅、百濟、勿吉、突厥並遣使朝貢。於周為建德元年。
四年春正月戊寅，以并省尚書令高阿那肱為錄尚書事。庚辰，詔兼散騎常侍崔象使於陳。是月，鄴都、并州並有狐媚，多截人髮。
二月乙巳，拜左皇后穆氏為皇后。丙午，置文林館。乙卯，以尚書令、北平王仁堅為錄尚書事。丁巳，行幸晉陽。是月，周人來聘。
三月辛未，盜入信州，殺刺史和士休，南兗州刺史鮮于世榮討平之。庚辰，車駕至晉陽。
夏四月戊午，以大司馬、蘭陵王長恭為太保，大將軍、定州刺史、南陽王綽為大司馬，太尉衛菩薩為大將軍，〔二二〕司徒、安德王延宗為太尉，司空、武興王普為司徒，開府儀同三司、宜陽王趙彥深為司空。癸丑，祈皇祠壇壝蕝之內忽有車軌之轍，按驗傍無人跡，不知車所從來。乙卯，詔以為大慶，班告天下。己未，周人來聘。
五月丙子，詔史官更撰魏書。癸巳，以領軍穆提婆為尚書左僕射，以侍中、中書監段孝言為右僕射。是月，開府儀同三司尉破胡、長孫洪略等與陳將吳明徹戰於呂梁南，大敗，破胡走以免，洪略戰沒，遂陷秦、涇二州。明徹進陷和、合二州。是月，殺太保、蘭陵王長恭。
六月，明徹進軍圍壽陽。壬子，幸南苑，從官暍死者六十人。以錄尚書事高阿那肱為司徒。丙辰，詔開府王師羅使於周。
九月，校獵于鄴東。
冬十月，陳將吳明徹陷壽陽。辛丑，殺侍中崔季舒、張彫虎，散騎常侍劉逖、封孝琰，黃門侍郎裴澤、郭遵。癸卯，行幸晉陽。
十二月戊寅，以司徒高阿那肱為右丞相。是歲，高麗、靺鞨並遣使朝貢，突厥使來求婚。
五年春正月乙丑，置左右娥英各一人。
二月乙未，車駕至自晉陽。朔州行臺、南安王思好反。辛丑，行幸晉陽。尚書令唐邕等大破思好，思好投水死，焚其屍，〔二三〕並其妻李氏。丁未，車駕至自晉陽。甲寅，以尚書令唐邕為錄尚書事。
夏五月，大旱，晉陽得死魃，長二尺，面頂各二目。帝聞之，使刻木為其形以獻。庚午，大赦。丁亥，陳人寇淮北。
秋八月癸卯，行幸晉陽。甲辰，以高勱為尚書右僕射。〔二四〕
是歲，殺南陽王綽。
六年春三月乙亥，車駕至自晉陽。丁丑，烹妖賊鄭子饒於都市。是月，周人來聘。
夏四月庚子，以中書監陽休之為尚書右僕射。癸卯，靺鞨遣使朝貢。
秋七月甲戌，行幸晉陽。
八月丁酉，冀、定、趙、幽、滄、瀛六州大水。是月，周師入洛川，屯芒山，攻逼洛城，縱火船焚浮橋，河橋絕。
閏月己丑，遣右丞相高阿那肱自晉陽禦之，師次河陽，周師夜遁。庚辰，以司空趙彥深為司徒，斛律阿列羅為司空。辛巳，以軍國資用不足，稅關市、舟車、山澤、鹽鐵、店肆，輕重各有差，開酒禁。
七年春正月壬辰，詔去秋已來，水潦人饑不自立者，所在付大寺及諸富戶濟其性命。甲寅，大赦。乙卯，車駕至自晉陽。
二月辛酉，括雜戶女年二十已下十四已上未嫁悉集省，隱匿者家長處死刑。二月丙寅，〔二五〕風從西北起，發屋拔樹，五日乃止。
夏六月戊申朔，日有食之。庚申，司徒趙彥深薨。
秋七月丁丑，大雨霖。是月，以水澇遣使巡撫流亡人戶。
八月丁卯，行幸晉陽。雉集於御坐，獲之，有司不敢以聞。詔營邯鄲宮。
冬十月丙辰，帝大狩於祁連池。周師攻晉州。癸亥，帝還晉陽。甲子，出兵，大集晉祠。庚午，帝發晉陽。癸酉，帝列陣而行，上雞棲原，與周齊王憲相對，至夜不戰，周師斂陣而退。
十一月，周武帝退還長安，留偏師守晉州。高阿那肱等圍晉州城。戊寅，帝至圍所。
十二月戊申，周武帝來救晉州。庚戌，戰於城南，〔二六〕我軍大敗。帝棄軍先還。癸丑，入晉陽，憂懼不知所之。甲寅，大赦。帝謂朝臣曰：「周師甚盛，若何？」群臣咸曰：「天命未改，一得一失，自古皆然。宜停百賦，安慰朝野，收拾遺兵，背城死戰，以存社稷。」帝意猶豫，欲向北朔州。乃留安德王延宗、廣寧王孝珩等守晉陽。若晉陽不守，即欲奔突厥。群臣皆曰不可，帝不從其言。開府儀同三司賀拔伏恩、封輔相、慕容鍾葵等宿衛近臣三十餘人西奔周師。乙卯，詔募兵，遣安德王延宗為左，廣寧王孝珩為右。延宗入見，帝告欲向北朔州。延宗泣諫，不從。帝密遣王康德與中人齊紹等送皇太后、皇太子於北朔州。丙辰，帝幸城南軍，勞將士，其夜欲遁，諸將不從。丁巳，大赦，改武平七年為隆化元年。其日，穆提婆降周。詔除安德王延宗為相國，委以備禦，延宗流涕受命。帝乃夜斬五龍門而出，欲走突厥，從官多散，領軍梅勝郎叩馬諫，乃迴之鄴。時唯高阿那肱等十餘騎，廣寧王孝珩、襄城王彥道續至，得數十人同行。戊午，延宗從眾議即皇帝位於晉陽，改隆化為德昌元年。
庚申，帝入鄴。辛酉，延宗與周師戰於晉陽，大敗，為周師所虜。帝遣募人，重加官賞，雖有此言，而竟不出物。廣寧王孝珩奏請出宮人及珍寶班賜將士，帝不悅。斛律孝卿居中受委，帶甲以處分，請帝親勞，為帝撰辭，且曰宜慷慨流涕，感激人心。帝既出臨眾，將令之，不復記所受言，遂大笑，左右亦群咍，將士莫不解體。於是自大丞相已下太宰、三師、大司馬、大將軍、三公等官並增員而授，或三或四，不可勝數。甲子，皇太后從北道至。引文武一品已上入朱華門，賜酒食，給紙筆，問以禦周之方。群臣各異議，帝莫知所從。又引高元海、宋士素、盧思道、李德林等，欲議禪位皇太子。先是望氣者言，當有革易，於是依天統故事，授位幼主。
幼主名恒，帝之長子也。母曰穆皇后，武平元年六月生於鄴。其年十月，立為皇太子。
隆化二年春正月乙亥，即皇帝位，時八歲，改元為承光元年，大赦，尊皇太后為太皇太后，帝為太上皇帝，后為太上皇后。於是黃門侍郎顏之推、中書侍郎薛道衡、侍中陳德信等勸太上皇帝往河外募兵，更為經略，若不濟，南投陳國，從之。丁丑，太皇太后、太上皇后自鄴先趣濟州。〔二七〕周師漸逼，癸未，幼主又自鄴東走。己丑，周師至紫陌橋。癸巳，燒城西門。太上皇將百餘騎東走。乙亥，〔二八〕渡河入濟州。其日，幼主禪位於大丞相、任城王湝，令侍中斛律孝卿送禪文及璽紱於瀛州，孝卿乃以之歸周。又為任城王詔，尊太上皇為無上皇，幼主為守國天王。留太皇太后濟州，遣高阿那肱留守。太上皇並皇后攜幼主走青州，韓長鸞、鄧顒等數十人從。太上皇既至青州，即為入陳之計。而高阿那肱召周軍，約生致齊主，而屢使人告言，賊軍在遠，已令人燒斷橋路。太上所以停緩。周軍奄至青州，太上窘急，將遜於陳，置金囊於鞍後，與長鸞、淑妃等十數騎至青州南鄧村，為周將尉遲綱所獲。〔二九〕送鄴，周武帝與抗賓主禮，並太后、幼主、諸王俱送長安，封帝溫國公。至建德七年，誣與宜州刺史穆提婆謀反，及延宗等數十人無少長咸賜死，神武子孫所存者一二而已。至大象末，陽休之、陳德信等啟大丞相隋公，請收葬，聽之，葬長安北原洪瀆川。
帝幼而令善，及長，頗學綴文，置文林館，引諸文士焉。而言語澀吶，無志度，不喜見朝士。自非寵私昵狎，未嘗交語。性懦不堪，人視者，即有忿責。其奏事者，雖三公令錄莫得仰視，皆略陳大旨，驚走而出。每災異寇盜水旱，亦不貶損，唯諸處設齋，以此為修德。雅信巫覡，解禱無方。
初琅邪王舉兵，人告者誤云厙狄伏連反，帝曰：「此必仁威也。」又斛律光死後，諸武官舉高思好堪大將軍，帝曰：「思好喜反。」皆如所言。遂自以策無遺算，乃益驕縱。盛為無愁之曲，帝自彈胡琵琶而唱之，侍和之者以百數。人間謂之無愁天子。嘗出見群厲，盡殺之，或剝人面皮而視之。
任陸令萱、和士開、高阿那肱、穆提婆、韓長鸞等宰制天下，陳德信、鄧長顒、何洪珍參預機權。各引親黨，超居非次，官由財進，獄以賄成，其所以亂政害人，難以備載。諸宮奴婢、閹人、商人、胡戶、雜戶、歌舞人、見鬼人濫得富貴者將萬數。庶姓封王者百數，不復可紀。開府千餘，儀同無數。領軍一時二十，連判文書，各作依字，不具姓名，莫知誰也。諸貴寵祖禰追贈官，歲一進，位極乃止。
宮掖婢皆封郡君，宮女寶衣玉食者五百餘人，一裙直萬疋，鏡臺直千金，競為變巧，朝衣夕弊。承武成之奢麗，以為帝王當然。乃更增益宮苑，造偃武脩文臺，其嬪嬙諸宮中起鏡殿、寶殿、玳瑁殿，丹青彫刻，妙極當時。又於晉陽起十二院，壯麗逾於鄴下。所愛不恒，數毀而又復。夜則以火照作，寒則以湯為泥，百工困窮，無時休息。鑿晉陽西山為大佛像，一夜然油萬盆，光照宮內。又為胡昭儀起大慈寺，未成，改為穆皇后大寶林寺，窮極工巧，運石填泉，勞費億計，人牛死者不可勝紀。御馬則藉以氈剡，食物有十餘種，將合牝牡，則設青廬，具牢饌而親觀之。狗則飼以粱肉。馬及鷹犬乃有儀同、郡君之號，故有赤彪儀同、逍遙郡君、凌霄郡君，高思好書所謂「駮龍逍遙」者也。犬於馬上設褥以抱之，鬥雞亦號開府，犬馬雞鷹多食縣幹。〔三０〕鷹之入養者，稍割犬肉以飼之，至數日乃死。
又於華林園立貧窮村舍，帝自弊衣為乞食兒。又為窮兒之市，躬自交易。寫築西鄙諸城，使人衣黑衣為羌兵，鼓噪凌之，親率內參臨拒，或實彎弓射人。自晉陽東巡，單馬馳鶩，衣解髮散而歸。
又好不急之務，曾一夜索蠍，及旦得三升。特愛非時之物，取求火急，皆須朝徵夕辦，當勢者因之，貸一而責十焉。賦斂日重，徭役日繁，人力既殫，帑藏空竭。乃賜諸佞幸賣官，或得郡兩三，或得縣六七，各分州郡，下逮鄉官亦多降中旨，〔三一〕故有敕用州主簿，敕用郡功曹。於是州縣職司多出富商大賈，競為貪縱，人不聊生。爰自鄴都及諸州郡，所在徵稅，百端俱起。凡此諸役，皆漸於武成，至帝而增廣焉。然未嘗有帷薄淫穢，唯此事優於武成云。
初河清末，武成夢大蝟攻破鄴城，故索境內蝟膏以絕之。識者以後主名聲與蝟相協，亡齊徵也。又婦人皆剪剔以著假髻，而危邪之狀如飛鳥，至於南面，則髻心正西。始自宮內為之，被於四遠，天意若曰元首剪落，危側當走西也。又為刀子者刃皆狹細，名曰盡勢。遊童戲者好以兩手持繩，拂地而卻上，跳且唱曰「高末」，高末之言，蓋高氏運祚之末也。然則亂亡之數蓋有兆云。
論曰：武成風度高爽，經算弘長，文武之官，俱盡其力，有帝王之量矣。但愛狎庸豎，委以朝權，帷薄之間，淫侈過度，滅亡之兆，其在斯乎？玄象告變，傳位元子，名號雖殊，政猶己出，跡有虛飾，事非憲典，聰明臨下，何易可誣。又河南、河間、樂陵等諸王，或以時嫌，或以猜忌，皆無罪而殞，非所謂知命任天道之義也。後主以中庸之姿，懷易染之性，永言先訓，教匪義方。始自襁褓，至于傳位，隔以正人，閉其善道。養德所履，異乎春誦夏弦；過庭所聞，莫非不軌不物。輔之以中宮嬭媼，屬之以麗色淫聲，縱韝紲之娛，恣朋淫之好。語曰「從惡若崩」，蓋言其易。武平在御，彌見淪胥，罕接朝士，不親政事，一日萬機，委諸凶族。內侍帷幄，外吐絲綸，威厲風霜，志迴天日，虐人害物，搏噬無厭，賣獄鬻官，溪壑難滿。重以名將貽禍，忠臣顯戮，始見浸弱之萌，俄觀土崩之勢，周武因機，遂混區夏，悲夫！蓋桀、紂罪人，其亡也忽焉，自然之理矣。
鄭文貞公魏徵總而論之曰：神武以雄傑之姿，始基霸業；文襄以英明之略，伐叛柔遠。于時喪君有君，師出以律。河陰之役，摧宇文如反掌；渦陽之戰，掃侯景如拉枯。故能氣攝西鄰，威加南服，王室是賴，東夏宅心。文宣因累世之資，膺樂推之會，地居當璧，遂遷魏鼎。懷譎詭非常之才，運屈奇不測之智，網羅俊乂，明察臨下，文武名臣，盡其力用。親戎出塞，命將臨江，定單于於龍城，納長君於梁國，外內充實，疆埸無警，胡騎息其南侵，秦人不敢東顧。既而荒淫敗德，罔念作狂，為善未能亡身，餘殃足以傳後。得以壽終，幸也；胤嗣不永，宜哉。孝昭地逼身危，逆取順守，外敷文教，內蘊雄圖，將以牢籠區域，奄一函夏，享齡不永，勣用無成。若或天假之年，足使秦、吳旰食。武成即位，雅道陵遲，昭、襄之風，漼焉已墜。洎乎後主，外內崩離，眾潰於平陽，身禽於青土。天道深遠，或未易談，吉凶由人，抑可揚搉。
觀夫有齊全盛，控帶遐阻，西苞汾、晉，南極江、淮，東盡海隅，北漸沙漠，六國之地，我獲其五，九州之境，彼分其四。料甲兵之眾寡，校帑藏之虛實，折衝千里之將，帷幄六奇之士，比二方之優劣，無等級以寄言。然其太行、長城之固自若也，江淮、汾晉之險不移也，帑藏輸稅之賦未虧也，士庶甲兵之眾不缺也；然而前王用之而有餘，後主守之而不足，其故何哉？前王之御時也，沐雨櫛風，拯其溺而救其焚，信賞必罰，安而利之，既與共其存亡，故得同其生死。後主則不然，以人從欲，損物益己。彫牆峻宇，甘酒嗜音，廛肆遍於宮園，禽色荒於外內，俾晝作夜，罔水行舟，所欲必成，所求必得。既不軌不物，又暗於聽受，忠信不聞，萋斐必入，視人如草芥，從惡如順流。佞閹處當軸之權，婢媼擅迴天之力，賣官鬻獄，亂政淫刑，刳剒被於忠良，祿位加於犬馬，讒邪並進，法令多聞，持瓢者非止百人，搖樹者不唯一手。於是土崩瓦解，眾叛親離，顧瞻周道，咸有西歸之志。方更盛其宮觀，窮極荒淫，謂黔首之可誣，指白日以自保。馳倒戈之旅，抗前歌之師，五世崇基，一舉而滅，豈非鐫金石者難為功，摧枯朽者易為力歟？
抑又聞之：皇天無親，唯德是輔；天時不如地利，地利不如人和。齊自河清之後，逮于武平之末，土木之功不息，嬪嬙之選無已，征稅盡，人力殫，物產無以給其求，江海不能贍其欲。所謂火既熾矣，更負薪以足之，數既窮矣，又為惡以促之，欲求大廈不燔，延期過曆，不亦難乎！由此言之，齊氏之敗亡，蓋亦由人，匪唯天道也。
校勘記
〔一〕　北齊書卷八　按此卷原缺，後人以北史卷八齊紀下後主紀補。三朝本卷末有宋人校語「此卷與北史同」。
〔二〕　戊寅　諸本「戊寅」作「庚寅」。北史卷八、通鑑卷一六九作「戊寅」。按天統元年（五六五）四月癸丑朔，有「戊寅」，無「庚寅」，今據北史改。
〔三〕　以瀛州刺史尉粲為太尉斛律光為大將軍東安王婁叡為太尉　通鑑卷一六九此條胡三省注：「尉粲、婁叡並為太尉，此承齊紀之誤。按尉粲傳（本書卷一五）粲為太傅，當從之。」殿本考證云：「考武成紀（本書卷七）河清三年（五六四）冬十二月，以斛律光為太尉，是『太尉』二字當屬下句讀。『為』字下（指「尉粲為」下），疑脫『太傅』二字。」按武成紀（補）大寧元年（五六一）十一月稱「以太尉尉粲為太保」。太保班在太尉上，不應此時又退到太尉。當如殿本考證之說，「尉粲為」下脫「太傅」二字。
〔四〕　封太上皇帝子儼為東平王　按本書卷七武成紀（補）河清三年（五六四）九月已稱封儼為東平王，這裏重出。
〔五〕　仁堅為北平王　諸本「堅」都作「固」。按下武平三年（五七二）兩見北平王仁堅。卷一二武成十二王傳（補）也稱「北平王貞字仁堅」。李百藥北齊書據其父德林舊稿寫成。德林避隋諱，改「堅」為「固」，這一處百藥漏改，北史仍之，此紀又仍北史之舊。今回改以歸一致。
〔六〕　冬十月乙卯　諸本「乙卯」作「己卯」，北史卷八作「乙卯」。按天統二年（五六六）十月有「乙卯」，無「己卯」，今據改。
〔七〕　徙馮翊王潤為太尉　張森楷云：「北史改官，例不稱『徙』。此『徙』字蓋當為『徒』，上脫『司』字。後人見『徒』字於義不屬，妄改為『徙』。按高潤在天統元年（五六五）四月為司徒。這次改官，他人都書原官，不應高潤獨缺，張說是。
〔八〕　仁約為樂浪王　按卷一二武成十二王傳（補）無「仁約」，仁幾下面是樂平王仁邕。此人疑名約，字仁邕，這裏本無「仁」字，後人見兄弟名都有「仁」字，也加了此字。「樂浪」「樂平」不知孰是。
〔九〕　仁統為丹陽王　北史卷八無「仁」字。本書卷一二武成十二王傳（補）作「丹陽王仁直」。通鑑卷一七０考異云：「北齊書帝紀名統，今從列傳，統謂仁直。」據此，則司馬光所見北齊書後主紀也作「統」，與北史同。按此「仁」字和上條「仁約」之「仁」都是後人所加。後主名緯字仁綱，儼字仁威和約字仁邕，統字仁直一例。此紀或稱名，或稱字。
〔一０〕諸寺署所綰雜保戶姓高者　「雜保戶」不可解，「保」當是「役」之訛。本書卷四文宣紀天保二年（五五一）九月稱：「詔免諸伎作、屯、牧雜色役隸之徒為白戶。」「雜色役隸之徒」即雜役戶。
〔一一〕十一月丙午　諸本「丙午」都作「甲午」，北史卷八作「景午」（即丙午）。按天統三年（五六七）十一月無「甲午」，有「丙午」，今據改。
〔一二〕癸未　按本年十一月無「癸未」。通鑑卷一七０作「癸丑」，疑是。
〔一三〕大赦九州職人普加四級　諸本和北史卷八「四」都作「一」。文館詞林卷六七０魏收北齊後主大赦詔即是這次大赦所發的詔書，稱「普加四級」。按此紀天統三年（五六七）二月、武平元年（五七０）六月大赦都說「九州職人，普加四級」。「一」字誤，今據文館詞林改。
〔一四〕上太上皇后尊號為皇太后　三朝本、南本、北平、汲本、殿本「太上皇后」上無「上」字。局本及北史卷八、冊府卷一八九有。按此字不宜省，今從局本。
〔一五〕詔侍中叱列長叉使於周　諸本和北史卷八「叉」作「文」，本書卷二０叱列平傳作「乂」，北史卷五三叱列平傳、卷九三梁蕭氏傳、通鑑卷一七０作「叉」。按漢魏南北朝墓誌集釋有馮忱妻叱李綱子墓誌稱「祖長釜，齊侍中、許昌王」。隋書卷一高祖紀上開皇二年、三年兩見叱李長叉。「釜」「叉」同，「叱李」即「叱列」的異譯。今據墓誌改。
〔一六〕詔右丞相斛律光出晉州道　諸本及北史卷八「右」作「左」。按此紀於本年二月稱以斛律光為右丞相，明年十一月升左丞相，卷一七本傳同。這裏「左」字顯誤，今改正。
〔一七〕太保琅邪王儼矯詔殺錄尚書事和士開於南臺　諸本「太保」作「太尉」，北史卷八作「太保」。按此紀於本年四月書儼為太保，卷一二琅邪王儼傳（補）同。今據北史改。
〔一八〕書侍御史王子宣等　諸本「書侍御史」作「侍書御史」，北史卷八作「書侍御史」。本書卷一二琅邪王儼傳（補）作「治書侍御史」，隋書卷二一天文志（五代災應變）、通鑑卷一七二同儼傳。按本應作「治書侍御史」，北史避唐諱去「治」字，補此紀者以「書侍御史」罕見，妄加乙改，今從北史乙正。又本書琅邪王儼傳也以北史補，本無「治」字，今有此字，亦補此傳者所增，卻增得對。
〔一九〕尚書右僕射馮子琮賜死殿中　諸本「右」作「左」，北史卷八作「右」。本書卷四０、北史卷五五馮子琮傳也是一作「左」，一作「右」。按此紀於本年二月書馮子琮為右僕射，隋書卷二一天文志（五代災應變）、卷二二五行志上（木氷）都稱「右僕射馮子琮」。「左」字誤，今據北史改。
〔二０〕追贈故琅邪王儼為楚帝　諸本「帝」作「王」，北史卷八作「帝」。按贈帝事亦見本書卷一二（補）、北史卷五二儼本傳。「王」字誤，今據北史改。
〔二一〕安德王延宗為司徒　諸本「司徒」上有「大」字，北史卷八無。按北齊制度司徒、司空都不加大，今據北史刪。
〔二二〕太尉衛菩薩為大將軍　諸本和北史卷八「太尉」上有「大司馬」三字。按此紀於武平三年（五七二）二月稱「以衛菩薩為太尉」，沒有說他兼大司馬。而且以太尉遷大將軍，正合常規，大司馬班在大將軍上，菩薩如已官大司馬，一般無遷大將軍之例。這裏是涉上「南陽王綽為大司馬」而誤重，今刪
〔二三〕思好投水死焚其屍　諸本和北史卷八「水」作「火」。按本書卷一四（補）、北史卷五一高思好傳說他軍敗，「投水而死」，又說「屠剝焚之」。若已投火，不待再焚。這裏本亦作「投水」，後人不知焚屍是死後的事，以為投水豈能焚，妄改作「火」。今據本傳改。
〔二四〕以高勱為尚書右僕射　三朝本、北本、汲本、局本「勱」作「勵」，南本從北史卷八作「勱」，殿本從之。按本書卷一三、北史卷五一清河王岳傳作「勱」，而舊唐書卷六五高士廉傳、新唐書卷九五高儉傳作「勵」。金石錄卷二四高士廉塋兆記跋云：「唐史及元和姓纂皆云士廉父名『勵』，而北史作『勱』。今此碑與北史合，蓋唐史及姓纂轉寫誤爾。」據碑，作「勵」誤，今從南本。
〔二五〕二月丙寅　上文已見「二月辛酉」，這裏不應重出二月。隋書卷二三五行志下（常風）作「三月」。但這年三月又沒有丙寅。則也可能衍「二月」二字。今不改。
〔二六〕十二月戊申周武帝來救晉州庚戌戰於城南　諸本無「周」字，今據北史卷八補。又諸本「庚戌」作「庚申」。北史卷八、御覽卷一三一、周書卷六武帝紀建德六年（五七七）十二月都作「庚戌」。按上文見「戊申」，下文見「癸丑」，中間只能是「庚戌」，今據改。
〔二七〕丁丑太皇太后太上皇后自鄴先趣濟州　諸本和北史卷八「太上皇」下無「后」字。通鑑卷一七三有。按下文說癸丑燒城西門（指鄴城），太上皇率百餘騎東走。丁丑是三日，癸丑是十九日，後主（太上皇）既已丁丑「趣濟州」，怎會在癸丑又自鄴東走？檢周書六武帝紀下建德六年（五七七）正月癸巳云：「齊主先送其母並妻子於青州，及城陷，乃率數十騎東走。」據此知此紀所云丁丑趣濟州的是後主的母妻。這裏脫一「后」字，今據通鑑補。
〔二八〕乙亥　按這年正月乙亥朔，上文紀癸巳已是十九日，怎會又退到一日。乙亥必誤，通鑑卷一七三作「乙未」，疑是。
〔二九〕為周將尉遲綱所獲　按周書卷六武帝紀下建德六年（五七七）正月記追擒北齊後主的是尉遲勤。勤父綱死於天和四年（五六九），見周書卷二０本傳。此紀誤。
〔三０〕犬馬雞鷹多食縣幹　三朝本、北本、汲本、局本「幹」作「邑」。北史卷八作「幹」。按食幹是北齊制度，屢見本書。當是補此傳者不知食幹之制，臆改為「邑」。南本、殿本已據北史回改，今從之。
〔三一〕下逮鄉官亦多降中旨　諸本及北史卷八「旨」作「者」。御覽卷一三一、通歷卷九、通典卷一四作「旨」，按「中旨」屢見本書卷三八元文遙傳（補）、卷四０馮子琮傳（補），今據改。
