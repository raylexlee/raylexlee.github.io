△卷二十六　　列傳第十八
〔一〕薛琡　敬顯雋　平鑒
薛琡，字曇珍，河南人。其先代人，本姓叱干氏。父豹子，〔二〕魏徐州刺史。琡形貌魁偉，少以幹用稱。為典客令，每引客見，儀望甚美。魏帝召而謂之曰：「卿風度峻整，姿貌秀異，後當升進，何以處官？」琡曰：「宗廟之禮，不敢不敬，朝廷之事，不敢不忠，自此以外，非庸臣所及。」
正光中，〔三〕行洛陽令，部內肅然。有犯法者，未加拷掠，直以辭理窮覈，多得其情。於是豪猾畏威，事務簡靜。時以久旱，京師見囚悉召集華林，理問冤滯，洛陽繫獄，唯有三人。魏孝明嘉之，賜縑百疋。
遷吏部，尚書崔亮奏立停年之格，〔四〕不簡人才，專問勞舊。琡上書，言：「黎元之命，繫於長吏，若得其人，則蘇息有地，任非其器，為患更深。若使選曹唯取年勞，不簡賢否，便義均行雁，次若貫魚，執簿呼名，一吏足矣，數人而用，何謂銓衡。請不依此。」書奏不報。後因引見，復進諫曰：「共治天下，本屬百官。是以漢朝常令三公大臣舉賢良方正、有道直言之士，以為長吏，監撫黎元。自晉末以來，此風遂替。今四方初定，務在養民。臣請依漢氏更立四科，令三公貴臣各薦時賢，以補郡縣，明立條格，防其阿黨之端。」詔下公卿議之，事亦寢。
元天穆討邢杲也，以琡為行臺尚書。時元顥已據酇城。天穆集文武議其所先。議者咸以杲眾甚盛，宜先經略。琡以為邢杲聚眾無名，雖強猶賊；元顥皇室昵親，來稱義舉，此恐難測。杲鼠盜狗竊，非有遠志，宜先討顥。天穆以群情所欲，遂先討杲。杲降軍還，顥入洛。天穆謂琡曰：「不用君言，乃至於此。」
天平初，高祖引為丞相長史。琡宿有能名，深被禮遇，軍國之事，多所聞知。琡亦推誠盡節，屢進忠讜。高祖大舉西伐，將度蒲津。琡諫曰：「西賊連年饑饉，無可食啗，故冒死來入陝州，欲取倉粟。今高司徒已圍陝城，粟不得出。但置兵諸道，勿與野戰，比及來年麥秋，人民盡應餓死，寶炬、黑獺，自然歸降。願王無渡河也。」侯景亦曰：「今者之舉，兵眾極大，萬一不捷，卒難收斂。不如分為二軍，相繼而進，前軍若勝，後軍合力，前軍若敗，後軍承之。」高祖皆不納，遂有沙苑之敗。累遷尚書僕射，卒。臨終，敕其子斂以時服，踰月便葬，不聽干求贈官。自制喪車，不加彫飾，但用麻為流蘇，繩用網絡而已。明器等物並不令置。
琡久在省闥，閑明簿領，當官剖斷，敏速如流。然天性險忌，情義不篤，外似方格，內實浮動。受納貨賄，曲法舞文，深情刻薄，多所傷害，士民畏惡之。魏東平王元匡妾張氏淫逸放恣，琡初與姦通，後納以為婦。惑其讒言，逐前妻于氏，不認其子，家內怨忿，競相告列，深為世所譏鄙。贈青州刺史。
敬顯雋，字孝英，平陽人。少英俠有節操，交結豪傑。為羽林監。高祖臨晉州，雋因使謁見，與語說之，乃啟為別駕。及義舉，以雋為行臺倉部郎中。從攻鄴，令雋督造土山。城拔，又從平西胡。〔五〕轉都官尚書，與諸將征討，累有功。又從高祖平寇難，破周文帝。敗侯景，平壽春，定淮南。又略地三江口，多築城戍。累除兗州刺史，卒。〔六〕
平鑒，字明達，燕郡薊人。父勝，安州刺史。鑒少聰敏，頗有志力。受學於徐遵明，不為章句，雖崇儒業，而有豪俠氣。孝昌末，盜賊蜂起，見天下將亂，乃之洛陽，與慕容儼騎馬為友。〔七〕鑒性巧，夜則胡畫，以供衣食。謂其宗親曰：「運有污隆，亂極則治。并州戎馬之地，尒朱王命世之雄，杖義建旗，奉辭問罪，勞忠竭力，今也其時。」遂相率奔尒朱榮於晉陽，因陳靜亂安民之策。榮大奇之，即署參軍，前鋒從平鞏、密，每陣先登。除撫軍、襄州刺史。
高祖起義信都，鑒自歸。高祖謂鑒曰：「日者皇綱中弛，公已早竭忠誠。今尒朱披猖，又能去逆從善。搖落之時，方識松筠。」即啟授征西。懷州刺史。〔八〕
鑒奏請於州西故軹道築城以防遏西寇，朝廷從之。尋而西魏來攻。是時新築之城，糧仗未集，舊來乏水，眾情大懼。南門內有一井，隨汲即謁。鑒乃具衣冠俯井而祝，至旦有井泉涌溢，合城取之。魏師敗還，以功進位開府儀同三司。
時和士開以佞幸勢傾朝列，〔九〕令人求鑒愛妾劉氏，鑒即送之。仍謂人曰：「老公失阿劉，與死何異。要自為身作計，不得不然。」由是除齊州刺史。鑒歷牧八州，再臨懷州，所在為吏所思，立碑頌德。入為都官尚書令。〔一０〕
校勘記
〔一〕　北齊書卷二十六　按此卷文與北史不同，且較北史簡略，後無論贊。錢氏考異卷三一認為曾經後人刪改，或是北齊書此卷已亡，後人以高氏小史補。
〔二〕　父豹子　北本、殿本及北史卷二五「豹」作「彪」。他本作「豹」。按薛虎子附魏書卷四四薛野〈月者〉傳。北齊書作「豹」，北史作「彪」，都是避唐諱。北本、殿本乃依北史改。
〔三〕　正光中　諸本「光」作「元」。按「正元」無此年號，今從北史卷二五薛琡傳改。
〔四〕　遷吏部尚書崔亮奏立停年之格　北史卷二五「吏部」下有「郎中先是吏部」六字。這裏刪簡失當。
〔五〕　又從平西胡　按「西胡」當是「四胡」之訛。四胡指尒朱兆等，屢見本書紀傳。金石萃編卷三０敬史君（即顯雋）碑止敘他從平尒朱兆事，別無所謂「平西胡」。
〔六〕　累除兗州刺史卒　按此傳刪節過甚，敘事缺漏。如敬史君碑有云：「燕司失馭，編荒作逆，連黑山之眾，峙黃巾之勢，縱橫海表，陸梁幽、冀。震感皇衷，命公是討」云云。分明是一次相當規模的平民叛亂，敬顯雋是殘酷鎮壓這次民軍的劊子手。傳文一無紀載，或原文本有而給刪節掉。這件有關東魏初年平民叛亂的史事就給埋滅了。
〔七〕　與慕容儼騎馬為友　北史卷五五平鑒傳、冊府卷八四八此句作「與慕容儼以客騎馬為業」，當是借馬給人騎坐，自己趕馬。這裏刪節，文義不明。
〔八〕　即啟授征西懷州刺史　錢氏考異卷三一云：「『征西』下當有脫文。」按上文稱高歡信都起兵，「鑒自歸」，則此懷州刺史也是高歡所啟授，但據北史卷五五平鑒傳，鑒遷懷州刺史，在高澄當國時。「征西」下顯然有脫文，錢說是。
〔九〕　時和士開以佞幸勢傾朝列　按這個「時」字直接上文西魏進攻懷州。而和士開當權得勢至早也在武成帝高湛時，那時西魏早亡。據北史卷五五在此以前尚有一段敘事，直到「河清二年，重拜懷州刺史」，才說「和士開使求鑒愛妾阿劉」。這裏又是刪節失當，以致把河清二年（五六三）或以後的事和在其前十餘年的事（西魏攻懷州據卷一五潘樂傳當在天保元年）（五五０）說成同時，甚謬。
〔一０〕入為都官尚書令　按「都官尚書令」無此官。北史卷五五云：「卒於都官尚書，」下敘贈官和其子事跡。此「令」字疑衍。但下有缺文，也可能「令」字屬下讀。今於「書」字下斷句。
