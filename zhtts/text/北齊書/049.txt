△卷四十九　　列傳第四十一
〔一〕方伎　　　　由吾道榮　王春　信都芳　宋景業　許遵　吳遵世　趙輔和　皇甫玉　解法選　魏寧　綦母懷文　張子信　馬嗣明
易曰：定天下之吉凶，成天下之亹亹，莫善於蓍龜。是故天生神物，聖人則之。又神農、桐君論本草藥性，黃帝、岐伯說病候治方，皆聖人之所重也。故太史公著龜策、日者及扁鵲倉公傳，皆所以廣其聞見，昭示後昆。齊氏作霸以來，招引英俊，但有藝能，無不畢策，今並錄之以備方伎云。
由吾道榮，琅邪人。少好道法，與其同類相求入長白、太山潛隱，具聞道術。仍遊鄒、魯之間，習儒業。晉陽人某，大明法術，乃尋之，是人為人家庸力，無識之者，〔二〕久乃訪知。其人道家符水、咒禁、陰陽歷數、天文、藥性無不通解，以道榮好尚，乃悉授之。是人謂道榮云：「我本恒岳仙人，有少罪過，為天官所謫。今限滿將歸，卿宜送吾至汾水。」及河，值水暴長，橋壞，船渡艱難。是人乃臨水禹步，以一符投水中，流便絕。俄頃水積將至天，是人徐自沙石上渡。唯道榮見其如是，傍人咸云水如此長，此人遂能浮過，共驚異之。道榮仍歸本部，隱於琅邪山，辟穀，餌松朮茯苓，求長生之祕。尋為顯祖追往晉陽。至遼陽山中，有猛獸去馬十步，所追人驚怖將走。道榮以杖畫地成火坑，猛獸遽走。俄值國廢，道榮歸周。隋初乃卒。又有張遠遊者，顯祖時令與諸術士合九轉金丹。及成，顯祖置之玉匣，云：「我貪世間作樂，不能即飛上天，待臨死時取服。」
王春，河東人。少好易占，明風角，遊於趙、魏之間，飛符上天。高祖起於信都，引為館客。韓陵之戰，四面受敵，從寅至午，三合三離。高祖將退軍，春叩馬諫曰：「比未時，必當大捷。」遽縛其子詣王為質，不勝請斬之。俄而賊大敗。其後每從征討，其言多中，位徐州刺史，卒。
信都芳，河間人。少明算術，為州里所稱。有巧思，每精研究，忘寢與食，或墜坑坎。嘗語人云：「算之妙，機巧精微，我每一沉思，不聞雷霆之聲也。」其用心如此。以術數干高祖為館客，授參軍。丞相倉曹祖珽謂芳曰：「律管吹灰，術甚微妙，絕來既久，吾思所不至，卿試思之。」芳遂留意，十數日，便云：「吾得之矣，然終須河內葭莩灰。」後得河內葭莩，用其術，應節便飛，餘灰即不動也。不為時所重，竟不行，故此法遂絕云。芳又撰次古來渾天、地動、欹器、漏刻諸巧事，並畫圖，名曰器準。又著樂書、遁甲經四術、周髀宗。芳又私撰歷書，名為靈憲歷，算月有頻大頻小，食必以朔，證據甚甄明。每云：「何承天亦為此法，不能精，靈憲若成，必當百代無異議。」書未就而卒。
宋景業，廣宗人。明周易，為陰陽，緯候之學，兼明歷數。魏末，任北平守。顯祖作相，在晉陽，景業因高德政上言：「易稽覽圖曰：『鼎，五月，聖人君，天與延年齒，東北水中，庶人王，高得之。』謹案東北水謂渤海也，高得之，明高氏得天下也。」是時，魏武定八年五月也。〔三〕高德政、徐之才並勸顯祖應天受禪，乃之鄴。至平城都，〔四〕諸大臣沮計，將還。賀拔仁等又云：「景業誤王，宜斬之以謝天下。」顯祖曰：「景業當為帝王師，何可殺也。」還至并，顯祖令景業筮，遇乾之鼎。景業曰：「乾為君，天也。易曰：『時乘六龍以御天。』鼎，五月卦也。宜以仲夏吉辰御天受禪。」或曰：「陰陽書，五月不可入官，犯之卒於其位。」景業曰：「此乃大吉，王為天子，無復下期，豈得不終於其位。」顯祖大悅。天保初，授散騎侍郎。
又有荊次德，有術數，預知尒朱榮成敗，又言代魏者齊。葛榮聞之，故自號齊王。待次德以殊禮，問其天人之事。對曰：「齊當興，東海出天子，今王據渤海，是齊地。又太白與月并，宜速用兵，遲則不吉。」榮不從也。〔五〕
許遵，高陽人。明易，善筮，兼曉天文、風角、占相、逆刺，其驗若神。高祖引為館客，自言祿命不富貴，不橫死，是以任性疏誕，多所犯忤，高祖常容借之。〔六〕邙陰之役，〔七〕遵謂李業興曰：「彼為火陣，我木陣，火勝木，我必敗。」果如其言。清河王岳以遵為開府田曹記室。岳封王，以告遵，遵曰：「蜜蜂亦作王。」岳後將救江陵，遵曰：「此行致後凶，宜辭疾勿去。」岳曰：「勢不免去，正當與君同行。」遵曰：「好與生人相隨，不欲共死人同路。」還。岳至京尋喪。顯祖無道日甚，遵語人曰：「多折算來，吾筮此狂夫何時當死。」遂布算滿床，大言曰：「不出冬初，我乃不見。」顯祖以十月崩，遵果以九月死。
吳遵世，字季緒，渤海人。少學易，入恒山從隱居道士遊處。數年，忽見一老翁謂之云：「授君開心符。」遵世跪取吞之，遂明占候。後出遊京洛，以易筮知名。魏武帝之將即位也，使遵世筮之，遇明夷之賁曰：「初登于天，後入于地。」帝曰：「何謂也？」遵世曰：「初登于天，當作天子。後入于地，不得久也。」終如其言。世祖以丞相在京師居守，自致猜疑，甚懷憂懼，謀將起兵，每宿蓍令遵世筮之，遵世云：「不須起動，自有大慶。」俄而趙郡王奉太后令以遺詔追世祖。及即祚，授其中書舍人，固辭疾。
趙輔和，清都人。少以明易善筮為館客。高祖崩於晉陽，葬有日矣，世宗書令顯祖親卜宅兆相於鄴西北漳水北原。顯祖與吳遵世擇地，頻卜不吉，又至一所，命遵世筮之，遇革，遵世等數十人咸云不可用。輔和少年，在眾人之後，進云：「革卦於天下人皆凶，唯王家用之大吉。革彖辭云：『湯武革命，應天順人。』」〔八〕顯祖遽登車，顧云：「即以此地為定。」即義平陵也。有一人父疾，是人詣館別託相知者筮之，遇泰，筮者云：「此卦甚吉，疾愈。」是人喜。出後，和謂筮者云：「泰卦乾下坤上，然則入土矣，豈得言吉？」果以凶問至。和大寧、武平中筮後宮誕男女及時日多中，遂授通直常侍。
皇甫玉，不知何許人。善相人，常遊王侯家。世宗自潁川振旅而還，顯祖從後，玉於道旁縱觀，謂人曰：「大將軍不作物，會是道北垂鼻涕者。」顯祖既即位，試玉相術，故以帛巾袜其眼，而使歷摸諸人。至於顯祖，曰：「此是最大達官。」於任城王，曰：「當至丞相。」於常山、長廣二王，並亦貴，而各私掐之。至石動統，曰：「此弄癡人。」至供膳，曰：「正得好飲食而已。」玉嘗為高歸彥相，曰：「位極人臣，但莫反。」歸彥曰：「我何為反？」玉曰：「不然，公有反骨。」玉謂其妻曰：「殿上者不過二年。」〔九〕妻以告舍人斛斯慶，慶以啟帝，帝怒召之。玉每照鏡，自言當兵死，及被召，謂其妻曰：「我今去不迴，若得過日午時，或當得活。」既至正中，遂斬之。
世宗時有吳士，雙盲而妙於聲相，世宗歷試之。聞劉桃枝之聲，曰：「有所繫屬，然當大富貴，王侯將相多死其手，譬如鷹犬為人所使。」聞趙道德之聲，曰：「亦繫屬人，富貴翕赫，不及前人。」聞太原公之聲，曰：「當為人主。」聞世宗之聲，不動，崔暹私掐之，乃謬言：「亦國主也。」世宗以為我群奴猶當極貴，況吾身也。
解法選，河內人。少明相術，鑒照人物，〔一０〕皆如其言。頻為和士開相中，士開牒為府參軍。
魏寧，鉅鹿人。以善推祿命徵為館客。武成親試之，皆中。乃以己生年月託為異人而問之，寧曰：「極富貴，今年入墓。」武成驚曰：「是我！」寧變辭曰：「若帝王自有法。」又有陽子術，語人曰：「謠言：『盧十六，雉十四，〔一一〕犍子拍頭三十二。』且四八天之大數，太上之祚，恐不過此。」既而武成崩，年三十二也。
綦母懷文，不知何郡人。以道術事高祖。武定初，官軍與周文戰於邙山。是時官軍旗幟盡赤，西軍盡黑。懷文言於高祖曰：「赤火色，黑水色，水能滅火，不宜以赤對黑。土勝水，宜改為黃。」高祖遂改為赭黃，所謂河陽幡者。
又造宿鐵刀，其法燒生鐵精以重柔鋌，數宿則成剛。以柔鐵為刀脊，〔一二〕浴以五牲之溺，淬以五牲之脂，斬甲過三十札。今襄國冶家所鑄宿柔鋌，〔一三〕乃其遺法，作刀猶甚快利，不能截三十札也。懷文云：「廣平郡南幹子城是干將鑄劍處，其土可以瑩刀。懷文官至信州刺史。
又有孫正言，謂人曰：「我昔武定中為廣州士曹，聞城人曹普演言：『高王諸兒，阿保當為天子，至高德之承之，當滅。』」阿保謂天保，德之謂德昌也，滅年號承光，即承之也。
張子信，河內人也。性清淨，頗涉文學。少以醫術知名，恒隱於白鹿山。時遊京邑，甚為魏收、崔季舒等所禮，有贈答子信詩數篇。後魏以太中大夫徵之，〔一四〕聽其時還山，不常在鄴。
又善易卜風角。武衛奚永洛與子信對坐，有鵲鳴於庭樹，鬥而墮焉。子信曰：「鵲言不善，向夕若有風從西南來，歷此樹，拂堂角，則有口舌事。今夜有人喚，必不得往，雖敕，亦以病辭。」子信去後，果有風如其言。是夜，琅邪王五使切召永洛，且云敕喚。永洛欲起，其妻苦留之，稱墜馬腰折。詰朝而難作。子信，齊亡卒。
馬嗣明，〔一五〕河內人。少明醫術，博綜經方，甲乙、素問、明堂、本草莫不咸誦。為人診候，一年前知其生死。邢卲子大寶患傷寒，嗣明為之診，候脈，退告楊愔云：「邢公子傷寒不治自差，然脈候不出一年便死，覺之晚，不可治。」楊、邢並侍讌內殿，〔一六〕顯祖云：「子才兒，我欲乞其隨近一郡。」楊以此子年少，未合剖符。〔一七〕讌罷，奏云：「馬嗣明稱大寶脈惡，一年內恐死，若其出郡，醫藥難求。」遂寢。大寶未期而卒。
楊令患背腫，嗣明以練石塗之便差。作練石法：以粗黃色石鵝鴨卵大，猛火燒令赤，內淳醋中，自屑，頻燒至石盡，取石屑曝乾，擣下簁。和醋以塗腫上，無不愈。後遷通直散騎常侍。針灸孔穴，往往與明堂不同。
從駕往晉陽，至遼陽山中，數處見牓，云有人家女病，若有能治差者，購錢十萬。諸名醫多尋牓至，問病狀，不敢下手。唯嗣明獨治之。問其病由，〔一八〕云曾以手將一麥穟，即見一赤物長二寸似蛇，入其手指中，因驚怖倒地，即覺手臂疼腫，漸及半身俱腫，痛不可忍，呻S吟Y晝夜不絕。嗣明為處方服湯。比嗣明從駕還，女平復。嗣明，隋初卒。
校勘記
〔一〕　北齊書卷四十九　按此卷前有序，後無論贊，序較簡短，不像北齊書本文原貌。錢氏考異卷三一認為經後人刪節，或北齊書此卷已亡，後人以高氏小史補。
〔二〕　乃尋之是人為人家庸力無識之者　諸本無上「之」字，「為人家庸力」作「為其家庸力」。按若如諸本則當讀作「乃尋是人，為其家庸力」，即是由吾道榮為這晉陽人庸力。若果如此，既已到了其人之家，何以下又說「久乃訪知」。知諸本脫誤，今據北史卷八九由吾道榮傳、冊府卷八七六補改。
〔三〕　是時魏武定八年五月也　北史卷八九宋景業傳「五月」作「三月」。按高洋代魏在五月，五月辛亥三日赴鄴。在此以先，已曾一度由晉陽赴鄴，行至平城都折還，具見下文。第一次赴鄴折還已在五月前，宋景業因高德政上言應更在其先，知作「五月」誤。
〔四〕　至平城都　「平城都」疑當作「平都城」。參卷三０校記。
〔五〕　葛榮聞之故自號齊王至榮不從也　北史卷八九劉靈助傳後附沙門靈遠，即荊次德。此段「齊」下無「王」字，下稱「齊神武至信都，靈遠與勃海李嵩來謁，神武待靈遠以殊禮，問其天文人事」，下與此傳同，唯末無「榮不從也」四字。按北史敘述明白，「待次德以殊禮」者是高歡，次德這段鬼話也是對高歡之問。所以說「今王據勃海」。此傳刪節失當，移作葛榮和次德的問答，而且還妄加「榮不從也」四字，坐實葛榮，不僅不顧文義，草率武斷，而且歪曲事實。
〔六〕　高祖常容借之　諸本「借」作「惜」，北史卷八九許遵傳、冊府卷八七六作「借」。按冊府本錄自補本北齊書而且北史，知本作「借」，且於文義也較長，今據改。
〔七〕　邙陰之役　冊府（同上卷頁）「邙陰」作「河陰」。按「邙陰」二字不是「邙」字為「河」之訛，便是「陰」字為「山」之訛。河陰之戰，東魏損失較重，冊府作「河陰」是。
〔八〕　湯武革命應天順人　諸本「人」作「民」，當是後人以為避唐諱而誤改，今據易彖辭改。
〔九〕　謂其妻曰殿上者不過二年　按北史卷八九皇甫玉傳上有「孝昭賜趙郡王」云云，所謂「殿上者」乃指高演，此傳刪去上文，這裏便不知「殿上者」指的是誰，也是刪節失當。
〔一０〕少明相術鑒照人物　張森楷云：「北史卷八九於『少明相術』下有『又受易於權會，亦頗工筮』，為袁叔德占，勸其盡家之官；又相叔德『終為吏部尚書，鑒照人物。』此並脫之，而以『鑒照人物』，屬之法選，非也。」按「鑒照人物」是指吏部尚書職在選用官吏而言，這裏刪節割裂，卻非脫文。
〔一一〕盧十六雉十四　諸本「雉」作「稚」，北史卷八九作「雉」。按「盧」「雉」是古代賭博中名色，又說文，雉有十四種。作「稚」無義，今據改。
〔一二〕以柔鐵為刀脊　御覽卷三四五「鐵」作「鋌」。
〔一三〕今襄國冶家所鑄宿柔鋌　御覽（同上卷頁）「宿」下有「鐵」字。
〔一四〕後魏以太中大夫徵之　北史卷八九張子信傳作「大寧中徵為尚藥典御，武平初，又以大中大夫徵之」。大寧、武平都在齊末。下文接敘琅邪王儼事，在武平二年。武平是北齊後主年號，疑這裏「後魏」當作「後主」。
〔一五〕馬嗣明　御覽卷七二三引北齊書敘馬嗣明事，文字和此傳不同，和北史卷九０馬嗣明傳也不同，但事跡並無出入。又其中稱楊愔、邢卲為「兩公」，不似北齊書原文，疑是引自三國典略，誤標北齊書。
〔一六〕楊邢並侍讌內殿　諸本無「楊」字，北史卷九０、冊府卷八五九有。御覽（同上卷頁）作「兩公侍讌」。按既稱「並侍」，應有二人，諸本脫「楊」字，今據補。
〔一七〕楊以此子年少未合剖符　諸本「楊」作「勿」。「此」字，三朝本、百衲本訛作「以」，他本作「卿」。冊府上作「勿」同諸本，下一字獨作「此」。按若作「勿以卿（或此）子年少」，則是高洋的話。而北史卷九０此句卻作「楊以年少未合剖符」，御覽卷七二三作「愔曰：『年少未可。』」則以為楊愔的話。據上文馬嗣明診斷大寶一年內必死，僅告楊愔，邢卲未知。所以高洋要給大寶官做，在邢卲面前，楊愔不欲直說，姑以「年少」為言，至讌罷人散，始以馬語告知高洋。若以此句為高洋語，則下文「讌罷奏云」，又是誰奏？知北史作楊愔語是。此傳「勿」字乃「楊」字殘缺而訛。「此」字，三朝本及百衲本所據之宋本訛作「以」，不可通，南、北本臆改為「卿」，他本從之。今據北史、御覽、冊府改。
〔一八〕問其病由　諸本無「問」字，北史卷九０、冊府卷八五九、御覽（同上卷頁）都有。按文義應有此字，今據補。
