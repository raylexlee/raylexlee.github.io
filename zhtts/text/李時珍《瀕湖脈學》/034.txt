△男女脈位
齊褚澄曰：男子陽順自下生上，故右尺為受命之根，萬物從土而出，故右關為脾生，右寸肺，肺生左尺腎，腎生左關肝，肝生左寸心；女子陰逆自上生下，故左寸為受命之根，萬物從土而出，故左關為脾，生左尺肺，肺生右寸腎，腎生右關肝，肝生右尺心詳褚氏遺書。
華谷儲泳曰：《脈訣》以女人尺脈盛弱，與男子相反為背看。夫男女形體絕異，陰陽殊途，男生而覆，女生而仰，男則左旋，女則右轉，男主施，女主受，男之至命在腎，處臟腑之極下，女之至命在乳，處臟腑之極上，形氣即異，脈行於形氣之間，豈略不少異也？此褚氏之說，為有理也詳卻疑說。
戴起宗曰：《脈訣》，因男子左腎右命，女子左命右腎之別，遂言反此背看，而褚家以尺脈盛弱解之，褚氏又以女人心肺，診於尺倒裝五臟，其謬又甚。不知男女形氣精血雖異，而十二經脈，所行始終，五臟之定位則一也，安可以女人脈位為反耶？
丹溪朱震亨曰：昔軒轅使伶論截嶰谷之竹，作黃鐘律管，以候天地之節氣；使歧伯取氣口，作脈法，以候人之動氣。故黃鐘之數九分，氣口之數亦九分，律管具而寸之數始形。故脈之動也，陽得九分，陰得一寸，吻合於黃鐘。天不足西北，陽南而陰北，故男子寸盛而尺弱，肖乎天地也。地不滿東南，陽北而陰南，故女子尺盛而寸弱，肖乎地也。黃鐘者，氣之先兆，故能測天地之節候；氣口者，脈之要會，故能知人命之死生。世之俗醫，誦高陽生之妄作，欲以治病，其不殺人也幾希！龍丘葉氏曰：脈者，天地之元性，故男女尺寸盛弱，肖乎天地。越人以為男生於寅，女生於申，三陽從天生，三陰從地長，謬之甚也。獨丹溪推本律法，混合天人而闢之，使千載之誤，一旦昭然，豈不韙哉。
