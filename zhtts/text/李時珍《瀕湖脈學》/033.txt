△七表八里九道之非
金陵戴起宗曰：脈不可以表裏定名也，軒越人叔和，皆不言表裏。《脈訣》竊叔和之名，而立七表八里九道，為世大惑。脈之變化，從陰陽生，但可以陰陽對待而言，各從其類，豈可以一浮二沈為定序，而分七八九之名乎？大抵因浮而見者，皆為表；因沈而見者，皆為裏。何拘於七八九哉？廬山劉立之以浮沈遲數為綱，以教學者，雖似捷徑，然必博學反約，然後能入脈妙，若以此自足，亦畫矣。
櫻寧滑壽曰：脈之陰陽表裏，以對待而為名象也。高陽生之七表八里九道，蓋鑿鑿也，求脈之明，為脈之晦。
謝氏曰：《脈經》論脈二十四種，初無表裏九道之目。其言芤脈雲：中央空，兩邊實。雲芤則為陰，而《脈訣》以芤為七表屬陽，雲中間有，兩頭無。仲景脈法雲：浮大數動滑為陽，沈澀弱弦微為陰，而《脈訣》以動為陰，以弦為陽，似此背誤頗多。則《脈訣》非叔和書，可推矣。
草廬吳澄曰：俗誤以《脈訣》為《脈經》，而王氏《脈經》，知者或鮮。脈書往往混牢、革為一，夫牢為寒實，革為虛寒，安可混乎？脈之浮沈、虛實、緊緩、數遲、滑澀、長短之相反，匹配自不容易，況有難辯。如洪散俱大，而洪有力微細俱小，而微無力。芤類浮而邊有中無，伏類沈，而邊無中有，若豆粒而搖搖不定者，動也；若鼓皮而如如不動者，革也，俱對待也。又有促結代，皆有止之脈，促疾結緩，故可為對，代則無對，總之凡二十七脈，不止於七表八里九道二十四脈也詳文集。
瀕湖李時珍曰：《脈經》論脈，止有二十四種，無長短二脈。《脈訣》歌脈，亦有二十四種，增長短而去數散，皆非也。素、難、仲景論脈，只別陰陽，初無定數，如《素問》之鼓搏喘橫，仲景之惵平榮章綱損縱橫逆順之類是也。後世脈之精微失傳，無所依準，因立名而為之歸著耳。今之學者，按圖索驥，猶若望洋，而況舉其全旨乎！此草廬公說，獨得要領也。
