△脈訣非叔和書
晦庵朱子曰：古人察脈非一道，今世惟守寸、關、尺之法，所謂關者多不明，獨俗傳脈訣，詞最鄙淺，非叔和本書，乃能直指高骨為關。然世之高醫，以其書贗，遂委棄而羞言之跋郭長陽書。
東陽柳貫曰：王叔和撰《脈經》十卷，為醫家一經。今脈訣熟在人口，直謂叔和所作，不知叔和西晉時尚未有歌括，此乃宋之中世人偽託，以便習肄爾。朱子取其高骨為關之說，不知其正出《脈經》也。
廬陵謝縉翁曰：今稱叔和脈訣，不知起於何時。宋熙寧初，校正《脈經》，尚未有此，陳孔碩始言《脈訣》出而《脈經》隱，則《脈訣》乃熙寧以後人作耳，惟陳無擇《三因方》言高陽生剽竊作歌訣。劉元賓從而和之，其說似深知《脈經》者，而有自著七表八里九道之名，則陳氏亦未嘗詳讀《脈經》矣。
河東王世相曰：診候之法，不易精也，軒歧微蘊，越人叔和撰《難經》《脈經》，猶未盡洩其奧。五代高陽生著《脈訣》，假叔和之名，語多牴牾，辭語鄙俚，又被俗學妄注，世醫家傳戶誦，茫然無所下手，不過藉此求食而已，於診視何益哉？
雲間錢溥曰：晉太醫令王叔和著《脈經》，其言可守而不可變，及託叔和《脈訣》行，而醫經之理遂微，蓋叔和為世所信重，故假其名而得行耳。然醫道之日淺，未必不由此而誤之也。
