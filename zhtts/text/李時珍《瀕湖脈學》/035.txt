△臟腑部位
紹興王宗正曰：診脈之法，當從心肺俱浮，肝腎俱沈，脾在中州之說。王叔和獨守寸、關、尺分部位，以測五臟六腑之脈者，非也。
慈溪趙繼宗曰：脈訣言，左心小腸肝膽腎，右肺大腸脾胃命者，非也，心肺居上，為陽為浮；肝腎居下，為陰為沈；脾居中州，半陰半陽，半浮半沈。當以左寸為心，右寸為肺，左尺為肝，右尺為腎，兩關為脾。關者，陰陽之界限。前取陽三分，後取陰三分，所謂土居金木水火之中，寄王於四時，不獨右關為脾也，肝既為陰，豈宜在半陰半陽，半浮半沈之左關耶？命門即是腎宜以右尺為診詳儒醫精要。
吳草廬曰：醫者於寸尺，輒名之曰：此心脈、此肺脈、此肝脈、此脾脈、此腎脈者，非也。五臟六腑，凡十二經，兩手寸、關、尺者，手太陰肺經之一脈也，分其部位，以候他臟之氣耳。脈行始於肺，終於肝，而覆會於肺。肺為氣所出之門戶，故名曰“氣口”。而為脈之大會，以佔一身焉。詳文集
李時珍曰：兩手六部，皆肺之經脈也，特取此以候五臟六腑之氣耳，非五臟六腑所居之處也。凡診察皆以肺心脾肝腎各候一動，五十動不止者，五臟皆足。內有一止，則知一臟之脈不至，據此推之，則以肺經一脈，候五臟六腑之氣者，可心解矣。褚、儲、趙不知脈隨五臟之氣，行於經隧之間，欲以男女臟腑顛倒部位，執泥不通。戴同父言：褚氏倒裝五臟，丹溪別男女尺寸，草廬明三部皆肺，三說皆有真見，學者所當宗師。若夫趙氏所雲，蓋本於宋人王宗正《難經圖解》，豈知脈分兩手，出於《素問脈要精微論》，而越人推明關脈及一脈十變於《難經》，非始於叔和也。若如其說，則一脈十變，何從推之？可謂鑿而任矣。命門即腎之說，乃越人之誤也，予嘗著《命門考》，命門三焦客難二說，凡二千餘言雲。
