〈〔奇正〕〉
天地之理：至則反，盈則敗，〔日月〕是也。代興，代廢，四時是也。有勝，有不勝，五行是也。有生，有死，萬物是也。有能，有不能，萬生是也。有所有餘，有所不足，刑（形）勢是也。故有刑（形）之徒，莫不可名；有名之徒，莫不可勝。故聖人以萬物之勝勝萬物，故其勝不屈。
戰者，以刑（形）相勝者也。刑（形）莫不可以勝，而莫智（知）其所以勝之刑（形）。刑（形）勝之變，與天地相敝而不窮。刑（形）勝，以楚越之竹書之而不足。
刑（形）者，皆以其勝勝者也。以一刑（形）之勝勝萬刑（形），不可。所以制刑（形）壹也，所以勝不可壹也。
故善戰者，見敵之所長，則智（知）其所短；見敵之所不足，則智（知）其所有餘。見勝如見日月，其錯（措）勝也，如以水勝火。刑（形）以應形，正也；無刑（形）而制刑（形），奇也。奇正無窮，分也。分之以奇數，制之以五行，鬥之以｛眾寡｝。分定則有刑（形）矣，刑（形）定則有名〔矣〕。……同，不足以相勝也，故以異為奇。是以，靜為動奇，失（佚）為勞奇，飽為飢奇，治為亂奇，眾為寡奇。發而為正，其未發者奇也。奇發而不報，則勝矣。有餘奇者，過勝者也。
故一節痛，百節不用，同禮（體）也；前敗而後不用，同刑（形）也。故戰勢，大陳（陣）□斷，小陣□解。後不得乘前，前不得然後；進者有道出，退者有道入。
賞未行，罰未用，而民聽令者；其令，民之所能行也。賞高罰下，而民不聽其令者；其令，民之所不能行也。使民唯（雖）不利，進死而不筍（旋）踵，孟賁之所難也，而責之民，是使水逆留（流）也。
故戰勢，勝者益之，敗者代之，勞者息之，飢者食之。故民見｛敵｝人而未見死，道（蹈）白刃而不筍（旋）踵。故行水得其理，剽（漂）石折舟；用民得其生（性），則令行如留（流）。
四百八十七。
