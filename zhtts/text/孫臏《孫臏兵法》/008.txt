〈地葆〉
孫子曰：凡地之道：陽為表，陰為裡；直者為剛（綱），術者為紀。紀剛（綱）則得，陳（陣）乃不惑。直者毛（無或草）產，術者半死。凡戰地也，日其精也，八風將來，必勿忘也。絕水、迎陵、逆溜（流）、居殺地、迎眾樹者，鈞（均）舉也，五者皆不勝。
南陳（陣）之山，生山也；東陳（陣）之山，死山也。東注之水，生水也；北注之水，死水〔也〕。不留（流），死水也。
五地之勝曰：山勝陵，陵勝阜，阜勝陳丘，陳丘勝林平地。五草之勝曰：藩、棘、椐、茅、莎。五壤之勝：青勝黃，黃勝黑，黑勝赤，赤勝白，白勝青。五地之敗曰：谿、川、澤、斥、〔鹵〕。五地之殺曰：天井、天宛、天離（羅）、天[土[隤/尤]]（隙）、天[木召]（陷）。五墓，殺地也，勿居也，勿〔留〕也。春毋降，秋毋登。軍與陳（陣）皆毋政（攻）前右，右周毋左周。
二百。
