〈善者〉
善者，敵人軍〔強〕人眾，能使分離而不相救也，受敵而不相知也。故溝深壘高不得以為固，車堅兵利不得以為威，士有勇力而不得以為強。故善者，制僉（險）量柤（阻），敦三軍，利詘（屈）信（伸）；敵人眾能使寡，積糧盈軍能使飢，安處不動能使勞，得天下能使離，三軍和能使柴（猜）。故兵有四路、五動：進，路也；退，路也；左，路也；右，路也。進，動也；退，動也；左，動也；右，動也；墨（默）然而處，亦動也。善者四路必徹，五動必工。故進不可迎於前，退不可絕於後，左右不可舀（陷）於柤（阻），墨（默）〔然而處，不患〕於敵之人。故使敵四路必窮，五動必憂。進則傅於前，退則絕於後，左右則舀（陷）於柤（阻），墨（默）然而處，軍不免於患。善者能使敵卷甲趨遠，倍道兼行，卷（倦）病而不得息，飢渴而不得食。以此薄（迫）敵，〔敵〕戰必不勝矣。我飽食而侍（待）其飢也，安處以侍（待）其勞也，正靜以侍（待）其動也。故民見進而不見退，道（蹈）白刃而不還[止重]（踵）。
二百□〔十〕□。
