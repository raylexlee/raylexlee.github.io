〈〔將失〕〉
將失：一曰：失所以往來，可敗也。二曰：收亂民而還用之，止北卒而還鬥之，無資而有資，可敗也。三曰：是非爭，謀事辯訟，可敗也。四曰：令不行，眾不壹，可敗也。五曰：下不服，眾不為用，可敗也。六曰：民苦其師，可敗也。七曰：師老，可敗也。八曰：師懷，可敗也。九曰：兵遁，可敗也。十曰：兵〔合〕不〔齊〕，可敗也。
十一曰：軍數驚，可敗也。十二曰：兵道足陷，眾苦，可敗也。十三曰：軍事險固，眾勞，可敗也。十四｛曰：恃險無｝備，可敗也。十五曰：日莫（暮）途遠，眾有至氣，可敗也。十六曰：……，可敗也。十七〔曰〕：……眾恐，可敗也。十八曰：令數變，眾偷，可敗也。十九曰：軍淮（淫），眾不能（耐）其將吏，可敗也。廿曰：多幸，眾怠，可敗也。
廿一曰：多疑，眾疑，可敗也。廿二曰：惡聞其過，可敗也。廿三曰：與（舉）不能，可敗也。廿四曰：暴路（露）傷志，可敗也。廿五曰：期戰心分，可敗也。廿六曰：恃人之傷氣，可敗也。廿七曰：事傷人，恃伏詐，可敗也。廿八曰：軍輿無□，〔可敗也。廿九曰：暴〕下卒，眾之心惡，可敗也。卅曰：不能以成陳（陣），出於夾道，可敗也。卅一曰：兵之前行後行之兵，不參齊於陳（陣）前，可敗也。卅二曰：戰而憂前者後虛，憂後者前虛，憂左者右虛，憂右者左虛；戰而有憂，可敗也。
