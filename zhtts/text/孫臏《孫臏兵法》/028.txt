〈〔雄牝城〕〉
城在[氵卑]（卑）澤之中，無亢山名谷，而有付丘於其四方者，雄城也，不可攻也。軍食溜（流）水〔者，生水也，不可攻也〕。城前名谷，倍（背）亢山，雄城也，不可攻也。城中高外下者，雄城也，不可攻也。城中有付丘者，雄城也，不可攻也。營軍趣舍，毋回名水，傷氣弱志，可擊也。城倍（背）名谷，無亢山其左右，虛城也，可擊也。〔薙〕盡燒者，死襄（壤）也，可擊也。軍食氾水者，死水也，可擊也。城在發澤中，無名谷付丘者，牝城也，可擊也。城在亢山間，無名谷付丘者，牝城也，可擊也。城前亢山，倍（背）名谷，前高後下者，牝城也，可擊也。
