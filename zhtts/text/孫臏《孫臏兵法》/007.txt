〈八陣〉
孫子曰：知（智），不足將兵，自恃也。勇，不足將兵，自廣也。不知道、數戰，不足將兵，幸也。夫安萬乘國，廣萬乘王，全萬乘之民命者，唯知道。知道者，上知天之道，下知地之理，內得其民之心，外知敵之請（情），陳（陣）則知八陳（陣）之經，見勝而戰，弗見而諍（靜），此王者之將也。
孫子曰：用八陳（陣）戰者，因地之利，用八陳（陣）之宜。用陳（陣）參（三）分，誨陳（陣）有蜂（鋒），誨逢（鋒）有後，皆侍（待）令而動。鬥一，守二；以一侵敵，以二收。敵弱以亂，先其選卒以乘之；敵強以治，先其下卒以誘之。車騎與戰者，分以為三，一在於右，一在於左，一在於後。易則多其車，險則多其騎，厄則多其弩，險易必知生地、死地，居生擊死。
二百一十四。
八陳（陣）
