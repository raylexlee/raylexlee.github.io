〈五名五恭〉
兵有五名：一曰威強，二曰軒驕，三曰剛至，四曰助忌，五曰重楘（柔）。夫威強之兵，則詘（屈）耎（軟）而侍（待）之。軒驕之兵，則共（恭）敬而久之。剛至之兵，則誘而取之。瞗忌之兵，則薄（迫）其前，譟其旁，深溝高壘而難其糧。重柔之兵，則譟而恐之，振而捅之，出則擊之，不出則回之。
五名。
兵有五共（恭）五暴。何謂五共（恭）？入竟（境）而共（恭），軍失其常。再舉而共（恭），軍無所粱（糧）。三舉而共（恭），軍失其事。四舉而共（恭），軍無食。五舉而共（恭），軍不及事。入竟（境）而暴，胃（謂）之客。再舉而暴，胃（謂）之華。三舉而暴，主人懼。四舉而暴，卒士見詐。五舉而暴，兵必大秏（耗）。故五共（恭）五暴，必使相錯也。
五共（恭）。
二百五十六。
