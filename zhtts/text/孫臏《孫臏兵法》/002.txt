〈〔見威王〕〉
孫子見威王，曰：「夫兵者，非士恆埶（勢）也。此先王之傅道也。戰勝，則所以在亡國而繼絕世也；戰不勝，則所以削地而危社稷也。是故，兵者不可不察。然夫樂兵者亡，而利勝者辱。兵非所樂也，而勝非所利也！事備而後動：故城小而守固者，有委也；卒寡而兵強者，有義也。夫守而無委，戰而無義，天下無能以固且強者。
堯有天下之時，詘（黜）王命而弗行者七，夷有二，中國有四，故堯伐負海之國而後北方民得不苛，伐共工而後兵寑（寢）而不起，施（弛）而不用。其間數年，堯身衰而治屈，胥天下而傳舜。舜擊讙收（兜），方（放）之宗（崇）；擊歸（鯀），方（放）之羽；擊三苗，放之危；亡有戶（扈）是（氏）中國。有苗民存，蜀（獨）為弘。舜身衰而治屈，胥天下而傳之禹。禹鑿孟門而通大夏，斬八林而焚九□。西面而並（屏）三苗，□□……素佚而至（致）利也。戰勝而強立，故天下服矣！
昔者，神戎（農）戰斧遂，黃帝戰蜀祿，堯伐共工，舜伐劂管，湯汸（放）桀，武王伐紂；帝奄反，故周公淺之。故曰：德不若五帝，而能不及三王，知（智）不若周公，曰：我將欲責（積）仁義，式禮樂，垂衣常（裳），以禁爭挩（奪）。此堯舜非弗欲也，不可得，故舉兵繩之。」
