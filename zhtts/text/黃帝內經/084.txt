示從容論七十六
黃帝燕坐，召雷公而問之曰︰汝受術誦書者，若能覽觀雜學，及於比類，通合道理，為余言子所長，五臟六腑，膽胃大小腸，脾胞膀胱，腦髓涕唾，哭泣悲哀，水所從行，此皆人之所生，治之過失，子務明之，可以十全，即不能知，為世所怨。
雷公曰︰臣請誦脈經上下篇，甚眾多矣，別異比類，猶未能以十全，又安足以明之？
帝曰︰子別試通五臟之過，六腑之所不和，鍼石所敗，毒藥所宜，湯液滋味，具言其狀，悉言以對，請問不知。
雷公曰︰肝虛、腎虛、脾虛，皆令人體重煩冤，當投毒藥，刺灸砭石湯液，或已或不已，願聞其解。
帝曰︰公何年之長，而問之少，余真問以自謬也。
吾問子窈冥，子言上下篇以對，何也？
夫脾虛浮似肺，腎小浮似脾，肝急沈散似腎，此皆工之所時亂也，然從容得之。
若夫三臟土木水參居，此童子之所知，問之何也？
雷公曰︰於此有人，頭痛、筋攣、骨重，怯然少氣，噦、噫、腹滿、時驚不嗜臥，此何臟之發也？脈浮而弦，切之石堅，不知其解，復問所以三臟者，以知其比類也。
帝曰︰夫從容之謂也。夫年長則求之於腑，年少則求之於經，年壯則求之於臟。今子所言，皆失八風菀熱，五臟消爍，傳邪相受。夫浮而弦者，是腎不足也。沈而石者，是腎氣內著也。怯然少氣者，是水道不行，形氣消索也。咳嗽煩冤者，是腎氣之逆也。一人之氣，病在一臟也。若言三臟俱行，不在法也。
雷公曰︰於此有人，四支解墮，喘咳血洩，而愚診之，以為傷肺，切脈浮大而緊，愚不敢治，粗工下砭石，病愈，多出血，血止身輕，此何物也。
帝曰︰子所能治，知亦眾多，與此病失矣。譬以鴻飛，亦沖於天。
夫聖人之治病，循法守度，援物比類，化之冥冥，循上及下，何必守經。
今夫脈浮大虛者，是脾氣之外絕，去胃外歸陽明也。
夫二火不勝三水，是以脈亂而無常也。
四支解墯，此脾精之不行也。喘欬者，是水氣並陽明也。血泄者，脈急血無所行也。若夫以為傷肺者，由失以狂也。不引比類，是知不明也。
夫傷肺者，脾氣不守，胃氣不清，經氣不為使，真臟壞決，經脈傍絕，五臟漏泄，不衄則嘔，此二者不相類也。
譬如天之無形，地之無理，白與黑相去遠矣。
是失我過矣，以子知之，故不告子，明引比類從容，是以名曰診輕，是謂至道也。

