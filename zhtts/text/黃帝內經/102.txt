經筋第十三
足太陽之筋，起於足小指，上結於踝，邪上結於膝，其下循足外側，結於踵，上循跟，結於膕。其別者，結於踹外，上膕中內廉，與膕中并上結於臀，上挾脊上項。其支者，別入結於舌本。其直者，結於枕骨上頭，下顏，結於鼻。其支者，為目上綱，下結於頄。其支者，從腋後外廉，結於肩襖。其支者，入下，腋上出缺盆，上結於完骨。其支者，出缺盆，邪上出於頄。其病小指支跟腫痛，膕攣，脊反折，項筋急，肩不舉，腋支缺盆中紐痛，不可左右搖。治在燔鍼劫刺，以知為數，以痛為輸，名曰仲春痹也。
足少陽之筋，起於小指次指，上結外踝，上循脛外廉，結於膝外廉。其支者，別起外輔骨，上走髀。前者，結於伏兔之上，後者，結於尻。其直者，上乘噛季協，上走腋前廉，繫於膺乳，結於缺盆。直者，上出腋，貫缺盆，出太陽之前，循耳後，上額角，交巔上下走頷，上結於頄。支者，結於目眥為外維，其病小指次指支轉筋，引膝外轉筋，膝不可屈伸，膕筋急，前引髀，後引尻，即上乘噛季恢痛，上引缺盆膺乳頸維筋急，從左之右，右目不開，上過右角，並蹻脈而行，左絡於右，故傷左角，右足不用，命曰維筋相交。治在燔鍼劫刺，以知為數，以痛為輸，名曰孟春痹也。
足陽明之筋，起於中三指，結於跗上，邪外上加於輔骨，上結於膝外廉，直上結於髀樞，上循協，屬脊。其直者，上循骭，結於膝。其支者，結於外輔骨，合少陽。其直者，上循伏兔，上結於髀，聚於陰器，上腹而布至缺盆而結，上頸，上挾口，合於頄，下結於鼻，上合於太陽，太陽為目上網，陽明為目下網。其支者，從頰結於耳前，其病足中指支脛轉筋，腳跳堅，伏兔轉筋，髀前腫，饗疝，腹筋急，引缺盆及頰，卒口僻，急者，目不合，熱則筋縱，目不開。頰筋有寒，則急引頰移口，有熱則筋弛縱緩不勝收，故僻。治之以馬膏，膏其急者，以白酒和桂，以塗其緩者，以桑鉤鉤之，即以生桑灰，置之坎中，高下以坐等，以膏熨急頰，且飲美酒，噉美炙肉，不飲酒者，自強也，為之三拊而已。治在燔鍼劫刺，以知為數，以痛為輸，名曰季春痹也。
足太陰之筋，起於大指之端內側，上結於內踝，其直者絡於膝內輔骨，上循陰股，結於髀，聚於陰器，上腹，結於齊，循腹裏，結於肋，散於胸中。其內者，著於脊。其病足大指支內踝痛，轉筋痛，膝內輔骨痛，陰股引髀而痛，陰器紐痛，下引齊兩恢痛，引膺中脊內痛。治在燔鍼劫刺，以知為數，以痛為輸，命曰孟秋痹也。
足少陰之筋，起於小指之下，並足太陰之筋，邪走內踝之下，結於踵與太陽之筋，合而上結於內輔之下，並太陰之筋而上，循陰股，結於陰器，循脊內，挾膂，上至項，結於枕骨，與足太陽之筋合。其病足下轉筋，及所過而結者，皆痛及轉筋。病在此者，主癇瘛及痙，在外者，不能俛，在內者，不能仰，故陽病者，腰反折不能俛，陰病者，不能仰。治在燔鍼劫刺，以知為數，以痛為輸，在內者，熨引飲藥。此筋折紐，紐發甚者，死不治，名曰仲秋痹也。
足厥陰之筋，起於大指之上，上結於內踝之前，上循脛，上結內輔之下，上循陰股，結於陰器，絡諸筋。其病足大指支內踝之前痛，內輔痛，陰股痛轉筋，陰器不用。傷於內則不起，傷於寒則陰縮入，傷於熱則縱挺不收。治在行水清陰氣。其病轉筋者，治在燔鍼劫刺，以知為數，以痛為輸，命曰季秋痹也。
手太陽之筋，起於小指之上，結於腕，上循臂內廉，結於肘內銳骨之後，彈之應小指之上，入結於腋下。其支者，後走腋後廉，上繞肩胛，循頸，出走太陽之前，結於耳後完骨。其支者，入耳中。直者，出耳上，下結於頷，上屬目外眥。其病小指支肘內銳骨後廉痛，循臂陰，入腋下，腋下痛，腋後廉痛，繞肩胛引頸而痛，應耳中鳴痛引頷，目瞑良久乃得視，頸筋急則為筋箪頸腫。寒熱在頸者，治在燔鍼劫刺之，以知為數，以痛為輸。其為腫者，復而銳之。本支者，上曲牙，循耳前，屬目外眥，上頷，結於角，其病當所過者支轉筋，治在燔鍼劫刺，以知為數，以痛為輸，名曰仲夏痹也。
手少陽之筋，起於小指次指之端，結於腕，上循臂，結於肘，上繞臑外廉，上肩。走頸，合手太陽。其支者，當曲頰入繫舌本。其支者，上曲牙，循耳前，屬目外眥，上乘頷，結於角。其病當所過者即支轉筋舌卷，治在燔鍼劫刺，以知為數，以痛為輸，名曰季夏痹也。
手陽明之筋，起於大指次指之端，結於腕，上循臂，上結於肘外，上臑，結於襖。其支者，繞肩胛，挾脊。直者，從肩襖上頸。其支者，上頰，結於頄。直者，上出手太陽之前，上左角，絡頭，下右頷。其病當所過者支痛及轉筋，肩不舉頸，不可左右視，治在燔鍼劫刺，以知為數，以痛為輸，名曰孟夏痹也。
手太陰之筋，起於大指之上，循指上行，結於魚後，行寸口外側，上循臂，結肘中，上臑內廉，入腋下，出缺盆，結肩前襖，上結缺盆，下結胸裏，散貫賁，合賁下抵季恢。其病當所過者支轉筋，痛甚成息賁，恢急吐血，治在燔鍼劫刺，以知為數，以痛為輸，名曰仲冬痹也。
手心主之筋，起於中指，與太陰之筋並行，結於肘內廉，上臂陰，結腋下，下散前後挾恢。其支者，入腋，散胸中，結於臂。其病當所過者支轉筋前及胸痛息賁，治在燔鍼劫刺，以知為數，以痛為輸，名曰孟冬痹也。
手少陰之筋，起於小指之內，側結於銳骨，上結肘內廉，上入腋，交太陰，挾乳裏，結於胸中，循臂，下繫於齊。其病內急心承伏梁，下為肘網。其病當所過者支轉筋，筋痛，治在燔鍼劫刺，以知為數，以痛為輸。其成伏粱唾血膿者，死不治。經筋之病，寒則反折筋急，熱則筋弛縱不收，陰痿不用，陽急則反折，陰急則俛不伸。焠刺者，刺寒急也，熱則筋縱不收，無用燔鍼，名曰季冬痹也。足之陽明，手之太陽，筋急則口目為奝。眥急不能卒視，治皆如右方也

