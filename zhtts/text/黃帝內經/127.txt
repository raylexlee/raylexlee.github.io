逆順肥瘦第三十八
黃帝問於歧伯曰︰余聞鍼道於夫子，眾多畢悉矣。夫子之道，應若失，而據未有堅然者也。夫子之問學熟乎，將審察於物而生之乎。
歧伯對曰︰聖人之為道者，上合於天，下合於地，中合於人事，必有明法，以起度數，法式檢押，乃後可傳焉。故匠人不能釋尺寸而意短長，廢繩墨而起平水也，工人不能置規而為員，去矩而為方。知用此者，固自然之物，易用之教，逆順之常也。
黃帝曰︰願聞自然奈何。
歧伯曰︰臨深決水，不用工力，而水可竭也，循掘決衝，而經可通也，此言氣之滑濇，血之清濁，行之逆順也。
黃帝曰︰願聞人之白黑肥瘦小長，各有數乎。
歧伯曰︰年質壯大，血氣充盈，膚革堅固，因加以邪，刺此者，深而留之，此肥人也。廣肩，腋項肉薄，皮厚而黑色，脣臨臨然，其血黑以濁，其氣濇以遲，其為人也，貪於取與。刺此者，深而留之，多益其數也。
黃帝曰︰刺瘦人奈何。
歧伯曰︰瘦人者，皮薄色少，肉廉廉然，薄脣輕言，其血清氣滑，易脫於氣，易損於血，刺此者，淺而疾之。
黃帝曰︰刺常人奈何。
歧伯曰︰視其白黑，各為調之，其端正敦厚者，其血氣和調，刺此者，無失常數也。
黃帝曰︰刺壯士真骨者，奈何。
歧伯曰︰刺壯士真骨，堅肉緩節監監然，此人重則氣濇血濁，刺此者，深而留之，多益其數。勁則氣滑血清，刺此者，淺而疾之。
黃帝曰︰刺嬰兒奈何。
歧伯曰︰嬰兒者，其肉脆，血少氣弱，刺此者，以毫鍼，淺刺而疾發鍼，日再可也。
黃帝曰︰臨深決水奈何。
歧伯曰︰血清氣濁，疾寫之，則氣竭焉。
黃帝曰︰循掘決衝，奈何。
歧伯曰︰血濁氣濇，疾寫之，則經可通也。
黃帝曰︰脈行之逆順，奈何。
歧伯曰︰手之三陰。從藏走手，手之三陽，從手走頭，足之三陽，從頭走足，足之三陰，從足走腹。
黃帝曰︰少陰之脈獨下行，何也。
歧伯曰︰不然，夫衝脈者，五藏六府之海也，五藏六府皆稟焉。其上者，出於頏顙。滲諸陽，灌諸精。其下者，注少陰之大絡，出於氣街，循陰股內廉，入膕中，伏行鴬骨內，下至內踝之後屬而別。其下者，並於少陰之經，滲三陰，其前者，伏行出跗屬，下循跗，入大指間，滲諸絡而溫肌肉。故別絡結則跗上不動，不動則厥，厥則寒矣。
黃帝曰︰何以明之。
歧伯曰︰以言導之，切而驗之，其非必動，然後乃可明逆順之行也。
黃帝曰︰窘乎哉，聖人之為道也，明於日月，微於毫釐，其非夫子，孰能道之也。

