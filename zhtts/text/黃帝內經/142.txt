論痛第五十三
黃帝問於少俞曰︰筋骨之強弱，肌肉之堅脆，皮膚之厚薄，腠理之疏密，各不同，其於鍼石火倦之痛如何。腸胃之厚薄堅脆亦不等，其於毒藥何如。願盡聞之。
少俞曰︰人之骨強筋弱肉緩皮膚厚者，耐痛，其於鍼石之痛火倦亦然。
黃帝曰︰其耐火倦者，何以知之。
少俞答曰︰加以黑色而美骨者，耐火倦。
黃帝曰︰其不耐鍼石之痛者，何以知之。
少俞曰︰堅肉薄皮者，不耐鍼石之痛，於火倦亦然。
黃帝曰︰人之病，或同時而傷，或易已，或難已，其故何如。
少俞曰︰同時而傷，其身多熱者，易已。多寒者，難已。
黃帝曰︰人之勝毒，何以知之。
少俞曰︰胃厚色黑大骨及肥者，皆勝毒，故其瘦而薄胃者，皆不勝毒也。

