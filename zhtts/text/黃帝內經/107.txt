營衛生會第十八
黃帝問於歧伯曰︰人焉受氣，陰陽焉會，何氣為營，何氣為衛，營安從生，衛於焉會，老壯不同氣，陰陽異位，願聞其會。
歧伯答曰︰人受氣於穀，穀入於胃，以傳與肺，五藏六府，皆以受氣，其清者為營，濁者為衛，營在脈中，衛在脈外，營周不休，五十而復大會，陰陽相貫，如環無端。衛氣行於陰二十五度，行於陽二十五度，分為晝夜。故氣至陽而起，至陰而止，故曰︰日中而陽隴為重陽。夜半而陰隴為重陰。故太陰主內，太陽主外，各行二十五度，分為晝夜，夜半為陰隴，夜半後而為陰衰，平旦陰盡，而陽受氣矣，日中而陽隴，日西而陽衰，日入陽盡而陰受氣矣，夜半而大會，萬民皆臥，命曰合陰。平旦陰盡而陽受氣，如是無已，與天地同紀。
黃帝曰︰老人之不夜瞑者，何氣使然。少壯之人，不晝瞑者，何氣使然。
歧伯答曰︰壯者之氣血盛，其肌肉滑，氣道通，營衛之行，不失其常，故晝精而夜瞑，老者之氣血衰，其肌肉枯，氣道澀，五藏之氣相搏，其營氣衰少，而衛氣內伐，故晝不精，夜不瞑。
黃帝曰︰願聞營衛之所行，皆何道從來。
歧伯答曰︰營出於中焦，衛出於下焦。
黃帝曰︰願聞三焦之所出。
歧伯答曰︰上焦出於胃上口，並咽以上，貫膈而布胸中，走腋，循太陰之分而行，還至陽明，上至舌，下足陽明，常與營俱行於陽二十五度，行於陰亦二十五度，一周也，故五十度而復大會於手太陰矣。
黃帝曰︰人有熱飲食下胃，其氣未定，汗則出，或出於面，或出於背，或出於身半，其不循衛氣之道而出，何也。
歧伯曰︰此外傷於風，內開腠理，毛蒸理泄，衛氣走之，固不得循其道，此氣慓悍滑疾，見開而出，故不得從其道，故命曰漏泄。
黃帝曰︰願聞中焦之所出，
歧伯答曰︰中焦亦並胃中，出上焦之後，此所受氣者，泌糟粕，蒸津液，化其精微，上注於肺脈，乃化而為血，以奉生身，莫貴於此，故獨得行於經隧，命曰營氣。
黃帝曰︰夫血之與氣，異名同類何謂也。
歧伯答曰︰營衛者，精氣也，血者，神氣也，故血之與氣，異名同類焉。故奪血者無汗，奪汗者無血。故人生有兩死，而無兩生。
黃帝曰︰願聞下焦之所出。
歧伯答曰︰下焦者，別迴腸，注於膀胱，而滲入焉。故水穀者，常并居於胃中，成糟粕而俱下於大腸，而成下焦，滲而俱下，濟泌別汁，循下焦而滲入膀胱焉。
黃帝曰︰人飲酒，酒亦入胃，穀未熟而小便獨先下，何也。
歧伯答曰︰酒者，熟穀之液也，其氣悍以清，故後穀而入，先穀而液出焉。
黃帝曰︰善。余聞上焦如霧，中焦如漚，下焦如瀆，此之謂也。

