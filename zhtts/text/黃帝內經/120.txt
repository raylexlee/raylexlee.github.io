腸胃第三十一
黃帝問於伯高曰︰余願聞六府傳穀者，腸胃之小大長短，受穀之多少奈何。
伯高曰︰請盡言之，穀所從出入淺深遠近長短之度，唇至齒，長九分，口廣二寸半，齒以後至會厭，深三寸半，大容五合，舌重十兩，長七寸，廣二寸半。咽門重十兩，廣二寸半，至胃長一尺六寸。
胃紆曲屈伸之，長二尺六寸，大一尺五寸徑五寸，大容三斗五升。
小腸後附脊左環，迴周疊積，其注於迴腸者，外附於臍，上迴運環十六曲，大二寸半，徑八分分之少半，長三丈三尺。迴腸當臍左環，迴周葉積而下，迴運環反十六曲，大四寸，徑一寸寸之少半，長二丈一尺。廣腸傳脊，以受迴腸，左環葉脊上下辟，大八寸，徑二寸寸之大半，長二尺八寸。
腸胃所入至所出，長六丈四寸四分，迴曲環反，三十二曲也。

