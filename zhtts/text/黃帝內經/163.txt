論疾詮尺第七十四
黃帝問於歧伯曰︰余欲無視色持脈，獨調其尺，以言其病，從外知內，為之奈何。
歧伯曰︰審其尺之緩急小大滑濇，肉之堅脆，而病形定矣。視人之目窠上，微癰如新臥起狀，其頸脈動，時欬，按其手足上，窅而不起者，風水膚脹也。尺膚滑，其淖澤者，風也。尺肉弱者，解聡，安臥脫肉者，寒熱，不治。尺膚滑而澤脂者，風也。尺膚濇者，風痹也。尺膚麤如枯魚之鱗者，水泆飲也。尺膚熱甚，脈盛躁者，病溫也。其脈盛而滑者，病且出也。尺膚寒，其脈小者，泄，少氣。尺膚炬然先熱後寒者，寒熱也。尺膚先寒，久大之而熱者，亦寒熱也。肘所獨熱者，腰以上熱。手所獨熱者，腰以下熱。肘前獨熱者，膺前熱。肘後獨熱者，肩背熱。臂中獨熱者，腰腹熱。肘後麤以下三四寸熱者，腸中有蟲。掌中熱者，腹中熱。掌中寒者，腹中寒。魚上白肉有青血脈者，胃中有寒。尺炬然熱，人迎大者，當奪血。尺堅大，脈小甚，少氣悗有加，立死。
目赤色者病在心，白在肺，青在肝，黃在脾，黑在腎，黃色不可名者病在胸中。診目痛，赤脈從上下者太陽病，從下上者陽明病，從外走內者少陽病。診寒熱，赤脈上下至瞳子，見一脈，一歲死，見一脈半，一歲半死，見二脈，二歲死，見二脈半，二歲半死，見三脈，三歲死。診齲齒痛，按其陽之來，有過者獨熱，在左左熱，在右右熱，在上上熱，在下下熱。
診血脈者，多赤多熱，多青多痛，多黑為久痹。多赤多黑多青皆見者，寒熱身痛，而色微黃，齒垢黃，爪甲上黃，黃疸也。安臥小便黃赤，脈小而濇者，不嗜食。
人病其寸口之脈與人迎之脈小大等，及其浮沉等者，病難已也。女子手少陰脈動甚者妊子。嬰兒病，其頭毛皆逆上者必死。耳間青脈起者掣痛，大便赤辦飧泄，脈小者手足寒難已。飧泄，脈小，手足溫，泄易已。
四時之變，寒暑之勝，重陰必陽，重陽必陰，故陰主寒，陽主熱。故寒甚則熱，熱甚則寒。故曰︰寒生熱，熱生寒，此陰陽之變也。故曰︰冬傷於寒，春生癉熱。春傷於風，夏生飧泄腸澼。夏傷於暑，秋生痎瘧。秋傷於濕，冬生欬嗽。是謂四時之序也。

