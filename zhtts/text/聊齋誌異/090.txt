　　於陵曲銀臺公，讀書樓上。值陰雨晦冥，見一小物，有光如熒，蠕蠕而行。過處，則黑如蚰跡。漸盤卷上，卷亦焦。意為龍，乃捧卷送之。至門外，持立良久，蠖曲不少動。公曰：「將無謂我不恭？」執卷返，仍置案上，冠帶長揖送之。方至簷下，但見昂首乍伸，離卷橫飛，其聲嗤然，光一道如縷；數步外，回首向公，則頭大於甕，身數十圍矣；又一折反，霹靂震驚，騰霄而去。回視所行處，蓋曲曲自書笥中出焉。

