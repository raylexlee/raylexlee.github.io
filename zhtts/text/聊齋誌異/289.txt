　　金和尚，諸城人。父無賴，以數百錢鬻于五蓮山寺。少頑鈍，不能肄清業，牧豬赴市，若傭保。後本師死，稍有遺金，捲懷離寺，作負販去。飲羊、登壟，計最工。數年暴富，買田宅於水坡里。弟子繁有徒，食指日千計。遶里膏田千百畝。里中起第數十處，皆僧無人；即有，亦貧無業，攜妻子，僦屋佃田者也。每一門內，四繚連屋，皆此輩列而居。僧舍其中：前有廳事，梁楹節梲，繪金碧，射人眼；堂上几屏，晶光可鑑；又其後為內寢，朱簾繡幙，蘭麝香充溢噴人；螺鈿雕檀為床，床上錦茵褥，褶疊厚尺有咫；壁上美人山水諸名跡，懸粘幾無隙處。一聲長呼，門外數十人，轟應如雷。細纓革靴者，皆烏集鵠立；受命皆揜口語，側耳以聽。客倉卒至，十餘筵可咄嗟辦，肥醴蒸薰，紛紛狼藉如霧霈。但不敢公然蓄歌妓；而狡童十數輩，皆慧黠能媚人，皂紗纏頭，唱豔曲，聽睹亦頗不惡。金若一出，前後數十騎，腰弓矢相摩戛。奴輩呼之皆以「爺」；即邑人之若民，或「祖」之，「伯、叔」之，不以「師」，不以「上人」，不以禪號也。其徒出，稍稍殺於金，而風鬃雲轡，亦略與貴公子等。金又廣結納，即千里外呼吸亦可通，以此挾方面短長，偶氣觸之，輒惕自懼。而其為人，鄙不文，頂趾無雅骨。生平不奉一經，持一咒，跡不履寺院，室中亦未嘗蓄鐃鼓；此等物，門人輩弗及見，並弗及聞。凡僦屋者，婦女浮麗如京都，脂澤金粉，皆取給於僧，僧亦不之靳，以故里中不田而農者以百數。時而惡佃決僧首瘞床下，亦不甚窮詰，但逐去之，其積習然也。金又買異姓兒，私子之。延儒師，教帖括業。兒聰慧能文，因令入邑庠；旋援例作太學生；未幾，赴北闈，領鄉薦。由是金之名以「太公」譟。向之「爺」之者「太」之，膝席者皆垂手執兒孫禮。無何，太公僧薨。孝廉縗絰臥苫塊，北面稱孤；諸門人釋杖滿床榻；而靈幃後嚶嚶細泣，惟孝廉夫人一而已。士大夫婦咸華妝來，搴幃弔唁，冠蓋輿馬塞道路。殯日，棚閣雲連，旛幢翳日。殉葬芻靈，飾以金帛；輿蓋儀仗數十事；馬千匹，美人百袂，皆如生。方弼、方相，以紙殼製巨人，皂帕金鎧；空中而橫以木架，納活人內負之行。設機轉動，鬚眉飛舞；目光鑠閃，如將叱吒；觀者驚怪，或小兒女遙望之，輒啼走。冥宅壯麗如宮闕，樓閣房廊連垣數十畝，千門萬戶，入者迷不可出。祭品象物，多難指名。會葬者蓋相摩，上自方面，皆傴僂入，起拜如朝儀；下至貢監簿史，則手據地以叩，不敢勞公子，勞諸師叔也。當是時，傾國瞻仰，男女喘汗屬於道；攜婦襁兒，呼兄覓妹者，聲鼎沸。雜以鼓樂喧豗，百戲鞺鞳，人語都不可聞。觀者自肩以下皆隱不見，惟萬頂攢動而已。有孕婦痛急欲產，諸女伴張裙為幄，羅守之；但聞兒啼，不暇問雌雄，斷幅繃懷中，或扶之，或曳之，蹩躠以去。奇觀哉！葬後，以金所遺貲產，瓜分而二之：子一，門人一。孝廉得半，而居第之南、之北、之西東，盡緇黨；然皆兄弟敘，痛癢猶相關云。
　　異史氏曰：「此一派也，兩宗未有，六祖無傳，可謂獨闢法門者矣。抑聞之：五蘊皆空，六塵不染，是謂『和尚』；口中說法，座上參禪，是謂『和樣』；鞋香楚地，笠重吳天，是謂『和撞』；鼓鉦鍠聒，笙管敖曹，是謂『和唱』；狗苟鑽緣，蠅營淫賭，是謂『和幛』。金也者，『尚』耶？『樣』耶？『撞』耶？『唱』耶？抑地獄之『幛』耶？」

