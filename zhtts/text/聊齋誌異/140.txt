　　學師孫景夏先生言：其邑中某甲者，值流寇亂，被殺，首墜胸前。寇退，家人得尸，將舁瘞之。聞其氣縷縷然；審視之，咽不斷者盈指。遂扶其頭，荷之以歸。經一晝夜始呻，以匕箸稍稍哺飲食，半年竟愈。又十餘年，與二三人聚談。或作一解頤語，眾為鬨堂。甲亦鼓掌。一俯仰間，刀痕暴裂，頭墮血流，共視之，氣已絕矣。父訟笑者。眾斂金賂之，又葬甲，乃解。
　　異史氏曰：「一笑頭落，此千古第一大笑也。頸連一線而不死，直待十年後，成一笑獄，豈非二三鄰人，負債前生者耶！」

