△論石
夫畫石者：貴要磊落雄壯蒼硬頑澀，礬頭菱面層疊厚薄，覆壓重深落墨堅實，凹深凸淺皴拂隂陽，點均髙下乃為破墨之功也。且言：盤石者平大石也。然石之狀不一，或層疊而秀潤，或崔嵬而顛嶮。有崖巖嵯峨者，有怪石崩坍者，或直插入水而深不可測者，或根石浸水而腳石相輔者。崪屼嶙峋千怪萬狀，縱橫放逸其體無定而入皴紋多端也。有披麻皴者，有點錯皴者，或斫■〈石朶〉皴者，或橫皴者，或勻而連水皴紋者，一畫一點，各有古今家數體法存焉。昔人云：石無十步真，山有十里逺。況石為山之體，貴氣韻而不貴枯燥也。畫之者不可失此論也。
