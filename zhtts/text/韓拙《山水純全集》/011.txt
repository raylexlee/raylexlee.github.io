△後序
嘗謂：世之論畫者多矣，稽古逮今，瑣瑣碌碌，亦其偏見持以僻説，蔽其天地之，純全不識古今之妙用，幾何哉不可數而名計也。然畫之祖述，於古有自來矣。顯於唐虞，備於商周，尊於夫子，用於宇宙，明於日月山林之形，別於鳥獸魚蟲之跡。制之冠蓋袞冕，設之罇罍鼎器。六經具載，百代祖繼，迨此而下雖世不乏。然未備其體，或工於一物長於片善，無復有能超越，而能盡其純全妙用之理者也。且畫者闢天地玄黃之色，泄隂陽造化之機，掃風雲之出沒，別魚龍之變化，窮鬼神之情狀，分江海之波濤，以至山水之秀麗，草木之茂榮，翻然而異，蹶然而超，挺然而竒，妙然而怪，凡識於象數，圗於形體，一扶疎之細，一帡幪之微，覆於穹窿，載於磅礴，無逃乎象數，而人為萬物之最靈者也。故合於畫造乎理者，能畫物之妙，昧乎理則失物之真，何哉？蓋天性之機也。性者天所賦之體，機者人神之用，機之發萬變生焉。惟畫造其理者，能因性之自然，究物之微妙，心會神融，黙契動靜於一毫，投乎萬象，則形質動蕩氣韻飄然矣。故昧於理者，心為緒使，性為物遷，汩於塵坌擾於利役，徒為筆墨之所使耳。安足以語天地之真哉。是以山水之妙，多專於才逸隠遯之流，名卿髙蹈之士。悟空識性，明瞭燭物，得其趣者之所作也。況山水樂林泉之奧，豈庸魯賤隷貪懦鄙夫，至於麄俗者之所為也。豈其畫於山水，誠未可以易言也。
今古之跡，顯然而著見於域中者不為不多矣。略究形容，而推之遙岑疊翠，逺水沉明，片帆歸浦，秋鴈下空，指掌之間若睨千里，有得其平逺者也。雲輕峯秀，樹老隂疎，溪橋隠逸，樵釣江村，棧路曲逕，崢嶸層閣，漱石飛泉，去騎歸舟，人少有得其全景也。若松柏老而亂怪，羣木茂而蓊鬱，臨流碧澗，崖古林髙，此乃其樹石者也。木葉披巖，千山聳翠，煙重暝斜之勢，林繁如葉葉有聲，此得其風雨者也。畫至於通乎源流，貫於神明，使人觀之若覩青天白日，窮究其奧，釋然清爽，非造理師古，學之深逺者罔克及此。
今有琴堂韓公純全，以名宦簪履之後，家世儒業。自垂髫誦習之間，每臨筆硯，多戱以窠石。既冠，從南北宦遊，常於江山勝概為所樂者，圗其所至之景，宛然而旋踵於前，繼而工畫於山水，則落筆驚世不苟名於時，但遊藝於心術精神之間。至於爛額焦頭，窮年皓首，過於書籍傳癖，未嘗一日捨乎筆墨，猶恐學之不及也。
蘊古今之妙而宇宙在乎手；順造化之源而萬化生乎心。故研精思極，深得其純全妙用之理者。其南陽純全公之畫，歟公自紹聖間，擔簦之都下進藝為都尉，王晉卿所愜薦，於今聖藩邸繼而上登寶位，授翰林書藝局祇候，累遷為直長祕書待詔，今已授忠訓郎公，未嘗苟進。迄今祇以畫為性之。所樂頃者出示以平昔編藁胸臆，蘊奧俾僕，以補文釋意。然所集山水之論，莫不纎悉備載。且指物而各敘其説，言筆墨華藻可居典實，博古續今増加證識，分雲煙、嵐霧、山水、林木、闗城、橋彴，傳其筆墨之妙，講其氣韻之病，通四時景物，識三古精華，一句一事粲粲然，使後學者覽而為樞，筈筆要顧不偉歟當，南陽接朋友則講論古今，為文章至於理，邃如藏珠之蚌，蘊玉之石，學者不可輕易其文，當求其理，信乎！公之論畫，如珠玉之祕於此焉，如公之畫，純於古不雜於後，代故其立論集曰純全，庶幾博雅君子為之傳於無窮也。
宣和辛丑，嵗冬十月二十有四日，夷門張懷邦美後序。
