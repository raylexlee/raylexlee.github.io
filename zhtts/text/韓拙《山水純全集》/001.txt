△提要
《山水純全集》一卷，宋韓拙撰。拙字純全，號琴堂，南陽人。《畫史會要》稱其善畫山水窠石，著《山水純全集》，即指此書。別本或作《山水純全論》，傳寫訛也。拙始末不可考。惟集末有宣和辛醜夷門張懷後序，稱自紹聖間擔簦至都下進藝，為都尉王晉卿所愜，薦於今聖藩邸。繼而上登寶位，授翰林書藝局祗候，累遷為直長，祕書待詔，今已授忠訓郎雲雲。蓋徽宗時畫院中人也。是編首論山，次論水，次論林木，次論石，次論雲霧煙靄嵐光風雨雪霜，次論人物橋犳關城寺觀山居舟車四時之景，次論用墨格法氣韻之病，次論觀畫別識，次論古今學者，凡九篇。而序中自稱曰十篇，豈佚其一歟？其持論多主規矩，所謂逸情遠致，超然於筆墨之外者，殊未之及。蓋院畫之體如是，然未始非畫家之格律也。考鄧椿《畫繼》，載有洛人韓若拙工畫翎毛，又善寫真，宣和末應募使高麗，寫國王真，會用兵不果行。二人同時，同鄉裏，同善畫，而姓名只差一字，殆一人而訛傳歟？不可考矣。
