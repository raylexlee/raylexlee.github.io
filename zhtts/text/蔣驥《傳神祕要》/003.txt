△點睛取神法
點睛取神，尤宜髙逺。凡人眼向我視，其神拘。眼向前視，其神廣。所謂拘者，拘於尺寸之地，祗有一面。廣則，上下四方，皆其所目覩耳。
畫眼皮用筆得其輕重，亦取神之要處。
凡人有意“欲畫照其神”，已拘泥。我須當未畫之時，從旁窺探其意思。彼以無意露之，我以有意窺之。意思得，即記在心上。所謂意思，青年者，在烘染；髙年者，在縐紋。烘染得其淺深髙下；縐紋得其長短輕重也。若令人端坐後欲求其神，已是畫工俗筆。宋·陳造曰：著眼於顚沛造次、應對進退、顰笑適悅、舒急倨敬之頃，熟視而黙識，一得佳思，亟運筆墨。此論最佳。
