△眼珠上下分寸
人之瞳神，有上視、平視、下視、怒視之別。視下則無神，視上失之太髙。大槩：下視則眼珠下半藏在下眼皮內。上視反此。怒視則眼珠上下全露。若平視，則眼珠亦平。髙逺，則下半眼珠畧帶上，其眼珠下半亦帶圓意；或上半眼珠竟小半在上眼皮內，而下半眼珠竟極圓。又有下半眼珠之下，下眼皮之上，中間微露一絲空地，其神愈出者，不可不知。合揣上視下視怒視之別，始知平視帶上為執中之道。要之，上視下視，其神拘於上下；平視其神，近平視帶上，其神開闊耳。故訣不在眼珠中黒點，在上下眼皮，在兩眼稍，又在兩眼珠之兩圏上下。再，眼角裏，嘗有眼肉及眼稍頭黒影，必須畫出，而下半眼珠必當圓於上半眼珠。至眼亦有大小，不可任意為之。當以鼻之大小比數大抵冩照，難在兩目前言已約畧分別，但須得其人之自然，不可少有假借勉強。有一種人，眼睛全無神氣，或是近視，必執此為板法，反致拘牽矣。
