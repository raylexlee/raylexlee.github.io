△傳神、以逺取神法
傳神。最大者，令彼隔幾而坐，可逺三四尺許；若小照，可逺五六尺許。愈小宜愈逺，畫部位或可近，畫眼珠必宜逺。凡人相對而坐，近在一二尺，則相視不用目力。無力則無神。若逺至丈許或至數丈，人愈逺相視愈有力，有力則有神。且無力之視，眼皮垂下；有力之視，眼皮撐起。畫者，須於未畫部位之先，即留意其人行止坐臥、歌呼談笑，見其天真，發現神情外露。此處細察，然後落筆，自有生趣。
凡傳神，須得居髙臨下之意。
