△用粉
用粉，以無粉氣為度。此事常有過不及之弊。太過者，雖無粉氣，未免筆墨重濁；不及者，神氣不完，即無生趣。故畫法從淡而起，加一遍自然深一遍，不妨多畫幾層。淡則可加，濃則難退。須細心叅之，以恰好為主。用粉不一法：有用膩粉者，取其不變顔色；有用鉛粉者，須製得好；然用蛤粉最妙，不變色兼有光彩（蛤粉製法：先將殻上一層黒皮去淨，研極細用之）。
又有上面不用粉，惟背後託粉者，其法亦是（不論生紙、礬紙，俱可）。
