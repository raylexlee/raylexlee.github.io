△起稿算全面分寸法
（另紙起稿部位，便於改換。宋人凡作一畫必先呈稿，然後上真，古人細心尚如此）。
一畫兩鼻孔（鼻孔作兩點。兩點不可髙低，兩空地須極勻。空地，言兩者以中縫分也）。
二畫鼻凖下一筆
三畫鼻凖兩筆
四畫鼻　鼻凖與鼻兩相叅核，畫得極凖，然後可以鼻凖與鼻為主。鼻凖作大尺，橫作十分算。鼻作小尺，豎作十分算。以一鼻再橫，作十分算。凡面十分算以一鼻，再橫作十分算。凡面之髙下長短濶狹處，皆用比之。以直之分數算過，再以橫之分數算之，自無錯誤。
五畫兩眼角　即以鼻逆數上比之，有二子幾分、三子幾分、以及四子者，定上下所在、出進用直線法。或，對鼻筆痕或於鼻之中，或於鼻之外，或於鼻之幾分，以定出進所在，再用王思善法，於三筆中取一筆畫下，看山根之間能容眼之濶狹有幾許，細細看凖面之部位，此處為最要（王思善《冩像祕訣》雲：鼻凖既成，以之為主，若山根髙，處印堂一筆下來。如低，取眼堂邊一筆下來。或不髙不低，在乎八九分中，側邊一筆下來）。
六畫左右兩耳稍　如已畫山根，即以山根濶狹作比，或以鼻凖作比，俱可。或半鼻凖或幾鼻幾分（王思善曰：眼中白粉染瞳神。外，空地。次用煙子點晴，墨打圏眼，稍點起，有摺便笑）。
七畫左右眼上一筆
八畫左右眼下一筆　此一筆須極輕淡，不可著痕跡，於設色時更宜留心。
九畫眼珠
十畫鼻樑
十一畫上下眼皮
十二畫上眼眶兩筆　從眼上一筆算起，或一鼻幾分，或二鼻幾分。再用眼比，或一眼幾分、二眼幾分。
十三畫下眼眶兩筆　比法同上。眼眶如有睹肉者，則如定眼角法，亦以鼻數上比之。
十四畫兩眉　有不離眼眶者，有離幾分者。再看印堂之方正扁長，此則中庭定矣。
十五定地角　約以中庭比定。
十六定下口脣
十七畫口中一筆　兩角須逐漸長出，亦用直線法，察口角止處出鼻幾分、對眼睛何處。
十八畫上口脣
十九畫下口脣　其厚薄亦以鼻比數
二十畫鬚髯無鬚畫夀帶
二十一畫全地角　此則下庭定矣。
二十二畫左右兩太陽　以眼作十分算。有容一眼幾分或不及一眼者。或以鼻比數亦可。此部位之緊要切不可忽。
二十三畫兩顴　顴有上下，須察其最出所在：出對何處、進對何處。最出處亦用直線或出太陽幾分或進幾分。有顴小而髙處在面心上者，須用顔色染出。
二十四畫兩頥　頥邊一筆，須用兩斷：齊鼻下平去作上一斷，口脣橫看作下一斷。上斷以鼻凖或鼻比數，下斷以口脣濶狹比數。口脣亦可作十分算也。訣總在用橫線法，即接着齊鼻，平去一筆約數或一鼻凖有餘，或兩鼻凖。肥者再加，再以鼻比數，或四鼻，或五六鼻，皆可。比定大約宜瘦不宜肥，宜進不宜出。可稍加修改，無致筆滓墨涴。
二十五畫兩耳　耳之上下無定，大約不離眼眶上下。
二十六畫兩鬢　如露頂，即畫髪際。若戴冠者畫帽簷。此則上庭定矣。
