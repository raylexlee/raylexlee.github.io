△設色層次
設色無一定層次，約畧言之。脫稿後，第一層用檀子醒深處。第二層，檀子染。第三層，三朱燕支染。上口脣用燕支加淡墨。畫下口脣，加三朱。畫用色亦有淺深，非一抹即已也。口脣亦有不用墨，上口脣紅，下口脣淡者，俱在臨時配合，第四層用粉合入三朱藤黃（面赤者和赭石）。空瞳神、眼白不用着粉，餘俱着勻。第五層用礬。第六層用顔色潤全面，再加染（染無層次，以染足為度）。
瞳神，凡染一次，點一次，漸漸積深，加煙煤點睛，及畫上眼皮，鬚眉最黒處，輕輕畧醒。惟下眼皮一筆，用燕支畫，痕跡不宜重。
