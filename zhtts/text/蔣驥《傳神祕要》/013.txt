△用筆四要
一曰凖。凖者何？有規矩而目力有凖，然後下筆有凖也。如臨全面眶格圖其算法為規矩，用目力算之其大小，相似即謂之凖，由是得其規矩，收小放大，可以變化板法矣。
二曰烘。烘者何？即染之謂也。人之面格髙下，須用顔色烘托。烘法惟潤色全面，以顔色畫上，筆以濕為主，則有氣韻，烘染處要潔淨。
三曰砌。凡面上有斑點或染有不到，俱以砌補之。或面上氣色深者，竟不用烘。以顔色砌之。砌後仍可用染也。又有不用染，純用砌者，即俗所謂乾皴是也。筆法枯潤適中，約似小麻皮皴、米粒皴。皴疎砌宻，小有異耳。砌在微茫之間，其筆意可見。然終以痕跡渾融為妙。砌染烘染可兼用、可先後用，或祗烘不用砌，亦可，或純用砌，俱可。
四曰提。設色將足，看面上凹凸處，用檀子等色提醒，然後格局分明，髙下顯露。
