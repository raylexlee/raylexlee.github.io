△種竹第五十一
中國所生，不過淡苦二種；其名目奇異者，列之於後條也。〉 宜高平之地。〈近山阜，尤是所宜。下田得水即死。〉黃白軟土為良。 正月、二月中，斸取西南引根並莖，芟去葉，於園內東北角種之，令坑深二尺許，覆土厚五寸。〈竹性愛向西南引，故於園東北角種之。數歲之後，自當滿園。諺雲：「東家種竹，西家治地。」為滋蔓而來生也。其居東北角者，老竹，種不生，生亦不能滋茂，故須取其西南引少根也。〉稻、麥糠糞之。〈二糠各自堪糞，不令和雜。〉不用水澆。〈澆則淹死。〉勿令六畜入園。 二月，食淡竹筍，四月、五月，食苦竹筍。〈蒸、煮、炰、酢，任人所好。〉 其欲作器者，經年乃堪殺。〈未經年者，軟未成也。〉
筍：〈《爾雅》曰：「筍，竹萌也。」 《說文》曰：「筍，竹胎也。」 孫炎曰：「初生竹謂之筍。」 《詩義疏》雲：「筍皆四月生。唯巴竹筍，八月生，盡九月，成都有之。篃，冬夏生，始數寸，可煮，以苦酒浸之，可就酒及食。又可米藏及乾，以待冬月也。」〉
《永嘉記》曰：「含𥳔竹筍，六月生，迄九月，味與箭竹筍相似。凡諸竹筍，十一月掘土取皆得，長八九寸。長澤民家，盡養黃苦竹。永寧南漢，更年上筍，大者一圍五六寸。明年應上今年十一月筍，土中已生，但未出，須掘土取；可至明年正月出土訖。五月方過，六月便有含𥳔筍。含𥳔筍迄七月、八月。九月已有箭竹筍，迄後年四月。竟年常有筍不絕也。」
《竹譜》曰：〈「棘竹筍，味淡，落人鬢髮。䝁、𥭕二筍，無味。雞頸竹筍，肥美。篃竹筍，冬生者也。」〉
《食經》曰：〈「淡竹筍法：取筍肉五六寸者，按鹽中一宿，出，拭鹽令盡。煮糜一斗，分五升與一升鹽相和。糜熱，須令冷，內竹筍醎糜中一日。拭之，內淡糜中，五日，可食也。」
