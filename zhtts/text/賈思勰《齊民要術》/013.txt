△胡麻第十三
《漢書》，張騫外國得胡麻。今俗人呼爲「烏麻」者，非也。
《廣雅》曰：「狗蝨、勝茄，胡麻也。」
《本草經》曰：「胡麻，一名巨勝，一名鴻藏。」
按今世有白鬍麻、八稜胡麻。白者油多，人可以爲飯，惟治脫之煩也。〉
胡麻宜白地種。二、三月爲上時，四月上旬爲中時，五月上旬爲下時。〈月半前種者，實多而成；月半後種者，少子而多秕也。〉
種欲截雨腳。〈若不緣濕，融而不生。〉一畝用子二升。漫種者，先以耬耩，然後散子，空曳勞。〈勞上加人，則土厚不生。〉耬耩者，炒沙令燥，中半和之。〈不和沙，下不均。壠種若荒，得用鋒、耩。〉
鋤不過三遍。
刈束欲小。〈束大則難燥；打，手復不勝。〉以五六束爲一叢，斜倚之。〈不爾，則風吹倒，損收也。〉候口開，乘車詣田鬥藪；〈倒豎，以小杖微打之。〉還叢之。三日一打。四五遍乃盡耳。〈若乘濕橫積，蒸熱速乾，雖曰鬱裛，無風吹虧損之慮。裛者，不中爲種子，然於油無損也。〉
崔寔曰：「二月、三月、四月、五月，時雨降，可種之。」
