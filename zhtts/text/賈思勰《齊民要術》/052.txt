△種紅藍花及梔子第五十二〈燕支、香澤、面脂、手藥、紫粉、白粉附〉
燕支、香澤、面脂、手藥、紫粉、白粉附〉
〈花地欲得良熟。二月末三月初種也。〉 種法：欲雨後速下，或漫散種，或耬下，一如種麻法。亦有鋤掊而掩種者，子科大而易料理。 花出，欲日日乘涼摘取。〈不摘則乾。〉摘必須盡。〈留餘即合。〉 五月子熟，拔，曝令乾，打取之。〈子亦不用鬱浥。〉 五月種晚花。〈春初即留子，入五月便種，若待新花熟後取子，則太晚也。〉七月中摘，深色鮮明，耐久不黦，勝春種者。 負郭良田種一頃者，歲收絹三百匹。一頃收子二百斛，與麻子同價，既任車脂，亦堪為燭，即是直頭成米。〈二百石米，已當穀田；三百匹絹，超然在外。〉 一頃花，日須百人摘，以一家手力，十不充一。但駕車地頭，每旦當有小兒僮女十百為羣，自來分摘，正須平量，中半分取。是以單夫隻婦，亦得多種。
殺花法：〈摘取即碓擣使熟，以水淘，布袋絞去黃汁；更擣，以粟飯漿清而醋者淘之，又以布袋絞去汁，即收取染紅勿棄也。絞訖，著甕器中，以布蓋上，雞鳴更擣令均，於席上攤而曝乾，勝作餅。作餅者，不得乾，令花浥鬱也。〉
作燕支法：預燒落藜、藜、藋及蒿作灰，〈無者，即草灰亦得。〉以湯淋取清汁〈初汁純厚太釅，即殺花，不中用，唯可洗衣；取第三度淋者，以用揉花，和，使好色也。〉揉花。〈十許遍，勢盡乃止。〉布袋絞取淳汁，著瓷甕中。取醋石榴兩三箇，擘取子，擣破，少著粟飯漿水極酸者和之，布絞取瀋，以和花汁。〈若無石榴者，以好醋和飯漿亦得用。若復無醋者，清飯漿極酸者，亦得空用之。〉下白米粉，大如酸棗，〈粉多則白。〉以淨竹箸不膩者，良久痛攪。蓋冒至夜，瀉去上清汁，至淳處止，傾著帛練角袋子中懸之。明日乾浥浥時，捻作小瓣，如半麻子，陰乾之則成矣。
合香澤法：好清酒以浸香：〈夏用冷酒，春秋溫酒令暖，冬則小熱。〉雞舌香、〈俗人以其似丁子，故為「丁子香」也。〉藿香、苜蓿、澤蘭香，凡四種，以新綿裹而浸之。〈夏一宿，春秋再宿，冬三宿。〉用胡麻油兩分，豬脂一分，內銅鐺中，即以浸香酒和之，煎數沸後，便緩火微煎，然後下所浸香煎。緩火至暮，水盡沸定，乃熟。〈以火頭內澤中作聲者，水未盡；有煙出，無聲者，水盡也。〉澤欲熟時，下少許青蒿以發色。以綿幕鐺觜、瓶口，瀉著瓶中。 合面脂法：用牛髓。〈牛髓少者，用牛脂和之。若無髓，空用脂亦得也。〉溫酒浸丁香、藿香二種。〈浸法如煎澤方。〉煎法一同合澤，亦著青蒿以發色。綿濾著瓷、漆盞中令凝。若作脣脂者，以熟朱和之，青油裹之。 其冒霜雪遠行者，常齧蒜令破，以揩脣，既不劈裂，又令闢惡。〈小兒面患皴者，夜燒梨令熟，以糠湯洗面訖，以暖梨汁塗之，令不皴。赤蓬染布，嚼以塗面，亦不皴也。〉 合手藥法：取豬𦚞一具，〈摘去其脂。〉合蒿葉於好酒中痛挼，使汁甚滑。白桃人二七枚，〈去黃皮，研碎，酒解，取其汁。〉以綿裹丁香、藿香、甘松香、橘核十顆，〈打碎。〉著𦚞汁中，仍浸置勿出，瓷瓶貯之。夜煮細糠湯淨洗面，拭乾，以藥塗之，令手軟滑，冬不皴。
作紫粉法：用白米英粉三分，胡粉一分，〈不著胡粉，不著人面。〉和合均調。取落葵子熟蒸，生布絞汁，和粉，日曝令乾。若色淺者，更蒸取汁，重染如前法。
作米粉法：梁米第一，粟米第二。〈必用一色純米，勿使有雜白。〉使甚細，〈簡去碎者。〉各自純作，莫雜餘種。〈其雜米、糯米、小麥、黍米、穄米作者，不得好也。〉於木槽中下水，腳踏十遍，淨淘，水清乃止。大甕中多著冷水以浸米，〈春秋則一月，夏則二十日，冬則六十日，唯多日佳。〉不須易水，臭爛乃佳。〈日若淺者，粉不滑美。〉日滿，更汲新水，就甕中沃之，以酒杷攪，淘去醋氣，多與遍數，氣盡乃止。稍稍出著一砂盆中熟研，以水沃，攪之。接取白汁，絹袋濾，著別甕中。麤沈者更研，水沃，接取如初。研盡，以杷子就甕中良久痛抨，然後澄之。接去清水，貯出淳汁，著大盆中，以杖一向攪——勿左右迴轉——三百餘匝，停置，蓋甕，勿令塵污。良久，清澄，以杓徐徐接去清，以三重布帖粉上，以粟糠著布上，糠上安灰；灰濕，更以乾者易之，灰不復濕乃止。然後削去四畔麤白無光潤者，別收之，以供麤用。〈麤粉，米皮所成，故無光潤。〉其中心圓如缽形，酷似鴨子白光潤者，名曰「粉英」。〈英粉，米心所成，是以光潤也。〉無風塵好日時，舒布於牀上，刀削粉英如梳，曝之，乃至粉乾。足〈將住反〉手痛挼勿住。〈痛挼則滑美，不挼則澀惡。〉擬人客作餅，乃作香粉以供粧摩身體。
作香粉法：唯多著丁香於粉閤中，自然芬馥。〈亦有擣香末絹篩和粉者，亦有水浸香以香汁溲粉者，皆損色，又費香，不如全著閤中也。
