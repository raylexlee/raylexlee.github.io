△種蜀芥、蕓薹、芥子第二十三
《吳氏本草》雲：「芥蒩，一名水蘇，一名勞抯。」〉
蜀芥、蕓薹取葉者，皆七月半種。地欲糞熟。蜀芥一畝，用子一升；蕓薹一畝，用子四升。種法與蕪菁同。既生，亦不鋤之。十月收蕪菁訖時，收蜀芥。〈中爲鹹淡二菹，亦任爲乾菜。〉蕓薹，足霜乃收。〈不足霜卽澀。〉
種芥子及蜀芥、蕓薹收子者，皆二三月好雨澤時種。〈三物性不耐寒，經冬則死，故須春種。〉旱則畦種水澆。五月熟而收子。〈蕓薹冬天草覆，亦得取子，又得生茹供食。〉
崔寔曰：「六月，大暑中伏後，可收芥子。七月、八月，可種芥。」
