△糉䊦法第八十三
《風土記》注云：「俗先以二節一日，用菰葉裹黍米，以淳濃灰汁煮之，令爛熟，於五月五日、夏至啖之。黏黍一名『糉』，一曰『角黍』，蓋取陰陽尚相裹未分散之時象也。」
《食經》雲粟黍法
先取稻，漬之使釋。計二升米，以成粟一斗，著竹𥯕內，米一行，粟一行，裹，以繩縛。其繩相去寸所一行。須釜中煮，可炊十石米間，黍熟。
《食次》曰䊦：
用秫稻米末，絹羅，水、蜜溲之，如強湯餅麵。手搦之，令長尺餘，廣二寸餘。四破，以棗、慄肉上下著之遍，與油塗竹箬裹之，爛蒸。奠二，箬不開，破去兩頭，解去束附。
