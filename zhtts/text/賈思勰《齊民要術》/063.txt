△塗甕第六十三
凡甕，七月坯為上，八月為次，餘月為下。 凡甕，無問大小，皆須塗治；甕津則造百物皆惡，悉不成，所以特宜留意。新出窯及熱脂塗者，大良。若市買者，先宜塗治，勿便盛水。〈未塗遇雨，亦惡。〉 塗法：掘地為小圓坑，〈旁開兩道，以引風火。〉生炭火於坑中，合甕口於坑上而燻之。〈火盛喜破，微則難熱，務令調適乃佳。〉數數以手摸之，熱灼人手，便下。瀉熱脂於甕中，迴轉濁流，極令周匝；脂不復滲〈所蔭切〉，乃止。〈牛羊脂為第一好，豬脂亦得。俗人用麻子脂者，誤人耳。若脂不濁流，直一遍拭之，亦不免津。俗人釜上蒸甕者，水氣，亦不佳。〉以熱湯數鬥著甕中，滌盪疏洗之，瀉卻；滿盛冷水。數日，便中用。〈用時更洗淨，日曝令乾。
