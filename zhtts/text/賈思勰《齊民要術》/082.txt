△餅法第八十二
《食經》曰：作餅酵法
酸漿一斗，煎取七升；用粳米一升著漿，遲下火，如作粥。 「六月時，溲一石麵，著二升；冬時，著四升作。
作白餅法
麵一石。白米七八升，作粥，以白酒六七升酵中，著火上。酒魚眼沸，絞去滓，以和麵。麵起可作。
作燒餅法
麵一斗。羊肉二斤，蔥白一合，豉汁及鹽，熬令熟，炙之。麵當令起。
髓餅法
以髓脂、蜜，合和麵。厚四五分，廣六七寸。便著胡餅鑪中，令熟。勿令反覆。餅肥美，可經久。
《食次》曰：「粲 〈一名『亂積』。〉
用秫稻米，絹羅之。蜜和水，水蜜中半，以和米屑。厚薄令竹杓中下——先試，不下，更與水蜜。作竹杓：容一升許，其下節，穊作孔。竹杓中，下瀝五升鐺裏，膏脂煮之。熟，三分之一鐺中也。」
膏環 〈一名「粔籹」〉
用秫稻米屑，水、蜜溲之，強澤如湯餅麵。手搦團，可長八寸許，屈令兩頭相就，膏油煮之。
雞鴨子餅
破寫甌中，不與鹽。鍋鐺中膏油煎之，令成團餅，厚二分。全奠一。
細環餅、截餅 〈環餅一名「寒具」。截餅一名「蠍子」。〉
皆須以蜜調水溲麵；若無蜜，煮棗取汁；牛羊脂膏亦得；用牛羊乳亦好，令餅美脆。截餅純用乳溲者，入口即碎，脆如凌雪。
餢𩜶 〈起麵如上法。〉
盤水中浸劑，於漆盤背上水作者，省脂，亦得十日軟，然久停則堅。 乾劑於腕上手挽作，勿著勃。入脂浮出，即急飜，以杖周正之，但任其起，勿刺令穿。熟乃出之，一面白，一面赤，輪緣亦赤，軟而可愛。久停亦不堅。若待熟始飜，杖刺作孔者，洩其潤氣，堅硬不好。法須甕盛，濕布蓋口，則常有潤澤，甚佳。任意所便，滑而且美。
水引、餺飩法
細絹篩麵，以成調肉臛汁，待冷溲之。 水引：挼如箸大，一尺一斷，盤中盛水浸，宜以手臨鐺上，挼令薄如韭葉，逐沸煮。
餺飥：挼如大指許，二寸一斷，著水盆中浸，宜以手向盆旁挼使極薄，皆急火逐沸熟煮。非直光白可愛，亦自滑美殊常。
切麵粥、〈一名綦子麵〉𪌳〈盧貨反〉麵〈蘇貨反〉粥法
剛溲麵，揉令熟，大作劑，挼餅麤細如小指大。重縈於乾麵中，更挼如麤箸大。截斷，切作方碁。簸去勃，甑裏蒸之。氣餾，勃盡，下著陰地淨席上，薄攤令冷，挼散，勿令相黏。袋盛，舉置。須即湯煮，別作臛澆，堅而不泥。冬天一作得十日。 𪌳麵：以粟飯饙，水浸，即漉著麵中，以手向簸箕痛挼，令均如胡豆。揀取均者，熟蒸，曝乾。須即湯煮，笊籬漉出，別作臛澆，甚滑美。得一月日停。
粉餅法
以成調肉臛汁，接沸溲英粉，〈若用麤粉，脆而不美；不以湯溲，則生不中食。〉如環餅麵，先剛溲，以手痛揉，令極軟熟；更以臛汁溲，令極澤鑠鑠然。割取牛角，似匙面大，鑽作六七小孔，僅容麤麻線。若作「水引」形者，更割牛角，開四五孔，僅容韭葉。取新帛細紬兩段，各方尺半，依角大小，鑿去中央，綴角著紬。〈以鑽鑽之，密綴勿令漏粉。用訖，洗，舉，得二十年用。〉裹盛溲粉，斂四角，臨沸湯上搦出，熟煮。臛澆。若著酪中及胡麻飲中者，真類玉色，稹稹著牙，與好麵不殊。〈一名「搦餅」。著酪中者，直用白湯溲之，不須肉汁。〉
豚肉餅法 〈一名「撥餅」。〉
湯溲粉，令如薄粥。大鐺中煮湯；以小杓子挹粉著銅缽內，頓缽著沸湯中，以指急旋缽，令粉悉著缽中四畔。餅既成，仍挹缽傾餅著湯中，煮熟。令漉出，著冷水中。酷似豚皮。臛澆、麻、酪任意，滑而且美。
治麵砂墋〈初飲反〉法
簸小麥，使無頭角，水浸令液。漉出，去水，瀉著麵中，拌使均調。於布巾中良久挻動之，土末悉著麥，於麵無損。一石麵，用麥三升。
《雜五行書》曰：「十月亥日食餅，令人無病。」
