△素食第八十七
《食次》曰蔥韭羹法
下油水中煮蔥、韭——五分切，沸俱下。與胡芹、鹽、豉、研米糝——粒大如粟米。
瓠羹
下油水中煮極熟——瓠體橫切，厚三分，沸而下。與鹽、豉、胡芹。累奠之。
油豉
豉三合，油一升，酢五升，薑、橘皮、蔥、胡芹、鹽，合和，蒸。蒸熟，更以油五升，就氣上灑之。訖，即合甑覆瀉甕中。
膏煎紫菜
以燥菜下油中煎之，可食則止。擘奠如脯。
薤白蒸
秫米一石，熟舂𦥥，令米毛，不𣼬。〈先擊反〉以豉三升煮之，𣼬箕漉取汁，用沃米，令上諧可走蝦。米釋，漉出——停米豉中，夏可半日，冬可一日，出米。蔥、薤等寸切，令得一石許，胡芹寸切，令得一升許，油五升，合和蒸之，可分為兩甑蒸之。氣餾，以豉汁五升灑之。凡三過三灑，可經一炊久。三灑豉汁，半熟，更以油五升灑之，即下。用熱食。若不即食，重蒸，取氣出。灑油之後，不得停竈上；則漏去油。重蒸不宜久，久亦漏油。奠訖，以椒、薑末粉溲之。甑亦然。
𦢦〈音蘇〉託飯
託二斗，水一石。熬白米三升，令黃黑，合託，三沸。絹漉取汁，澄清，以𦢦一升投中。無𦢦，與油二升，𦢦託好。一升，次「檀託」，一名「託中價」。
蜜薑
生薑一斤，淨洗，颳去皮，子切，不患長，大如細漆箸。以水二升，煮令沸，去沫。與蜜二升煮，復令沸，更去沫。子盛，合汁減半奠；用箸，二人共。無生薑，用乾薑，法如前，唯切欲極細。
缹瓜瓠法
冬瓜、越冬、瓠，用毛未脫者，〈毛脫即堅。〉漢瓜用極大饒肉者，皆削去皮，作方臠，廣一寸，長三寸。偏宜豬肉，肥羊肉亦佳；〈肉須別煮令熟，薄切。〉蘇油亦好。特宜菘菜。〈蕪菁、肥葵、韭等皆得。蘇油，宜大用莧菜。〉細擘蔥白，〈蔥白欲得多於菜。無蔥，薤白代之。〉渾豉、白鹽、椒末。先佈菜於銅鐺底，次肉，〈無肉以蘇油代之。〉次瓜，次瓠，次蔥白、鹽、豉、椒末，如是次第重布，向滿為限。少下水，〈僅令相淹漬。〉缹令熟。
又缹漢瓜法
直以香醬、蔥白、麻油缹之。勿下水亦好。
缹菌〈其殞反〉法
菌，一名「地雞」，口未開，內外全白者佳；其口開裏黑者，臭不堪食。其多取欲經冬者，收取，鹽汁洗去土，蒸令氣餾，下著屋北陰乾之。當時隨食者，取即湯煠去腥氣，擘破。先細切蔥白，和麻油，〈蘇亦好。〉熬令香；復多擘蔥白，渾豉、鹽、椒末，與菌俱下，缹之。宜肥羊肉；雞、豬肉亦得。肉缹者，不須蘇油。〈肉亦先熟煮，薄切，重重布之如「缹瓜瓠法」，唯不著菜也。〉 缹瓜瓠、菌，雖有肉、素兩法，然此物多充素食，故附素條中。
缹茄子法
用子未成者，〈子成則不好也。〉以竹刀骨刀四破之，〈用鐵則渝黑。〉湯煠去腥氣。細切蔥白，熬油令香；〈蘇彌好。〉香醬清、擘蔥白與茄子俱下，缹令熟。下椒、薑末。
