△種胡荽第二十四
胡荽宜黑軟青沙良地，三遍熟耕。〈樹陰下，得；禾豆處，亦得。〉春種者用秋耕地。開春凍解地起有潤澤時，急接澤種之。
種法：近市負郭田，一畝用子二升，故穊種，漸鋤取，賣供生菜也。外舍無市之處，一畝用子一升，疏密正好。六、七月種，一畝用子一升。先燥曬，欲種時，布子於堅地，一升子與一掬濕土和之，以腳蹉令破作兩段。〈多種者，以塼瓦蹉之亦得，以木礱礱之亦得。子有兩人，人各著，故不破兩段，則疏密水裛而不生。著土者，令土入殼中，則生疾而長速。種時欲燥，此菜非雨不生，所以不求濕下也。〉於旦暮潤時，以耬耩作壠，以手散子，卽勞令平。〈春雨難期，必須藉澤，蹉跎失機，則不得矣。地正月中凍解者，時節既早，雖浸，芽不生，但燥種之，不須浸子。地若二月始解者，歲月稍晚，恐澤少，不時生，失歲計矣；便於暖處籠盛胡荽子，一日三度以水沃之，二三日則芽生，於旦暮時接潤漫擲之，數日悉出矣。大體與種麻法相似。假定十日、二十日未出者，亦勿怪之，尋自當出。有草，乃令拔之。〉
菜生三二寸，鋤去穊者，供食及賣。十月足霜，乃收之。
取子者，仍留根，間〈古莧反〉拔令稀，〈穊卽不生。〉以草覆上。〈覆者得供生食，又不凍死。〉又五月子熟，拔取曝乾，〈勿使令濕，濕則裛鬱。〉格柯打出，作蒿篅盛之。冬日亦得入窖，夏還出之。但不濕，亦得五六年停。
一畝收十石，都邑糶賣，石堪一匹絹。
若地柔良，不須重加耕墾者，於子熟時，好子稍有零落者，然後拔取，直深細鋤地一遍，勞令平，六月連雨時，穭〈音呂〉生者亦尋滿地，省耕種之勞。
秋種者，五月子熟，拔去，急耕，十餘日又一轉，入六月又一轉，令好調熟，調熟如麻地。卽於六月中旱時，耬耩作壠，蹉子令破，手散，還勞令平，一同春法。但既是旱種，不須耬潤。此菜旱種，非連雨不生，所以不同春月要求濕下。種後，未遇連雨，雖一月不生，亦勿怪。麥底地亦得種，止須急耕調熟。雖名秋種，會在六月。六月中無不霖，遇連雨生，則根強科大。七月種者，雨多亦得，雨少則生不盡，但根細科小，不同六月種者，便十倍失矣。
大都不用觸地濕入中。生高數寸，鋤去穊者，供食及賣。
作菹者，十月足霜乃收之。一畝兩載，載直絹三匹。若留冬中食者，以草覆之，尚得竟冬中食。
其春種小小供食者，自可畦種。畦種者一如葵法。若種者，挼生子，令中破，籠盛，一日再度以水沃之，令生芽，然後種之。再宿卽生矣。〈晝用箔蓋，夜則去之。晝不蓋，熱不生；夜不去，蟲棲之。〉
凡種菜，子難生者，皆水沃令芽生，無不卽生矣。
作胡荽菹法：湯中渫出之，著大甕中，以暖鹽水經宿浸之。明日，汲水淨洗，出別器中，以鹽、酢浸之，香美不苦。亦可洗訖，作粥清、麥䴷末，如䖆芥菹法，亦有一種味。作裹菹者，亦須渫去苦汁，然後乃用之矣。
