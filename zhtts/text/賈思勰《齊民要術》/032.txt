△栽樹第三十二
凡栽一切樹木，欲記其陰陽，不令轉易。〈陰陽易位則難生。小小栽者，不煩記也。〉 大樹髡之，〈不髡，風搖則死。〉小則不髡。 先為深坑，內樹訖，以水沃之，著土令如薄泥，東西南北搖之良久，〈搖則泥入根間，無不活者；不搖，根虛多死。其小樹，則不煩爾。〉然後下土堅築。〈近上三寸不築，取其柔潤也。〉時時溉灌，常令潤澤。〈每澆水盡，即以燥土覆之，覆則保澤，不然則乾涸。〉埋之慾深，勿令撓動。凡栽樹訖，皆不用手捉，及六畜觝突。〈《戰國策》曰：「夫柳，縱橫顛倒樹之皆生。使千人樹之，一人搖之，則無生柳矣。」〉 凡栽樹，正月為上時，〈諺曰：「正月可栽大樹。」言得時則易生也。〉二月為中時，三月為下時。然棗——雞口，槐——兔目，桑——蝦蟆眼，榆——負瘤散，自餘雜木——鼠耳、虻翅，各其時。〈此等名目，皆是葉生形容之所象似，以此時栽種者，葉皆即生。早栽者，葉晚出。雖然，大率寧早為佳，不可晚也。〉樹，大率種數既多，不可一一備舉，凡不見者，栽蒔之法，皆求之此條。
《淮南子》曰：「夫移樹者，失其陰陽之性，則莫不枯槁。」〈高誘曰：「失，猶易。」〉
《文子》曰：「冬冰可折，夏木可結，時難得而易失。木方盛，終日採之而復生；秋風下霜，一夕而零。」〈非時者，功難立。〉
崔寔曰：「正月，自朔暨晦，可移諸樹：竹、漆、桐、梓、松、柏、雜木。唯有果實者，及望而止；過十五日，則果少實。」
《食經》曰：「種名果法：三月上旬，斫取好直枝，如大母指，長五尺，內著芋魁中種之。無芋，大蕪菁根亦可用。勝種核，核三四年乃如此大耳。可得行種。」
凡五果，花盛時遭霜，則無子。常預於園中，往往貯惡草生糞。天雨新晴，北風寒切，是夜必霜。此時放火作熅，少得煙氣則免於霜矣。
崔寔曰：正月盡二月可剝樹枝；二月盡三月可掩樹枝。〈埋樹枝土中令生二歲以上可移種矣。
