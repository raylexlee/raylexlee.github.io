△筆墨第九十一
筆法
韋仲將《筆方》曰：「先次以鐵梳梳兔毫及羊青毛，去其穢毛，蓋使不髯。茹訖，各別之。皆用梳掌痛拍整齊毫鋒端，本各作扁，極令均調平好，用衣羊青毛——縮羊青毛去兔毫頭下二分許。然後合扁，捲令極圓。訖，痛頡之。」 「以所整羊毛中截，用衣中心——名曰『筆柱』，或曰『墨池』、『承墨』。復用毫青衣羊青毛外，如作柱法，使中心齊，亦使平均。痛頡，內管中，寧隨毛長者使深。寧小不大。筆之大要也。」
合墨法
好醇煙，擣訖，以細絹篩——於堈內篩去草莽若細沙、塵埃。此物至輕微，不宜露篩，喜失飛去，不可不慎。墨一斤，以好膠五兩，浸梣〈才心反〉皮汁中。梣，江南樊雞木皮也；其皮入水綠色，解膠，又益墨色。可下雞子白——去黃——五顆。亦以真珠砂一兩，麝香一兩，別治，細篩，都合調。下鐵臼中，寧剛不宜澤，擣三萬杵，杵多益善。合墨不得過二月、九月，溫時敗臭，寒則難乾潼溶，見風自解碎。重不得過三二兩。墨之大訣如此。寧小不大。
〇卷第十
