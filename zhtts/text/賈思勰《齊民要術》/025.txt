△種蘭香第二十五
蘭香者，羅勒也；中國爲石勒諱，故改，今人因以名焉。且蘭香之目，美於羅勒之名，故卽而用之。
韋弘《賦‧敍》曰：「羅勒者，生崑崙之丘，出西蠻之俗。」
按今世大葉而肥者，名朝蘭香也。〉
三月中，候棗葉始生，乃種蘭香。〈早種者，徒費子耳，天寒不生。〉治畦下水，一同葵法。及水散子訖。水盡，簁熟糞，僅得蓋子便止。〈厚則不生，弱苗故也。〉晝日箔蓋，夜卽去之。〈晝日不用見日，夜須受露氣。〉生卽去箔。常令足水。六月連雨，拔栽之。〈掐心著泥中，亦活。〉
作菹及乾者，九月收。〈晚卽乾惡。〉作乾者，大晴時，薄地刈取，布地曝之。乾乃挼取末，甕中盛。須則取用。〈拔根懸者，裛爛，又有雀糞、塵土之患也。〉
取子者，十月收。〈自餘雜香菜不列者，種法悉與此同。〉
《博物志》曰：「燒馬蹄、羊角成灰，春散著濕地，羅勒乃生。」
