△旱稻第十二
旱稻用下田，白土勝黑土。〈非言下田勝高原，但夏停水者，不得禾、豆、麥，稻田種，雖澇亦收，所謂彼此俱穫，不失地利故也。下田種者，用功多；高原種者，與禾同等也。〉凡下田停水處，燥則堅垎，濕則污泥，難治而易荒，墝埆而殺種——其春耕者，殺種尤甚——故宜五六月暵之，以擬穬麥。麥時水澇，不得納種者，九月中復一轉，至春種稻，萬不失一。〈春耕者十不收五，蓋誤人耳。〉
凡種下田，不問秋夏，候水盡，地白背時，速耕，杷、勞頻煩令熟。〈過燥則堅，過雨則泥，所以宜速耕也。〉
二月半種稻爲上時，三月爲中時，四月初及半爲下時。
漬種如法，裛令開口。耬耩䅖種之，〈䅖種者省種而生科，又勝擲者。〉卽再遍勞。〈若歲寒，早種慮時晚，卽不漬種，恐芽焦也。〉其土黑堅強之地，種未生前遇旱者，欲得令牛羊及人履踐之；濕則不用一跡入地。稻既生，猶欲令人踐壠背。〈踐者茂而多實也。〉
苗長三寸，杷、勞而鋤之。鋤唯欲速。〈稻苗性弱，不能扇草，故宜數鋤之。〉每經一雨，輒欲杷勞。苗高尺許則鋒。天雨無所作，宜冒雨薅之。科大，如穊者，五六月中霖雨時，拔而栽之。〈栽法欲淺，令其根鬚四散，則滋茂；深而直下者，聚而不科。其苗長者，亦可捩去葉端數寸，勿傷其心也。〉入七月，不復任栽。〈七月百草成，時晚故也。〉
其高田種者，不求極良，唯須廢地。〈過良則苗折，廢地則無草。〉亦秋耕、杷、勞令熟，至春，黃塲納種。〈不宜濕下。〉餘法悉與下田同。
