△種薑第二十七
《字林》曰：「薑，御濕之菜。」「茈〈（音紫）〉，生薑也。」
潘尼曰：「南夷之薑。」〉
薑宜白沙地，少與糞和。熟耕如麻地，不厭熟，縱橫七遍尤善。
三月種之。先重耬耩，尋壠下薑，一尺一科，令上土厚三寸。數鋤之。六月作葦屋覆之。〈不耐寒熱故也。〉九月掘出，置屋中。〈中國多寒，宜作窖，以穀䅞合埋之。〉
中國土不宜薑，僅可存活，勢不滋息。種者，聊擬藥物小小耳。
崔寔曰：「三月，清明節後十日，封生薑。至四月立夏後，蠶大食，牙生，可種之。九月，藏茈薑、蘘荷。其歲若溫，皆待十月。〈「生薑，謂之茈薑。」〉」
《博物志》曰：「妊娠不可食薑，令子盈指。」
