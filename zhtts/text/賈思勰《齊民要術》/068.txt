△黃衣、黃蒸及糵第六十八
黃衣一名麥䴷。
作黃衣法
〈六月中，取小麥，淨淘訖，於甕中以水浸之，令醋。漉出，熟蒸之。槌箔上敷席，置麥於上，攤令厚二寸許，預前一日刈薍葉薄覆。無薍葉者，刈胡枲，擇去雜草，無令有水露氣；候麥冷，以胡枲覆之。七日，看黃衣色足，便出曝之，令乾。去胡枲而已，慎勿颺簸。齊人喜當風颺去黃衣，此大謬：凡有所造作用麥䴷者，皆仰其衣為勢，今反颺去之，作物必不善矣。〉
作黃蒸法
〈六、七月中，取生小麥，細磨之。以水溲而蒸之，氣餾好熟，便下之，攤令冷。佈置，覆蓋，成就，一如麥䴷法。亦勿颺之，慮其所損。〉
作糱法
〈八月中作。盆中浸小麥，即傾去水，日曝之。一日一度著水，即去之。腳生，布麥於席上，厚二寸許。一日一度，以水澆之，牙生便止。即散收，令乾，勿使餅；餅成則不復任用。此煮白餳糱。 若煮黑餳，即待芽生青，成餅，然後以刀𠠫取，乾之。 欲令餳如琥珀色者，以大麥為其糱。〉
《孟子》曰：「雖有天下易生之物，一日曝之，十日寒之，未有能生者也。」
