△種韭第二十二
《廣志》曰：「白弱韭，長一尺，出蜀漢。」
王彪之《關中賦》曰：「蒲、韭冬藏」也。〉
收韭子，如蔥子法。〈若市上買韭子，宜試之：以銅鐺盛水，於火上微煮韭子，須臾芽生者好；芽不生者，是裛鬱矣。〉
治畦，下水，糞覆，悉與葵同。然畦欲極深。〈韭，一剪一加糞，又根性上跳，故須深也。〉
二月、七月種。種法：以升盞合地爲處，布子於圍內。〈韭性內生，不向外長，圍種令科成。〉
薅令常淨。〈韭性多穢，數拔爲良。〉高數寸剪之。〈初種，歲止一剪。〉至正月，掃去畦中陳葉。凍解，以鐵杷耬起，下水，加熟糞。韭高三寸便剪之。剪如蔥法。一歲之中，不過五剪。〈每剪，杷耬、下水、加糞，悉如初。〉收子者，一剪卽留之。
若旱種者，但無畦與水耳，杷、糞悉同。一種永生。〈諺曰：「韭者懶人菜。」以其不須歲種也。《聲類》曰：「韭者，久長也，一種永生。」〉
崔寔曰：「正月上辛日，掃除韭畦中枯葉。七月，藏韭菁。〈「菁，韭花也。」」
