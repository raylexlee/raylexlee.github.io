△種漆第四十九
凡漆器，不問真偽，過客之後，皆須以水淨洗，置牀箔上，於日中半日許曝之使乾，下晡乃收，則堅牢耐久。若不即洗者，鹽醋浸潤，氣徹則皺，器便壞矣。其朱裏者，仰而曝之——朱本和油，性潤耐日故。盛夏連雨，土氣蒸熱，什器之屬，雖不經夏用，六七月中，各須一曝使乾。世人見漆器暫在日中，恐其炙壞，合著陰潤之地，雖欲愛慎，朽敗更速矣。
凡木畫、服翫、箱、椀之屬〈入五月，盡七月、九月中，每經雨，以布纏指，揩令熱徹，膠不動作，光淨耐久。若不揩拭者，地氣蒸熱，遍上生衣，厚潤徹膠便皺，動處起發，颯然破矣〉。
