△餳餔第八十九
史游《急就篇》：「饊生但反、飴、餳。」 《楚辭》曰：「粔籹、蜜餌，有餭。」餭亦餳也。 柳下惠見飴曰：「可以養老。」然則飴餔可以養老自幼，故錄之也。
煮白餳法
用白芽散糱佳；其成餅者，則不中用。用不渝釜，渝則餳黑。釜必磨治令白淨，勿使有膩氣。釜上加甑，以防沸溢。乾糱末五升，殺米一石。 米必細𦥥，數十遍淨淘，炊為飯。攤去熱氣，及暖於盆中以糱末和之，使均調。臥於酳甕中，勿以手按，撥平而已。以被覆盆甕，令暖，冬則穰茹。冬須竟日，夏即半日許，看米消減離甕，作魚眼沸湯以淋之，令糟上水深一尺許，乃上下水洽訖，向一食頃，使拔酳取汁煮之。 每沸，輒益兩杓。尤宜緩火，火急則焦氣。盆中汁盡，量不復溢，便下甑。一人專以杓揚之，勿令住手，手住則餳黑。量熟，止火。良久，向冷，然後出之。 用粱米、稷米者，餳如水精色。
黑餳法
用青芽成餅糱。糱末一斗，殺米一石。餘法同前。
琥珀餳法
小餅如碁石，內外明徹，色如琥珀。用大麥糱末一斗，殺米一石。餘並同前法。
煮餔法
用黑餳糱末一斗六升，殺米一石。臥、煮如法。但以蓬子押取汁，以匕匙紇紇攪之，不須揚。
《食經》作飴法
「取黍米一石，炊作黍，著盆中。糱末一斗攪和。一宿，則得一斛五斗。煎成飴。」
崔寔曰：「十月，先冰凍，作京餳，煮暴飴。」
《食次》曰
「白繭糖法：熟炊秫稻米飯，及熱於杵臼淨者舂之為𥻓，須令極熟，勿令有米粒。幹為餅：法，厚二分許。日曝小燥，刀𠠫為長條，廣二分；乃斜裁之，大如棗核，兩頭尖。更曝令極燥，膏油煮之。熟，出，糖聚丸之；一丸不過五六枚。」又云：「手索𥻓，麤細如箭簳。日曝小燥，刀斜截，大如棗核。煮，丸，如上法。丸大如桃核。半奠，不滿之。」
黃繭糖
白秫米，精舂，不簸淅，以梔子漬米取色。炊、舂為𥻓；𥻓加蜜。餘一如白𥻓。作繭，煮，及奠，如前。
