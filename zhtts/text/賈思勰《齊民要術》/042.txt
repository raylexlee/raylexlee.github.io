△種木瓜第四十二
《爾雅》曰：「楙，木瓜。」郭璞注曰：「實如小瓜，酢可食。」 《廣志》曰：「木瓜子可藏。枝可為數號，一尺百二十節。」 《衛詩》曰：「投我以木瓜。」毛公曰：「楙也。」《詩義疏》曰：「楙，葉似柰葉，實如小瓜，黃似著粉者。欲啖者，截著熱灰中，令萎蔫，淨洗，以苦酒頭汁、蜜之，可案酒食。蜜封藏百日，乃食之，甚美。」〉
木瓜，種子及栽皆得，壓枝亦生。栽種與桃李同。
《食經》藏木瓜法：〈「先切去皮，煮令熟，著水中，車輪切，百瓜用三升鹽，蜜一斗漬之。晝曝，夜內汁中。取令乾，以餘汁密藏之。亦用濃杬汁也。」
