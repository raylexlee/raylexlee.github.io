△種蘘荷、芹、𦼫第二十八〈蓳、胡葸附出〉
《說文》曰：「蘘荷，一名葍蒩。」
《搜神記》曰：「蘘荷，或謂嘉草。」
《爾雅》曰：「芹，楚葵也。」
《本草》曰：「水斳，……一名水英。」
「𦼫，菜，似蒯。」
《詩義疏》曰：「𦼫，苦菜，青州謂之『𦬊』。」〉
蘘荷宜在樹陰下。二月種之。一種永生，亦不須鋤。微須加糞，以土覆其上。
八月初，踏其苗令死。〈不踏則根不滋潤。〉九月中，取旁生根爲菹；亦可醬中藏之。十月中，以穀麥糠覆之。〈不覆則凍死。〉二月，掃去之。
《食經》藏蘘荷法：「蘘荷一石，洗，漬。以苦酒六鬥，盛銅盆中，著火上，使小沸。以蘘荷稍稍投之，小萎便出，著席上令冷。下苦酒三鬥，以三升鹽著中。乾梅三升，使蘘荷一行。以鹽酢澆上，綿覆罌口。二十日便可食矣。」
《葛洪方》曰：「人得蠱，欲知姓名者，取蘘荷葉著病人臥席下，立呼蠱主名也。」
芹、𦼫，並收根畦種之。常令足水。尤忌潘泔及鹹水。〈澆之則死。〉性並易繁茂，而甜脆勝野生者。
白𦼫，尤宜糞，歲常可收。
馬芹子，可以調蒜韲。
菫及胡葸，子熟時收子，冬初畦種之。開春早得，美於野生。惟穊爲良，尤宜熟糞。
