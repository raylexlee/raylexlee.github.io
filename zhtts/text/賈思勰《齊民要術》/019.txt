△種蒜第十九〈澤蒜附出〉
《說文》曰：「蒜，葷菜也。」
《廣志》曰：「蒜有胡蒜、小蒜。黃蒜，長苗無科，出哀牢。」
王逸曰：「張騫周流絕域，始得大蒜、葡萄、苜蓿。」
《博物志》曰：「張騫使西域，得大蒜、胡荽。」
延篤曰：「張騫大宛之蒜。」
潘尼曰：「西域之蒜。」
朝歌大蒜甚辛。一名葫，南人尚有「齊葫」之言。又有胡蒜、澤蒜也。〉
蒜宜良軟地。〈白軟地，蒜甜美而科大；黑軟次之；剛強之地，辛辣而瘦小也。〉三遍熟耕。九月初種。
種法：黃塲時，以耬耩，逐壠手下之。五寸一株。〈諺曰：「左右通鋤，一萬餘株。」〉空曳勞。二月半鋤之，令滿三遍。〈勿以無草則不鋤，不鋤則科小。〉
條拳而軋之。〈不軋則獨科。〉
葉黃，鋒出，則辮，於屋下風涼之處桁之。〈早出者，皮赤科堅，可以遠行；晚則皮皴而喜碎。〉
冬寒，取穀䅞〈奴勒反〉布地，一行蒜，一行䅞。〈不爾則凍死。〉
收條中子種者，一年爲獨瓣；種二年者，則成大蒜，科皆如拳，又逾於凡蒜矣。〈瓦子壠底，置獨瓣蒜於瓦上，以土覆之，蒜科橫闊而大，形容殊別，亦足以爲異。今幷州無大蒜，朝歌取種，一歲之後，還成百子蒜矣，其瓣麤細，正與條中子同。蕪菁根，其大如椀口，雖種他州子，一年亦變大。蒜瓣變小，蕪菁根變大，二事相反，其理難推。又八月中方得熟，九月中始刈得花子。至於五穀蔬果，與餘州早晚不殊，亦一異也。幷州豌豆，度井陘以東，山東穀子，入壺關、上黨，苗而無實。皆餘目所親見，非信傳疑：蓋土地之異者也。〉
種澤蒜法：預耕地，熟時採取子，漫散勞之。澤蒜可以香食，吳人調鼎，率多用此，根葉解菹，更勝蔥、韭。此物繁息，一種永生。蔓延滋漫，年年稍廣。間區斸取，隨手還合。但種數畝，用之無窮。種者地熟，美於野生。
崔寔曰：「布穀鳴，收小蒜。六月、七月，可種小蒜。八月，可種大蒜。」
