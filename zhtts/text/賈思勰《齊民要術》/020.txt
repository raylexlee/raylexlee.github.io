△種䪥第二十
《爾雅》曰：「䪥，鴻薈。」注曰：「䪥菜也。」〉
䪥宜白軟良地，三轉乃佳。二月、三月種。〈八月、九月種亦得。秋種者，春末生。〉率七八支爲一本。〈諺曰：「蔥三䪥四。」移蔥者，三支爲一本；種䪥者，四支爲一科。然支多者，科圓大，故以七八爲率。〉
䪥子，三月葉青便出之，〈未青而出者，肉未滿，令䪥瘦。〉燥曝，挼去莩餘，切卻強根。〈留強根而濕者，卽瘦細不得肥也。〉先重耬耩地，壠燥，掊而種之。〈壠燥則䪥肥，耬重則白長。〉率一尺一本。
葉生卽鋤，鋤不厭數。〈䪥性多穢，荒則羸惡。〉五月鋒，八月初耩。〈不耩則白短。〉
葉不用剪。〈剪則損白。供常食者，別種。〉九月、十月出賣。〈經久不任也。〉 擬種子，至春地釋，出卽曝之。
崔寔曰：「正月，可種䪥、韭、芥。七月，別種䪥矣。」
