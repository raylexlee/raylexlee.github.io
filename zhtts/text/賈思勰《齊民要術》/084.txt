△煮𥻩第八十四
煮𥺥
《食次》曰：「宿客足，作𥺥籷〈蘇革反〉𥺥米一升，以沸湯一升沃之；不用膩器。斷箕漉出滓，以𥺥箒舂取勃。勃，別出一器中。折米白煮，取汁為白飲，以飲二升投𥺥汁。——又云：合勃下飲訖，出勃。𥺥汁復悉寫釜中，與白飲合煮，令一沸，與鹽。白飲不可過。——折米弱炊，令相著，盛飯甌中，半奠，杓抑令偏著一邊，以𥺥汁沃之，與勃。」 又云：「𥺥末以二升，小器中沸湯漬之。折米煮為飯，沸，取飯中汁升半。折箕漉𥺥出，以飲汁當向𥺥●汁上淋之，以𥺥箒舂取勃，出別勃置。復著折米瀋汁為白飲，以𥺥汁投中。鮭奠如常，食之。」 又云：「若作倉卒難造者，得停西𥺥最勝。」 又云：「以勃少許投白飲中；勃若散壞，不得和白飲，但單用𥺥汁焉。」
