△煮膠第九十
煮膠法
煮膠要用二月、三月、九月、十月，餘月則不成。〈熱則不凝，無作餅。寒則凍瘃，令膠不黏。〉 沙牛皮、水牛皮、豬皮為上，驢、馬、駝、騾皮為次。〈其膠勢力，雖復相似，但驢、馬皮薄毛多，膠少，倍費樵薪。〉破皮履、鞋底、格椎皮、靴底、破鞍、靫，但是生皮，無問年歲久遠，不腐爛者，悉皆中煮。〈然新皮膠色明淨而勝，其陳久者固宜，不如新者。〉其脂肕、鹽熟之皮，則不中用。〈譬如生鐵，一經柔熟，永無鎔鑄之理，無爛汁故也。〉唯欲舊釜大而不渝者。〈釜新則燒令皮著底，釜小費薪火，釜渝令膠色黑。〉 法：於井邊坑中，浸皮四五日，令極液。以水淨洗濯，無令有泥。片割，著釜中，不須削毛。〈削毛費功，於膠無益。〉凡水皆得煮；然鹹苦之水，膠乃更勝。長作木匕，匕頭施鐵刃，時時徹底攪之，勿令著底。〈匕頭不施鐵刃，雖攪不徹底，不徹底則焦，焦則膠惡，是以尤須數數攪之。〉水少更添，常使滂沛。經宿晬時，勿令絕火。候皮爛熟，以匕瀝汁，看末後一珠，微有黏勢，膠便熟矣。〈為過傷火，令膠焦。〉取淨乾盆，置竈埵〈丁果反〉上，以漉米牀加盆，布蓬草於牀上，以大杓挹取膠汁，瀉著蓬草上，濾去滓穢。挹時勿停火。〈火停沸定，則皮膏汁下，挹不得也。〉淳熟汁盡，更添水煮之；攪如初法。熟復挹取。看皮垂盡，著釜焦黑，無復黏勢，乃棄去之。 膠盆向滿，舁著空靜處屋中，仰頭令凝。〈蓋則氣變成水，令膠解離。〉凌旦，合盆於席上，脫取凝膠。口濕細緊線以割之。其近盆底土惡之處，不中用者，割卻少許。然後十字坼破之，又中斷為段，較薄割為餅。〈唯極薄為佳，非直易乾，又色似琥珀者好。堅厚者既難燥，又見黯黑，皆為膠惡也。〉近盆末下，名為「笨膠」，可以建車。近盆末上，即是「膠清」，可以雜用。最上膠皮如粥膜者，膠中之上，第一黏好。 先於庭中豎槌，施三重箔樀，令免狗鼠，於最下箔上，佈置膠餅，其上兩重，為作蔭涼，並扞霜露。〈膠餅雖凝，水汁未盡，見日即消；霜露霑濡，復難乾燥。〉旦起至食時，捲去上箔，令膠見日；〈凌旦氣寒，不畏消釋；霜露之潤，見日即乾。〉食後還復舒箔為蔭。雨則內敞屋之下，則不須重箔。四五日浥浥時，繩穿膠餅，懸而日曝。 極乾，乃內屋內，懸紙籠之。〈以防青蠅塵土之污。〉夏中雖軟相著，至八月秋涼時，日中曝之，還復堅好。
