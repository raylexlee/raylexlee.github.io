△卷一 譯經 解義一
譯經 元燕都慶壽寺沙門　釋沙囉巴〈（附：剌溫卜、迦囉思巴）〉
釋沙囉巴，西國積寧人。總丱即依癹思巴帝師薙染，習諸部灌頂法。又從著慄赤上師學大小乘。時有刺溫卜善通焰曼德迦密教．為世所稱，投之，盡得其道。所以善吐番音，說諸妙法，兼解諸國文字。後因迦囉思巴帝師薦於世祖，命譯中國未備顯密諸經各若干部，其辭皆明辯，特賜大辯廣智之號。
其時僧司雖盛，而風紀寢弊，官吏不能幹城遺法，抗禦外侮，返為僧害。世祖每論至此，切憂之，乃選能者整維其失，故特授師為江浙等處釋教都總統，帝親勞送之。既至江南，盡消去煩苛，務從寬大。故遐邇僧寺賴以安之。隨改統福廣，因師之氣正德莊，嚴峻不倚，是以多忤同列。甞自歎曰：「天下何事耶？吾人自擾之耳。朝廷設官愈多，則天下之事愈煩，況釋教乎？今僧之苦無他，蓋官多事煩耳。所謂十羊九牧，可勝言哉？」遂建言以聞。得旨，盡罷諸路總統，天下快焉。師即遁跡壠坻，築室種樹，將欲終老。
至大中，復召至燕京，拜光祿大師大司徒。皇太子、諸王甞問法要，詔給廩館於慶壽寺，所譯之經，朝廷皆為刊行。延祐元年十月五日示疾，賜鈔萬緡，勅太尉瀋王視醫藥．謝卻之。竟面佛端坐而化。帝悼之，哀賜給葬，遣使馳驛送歸故里建塔。
系曰：譯經之盛莫過於六朝、盛唐鳩摩什、實叉難陀輩，及入五代、北宋則漸漸寢矣。況自康王渡江，胡馬南飲，鑾輦馳遁，淳熙之後，雖有一隙之暇，烏能於是哉？至元世祖，而華夷一統，始復有譯經之命。入我國朝，洪武建元以來，以三藏頗足，摩滕不至，故止是例。今於〈元史〉僅得此人，庶不虛此首科亦幾希矣。
解義一：
一、松江興聖寺沙門　釋凈真
釋凈真，未詳姓氏。從松江興聖寺若平法師薙染，習賢首宗。嘉熙三年，遊浙江諸剎，因錢塘江壩毀，江濤泛溢災民，師以偈呈安撫使趙端明曰：「海沸江河水接連，居民衝蕩益憂煎；投身直入龍宮去，要止驚濤浪拍天。」遂投身於海。三日而返，謂居民曰：「我在龍宮說法，龍神聽受，此塘不復毀矣。」語訖，復投於海。趙端明感其德，具聞於朝，勅賜護國凈真法師，立祠於杭之會祠。
二、眉州中巖寺沙門　釋祖覺
釋祖覺，別號癡庵，嘉州楊氏子也。聰穎夙發，獨嗜佛乘，精究賢首宗旨，盡得其奧。後奉旨出住眉州之中巖，四方學者雲委，川騖而至。日於開堂弗倦誨示，汲引後學，曲盡慈悲，清涼一宗至師可為鼎盛矣。而於拈椎之外，古今書史、諸子典謨無不該研，一覽成誦。甞修北宋〈僧史〉，倂〈華嚴集解〉、〈金剛經註〉、〈水陸齋儀〉等行世。
三、臨安上天竺沙門　釋若訥
釋若訥，奉旨住上天竺，常領徒千人，大弘三觀、十乘、五重、六即之道。其詞辯若瀉懸河，實為當世四依也。
南宋淳熙三年，高宗幸上天竺寺，欲禮大士，訥迎，高宗問曰：「朕於大士合拜不合拜？」訥對曰：「不拜則各自稱尊，拜則遞相恭敬。」高宗欣然致拜。又問：「歲修〈金光明懺〉，其意為何？訥曰：「昔佛為梵釋四王說金光明三昧，囑其護國護人。後世祖師立為懺法，令僧每於歲旦奉行其法，為國祈福。此盛世之典也。」上說，授訥右街僧錄賜錢，即修其道。
次年四月八日，召訥領僧五十入內觀堂修護國金光明三昧。賜齋罷，訥登座說法，上問曰：「佛法固妙，安得如許經卷？」訥曰：「有本者如是。」高宗大悅，進訥左街僧錄，號曰慧光法師。自是，歲歲此日入內修舉佛事，賜絹帛五十疋。七年八月，召訥入內賜齋，說法稱旨，恩寵隆渥加異。
四、台州白蓮寺沙門　釋瞭然
釋瞭然，號志湧。出家郡之白蓮寺，講演天台教觀二十餘年，精勵後學，白業潛修。日惟一餐，常坐達旦。一夕，夢二龍雲中交戲空際，忽然化為神人，從空而降，謁師，且於衣袖出一書示曰：「師七日後當行西歸。」瞭然既寤，知是往生之應，乃撾鼓集眾，登座說法，遺囑後事。已而書偈曰：「因唸佛力得生樂國，凡汝諸人可不自逸。」即索浴更衣，命眾同聲誦〈彌陀經〉。至《西方世界》，倏然而化，一眾皆聞天樂之音盈空，祥光燭於天表。
五、明州寶林寺沙門　釋了宣〈（附：善榮）〉
釋了宣，四明人。肄業於寶林，因慕南湖之盛投之，精究三觀、十乘之旨，閱大藏教，無不知其大義；修法華懺法二十七年。與釋善榮為同志相善，凡所修進必偕。榮甞金書〈法華〉、〈楞嚴〉、〈凈名〉、〈圓覺〉等經，宣亦為助。或遇西資會則，施人手畫水墨觀音像。二人結誓往生，每說法，則諄諄勸人皆求生安養，從之念佛者眾。一日，宣詣榮之室默坐，榮故問之，對曰：「我西歸有期矣。難忘若道義，與若凈土重會也。」榮曰：「正所幸願。」宣即集眾告別，命誦經，唸佛號，端坐書偈曰：「性相忘情，一三無寄，息風不行，摩訶室利。」合掌而逝，時正炎暑，停龕七日，顏色紅潤，口角有微涎，觀者以帕裛之，則異香噴人。傾城士庶來裛，香涎愈滋。闍維，舍利無算。
宣入寂三年，榮忽取經像分施親故，諷〈普賢行法經〉、〈小彌陀經〉，令眾人同助唸佛，跏趺乃曰：「我為赴宣公之約。」言畢，銳然而化。
六、元杭州上天竺沙門　釋性澄〈（附：雲夢澤法師）〉
釋性澄，字湛堂，號越溪，紹興會稽孫氏子也。父滿，母姜氏夢日輪從空而墮，既覺，日光猶照其榻，遂生師。四歲，常戲拈筆為佛像。授以佛經，即能成誦，若宿習焉。
元至元丙子，投石門殊律師祝髮受具，石門謂：「三世諸佛，戒為根本。」乃教探律藏，而通其遮性雙單、止持作犯之義。乙酉，依佛鑒銛公習天台教觀。謁雲夢澤法師於南竺普福，澤一見，深加器重。歷居清班要職，因天台、國清實臺宗講寺，後易為禪。乃不遠數千里走京師，具奏寺之建置顛末舊制之由，元世祖賜璽書復之。已而欲東渡鴨綠，遊高麗，求天台遺書。聞其國有事，遂寢。大德乙巳，出住杭之東竺。丁未，吳越大旱，師率眾說法禱雨格。應歲饑民死無以斂，乃為掩其遺骸，作水陸大會普度之。
至大戊申，遷南竺之演福。至治辛西，驛召入京。問道於明仁殿，被旨居清塔寺，校正大藏。駕幸文殊閣，引見問勞，賜〈無量壽佛〉等經各若干卷。事竣辭歸，特賜金襴衣。將行，俄有旨，即白蓮寺建水陸大無遮會。時丞相東平忠獻王請升座說法，事聞，寵賚尤渥，賜號佛海大師。
泰定甲子，住上天竺，九年，至順壬午六月朔，忽撾鼓告眾曰：「我三住名山逾三十年，自行無益，世緣有限，雖愧不敏，古德風烈猶或可攀。」竟拂衣歸天竺之雲外齋。歲餘，還越之佛果，篤志凈土，修一心三觀者七晝夜，屢感瑞應。一日月旦，眾以常儀問訊，師遽揖曰：「老僧向非，急於退步，一十二年幾在半途矣。今日則有，明日恐無，光陰其可把玩乎？煩點視衣缽，用表無常。」眾為唸佛，止曰：「佛須自念，明晨卻送別。」黎明眾集，遂端坐而逝，閱世七十有八，坐六十有四夏。龕留七日，顏貌如生。全身窆於清泰塔院。
所著有〈金剛集註〉、〈心經〉、〈消災經註〉、〈彌陀經句解〉及〈仁王經〉、〈如意輪咒經科〉．並行世。
七、杭州下竺寺沙門　釋蒙潤〈（附：古源清法師、古堂傳法師）〉
釋蒙潤，字玉岡，嘉禾之海鹽人，姓顧。父敏，隱君子也。母孫氏，實古源清法師之甥女。母娠及誕俱感異夢。
潤年十四，依古源於郡之白蓮。方禮伽藍神，土偶皆僕，一眾驚異。古源授經輒成誦，遂命從祥公祝髮進具。古源見其敏銳，授以〈天台止觀〉、〈金剛錍〉、〈十不二門〉諸書，即能了大意。會古源歸寂，乃事竹堂傳法師以卒其業。因苦學，嬰奇疾，修請觀音懺七七日。既獲靈應，疾愈，而心倍明利，遂得分座於南竺演福。湛堂澄公來蒞其席，潤居第一座。無何出世主海鹽之當湖德藏，夏講〈法華〉，眾甞千指屠酤為之易業，瑞應之跡不可勝紀。遷演福，宗風益振。
六年，退院事，高臥於龍井風篁嶺之白蓮庵，專修唸佛三昧，依者日眾。宣政院以下竺法席強起之，寺方災，惟普賢殿巋然荊棘瓦礫中，因慨然謂眾曰：「茲寺成於慈雲。今殿尚存，則祖師之願力有在矣。」乃為次第葺治而新之。昕夕演說無倦，率眾修法華三昧，感普賢放光，現諸瑞相。居三[禾冀]，一日，呼門弟子實法、明策等示止觀安心之旨；已而告曰：「吾生緣殆盡，茲惟其時。」驟稱佛號數百聲，泊然而化。
潤生平力修，晝夜無怠。甞修常行三昧，以九十日為期者七；修〈法華〉、〈金光明〉、〈大悲〉、〈凈土〉，以七七日者，不可以期數，故其潛德密行密證者，有未易淺窺之也。
八、杭州上天竺寺　釋真淨〈（附：無極度法師）〉
釋真淨，字如庵，雲間華亭姚氏子也。母朱氏夢月自海昇，墮於懷，覺而有娠。及誕時，瑞光滿室。有異僧過，指謂其母曰：「此兒海月法師之再來也。」九歲，依化城寺明靜志法師，授〈法華經〉，歷耳成誦。十六得度，博究諸乘，夙慧頓發，乃以性學自許。首謁杭之廣福雲夢澤公，聞無極度法師化聲大振，遂造其室，盡得其學。
元大德間，出住海鹽德藏，法嗣無極。其寺方圮，淨竭力扶樹，眾散復聚，田為豪門所奪復歸。不數年，翕然成舊式也。至治，遷松江超果。泰定乙丑，元相脫驩舉住下竺，居七[禾冀]，講席不倦。闢寺前之徑，高大其門，書「佛國山」以揭之。
至順辛未，上竺湛堂澄公以老告休，舉淨自代。先是淨因疾晝寢，夢白衣大士持金瓶水灌其口曰：「汝勿憂，非久自愈矣。」叩以未來休咎，云云：「汝卻後二年當避喧大樹之下。」覺疾果差。竊疑：「避喧樹下非入滅之讖耶？」及乎澄舉住上竺，至見寢堂西有大樹，堂匾曰靜處，始悟夢之所示。由是殫心弘法，學者常數千指。元主慕其道，賜佛心弘辯之號及金紋紫伽黎衣。
淨素簡重，有古人風，舉止不妄言笑。夙興默課〈法華經〉，寒暑不輟。癸酉冬，預告終期，乃命舟亟歸於受業。未幾示疾，書偈而逝，閱世七十有二，坐五十有六夏。闍維，得舌根頂骨不壞，舍利五色。
九、杭州慧因寺　釋盤谷
釋盤谷，號麗水，海鹽人。師貌不揚，而志氣超邁，博覽經史，性耽山水之樂。至元中，遊五臺、峩眉、伏牛、少室名山勝地，甞雲：「足跡半天下，詩名滿世間。」時附馬高麗瀋王聞師德望，具書聘講〈華嚴〉大意於杭之慧因寺。師展四無礙辯，七眾傾伏。王大悅，師聲價益重。後至松郡構精舍，勤修淨業，日課彌陀佛號。
年七十餘，無疾，預告以時，端坐而寂。有〈遊山詩集〉三卷行世。
十、紹興雲門寺沙門　釋允若〈（附：大山恢法師、天岸濟法師、我庵無法師）〉
釋允若，字季蘅，號浮休。因雲門之傍有若耶溪，後又號若耶。郡之相里人。年九歲，能通〈春秋〉大義，父母鐘愛之。稍長，翛然有絕塵之趣，遂依雲門元和尚。十五，祝髮為大僧。隨渡濤江，首謁大山恢法師於杭之興福。山授以〈天台四教儀〉、〈金剛錍〉、〈十不二門指要鈔〉諸書，一覽而知大旨。聞湛堂主南竺，往依焉。凡法智所結立陰觀、別理、隨緣、六即、蛣蜣、理毒、性具等文，靡不精究。至於思清之兼業、昭圓之異說、齊潤之黨邪、仁嶽之背正，亦皆察其非是，於是湛堂甚器重之，俾司賓客。
元至治初，湛堂奉詔入燕都教大藏，因奏若之行業，錫以慈光圓照之號，即命出住昌源淨聖院。其院頗頹弊，乃力為經度，田蕪者闢之，室圮者葺之，三年遂成巨剎。湛堂復招之徠歸，命居第一座，攝眾歸範。
泰定中，復出主杭之興化，時與天岸濟、我庵無、玉庭罕三公道望並峙湖上，世稱為「錢塘四依」。未幾，退居越之雲門，又與斷江恩、休耕逸臨風吟詠，不知夕陽在樹，世又稱為「雲門三高」。
至正，住越之圓通，遷上竺。其山舊有纓終泉，涸久，若至，持錫叩巖禱曰：「茍吾緣在，是泉當為我一來。不然，則涸如故。言訖，泉湧出，淵冷漸盈。時戶部尚書貢師泰稱比慈雲之重榮檜，命之曰再來泉。復退隱雲門，築精舍，專修法華三昧為暮年淨業。會天下大亂，干戈紛擾，眾欲擁若避去，若斥曰：「難可茍免乎？吾對將至，待以酬之。」眾遁，若獨危坐。賊眾入其舍；若毅然不為屈，辭色俱厲。賊首知為有道者，約退。一賊獨怒直前，揮刃中之，白乳溢出於地，實元至正十九年二月二十九日也。世壽八十，僧臘六十有五。賊退，眾歸荼毗，舍利如菽無算。
若平生風度簡遠，不妄言笑，趙孟俯稱為「僧中御史」。得法弟子集慶、友奎、演福、良謹、延慶、如瑩、隆德、法讓、淨聖、圓證等若干人。所著〈內外集〉，黃溍為敘。
十一、杭州演福寺沙門　釋必才
釋必才，字大用，姓屈氏，台州臨海人。父哲，明大經，為科目之儒。母趙氏嗜善，崇佛惟謹。才娠十月，母一夕夢梵僧振錫入堂內，覺而生，甫能言，輒記〈孝經〉一卷。七歲，善屬句，脫口而就，聲文諧協，宛有思致。時有江西瞿法師居越之報恩，實剡源暹公諸孫，通天台教觀。才年十二，乃挾冊從之，未幾，為祝髮進具戒。
十六出遊虎林，謁湛堂澄於南竺。湛堂與語，皆中肯綮，即以法器期之，命典客司。時玉岡潤法師居第一座，學者歸之如雲，才亦執經入室，雖至流金之暑，折膠之寒，足不踰戶限者十年。凡山家之玄、教觀之要，一經指授，意釋心融，靡不臻其閫奧。玉岡歎曰：「此子非靈山會上業已習之，烏能至此哉？」一時儕輩如我庵、無絕、宗繼皆英聲偉望，超出時流。至於剖決宗旨，議析教章，必推才為上首。玉岡出主海鹽德藏，命才分座講演，其辯若雨注河翻，縱橫無礙，聽者稱之。泰定元年，玉岡遷演福，宣政院請才繼德藏，當是時，湛堂聲譽喧播中外，眾意其必願為其弟子。及升座，瓣香嗣玉岡，君子謂其知義。
至正二年，遷杭之興福。三年，補演福，元臣康裏常諮決心要。先因寺燼於兵，才為次第新之，建萬佛閣，其高一百三十尺有奇。才之為人凝重沈默，觀行精勵，孜孜修進，無斯須懈怠。接人以慈，誨人無倦。門弟子據猊座者百人，順帝特賜佛鑑圓照之號。
一日，忽覺頭目岑然，即謂眾曰：「吾緣盡矣。」乃焚香面西端坐，高稱彌陀佛號。盡一晝夜，又告眾曰：「汝等勿謂修持無驗，吾淨土緣熟，三昧現前矣。」即索浴更衣，為書以別相識，遂合掌而逝。輿龕荼毗，有五色光自龕中發。火餘不壞者二，舌根如紅蓮華，齒牙若珂貝。舍利滿地，眾競取之，一時俱盡。最後至者乃穴地尺許求之。亦有得者塔於寺南。閱世六十有八，座五十六夏。
著述有〈妙玄文句止觀增治助文〉、〈法華、涅槃講義〉、章安荊溪法智禮文詩偈等，並行於世。
十二、天台薦福寺沙門　釋善繼
釋善繼，號絕宗，越之諸暨婁氏子也。母王氏夢神僧授白芙蕖，遂姙。生即能言，或見母舉佛號，便能合掌和之。稍長，從季父於山陰靈祕寺治〈春秋傳〉，因竊窺佛經，乃喟然歎曰：「〈春秋〉固佳，特世法耳，莫若求出世法。況吾身如泡聚，官爵奚為哉？」於元大德即請於父母，師恭和尚祝髮。
明年，進滿分戒。尋從天竺大山恢法師習天台教。恢公見其慧解卓倫，甞囑曰：「吾輪下數百人，而堪繼大法者惟子耳。當自愛勉之。」會大山遷雲間之延慶，即往南竺謁湛堂澄。澄一見，便問曰：「入不二門屬何觀法？」繼對曰：「三種觀法對屬三部，此文既與止觀同成觀體，的是從行。」澄又問：「諸經之體為迷？為悟？」繼曰：「體非迷悟，迷悟由人，亦顧所詮經旨何如耳。」澄公喜溢顏色，謂眾曰：「法輪轉於他日，將有望於斯子矣。」俾居第一座。澄移上竺。玉岡潤補其席，亦居第一座。
天歷乙巳，出住良渚，香嗣湛堂，日講〈金光明經〉，夜夢四明法智謂曰：「爾所講之經與吾若合符節。」自是益加精進。至正壬午，元臣高納璘請主天台薦福，無何遷能仁，闡〈法華〉、〈妙玄文句〉，又釋五章奧義。甞示眾曰：「吾祖有云：止觀一部即法華三昧之筌蹄，一乘十觀即法華三昧之正體。汝等須解行並馳，正助兼運，則圓位可登，而不負祖師命宗之意也。」
元季，會天下大亂，遂東還華，徑專修淨業，繫念彌陀晝夜不輟。一日，忽告眾曰：「佛祖弘化，貴乎時節因緣。緣與時違，化將焉託？吾將歸矣。」乃端坐而逝，至正丁酉七月二十二日也。世壽七十有二。僧臘六十有三。荼毗，舌根不壞，塔於靈祕之西。
得法弟子有靈壽懷古、延慶自朋、崇壽是乘、廣福大彰、雷峯凈昱、演福如[王己]、報忠嗣璡、車溪仁讓、香積曇胄若干人。
十三、明州寶雲寺沙門　釋子文
釋子文，字宗周，四明象山人也。即北溪聞法師之上足。出主寶雲寺，淹博教觀，律規甚嚴。常與人言，則蹇訥若不出口，至於升座，滔滔如建瓴之水，莫之禦也。
臨終時，講〈十六觀經〉終，即欲就座，別眾入滅。或有啟曰：「和尚後事未曾分付，奈何遽爾告寂耶？」文曰：「僧家要行便行，莫做俗漢伎倆，為兒女計而有後事。」眾懇益切，於是下座，復歸方丈，一一條畫之，即合掌稱西方四聖號，迴向發願畢，遂入滅。闍維，舍利燦然無數，異香襲人，彌日而止。
