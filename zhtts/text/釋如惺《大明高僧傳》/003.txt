△卷二 解義二
一、松江延慶寺沙門　釋融照
釋融照，字慧光。世家越之南明，早歲受業於華藏，刻意修習天台教觀於臺之安國山及杭之天竺。後從淵叟湛法師，居華亭延慶寺。力精教乘，勤修禪定，燃膏繼晷，旦夕無間，故學由志臻，表於叢席，職躋眾右四十祀矣。名聞京師，詔嘉獎，賜師號。每歲元日，率眾脩金光明懺祝釐君上。說法之外，力事懺摩，與諸眾生掃除塵翳，攝入善根，既老而彌勤。得其法者三人，曰居簡、曰宗榘、曰宗權，皆法門之龍象也。
二、杭州普福寺沙門　釋弘濟〈（附：舜田滿和尚）〉
釋弘濟，字同舟，別號天岸，越之餘姚人，姓姚氏。幼孤，從裏之寶積寺舜田滿和尚出家。丱時，駿發絕倫，滿授以〈法華經〉輒成誦。
年十六為大僧，日持〈四分律〉，躓步之間，不敢違越繩尺。已而歎曰：「戒固不可緩，而精研教乘以資行解又可後乎？」於是往鄞依半山全法師習臺教；久之，悉通其旨。甞修〈法華〉、〈金光明〉、〈凈土〉等懺。一日，於定中彷彿覩四明尊者付以犀角如意，自是談辯日溢，若河懸泉湧，而了無留滯。
元泰定元年，出世住萬壽圓覺。明年，鹽官海岸毀，居民朝夕惴惴，恐為魚鱉之宅。元丞相脫驩甚憂之，乃禱觀音大士於上竺，命濟即海岸建水陸大齊。入慈心三昧，取海沙，誦〈大悲陀羅尼〉，帥眾遍撒其處，凡足跡所及，岸皆復固，人稱神焉。
天歷，遷集慶、顯慈二寺。適當歲儉，退處別室。蘇人聘興大德萬壽寺，閱六寒暑，寺告成。至正五年，宣政請主會稽之圓通；居四載，還寶積，專修唸佛三昧。七年，濟以年高八十，元主降旨，命主杭之普福，濟堅臥不起，門人法航等進曰：「和尚自為固善，其如斯道何？」濟不得已，遂強起受詔赴之。無何，竟拂衣復歸舊隱，開清鏡閣以蟄焉。因〈楞嚴經〉諸註繁簡失當，將欲折衷其說，為之疏解。俄疾作，即召弟子，以唯心凈土之旨惓惓為勉。間有未解其意，濟乃厲聲曰：「生死難處！生死難處！」遂書偈而逝，時至正十六年三月十日也。閱世八十有六，坐七十有一夏。越七日，顏如生，眾以陶器葬裏之蛾眉山松花塢，亦濟自卜之所。
嗣法弟子有上竺道臻、雍熙凈琛、普光允中、圓通有傳、天宮明靜五人。所著有〈四教儀紀〉、〈正天岸外集〉各若干卷行於世。
系曰：濟有大過人者三焉：內外書史過目則終身不忘，一也。有高昌僧般若室利學兼華梵，世無敵者，請濟用高昌語譯〈小止觀〉，而頓見文彩煥發，室利郝然自失，二也。生平以流通教法為己任，凡講〈法華〉一百十會，而感天雨寶花繽紛者再，三也。嗚呼！人或有一不愧於生，濟備此三，可謂世之優曇也歟。
三、四明延慶寺沙門　釋本無
釋本無，號我庵，台州黃巖人。幼從方山寶禪師於瑞巖薙髮，進具戒。次依寂照禪師於中天竺，命司箋翰，寂照每深加錐劄，亦有省處。後有舅氏，本習天台教，挽之更衣，見湛堂澄於演福精研教部。寂照惜其去，遂作偈寄之雲：「從教入禪今古有，從禪入教古今無；一心三觀門雖別，水滿千江月自孤。」師後出世，既為澄公法嗣，仍爇一香以報寂照，蓋不以跡異二其心也。
寂照將入滅，時師方主延慶，照乃遺書囑其力弘大蘇、少林二宗，餘無他說。師因奠寂照，乃拈香雲：「妙喜五傳最光焰，寂照一代甘露門；等閒觸著肝膽裂，氷雪忽作陽春溫。我思打失鼻孔日，是何氣息今猶存？天風北來歲雲暮，掣電討甚空中痕。」
師後晚年遷杭之上天竺最久。一日，無疾端坐而蛻於白雲堂。謚曰：佛護宣覺憲慈匡道大師。
四、天台佛隴修禪寺沙門　釋行可
釋行可，號宜行。博綜臺宗，精修止觀。履踐確實，悟理圓融。一夕，因聽雨，述偈曰：「簷前滴滴甚分明，迷處眾生喚作聲；我亦年來多逐物，春宵一枕夢難成。」未詳其所終。
五、五臺山佑國寺沙門　釋文才〈（附：迦羅斯巴）〉
釋文才，號仲華，清水楊氏子。其先弘農人，世官壠坻。父靜義，為清水主簿，遂家焉。
師少孤，事母盡孝。性敏捷，慧悟生知，而於古今墳典史籍無不精研，尤邃於理學。好古作，善吟詠，然所稟敦樸，若無所知，或對客討論，如何漢莫窺其涯涘。自受具後，遍遊講肆，盡得賢首之學。甞曰：「學貴宗通，言必會意。以意逆志則得之矣。其語言文字糟粕耳，豈能開人之慧目乎？」初隱成紀，築室樹松，將欲終焉，故人稱曰「松堂和尚」。元世祖特降旨，命主洛陽白馬寺，學者川奔海會，聲譽日馳。
成宗建萬聖寺於五臺，詔求開山第一代住持，時帝師迦羅斯巴薦之，成宗即鑄金印，署為「真覺國師總釋源宗兼祐國住持事」。帝師齎旨起師，師辭曰：「山僧荷蒙國恩居白馬寺，亦過矣。何德敢主祐國？越分以居，不祥；不省而行，不明。吾坐此二，煩為我辭。」帝師曰：「此上命也。上於是寺心亦勤且至矣，非師孰與？此係教門事，師善為之。」於是不得已而行。既被命以來，而大弘清涼之道，雖至老無怠。
大德六年壬寅九月朔日示微疾，乃說法辭眾，端坐而寂，年六十有二。闍維，舍利數百粒，塔於東臺之麓。嗣法有普寧之弘教、普庵之幻堂。
六、秦州景福寺沙門　釋英辯〈（附：栢林潭法師）〉
釋英辯，號普覺，俗姓趙。垂髫為驅烏沙彌，弱冠受具戒。年二十有五，得傳於栢林潭法師之學。未三[禾冀]，出世於秦州景福寺，其道大震，聲馳四表，摧伏異見，樹正法幢。辯之資性真純，如玉含璞，不加雕繪，人愛重之，至於悍卒武夫，亦能敬其為無佛世之佛也。每得襯幣，悉以剏梵剎，食僧伽，施貧乏。元世祖聞其高風，降旨旌異。
至延祐元年六月庚戌，無疾，辭眾坐寂。煥異景於易簀之夕，標於跡於火葬之餘。塔於普覺寺之後。閱世六十有八，臘六十有一。
七、京都崇恩寺沙門　釋德謙
釋德謙，號福元，姓楊氏，寧州定平人也。幼為勤策，嗜誦佛書。稍長，即遊秦、洛、汴、汝，逾河北齊、魏、燕、趙之邦，諮訪先德。初受〈般若〉於邠州寧公，習〈瑞應〉於原州忠公，受〈幽贊〉於好畤仙公。學〈圓覺〉於乾陵一公。究〈唯識〉、〈俱舍〉等論於陜州頙公。聽〈楞嚴〉、〈四分律疏〉於陽夏聞公。凡六經、四論、一律，皆辭宏旨奧，窮三藏之蘊。而數公並以識法解義聲名遠聞，謙皆親燻炙之而必臻其道。
後至京都，受〈華嚴〉於大司徒萬安壇主。初詔居萬寧寺，遷崇恩，前後十紀，道德簡於宸衷，流聲揚於海外，未甞以榮顯寵遇改其志。甞曰：「畦衣之士抗於世表，茍不愧於，朝聞夕死，尚何慕焉？」自以重居巨剎，久佩恩榮，唯恬退為高尚，乃讓師席與弟子，自居幽僻，謝絕人事，括囊一室，以明其明，樂其樂，處世而遺世者也。
元延祐四年正月二十有六日示寂，帝賜鎡五十緡賻葬，勅有司備儀衛、旛幢、音樂，津送荼毗，獲舍利數十顆，建塔於城之南隅。世壽五十有一。臘四十有三。
八、京都慶壽寺沙門　釋達益巴〈（附：綽思吉大士）〉
釋達益巴，未知何國人。少為苾芻，事帝師十有三年，侍聽言論，陶燻滋久，欝成美器，凡大小乘律論及祕密部皆得乎理之所歸。帝師西還，送至臨洮，命依綽思吉大士。十有九年，聞所未聞，道益精萃，秦人請居古佛寺。其六波羅蜜靡所不修，兼通賢首之教於是名譽四表，道重三朝。
元武宗踐祚，召問法要稱旨，所賜雖厚，辭不受。未久，乞歸，許之，將謀以終自許。俄而復召還京，大宣法化。帝親臨聽，特賜弘法普濟三藏之號，命鑄金印及紫方袍以旌異之。勅王公大臣皆諮決心要。
延祐五年八月十有六日，無疾，端坐而化，壽七十有三。帝命兩宮賜幣助葬，皇太子、宰輔致奠，勅有司衛送全身建塔，謚曰祐聖國師。
九、京都寶集寺沙門　釋妙文〈（附：大德明和尚）〉
釋妙文，蔚州孫氏子也。九歲出家，十八受具，已而遊學於雲、朔、燕、趙之境。二十一抵京師。依大德明和尚學圓頓教，遂陸沈於眾十有一年。眾請出世，始赤服升猊座，縱無礙辯若峽倒川奔。及乎閒居簡默，言不妄發。其涵養沖挹，無欲速，不躁進，大類如此。
年四十八，住薊之雲泉，勤儉節用，老者懷其德，少者嚴其教，故眾睦而寺治，廩有餘粟以賑饑民，薊人稱之。世祖召見，顧謂侍臣曰：「此福德僧也。」詔居寶集。自爾教乘法席益盛，性相並驅，僧俗溥濟。斯時海內講席紛紛，方膠錮於名相，凝滯於殊途，文獨大弘〈方等〉，振以圓宗，使守株者融通於寂默之表，龍象蹴踏，競駕一乘。
年逾八十，專修唸佛三昧。延祐六年，預知時至，誡諸弟子。高聲稱彌陀佛名，面西趺坐，手結三昧印，泊然而蛻。塔於平則門外。
十、五臺山普寧寺沙門　釋了性
釋諱了性，號大林，武氏子也。宋武公之後，以謚為姓。少即好學，聽睿天啓。初依安和尚薙髮，登具戒。歷諸講席，精究三藏。後遇真覺國師，啓迪厥心。既而周遊關、陜、河、洛、襄、漢，訪諸耆德，從而學焉。如栢林潭、關輔懷、南陽慈諸公，皆以賢首之學著稱一時，性悉造其門，領其玄旨。
及歸，復參真覺於壠坻，乃曰：「佛法司南，其在茲矣。」乃從真覺至五臺。未幾，真覺化去，遂北遊燕、薊、晦跡魏闕之下，優遊江海之上，與世若將相忘。成宗徵居萬寧，聲價振蕩內外。至大間太后剏寺臺山曰普寧，延居為第一代。
師之為人剛毅，頗負氣節，不能俯仰媚悅於人，故足跡不入城隍，不謁權貴。人或忌之，性聞，甞曰：「予本以一介苾芻，蒙天子處之以巨剎。惟乃夙夜弘法匪懈，圖報國恩不暇，餘復何求？雖有臧倉毀鬲之言，其如青蠅止棘樊耳。顧予命之不遭，道之不行，則納履而去，何往而不可也？」時元世因尊寵西僧，其徒眾甚盛，出入騎從擬若王公，或頂赤毳峨冠，岸然自倨，天下名德諸師莫不為之致禮，摳衣接足，丐其按顱摩頂，謂之攝受。師惟長揖而已，顧謂眾曰：「吾敢慢於人耶？吾聞君子愛人以禮，何可屈節自取卑辱？茍為之屈，非諂則佞。吾自為道。於彼何求？識者高尚其義。
至治改元，九月三日示寂，塔於竹林之墟，謚曰弘教。
十一、玉山普安寺沙門　釋寶嚴〈（附：大林性公）〉
釋寶嚴，字士威，幻堂其號也。成紀康氏季子。因罹喪亂，與弟同薙髮為僧。後參真覺，得傳賢首宗旨而嗣其道。為人淳樸無偽，方寸之地湛如止水。值真覺三坐道場，嚴與弟皆從而佐之。真覺入滅，乃繼其席。無何，奉詔住普安、祐國二寺最久。而與大林性公表裏大弘清涼之教。至治二年七月入寂，世壽五十一，建塔於封谷之口。
十二、金陵天禧寺沙門　釋志德〈（附：海聞、法照禧法師）〉
釋志德，號雲巖，山東東昌鎦氏子也。十二受經於順德開元寺海聞和尚。聞真定法照禧法師大弘慈恩宗旨於龍興寺，徑從之學，而盡得其蘊。
至元二十五年，詔江淮諸路立御講三十六所，務求其宗正行修者分主之。德被選，世祖召見，賜宴並紫方袍，命主天禧、旌忠二剎，日講〈法華〉、〈華嚴〉、〈金剛〉、〈唯識〉等疏。三十一年，特賜佛光大師之號。每與七眾授戒，必令其父母兄弟相教無犯，至於然香然頂指為終身誓。居久，盡出衣缽，新其殿廡樓閣。或歲儉，乃煮糜食餓殍數萬人。建康流俗尚醪醴，好結官吏，德獨以律繩自徒眾，謹飾出止。若互用常住物者，誤一罰百，故犯者擯之。居天禧三十餘年，一衲一履，終身不易；午過不食。夜則危坐達旦，以苦誦喪明。
忽夢梵僧迎居內院高座，空中散花如雨，因示微疾。至治二年二月七日，猶誦經不輟，頃之，辭眾，安坐而化，世壽八十八。龕留二十一日，顏貌紅潤如生。闍維，舍利無算，會者數萬人。塔江寧張家山，學士趙孟頫為銘。
十三、鎮江普照寺沙門　釋普喜〈（附：端無念）〉
釋普喜，號吉祥，山東人也。身偉面黑，而瘠脫類梵僧。早歲，懇父母出家，父母責以無後為大，因娶育二子，已而始得為沙門。精究慈恩相宗，研習〈唯識〉、〈師地〉、〈因明〉等論。
元至元二十五年，薛禪皇帝剏立江淮御講之所，普照居其一也，詔師主之。升座外，日誦〈華嚴〉大經，以十卷為常課。而素與雲南端無念相善。端為唯識之巨魁，天下無出其右，每與師論辯理趣，或有少失，師以正言救之，端亦為誠服而稱之。
入滅荼毗，舍利甚夥。其門人留其靈骨，貯以髹函，奉藏二十餘年，始建塔於丹徒雩山。逮入塔之際，啓視之，但見舍利霑綴函袱，若蜂屯蟻聚，觸之熠熠然也。鎮江之民多有圖像。隨處祠之。稱為「吉祥佛」雲。
