△卷四 解義四
一、北直羊山秀峯庵沙門　釋明龍〈（附：大光）〉
釋明龍，淮南宿遷姚氏子也。俗諱東陽。甞補邑庠諸生，居常好修嗜內典，二十年不問家人產，雅從善知識遊。隆慶改元，澹然為居士。而北探諸名勝巨剎，訪有道耆德，寓清苑越三寒暑。登銀山法華寺，從大光和尚祝髮進具。
尋居羊山秀峯庵，名德日起。鶉衣一衲，不祴，不襦，不履。諸陵中，貴人多檀施，弗之顧。安七十二眾，期千日，親為說法，闡三教宗旨。時休寧汪司馬道昆奉詔行邊，道出諸陵，期督府法華寺，聞師高德，乃趣一沙彌逆至，見師敞衲，曾不掩骭，祁寒無所侵。汪與督府避席禮之，攜入洞中，坐石牀與語。師略舉西來意，督府灑然信服。汪問：「千日畢能作常住乎？」曰：「無常無住。」明日辭歸。越旬有五日，立春，羊山放光五色。又越七日除夕，集眾告曰：「元年元日，吾當行矣。汝等識字者用耳聞經，不識字者用心念佛。務禪定智慧，務濟物普心。即此是佛，慎弗他求，汝等勉之。」除夜既半，命弟子視中星曰：「夜午乎？」曰：「午矣。」師曰：「未也，日午乃行。」元日，羊山復放五色光如嚮。至日中，師辭眾坐化。越七日闍維，復放光如嚮，大眾與諸中貴人望光對師羅拜曰：「佛耶！佛耶！願以此光普照下土。」已而舍利纍然，督府治塔藏之，汪公為之銘賞。萬曆元年正月也。
二、應天棲霞寺沙門　釋真節
釋真節，號素庵，襄陽人也，少為郡弟子，忽宿根內萌，即辭割親愛，禮明休和尚祝髮。既而北遊京師，遍參講席，居秀法師座下，饜餐法喜，深得賢首之印。師之學富內外，諸方每以龍象推之。
久之，負錫南還金陵，出主攝山棲霞，眾逾三百，教備五乘，據師子座，撾大法鼓三十餘年。檀施之餘，拓地為廬。時殷宗伯得瑯琊大士像，五臺陸公亦鑄金像，悉歸師供奉，羅參知署曰圓通精舍。句曲李石麓學士盟為方外交。
師闡大法，不以期限。甞講〈法華經〉，至《多寶塔品》。空忽現寶塔於座前，一如經言，四眾跂觀灑然希覯。中使張某奉慈聖皇太后命至，同覩聖瑞，乃出尚方金縷僧伽黎衣一襲，宣慈旨賜之，即於講堂之西建一浮屠以徵神化。汪道昆記其事。
三、嘉興東禪寺沙門　釋明得〈（附：百川海公、妙峯覺法師）〉
釋明得，號月亭。以紹萬松林禪師法嗣，故又號千松。湖州烏程周氏子也。
師生即穎異，岐然不凡。髫時，隨父入西資道場，遂指壁問畫羅漢像問父曰：「僧耶？俗耶？」父曰：「僧也。」師慨然曰：「吾願為是矣。」於是力求出家，父母不聽。至年十三，始投郡之雙林慶善庵，從僧真祥習瑜珈教。越四載祝髮，聞有向上事，乃首參百川海公，不契，因而單衣芒屩，遍遊叢席，匍匐叩請，備歷艱辛。
自念般若緣薄，擬投天竺，哀懇觀音大士，祈值明師。道經中竺，聞萬松說法，先入禮謁。萬松問曰：「大德何來？欲求何事？」對曰：「欲叩普門求良導耳。」松豎一指曰：「且去禮大士，卻來相見。」師泫然再拜，求決生死大事。松曰：「子欲脫生死，須知生死無著始得。」師聞罔然，依受具足戒，自爾朝參夕叩。久無所入，松不得已，授以〈楞嚴〉大旨，於是苦心研究，至「清凈本然，云何忽生山河大地處？」恍然若雲散長空，寒蟾獨朗，遂作偈呈曰：「〈楞嚴經〉內本無經，覿面何須問姓名？六月炎天炎似火，寒冬臘月冷如冰。」松頷之，囑曰：「汝既悟教乘，異日江南講肆無出爾右，向上大事藉此可明。」
松住徑山，師為眾負米採薪，不憚勞苦。偶行林麓間，有虎踞道，師卓錫而前，虎遁去。甞閱〈棗伯合論〉，至《十地品》，中宵隱幾而坐，夢遊兜羅綿世界。登座闡〈華嚴〉奧旨，至於結座，乃說偈曰：「從本已來無，今日何曾有？一毛頭上現，虛空笑口開。」咄一咄下座。寤白松，松撫之曰：「此聖力之冥被耳，非惟吾道之將行，清涼一宗亦大振矣。」無何，松化去，師懸鐺守塔三載。聞佛慧祇園法師講席之盛，戴笠投之，祇園亦默識而愛重。其弟子沙泉頗自負，不籍師名，師遂掛錫報先寺。報先與佛慧咫尺之間，故晨則持缽，午則聽講，夕則與同參十餘人敷其義趣。於是眾日漸益，香積不繼，師陰禱於伽藍神曰：「尚吾與聖教有緣，神其無悋訶護。」移時，有外道自雲間來施米百石，自是報先之盛過於佛慧。開堂之日，祇園命侍僧奉以衣，拂而謝還之，瓣香為萬松拈出。
已而孑身復徑山淩霄峯，為礙膺未破，又力參三年。一夕，初夜趺坐，豁爾心境冥會，疑滯氷釋，乃躍然說偈曰：「千年翠竹萬年松，葉葉枝枝是祖風；雲嶽高岑棲隱處，無言杲日普皆同。」趨禮萬松塔曰：「老漢不我欺也。」自此道譽益隆，學者輻輳，四方交聘，歲無虛日。開堂靈隱，門庭嚴峻，無賴僧徹空、天然輩睨視不敢近，竟以不測事誣師。不終日，事白，天然坐誣遁，餘黨笞死者二十人。
師南遊赤城，外道歸化者不可勝紀，臺郡教乘之被實師始也。闡玄談於大中菴三日，菴災，獨師之丈室巋然無恙。講〈圓覺疏鈔〉於法海，地產白蓮華，紫芝生於厠，五臺居士因匾其堂曰湧蓮。師居東禪，夜夢文殊跨獅出，乃遺獅乘空而去，獅忽化為童子，師故問曰：「爾方獅，今童耶？試開口。」童子啓頰，口如丹硃，師撫其背曰：「爾猶獅也。」童曰：「師口何如？」師張口示之，童踴入咽。師驚覺而汗，且喜曰：「文殊大智在我腹中矣。」
不數月，五臺陸公率眾命講〈華嚴〉大鈔。眾常、千指妙峯覺法師入室弟子也，遙宗四明，弘天台教觀之道。以師闡賢首，未諳臺衡，故質「六即蛣蜣」之義，師曰：「天台六即在行人迷悟之分耳。如我在名字，則十界皆名字；我證究竟，則十界皆究竟；若我蛣蜣，十界皆蛣蜣也。非蛣蜣上別有六即。」覺曰：「不然，天台六即不論世出、世間，有情、無情，物物皆具。隨舉一法，六即在焉，何必以我迷悟觀彼優劣哉？」師曰：「聖人設教誠為汲引迷塗。若雲隨舉一法，六即在焉，是為惟談世諦，成於戲論，學人何有哉？前五即置所弗論，如雲究竟一究竟，則一切皆究竟。如金出鑛，似璧離璞。是故如來初成正覺，觀於九界，一切眾生同時成佛，非惟九界正報，全體遮那則九界依報無非寂光。所以歎雲：奇哉！眾生具有如來智慧德相，乃因妄想不自證得。豈非以我成佛觀彼皆成佛也？果如子言，其究竟蛣蜣永無成佛日矣。一切眾生而無一人發菩提心，所謂十法界都為一隊無孔鐵鎚。若言究竟蛣蜣容有成佛，如來何日復迷而作眾生？金重為鑛，其失孰大？」覺曰：「究竟蛣蜣非是說也。以其心體本具，故曰理即。色相已成，方稱究竟。一界既爾，界界總然。當界而論，六即自備，何必以其成佛不成佛難耶？」師笑曰：「子去做一個究竟蛣蜣也。」聞者無不高其論。
吳俗尚崇事玄武，比丘亦有披僧伽衣而禮者，師見，故逆而問曰：「汝奚為而來？」曰：「禮祖師也。」師叱曰：「汝身為比丘，心實外道。其玄武，北方一水神耳，教中所謂毗娑門天王是也。彼以神力為佛外護，稱其為祖師，乃披七佛衣拜之，不亦謬且倒乎？」遂毀其像，易事達磨之像，謂其僧曰：「此爾祖師也。」凡所過名蘭精舍有事玄武三官盡去之，俾學人專心正道。其護教概如此也。
師為人脩幹孤高，性度剛毅，以傳法為已任，故禍患不避其身，而欣慽不形乎色。至於登座，則慈雲靄然，七眾無不渥其沛澤。白椎則三千炳著，八萬森嚴。室中雖不橫施棒喝，聞毒鼓而心死者眾矣。萬曆丁亥秋，告眾曰：「吾為汝等轉〈首楞嚴〉法輪，作再後開示，無復為汝更轉也。」冬示疾，尤諄諄矚以教乘事。明年正月望後二日吉祥而逝，世壽五十有八，臘四十有六。荼毗，塔於徑山。
四、天台慈雲寺沙門　釋真清〈（附：寶珠、月溪、荊山）〉
釋真清，號象先，長沙湘潭羅氏子也。生而穎異，脩幹玉立，威儀嚴肅，不妄言笑。日誦經史數千言，終身不忘一字。父為河南縣尹，常對賓朋以大器期之。年十五，補邑弟子員，偶有異僧過而目之曰：「此法門之良驥也。」
十九，因家難起，遂投南嶽伏虎巖，依寶珠和尚薙染。受具足戒，令看無字話，自是一心參究，寒暑不輟。至二十五，從珠遊金陵，探禹穴，因舟觸岸有聲，忽有省，珠大喜曰：「幸子大事已明，善宜保護。」珠以年高，自普陀棲隱於下天竺。時內臣張公永慕珠道行，密奏張太后賜紫色僧伽黎衣以徵其德。珠忽一日命師曰：「吾欲觀化，無令人入。聞吾擊磬聲，當啓戶。」數日不聞動定，師密窺牖隙，見珠鼻柱垂地。越一日聞磬，師方排闥而入。珠已泯然逝矣。
珠既化去，師乃訪鹽官古蹟，駐錫覺皇。俄患背疾，感雲長入夢授藥，病癒。時佛慧寺月溪法師講〈起信論〉於吉祥，艷師乃率眾延唱臨濟宗旨。眾扣師室，師從容語之曰：「圓宗無象，滿教難思。我若有宗可講，非但法堂前草深一丈，即真空亦為緣慮之場。汝若有法可聽，豈特頭上安頭，實際卻為聲名之境？三世諸佛、歷代祖師不過以楔出楔，隨迷遣迷。是故會旨者，出嶽易移；乖宗者，錙銖難入。況起信之旨大徹宗乘，何須更煩忉怛勉之？」眾皆稽首而退。師乃南遊天台，窮搜勝絕，懷無見覩之高風，誅茆其塔前三年。有荊山法師赴石樑之社，偕師至毗陵永慶，互以〈楞嚴〉參究。荊山歎曰：「某所講經雖精微於佛語，聞師所論誠出卷於塵中。」
師欲返初服，而禮部唐公荊川留結千日之期。已而復歸天台古平田寺，臨海王司寇敬所入山訪道，訂為方外交。隨遷華頂天柱峯，修大小彌陀懺六年，暇則敷演十乘，闡明三觀，故四方學者攀蘿而至者戶外之履常滿。一夕，夢琳宮綺麗，寶樹參差，見彌陀三聖。師方展拜，傍有沙彌授與一牌書曰：「戒香薰脩，寤知中品往生之象也。」蓋師日勤五悔，密持《梵網心地品》及〈十六觀經〉為常課，是亦精誠之所感耳。甞示眾曰：「大乘八萬，小乘三千，實整六和之模範，出三界之梯航也。今世之高流輕蔑律儀，惟恃見解，遂令後學不遵佛制，輒犯規繩。本自無愆，誤造深罪。饒他才過七步，辯若懸河，不免識墮鐵城，終未解脫。汝等勉之。」
萬曆丁亥八月，蒙慈聖宣文明肅皇太后遣使降旨褒崇，賜金紋紫方袍以寵之。十月，王太初居士因丁內艱，請師就永明禪室闡妙宗鈔，百日為期，時臺郡王理邢某親登雲嶠而設供焉。
戊子歲儉，羣盜蜂起，相戒無敢入師之室。欈李五臺居士陸光祖虛芙蓉之席見招，辭不赴。忽謂眾曰：「桃源之慈雲實懶融四世孫為開山。唐天寶賜額曰雲居，山曰安國。五代德韶國師中興為第二道場，永明壽禪師剃髮之所。今坐禪石、永明庵故址在焉，韶公常領徒五百說法此地。昔螺溪寂法師請復臺教諦觀，亦親禮足，皆此寺也。今為豪民奪之，將為掩骨所。竊思朝廷千數百年之香火一旦為俗子葬地，誰之罪也。」遂罄衣缽贖歸之，將謀興建。俄雲間陸宗伯平泉聘說法於本一院，李方伯沖涵聘講於桐川。再畢，返棹嘉禾龍淵。欻抱疾告門人曰：「夜來神人我啓我為魏府子，其富貴非吾所志也。」遂付衣缽遺囑弟子如法闍維，盡發長物，於五臺雲棲西興五處飯僧。有勉服藥石者，師謝曰：「生死藥能拒乎？吾淨土緣熟，聖境冥現，此人間世固不久矣。」是歲正月七日乃絕粒，惟飲檀香水而已，期於二十九日告終。每日雖米漿不入於口，與眾說無生法，誨諭進修而拳拳弗倦。至夕，乃起別眾曰：「吾即逝矣，無以世俗事累我。」眾請曰：「和尚往生凈土，九品奚居？」曰：「中品中生也。」眾曰：「胡不上品生耶？」曰：「吾戒香所薰，位止中品。」言畢，泊然而逝。延五日，顏色紅潤如生，手足溫軟，怡容可掬，吊者無敢下拜。荼毗日，天色霽明，淨無纖翳。舉火之際，忽有片雲如蓋，凝覆其上，灑微雨數點。煙焰起時，異香充塞，內自殿閣僧房，外自路人船子，所聞種種隨力不同。火餘，骨有三色，而鏘鏘有聲，紅者如桃，白者如玉，綠者潤似琅竿，猶香氣鬱郁。
師生於嘉靖丁酉十二月二十六日，示寂於萬曆癸巳正月二十九日，世壽五十七，臘三十八。如惺抱骨初建塔慈雲之南岡，壬寅遷於寺西螺師山右繡文溪之上，武塘了凡居士袁黃撰銘。
