△假令有粟一萬
假令有粟一萬六千三百四十八石八斗，欲作方倉四、圓窖三，令高、深等，方面少於圓徑一丈，多於高五尺，斛法二尺五寸，率徑七，週二十二。問：方、高、徑多少？
答曰：
方一丈八尺，
高深一丈三尺，
圓徑二丈八尺。
術曰：以一十四乘斛法，以乘粟數，如八十九而一，為實。倍多加少，以乘少數，三十三乘之，八十九而一，多自乘加之，為方法。又倍少數，以三十三乘之，八十九而一，倍多加之，為廉法，從。開立方除之，即高、深。各加差，即方徑（一十四乘斛法，以乘粟，為徑自乘及方自乘數與前同。今方倉四，即四因十四。圓窖三，即三因十一。並之，為八十九，而一。此塹徑一丈五尺，塹方五尺，以高為立方。自外意同前）。
