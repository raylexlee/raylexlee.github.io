△假令有粟五千
假令有粟五千一百四十石，欲作方窖、圓窖各一，令口小底大，方面於圓徑等，兩深亦同，其深少於下方七尺，多於上方一丈四尺，盛各滿中而粟適盡（圓率、斛法並與前同）。問：方、徑、深各多少？
答曰：
上方、徑各七尺，
下方、徑各二丈八尺，
深各二丈一尺。
術曰：以四十二乘斛法，以乘粟，七十五而一，為方亭積。令方差自乘，三而一，為隅陽冪，以截多乘之，減積，餘為實。以多乘差，加冪，為方法。多加差，為廉法，從。開立方除之，即上方。加差，即合所問（凡方亭，上下方相乘，又各自乘，並以乘高，為虛。命三而一，為方亭積。若圓亭上下徑相乘，又各自乘，並以乘高，為虛。又十一乘之，四十二而一，為圓亭積。今方、圓二積並在一處，故以四十二復乘之，即得圓虛十一，方虛十四，凡二十五，而一，得一虛之積。又三除虛積，為方亭實。乃依方亭復問法，見上下方差及高差與積求上下方高術入之，故三乘，二十五而一）。
