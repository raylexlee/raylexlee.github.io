△假令亭倉上小下大
假令亭倉上小下大，上下方差六尺，高多上方九尺，容粟一百八十七石二斗。今已運出五十石四鬥。問：倉上下方、高及餘粟深、上方各多少？
答曰：
上方三尺，
下方九尺，
高一丈二尺；
餘粟深、上方俱六尺。
求倉方、高，術曰：以斛法乘容粟，為積尺。又方差自乘，三而一，為隅陽冪。以乘截高，以減積，餘為實。又方差乘截高，加隅陽冪，為方法。又置方差，加截高，為廉法，從。開立方除之，即上方。加差，即合所問。
求餘粟高及上方，術曰：以斛法乘出粟，三之，以乘高冪，令方差冪而一，為實（此是大、小高各自乘，各乘取高。是大高者，即是取高與小高並）。高乘上方，方差而一，為小高。令自乘，三之，為方法。三因小高，為廉法，從。開立方除之，得取出高。以減本高，餘即殘粟高。置出粟高，又以方差乘之，以本高除之，所得加上方，即餘粟上方（此本術曰：上下方相乘，又各自乘，並以高乘之，三而一。今還元，三之，又高冪乘之，差冪而一，得大小高相乘，又各自乘之數。何者？若高乘下方，方差而一，得大高也。若高乘上方，方差而一，得小高也。然則斯本下方自乘，故須高自乘乘之，差自乘而一，即得大高自乘之數。小高亦然。凡大高者，即是取高與小高並相連。今大高自乘為大方。大方之內即有取高自乘冪一，隅頭小高自乘冪一。又其兩邊各有以取高乘小高，為冪二。又大小高相乘，為中方。中方之內即有小高乘取高冪一。又小高自乘，即是小方之冪又一。則小高乘大高，又各自乘三等冪，皆以乘取高為立積。故三因小冪為方，及三小高為廉也）。
