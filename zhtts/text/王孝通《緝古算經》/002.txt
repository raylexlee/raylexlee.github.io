△上輯古算經表
臣孝通言：臣聞九疇載敘，紀法著於彜倫；六藝成功，數術參於造化。夫為君上者，司牧黔首，布神道而設教，採能事而經綸，盡性窮源，莫重於算。昔周公制禮，有九數之名。竊尋九數，即《九章》是也。其理幽而微，其形祕而約，重勾聊用測海，寸木可以量天，非宇宙之至精，其孰能與於此者？漢代張蒼刪補殘缺，校其條目，頗與古術不同。魏朝劉徽篤好斯言，博綜纖隱，更為之註。徽思極毫芒，觸類增長，乃造重差之法，列於終篇。雖即未為司南，然亦一時獨步。自茲厥後，不斷前蹤。賀循、徐嶽之徒，王彪、甄鸞之輩，會通之數無聞焉耳。但舊經殘駁，尚有闕漏，自劉已下，更不足言。其祖恆之《綴術》，時人稱之精妙，曾不覺方邑進行之術，全錯不通；芻亭方亭之問，於理未盡。臣今更作新術，於此附伸。臣長自閭閻，少小學算。鐫磨愚鈍，迄將皓首。鉆尋祕奧，曲盡無遺。代乏知音，終成寡和。伏蒙聖朝收拾，用臣為太史丞，比年已來，奉敕校勘傅仁均歷，凡駁正術錯三十餘道，即付太史施行。伏尋《九章·商功篇》有平地役功受袤之術，至於上寬下狹、前高後卑，正經之內，闕而不論，致使今代之人不達深理，就平正之門，同欹邪之用。斯乃圓孔方柄，如何可安？臣晝思夜想，臨書浩嘆，恐一旦瞑目，將來莫睹，遂於平地之餘，續狹斜之法，凡二十術，名曰《緝古》。輕用陳聞，伏深戰悚。謹言。
