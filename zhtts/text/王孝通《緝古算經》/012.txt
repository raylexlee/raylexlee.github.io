△假令有粟二萬
假令有粟二萬三千一百二十斛七鬥三升，欲作方倉一，圓窖一，盛各滿中而粟適盡。令高、深等，使方面少於圓徑九寸，多於高二丈九尺八寸，率徑七，週二十二。問：方、徑、深多少？
答曰：
倉方四丈五尺三寸（容粟一萬二千七百二十二斛九鬥五升八合），
窖徑四丈六尺二寸（容粟一萬三百九十七石七鬥七升二合），
高與深各一丈五尺五寸。
求方、徑高深，術曰：十四乘斛法，以乘粟數，二十五而一，為實。又倍多加少，以乘少數，又十一乘之，二十五而一，多自乘加之，為方法。又倍少數，十一乘之，二十五而一，又倍多加之，為廉法，從。開立方除之，即高、深。各加差，即方徑（一十四乘斛法，以乘粟為積尺。前一十四餘，今還元，一十四乘。為徑自乘者，是一十一；方自乘者，是一十四。故並之為二十五。凡此方、圓二徑長短不同，二徑各自乘為方，大小各別。然則此塹方二丈九尺八寸，塹徑三丈七寸，皆成方面。此應塹方自乘，一十四乘之；塹徑自乘，一十一乘之，二十五而一，為隅冪，即方法也。但二隅冪皆以塹數為方面。今此術就省，倍小隅方，加差為矩袤，以差乘之為矩冪。一十一乘之，二十五而一。又差自乘之數，即是方圓之隅同有此數，若二十五乘之，還須二十五除。直以差自乘加之，故不復乘除。又須倍二廉之差，一十一乘之，二十五而一，倍差加之，為廉法，不復二十五乘除之也）。
還元，術曰：倉方自乘，以高乘之，為實。圓徑自乘，以深乘之，一十一乘，一十四而一，為實。皆為斛法除之，即得容粟（斛法二尺五寸）。
