△假令四郡輸粟
假令四郡輸粟，斛法二尺五寸，一人作功為均。自上給甲，以次與乙。其甲郡輸粟三萬八千七百四十五石六鬥，乙郡輸粟三萬四千九百五石六鬥，丙郡輸粟，二萬六千二百七十石四鬥，丁郡輸粟一萬四千七十八石四鬥。四郡共穿窖，上袤多於上廣一丈，少於下袤三丈，多於深六丈，少於下廣一丈。各計粟多少，均出丁夫。自穿、負、築，冬程人功常積一十二尺，一日役。問：窖上下廣、袤、深，郡別出人及窖深、廣各多少？
答曰：
窖上廣八丈，
上袤九丈，
下廣一十丈，
下袤一十二丈，
深三丈；
甲郡八千七十二人，
深一十二尺，
下袤一十丈二尺，
廣八丈八尺；
乙郡七千二百七十二人，
深九尺，
下袤一十一丈一尺，
廣九丈四尺；
丙郡五千四百七十三人，
深六尺，下袤一十一丈七尺，
廣九丈八尺；
丁郡二千九百三十三人，
深三尺，
下袤一十二丈，
廣一十丈。
求窖深、廣、袤，術曰：以斛法乘總粟，為積尺。又廣差乘袤差，三而一，為隅陽冪。乃置塹上廣，半廣差加之，以乘塹上袤，為隅頭冪。又半袤差，乘塹上廣，以隅陽冪及隅頭冪加之，為方法。又置塹上袤及塹上廣，並之，為大廣。又並廣差及袤差，半之，以加大廣，為廉法，從。開立方除之，即深。各加差，即合所問。
求均給積尺受廣、袤、深，術曰：如築臺術入之。以斛法乘甲郡輸粟，為積尺。又三因，以深冪乘之，以廣差乘袤差而一，為實。深乘上廣，廣差而一，為上廣之高。深乘上袤，袤差而一，為上袤之高。上廣之高乘上袤之高，三之，為方法。又並兩高，三之，二而一，為廉法，從。開立方除之，即甲深。以袤差乘之，以本深除之，所加上袤，即甲下袤。以廣差乘之，本深除之，所得加上廣，即甲下廣。若求乙、丙、丁，每以前下廣、袤為後上廣、袤，以次皆準此求之，即得。若求人數，各以程功約當郡積尺。
