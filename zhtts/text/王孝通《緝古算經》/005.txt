△假令太史造仰觀臺
假令太史造仰觀臺，上廣袤少，下廣袤多。上下廣差二丈，上下袤差四丈，上廣袤差三丈，高多上廣一十一丈，甲縣差一千四百一十八人，乙縣差三千二百二十二人，夏程人功常積七十五尺，限五日役臺畢。羨道從臺南面起，上廣多下廣一丈二尺，少袤一百四尺，高多袤四丈。甲縣一十三鄉，乙縣四十三鄉，每鄉別均賦常積六千三百尺，限一日役羨道畢。二縣差到人共造仰觀臺，二縣鄉人共造羨道，皆從先給甲縣，以次與乙縣。臺自下基給高，道自初登給袤。問：臺道廣、高、袤及縣別給高、廣、袤各幾何？
答曰：
臺高一十八丈
上廣七丈，
下廣九丈，
上袤一十丈，
下袤一十四丈；
甲縣給高四丈五尺，
上廣八丈五尺，
下廣九丈，
上袤一十三丈，
下袤一十四丈；
乙縣給高一十三丈五尺，
上廣七丈，
下廣八丈五尺，
上袤一十丈，
下袤一十三丈；
羨道高一十八丈，
上廣三丈六尺，
下廣二丈四尺，
袤一十四丈；
甲縣鄉人給高九丈，
上廣三丈，
下廣二丈四尺，
袤七丈；
乙縣鄉人給高九丈，
上廣三丈六尺，
下廣三丈，
袤七丈。
術曰：以程功尺數乘二縣人，又以限日乘之，為臺積。又以上下袤差乘上下廣差，三而一，為隅陽冪。以乘截高，為隅陽截積。又半上下廣差，乘斬上袤，為隅頭冪。以乘截高，為隅頭截積。並二積，以減臺積，餘為實。以上下廣差並上下袤差，半之，為正數，加截上袤，以乘截高，所得增隅陽冪加隅頭冪，為方法。又並截高及截上袤與正數，為廉法，從。開立方除之，即得上廣。各加差，得臺下廣及上下袤、高。
求均給積尺受廣袤，術曰：以程功尺數乘乙縣人，又以限日乘之，為乙積。三因之，又以高冪乘之，以上下廣差乘袤差而一，為實。又以臺高乘上廣，廣差而一，為上廣之高。又以臺高乘上袤，袤差而一，為上袤之高。又以上廣之高乘上袤之高，三之，為方法。又並兩高，三之，二而一，為廉法，從。開立方除之，即乙高。以減本高，餘即甲高。此是從下給臺甲高。又以廣差乘乙高，以本高而一，所得加上廣，即甲上廣。又以袤差乘乙高，如本高而一，所得加上袤，即甲上袤。其上廣、袤即乙下廣、袤，臺上廣、袤即乙上廣、袤。其後求廣、袤，有增損者，皆放此（此應六因乙積，臺高再乘，上下廣差乘袤差而一。又以臺高乘上廣，廣差而一，為上廣之高。又以臺高乘上袤，袤差而一，為上袤之高。以上廣之高乘上袤之高，為小冪二。因下袤之高，為中冪一。凡下袤、下廣之高，即是截高與上袤與上廣之高相連並數。然此有中冪定有小冪一。又有上廣之高乘截高，為冪一。又下廣之高乘下袤之高，為大冪二。乘上袤之高為中冪一。其大冪之中又小冪一，復有上廣、上袤之高各乘截高，為中冪各一。又截高自乘，為冪一。其中冪之內有小冪一。又上袤之高乘截高，為冪一。然則截高自相乘，為冪二，小冪六。又上廣、上袤之高各三，以乘截高，為冪六。令皆半之，故以三乘小冪。又上廣、上袤之高各三，令但半之，各得一又二分之一，故三之，二而一，諸冪乘截高為積尺）。
求羨道廣、袤、高，術曰：以均賦常積乘二縣五十六鄉，又六因，為積。又以道上廣多下廣數加上廣少袤，為下廣少袤。又以高多袤加下廣少袤，為下廣少高。以乘下廣少袤，為隅陽冪。又以下廣少上廣乘之，為鱉隅積。以減積，餘三而一，為實。並下廣少袤與下廣少高，以下廣少上廣乘之，鱉從橫廉冪。三而一，加隅冪，為方法。又以三除上廣多下廣，以下廣少袤、下廣少高加之，為廉法，從。開立方除之，即下廣。加廣差，即上廣。加袤多上廣於上廣，即袤。加高多袤，即道高。
求羨道均給積尺甲縣受廣、袤，術曰：以均賦常積乘甲縣上十三鄉，又六因，為積。以袤再乘之，以道上下廣差乘臺高為法而一，為實。又三因下廣，以袤乘之，如上下廣差而一，為都廉，從。開立方除之，即甲袤。以廣差乘甲袤，本袤而一，以下廣加之，即甲上廣。又以臺高乘甲袤，本袤除之，即甲高。
