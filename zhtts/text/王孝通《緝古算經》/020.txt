△緝古算經跋
按《唐書·選舉誌》制科之目，明算居一，其定製雲：凡算學，孫子、五曹共限一歲，九章、海島共三歲，張邱建、夏侯陽各一歲，周髀、五經算共一歲，綴術四歲，緝古三歲，記遺三等數皆兼習之。竊惟數學為六藝之一，唐以取士共十經。周髀家塾曾刊行之，餘則世有不能舉其名者。扆半生求之，從太倉王氏得孫子、五曹、張邱建、夏侯陽四種，從章邱李氏得周髀、緝古二種，後從黃俞邰又得九章。皆元豐七年祕書省刊板，字書端楷，雕鏤精工，真世之寶也。每卷後有祕書省官銜姓名一幅，又一幅宰輔大臣，自司馬相公而下俱列名於後，用見當時鄭重若此。因求善書者刻畫影摹，不爽毫末，什襲而藏之。但焉得海島、五經、綴術三種，竟成完璧，並得好事者刊刻流佈，俾數學不絕於世，所深願也。
康熙甲子仲秋汲古後人毛扆謹識
