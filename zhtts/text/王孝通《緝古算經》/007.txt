△假令穿河
假令穿河，袤一裏二百七十六步，下廣六步一尺二寸；北頭深一丈八尺六寸，上廣十二步二尺四寸；南頭深二百四十一尺八寸；上廣八十六步四尺八寸。運土於河西岸造漘，北頭高二百二十三尺二寸，南頭無高，下廣四百六尺七寸五釐，袤與河同。甲郡二萬二千三百二十人，乙郡六萬八千七十六人，丙郡五萬九千九百八十五人，丁郡三萬七千九百四十四人。自穿、負、築，各人程功常積三尺七寸二分。限九十六日役，河漘俱了。四郡分共造漘，其河自北頭先給甲郡，以次與乙，合均賦積尺。問：逐郡各給斜、正袤，上廣及深，並漘上廣各多少？
答曰：
漘上廣五丈八尺二寸一分；
甲郡正袤一百四十四丈，
斜袤一百四十四丈三尺，
上廣二十六丈四寸，
深一十一丈一尺六寸；
乙郡正袤一百一十五丈二尺，
斜袤一百一十五丈四尺四寸，
上廣四十丈九尺二寸，
深一十八丈六尺；
丙郡正袤五十七丈六尺，
斜袤五十七丈七尺二寸，
上廣四十八丈三尺六寸，
深二十二丈三尺二寸，
丁郡正袤二十八丈八尺，
斜袤二十八丈八尺六寸，
上廣五十二丈八寸，
深二十四丈一尺八寸。
術曰：如築堤術入之（覆堤為河，彼註甚明，高深稍殊，程功是同，意可知也）。以程功乘甲郡人，又以限日乘之，四之，三而一，為積。又六因，以乘袤冪。以上廣差乘深差，為法。除之，為實。又並小頭上、下廣，以乘小頭深，三之，為垣頭冪。又乘袤冪，以法除之，為垣方。三因小頭上廣，以乘正袤，以廣差除之，為都廉，從。開立方除之，即得小頭袤，為甲袤。求深、廣，以本袤及深廣差求之。以兩頭上廣差乘甲袤，以本袤除之，所得加小頭上廣，即甲上廣。以小頭深減南頭深，餘以乘甲袤，以本袤除之，所得加小頭深，即甲深。又正袤自乘，深差自乘，並，而開方除之，即斜袤。若求乙、丙、丁，每以前大深、廣為後小深、廣，準甲求之，即得。
求漘上廣，術曰：以程功乘總人，又以限日乘之，為積。六因之，為實。以正袤除之，又以高除之，所得以下廣減之，餘又半之，即漘上廣。
