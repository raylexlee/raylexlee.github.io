△假令有粟二萬
假令有粟二萬六千三百四十二石四鬥，欲作方窖六、圓窖四，令口小底大，方面與圓徑等，其深亦同，令深少於下方七尺，多於上方一丈四尺，盛各滿中而粟適盡（圓率、斛法並與前同）。問上下方、深數各多少？
答曰：
方窖上方七尺，
下方二丈八尺，
深二丈一尺，
圓窖上下徑、深與方窖同。
術曰：以四十二乘斛法，以乘粟，三百八十四而一，為方亭積尺。令方差自乘，三而一，為隅陽冪。以多乘之，以減積，餘為實。以多乘差，加冪，為方法。又以多加差，為廉法，從。開立方除之，即上方。加差，即合所問（今以四十二乘。圓虛十一者四，方虛十四者六，合一百二十八虛，除之，為一虛之積。得者仍三而一，為方亭實積。乃依方亭見差復問求之，故三乘，一百二十八除之）。
假令有勾股相乘冪七百六十五分之一，弦多於勾三十六十分之九。問：三事各多少？
答曰：
勾十四二十分之七，
股四十九五分之一，
弦五十一四分之一。
術曰：冪自乘，倍多數而一，為實。半多數，為廉法，從。開立方除之，即勾。以弦多勾加之，即弦。以勾除冪，即股（勾股相乘冪自乘，與勾冪乘股冪積等。故以倍勾弦差而一，得一勾與半差之共乘勾冪，為方。故半差為廉法，從，開立方除之。按：此術原本不全，今依勾股義擬補十三字）。
