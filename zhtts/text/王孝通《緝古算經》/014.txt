△假令有粟三千
假令有粟三千七十二石，欲作方倉一、圓窖一，令徑與方等，方於窖深二尺，少於倉高三尺，盛各滿中而粟適盡（圓率、斛法並與前同）。問：方、徑、高、深各多少？
答曰：
方、徑各一丈六尺，
高一丈九尺，
深一丈四尺。
術曰：三十五乘粟，二十五而一，為率。多自乘，以並多少乘之，以乘一十四，如二十五而一，所得以減率，餘為實。並多少，以乘多，倍之，乘一十四，如二十五而一，多自乘加之，為方法。又並多少，以乘一十四，如二十五而一，加多加之，為廉法，從。開立方除之，即窖深。各加差，即方、徑、高（截高五尺，塹徑及方二尺，以深為立方。十四乘斛法，故三十五乘粟。多自乘並多少乘之，為截高隅積，即二廉，方各二尺，長五尺。自外意旨皆與前同）。
