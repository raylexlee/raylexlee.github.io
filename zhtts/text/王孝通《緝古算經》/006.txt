△假令築堤
假令築堤，西頭上、下廣差六丈八尺二寸，東頭上、下廣差六尺二寸。東頭高少於西頭高三丈一尺，上廣多東頭高四尺九寸，正袤多於東頭高四百七十六尺九寸。甲縣六千七百二十四人，乙縣一萬六千六百七十七人，丙縣一萬九千四百四十八人，丁縣一萬二千七百八十一人。四縣每人一日穿土九石九鬥二升。每人一日築常積一十一尺四寸十三分寸之六。穿方一尺得土八斗。古人負土二斗四升八合，平道行一百九十二步，一日六十二到。今隔山渡水取土，其平道只有一十一步，山斜高三十步，水寬一十二步，上山三當四，下山六當五，水行一當二，平道踟躕十加一，載輸一十四步。減計一人作功為均積。四縣共造，一日役華。今從東頭與甲，其次與乙、丙、丁。問：給斜、正袤與高，及下廣，並每人一日自穿、運、築程功，及堤上、下高、廣各幾何？
答曰：
一人一日自穿、運、築程功四尺九寸六分；
西頭高三丈四尺一寸，
上廣八尺，
下廣七丈六尺二寸，
東頭高三尺一寸，
上廣八尺，
下廣一丈四尺二寸，
正袤四十八丈，
斜袤四十八丈一尺；
甲縣正袤一十九丈二尺，
斜袤一十九丈二尺四寸，
下廣三丈九尺，
高一丈五尺五寸；
乙縣正袤一十四丈四尺；
斜袤一十四丈四尺三寸，
下廣五丈七尺六寸，
高二丈四尺八寸；
丙縣正袤九丈六尺，
斜袤九丈六尺二寸，
下廣七尺，
高三丈一尺；
丁縣正袤四丈八尺，
斜袤四丈八尺一寸，
下廣七丈六尺二寸，
高三丈四尺一寸。
求人到程功運築積尺，術曰：置上山四十步，下山二十五步，渡水二十四步，平道一十一步，踟躕之間十加一，載輸一十四步，一返計一百二十四步。以古人負土二斗四升八合，平道行一百九十二步，以乘一日六十二到，為實。卻以一返步為法。除，得自運土到數也。又以一到負土數乘之，卻以穿方一尺土數除之，得一人一日運動積。又以一人穿土九石九鬥二升，以穿方一尺土數除之，為法。除之，得穿用人數。復置運功積，以每人一日常積除之，得築用人數。並之，得六人。共成二十九尺七寸六分，以六人除之，即一人程功也。
求堤上、下廣及高、袤，術曰：一人一日程功乘總人，為堤積。以高差乘下廣差，六而一，為鱉冪。又以高差乘小頭廣差，二而一，為大臥塹頭冪。又半高差，乘上廣多東頭高之數，為小臥塹頭冪。並三冪，為大小塹鱉率。乘正袤多小高之數，以減堤積，餘為實。又置半高差及半小頭廣差與上廣多小頭高之數，並三差，以乘正袤多小頭高之數。以加率為方法。又並正袤多小頭高、上廣多小高及半高差，兼半小頭廣差加之，為廉法，從。開方立除之，即小高。加差，即各得廣、袤、高。又正袤自乘，高差自乘，並，而開方除之，即斜袤。
求甲縣高、廣、正、斜袤，術曰：以程功乘甲縣人，以六因取積，又乘袤冪。以下廣差乘高差為法除之，為實。又並小頭上下廣，以乘小高，三因之，為垣頭冪。又乘袤冪，如法而一，為垣方。又三因小頭下廣，以乘正袤，以廣差除之，為都廉，從。開立方除之，得小頭袤，即甲袤。又以下廣差乘之，所得以正袤除之，所得加東頭下廣，即甲廣。又以兩頭高差乘甲袤，以正袤除之，以加東頭高，即甲高。又以甲袤自乘；以堤東頭高減甲高，餘自乘，並二位，以開方除之，即得斜袤。若求乙、丙、丁，各以本縣人功積尺，每以前大高、廣為後小高、主廉母自乘，為方母。廉母乘方母，為實母（此平堤在上，羨除在下。兩高之差即除高。其除兩邊各一鱉腝，中一塹堵。今以袤再乘六因積，廣差乘袤差而一，得截鱉腝袤，再自乘，為立方一。又塹堵袤自乘，為冪一。又三因小頭下廣，大袤乘之，廣差而一，與冪為高，故為廉法。又並小頭上下廣，又三之，以乘小頭高為頭冪，意同六除。然此頭冪，本乘截袤。又袤乘之，差相乘而一。今還依數乘除一頭冪，為從。開立方除之，得截袤）。
求堤都積，術曰：置西頭高，倍之，加東頭高，又並西頭上下廣，半而乘之。又置東頭高，倍之，加西頭高，又並東頭上下廣，半而乘之。並二位積，以正袤乘之，六而一，得堤積也。
假令築龍尾堤，其堤從頭高、上闊以次低狹至尾。上廣多，下廣少，堤頭上下廣差六尺，下廣少高一丈二尺，少袤四丈八尺。甲縣二千三百七十五人，乙縣二千三百七十八人，丙縣五千二百四十七人。各人程功常積一尺九寸八分，一日役畢，三縣共築。今從堤尾與甲縣，以次與乙、丙。問：龍尾堤從頭至尾高、袤、廣及各縣別給高、袤、廣各多少。
答曰：
高三丈，
上廣三丈四尺，
下廣一丈八尺，
袤六丈六尺；
甲縣高一丈五尺，
袤三丈三尺，
上廣二丈一尺；
乙縣高二丈一尺，
袤一丈三尺二寸，
上廣二丈二尺二寸；
丙縣高三丈，袤一丈九尺八寸，
上廣二丈四尺。
求龍尾堤廣、袤、高，術曰：以程功乘總人，為堤積。又六因之，為虛積。以少高乘少袤，為隅冪。以少上廣乘之，為鱉隅積。以減虛積，餘，三約之，所得為實。並少高、袤，以少上廣乘之，為鱉從橫廉冪。三而一，加隅冪，為方法。又三除少上廣，以少袤、少高加之，為廉法，從。開立方除之，得下廣。加差，即高、廣、袤。
求逐縣均給積尺受廣、袤，術曰：以程功乘當縣人，當積尺。各六因積尺。又乘袤冪。廣差乘高，為法。除之，為實。又三因末廣，以袤乘之，廣差而一，為都廉，從。開立方除之，即甲袤。以本高乘之，以本袤除之，即甲高。又以廣差乘甲袤，以本袤除之，所得加末廣，即甲上廣。其甲上廣即乙末廣，其甲高即垣高。求實與都廉，如前。又並甲上下廣，三之，乘甲高，又乘袤冪，以法除之，得垣方，從。開立方除之，即乙袤。餘放此（此龍尾猶羨除也。其塹堵一，鱉腝一，並而相連。今以袤再乘積，廣差乘高而一，所得截鱉腝袤再自乘，為立方一。又塹堵袤自乘，為冪一。又三因末廣，以袤乘之，廣差而一，與冪為高，故為廉法）。
