△假令芻甍上袤三丈
假令芻甍上袤三丈，下袤九丈，廣六丈，高一十二丈。有甲縣六百三十二人，乙縣二百四十三人。夏程人功當積三十六尺，限八日役。自穿築，二縣共造。今甲縣先到。問：自下給高、廣、袤、各多少？
答曰：
高四丈八尺，
上廣三丈六尺，
袤六丈六尺。
求甲縣均給積尺受廣、袤，術曰：以程功乘乙縣人數，又以限日乘之，為積尺。以六因之，又高冪乘之，又袤差乘廣而一，所得又半之，為實。高乘上袤，袤差而一，為上袤之高。三因上袤之高，半之，為廉法，從。開立方除之，得乙高。以減甍高，餘即甲高。求廣、袤，依率求之（此乙積本倍下袤，上袤從之。以下廣及高乘之，六而一，為一甍積。今還元須六因之，以高冪乘之，為實。袤差乘廣而一，得取高自乘以乘三上袤之高，則三小高為廉法，各以取高為方。仍有取高為立方者二，故半之，為立方一。又須半廉法）。
