△血絡論第三十九
黃帝曰：願聞其奇邪而不在經者。岐伯曰：血絡是也。
黃帝曰：刺血絡而僕者，何也？血出而射者，何也？血少黑而濁者，何也？血出清而半為汁者，何也？拔針而腫者，何也？血出若多若少而面色蒼蒼者，何也？拔針而面色不變而煩悗者，何也？多出血而不動搖者，何也？願聞其故。
岐伯曰：脈氣盛而血虛者，刺之則脫氣，脫氣則僕。
血氣俱盛而陰氣多者，其血滑，刺之則射；陽氣蓄積，久留而不瀉者，其血黑以濁，故不能射。
新飲而液滲於絡，而未合和於血也，故血出而汁別焉；其不新飲者，身中有水，久則為腫。
陰氣積於陽，其氣因於絡，故刺之血未出而氣先行，故腫。
陰陽之氣，其新相得而未和合，因而瀉之，則陰陽俱脫，表裏相離，故脫色而蒼蒼然。
刺之血出多，色不變而煩悗者，刺絡而虛經，虛經之屬於陰者，陰脫，故煩悗。
陰陽相得而合為痺者，此為內溢於經，外注於絡。如是者，陰陽俱有餘，雖多出血而弗能虛也。
黃帝曰：相之奈何？岐伯曰：血脈者，盛堅橫以赤，上下無常處，小者如針，大者如筋，則而瀉之萬全也，故無失數矣。失數而反，各如其度。
黃帝曰：針入而肉著者，何也？岐伯曰：熱氣因於針，則針熱，熱則內著於針，故堅焉。
