△根結第五
岐伯曰：天地相感，寒暖相移，陰陽之道，孰少孰多，陰道偶，陽道奇。發於春夏，陰氣少，陽氣多，陰陽不調，何補何瀉。發於秋冬，陽氣少，陰氣多；陰氣盛而陽氣衰，故莖葉枯槁，濕雨下歸，陰陽相移，何瀉何補。奇邪離經，不可勝數，不知根結，五臟六腑，折關敗樞，開閤而走，陰陽大失，不可復取。九針之玄，要在終始；故能知終始，一言而畢，不知終始，針道鹹絕。
太陽根於至陰，結於命門。命門者，目也。陽明根於厲兌，結於顙大。顙大者，鉗耳也。少陽根於竅陰，結於窗籠。窗籠者，耳中也。太陽為開，陽明為閤，少陽為樞，故開折，則肉節瀆而暴病起矣。故暴病者，取之太陽，視有餘不足。瀆者，皮肉宛膲而弱也。閤折，則氣無所止息而痿疾起矣。故痿疾者，取之陽明，視有餘不足。無所止息者，真氣稽留，邪氣居之也。樞折，即骨繇而不安於地。故骨繇者，取之少陽，視有餘不足。骨繇者，節緩而不收也。所謂骨繇者，搖故也。當竊其本也。
太陰根於隱白，結於太倉。少陰根於湧泉，結於廉泉。厥陰根於大敦，結於玉英，絡於膻中。太陰為閤，少陽為樞。故開折，則倉廩無所輸，膈洞。膈洞者，取之太陰，視有餘不足，故開折者，氣不足而生病也。閤折，即氣絕而喜悲。悲者取之厥陰，視有餘不足。樞折，則脈有所結而不通。不通者，取之少陰，視有餘不足，有結者，皆取之不足。
足太陽根於至陰，溜於京骨，注於昆侖，入於天柱、飛揚也。足少陽根於竅陰，溜於丘墟，注於陽輔，入於天容、光明也。足陽明根於厲兌，溜於沖陽，注於下陵，入於人迎，豐隆也。手太陽根於少澤，溜於陽谷，注於小海，入於天窗，支正也。少陽根於關沖，溜於陽池，注於支溝，入於天牖、外關也。手陽明根於商陽，溜於合谷，注於陽谿，入於扶突、偏歷也。此所謂十二經者，盛絡皆當取之。
一日一夜五十營，以營五臟之精，不應數者，名曰狂生。所謂五十營者，五臟皆受氣，持其脈口，數其至也。五十動而不一代者，五臟皆受氣。四十動一代者，一臟無氣。三十動一代者，二臟無氣。二十動一代者，三臟無氣。十動一代者，四臟無氣。不滿十動一代者，五臟無氣。予之短期，要在終始。所謂五十動而不一代者，以為常也。以知五臟之期，予之短期者，乍數乍疏也。
黃帝曰：逆順五體者，言人骨節之大小，肉之堅脆，皮之厚薄，血之清濁，氣之滑澀，脈之長短，血之多少，經絡之數，餘已知之矣，此皆布衣匹夫之士也。夫王公大人，血食之君，身體柔脆，肌肉軟弱，血氣慓悍滑利，其刺之徐疾淺深多少，可得同之乎。岐伯答曰：膏梁菽藿之味，何可同也？氣滑即出疾，其氣澀則出遲，氣悍則針小而入淺，氣澀則針大而入深，深則欲留，淺則欲疾。以此觀之，刺布衣者，深以留之，刺大人者，微以徐之，此皆因氣慓悍滑利也。
黃帝曰：形氣之逆順奈何？岐伯曰：形氣不足，病氣有餘，是邪勝也，急瀉之；形氣有餘，病氣不足，急補之；形氣不足，病氣不足，此陰陽氣俱不足也，不可刺之，刺之則重不足。重不足則陰陽俱竭，血氣皆盡，五臟空虛，筋骨髓枯，老者絕滅，壯者不復矣。形氣有餘，病氣有餘，此謂陰陽俱有餘也。急瀉其邪，調其虛實。故曰：有餘者瀉之，不足者補之，此之謂也。
故曰：刺不知逆順，真邪相搏。滿而補之，則陰陽四溢，腸胃充郭，肝肺內〈月真〉，陰陽相錯。虛而瀉之，則經脈空虛，血氣竭枯，腸胃〈亻聶〉闢，皮膚薄著，毛腠夭膲，予之死期。
故曰：用針之要，在於知調陰與陽。調陰與陽，精氣乃光，合形與氣，使神內藏。故曰：上工平氣，中工亂脈，下工絕氣危生。故曰：下工不可不慎也，必審五藏變化之病，五脈之應，經絡之實虛，皮之柔麤，而後取之也。
