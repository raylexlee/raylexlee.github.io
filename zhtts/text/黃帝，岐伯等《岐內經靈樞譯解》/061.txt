△五禁第六十一
黃帝問於岐伯曰：餘聞刺有五禁，何謂五禁？岐伯曰：禁其不可刺也。黃帝曰：餘聞刺有五奪。岐伯曰：無瀉其不可奪者也。黃帝曰：餘聞刺有五過。岐伯曰：補瀉無過其度。黃帝曰：餘聞刺有五逆。岐伯曰：病與脈相逆，命曰五逆。黃帝曰：餘聞刺有九宜。岐伯曰：明知九針之論，是謂九誼。
黃帝曰：何謂五禁，願聞其不可刺之時。岐伯曰：甲乙日自乘，無刺實，無發蒙於耳內。丙丁日自乘，無振埃於肩喉廉泉。戊己日自乘四季，無刺腹，去爪瀉水。庚辛日自乘，無刺關節於股膝。壬癸日自乘，無刺足脛，是謂五禁。
黃帝曰：何謂五奪？岐伯曰：形肉已奪，是一奪也；大奪血之後，是二奪也；大汗出之後，是三奪也；大泄之後，是四奪也；新產及大血之後，是五奪也。此皆不可瀉。
黃帝曰：何謂五逆？岐伯曰：熱病脈靜，汗已出，脈盛躁，是一逆也；病泄，脈洪大，是二逆也；著痺不移〈月困〉肉破，身熱，脈偏絕，是三逆也；淫而奪形、身熱，色夭然白，乃後下血衄，血衄篤重，是謂四逆也；寒熱奪形，脈堅搏，是謂五逆也。
