第三十章　憑弔
此篇日記，筆跡與上半冊相符，係夢霞手鈔，非筠倩親筆，而日記之末，尚有夢霞附記數語，因並錄之，寥寥百餘字，亦以見夢霞固未嘗忘情於筠倩也。
此余妻之病中日記也。余妻年十八，沒於庚戌年六月十七日。此日記絕筆於十四，蓋其後三日，正病劇之時，不復能作書也。余聞病耗稍遲，比至，已不及與余妻為最後之訣別。聞余妻病中，日望余至，死時尚呼余名。此日記則留以貽余者。余負余妻，余妻乃能曲諒余心，至死不作怨語。余生無以對之，死亦何以慰之耶？無才薄命不祥身，直遣凶災到玉人。一之為甚，其可再乎？余妻之死，余死之也。生前擔個虛名，死後淪為孤鬼。一場慘劇，遽爾告終。余不能即死以謝余妻，余又安能不死以謝余妻？行矣，行矣！會有此日，死而有知。離恨天中，為余虛一席焉可也！
宛轉纏綿，淒涼悱惻。余讀筠倩之日記，余為筠倩傷矣。一枝木筆，未受東風吹拂，遽遭苦雨摧殘。筠倩之薄命，與梨娘同；筠倩之遭際，殆較梨娘而尤酷。夢霞，情種也，亦情魔也，因鍾情於一人，復牽連及於一人。顛倒情緣，離奇因果，以誤用其情之故，卒使玉人雙殞，好夢成空。鐵血孤埋，征魂不返。茫茫萬古，銷不盡者相思；草草一坏，填不平者長恨。余亦傷心人，寫此斷腸史，事不相干，情胡能已！擲筆欷歔，誠不知涕泗之何從也。
余書今可與諸君告別矣，然佳人才子，結果固已如斯。彼窮老孤兒，近狀又復奚若？是不可不窮其究竟，以收拾此一局殘棋也。梁谿琴水，猶邾魯耳。余何惜費幾日之工夫，作一番之偵探。意既決，乃獨駕扁舟，作蓉湖之游。余之此行，擬先訪石癡，因介紹見崔翁，可得余意中所欲知者。設石癡而不遇，則余將失望，余於崔氏素無瓜葛，未便造廬而謁也。比至，則石癡負芨歸來，尚未及旬日，見余頗錯愕。余與石癡別七年矣，歲月漸增，形容都改，乍見幾不相識焉。既而開樽話舊，倍極留連。石癡因詢余來意。余曰：余此來，為君去歲一封書耳。石癡初若不省憶者，尋思半晌，乃曰：有之，託君之事，今若何矣？能以全豹示我否？余乃告以前此擱置之故。石癡默然。余卒然問曰：今其人安在耶？石癡曰：武漢事起，留學生紛紛歸國，夢霞先余行半月。臨別為余言：此行或不返里，當效力於民軍，償余素志。今別近匝月，尚未知其消息。君不來，余方擬買棹往伊家一探也。余曰：夢霞蹤跡，余頗知之，余尚欲請君觀一物也。探懷出小冊授石癡。石癡閱未數行，即訝曰：此夢霞之袖中秘也，在東京時，彼曾出以示余。君於何處得之？余黯然曰：夢霞死矣！
（注釋：梁谿琴水：指相鄰之地。邾魯：指兩地相去不遠。邾國（亦名邾婁國、鄒國），春秋戰國的小諸侯國。首都邾於現今山東省曲阜東南之南陬村。此處之魯應是東魯，孔子出生於此。首都在曲阜。）
石癡大驚，轉詰余：君言云何？余乃以武昌歸友之言，詳為石癡道，且曰：此一小冊，經滄海、歷戰場，余友得之於槍林彈雨之中，卒輾轉而入於余手。孰牽引之，孰介紹之，此中或非無意，不然，武漢之役，少年仗義之徒，不著姓氏，輕擲頭顱者眾矣。而夢霞獨藉一小冊子留遺於世，其名遂不至淹歿而無聞。或者，彼已死之梨娘，一縷芳魂常繞情人左右，冥冥中陰為布置，俾其所愛者之奇情偉績，得藉文士之筆墨，傳播於人間，事非偶然也。石癡聞言，慨焉歎息，曰：彼別余時，侃侃數言。余早知其必能實行其志。今果烈烈轟轟，流血而去。渠死可以無恨。而此小冊既入君手，則為死者表揚。君不得辭其責。前函具在，事跡可稽。今有此一死，更足令全書生色，可以濡染大筆，踐余昔日之請矣。余應曰：唯唯。
既而請於石癡曰：余尚有所詢。彼黃髮垂髫無恙耶？石癡愀然曰：崔翁乎？骨已朽矣。言之殊惻人懷。自梨、筠二人相繼殞謝後，彼矍鑠之老翁，乃若碩果之僅存，老境太覺不堪，未幾即感疾死。渠家戚族無多，翁死遂無人主持，僅有外戚某氏，遠隔城鄉，聞訃奔至。後經眾提議，將鵬郎寄養於某老，遺產亦委某氏代為經理，俟成人授室後，再整舊日門庭。議既決，某氏前攜鵬郎去。其遺宅則由某氏僱僕媼二人以守之，幸未至鞠為茂草。數年之間，一家盡毀。吾鄉中死亡之慘、衰敗之速，殆未有若彼家之甚者。想君聞之，亦當生一種滄桑之感也。余喟然曰：興廢不常，盛衰有準，環境往復，理所必然。積善之家，餘慶未絕，有佳兒在，遲以十年，夏少康中興之業成矣。石癡頷余言，復曰：君既來此，有意至夢霞葬花處一弔埋香遺跡乎？余當導君往。余曰：甚願。此去或拾得零香剩粉歸，可為余書煞尾，著一點江上青峰也。
幾株敗柳，一曲清溪，老屋數椽，重門深鎖。時值孟冬，百草皆死，門以外一片荒蕪，不堪入目，境地至為幽寂。石癡語余曰：此即崔氏之舊居也。夢霞寓此時，余常來此，今絕跡者已年餘矣。此其後舍，守者即居於此。前門則久為鐵將軍所據，無人問津，門上恐已生莠草也。且行且語，已至門次。石癡舉掌叩門，作敗鼓聲。良久，有老嫗拔關出見余等，注視不語，若甚訝來客之突兀者，旋問曰：客來何事？殆訪崔家舊主人乎？惜來遲一年，今渠家已無人矣。石癡曰：姥姥不識我耶？嫗熟視石癡，乃笑曰：君非秦公子耶？余老眼花矣。石癡告以來意。嫗即導余等入內。過一小圃，晚菘盈畦，青滑可擷，曲折達一書舍，室門上加以鎖，積塵封焉。前有庭，庭廣不足一畝，庭中景象，絕類古剎。牆階之上，遍鋪苔衣，不露一罅縫痕，蓋絕人跡者久矣。
石癡引余至一處，有土墳起，累然成小阜，云即夢霞葬花處。欲尋碑石，則已不見，殆歷時既久，為地心吸力所吸入歟？抑為人攜去，珍之為秦磚漢瓦歟？不可得而知。塚上短草芃芃，生意歇絕。草根之下，槁泥凝結成小塊無數，彷彿猶有傷心人血淚痕也。憑弔久之，彷徨回顧，余突謂石癡曰：君誑我，空庭如洗，安有所謂梨花與辛夷耶？石癡曰：異哉，是誠有之，今何並枯枝敗葉亦俱杳然？意者美人已返瑤台，而此美人之靈根，亦為司花吏拔去，移值天上耶？因呼嫗問之，嫗言前聞庭中實有二樹，梨夫人死後，春來梨樹即不發花，辛夷雖吐蕊，亦不能如往年之盛。是年六月，筠姑娘又死，二樹均日就枯萎，柔條曼葉，失盡舊觀。比老主人死，余等來時，僅見枯乾兩株，兀然直立，枝葉皆化為烏有。問：枯乾何在？則曰：已斫作柴燒矣。余曰：惜哉，是亦焦桐之類也。草木無知，乃為人殉，斯真所謂情種矣。孑然一枯乾，大足以供後人之憑弔，何物老嫗，大煞風景。此已死之情根，尚不能久留於世，彼癡男怨女，情死情生，宜其一霎時便成為歷史上之人物也，與石癡歎息者久之。
余旋指書舍問石癡曰：此即夢霞寓居之所耶？石癡曰：然。余昔年時與夢霞促坐閒談於此。猶憶某年秋，余訪夢霞，夢霞沽酒留飲。半酣，夢霞指庭畔香塚語余曰：『此余之埋愁地、銷魂窟也。余死苟得埋骨於此，則此身長伴花魂，死可無恨。』又指庭前二樹謂余曰：『此余之膩友，亦余之愛妻也。其和靖妻萼綠華，為千秋佳話。余今妻此二花，和靖且輸余豔福矣。』言已大笑。復曰：『明年此花開時，君能歸來，當再與君對花痛飲一醉，以餘瀝澆花，為二花壽。』噫！孰知酒杯纔冷，人事已非，人既云亡，花亦不壽，徒剩傷心之境地，尚入余之眼際。情長緣短，室邇人遙，既含宿草之悲，再下哭死之淚。余獨何人，乃能堪此？自今以後，亦不能再至是間矣。石癡言時，淚盈襟袖。余至此亦覺觸目淒涼，百感交集，恨無以塞石癡之悲也。
石癡復令嫗啟書室門，與予俱入。則見塵埃滿地，桌椅俱無。窗上玻璃碎者碎，不碎者亦為塵所蒙，非復光明本質。石癡一一指示余：此夢霞下榻處，此夢霞設案處，此余與夢霞對飲處。四顧壁立，空無一物，惟門側倚一敗簏，字紙充實其中。石癡就而翻檢焉。室中空氣惡濁，余不能耐，呼石癡曰：去休，是間不可以少駐矣。石疾忽檢得一紙，欣然向余曰：君試閱之，此情天劫後之餘灰也。余受而審視，上有秋詞一闋，詞曰：
秋光驚眼。將前塵後事，思量都遍。極目處，一片苔痕。記手折梨花，那時曾見。病葉西風，這次第，光陰輕變。算相思只有，三寸瑤箋，與人方便。　　蓬萊水清且淺。只魂飛夢渡，來去無間。最難是，立盡黃昏，知對月長吁，一般難免。薄命牽連。真憐惜，空深依戀。還只恐，未償宿債，今生又欠。
－－右調《解連環》
舊恨猶長，新愁相接，眉頭心上頻攢。獨客空齋，孤枕伴清寒。醉時解下青衫看，數淚點，曾無一處乾。道飄零非計，秋風菰米，強勤加餐。　　老去秋娘還在，總是一般淪落，薄命同看。憐我憐卿，相見太無端。癡情此日渾難懺。恐一枕梨雲夢易殘。算眼前無恙，夕陽樓閣，明月闌干。
－－右調《送入我門來》
（全書終）
