第二十七章　隱痛
絕代佳人，一場幻夢。血枯淚竭，還他乾淨身軀；蘭盡膏殘，了却纏綿情緒。梨娘之死慘矣，然其致死之由，梨娘苦於不能自言，家人固不得知。即朝夕相處如筠倩，生死相從如夢霞，此時亦未能遽悉。忍淚吞聲，不明不白，此梨娘之死所以慘也。既死之後，家人咸哭。筠倩尤椎胸大慟，哽咽而呼曰：嫂乎，嫂竟棄我而去乎！我於世為畸零人，誰復有愛我如嫂者？天乎無情，復奪我愛嫂以去，留此薄命孤花，飄泊倩誰護惜？其不隨嫂而死者，曾幾何時耶！嫂而有知，白楊衰草間，毋虞寂寞，不久有人來，與嫂同領夜臺滋味矣。且哭且呼，淚落衾畔，幾成小河。力竭矣，聲嘶矣，而痛尤未殺。筠倩與梨娘姑嫂之情耳，並無浹髓淪肌之愛，鏤心刻骨之情，今梨娘死，筠倩哭之，即對於親姊，亦無斯哀痛，此則旁觀者所不解也。
夫以梨娘之貌、梨娘之才、梨娘之命，苟非鐵作心肝者，誰不憐之、愛之、惜之、痛之？況平日端莊賢淑，溫順如處子，慈善有佛心，一旦仙姿遽萎，遺愛猶留。如斯人者，於臨歿時欲得人幾副眼淚，殊非難事。然而感情有厚薄，斯哀思有淺深。他人之哭梨娘不過一時觸目傷心之慘痛，如太空之浮雲，一過便無蹤影，蓋無深感，故亦無深痛也。筠倩之哭梨娘，與他人迥異，其痛刺心，其痛入骨。若非梨娘復生，其痛終無止境，除是此身示死，其痛乃有已時。筠倩對於梨娘胡竟抱此深痛？蓋感於生前者，固屬非淺，感於死時者，尤有難言。人知梨娘病死，而筠倩則固知梨娘決非病死也。梨娘致死之由，梨娘不為家人言。梨娘決非病死，筠倩知之，而生前不能問梨娘，死後亦不能語家人。忍令此可憐之軀殼，斷送於模糊影響之中。難言之痛，與忍死之痛，兩重並作一重，更不容稍加遏抑。此眾人哭梨娘之淚，筠倩所以獨多歟。
天寒日慘，愁雲蔽空，薤歌一聲，路人魂斷。家人各收淚料理後事。筠倩哭泣模糊，已不成人狀。鵬郎則匍匐於梨娘身旁，號咷大哭。崔父亦雙袖龍鍾，痛揮老淚。一室之中，惟聞哭聲嗚嗚，惟見淚波汨汨，人世殆無其慘。良久，筠倩止泣，為梨娘沐浴，褻衣甫解，胸前突露一物，狀類書函。是函蓋梨娘絕筆，於病中乘間書此，留以貽筠倩者。筠倩此時，亦不遑啟視，乃取而納諸懷中，薰香滌梨娘屍體，整冠易衣畢，延羽士持誦。蓋南方俗例，人死必延羽士，為死者指引冥途，猶西人之延牧師也。羽士至，家人復哭。棺衾已備，旋即大殮，哭聲益縱，蓋棺時筠倩幾欲躍入棺中，與梨娘俱逝。家人力勸始止。
比安靈已畢，天已大明，忽聞爆竹聲聲，震動耳鼓，家人如夢方醒，乃知今日之為元旦良辰也。傷哉薄命，三九年華，節屆歲除，魂歸離恨。竟不得續一絲餘命，度此殘宵，人與歲俱除，恨又與歲俱新矣。萬戶千門，春聲盈耳，桃符換舊，一色暄紅。惟崔氏門前則一片喪幡，簷端高掛。長庭冷落，風日淒清，亦新年之怪現象也。
香魂已渺，哀思難刪，是夜家人咸各睡息。筠倩猶獨守空幃，淒然弔影。一星幽火，冷照靈牀，痛死憐生，無窮哀感。乃取出梨娘遺筆，咽淚而誦其詞：
余有隱事，不能為妹言，但此事於妹終身頗有關係，不為妹言，則負妹滋甚，而余罪將不可逭。今余將死，不能不將余心窩中蓄久未洩之事，為妹傾筐倒篋而出之，以贖余生前之愆。而事太穢瑣，礙難出口，欲言而噤者屢矣。余病已深，自知去死不遠，而此事不能終秘妹，不能與妹明言，當與妹作筆談。余今握管書此，即為余今生拈弄筆墨之末次。余至今日，甚悔自幼識得幾個字也。僅草數行，余手已僵，余眼已花，余頭涔涔，而余心且作驚魚之跳，余淚且作連珠之濺矣。天乎！
余於未言之先，欲有求於妹者一事，蓋余之言不能入妹之耳，妹將閱之而色變眥裂，盡泯其愛我憐我之心，而鄙我恨我，曰：若是死已晚矣。余不能禁妹之不恨我，妹果恨我，余且樂甚。蓋恨我愈甚，即愛我益深。余無狀，不能永得妹之愛，亦不敢再冀妹之愛。余死後之罪孽，或轉因妹之恨我，冥冥中為之消減。故余深望妹之能恨我也。
此事為余一生之污點，實亦前世之孽根。余雖至死，並無悔心。不過以此事涉於妹，以余一人之私意，奪妹之自由，強妹以所難，此實為余之負妹處。至今思之，猶不勝懊惱也。然余當初亦為愛妹起見，而竟以愛妹者負妹，此余始料所不及也。余今以一死報妹，贖余之罪，余死而妹之幸福得以保全矣。妹乎！此一點良心，或終能見諒於妹乎？
余書至此，余心大痛，不能成字，擲筆而伏枕者良久，乃復續書。余死殆在旦暮間矣，不於此時，將余之心事掬以示妹，後將無及，故力疾書此。妹閱之，妹當知余之苦也。余自求死，本非病也，而家人必欲以藥苦我，若以余所受之苦為未足者，余不能言，而余心乃益苦。妹以余病，愛護倍至，日夜不肯離。余深感妹，而愧無福以消受妹之深情，欲與妹言，而未能遽言。余心之苦，乃臻至極點。余因欲報妹，而反以累妹，余之罪且將因之而增加。眼前若是其擾擾，余死愈一日不可緩，而此書乃余不能不於未死之前忍痛疾書，然後瞑以待死。
余年花信，即喪所天。寂處孤幃，一空塵障。縷縷情絲，已隨風寸斷。薄命紅顏，例受摧折。余亦無所怨也。孰知彼蒼者天，其所以折磨我者，猶不止此，復從他方面施以種種播弄，步步逼迫，必欲置之死地而後已。余情如已死之灰，而彼竭力為之挑撥，使得復燃；余心如已枯之井，而彼竭力為之鼓蕩，使得再波。所以如此者，殆使余生作孀雌，尤欲余死為冤鬼，不如此不足以死余也。自計一生，此百結千層至厚極密之情網，出而復入者再。前之出為幸出，後之入乃為深入。既入之後，漸縛漸緊，永無解脫之希望，至此余身已不能自主，一任情魔顛倒而已。余之自誤耶？人之誤余耶？余亦茫然。然無論自誤被誤，同一誤耳，同一促余之命耳。今已有生無幾，去死匪遙，彼至忍之天公與萬惡之情魔，目的已達，可以拍掌相賀。然余也，前生何孽？今世何愆？而冥冥中之所以處余者，乃若是其慘酷也。
此事首尾情節，頗極變幻，此時余亦不遑細述，妹後詢夢霞可得其詳。今欲為妹言者，余一片苦心，固未嘗有負於妹耳。妹之姻事，余所以必欲玉成之者，余蓋自求解脫，而實亦為妹安排也。事成之後，妹以失却自由，鬱鬱不樂，余心為之一懼。而彼夢霞，復抵死相纏，終不肯移情別注，余心更為大懼。蓋余已自誤，萬不可使妹亦因余而失其幸福。而欲保全妹之幸福，必先絕夢霞戀余之心。於是余之死志決矣。移花接木，計若兩得，今乃用心之左也。
上所言者，即余致死之由。然余幸無不可告妹之事，偶惹癡情，遽罹慘劫。此一死非殉情，聊以報妹，且以謝死者耳。余求死者非一日矣，而今乃得如願。余死而余之宿孽可以清償，余之餘情可以拋棄。以余之遭遇，直可為普天下古今第一個薄命紅顏之標本，復何所戀而寶貴其生命哉？妹閱此，當知余之所以死，莫以余為慘死之人，而以余為樂死之人，則不當痛余之死，惜余之苦，且應以余得及早脫離苦海而為余賀也。余固愛妹者，妹亦愛余者，姑嫂之情，熱於姊妹。十年來耳鬢廝磨，蘭閨長伴。妹無母，余無夫，一樣可憐蟲，幾為同命鳥。妹固不忍離余而去，余亦何忍棄妹而逝哉？然而筵席無不散之時，楸枰無不了之局，余已作失羣之孤雁，妹方為出谷之雛鶯。春蘭秋菊，早晚不同；老幹新枝，榮枯互異。余之樂境已逐華年而永逝，妹之樂境方隨福命以俱長。則余與妹之不能久相與處者，命也，亦勢也。然余初謂與妹不能長聚，而孰知與妹竟不能兩全也。今與妹長別矣，與使余忍恥偷生，而使妹之幸福因以減缺，則余雖生何樂？且恐其苦有更甚於死者。蓋此時妹之幸福完全與不完全，實以余之生死為斷。余生而妹苦，余亦並無樂趣，無寧余死而妹安，余亦可了癡情也。余言至此畢矣，尚有一語相要。余不幸為命所磨，為情所誤，心雖糊塗，身猶乾淨。今以一死保全妹一生之幸福，妹能諒余苦心，幸為余保全死後之名譽也。至家庭間未了之事，情關骨肉，妹自能為余了之，毋煩余之喋喋矣。
