
			　　話說林啟榮在九江城內，知道清兵要開掘地道，定計亦從城內開掘以拒之。叵奈清兵人馬多眾，雖自攻圍九江之後，死傷不下四萬人﹔又復陸續增兵，竟將九江東南西北，四面開掘。真令林啟榮防不勝防，阻不勝阻﹔林啟榮自知難破此策，奈救兵不至，只得以死自誓。那日報到清兵大隊，分四面圍攻，林啟榮即引兵抵禦。還幸士卒用命，各願受聽指揮，並無分毫畏俱。城內居民亦出而相助：或從事工役﹔或為軍人炊爨，不辭勞苦。林啟榮見之慨然下淚道：「有兵如此，有民如此，若吾不與城共存亡，非人也！」

　　當時城外清兵槍炮交攻，林軍亦率兵槍炮還擊，兩軍喊殺連天。林軍憑高視下，死傷清兵極眾，幸城樓上各有躲身之所，故城內林軍還不大受傷﹔奈清兵雖死傷枕藉，又陸續加增，並不退後。甫進一程，即紮營停止，不再攻擊。林啟榮見此情景，知道官文用意，視地道所至，為進攻之程。欲不住抵攻清兵，又恐槍彈不繼，心極焦急。椎督兵猛力開掘地穴，以阻清兵地道政策而已。是時城內守兵，已逐漸稀少﹔困死傷數千人，雖僅在清兵死傷十分之一，但一來城內守兵，只約二萬人，除死傷外，只存萬餘人﹔二來城已被圍，凡死傷之人，其屍首無法出城安葬，只埋諸城內地道。且屍首久停，遂成瘍疫，從前林啟榮所設贈醫局，皆應接不暇，或兵或民，日中死者常數百人，病者不計其數﹔藥肆幾為之一空。從前只準備糧食，那有準備藥材，因是居民大為惶恐。林啟榮意殊不忍，欲圖自盡，任軍民獻城。惟一切軍民，皆不願見林啟榮自盡，於是病者多諱言疾病。奈死者眾伙，林啟榮無可如何。乃在城北購民房數十間，辟為空城，以葬死者於一隅。居民一聞此令，皆願獻屋，不願領價。惟林啟榮不忍，飭令給還價值，使另行覓地而居。自此另辟葬地，疫症似乎略減。但此時兵力不免稍疲，惟仍體諒林啟榮，各賈餘勇，以待救兵。

　　是時李世賢亦得李秀成文報，著以援應九江。李世賢以苦被左宗棠牽制，不能抽出，乃力當各路﹔令黃文金馳救九江。那黃文金即引所部人馬，直向九江進發，以擊李續宜、曾國藩兩軍之後。清兵以九江救兵已到，心固惶急﹔又因各處開掘地道，已被林啟榮破了兩處，清兵更有些灰心。都統舒保，乃請諸官文，以九江難克，宜約兵暫退。是時官文已無主宰，乃商諸胡林翼。林翼大怒道：「吾軍到此不易。若即行退兵，恐已死之數萬人，亦有怨聲也！」乃決議力攻。即令李續宜一軍抽出江忠義，曾國藩一軍抽出周風山，胡林翼一軍抽出江忠濟，共三路合當黃文金。其餘諸軍，仍悉力攻城。

　　時林啟榮盼得黃文金援兵已到，惟仍不能通進九江，心中已覺無望。又見子彈漸少，兵、民皆有倦色，不覺雙眼垂淚，惟過一日，守一日耳。時清兵所開地道，前後己被林啟榮破了數處，壓死清兵四五千人，仍從事開掘不已。凡未經林啟榮所破之地道，尚有西北兩處，皆藏了炸藥。那日是六月初七日：官文、曾國藩、胡林翼、李續宜引兵齊進，並力環攻四門。林軍在城上一齊發槍抵禦。清兵死在城下者，又如山積，兩軍方猛戰間，忽然轟天響震，西北城垣陷了百餘丈，磚石與血肉騰飛空中，太平人馬在西北城者，俱已斃命，屍首擲至半空。清兵死傷更眾。官文、胡林翼卒兵踐屍而進。四出放火，乘勢衝殺，太平兵猶抵死巷戰﹔城內人民亦怒清兵亂殺，皆同在街巷相拒。此時煙燄蔽天，不見人影，但聞喊殺之聲。積屍流血，壅塞街衢。太平守將真天侯林啟榮，先已自盡，其部將李興隆、元戒、張輝、杜應時、陳官義等二十親人，皆奮力抵殺，力盡而歿，至是九江遂陷。

　　按林啟榮本翼王石達開部將，所向無敵。自奉令再守九江之後，數年間斬敵將不計其數。清兵以攻九江，致斃者不下七八萬人。德澤及於閭閻，名聞於敵國。至今曾國藩、胡林翼、左宗棠等，皆稱為林先生，不呼其名。又曾國藩曾與左宗棠討淪圍攻九江。左宗棠道：「吾敢以孤軍與百萬之眾，戰於沙場﹔不敢以本部與林啟榮決勝負於九江城外。」其令敵人敬畏如此！至是乃歿於九江之役。聞者莫不惜之！時人有詩贊道：

　　智勇真無匹，將軍本絕倫。

　　奇才摧大敵，遭愛及斯民。

　　身與城俱碎，心同石不磷。

　　古今誰似汝？惟有一張巡！

　　林啟榮既歿，城中軍民初尚未知。及至西門，見林啟榮身首炸為兩段，身與四肢，已不知飛至何處，只存一顆頭顱，已為藥氣薰蒸，惟雙目猶閃閃如生。其部兵乃取其首級，逃出城外，後以檀木配成全身，為之安葬。惟軍民知林啟榮既死，更奮勇與清兵格鬥﹔極至手無寸鐵者，猶以石相擲。計城破時，尚在午間，及至夜後，胡林翼首先下令招降：惟自軍人以至百姓，無有一人言降者。城東菜傭張吉，懼其老父被害，詣胡林翼軍前稱降，城中軍民大怒，竟擊死張吉。胡林翼見殺人太多，竟無一人降服，不禁下淚，乃謂左右道：「不意林先生結得人心，一至如此，古所未聞也！」乃請諸官文、曾國藩速行止殺。凡太平兵馬殺不盡的，及城中居民，願留者留城，不願留者聽其自便。於是城內舊日軍民人等，皆各檢細軟出城逃走。行時並將府庫軍械糧食，及田畝種植與房屋所存物業，一概盡行焚毀，並不留分毫，以資敵人。官文大怒，欲迫而殺之。胡林翼與李續宜力止乃免。計是役九江被陷，太平兵馬死去萬餘人﹔城內居民死去八九千人。清兵前後死傷直逾五六萬，可謂一場凶戰。為歷來破城所未有。

　　警報到了金陵，是時清將勝保及德興阿、都興阿等，各軍只頓兵金陵城外，並不像向榮當時認真攻擊。故李秀成已知清兵之志，不在攻擊金陵，只圖牽制，料金陵萬無一失，已屢欲往援九江。奈洪秀全不允。及聽得九江失守，林啟榮陣亡，君臣無不失色！李秀成進道：「昔日之所以能阻敵人兵力者，以九江為數省咽喉，據之足以制敵死命也！今當失守，局面又大變動。自此清兵往來較易，而吾國於東南益多事矣！」洪秀全道：「今朕以重兵往爭九江何如？」李秀成道：「此時已無及矣！林啟榮佈置多年，今已被陷：陷要盡失，菁華俱毀﹔縱能復之，已難守禦。況清兵頻年屢窺九江，合前後損七八萬人馬，折數十員將官，而始得之，必以重兵駐守。且彼乘勝之威，攻之亦難也。吾恨不早以大兵救九江，致壞我名城，損我良將，白此一戰，關係不少也。」說罷大哭，洪秀全低頭不語，左右皆向秀成勸慰。秀成道：「吾非徒哭九江，實重哭林啟榮也！昔林啟榮在翼王部下，與吾同事：臨事不苟，遇敵則先，待人則恩威並濟﹔所有餘貲，盡賞戰士，放軍士皆樂為用。因之無攻不克，無戰不勝。稍有暇日，即周覽地勢，繪為戰圖﹔或研讀兵書，手不釋卷。自守九江以來，皆守險不守地，斬敵將一二品者十餘人。今一旦歿了，此後國家失一長城，安得不哭？」洪秀全乃問道：「然則現在計劃如何方可？」李秀成道：「敵人不啻以全國兵力，爭回九江。以為一得九江，諸事必易著手也。自此東南，必形多事。武昌、安慶，尤為吃緊。故猝然又難北上，必在東南再振軍威，庶乎可矣！」洪秀全道：「朕信卿，任卿圖之。」李秀成遂出。歎道：「天王不從我言：以致九江失守，實為可惜。苟吾不回天京，九江未必便失也。」乃一面料理金陵軍務，並賞贈林啟榮，以勉人心﹔一面致書李世賢，使會同黃文金，顧重贑、浙二省﹔復致書陳玉成，使進趨湖北，以襲官文、胡林翼之後，然後再商行止。

　　且說英王陳玉成大軍，既由皖入鄂，自龔得樹戰歿後，所有龔軍捻黨舊部，由蘇老天管帶，隸在自己麾下：計大軍共四萬餘人。初未知九江遽陷，欲取道北行，遂由黃州進占麻城。那陳玉成本原籍麻城人氏，對於地勢更為熟識，先將軍情佈置一切，復招本籍子弟數千人，使訓練成軍，以厚兵力。忽聽得清官多隆阿、鮑超兩軍，將由下游上進，陳玉成乃大集諸將計議道：「多隆阿、鮑超二人在清兵中最為驍悍，屢敗不退，清兵號為多龍鮑虎，誠勁敵也。以為犄角，則敵人之勢力孤，而吾之佈置易矣。」於是發遣諸將，分道四出，盡收險要之地，以中軍駐紮麻城，設立堅壘五十八座，安置大炮二百門於壘上，深溝固壁，以待敵軍。分撥既定，忽接得安慶守將張朝爵飛報：知道九江被陷，林啟榮陣亡。時陳玉成正與一班部將討論軍事。聽得只點消息，不覺大驚道：「不料林啟榮乃敗於清兵之手。林啟榮初守九江，已非常得力﹔及後出兵江右，九江復失，至第二次洪天王奪回九江，復以林啟榮守之。數年以來，屢破清兵，歷斬清將，遠近聞名。今一旦殉難，九江遂失，此後安慶必日形多事矣。哀哉啟榮！痛哉啟榮！」歎息一回，部將韋朝綱道：「九江既失，自安慶而天京，皆失了屏障，吾等在此，若能以一戰破多、鮑二人，尚可支東南半壁，否則大局漸危矣。英王勿徒自歎息，且商議大計為是。」正說著，又報多隆阿、鮑超，忽移兵東下安慶﹔胡林翼卻遣兵來攻麻城。

　　原來胡林翼探得陳玉成在麻城，經營守戰之策，十分完備，故不欲直攻麻城。改令多、鮑二軍東下，以為陳玉成聽得，必回救安慶，因安慶為陳玉成家小所在，故欲乘玉成回軍時，以多、鮑二將中道求戰，實欲避其險銳也，卻又令提督蘇文煥為先鋒，自率諸將往攻麻城，以牽制陳玉成之後。陳玉成聽得亦知胡林翼之意，即下令先破林翼，後攻多、鮑二軍。即令蘇老天及韋朝綱各引本部離城南五十里埋伏，俟胡軍來時夾擊之。一面率五旗營及小兒隊，揚言往救安慶，僅離東南二十餘里即駐下，打探蘇老天及韋朝綱勝負。時胡林翼只信陳玉成精悍，也不料其獨有深謀。聽得陳玉成趨救安慶，乃大喜道：「吾故知安慶為陳玉成家小所在，必不刻忘安慶也。吾今當先收麻城，然後回軍，以為多、鮑二將後勁可矣！」說罷催兵前行，限今晚即到麻城地面。不。意大軍正行間，尚離麻城四五十里，忽然兩邊山嶺林木內，已現出太平軍旗號：炮聲震動，左有韋朝綱，右有蘇老天，分兩路殺來。胡軍措手不及，一時慌亂。胡林翼方下令分軍抵禦：惟前部提督蘇文煥，已如驚弓之鳥，早以為中了敵人之計，沒命的向後奔逃，蘇老天、韋朝綱分兩路追趕。胡林翼正督兵奮戰，忽然陳玉成大隊擁至，以小兒隊為前鋒，五旗營亦隨後殺將進來，胡軍大敗。小兒隊統領陳國瑞，一馬當先，直衝清兵，要捉胡林翼。正遇清將提督蘇文煥，陳國瑞槍聲一響，蘇文煥已中槍落馬，清兵大亂。小兒隊乘機奮殺，五旗營又一齊擁至，蘇老天、韋朝綱又從後殺來，清兵沒命的奔逃，自相踐踏。胡林翼正走間，忽見前途一隊人馬，迎面前來，正在心驚，卻歎道：「來截者若是敵軍，吾其死矣。」正歎間，忽見來軍馳北而行，方知不是敵軍，乃都統舒保也！官文恐胡林翼有失，特遣舒保來助。胡林翼得舒保支撐一陣，遂引敗殘人馬，向南而逃。那舒保終抵當陳玉成不住，亦一同敗走。陳玉成迫殺三十餘里，計清兵死者三千餘人，降者其數相當。

　　陳玉成大獲全勝，部將吳汝孝進道：「乘此一勝，胡林翼必不敢再出，可以馳救安慶矣！」陳玉成道：「敵人正欲我往救安慶，我安可中其計乎？昔孫臏救趙，未嘗至趙﹔吾今日惟有邀多隆阿、鮑超之後耳！吾早已發人，打探多、鮑兩軍行路矣！」說罷已報到：多、鮑兩軍清兵，並有各路大軍附屬，不下四五萬人，已沿英山而過，一路而來，將抵太湖地也。時陳玉成聽得，乃立令拔隊東行，由羅田直過英山。原來多、鮑二將，方取緩行，以待陳玉成之兵，故陳玉成到時，兩軍相遇於附近太湖之二郎河，兩軍相隔，僅三十餘里。陳玉成知鮑超一軍，必爭宿松，乃欲先踞之，以為聲援。便令大將陳仕章，領本部人馬，間道先奪宿松。並囑道：「若得宿松，鮑軍即有後顧，而兵心亦震動。若到時見宿松已為鮑軍所踞，切勿攻城，可即回軍，以擾二郎河之後可也！」陳仕章去後，陳玉成又令章王林紹璋，與大將涂鎮興，各以本部迎敵多隆阿﹔而親自率五旗營，以當鮑超﹔令蘇老天以所部為游擊﹔以慰王朱兆英，為自己先鋒﹔以韋朝綱及鐵玉剛為各路救應﹔復令顧王吳汝孝及李遠繼鎮守大營，並應各路。分拔既定，適大將陳宗勝引兵萬人來會，自稱得忠王李秀成號令，由桐城特來助戰﹔並稱李秀成已退了勝保等，即率大軍西來。因懼英王以孤軍臨險地，恐如九江故事，被敵人以五路合逼，或至受困也。英王陳玉成大喜道：「忠王西來，皖省無憂矣。」便請陳宗勝會同林紹璋、涂鎮興共當多隆阿，單候清兵迎敵。

　　且說多隆阿、鮑超兩軍，附以江忠義、江忠濟，而李續賓一軍復為聲援，聲勢頗大。方望而東行，欲待陳玉成回軍，乃要而戰之。軍行既近太湖，已接得湖北文報，知道胡軍往攻麻城大敗而逃。時官文方使清將李曙堂、舒保來助多隆阿，備述麻城戰敗情形。唐仁廉乃謂鮑超道：「陳玉成乘勝之威，恐未可輕視。不如略地而東，使曾軍就近為聲援，較為穩便。」鮑超道：「吾縱不迫，陳玉成亦必追我，故不如先決勝負。且胡中丞既敗，尤宜復振軍威也！」遂與多隆阿計議，意見相同。適胡林翼又有書至，催多隆阿、鮑超開戰。書中略道：「世稱多龍、鮑虎，吾聞其名，欲一觀龍爭虎鬥，毋徒負此虛名也！」書末又有一詩，內有「與君烹狗賀新年」之句。因清兵呼陳玉成為四眼狗，故作是言也。鮑超聽得，以為得胡林翼賞識，雄心頓壯，便與多隆阿決議：以多隆阿本部，及李曙堂、舒保兩軍，共當林紹璋等﹔鮑超與諸將單迎陳玉成﹔以李續宜、江忠義、江忠濟援應各路。

　　時正是十二月將盡，天氣寒冷，陳玉成自恃能戰，以為不過數日，當可破敵，即先還安慶，故冬衣不大齊備，即向鮑超下書：約期十二月二十八日開仗，鮑超批答如期。因陳玉成固欲急戰，又見鮑超批答如期，乃笑道：「吾軍冬衣不備，幸鮑超未知。若不然，彼將以緩戰疲我軍矣！」次日即是二十八日，軍各互進。各距十餘里，即發槍炮。陳玉成只令三軍堅守營門，下令看紅旗一舉，始行殺出﹔若紅旗退後，即行退兵。惟鮑超將部下分為三路：以唐仁廉、王衍慶為左路﹔以孫開華、婁雲慶為右路﹔鮑超自與諸將為中路，勢若長蛇。中軍兩面鮑字錦旗，隨風招展，齊向陳玉成一軍猛擊。而林紹璋、涂鎮興兩軍方合擊多隆呵。時多軍斜左正近山腳，頗失地勢，被太平軍逼至山下，林紹璋與涂鎮興分兩路夾攻。太平軍大將陳宗勝，方在林紹璋之後，高立壇台，以望兩軍戰狀：忽見林、涂二將已壓多軍至山邊，清兵已多有死傷﹔隨見多隆阿一面接戰，一面移軍向右，陳宗勝謂左右道：「多隆阿自見失了地勢，故移軍以推廣戰地也！吾當有以截之。」說罷，自料必然大勝，立提筆揮函，以戰情報知陳玉成。並有二語道：「我等屠龍，君自伏虎可也！」因人稱多龍、鮑虎，那陳宗勝故作是言。寫畢遣人送至陳玉成處。即拔隊：以本部萬人，直出夾截多隆阿一軍，多軍遂三面受敵。

　　自黎明以至巳牌時分，多軍已損傷三千餘人。多隆阿急令李曙堂、舒保合當陳宗勝，奮力拒陳宗勝一路﹔欲乘勢殺出，志在與鮑超合軍。忽然陳宗勝後軍自亂，原來提督江忠義聽得多隆阿為林紹璋、涂鎮興所壓，已失便宜，乃引本部人馬來援。正遇陳宗勝截住多軍攢擊，乃奮力攻陳宗勝之後。舒保見陳宗勝陣腳驚動，遂振臂向部下呼道：「吾軍外援已至矣！諸君宜速乘此機會，以求一勝也。」清兵聽得，一時振奮，前後夾攻，陳宗勝抵當不住，急領人馬逃出，與林紹璋、涂鎮興會合，亦分三路，與多隆阿戰鬥。那多隆阿見方才失了地勢，死傷數千人，乃下令軍中道：「如不奮力，全軍皆歿矣。」親執令旗，左右指揮：清兵一齊冒彈林而進。那太平將林紹璋仍不少卻，親與多隆阿對壘。忽部下飛出健兒魏超成，向林紹璋道：「人非獨衝敵陣，生擒上將，不為奇！看吾生擒多隆阿，以必成吾父大功。」原來魏超成最有勇力，走路矯捷如飛，林紹璋見其每戰必衝前敵，勇氣過人，認為義子，保為指揮。當下聽得魏超成所言，深壯其志。時魏超成身披皮甲，坐騎駿馬，左右皆挾長槍，獨自一騎，遂直衝敵陣，皆不能阻當。逕發第一槍，欲擊多隆阿頭顱，卻中了頂帽子，揭在後面。多隆阿方吃一驚，第二槍已連珠迸發，復中多隆阿左臂。多隆阿正要墜下馬來，卻為左右扶定。多隆阿忍痛大怒，急割戰袍下幅，自裹傷口，督兵奮戰。那魏超成連發兩槍，以為已擊死多隆阿，即策馬直回，早為多隆阿親兵發槍回擊，魏超成身上已中兩彈。幸身披皮甲，所傷不是要害，而涂鎮興一路，見魏超成直衝敵陣，已隨出接應，故力與多隆阿中軍接戰。但附近中軍各隊清兵，以為主將多隆阿己死，一時大亂，遂為林紹璋、涂鎮興所乘。故多隆阿雖裹傷奮戰，無奈隊伍已亂，復失戰鬥之力，清兵漸漸欲退。陳宗勝又左右會擊，看看清兵將敗，多隆阿正憤怒不知所措，忽部下報到鮑軍大勝。

　　原來陳玉成平日行軍，最好詐敗，即擲金錢以誘敵人﹔使敵人只顧搶取金錢，不顧戰事，然後回軍攻之。偏是對付鮑超，此法卻用不著。因鮑超所部霆軍，每勝一仗，每得一城，必縱兵搶掠，任其姦淫。因此霆軍部下，以為一經得勝，即子女玉帛，無所不有。所以陳玉成軍中所擲金錢，霆軍不大起心。其時陳玉成一軍，迎著霆軍來時，先按兵不發，少時始將紅旗一舉，於是三軍齊出。甫戰了一個時辰，陳玉成又將紅旗按下，號令三軍齊退：退時把金錢沿途拋擲。只道待霆軍爭取時，即回軍攻擊。不意霆軍並不爭取財物。鮑超卻下令道：「一經得勝，子女玉帛，何所不有？諸軍勿爭此微資，以中敵人奸計。」於是霆軍各隊惟乘勢追趕。後路以為得勝，亦一同猛進。這點消息報到多隆阿軍中，多隆阿即下令道：「吾軍與霆軍，勢力相若。今霆軍已勝矣，若吾軍獨敗，何以見人？」當時多軍聽得，一來欲與霆軍爭功﹔二來又見那一軍已勝，更為心壯氣雄，乃無不奮勇。而林紹璋率眾並力抵禦，多軍只是不退，皆冒煙突火，雖死傷遍地，依然猛進，太平軍無不駭然！不多時鮑軍大勝，陳玉成大敗的消息，更傳遍兩軍。林紹璋、涂鎮興、陳宗勝各部人馬已是心怯。因以陳玉成一軍，著名能戰，今獨敗於鮑超之手，以為林紹漳等更為可危，戰力大為減退。林紹漳軍裡指揮使萬大洪，看見自己人馬勢漸不支，乃引親兵馳驟而出，欲身先士卒，以為三軍鼓勵。不料甫至前營，萬大洪已為流彈所中，登時斃命。軍心一時慌亂，即乘機望後而逃。多隆阿乃趁勢催進。數萬槍聲，連珠發響，彈子如雨而下，一時殺將進去。多隆阿卻注意猛攻林紹璋一路：是以林紹璋中軍損傷頗多，先已退後。多隆阿乃親自擂鼓，督各路諸將一齊追趕。林紹璋等大敗，太平兵死傷極多。

　　中營守將顧王吳汝孝，聽得林紹璋、陳宗勝、涂鎮興等兵敗，即率兵馬來援。恰林紹璋正被多隆阿尾追，吳汝孝奮力殺退多隆阿，救出林紹璋人馬，望東而逃。忽然後路喊聲又近，李曙堂、舒保又已追至。林紹璋卻引敗殘人馬轉向東南，欲與陳宗勝合兵，令吳汝孝抵禦後陣，且戰且走。奈清兵屢敗，得此一勝，皆耀武揚威，並力追來。多隆阿一軍又復趕至。吳汝孝抵禦不住，乃一同敗走。正在危迫，指揮使魏超成急請林紹璋不必顧念後路敗兵，只策馬先逃﹔魏超成卻轉身向後，率健卒五百聲言援應後路，卻提槍備彈，向定衣黃色馬褂的敵將，槍機一髮，那敵將應聲而倒。那敵將不是別人，正是提督李曙堂。自李曙堂翻身落馬，軍勢頓歇。吳汝孝令部下一齊發槍，然後逃走。少時涂鎮興已奔到，各路會合，多隆阿亦不敢再迫。林紹璋等乃望潛山而逃，沿途打聽陳玉成消息。

　　原來玉成詐敗退兵之後，霆軍並不爭取地上財物，只顧追趕﹔陳玉成見敵人不中己計，急下令回軍迎戰。惟鮑軍勢如潮湧，槍聲亂鳴，前鋒朱兆英身上先被數傷，不能督戰。陳玉成乃以小兒隊為中軍，而親率五旗營繞左而出，讓朱兆英退後，自己斜裡猛攻霆軍，正當著鮑軍部將孫開華一路。孫開華那如何敵得英王之眾？頭一陣交戰，死傷千餘人。陳玉成乘勢猛進，欲衝擊鮑超中軍，並下令五旗營先進者賞，退後者斬。五旗鼓聲亂發，一齊壓進，霆軍初時只從直追，那陳玉成忽改作橫攻，已防備不及。鮑超看看，卻道陳玉成用兵轉移便利，直不可及也。說罷移營。惟陳玉成所帶五旗俱已壓至。鮑軍多受損傷。鮑超大怒，惟令諸將混戰。兩軍方喊殺連天，後路李續宜，知鮑超戰陳玉成未下，即提兵前來助戰。陳玉成乃撥蘇老天一路當之，依然沒半點怯心。五旗營皆奮力相持，忽後路探馬報到：清將多隆阿與提督江忠義，已引兵前來接應鮑軍。陳玉成聽得，一驚非小。暗忖多隆阿移兵而至，難道林紹璋等俱已敗退不成？適才方接得陳宗勝來言，以為我軍已經得手。今又報多隆阿人馬將到此間，心中正自疑惑。不想接續已紛紛報到：林紹璋、陳宗勝、涂鎮興等俱已大敗，已退往潛山去也。陳玉成此時心膽俱裂，以林紹璋既退至潛山，料不能來助﹔而敵將李續宜既來﹔今多隆阿一軍又到，似此面面受敵，如何抵當？正欲趁多隆阿未至時，乘勢先退，乃一面催李遠繼來援，一面拔紅旗先退，傳令諸軍，且戰且走。惟後面塵頭沖天而起，多隆阿已自趕到，鮑超又引軍捲地相乘，陳玉成幾不能退出。幸得李遠繼支持一局。惟清兵乘勝之威，非常奮勇，陳玉成正無所措手，忽見李續宜一軍先亂，陳玉成即乘懈而出。

　　原來太平將陳仕章，以奉了陳玉成之令，往爭宿松一城。到時已探知宿松先為清兵踞了，乃引兵抄出二郎河之後，遠地聽得喊聲大起，已知是兩軍交戰，只未知誰勝誰負？督兵直襲清軍，恰乘著李續宜後軍之去路。李續宜一軍措手不及，紛紛潰亂，陳玉成即乘此機會，當時攻出，望東而逃，與陳仕章一路，互為相應，一同退走。後面清將多隆阿、鮑超等不捨，合各路一齊趕來。時陳玉成軍中心慌，以為本與霆軍兵力相敵，今又益以多隆阿之眾，如何不懼！因此皆亂了隊伍。陳玉成以吳汝孝、陳仕章二軍尚未損傷，乃教李遠繼、陳仕章斷後，即下令望潛山而去，好與林紹璋等會合。後面多隆阿、鮑超、李續宜，分三大路追擊。真是屍橫遍野，血染成河。

　　陳玉成等正在倉皇之際，忽報李秀成人馬已近潛山，今先遣前部賴文鴻領兵望西南來也。陳玉成軍中聽得，此時人心稍定。原來李秀成自安頓金陵之後，即與諸將引大兵五萬，令賴文鴻為先鋒，望西面來。甫過安慶，就聽得二郎河已有戰事，砍以大軍趕至，繼思「日行百里者蹷上將」，為兵法所忌，即勉強趕至，己是過勞難戰，究非所宜。只得選驍卒六千人，令賴文鴻統領，不分晝夜趕至二郎河。一來使英王知大軍將到，兵心必定﹔二來敵人知自己已到，亦有所忌也。賴文鴻得今後，即星馳電卷，沿潛山南界而下，猶欲急到助戰。不料潛山還沒有到，陳玉成、陳宗勝、林紹璋、涂鎮興等，俱已大敗。賴文鴻只得奮力援應。果然多、鮑二將，見李秀成兵到，料知不敵﹔且更防有失，乃不敢再追，即傳令退兵。被賴文鴻截住，清兵折了些少人馬，即先回太湖，一面收復太湖宿松各縣，立行報捷於武昌。計此一場大戰，清兵死傷五六千人﹔太平人馬死傷一萬五六千人，沿山皆是屍首血跡。陳玉成逃至潛山，歎道：「吾自用兵以來，未逢敵手！今鮑超真心腹大患也。」吳汝孝道：「英王此敗，誤在簡於號令耳。兵力將才，非減於鮑超也。」陳玉成急問其故？吳汝孝道：「英王始用詐敗之汁，若先告之林紹璋一軍，則林軍必不疑英王真敗，自不至驚慌，即不至為多隆阿所乘。若非多隆阿先敗林紹漳，彼鮑軍又豈能為英王敵乎？兵家每失於細微，此類是也。」陳玉成道：「吾唯以屢勝之故，小覷清兵，以至於此耳。」

　　正說話間，人報李秀成已到。陳玉成即迎接至裡面，先向車秀成道：「吾有何面目再見忠王！若忠王早到兩天，吾軍斷不至有敗也。」李秀成即慰之道：「勝敗亦兵家之常事。所惜者九江被陷之後，英王又敗，不免元氣大損耳。」陳玉成道：「吾生平未嘗挫敗至此，鮑超此仇，不可不報也。說罷複述兵敗原因。李秀成道：「所以行軍之法，凡有所謀，須與諸將透商。今以一誤之故，林紹璋則應勝而反敗﹔英王不敗，而亦敗矣，不可不懼也。」陳玉成道：「今忠王既到，不如合兩軍之力，復爭太湖宿松，以雪此恨，忠王以為如何？」李秀成道：「仇固當雪，然今非其時也。彼以乘勝之威，軍心振奮。宿松去武漢既近，彼援應固近﹔而曾國藩自收復九江之後，已虎視安慶。我若共出宿松，以爭此區區之地，則曾國藩必出安慶，而宮文、胡林翼亦出援多、鮑，勝負未決，而安慶已危矣，必不可也。」陳玉成聽得，又道：「然則忠王之意若何？」李秀成道：「今蒲圻一帶，多有起義者，已有投函於吾，願附我國，我當撫而收之，以厚兵力﹔或令其自為一部，亦足以擾鄂、皖間，而分清國兵力也。今既敗之後，兵力損虧，正宜培養。且吾等之兵，疲戰久矣，兵雖聽令，而力已不如。不如派一能貝回廣西募兵。以兩廣為天王產地，其人又習於戰鬥，不似江、鄂文弱，必足以敵湘人。待其募兵一至，軍威更振，方可用也。」陳玉成道：「若從廣西募兵而至，動需時日，奈何？」李秀成道：「今請英王駐軍廬、滁一帶，四出招羅稔黨，又可以固金陵、安慶之門戶﹔我若招撫各地義勇之外，再移軍而東，擇其易與者，求一大捷，即足以鎮人心。想吾二人尚在江、皖，清兵亦不能為害也。」陳玉成深以為然，乃先令洪容海回廣西募勇。

　　是時湖北境內經陳玉成一敗，人心更憤，於是興國、大冶、武昌、江夏、通山、通城、嘉魚、蒲圻一帶約有義勇三十餘萬，都具稟向李秀成求降。李秀成盡行招撫之。於是與陳玉成相約，一一撫定各郡，並訓練新降之眾，然後再議征伐。

　　且說官文、胡林翼，自會合五路，攻破九江﹔此次又會合多隆阿、鮑超、李續宜戰敗陳玉成，自此軍聲復振，決意要先行收復武昌。乃與官文計議：一面調多隆阿、舒保回來相助﹔時李曙堂已回漢陽養傷，乃令李續宜、鮑超扼守太湖宿松一帶，以阻東來太平軍人馬。以舒保隸諸官文軍中，而胡林翼卻以李孟群、曾國葆為前部，來爭武昌。

　　當李秀成自前者再復武昌之後，仍留譚紹洸把守。譚紹洸自聽得九江既失，陳玉成又敗，料清兵必來爭取武昌，乃與部下會議預防之計。馮文炳道：「弟以為今日局面，清兵固爭武昌﹔且武昌亦難久守，不如棄之，猶免塗炭人命也。」晏仲武道：「吾等奉命守此省會，所以牽制漢陽、荊州之眾，而阻湖南敵兵北上，最為重要也。國家以重任付吾等，而兵力又不為弱，若甫見敵形，即棄城而遁，人其調我何也？」洪春魁道：「以某愚見，一面宜報知忠王，告以武昌危險情形，以候其設法援應﹔一面繕修守備，以防敵兵，守如不能，救又不至，那時逃走未為晚也。」馮文炳道：「若依洪兄之言，幸勿使三軍得知！若軍中知吾等預作逃計，其力亦緩矣。逃則先逃，守則竟守，不宜游移兩可也。」譚紹洸時亦不願逃。並道：「自復守武昌以來，從戰不下數十次，清兵何嘗得勝？今某斷不輕棄城池。願與諸君共守之。若守之不能，那時再商行止。」於是籌戰守之具。一面並以武昌危狀，飛報李秀成。馮文炳道：「今李盂群復守洪山要道，而妙河復為敵人水師所踞，眼見武昌已盡失戰地矣。今通山、嘉魚，義勇蠭起，不如先調義勇隊，以要敵軍之後。吾即以本處人馬，緊守城他，乘義勇隊與清兵交戰時，然後出而乘之可也。」譚紹洸道：「前往撫輯義勇隊，須得人馬而往，不知誰人敢當此任？」韋志俊應聲道：「某願當之。」原來韋志俊即韋昌輝之子，曾任指揮。前以東王一案，曾經革職，後李秀成保之，此時乃在武昌效力。當下譚紹恍急令韋志俊前往。燕王秦日綱道：「志俊資望尚輕，恐義勇隊不為用矣！某不如親領一軍，往襲漢陽，亦足以少分敵人兵勢也。」譚紹洸並從之。遂並令晏仲武守南門，洪春魁守西門，東北門不當要地，以馮文炳督守之。譚紹洸為各門巡視。

　　分撥既定。時胡林翼已銳意欲收武昌，乃與官文定戰守。並道：「吾等為湖北督撫數年，尚未安駐省城。今當竭力圖之！不入武昌不休也。但漢陽亦屬要地，不可不防也。」官文道：「若往武昌，吾當親守漢陽。」胡林翼便令李孟群由洪山轉攻南門，而以曾國葆助之﹔並令羅鎮南、羅信南、及易良虎，為西南兩路游擊﹔而盡以滿兵及附以吉林馬隊，令舒保統之，並力往攻西門。復令鮑超、李續宜分兵而西，以擾東北兩路。胡林翼自為各路救應。並下令兵貴神速，立刻便行。故譚紹洸甫行分撥，而清兵已至，皆勢如狂風驟雨，尤以南門一路，最為猛力。計李孟群、曾國葆、羅鎮南、羅信南、易良虎，共五路人馬，並力攻擊。晏仲武分頭抵禦，勢漸不支。譚紹洸乃親自來助，但終不能敵五路之眾。胡林翼更下令道：「各軍兵宜奮力，於四門之中只破其一門足矣。」乃復率三軍鼓噪而前，並力再攻南路。晏仲武更不能支。

　　那時譚紹洸見勢情危急，只望嘉魚、蒲圻等處義勇齊起，而要清兵之後。不意韋志俊在撫義勇，甫起程後，清兵即圍武昌，故義勇隊皆用不及。既日望義勇隊來救不得，乃悉力死守，一面又催促秦日綱渡河，往襲漢陽。惟前次李秀成再復武昌，清兵以其先襲漢陽，故此次清兵重固漢陽一地，不特官文以重兵居中駐守，且分兵屯紮城外，不容秦日綱渡河。時秦日綱以渡河不得，乃欲引回武昌助守，此時又已為清兵隔截，遂兵力益孤。譚紹洸心極焦急。晏仲武道：「武昌此城料不能守矣，將軍當早作區處。以將軍為國棟樑，當與燕王（即秦日綱）留身後用。若晏某將與城俱碎矣！」譚紹恍道：「三軍繫於某一人。若武昌不守，某何忍獨生乎？」晏仲武道：「武昌之難守，早已知之矣。將軍勿守此小信，當留身大用也。」譚紹洸道：「死則同死，逃則同逃，譚某自奉守武昌，諸事多蒙指導，斷不忍獨視足下於死也。」晏仲武力爭道：「今日斷不能同逃也。惟恃某堅持一陣，將軍方能逃出耳。」說罷又力爭之。譚紹洸不得已，乃與晏仲武灑淚而別，急將妻小扮作民居，仍留在武昌城內，即引親兵二千人，欲殺出北門。

　　時鮑超方派江忠義回軍，助攻武昌北路。惟燕王秦日綱，以渡河不得，又知武昌已危，欲由北門再回武昌城，乃悉力擾攻江忠義一軍。譚紹洸遂乘勢殺出東門，衝過江忠義一軍，正與秦日綱相遇。謂日綱道：「武昌不可為矣。速作逃計可也！」乃以晏仲武之言告之。秦日綱不勝歎息。再道：「徒走無益，今既在城外，可以分擾清兵﹔即不幸城破，亦可以救授敗兵也。」遂再復飛報李秀成告急，一面擾攻各路清兵。惟清兵探得譚紹洸出城，又知秦日綱在外應戰，乃傳令西東兩路，勿放太平人馬南下，即盡力合攻南門。晏仲武知守力已竭，自譚紹洸去後，即埋伏炸藥於南門，引兵欲向北，途中正見馮文炳身帶重傷，始知東門亦將失守，乃同向北門殺出。惟清兵自見南門守力已退，乃並力撲至城垣，用炮轟開。忽然霹靂一聲，震動天地，南垣陷了百丈。沙子飛揚，清兵死者不計其數。管教：萬骨齊枯，已見腥風速鄂省﹔九江挫敗，又來勇將助清廷。

　　要知後事如何？且聽下回分解。
