
			　　話說勝保、德興阿兩路人馬，被陳玉成、李世賢督率諸將一齊追擊，直壓至浦口，那時竟前無去路，後有追兵，勝保欲回軍猛戰，以背水作陣，置之死而後生。不意清兵自潰敗後，人人膽落，已無心戀戰﹔及聞勝保回戰之令，欲勉強支持，不意前軍只顧逃走，兩不相應。後面陳玉成、李世賢已隨後逼到，槍炮交施，清兵死傷又不計其數。清兵皆互相逃竄。陳玉成、李世賢乘勢衝入，吳汝孝、陳仕章更當先猛進，當者便殺，如入無人之境。勝保倉忙無措，忽見提督李若珠奔到，謂勝保道：「敵將至矣，速作逃計。」乃保護勝保直奔岸邊，掠舟而逃。勝保得了生命，遠望德興阿一軍，七零八落，浦口船支，又不敷用，統計本部溺死浦口者七八千人。岸上的更不能渡，所有岸上的隊伍，皆是滿人，亦不敢言降。是時勝保、德興阿俱逃，岸上未及逃的，已無主將，又盡失戰鬥之力，被李世賢、陳玉成、李昭壽、吳汝孝、陳仕章等殺得呼天叫地。陳玉成更令三軍：向馬隊攻擊。故馬上弁兵，皆無得免，凡殺不盡的，皆捨命衝突，見路則奔，餘外或伏地請降。李世賢見了，意殊不忍，准令降者免死。計太平諸將中，以李昭壽獨為好殺，故清兵所傷愈多。計勝保、德興阿兩軍，共計死傷不下四萬餘人，餘亦悉數投降，死傷將弁數十員。陳玉成、李世賢大獲全勝，得馬二千餘匹，所獲輜重器械，不可勝數。

　　自此一戰後，南京隔江之信始通，勝保與德興阿剩得殘兵萬人左右，是夜逃回盱眙洪澤湖一帶，以圖恢復軍勢。

　　英王陳玉成知勝保已狼狽遠逃，乃留李昭壽駐守滁州﹔即與李世賢掃平來安、六合、天長、儀徵、揚州等處，以固金陵根本。然後以李世賢力顧南岸，以應浙、贑之師。自李世賢去後，陳玉成即入天京面君，具述近來戰狀。洪秀全不勝之喜，一面宴待陳玉成。忽報李秀成自桐城回軍，一路掃平皖省，現已回至天京。洪秀全一並延入。是時忠、英兩王，同會於殿上。洪秀全道：「自清國曾、官、胡三將，會同破我九江﹔勝保又重屯兩浦，以隔我天京消息，朕日夜不寧。今幸連番出師，一戰湖口，再戰三河，三戰桐城，四戰浦口，皆令敵人全軍覆滅，既能張我軍威，又得通達隔江消息，非兩位賢弟之力，斷不至此！」忠、英兩王齊道：「此皆仗天王洪福及將士用命所至。望天王勤政恤民，臣等當馳驅於外，誓恢復國家，以成一統。」洪秀全聽了大喜。正在歡飲之際，忽報江蘇巡撫李鴻章，又興兵來攻，大兵將抵常州。所借洋人槍械，十分精利，今金壇、丹陽等處，已飛來告急。洪秀全聽罷，面色為之一變。並道：「前者李鴻章已迭次來犯，賴周勝坤、周勝富握守，以至金陵不受其困。今李鴻章若起重兵而來，又借有洋人利器，何以御之？」李秀成道：「不勞天王費心，臣等必能使金陵無事。」洪秀全道：「兩位之中，必須一人前往，方能了此大事。不知誰人願當此任？」李秀成道：「皖省一帶，非英王不能鎮懾。英王可回軍皖境，力顧北岸﹔吾當提一旅之師，再下蘇、常。當臣弟未到天京對，已留意東路，早知前任蘇撫薛煥，已改駐上海，專辦洋務交涉，為借兵借械之事。而以李鴻章實補蘇撫，專事戰爭。臣素知李鴻章不打緊，其部下淮軍，亦非能戰﹔唯其部下將校數人，如劉銘傳、程學啟皆勇悍能戰，頗為勁敵。且器械精利，若不挫其威，將來為患金陵不淺也。」陳玉成道：「忠王必有成算在胸。李鴻章不難破也。臣願蕩平皖境，以免天王西顧之憂。」洪秀全一一從之。陳玉成次日回軍皖境而去﹔李秀成即部署人馬，立刻東征。起程之日，洪秀全親自送行，與李秀成握手，問幾時可以奏凱班師？李秀成道：「往返及戰爭，計期一月可矣。」洪秀全道：「朕當專聽捷音也！」李秀成即拜辭而行。時章王林紹章，正駐軍金陵無事，乃令林紹章領兵同行，共大軍三萬餘人﹔又令蘇招生、吳定彩二人，統領水師東下，以為聲援﹔仍令賴文鴻為先鋒，並與各部將督率大軍，望東而下。及大軍既抵丹陽，得探馬報稱李鴻章之兵，有洋兵為前部，現時尚駐常州﹔又聽得上游揚州一帶，有清兵欲截秀成之後。秀成聽得，乃令丹陽守將周勝坤，將本部人馬屯守城池﹔秀成盡將大軍屯紮城外。時陳玉成方留部將涂鎮興駐紮金山，即令涂鎮興移兵上駛揚州，先掃清兵，以免後顧﹔並令涂鎮興立速起程。秀成卻先將常州附近各縣收復，並下令諸將道：「蘇、常兩地，久經我軍克復。自我軍西出，遂復陷於清兵。今我大軍到此，清兵不敢遽進，當先平各縣，以孤常州之勢，然後進戰。常州一破，即順流攻蘇州可也。吾來時對天王言：一月可以往返。今觀之，又須稍費時日矣。」

　　時清將馮子材正駐守金壇。秀成卻令賴文鴻會同黃子隆、陳贊明先攻金壇﹔又令蘇招生、吳定彩統水師先據運河，以直下江陰。一面發出告示：謂李鴻章引洋人來打仗，縱將來得回城池，亦必與洋人共分土地等語，於是蘇、常一帶土人，皆攻擊李鴻章，日望秀成戰勝。秀成卻以馬軍千人為前部：此馬軍就是陳玉成戰浦口時所得，令松王陳得風統之﹔以蔡元隆、郜永寬各統步兵五千人，皆用抬槍，為第二隊，同望常州進發。時賴文鴻等在攻金壇，清將馮子材以眾寡不敵，金壇又不能久守，已棄城而去。李秀成知賴文鴻已得手，即令引兵一同東下。

　　且說李鴻章自實授蘇撫後，知道太平人馬利害，決意借用洋兵洋械，由前撫薛煥駐居上海，專理交涉。那時借得洋兵三千名，並精利洋槍三千根，由劉銘傳、程學啟分統之﹔並輔以清兵為左右兩隊先進。李鴻章卻與部將劉松山、錢鼎銘、潘鼎新等，共統大兵為後進，先趨常州。是時洋兵統帶，只由鴻章部下劉、程二將兼統，其所部清兵，皆是淮軍，向來輕視外人，因此與洋兵大生齟齬。李鴻章以華洋同伍，意見不和，故到長洲後不敢遽進。忽報李秀成已引大隊人馬前來，乃即調集洋兵，並檄令三軍奮勇接戰。惟李秀成頒示之後，土人皆以洋兵將來必分掠土地，故無不怨恨洋兵。李秀成見人心可用，已決意急戰。

　　忽探馬飛報捷音：那涂鎮興，自得李秀成之今後，由金山渡過瓜州，而後出其不意，先破土橋清兵，沿途至紅橋、卜著灣、三岔河各路清營，望風而潰，直過揚州，所得糧草無算。李秀成即令周勝富代涂鎮興駐揚州﹔即令涂鎮興乘勝下泰興，渡運河，抄出常州之後。那時李秀成部下三軍，皆欲與洋兵見仗。惟秀成知李鴻章部兵與洋兵不知，料不能即進，故亦緩以待之。及見土人反對洋兵，又得涂鎮興乘興助力，且見軍士奮勇求戰，乃大會諸將聽令。並道：「洋人恃其利器，故用彼為前驅﹔今我前軍改用抬槍，其力實能及遠，准可一戰。」便令陳得風統率馬隊並抬槍隊為前軍，從遠地先擊洋兵﹔後以蔡元隆、郜永寬為左路﹔以黃子隆、陳贊明為右軍，如洋兵潰時，即三路同進。又令賴文鴻為各路援應。分撥既定，自己即率各部將，引大兵，一齊出發。尚距常州十餘里，前隊主將陳得風，先發令進擊﹔清將劉銘傳、程學啟亦率洋兵接戰。奈洋槍雖利，仍不及太平兵抬槍能及於遠，清兵前隊頗有死傷。時洋兵以為被清兵藐視，亦欲奮力一戰。不料常州土人既恨洋兵，又因秀成前下蘇、常，絕無騷擾，深望秀成得勝。故到了夜裡，土人有暗自發槍，向洋兵攻擊的。洋兵初以為中伏，及查知左右皆無伏兵，遂疑為清兵暗截，心中甚憤，先訴劉銘傳。惟劉銘傳以所部並無此事，力慰洋兵﹔奈洋兵不以為然，以為劉銘傳有意袒助。劉銘傳無心戰鬥。秀成見洋兵戰力頓緩，正不知何故？忽探馬報稱土人開槍攻擊洋兵﹔秀成知清兵必有變，故即率隊猛進。李鴻章見洋兵不大力戰，亦疑外人之心難測，即令劉松山、潘鼎新引兵接應。惟太平人馬已大隊撲來，清軍前隊洋兵望後便走，清兵大亂。李鴻章知不能戰，方傳令暫退。忽報太平大將涂鎮興，已抄出常州之後﹔李鴻章所部，已前後受敵，軍心益驚。劉銘傳、程學啟仍率所部清兵，奮勇抵禦洋兵。此時見太平人馬，來勢兇猛，亦回軍再戰。忽然西南角上一支人馬撲到，乃太平大將賴文鴻也。清兵被橫貫一擊，更為紛亂。那時洋槍雖然厲害，惟太平大軍既已合圍，兩軍器械，皆能擊及，洋兵利器，頓失其威。李秀成即令陳得風及左右兩路速進﹔更令各部將，分道緊逼清兵。

　　那時清兵一來驚慌，二來零亂，又當不得太平人馬各路之眾，於是大敗。李鴻章欲退時，後面涂鎮興人馬又到，清兵死傷極眾。劉松山見勢不佳，知不能久持，急保李鴻章望東南而逃。李秀成乘勢猛追，井謂左右道：「敵者所持者唯洋人利器耳。有此一敗，敵兵膽落，得此機會，勿令李鴻章逃生也！」各人得令，無不奮勇。

　　李鴻章此時欲回守蘇州，又為涂鎮興所壓，不能逃過﹔時副將吳全美，正領水軍駐泊太猢附近，急來相救。無奈後面太平人馬已經逼近，沿途清兵死傷不計其數。李秀成追殺數十里，方始收軍。計李秀成是役斃洋兵四五百人，斃清兵四千餘，得洋槍千餘根，大獲勝捷。

　　秀成打聽得李鴻章已引兵退回清浦，便率人馬先取蘇州省城﹔及大軍既抵無錫，蘇州守將守兵皆為震動。以為洋兵有此利器，依然不敵，何況自己，因此皆有俱色。守將何信義，乃與李文炳計議道：「李秀成久稱能兵，向榮、和春、張國梁、胡林翼、曾國藩、鮑超、李續賓等均為所破，所戰則勝，所攻則取﹔以王有齡因守杭州，外多援兵，內有能將，尚不能堅守﹔今李撫台所用洋兵，器械何等精利，亦為所敗，看來李秀成必破我蘇州無疑矣！今復軍心震動，十室九驚，何以戰守？徒死無益，計不如降為上策。」李文炳道：「吾等皆是粵人也。今南京天子亦是粵人，降時必得優待﹔且李撫台所持者洋兵耳！洋兵此敗，此後何以禦侮，君子貴於見機，將軍之言是也。」何信義至此，意益決，並以彼兩人之意，告諸部下將校，皆以為然。於是派員在李秀成軍中納款，並請太平人馬進城。

　　李秀成得蘇州降報，不勝之喜，部將汪安均道：「蘇州未見敵形，守力尚足﹔忽而言降，恐不足深信也。」李秀成道：「人心思漢，乃常事耳，何疑之有！」汪安均道：「雖則如此，然可讓未將等引隊先進﹔以忠王為國柱石，勿輕臨險地也。」秀成道：「我為主將，畏險偷安，何以服人？」言罷遂不聽汪安均之言，引兵直進。到時城門大開，城樓之上白旗招展，早有李文炳、何信義引將校在城門迎接。時汪汝均、汪大成仍貼近秀成左右，進城望見李文炳、何信義及其將校，手中皆無軍械，秀成乃謂汪安均道：「我言若何？」說罷即下馬與何信義等相見，並握手道：「將軍能知大義，此功不少也。」何信義等即延之進城。時城內居民多具香花迎接，秀成一一點首酬答，同至撫署暫住，太平人馬亦陸續進城。李秀成乃將人馬一半守城中﹔一半守城外。時城內清兵約五六萬人，秀成盡行慰撫，收為已用。井傳令軍中：以此次蘇州獻城，功勞極大，不得歧視，於是新舊人馬皆相安如故。共計收得清兵五六萬，新洋槍萬餘，舊洋槍二萬餘，其餘利器無算，並得白銀百餘萬，及糧草稱足。舊時蘇省官員，其願入太平朝為官者，皆位置之﹔其不願為官者，皆給資斧遺送回籍。一面表送洪天王，以李文炳為輔天侯，何信義為助大侯，蘇城既定，乃出示招民。

　　惟附城一帶縣落，尚有許多鄉民，不受撫慰﹔且前者清國官吏，曾紮令各鄉舉辦民團，此時團丁未散，竟有搶到城邊，欲攻殺太平人馬者。秀成急令各兵，只可固守，不宜進擊。謂何信義道：「此蘇城人未知我朝威德耳！吾當親往撫之。」乃帶同部將汪安均、汪大成及隨從數十人，乘了舟只，親往各鄉撫諭。此時各鄉團丁聽得李秀成到來，乃一齊召集往圍李秀成。汪安均見其來勢兇猛，勸秀成逃走，秀成道：「此時走亦難矣！待其至時，吾當以言撫之。」不料和團丁舉矛挺刃，直向秀成﹔隨往各員，皆為變色，秀成面不改容，即向眾人道：「爾等欲殺餘乎？餘等數十人，並無軍械，爾等不患不能殺餘也﹔但請允餘得盡其言，然後受死。」各團丁聽得，以為秀成等並無軍械，料不能逃脫，遂將秀成團團圍住。秀成乃道：「吾等帶兵到蘇州，為大義也。爾等須知：中國是何人之中國？蓋被滿洲人滅我，而為之君二百餘年矣，爾等皆中國人，何以愛滿洲之君，而拒中國人自為之君乎？我大王定鼎金陵，並無暴虐政治﹔即我等帶兵出征，亦不如清兵之騷擾。昔和春、張國梁等，爾等亦稱：『同心殺盡和、張賊』，何以今日便忘之？今清國自知不敵，又借洋兵﹔縱後來得勝，亦必分土地於洋人，於爾等有何利益？今我朝只欲恢復中國，拯救萬民而已！我言己盡，如爾等欲殺餘，請即殺之，餘斷不逃走也。」該處團丁聽李秀成之言，覺極為有理﹔又見秀成自斂其手，任人殺戮，更為感動，於是一齊息手，願從招撫。李秀成乘機撫定元和、吳縣、長洲各縣，蘇州遂定。李秀成恐李鴻章再有舉動，即暫住蘇州，井把詳情報知洪秀全：具言暫住蘇州的原因。洪秀全以陳玉成既在安慶，李世賢已在江西，清將勝保、德興阿新敗，料得南京無事，便傳諭李秀成留鎮蘇城。惟涂鎮興、陳得風兩人回軍金陵，以固根本，自是金陵稍覺安靜。

　　今且再說翼王石達開，自領了精銳五萬人取道安徽，退了曾國藩之後，以湖北為清國重兵所聚，恐不易通過，遂折入江西：先拔南康，大破知府沈葆楨一軍﹔再取崇義縣，一並下之，由是清兵望風披靡，大軍直過湖南，勢如破竹。湘撫駱秉章大力憂懼，急即加緊馳驛飛報湖北，催取救兵。胡林翼乃即請巡撫李續宜、道員江忠泗、劉長佑回救湖南。時石達開沿途招納，故甫到湘境，即擁眾十萬，聲勢大振，遠近望風畏懼。

　　時石達開先攻桂陽，計城內駐守清將總兵劉培元、彭定泰各擁眾三千，鎮守桂陽。初時聽得石達開名字，早已害怕﹔及率兵登陴守禦，瞧見石達開軍容，嚇得面如土色。劉培元乃與彭定泰計議：以為守不能固，戰亦不敵，惟有走為上著。劉、彭二人，乃瞞著部下軍士，乘夜易服先逃。次早石達開引兵攻城，城內守兵不見主將號令，急往察之，則劉、彭二人兩總兵及縣令俱已逃遁，守兵乃開城迎降，石達開盡收其眾﹔又得槍械五六千，益增聲勢，更乘勢攻陷宜章、興寧諸處，欲改道由湘入鄂，分趨豫章，折入川境。

　　忽聞湘撫駱秉章，已請得湖北救兵，為李續宜、江忠泗、劉長佑各路來救湘境。石達開道：「吾軍由江西至此，來兵必躡吾之後﹔吾當引軍上駛，彼必疲於奔命，是救兵雖至，亦不能為我敵矣。」說罷傳令大軍，直走衡州。原來湘撫駱秉章，懼湖南之眾，不能與石達開一戰，又飛催荊州將軍都興阿，發吉林馬隊，親下湖南﹔同時鄂督官文，又發副都統舒保、副將陳金寶、參將趙福元、蕭翰慶等共數路，或萬人，或數千人，都來與石達開決戰。早有細作報到石達開軍中，達開即分為前後兩路：以一路敵李續宜、劉長佑、江忠泗﹔以一路敵都興阿、舒保、陳金主、趙福元、蕭翰慶等，籌拔既定，大軍即趨衡州。

　　時都興阿以上流清兵既眾，料石達開必下趨廣西，乃先令部將餘星沅，在永州駐紮﹔並在祁陽縣之觀音灘設防，以截達開。即與李續宜分軍為二：所有江忠泗、劉長佑二軍，由李續宜統之﹔自舒保以下各將由都興阿節制，分道並趨衡州，以截達開。

　　時石達開既進衡州，城內守兵無多，立即趨散，即據有衡州。並傳令諸將道：「李續宜在敵軍中號為能將，今並統江忠泗、劉長佑之眾，欲致死於我也。孫子有云：『軍行趨百里者蹷上將』，今李續宜從湖北下駛，間關轉折，以躡吾後，其力疲矣！吾當先破之，則都興阿等亦懼，懼則不能戰矣！」說罷即令左軍緊拒都興阿等﹔而以右軍先與李續宜交戰，並令依李續宜來路，布伏些少人馬，多備旌旗，屆時舉發，以為疑兵，一面嚴陣待戰。

　　時李續宜由湖北南下，直至永興，探得石達開已破桂陽，轉向衡州，隨率軍再走耒陽，欲截達開。不料到時，達開已到衡川。道接都興阿分軍擊之之議，李續宜恐達開遠遁，不能一戰，遂趨衡州。約高衡城二十餘里，將近日暮，左右皆諫止，請暫歇一宵，然後進戰。李續宜道：「達開虎也，不宜縱之，明日恐不得一戰矣！以吾軍合都興阿之眾，軍勢不弱，若往返十里，不能一戰，何以見人？」遂不聽左右之言，催軍齊發。再行十里多，夕陽已下，夜色初升，這時正是六月初旬，天氣酷熱，軍行十分疲苦，馬嘶人喘，左右皆欲休息。忽聽鼓聲震動，遠見了左右山林，火把齊明，旌旗飄映，皆石達開旗號。李續宜早吃一驚。所部軍士，以為中伏，更魂不附體﹔又不知石達開人馬多少。李續宜此時正不知如何處置？忽又聽上路喊聲大震，石達開已遣先鋒賴裕新，引大兵四萬人，橫貫而下。左右兩面，又不知伏兵多少。李續宜即下令準備接戰：令江忠泗在左，劉長佑將人馬擺得勢若長蛇。不意清兵此時心已慌亂，太平人馬又眾，相離不及七八里，即萬槍齊發，向清兵擊來。管教：衡郡分兵，已見翼王摧大敵﹔廬州作戰，又聞清兵失元戎。

　　要知後事，且聽下回分解。
